+++
title = "श्रीवेङ्कटाचलमाहात्म्यम् श्रीपाद्मपुराणान्तर्गतम्"
author = "वेदव्यासमहर्षिः"
domain = "पुराणानि"
sub-domain = "पुराणाख्यानानि"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2956"
source_url = "https://www.ebharatisampat.in/read_chapter.php?bookid=MjM0OTk1Mjk4NDY3Mzgy"

+++
[[श्रीवेङ्कटाचलमाहात्म्यम् श्रीपाद्मपुराणान्तर्गतम्	Source: [EB](https://www.ebharatisampat.in/read_chapter.php?bookid=MjM0OTk1Mjk4NDY3Mzgy)]]

\[

( न उपलब्धम्)

 ॥श्रीलस्तु॥  
 श्री श्रीनिवासपरब्रह्मणे नमः  
 श्री श्रीनिवासपरब्रह्मणे नमः  
 श्रीमते विष्वक्सेनाय नमः  
 (अथ श्रीपाद्मपुराणान्तर्गत श्रीवेङ्कटाचलमाहात्म्यम्)  
 %श्री पाद्मपुराणारम्भः%  
 --------------  
 %श्रियः कान्ताय कल्याणनिधये निधयेऽर्थनाम्।  
 श्रीवेङ्कटनिवासाय श्रीनिवासाय मङ्गलम्%  
 ॥हरिः ॐ॥  
 मेरुशिखराच्छुकब्रह्मर्षेः वेङ्कटाचलागमनम्  
देवलः----

 \<1.3.1\>"देवदर्शन! देवर्षे ब्रह्मभूयकरं परम्।  
 मुकुन्दानन्दनं ब्रूहि धर्मं कर्मविमोचनम्" ॥1॥  
 \</1.3.1\>  
देवदर्शनः----  
 \<1.3.2\>"साधु देवल भूदेव यत्पृष्टोऽहमिह त्वया।  
 श्रृणु विद्वन्! विशेषेण वक्ष्यामि तव सुव्रत ॥2॥  
 \</1.3.2\>  
 \<1.3.3\>इतिहासमिमं पुण्यं चतुर्वर्गफलप्रदम्।  
 यशस्करं रञ्जनकं आयुरारोग्यभूतिदम् ॥3॥  
 \</1.3.3\>  
 \<1.3.4\>पुरा सुमेरुशिखरे नानारत्नविचित्रिते।  
 खचितानेकमाणिक्ये सौवर्णे कुट्टिमस्थले ॥4॥  
 \</1.3.4\>  
 \<1.3.5\>अनुस्यतस्रवद्देवस्रवन्ती निर्झराऽऽप्लुते।  
 मयूखोद्दामरत्नौघखण्डितध्वान्तकुञ्जके ॥5॥  
 \</1.3.5\>  
 \<1.3.6\>सान्द्रस्निग्धतरुच्छायसुरद्रुमवनोदरे।  
 मकरन्दं स्रवन्तीभिः स्रग्भिस्तु परिलम्बिते ॥6॥  
 \</1.3.6\>  
 \<1.3.7\>माणिक्यस्तम्भमहिते मकराननतोरणे।  
 विचित्ररत्नप्रत्युप्तस्वर्णस्तम्भचतुष्कके ॥7॥  
 \</1.3.7\>  
 \<1.3.8\>सिंहासने महारत्नविचित्रांशुविराजिते।  
 सावित्र्या च सरस्वत्या सदाऽऽसीनः पितामहः ॥8॥  
 \</1.3.8\>  
 \<1.3.9\>गन्धर्वैर्गंर्वनिर्वाहै- गानविद्याविचक्षणैः।  
 गायद्भिः किन्नरगणैः गीयमानश्च वीणया ॥9॥  
 \</1.3.9\>  
 \<1.3.10\>स्तूयमानस्तुम्बुरुणा हाहाहूहूत्थतेजसा।  
 सेव्यमानः सहस्राक्षप्रमुखैः सुरसत्तमैः ॥10॥  
 \</1.3.10\>  
 \<1.3.11\>ब्राह्मीभिः शक्तिभिर्ब्रह्मभाषाभूषाभिरात्मभूः।  
 अंशुकाभरणालेपाकल्पहस्ताभिरन्तिके ॥11॥  
 \</1.3.11\>  
 \<1.3.12\>वसिष्ठप्रमुखैः ब्रह्ममुनिभिः सिद्धचारणैः।  
 मार्कण्डेयमरीच्यत्रिभृगुपूर्वैः महर्षिभिः ॥12॥  
 \</1.3.12\>  
 \<1.3.13\>शापानुग्रहसामार्थ्यसाधनैश्च तपोधनैः।  
 माहात्म्यं पुण्यदेशानां ऊचिवद्भिः परस्परम् ॥13॥  
 \</1.3.13\>  
 \<1.3.14\>समन्ततः सेव्यमानः सेवारसविशारदैः।  
 निषद्गणैरुपनिषद्गणैः श्रुतिगणैरपि ॥14॥  
 \</1.3.14\>  
 \<1.3.15\>साङ्गैः संशिक्षितमना विश्वसर्गविलासभूः।  
 आस्ते समालपन् ब्रह्मा स्वपदाह्लादनिर्भरः ॥15॥  
 \</1.3.15\>  
 \<1.3.16\>कथाप्रसङ्गादत्रैव नारायणगिरेर्महत्।  
 माहात्म्यमाविर्भावञ्च श्रीनिवासस्य शार्ङ्गिणः ॥16॥  
 \</1.3.16\>  
 \<1.3.17\>श्रुत्वा शुकः परमऋषिः सभायां समुपस्थितः।  
 स देशं तं दिदृक्षुः सन् कौतूहलसमाकुलः ॥17॥  
 \</1.3.17\>  
 \<1.3.18\>विज्ञापयन् ब्रह्मणे तं नमस्कृत्य च सर्वतः।  
 जगाम तस्माद्देशाद्वै दक्षिणाभिमुखः सुधीः ॥18॥  
 \</1.3.18\>  
 \<1.3.19\>वासुदेवे वहन् भक्तिं पुराणपुरुषोत्तमे।  
 तत्कथाऽऽलापकुतुकः स्मयमानमुखो मुनिः।  
 ददर्श नारायणाद्रिं तत्र नारायणाश्रमम् ॥19॥  
 \</1.3.19\>  
 %श्रीवेङ्कटाचलवर्णनम्%  
 \<1.3.20\>नीलजीमूतमुदितनीलकण्ठविडम्बनम्।  
 श्रृङ्गकोटीरविश्रान्तवालखिल्यकुलाकुलम् ॥20॥  
 \</1.3.20\>  
 \<1.3.21\>तिग्मांश्वश्वरवुरक्षुण्णश्रृङ्गमाणिक्यमण्डलम्।  
 अमृतांशुकरस्पर्शनिर्यदिन्दुदृषद्द्रवम् ॥21॥  
 \</1.3.21\>  
 \<1.3.22\>तुङ्गश्रृङ्गस्फुरद्रत्नतरलीकृततारकम्।  
 माणिक्यकुण्डलमहोमाद्यद्द्युमणिमण्डलम् ॥22॥  
 \</1.3.22\>  
 \<1.3.23\>वियल्लिहोत्तुङ्गश्रृङ्गविशङ्कटविटङ्ककम्।  
 चन्द्रकान्तस्तवास्वादिचकोरकुलसङ्कुलम् ॥23॥  
 \</1.3.23\>  
 \<1.3.24\>स्फाटिकाश्मदरीश्रृङ्गनिर्यन्निर्मलनिर्झरम्।  
 अधित्यकारूढफुल्लोध्रसिंहविडम्बनम् ॥24॥  
 \</1.3.24\>  
 \<1.3.25\>माकन्दकुसुमामन्दमकरन्दसमुक्षितम्।  
 दन्तावलघटाघातदर्दुरप्रस्थकन्दरम् ॥25॥  
 \</1.3.25\>  
 \<1.3.26\>व्यत्क्रमक्रमणाक्रान्तशरभप्रस्थदुःस्थलम्।  
 महाऽन्धकारमहिमदुर्निरीक्ष्यमहर्षभम् ॥26॥  
 \</1.3.26\>  
 \<1.3.27\>आघ्रातव्याकुलप्राणिव्याघ्रभीमभृगुस्थलम्।  
 निर्झरापातपर्यन्तग्रस्तमुस्तार्धसूकरम् ॥27॥  
 \</1.3.27\>  
 \<1.3.28\>यमवाहनदुर्दर्शनिनदन्महिषाकुलम्।  
 शाखाशिखाक्रमच्छाखामृगसानुमहीरुहम् ॥28॥  
 \</1.3.28\>  
 \<1.3.29\>विकीर्णश्वापदानीकाधित्यकोपत्यकात्यघम्।  
 अभ्रङ्कषाग्रविविधिविटपाटविपाटनम् ॥29॥  
 \</1.3.29\>  
 \<1.3.30\>धातुप्रस्थस्थलीनिर्यदोघप्रस्रवणाकुलम्।  
 अन्तकास्यप्रतीकाशगुहागेहोषितार्णकम् ॥30॥  
 \</1.3.30\>  
 \<1.3.31\>झिल्लिकानादबधिरीभूतदिक्चक्रवालकम्।  
 दिव्यं विभूत्यपादानं तत् गायद्भिरुषितान्तरम् ॥31॥  
 \</1.3.31\>  
 \<1.3.32\>नानामणिमयूखौघमहेन्द्रायुधवर्चसम्।  
 कृष्णसारवरोद्रिक्तहरिणीकुलसङ्कुलम् ॥32॥  
 \</1.3.32\>  
 \<1.3.33\>विधुन्वद्बालवमलचमरीचङ्क्रमोत्कटम्।  
 लाङ्गूलवेल्लितलसद्गोलाङ्गूलकुलाकुलम् ॥33॥  
 \</1.3.33\>  
 \<1.3.34\>प्रवालकाण्डप्रस्तारमण्डितान्तरकन्दरम्।  
 इतस्ततस्तपस्यद्भिः ऋषिभिः निर्झरान्तके ॥34॥  
 \</1.3.34\>  
 \<1.3.35\>आस्थातव्यप्रस्थदेशं ब्रह्मध्यानपरायणैः।  
 आश्रितार्तिहरच्छायविशालवनपादपम्।  
 तस्य सानुमतः सोऽपि पादानाश्रित्य सत्वरः ॥35॥  
 \</1.3.35\>  
 %शुकस्य श्रीवेङ्कटाचलस्थपुण्यतीर्थावगाहनम्%  
 \<1.3.36\>निर्झरेष्वाप्लवं कुर्वन् विमलोदेष्वनन्यधीः।  
 ह्रदेषु देवखातेषु नदीप्रस्रवणेषु च ॥36॥  
 \</1.3.36\>  
 \<1.3.37\>अन्येष्वमलतीर्थेषु त्रिवृद्ब्रह्म जपन् मुनिः।  
 संसारमोचनीं ब्रह्मविद्यां विद्याविजृम्भिणीम् ॥37॥  
 \</1.3.37\>  
 \<1.3.38\>जपन्नुपांशु मनसाऽवद्याविद्यानिबर्हिणीम्।  
 निवसन् रजनीमेकां तत्र तत्र समाहितः ॥38॥  
 \</1.3.38\>  
 \<1.3.39\>अतन्द्रितोऽञ्जनगिरिं प्राप विप्रोपवेशनम्।  
 तत्र तत्र गुहागेहेष्वासीनैः मुनिपुङ्गवैः ॥39॥  
 \</1.3.39\>  
 \<1.3.40\>योगिभिः सिद्धसङ्घैश्च विशुद्धज्ञानशालिभिः।  
 वैखानसैश्च मुनिभिः कृतातिथ्यसपर्यकम् ॥40॥  
 \</1.3.40\>  
 \<1.3.41\>शिलातलेषु निवसन् विपुलेषु शनैः शनैः।  
 कुमारधारां धारालच्यवमानामलोदकाम्।  
 आससादाप्लवं चात्र चक्रे व्यासौरसो मुनिः ॥41॥  
 \</1.3.41\>  
 %स्कन्दस्य कुमारधारास्नानेन शक्त्यायुधप्राप्तिः%  
 \<1.3.42\>अस्या माहात्म्यमतुलं तुलितानन्यतीर्थकम्।  
 शक्तिप्रदं शक्तिपाणेः शरण्यं शरणार्थिनाम्।  
 पुराऽमरैः प्रार्थितेन शङ्करेण पुरारिणा ॥42॥  
 \</1.3.42\>  
 \<1.3.43\>औमापत्यो बाहुलेयः सैनापत्ये नियोजितः।  
 तद्वोढुमसहन् सोऽपि सैनापत्ये निविष्टधीः ॥43॥  
 \</1.3.43\>  
 \<1.3.44\>अनेकापायसदनमुपायरहितो गुहः।  
 दैत्यारेः प्राप्तुकामस्सन् तत्प्रतीकारमाप्तवान् ॥44॥  
 \</1.3.44\>  
 \<1.3.45\>त्रिसन्ध्यमाप्लवं कुर्वांस्त्रिवृद्ब्रह्म जपन् सुधीः।  
 त्रिसन्ध्यमर्चयन् विष्णुं दिव्यैः पुष्पैरनन्यधीः ॥45॥  
 \</1.3.45\>  
 \<1.3.46\>अस्या निर्झरधारायां तपस्तेपे समीपतः।  
 तपसा तस्य सन्तुष्टो भगवान् विष्टरश्रवाः ॥46॥  
 \</1.3.46\>  
 \<1.3.47\>आविर्भूय ददौ शक्तिं तस्मै सोऽपि तिरोदधे।  
 कुमारस्तं प्रणम्याथ देवं स्वर्गं जगाम सः ॥47॥  
 \</1.3.47\>  
 \<1.3.48\>तस्मात्कुमारधारेति विख्याता विमलोदका।  
 प्रथमानप्रशंसाऽभूत् अप्रमेयफलप्रदा ॥48॥  
 \</1.3.48\>  
 %इन्द्रस्य पापनाशनस्नानेन वृत्रवधजनितपापनिर्मुक्तिः%  
 \<1.3.49\>ततो गतः पापनाशं कृत्वा स्नानादिकं वशी।  
 उवास त्रिदिनं तस्य तीर्थस्य निकटे तटे ॥49॥  
 \</1.3.49\>  
 \<1.3.50\>यत्र तीर्थे सकृत् स्नात्वा मघवा वृत्रहा पुरा।  
 ब्रह्महत्याविमुक्तः सः प्राप चैन्द्रं पुनः पदम् ॥50॥  
 \</1.3.50\>  
 \<1.3.51\>"पापनाशः"स विख्यातो निर्झरो जर्झरैनसाम्।  
 देवतिर्यङ्मनुष्याणां अवगाहान्मलापहाम् ॥51॥  
 \</1.3.51\>  
 %आकाशगङ्गामाहात्म्यम्%  
 \<1.3.52\>आकाशगङ्गामन्वास्य समस्तफलदायिकम्।  
 आसाद्यास्यामाप्लवञ्च चकार निरुपप्लवः ॥52॥  
 \</1.3.52\>  
 \<1.3.53\>यस्याः संसारार्णवस्य कर्णधारेऽमलेऽम्भसि।  
 देवस्त्रियो नावगकन्याः गन्धर्व्यः किन्नराङ्गनाः ॥53॥  
 \</1.3.53\>  
 \<1.3.54\>सिद्धाङ्गनाश्च कुर्वन्ति स्नानं वैखानसाङ्गनाः।  
 नारायणगिरेः शौरेः तदीशस्य प्रभावकम्।  
 प्रथयन् मनसाऽतीव स्मयमानो महामुनिः ॥54॥  
 \</1.3.54\>  
 %व्रततीवर्तनीतीर्थस्नानकाले शुकब्रह्मर्षिं प्रति अशरीरोक्तिः%  
 \<1.3.55\>व्रततीवर्तनीतीर्थमाससाद महामुनिः।  
 तत्राघमर्षणं चक्रे सूक्तं वैष्णवमुञ्चरन् ॥55॥  
 \</1.3.55\>  
 \<1.3.56\>स्मरन् भगवतो विष्णोः जिष्णोः द्वैपायनात्मजः।  
 जले मग्नतनोस्तस्या उदभूद्वागशरीरिणी ॥56॥  
 \</1.3.56\>  
 \<1.3.57\>"अमृतोदन्वदुत्तुङ्गतरङ्गमहिमावली।  
 श्रीवत्सवक्षा नित्यश्री अदृश्यश्च मलात्मनाम् ॥57॥  
 \</1.3.57\>  
 \<1.3.58\>अनन्तभोगायतनोऽनन्तोऽनन्तफलप्रदः।  
 अतोऽस्मादग्निदिग्भागे सार्धयोजनमात्रके ॥58॥  
 \</1.3.58\>  
 \<1.3.59\>अस्य सानुमत पादमूले कूलङ्कषद्रुमे।  
 नद्याः सद्योऽघनाशिन्याः स्वर्णमुख्यास्तटे शुभे ॥59॥  
 \</1.3.59\>  
 \<1.3.60\>"पद्म"मित्युत्तरे ख्यातं पवित्रं परमं सरः।  
 तस्य गत्वा तटे तूर्णं अत्युग्रं तप आचर ॥60॥  
 \</1.3.60\>  
 \<1.3.61\>पश्चादचञ्चलत्वं ते मनीषाया भविष्यति।  
 तदा स्याद्भगवान् विष्णुः प्रत्यक्षः सर्वसाक्षिभूः।  
 एवं सादरमुक्त्वा वाक् जनानां श्रृण्वतामपि ॥61॥  
 \</1.3.61\>  
 %अशरीरोत्त्या शुकस्य पद्मसरोवरगमनम्%  
 \<1.3.62\>प्रक्षालयन्ती शमलं मुनेर्याताऽशरिरेणी।  
 एवमेतां नशम्यासौ जलादुत्तीर्य तीर्थतः ॥62॥  
 \</1.3.62\>  
 \<1.3.63\>अतिस्नेहो विस्मितश्च वैयासिः मुनिरत्वरः।  
 एवमालोचयन् बुद्द्या शरीरात्मविशोधनीम् ॥63॥  
 \</1.3.63\>  
 \<1.3.64\>प्रसादसूचिनीं विष्णोः प्रभविष्णोः प्रशंसिनीम्।  
 जगाम वेगात्तं देशं यत्र पद्मसरोवरः ॥64॥  
 \</1.3.64\>  
 %पद्ममरोवरवर्णनम्%  
 \<1.3.65\>प्रसन्नं सन्मन इव वैडूर्यविमलोदकम्।  
 उत्फुल्लैः पुण्डरीकैश्च कल्हारैः कनकाम्बुजैः ॥65॥  
 \</1.3.65\>  
 \<1.3.66\>नीलोत्पलैः कुवलयैः रक्ताब्जैरञ्चितान्तरम्।  
 मकरन्दमदोन्मत्तमधुरालिकुलोज्ज्वलम् ॥66॥  
 \</1.3.66\>  
 \<1.3.67\>कारण्डवैः कलरवैः वाचाटितदिगन्तरम्।  
 भ्रमद्भ्रमरबृन्दैश्च मधुपानमदोद्धतैः ॥67॥  
 \</1.3.67\>  
 \<1.3.68\>गृहीतग्राहदुर्ग्राहं वलमानसुमीनकम्।  
 वराहसङ्घैरभितो ग्रस्तमुस्तैरलङ्कृतम् ॥68॥  
 \</1.3.68\>  
 \<1.3.69\>मृणालकवलाऽऽकीर्णकरैः करिकदम्बकैः।  
 एणैः सशाबैरेणीभिः उपान्ते परितो वृतम् ॥69॥  
 \</1.3.69\>  
 \<1.3.70\>मदोन्मत्तैर्वनचरैः वयोभिरमितो वृतम्।  
 तपस्यत्तापसक्लेशहरणं रमणं हरेः।  
 श्रीमदेतत् पद्मतीर्थं महातीर्थं शुको मुनिः॥70॥  
 \</1.3.70\>  
 %शुकस्य पद्मसरसि श्रीनिवासध्यानपूर्वकस्नानादिकम्%  
 \<1.3.71\>ददर्श स गतक्लेशः स्नानपाननिषेवणैः।  
 स्मरन् नारायणं विष्णुमभूत् निश्चलचेतनः ॥71॥  
 \</1.3.71\>  
 \<1.3.72\>मुहूर्तं तत्र विश्रम्य संयमी नियमस्थितः।  
 वन्यैरपाकैः पक्वैश्च फलैः स्वपतितैरपि ॥72॥  
 \</1.3.72\>  
 \<1.3.73\>दिनस्य पञ्चकाले वै कृताहारोऽभवन्मुनिः।  
 शिश्ये च दर्भशय्यायां स निवर्त्याऽऽह्निकीं क्रियाम् ॥73॥  
 \</1.3.73\>  
 \<1.3.74\>ब्राह्मे मुहूर्ते चान्येद्युः उत्थाय प्रयतो वशी।  
 चिन्तयन् पुण्डरीकाक्षं शङ्खचक्रगदाधरम् ॥74॥  
 \</1.3.74\>  
 \<1.3.75\>करुणारसकल्लोलतरङ्गितकटाक्षकम्।  
 शरत्पूर्णेन्दुवक्त्राभं पीतकौशेयवाससम् ॥75॥  
 \</1.3.75\>  
 \<1.3.76\>महोरस्कमुदाराङ्गं श्रीनिवासं महामतिः।  
 सन्ध्यामुपास्य विधिवत् स्नानपूर्वं समाहितः ॥76॥  
 \</1.3.76\>  
 %पद्मसरोवरतीरस्थदिव्याऽरामवर्णनम्%  
 \<1.3.77\>ददर्श सरसस्तस्य तीरे त्वभिनवं वनम्।  
 पुन्नागनागपनसपाटलाशोककिंशुकैः ॥77॥  
 \</1.3.77\>  
 \<1.3.78\>कुन्दमन्दारमाकन्दहरिचन्दनचन्दनैः।  
 तालचम्पकहिन्तालहरितालतमालकैः ॥78॥  
 \</1.3.78\>  
 \<1.3.79\>नक्तमालैश्च सरलैः नारिकेलैश्च केसरैः।  
 पनसैः केतकैः सालैः पालाशैः पिप्पलैः वटैः ॥79॥  
 \</1.3.79\>  
 \<1.3.80\>खर्जूरैः खादिरैः प्लक्षैः रुद्राक्षैः रसनैर्धवैः।  
 सङ्कीर्णमभितः सान्द्रं महेन्द्रोपवनोपमम् ॥80॥  
 \</1.3.80\>  
 \<1.3.81\>माधवीमल्लिकायूथीवनयूथीसुनातिभिः।  
 शतपत्रिभिराकीर्णं सुमनोभिः सुगन्धिभिः ॥81॥  
 \</1.3.81\>  
 \<1.3.82\>दमनीमरुशाखाभिः तुलसीभिः विजृम्भितम्।  
 कुन्दमल्लिकयोपेतं कुशकाशप्रकाशितम्।  
 विश्वामित्रैः पवित्रैश्च मुञ्जैरप्यभिजृम्भितम् ॥82॥  
 \</1.3.82\>  
 इति श्रीपाद्मपुराणे क्षेत्रकाण्डे श्रीवेङ्कटाचलमाहात्म्ये देवल-देवदर्शनसंवादे सुमेरुशिकरात् शुकस्य श्रीवेंकटाचलागमन-पद्मसरः प्राप्त्यादिवर्णनं  
 नाम चतुर्विंशोऽध्यायः  
 ---------------------------------

 अथ पञ्चविंशोऽध्यायः  
 --------------  
 %दिव्यारामे शुकब्रह्मर्षेः महानियमपूर्वकतपोनुष्ठानम्%  
देवदर्शनः----  
 \<2.3.1\>तटे श्रीपद्मतीर्थस्य पद्मवाटीपटीयसः।  
 वटाटवीजटाऽऽटोपविशङ्कटवियत्तटे ॥1॥  
 \</2.3.1\>  
 \<2.3.2\>अधीतवेदवेदान्ततापसौघनिषेविते।  
 अनूदितब्रह्मघोषैः अन्विते वयसां गणैः ॥2॥  
 \</2.3.2\>  
 \<2.3.3\>पतङ्गाऽध्यापिताऽऽम्नायप्रमोदर्षिकुमारके।  
 हुतवैतानवह्न्युत्थहविर्गन्धसुमोदिते ॥3॥  
 \</2.3.3\>  
 \<2.3.4\>मृगशावविलूनाग्रकुशगुल्मविजृम्भिते।  
 मनःसन्तोषकरणे सर्वोपकरणान्विते ॥4॥  
 \</2.3.4\>  
 \<2.3.5\>विचित्रविविधाऽऽमोदे वने चैत्ररथोपमे।  
 तपः करिष्यन् दिष्ट्या तु समाहितमना मुनिः ॥5॥  
 \</2.3.5\>  
 \<2.3.6\>विचिन्तयन् वियद्वाक्यं विमलात्मा व्यतिष्ठत।  
 स्वाध्यायं समधीयानो विष्णुमेवाग्रतो यजन् ॥6॥  
 \</2.3.6\>  
 \<2.3.7\>पर्णाशनो हिताचारनियतो नियमस्थितः।  
 मितभाषी मिताहारः शान्तो दान्तो गुरुप्रियः ॥7॥  
 \</2.3.7\>  
 \<2.3.8\>सात्त्विकः सत्त्वसम्पन्नो विष्णुभक्तो बभूव ह।  
 श्रीनिवासमनाराध्य किञ्चिन्नाश्नाति नित्यशः ॥8॥  
 \</2.3.8\>  
 \<2.3.9\>क्षुधाक्षामोऽप्यनैवेद्यं नोपजीवति चैकदा।  
 विष्णुपादोदकादन्यत् तृष्णार्तोऽपि न चापिबत् ॥9॥  
 \</2.3.9\>  
 \<2.3.10\>निर्द्वन्द्वो निरहङ्कारो धीरो विगतमत्सरः।  
 कुशेशयासनासीनः कुशास्तरणभूतले ॥10॥  
 \</2.3.10\>  
 \<2.3.11\>कुशाग्रबुद्धिरचलः कुशहस्तपवित्रकः।  
 कृष्णाजिनोत्तरासङ्गः कृष्णवर्त्मशिखाजटः ॥11॥  
 \</2.3.11\>  
 \<2.3.12\>कृष्णाजिनाम्बरधरः कृष्णद्वैपायनात्मजः।  
 अक्षमालाधरकरो विजिताक्ष क्षमाक्षमः ॥12॥  
 \</2.3.12\>  
 \<2.3.13\>नासाग्रन्यस्तनयनः आर्जवोर्जितकायकः।  
 दन्तैरसंस्पृशन् दन्तान् जिह्वागूहिततालुकः ॥13॥  
 \</2.3.13\>  
 \<2.3.14\>धारणाध्यानसम्पन्नः प्राणायामविशुद्धधीः।  
 उपांशु मानसजपगूढोष्ठस्फुरणाननः ॥14॥  
 \</2.3.14\>  
 \<2.3.15\>वैकुण्ठेऽकुण्ठितमतिः गायत्रीं वैष्णवीं जपन्।  
 वर्षासु जलमध्यस्थो ग्रीष्मे पञ्चाग्निमध्यगः ॥15॥  
 \</2.3.15\>  
 \<2.3.16\>अध्यर्कदृक्समद्वन्द्वोपद्रवो वीतनिद्रकः।  
 कालानलप्रतिभटकायः कमललोचनः ॥16॥  
 \</2.3.16\>  
 %शुकमुनितपोग्निज्वालाभिर्लोकोपद्रवोत्पत्तिः%  
 \<2.3.17\>एवं प्रवृत्तो घोरञ्च तपश्चर्तुं तपोधनः।  
 तपसा तस्य सन्तप्ता चचाल च वसुन्धरा ॥17॥  
 \</2.3.17\>  
 \<2.3.18\>मार्तण्डश्चण्डकिरणो न तताप नभोऽन्तरे।  
 अब्धयः क्षुभिताः सर्वे ववर्षुः न बलाहकाः ॥18॥  
 \</2.3.18\>  
 \<2.3.19\>जातवेदा न जज्वाल विमानानि दिवौकसाम्।  
 नभोमध्ये न चेरुश्च बभूवेन्द्रश्च शङ्कितः ॥19॥  
 \</2.3.19\>  
 \<2.3.20\>वृत्रवैरी महेन्द्रोऽपि किंकर्तव्यविमूढधीः।  
 चिन्तयन्नस्य तपसो विघ्नमप्सरसस्तदा।  
 समाहूयाऽऽह वचनं सादरं सान्त्वपूर्वकम् ॥20॥  
 \</2.3.20\>  
 %शुकतपोभङ्गाय महेन्द्रोक्तरम्भादिसान्त्ववचनानि%  
 \<2.3.21\>"विसृष्टा वेधसा यूयं निसर्गात् जगतो हि ते ॥21॥  
 \</2.3.21\>  
 \<2.3.22\>रूपयौवनलावण्यशालिन्यः पद्मलोचनाः।  
 मत्तमातङ्गगामिन्यो मन्दमन्थरगीतयः ॥22॥  
 \</2.3.22\>  
 \<2.3.23\>सुभ्रुवश्च सुकेशान्ताः घनपीनपयोधराः।  
 शुचिस्मिताः पक्वबिम्बाधरोष्ठा मदलालसाः ॥23॥  
 \</2.3.23\>  
 \<2.3.24\>युष्माभिर्मोहितं विश्वं ससुरासुरमानुषम्।  
 वीक्षणाद्यैर्विलासैस्तु निर्जिता मम शत्रवः ॥24॥  
 \</2.3.24\>  
 \<2.3.25\>कामिनीः पुरतो दृष्ट्वा कः समाधौ प्रवर्तते।  
 निर्याति मानसं तस्मात् कार्मुकात् सायको यथा ॥25॥  
 \</2.3.25\>  
 \<2.3.26\>यूयमापदि सर्वत्र बलमस्माकमेव हि।  
 नाशक्यमस्ति वः किञ्चित् सर्वेषु भुवनेष्वपि ॥26॥  
 \</2.3.26\>  
 \<2.3.27\>उपस्थितमिदानीं नः सकलानर्थकं भुवि।  
 कर्तव्यः प्रशमस्तस्य भवतीभिः झटित्यपि" ॥27॥  
 \</2.3.27\>  
 \<2.3.28\>वासवेनैवमुक्तानां प्रधानाप्सरसां वरा।  
 प्रणम्य प्राञ्जलिः प्राह रम्भा मधुरभाषिणी ॥28॥  
 \</2.3.28\>  
 %महेन्द्रनिकटे रम्भादिकृतप्रतिज्ञा%  
 \<2.3.29\>"यच्छाससि सुरेशान! तदद्य विदधीमहि।  
 भवत्कृते जीवितं नः त्रिदशाध्यक्ष केवलम् ॥29॥  
 \</2.3.29\>  
 \<2.3.30\>श्वेतद्वीपं ब्रह्मलोकं कैलासं वाऽन्यमूर्जितम्।  
 प्रवेक्ष्यामो वयं देशं वर्तन्ते यत्र तेऽरयः ॥30॥  
 \</2.3.30\>  
 \<2.3.31\>मोहिताश्च भविष्यन्ति तेऽस्मद्वीक्षणवीक्षिताः।  
 एकाकिनः सदैकान्तभावाः सात्त्विकसत्तमाः ॥31॥  
 \</2.3.31\>  
 \<2.3.32\>प्रणमन्ति स्म नः पादान् शिरोभिः मोहिताः स्वयम्।"  
 एवमुक्तस्तु देवेशः तया मधुरभाषया ॥32॥  
 \</2.3.32\>  
 \<2.3.33\>एवमाह स सन्तुष्टो रम्भामप्सरसां वराम्।  
 "सत्यमुक्तं त्वया रम्भे! मुनिमोहनरूपया ॥33॥  
 \</2.3.33\>  
 \<2.3.34\>भूमौ कश्चित् मुनिवरः "शुक"इत्येव नामतः।  
 सुवर्णमुखरीतीरे तपश्चरति दुश्चरम् ॥34॥  
 \</2.3.34\>  
 \<2.3.35\>तत्र गत्वा मुनिश्रेष्ठं मोहयध्वं वराङ्गनाः"।  
 इत्युक्ता देवराजेन प्रेषिता- सादरं किल।  
 देवस्त्रियस्तं प्रणम्य जग्मुर्यत्र तपोधनः ॥35॥  
 \</2.3.35\>  
 %शुकपोवनं प्रत्यागतानां रम्भादीनां श्रृङ्गारलीलाः%  
 \<2.3.36\>मुनेः समीपतो गत्वा ताः स्त्रियो मधुरं जगुः।  
 मदोद्धताश्च ननृतुः वेणुवीणारवान्वितम् ॥36॥  
 \</2.3.36\>  
 \<2.3.37\>कन्दर्पदर्पकलिताः कथयन्त्यः कथा मिथः।  
 वदन्ति स्म हसन्ति स्म क्ष्वेलयन्ति मदालसाः ॥37॥  
 \</2.3.37\>  
 \<2.3.38\>स्थित्वा पुरस्तात् तस्येत्थं मदान्धाः सुरयोषितः।  
 श्रृङ्गारचेष्टाः चक्रुश्च विविधाः चाटुपूर्वकम् ॥38॥  
 \</2.3.38\>  
 \<2.3.39\>इन्द्रप्रचोदितस्तत्र तपनो न तताप च।  
 वायुः कल्हारसुरभिः ववौ मन्दः सुखावहः ॥39॥  
 \</2.3.39\>  
 \<2.3.40\>सुधानिधिश्च ववृधे मदयन् सुरसुन्दरीः।  
 कालः सर्वर्तुकुसुमो पेतस्तत्र बभूव ह ॥40॥  
 \</2.3.40\>  
 \<2.3.41\>एवंविधे मधूद्वेगमहितेऽस्मिंस्तपोवने।  
 इतस्ततः शम्बरारिर्विशङ्को विचचार ह ॥41॥  
 \</2.3.41\>  
 \<2.3.42\>अतश्चानङ्गविवशाः चेष्टयन्त्योऽमराङ्गनाः।  
 ता न शेकुस्तस्य नेत्रे निवर्तयितुमग्रतः ॥42॥  
 \</2.3.42\>  
 %श्रीनिवासध्यानेन जितकामं शुकं प्रति रम्भादिहासोक्तिः%  
 \<2.3.43\>सोऽपि ध्यायन् श्रीनिवासं शङ्खार्यब्जगदाधरम्।  
 वासुदेवं हृषीकेशं जगतां कारणं परम् ॥43॥  
 \</2.3.43\>  
 \<2.3.44\>समाश्रितार्तिहरणं सुहृदं सर्वदेहिनाम्।  
 नाचिन्तयञ्चान्तिकस्थाः ताः स्त्रियस्तपसैधितः ॥44॥  
 \</2.3.44\>  
 \<2.3.45\>समीक्ष्य तास्तं दुर्वर्षमूचुरप्सरसस्तदा।  
 लज्जाक्रोधसमाविष्टाश्चैवमूचुः परस्परम् ॥45॥  
 \</2.3.45\>  
 \<2.3.46\>"को वा ह्याऽस्तेऽत्र दुर्बुद्धिः पूष्णि निक्षिप्तवीक्षणः।  
 उपस्थितमुपेक्ष्येमं गणमप्सरसां स्वयम् ॥46॥  
 \</2.3.46\>  
 \<2.3.47\>समीपस्थमसम्प्रेक्ष्य सर्वस्य तपसः फलम्।  
 दुरात्मनाऽतिमूढेनामुत्र किं चिन्त्यतेऽधुना ॥47॥  
 \</2.3.47\>  
 \<2.3.48\>दृष्ट्वा मुखान्यप्सरसां सहस्राक्षः शचीपतिः।  
 सुराधीशः सहस्राक्ष्णां साफल्यं सम्यगश्नुते ॥48॥  
 \</2.3.48\>  
 \<2.3.49\>यागादिकाः क्रियाः सर्वाः कुर्वन्त्यस्मत्कृते नराः।  
 ददुश्च धनधान्यानि तप्यन्ति स्म तपांसि च ॥49॥  
 \</2.3.49\>  
 \<2.3.50\>यस्त्वस्माकं प्रियालापान् न श्रृणोति मनोरमान्।  
 अचेतनो वृथाजीवि भवत्यल्पमतिः स हि ॥50॥  
 \</2.3.50\>  
 \<2.3.51\>स्तनाश्लेषं नरोऽस्माकं लभते यः सुदुर्लभम्।  
 स धन्यः पुरुषो लोके गण्यते पुण्यकोविदैः ॥51॥  
 \</2.3.51\>  
 \<2.3.52\>विद्यानामार्जनं बाल्ये यौवने विषयैषिता।  
 वृद्धत्वे तपसां वृत्तिः इत्युशन्ति मनीषिणः ॥52॥  
 \</2.3.52\>  
 \<2.3.53\>सुकुमारो युवाऽत्यन्तसुभगः तपसि स्थितः।  
 श्रृङ्गारिणीनां श्रृङ्गारः सुन्दरीजनसुन्दरः ॥53॥  
 \</2.3.53\>  
 \<2.3.54\>देशकालावतिक्रम्य यत्कर्म कुरुते नरः।  
 तत्तस्य निष्फलमिति प्रवदन्ति मनीषिणः ॥54॥  
 \</2.3.54\>  
 \<2.3.55\>स्वधर्माचारनिरता वेदशास्त्रविशारदाः।  
 करस्थरत्नमुत्सृज्य मूढधीः अन्यदिच्छति ॥55॥  
 \</2.3.55\>  
 \<2.3.56\>दिव्याङ्गनाः पूजनीया मनुष्याणां विशेषतः।  
 अयमस्मान् अनादृत्य तिष्ठत्यत्यन्तदुर्मतिः ॥56॥  
 \</2.3.56\>  
 \<2.3.57\>पूज्यपूजाविपर्यासः श्रेयो हन्तीत्युशन्ति हि।"  
 तास्वित्थं जल्पमानासु सुरयोषित्सु सुव्रतः ॥57॥  
 \</2.3.57\>  
 %रम्भादिदुर्व्यापारान् विलोक्य शुकब्रह्मर्ष्यनुतापः%  
 \<2.3.58\>तपः कृशतराकारः कृष्णद्वैपायनाऽत्मजः।  
 नाचिन्तयत् समस्तास्ता घुष्यन्तीरिव गर्दभीः ॥58॥  
 \</2.3.58\>  
 \<2.3.59\>उपस्थितं तपोविघ्नं चिन्तयामास च स्थिरः।  
 "केनेमाः प्रेषिताः ह्यस्मत्तपोभङ्गचिकीर्षुणा" ॥59॥  
 \</2.3.59\>  
 \<2.3.60\>अव्याजवैरिणा कश्चित् लोभोपहतचेतसा।  
 निदानं पापचेष्टानां पापीयस्यः स्वतः स्त्रियः ॥60॥  
 \</2.3.60\>  
 \<2.3.61\>अनेकानर्थसार्थास्ता व्यक्तमुक्ता मनीषिभिः।  
 व्रीडा विज्ञानमास्तिक्यं पौरुषं श्रुतिरुन्नतिः ॥61॥  
 \</2.3.61\>  
 \<2.3.62\>दर्शनादेव नश्यन्ति स्त्रीणामेतानि सर्वशः।  
 धैर्यपारंगतः सर्वधर्मशास्त्रविशारदः ॥62॥  
 \</2.3.62\>  
 \<2.3.63\>योषिद्दर्शनमात्रेण मुह्यति क्षुभ्यति स्वयम्।  
 स्त्रियो हि नरकद्वारं निर्मितं परमेष्ठिना ॥63॥  
 \</2.3.63\>  
 \<2.3.64\>तस्मात्तद्दर्शनं पापं नराणान्तु तपस्विनाम्।  
 स्त्रीपुंविभागो जगतां भूत्यै धात्रा विनिर्मितः ॥64॥  
 \</2.3.64\>  
 \<2.3.65\>तेन प्रवर्तते लोकः पुरुषार्थात्मकेन तु।  
 अज्ञानिनो नरा मुह्यन्त्यन्योन्यप्रणयादिह ॥65॥  
 \</2.3.65\>  
 \<2.3.66\>पुरुषाश्च स्त्रियो दृष्ट्वा तांश्च दृष्ट्वा च तास्तथा।  
 तितीर्षुस्तपसाऽज्ञानमयं संसारसागरम् ॥66॥  
 \</2.3.66\>  
 \<2.3.67\>निवृत्तविषयोऽत्रैव स्थितोऽस्मिन् विजने वने।  
 विधिनाऽऽपादितश्चैवान्तरायस्तपसो मम ॥67॥  
 \</2.3.67\>  
 \<2.3.68\>स्त्रियस्तपोविघ्नकार्यः परिहार्याः प्रयत्नतः।  
 तित्तीर्षुं दुस्तरं घोरं महासंसारसागरम् ॥68॥  
 \</2.3.68\>  
 \<2.3.69\>गृह्णाति विषयग्राहो मध्ये पुरुषमित्युत।"  
 तपोलोभभयादित्थं चिन्तयन् सहसा मुनिः ॥69॥  
 \</2.3.69\>  
 \<2.3.70\>समदर्शी तु सर्वत्र जितक्रोधो जितेन्द्रियः।  
 कन्दर्पसायकान् घोरान् जित्वाऽक्षोभ्यो हि निर्ममः।  
 श्रीनिवासं हृषीकेशं सहसा शरणं ययौ ॥70॥  
 \</2.3.70\>  
 \<2.3.71\>कमलविभवलोभनैरनङ्गाभिनवविभूतिविभागभागधेयैः।  
 अधरितमुनिमानसानुभावैः अवमतिमाकलयन् विलोकनैश्च ॥71॥  
 \</2.3.71\>  
 \<2.3.72\>शिखरदशनदीधितिप्रतानप्रसभनिरस्ततमश्छटैः प्रहासैः।  
 नटनविकटविभ्रमैः चिकीर्षन् नयनविलासभरैः तपोऽन्तरायम् ॥72॥  
 \</2.3.72\>  
 \<2.3.73\>इति विबुधविलासिनीगणस्तं मुनिमभितः परिवार्य चावतस्थे।  
 व्यवसितमतिरच्युतप्रपत्तौ स च न शशाप तपोविनाशभीरुः ॥73॥  
 \</2.3.73\>  
 इति श्रीपाद्मपुराणे क्षेत्रकाण्डे श्रीवेङ्कटाचलमाहात्म्ये देवल-देवदर्शनसंवादे पाद्मसरस्तीरस्थदिव्यारामे शुकब्रह्मर्षेः महानियमपूर्वकतपः---  
 करणादिवर्णनं नाम पञ्चविंशोऽध्यायः  
 -------------------------

 अथ षड्विंशोऽध्यायः  
 -------------  
 %श्रीनिवासमुद्दिश्य रभ्याद्यप्सरस्सङ्घभीतशुकस्तुतिः%  
 \<26.3.1\>अथ विबुधविलासिनीषु विष्वङ् मुनिमभितः परिवार्य तस्थुषीषु।  
 मदविकृतिविकत्थनप्रलापास्ववमतिनिर्मितनैजचापलासु ॥1॥  
 \</26.3.1\>  
 \<26.3.2\>त्रिभुवनमुदमुद्यतासु कर्तुं मधुसहसाऽगतिगर्वनिर्वहासु।  
 मधुरसभरिताखिलात्मभावास्वगणितभीतिषु शापतः शुकस्य ॥2॥  
 \</26.3.2\>  
 \<26.3.3\>अतिविमलमतिर्महानुभावो मुनिरपि शान्तमनाः निजात्मगुप्त्यै।  
 अखिलभुवनरक्षकस्य विष्णोः स्तुतिमथ कर्तुमना मनाक् बभूव ॥3॥  
 \</26.3.3\>  
 \<26.3.4\>"श्रियः श्रियं षड्गुणपूररूर्णं श्रीवत्सचिह्नं पुरुषं पुराणम्।  
 श्रीकण्ठपूर्वामरवृन्दवन्द्यं श्रियः पतिं तं शरणं प्रपद्ये ॥4॥  
 \</26.3.4\>  
 \<26.3.5\>विभु हृदिस्थं भुवनेशमीड्यं निराश्रयं निर्मलचित्तचिन्त्यम्।  
 परात्परं पारमपारमेनं उपेन्द्रमूर्तिं शरणं प्रपद्ये ॥5॥  
 \</26.3.5\>  
 \<26.3.6\>स्मेरातसीसूनसमानकान्तिं सुरक्तपद्मप्रभपादहस्तम्।  
 उन्निद्रपङ्केरुहचारुनेत्रं पवित्रपाणिं शरणं प्रपद्ये ॥6॥  
 \</26.3.6\>  
 \<26.3.7\>सहस्रभानुप्रतिमोपलौघस्फुरत्किरीटप्रवरोक्तमाङ्गम्।  
 प्रवालमुक्तानवरत्नतारहारं हरिं तं शरणं प्रपद्ये ॥7॥  
 \</26.3.7\>  
 %तत्र तत्कृतदशावतारस्तोत्रम्%  
 \<26.3.8\>"पुरा रजोदुष्टधियो विधातुः अपाकृतान् यो मधुकैटभाभ्याम्।  
 वेदानुपादाय ददौ च तस्मै तं मत्स्यरूपं शरणं प्रपद्ये ॥8॥  
 \</26.3.8\>  
 \<26.3.9\>पयोधिमध्ये पृथुमन्दराद्रिं धर्त्तुं च यः कूर्मवपुर्बभूव।  
 सुधां सुराणामवनार्थमिच्छन् तमादिदेवं शरणं प्रपद्ये ॥9॥  
 \</26.3.9\>  
 \<26.3.10\>वसुन्धरां दुर्भरदैत्यपीडितां रसातलान्तर्विवराभिविष्टाम्।  
 उद्धारणार्थञ्च वराह आसीञ्चतुर्भुजं तं शरणं प्रपद्ये ॥10॥  
 \</26.3.10\>  
 \<26.3.11\>नखैरुरस्तीक्ष्णमुखैर्हिरण्यं अरातिमामर्दितसर्वसत्त्वम्।  
 विदारयामास हि यो नृसिंहो हिरण्यगर्भं शरणं प्रपद्ये ॥11॥  
 \</26.3.11\>  
 \<26.3.12\>यो यज्ञवाटमभिगम्य पूर्वं बलेर्ययाचे त्रिपदीं भुवश्च।  
 पश्चाद्ददौ तत्पदमेव तस्मै श्रीवामनं तं शरणं प्रपद्ये ॥12॥  
 \</26.3.12\>  
 \<26.3.13\>त्रिस्सप्तकृत्वः क्षितिपाललोकं परश्वथेनापि निहत्य पित्रे।  
 ददौ निवापं तदसृग्जलौघैः तं भार्गवं राममहं प्रपद्ये ॥13॥  
 \</26.3.13\>  
 \<26.3.14\>दशाननं दाशरथिः स भूयः छित्त्वा शिरांस्येकशरेण वीरः।  
 लङ्कां ददौ यश्च विभीषणाय तं रामभद्रं शरणं प्रपद्ये ॥14॥  
 \</26.3.14\>  
 \<26.3.15\>हलायुधो यो यदुवंशदीपः प्रलम्बपूर्वामरवैरिहन्ता।  
 अभूद्वदान्यो बलभद्ररामो विराट् परं तं शरणं प्रपद्ये ॥15॥  
 \</26.3.15\>  
 \<26.3.16\>वृष्ण्यन्ववायप्रभवं धरित्री भारापहारप्रथितप्रभावम्।  
 कृष्णं परं पाण्डवभागधेयं योगीन्द्रवन्द्यं शरणं प्रपद्ये" ॥16॥  
 \</26.3.16\>  
 \<26.3.17\>कलिं स्वतः कल्मषदुष्प्रधर्षं कलानुविद्धं विकरालवेषम्।  
 संहर्तुकामो भविता च कल्की यस्तं मुकुन्दं शरणं प्रपद्ये ॥17॥  
 \</26.3.17\>  
 \<26.3.18\>अहं महत्वेन्द्रियपञ्चभूततन्मात्रमात्रा प्रकृतेः पुराणी।  
 यतः प्रसूता पुरुषः तदात्मा तमात्मनाथं शरणं प्रपद्ये ॥18॥  
 \</26.3.18\>  
 \<26.3.19\>पुरा य एतत्सकलं बभूव येनापि तद्यत्र च लीनमेतत्।  
 आस्तां यतोऽनुग्रहनिग्रहौ च तं श्रीनिवासं शरणं प्रपद्ये ॥19॥  
 \</26.3.19\>  
 \<26.3.20\>निरामयं निश्चलनीरराशिनिकाशसद्रूपमयं महस्तत्।  
 नियन्तृनिर्मातृनिहन्तृनित्यं निद्राणामेकं शरणं प्रपद्ये ॥20॥  
 \</26.3.20\>  
 \<26.3.21\>जगन्ति यः स्थावरजङ्गमानि संहृत्य सर्वाण्युदरेशयानि।  
 एकार्णवान्तर्वटपत्रतल्पे स्वपित्यनन्तं शरणं प्रपद्ये ॥21॥  
 \</26.3.21\>  
 \<26.3.22\>निरस्तदुःखौघं अतीन्द्रियं तं निष्कारणं निष्कलमप्रमेयम्।  
 अणोरणीयांसमनन्तमन्तः आत्मानुभावं शरणं प्रपद्ये ॥22॥  
 \</26.3.22\>  
 \<26.3.23\>सप्ताम्बुजीरञ्जकराजहंसं सप्तार्णवीसंसृतिकर्णधारम्।  
 सप्ताश्वबिम्बस्थहिरण्मयं तं सप्तार्चिरङ्गं शरणं प्रपद्ये ॥23॥  
 \</26.3.23\>  
 \<26.3.24\>निरागसं निर्मलपूर्णबिम्बनिशीथिनीनाथनिभाननाभम्।  
 निर्णीतनीतिं निगमान्तनित्यनिश्श्रेयसं तं शरणं प्रपद्ये ॥24॥  
 \</26.3.24\>  
 \<26.3.25\>द्वितीयहीनं रचिताजडात्मनिजान्तरारोपितविश्वविश्वम्।  
 निस्सीमकल्याणगुणात्मभूतं निधिं निधीनां शरणं प्रपद्ये ॥25॥  
 \</26.3.25\>  
 %श्रीनिवासमुद्दिश्य शुकब्रह्मर्षिप्रार्थना%  

\<26.3.26\>त्वक्चर्ममांसास्थ्यसृगश्रुमूत्रश्लेष्मान्त्रविट्छुक्रसमुञ्चयेषु।  
 देहेष्वसारेषु न मे स्पृहैषु ध्रुवं ध्रुवं त्वं भगवन्! प्रसीद ॥26॥  
 \</26.3.26\>  
 \<26.3.27\>कारुण्यपाथोनिधिवल्गदूर्मिमालालसच्छैवलकज्जलाक्तैः।  
 राजीवराजीरमणैरपाङ्गैरनाथमानन्दय नाकनाथ! ॥27॥  
 \</26.3.27\>  
 \<26.3.28\>भक्तिः क्व मे त्वच्चरणारविन्दमधूदमाद्यन्महिमाऽप्यनन्या।  
 बुद्धिः क्व दुष्टेन्द्रियवाजिरूढा नैकत्र तेजस्तिमिरस्थितिर्हि! ॥28॥  
 \</26.3.28\>  
 \<26.3.29\>न विद्यते त्वत्पदपद्मपीठनिषेविणां क्वाप्यशुभं नराणाम्।  
 उपस्थितं मे भयमुत्पलाक्षीविलोकनैर्लोपय लोकनाथ! ॥29॥  
 \</26.3.29\>  
 \<26.3.30\>समाधिभङ्गोऽयमिह प्रवृत्तो दुरात्मना केन दुरन्तचिन्तः।  
 त्वमेव मां रक्ष भयादमुष्मात् त्वदन्यतो नास्ति गतिर्मुकुन्द ॥30॥  
 \</26.3.30\>  
 \<26.3.31\>अनाथनाथ! धिषणा मम त्वय्येव वर्तते।  
 सर्वथा सर्वकालेषु तदाऽऽस्तां त्वत्प्रसादतः ॥31॥  
 \</26.3.31\>  
 \<26.3.32\>प्रसन्ने त्वयि गोविन्दे लभ्यं सर्वत्र किं प्रभो।  
 स्वर्गापवर्गौ भगवन् त्वद्भक्तानामदुर्लभौ ॥32॥  
 \</26.3.32\>  
 \<26.3.33\>भवता वीक्ष्यते यस्तु तस्य त्वद्भक्तिरूर्जिता।  
 उपेक्ष्यते तु यस्तस्य भोगेच्छा चाभिजायते ॥33॥  
 \</26.3.33\>  
 \<26.3.34\>अतः श्रृङ्गारयोग्यस्त्रीभयविह्वलमत्र माम्।  
 रक्ष त्वमेव शरणं अनन्यशरणो गतः ॥34॥  
 \</26.3.34\>  
 \<26.3.35\>नमः सकलकल्याणकारिणे करुणात्मने।  
 श्रीवत्सवक्षसे तस्मै लक्ष्मीनारायणात्मने" ॥35॥  
 \</26.3.35\>  
 %रम्भादीनां स्वलावण्यनिन्दापूर्वंकं यथागतं गमनम्%  
 \<26.3.36\>पाराशरे ब्रह्ममुनौ पुराणं पुमांसमित्थं शरणं प्रपन्ने।  
 देवस्त्रियः कामशरेण विद्धा यथागतं क्षीणधियः प्रतीयुः ॥36॥  
 \</26.3.36\>  
 \<26.3.37\>अथ सुरवनिताभिरीक्षणाद्यैः निजविकृतैरगृहीतचित्तवृत्तिः।  
 विधुरिव तमसा गृहीतमुक्तो मुनिरपि निश्चलधीः तपः प्रपन्नः ॥37॥  
 \</26.3.37\>  
 \<26.3.38\>फलान्यलभमानासु तपोभङ्गे महामुनेः।  
 रूपवेषाभ्यसूयासु निर्गतास्वप्सरस्स्वितः ॥38॥  
 \</26.3.38\>  
 %भगवत्कृपया शुककृतदृढतरभक्तिपूर्वकभगवदुपासनम्%  
 \<26.3.39\>ततः स्मरन् भगवतो हृषीकेशस्य शार्ङ्गिणः।  
 इन्द्रियग्राममखिलं संयम्यास्मै समर्पयन् ॥39॥  
 \</26.3.39\>  
 \<26.3.40\>परां काष्ठां समाकाङ्क्षन् काष्ठाश्मसमकायकः।  
 अतितापसचारित्रं कुर्वन्नङ्गुष्ठभूमिगः ॥40॥  
 \</26.3.40\>  
 \<26.3.41\>भक्तार्तिभञ्जनपरं भक्तवत्सलमव्ययम्।  
 हृत्पुण्डरीकनिलयं चिन्तयन् पुष्करेक्षण् ॥41॥  
 \</26.3.41\>  
 \<26.3.42\>विज्ञानवैराग्यनिधिः कार्ष्णद्वैपायनिर्मुनिः।  
 अतिघोरतरं क्रूरं चकार सुमहत्तपः।  
 तपसा तस्य सर्वात्मा सन्तुष्टः पद्मलोचनः ॥42॥  
 \</26.3.42\>  
 %शुकमुनिं प्रति तपस्तुष्टश्रीनिवासागमनम्%  
 \<26.3.43\>संहर्ता रक्षिता स्रष्टा भुवनानि चतुर्दश।  
 अनुग्रहीताऽन्तर्यामी निग्रहीता निरन्तरः ॥43॥  
 \</26.3.43\>  
 \<26.3.44\>शङ्खचक्रगदाम्भोजराजत्करचतुष्टयः।  
 मुक्तातपत्रितानन्तसहस्रफणमण्डलः ॥44॥  
 \</26.3.44\>  
 \<26.3.45\>नवैरभिनवाकल्पैः तपनीयमयांशुकैः।  
 सुमनोभिः दिव्यगन्धैर्दिव्यालेपनचन्दनैः ॥45॥  
 \</26.3.45\>  
 \<26.3.46\>अलङ्कृताङ्गमहिंमा स्मयमानमुखाम्बुजः।  
 मकरन्दस्रवत्पद्मप्रभावगुणवीक्षणः ॥46॥  
 \</26.3.46\>  
 \<26.3.47\>आपादचूडमाधुर्यमहिमा महतो महान्।  
 सेवाविशारदैः सार्धं गणैस्तु कुमुदादिभिः ॥47॥  
 \</26.3.47\>  
 \<26.3.48\>विचित्रहेतिहस्तेन विष्वक्सेनेन सेवितः।  
 पञ्चायुधैः मूर्तिमद्भिः परीक्षितसमीक्षणः ॥48॥  
 \</26.3.48\>  
 \<26.3.49\>महर्षिभिः मरीच्यत्रिभृगुपूर्वैः महात्मभिः।  
 इन्द्रादिभि- लोकपालैः सेवानुगुणभूतिभिः ॥49॥  
 \</26.3.49\>  
 \<26.3.50\>त्रयस्त्रिंशत्कोटिभिश्च देवबृन्दैरभिष्टुतः।  
 पञ्चात्मनः सुपर्णस्य पञ्चोपनिषदात्मनः ॥50॥  
 \</26.3.50\>  
 \<26.3.51\>पञ्चवक्त्रप्रतिकृतेः पञ्चाथर्वाङ्गसम्पदः।  
 ऋग्यजुस्सामवपुषो नागाभरणभूषिणः ॥51॥  
 \</26.3.51\>  
 \<26.3.52\>अप्रमेयप्रभावस्य स्कन्धपीठमधिष्ठितः।  
 अहं प्रथमपूर्वाभिः द्वात्रिंशत्कोटिशक्तिभिः ॥52॥  
 \</26.3.52\>  
 \<26.3.53\>वैष्णवीभिः सेव्यमानो देवः पद्मसरस्तटे।  
 श्रीभूमिनीलासहितः प्रादुरासीत् परः पुमान् ॥53॥  
 \</26.3.53\>  
 %भगवन्तं विलोक्य शुकमुनिकृतनटनादिकम्%  
 \<26.3.54\>ततस्तपः कर्शिताङ्गो मुक्तः परमपावनः।  
 पुरुहूतजितस्कन्धं पुरुपीठमविष्ठितम्।  
 पुरुहूतानुजं पूतं पुरुषं तं पुरातनम् ॥54॥  
 \</26.3.54\>  
 \<26.3.55\>कटाक्षवीक्षाविध्वस्तश्रितक्लेशभरं परम्।  
 प्रसन्नवदनं दृष्ट्वा विष्टरश्रवसं विभुम् ॥55॥  
 \</26.3.55\>  
 \<26.3.56\>वैयासिर्मुनिशार्दूलः तपोविगतकल्मषः।  
 ससम्भ्रमं समुत्थाय निविष्टः कुशविष्टरात् ॥56॥  
 \</26.3.56\>  
 \<26.3.57\>रोमाञ्चकञ्चुकतनुः हर्षोत्फुल्लविलोचनः।  
 स हसन् उत्तरासङ्गं छिन्दन् कृष्णमृगत्वचम् ॥57॥  
 \</26.3.57\>  
 \<26.3.58\>विक्षिपन् अक्षमालाञ्च तूर्णं भिन्दन् कमण्डलुम्।  
 आनन्दाश्रुपरीताक्षो गद्गदद्गलकन्धरः ॥58॥  
 \</26.3.58\>  
 \<26.3.59\>ततश्च नर्तनं कर्तुं विकर्तनविभास्वरः।  
 निवृत्तिधर्मनिष्णातो मुनिः प्रववृते मुदा ॥59॥  
 \</26.3.59\>  
 \<26.3.60\>मतङ्गजक्रमभ्रमोभ्रमन्मतङ्गजभ्रमः सुधाभिलाषदेवभूः अमन्दमन्दविक्रमः।  
 निवातदीपनिश्चलः चलत्कर रवस्फुटत् दिगन्तरालमण्डलो ननर्त नन्दयन् विभुम् ॥60॥  
 \</26.3.60\>  
 \<26.3.61\>परिभ्रमन् अदक्षिणं प्रदक्षिणं परिभ्रमन् विभावयन् विलोकयन् अभावयन् अलोकयन्।  
 शनैः शनैरसञ्चरन् सुसञ्चरन् शनैः शनैः मुदाविलावलोकनो मदाविलावलोकनः ॥61॥  
 \</26.3.61\>  
 \<26.3.62\>ततस्तु तोटकं वृत्तं करताडनपूर्वकम्।  
 रचयन् दण्डमादाय कराभ्यामवलम्बयन् ॥62॥  
 \</26.3.62\>  
 \<26.3.63\>आस्फोटयन् क्ष्वेलयंश्च स्वपदस्पर्शिमस्तकः।  
 ननर्त परमानन्दो वाचय्न् नाम शार्ङ्गिणः ॥63॥  
 \</26.3.63\>  
 \<26.3.64\>"चरणं चटुलं कलयन् कलयन् कमलारसिकं सरसं रमयन्।  
 नटनं घटयन् सुपदं सुवदन् हरिनाम मुनिः शुभदायि शुकः ॥64॥  
 \</26.3.64\>  
 \<26.3.65\>अरुणारुणापङ्कसोदरदृक् करुणापरिणामिकटाक्षचणम्।  
 रथनेमिलसत्करनीररुहं रमयन्नतसीकुसुमाङ्गरुचिम् ॥65॥  
 \</26.3.65\>  
 \<26.3.66\>सरसं विचरन् पुरत परितो विलसन्नसकृत् मुरवैरिविभोः।  
 करपङ्कजताडनताललसद्गमनं निगमान्तविलासभुवः ॥66॥  
 \</26.3.66\>  
 \<26.3.67\>भुजबद्धजट करयुग्मभृताञ्जलिको मृगयूथपदृप्तवपुः।  
 मृगयन्निव यूथपतिं परितः पुनरप्यसकृत् विकृतः सुकृतः ॥67॥  
 \</26.3.67\>  
 \<26.3.68\>अतिकुण्डलिताङ्गभुजङ्गसमो नटनस्फुटकुट्टितकुट्टिमभूः।  
 रजनीमुखताण्डवकुण्डलितत्रिपुरान्तकरीतिपुरश्चरणः" ॥68॥  
 \</26.3.68\>  
 \<26.3.69\>इति दृढकृतभक्तिः वासुदेवे परस्मिन् अकलसकलमिश्रश्रेयसि श्रीनिवासे।  
 विगतकलिलकायोऽपायशून्यात्मभूतिः विमलधिषणभूतः संयमी व्याससूनुः ॥69॥  
 \</26.3.69\>  
 \<26.3.70\>हृदयकमलमध्याध्यासितं पङ्कजाक्षं परिजनपरिबर्हाभूषास्त्रादिसेव्यम्।  
 बहिरिव पुरतस्तं वीक्ष्य चक्षुः पदस्थं नियमितनिगमान्तः पूर्णकामो बभूव ॥70॥  
 \</26.3.70\>  
 %श्रीनिवासकृपाय शुकब्रह्मर्षेर्मुक्तिः%  
 \<26.3.71\>ईदृशं तादृशमृषिं भक्तिविह्वलचेतसम्।  
 भक्तार्तिभञ्जनकरो भगवांस्तार्क्ष्यवाहनः ॥71॥  
 \</26.3.71\>  
 \<26.3.72\>दयामिताम्भोधितुङ्गलोलकल्लोलकेलिना।  
 समीक्ष्य कमलाभोगभागधेयेन चक्षुषा ॥72॥  
 \</26.3.72\>  
 \<26.3.73\>शब्दब्रह्मव्यूहगर्भं संस्कर्तुञ्च समुद्यतः।  
 स्नेहगभेण वचसा बभाषे ह्लादयन् हरिः ॥73॥  
 \</26.3.73\>  
श्रीभगवान्-----  
 \<26.3.74\>"मुने! तापसशार्दूल! तपस्तप्तं सुदुश्चरम्।  
 आनन्दकन्दसद्गर्भनिःश्श्रेयसकरं परम् ॥74॥  
 \</26.3.74\>  
 \<26.3.75\>मुक्तिर्दत्ता मुदाकारा सशरीराऽविनश्वरी।  
 कल्पक्षये च सायुज्यमस्मन्मन्मन्त्राङ्गसम्भवम्" ॥75॥  
 \</26.3.75\>  
 \<26.3.76\>इत्युक्त्वा भगवान् विष्णुः कृष्णद्वैपायनात्मजम्।  
 भक्तप्रतीरतो भक्तैः तत्रैवान्तर्दधे स्वतः ॥76॥  
 \</26.3.76\>  
 \<26.3.77\>मुक्तः शुको मुनिरपि मुकुन्दगतचेतनः।  
 अप्राकृताङ्गः प्रथयन् प्रकृत्या प्रकृतिप्रभाम् ॥77॥  
 \</26.3.77\>   
 \<26.3.78\>प्रणम्य दण्डवद्भूमौ साष्टाह्गं तत्र सत्वरः।  
 अवाप्ताभीष्टकामः सन् तत्राऽऽस्ते सुखमाश्रमे ॥78॥  
 \</26.3.78\>  
 इति श्रीपाद्मपुराणे क्षेत्रकाण्डे श्रीवेङ्कटाचलमाहात्म्ये देवलदेवदर्शनसंवादे  
 श्रीनिवासमुद्दिश्य रम्भाद्यप्सरस्सङ्घभीतशुकस्तुत्यादिवर्णनं  
 नाम षड्विंशोऽध्यायः।  
 ----------------------

 अथ सप्तविंशोऽध्यायः  
 ------------  
 %शुकमुनिकृतशुकपुराष्टोत्तरशतविप्रगृहनिर्मणानि%  
देवदर्शनः----  
 \<27.3.1\>तत्र श्रीपद्मतीर्थस्य तीरेऽस्मिन् निवसन् शुकः।  
 ध्यानयोगपरोऽध्यात्मब्रह्मविद्याविशुद्धधीः ॥1॥  
 \</27.3.1\>  
 \<27.3.2\>एकान्तभावमातिष्ठन् एकायनविदां वरः।  
 साङ्ख्ययोगपरो नित्यं सद्धयानाध्ययनान्वितः ॥2॥  
 \</27.3.2\>  
 \<27.3.3\>द्वादशाक्षरशिक्षाक्षः प्रत्यक्षरनिरीक्षकः।  
 पराशरात्मजसुतः सुतरां परमो मुनिः ॥3॥  
 \</27.3.3\>  
 \<27.3.4\>उवास सुचिरं कालं श्रीनिवासपरायणः।  
 स्वामिपुष्करिणीतीर्थमुपगन्तुमनास्ततः ॥4॥  
 \</27.3.4\>  
 \<27.3.5\>चक्रे स्वनाम्नाऽग्रहारमष्टोत्तरशतं द्विजान्।  
 नित्यत्रयीकान् त्रय्यन्तमुखान् मखमुखक्रियान् ॥5॥  
 \</27.3.5\>  
 \<27.3.6\>सुवृत्तान् शुभ्रमनसो निवृत्तावैदिकक्रियान्।  
 नानागोत्रानब्जदलैः निर्ममे ननु सादरान् ॥6॥  
 \</27.3.6\>  
 %शुकपुरे बलभद्रसहकृतकृष्णप्रतिष्ठा%  
 \<27.3.7\>बलभद्रेण बलिना मायया सह मायिनम्।  
 देवक्या वसुदेवस्य यशोदानन्दगोपयोः ॥7॥  
 \</27.3.7\>  
 \<27.3.8\>आनन्दवर्धकं कृष्णं भद्रं भुवनहर्षकम्।  
 भूभारं हर्तुकामञ्च कामरूपिणमव्ययम् ॥8॥  
 \</27.3.8\>  
 \<27.3.9\>कुहनागोपवपुषं मेघश्यामं पुरातनम्।  
 पाराशरिः परमर्षिः प्रतिष्ठाप्येह भूतले ॥9॥  
 \</27.3.9\>  
 \<27.3.10\>व्यजिज्ञपत् सन्निधानं अत्र ब्रह्ममुनिः शुकः।  
 "वैकुण्ठे तु यथा वासः क्षीराम्भोधौ यथा विभो! ॥10॥  
 \</27.3.10\>  
 \<27.3.11\>वासो यथाऽन्तरादित्ये योगिनां हृदये यथा।  
 तथा सदा कुरुष्वात्र सन्निधिं कमलेक्षण!" ॥11॥  
 \</27.3.11\>  
 \<27.3.12\>इति विज्ञाप्य देवेशं दण्डवत्प्रणिपत्य च।  
 स्निह्यता मनसा ध्यायन् वीक्षमाणः स्वचक्षुषा ॥12॥  
 \</27.3.12\>  
 %शुकस्य स्वपुराच्छेषाचलगमनम्%  
 \<27.3.13\>आजगाम प्रसन्नात्मा स्वामिपुष्करिणीं प्रति।  
 उपान्ते चोक्षशैलस्योपेत्य निर्मलनिर्झरम् ॥13॥  
 \</27.3.13\>  
 \<27.3.14\>तत्र त्रिषवणस्नानं कृत्वा व्यासौरसो मुनिः।  
 उपत्यकायामासीनं उदयादित्यवर्चसम् ॥14॥  
 \</27.3.127\>  
 \<27.3.15\>उपांशुमानसजपं उदारं दारसंयुतम्।  
 महोत्पलनिभं त्र्यक्षं महोपनिषदङ्गकम् ॥15॥  
 \</27.3.15\>  
 \<27.3.16\>अग्निज्वालाजटाजाललसद्गङ्गेन्दुभोगिनम्।  
 व्याघ्राजिनोत्तरासङ्गवाससं कृत्तिवाससम् ॥16॥  
 \</27.3.16\>

 \<27.3.17\>कालकूटस्फुरत्कण्ठनालं नलिनवक्त्रकम्।  
 समीक्ष्य हृष्टमनसा नमस्कृत्य च तं हरम् ॥17॥  
 \</27.3.17\>  
 \<27.3.18\>उषित्वा त्रिदिनं तत्रोपासकः पूर्णमानसः।  
 द्रष्टुकामोऽखिलाश्चर्यं पुनरप्यञ्जनाचले ॥18॥  
 \</27.3.18\>  
 \<27.3.19\>सिद्धैर्विद्याधरैः सार्द्धं योगिभिः कन्दरस्थितैः।  
 शनैः शनैः सञ्चरंश्च निर्झरेषु कृताप्लवः ॥19॥  
 \</27.3.19\>  
 \<27.3.20\>ध्यायन् ब्रह्मसभावृत्तं वृत्तान्तं तस्य वै गिरेः।  
 स्वामिपुष्करिणीतीरमाससाद शुभास्पदम् ॥20॥  
 \</27.3.20\>  
 %स्वामिपुष्करिणीतीरवर्णनम्%  
 \<27.3.21\>सुगन्धपुष्पवल्लीभिः वेल्लितैः वकुलैर्युतम्।  
 खर्जूरैः नारिकेलैश्च केतकैः स्वर्णकेतकैः ॥21॥  
 \</27.3.21\>  
 \<27.3.22\>पटीरपाटलाशोककिंशुकासनचम्पकैः।  
 नक्तमालैश्च पनसैः मधूकैः सरलैः धवैः ॥22॥  
 \</27.3.22\>  
 \<27.3.23\>पुन्नागसुरपुन्नागशिशुपुन्नागपूगकैः।  
 कदलीकृष्णकदलीमहाकदलिकागणैः ॥23॥  
 \</27.3.23\>  
 \<27.3.24\>हरिद्राभिः श्रृङ्गबेरैः कस्तूरीरजनीकुलैः।  
 मल्लिकामालतीभिश्च माधवीभिः मधूत्कटैः ॥24॥  
 \</27.3.24\>  
 \<27.3.25\>यूथिभिः शतपत्रीभिः जातिभिः वनजातिभिः।  
 नन्द्यावर्तादिसुमनः कक्षैः कुक्षिपथङ्गतैः ॥25॥  
 \</27.3.25\>  
 \<27.3.26\>समन्ततः समाकीर्णं सान्द्रच्छायासमञ्जसैः।  
 सौगन्धिकैः सुगन्धाढ्यैः तुलसीभिः सुमोदितम् ॥26॥  
 \</27.3.26\>  
 \<27.3.27\>दयनीभिः पुष्पगन्धगर्भपुष्पलताशतैः।  
 अतिमृष्टामोदपुष्पामोदिताशावकाशकम् ॥27॥  
 \</27.3.27\>  
 \<27.3.28\>तापसैः तरुणादित्यवर्चोभिः अभितो वृतम्।  
 वराहसिंहशार्दूलमातङ्गकुलसङ्कुलम् ॥28॥  
 \</27.3.28\>  
 \<27.3.29\>सितासितैः सारमेयगणै दुर्वारगर्वकैः।  
 सेवितो नातिभीमेन क्षेत्रपालेन पालितम् ॥29॥  
 \</27.3.29\>  
 \<27.3.30\>विचरन्नत्र विपने मुनिः विगततृट् शुचिः।  
 परमां मुदमापन्नो मुकुन्दानन्दकन्दधीः ॥30॥  
 \</27.3.30\>  
 %स्वामिपुष्करिणीवर्णनम्%  
 \<27.3.31\>स्वामिपुष्करिणीं पुण्यां ददर्श विमलोदकाम्।  
 काञ्चनाम्बुजकल्हारकमलैः श्वेतपङ्कजैः ॥31॥  
 \</27.3.31\>  
 \<27.3.32\>नीलोत्पलैः उत्पलैश्च फुल्लैः कुवल्यैरपि।  
 कैरवैरपि कीर्णान्तामुद्गिरत् पुण्यगन्धकैः ॥32॥  
 \</27.3.32\>  
 \<27.3.33\>तरङ्गान्तरसञ्चारैः मत्तैः कारण्डवैरपि।  
 ताराभिश्च तरन्तीभिः अन्यैः जलपतत्रिभिः ॥33॥  
 \</27.3.33\>  
 \<27.3.34\>कलहंसकलालापैः वाचालितदिगन्तराम्।  
 तस्यास्तीरसमुल्लासिसमग्राभीष्टसन्ततेः ॥34॥  
 \</27.3.34\>  
 \<27.3.35\>तीर्थं तोयमुपस्पृश्य लक्ष्म्या सञ्चिन्तयन् विभुम्।  
 प्रसन्नमानसोल्लासः चक्रे तत्राघमर्षणम् ॥35॥  
 \</27.3.35\>  
 \<27.3.36\>बद्धपद्मासनासीनोऽभितटं योगमेयिवान्।  
 परमैकान्तिभि सार्धं ब्रह्मवित् ब्रह्मदर्शनः ॥36॥   
 \</27.3.36\>  
 \<27.3.37\>तत्रैव सुचिरं कालं उवास परमर्षिभिः।  
 रहस्यन्योन्यसंल्लापस्वान्तान्तेवासिसन्ततैः ॥37॥  
 \</27.3.37\>  
 %श्रीनिवासाविर्भावः%  
 \<27.3.38\>कदाचित् भगवान् विष्णुः कारुण्यागण्यपुण्यधीः।  
 दर्शयन् सकलाँल्लोकान् साक्षादक्षिपथं गतः ॥38॥  
 \</27.3.38\>  
 \<27.3.39\>"दिव्यानन्दमयाकारैः गरुत्मच्छेषसैनिकैः।  
 पञ्चायुधैः परिकरैः गणैस्तु कुमुदादिभिः ॥39॥  
 \</27.3.39\>  
 \<27.3.40\>परिबर्हाभूषणान्यजिनवस्त्रांशुकानि च।  
 आयुधान्यप्रमेयानि दधानैः ब्रह्मशक्तिभिः …40।  
 \</27.3.40\>  
 \<27.3.41\>शक्तिभिः शाङ्करीभिश्च सेव्यमानो मुदान्वितः।  
 श्रीभूमिनीलापूर्वाभिः अपूर्वाकल्पभूतिभिः ॥271॥  
 \</27.3.41\>  
 \<27.3.42\>महिर्षीभिः मुदानन्दं आवहन्तीभिरीशितु।  
 मुमोद सह सर्वात्मा क्रीडाडम्बरडाम्भिकः ॥42॥  
 \</27.3.42\>  
 \<27.3.43\>लीलाविभूतिविहितविविधानन्दवेषभाक्।  
 कालकादम्बिनीकान्ताकुञ्चितालकबन्धनः ॥43॥  
 \</27.3.43\>  
 \<27.3.44\>उद्यद्दयुमणिबिम्बश्रीः शिखामणिमहामहः।  
 अष्टमीन्दुकलाकारललाटस्थोर्ध्वपुण्ड्रकः ॥44॥  
 \</27.3.44\>  
 \<27.3.45\>सौवर्णपद्मकल्हारपुष्पकर्णावतंसकः।  
 सेवान्तररसाशासिशार्ङ्गभ्रूमण्डलद्वयः ॥45॥  
 \</27.3.45\>  
 \<27.3.46\>अतिसूक्ष्मस्फुरत्ताराकर्णपूर्णारुणेक्षणः।  
 करुणाब्धिसमुद्भूतलोलपद्मविलोचनः ॥46॥  
 \</27.3.46\>  
 \<27.3.47\>तिलपुष्पसमाकारनासाकाण्डपुटद्वयः।  
 पक्वबिम्बफलाकाररमणीयोष्ठयुग्मकः ॥47॥  
 \</27.3.47\>  
 \<27.3.48\>प्रभाविसारिशिखरिदशनावलिवक्रकः।  
 खाकारकर्णपाशात्तमुक्तामाणिक्यकर्णिकः ॥48॥  
 \</27.3.48\>  
 \<27.3.49\>शरन्निर्मलपूर्णेन्दुमण्डलाननमण्डलः।  
 कम्बुकण्ठो वृषस्कन्धो भोगिबोगोल्लसद्भुजः ॥49॥  
 \</27.3.49\>  
 \<27.3.50\>शार्ङ्गज्याहतिकार्कश्यरमणीयप्रकोष्ठकः।  
 विशालवक्षोविलसच्छ्रीवत्सः कौस्तुभोज्ज्वलः ॥50॥  
 \</27.3.50\>  
 \<27.3.51\>शङ्खचक्रगदापद्मपरिष्कृतचतुर्भुजः।  
 निम्ननाभिसमुल्लासिमाणिक्योदरबन्धनः ॥51॥  
 \</27.3.51\>  
 \<27.3.52\>मेखलालङ्कृतकटीतटीच्छुरिकयोद्भटः।  
 हस्तिहस्तसदृक्षोरुजानुमण्डलमण्डितः ॥52॥  
 \</27.3.52\>  
 \<27.3.53\>क्रमवृत्तायताभोगजङ्घकाण्डसुपार्षिकः।  
 कूर्मपृष्ठप्रपदकः किङ्किणीहंसकाङ्ध्रिकः ॥53॥  
 \</27.3.53\>  
 \<27.3.54\>शिञ्जन्माणिक्यमञ्जीरप्रभासितपदाम्बुजः।  
 नानासेवारसोद्भासिचन्द्रबिम्बनखावलिः ॥54॥  
 \</27.3.54\>  
 \<27.3.55\>सुधासूतिगृहोद्दामस्फुरदङ्गुष्ठसौष्ठवः।  
 पङ्कजश्रीपरिचितान्योन्यतुल्याङ्घ्रिपङ्कजः ॥55॥  
 \</27.3.55\>  
 \<27.3.56\>अतसीकुसुमज्योतिः प्रख्यविख्या नविग्रहः।  
 संवीतविविधाश्चर्यतप्तचामीकराम्बरः ॥56॥  
 \</27.3.56\>  
 \<27.3.57\>आंसादाप्रपदालम्बिवनमालाविराजितः।  
 विचित्ररत्नखचिततपनीयकिरीटकः ॥57॥  
 \</27.3.57\>  
 \<27.3.58\>हारकेयूरकटककङ्कणाङ्गदभूषितः।  
 मणिकुण्डलताटङ्कवीरपट्टाङ्गुलीयकः ॥58॥  
 \</27.3.58\>  
 \<27.3.59\>अंसलम्बिसमायुक्तसौवर्णब्रह्मसूत्रकः।  
 त्रिपञ्चसप्तसरिभिः मुक्तादामनिरञ्चितः ॥59॥  
 \</27.3.59\>  
 \<27.3.60\>सर्वामरणसंयुक्तः सर्वगन्धानुलेपनः।  
 सर्वर्तु बलोत्थपुष्पदामोद्दामभुजान्तरः" ॥60॥  
 \</27.3.60\>  
 \<27.3.61\>भक्तानुकम्पासहितः श्रीनिवासः परः पुमान्।  
 आविर्बभूव भगवान् स्वामिपुष्करिणीतटे ॥61॥  
 \</27.3.61\>  
 %शुकब्रह्मर्षिकृश्रीनिवातसस्तुतिः%  
 \<27.3.62\>व्यासात्मजो मुनिर्मुक्तः तं दृष्ट्वा हृष्टमानसः।  
 प्रणम्य दण्डवद्भूमौ अवाड्मनसगोचरम्।  
 तुष्टाव च हृषीकेशं केशवं क्लेशनाशनम् ॥62॥  
 \</27.3.62\>  
 \<27.3.63\>"जितं ते पुण्डरीकाक्ष वासुदेवामितद्युते।  
 रागादिदोषनिर्मुक्तसमग्रगुणमूर्तये ॥63॥  
 \</27.3.63\>  
 \<27.3.64\>नाथ! ज्ञानबलोत्कृष्ट नमस्ते विश्वभावन!।  
 सङ्कर्षण! विशालाक्ष! सर्वज्ञ! परमेश्वर! ॥64॥  
 \</27.3.64\>  
 \<27.3.65\>नमस्तेऽस्तु हृषीकेश! सर्वेश्वर! जगन्मय!।  
 देव! ऐश्वर्यवीर्यात्मन्! प्रद्युम्न! जगतां पते! ॥65॥  
 \</27.3.65\>  
 \<27.3.66\>स्थित्युत्पत्तिलयत्राणहेतवे शक्तितेजसे।  
 जयानिरुद्ध भगवन्! महापुरुषपूर्वज! ॥66॥  
 \</27.3.66\>  
 \<27.3.67\>जितं ते पुण्डरीकाक्ष! नमस्ते विश्वभावन!।  
 नमस्तेऽस्तु हृषीकेश! महापुरुषपूर्वज! ॥67॥  
 \</27.3.67\>  
 \<27.3.68\>श्रीनिवास! जगन्नाथ! नारायण! दयानिधे!।  
 कृतार्थोऽहं कृतार्थोऽहं कृतार्थाः सर्वजन्तवः ॥68॥  
 \</27.3.68\>  
 \<27.3.69\>प्रसीद भगवन् विष्णो! प्रसीद पुरुषोत्तम!।  
 प्रसीद पुण्डरीकाक्ष! प्रसादादात्मसात्कुरु" ॥69॥  
 \</27.3.69\>  
 \<27.3.70\>इति स्तुवन्तमागत्य महर्षिं फुल्ललोचनम्।  
 आनन्दनिर्भरापूर्णमानसं श्रीशुकं मुनिम् ॥70॥  
 \</27.3.70\>  
 \<27.3.71\>समीक्ष्य सुप्रसन्नं तं प्रसादप्रणयान्वितः।  
 दिव्यैः परिजनैः सार्धं श्रीनिवासः तिरोदधे ॥71॥  
 \</27.3.71\>  
 \<27.3.72\>मुनिः पुनः प्रणम्यात्र दण्डवञ्च मुहुर्मुहुः।  
 परमैकान्तिभिः योगिवर्यैः आर्यैः सहापरैः ॥72॥  
 \</27.3.72\>  
 \<27.3.73\>आर्चावतारविभवपरव्यूहान्तरादिकान्।  
 आविर्भावान् स्मरन् विष्णोः ययौ मेरुगिरिं प्रति ॥73॥  
 \</27.3.73\>  
 इति श्रीपाद्मपुराणे क्षेत्रकाण्डे श्रीवेङ्कटाचलमाहात्म्ये देवलदेवदर्शनसंवादे शुकमुनिकृतशुकपुराष्टोत्तरशतविप्रगृहनिर्माणादिवर्णनं  
 नाम सप्तविंशोऽध्यायः।  
 ----------------------

 अथ अष्टाविंशोऽध्यायः  
 ----------------  
 %श्रीवराहाविर्भाववृत्तान्तः%  
देवलः----  
 \<28.3.1\>सिंहसानुमतः कुक्षौ स्वामिपुष्करिणीतटे।  
 श्वेतस्य पोत्रिपोतस्य प्रादुर्भावः कथं विभो! ॥1॥  
 \</28.3.1\>  
देवदर्शनः-----  
 \<28.3.2\>चराचरगुरोरस्य चारित्रं चारुपोत्रिणः।  
 श्रृणु विद्वन्! विशेषेण व्याचक्षेऽहं विचक्षण! ॥2॥  
 \</28.3.2\>  
 %असुरोपद्रवमसहमानाया धरायाः पातालगमनम्%  
 \<28.3.3\>पुरा धर्मच्छिदो दृप्ता दैत्याः स्वेच्छाविहारिणः।  
 छायां स्वकीयामपि च हन्तुकामा मदोद्धताः ॥3॥  
 \</28.3.3\>  
 \<28.3.4\>मुनिभिः गौतमाद्यैः ये शप्ता भूमिं गता इति।  
 तेऽभिजाते कुले जाता राज्ञामाज्ञाविलङ्घिनः ॥4॥  
 \</28.3.4\>  
 \<28.3.5\>पापिष्ठा ह्यसुरश्रेष्ठा नृपश्रेष्ठवपुर्धराः।  
 नक्तन्दिवं हि बाधन्ते त्रिलोकीधूमकेतवः ॥5॥  
 \</28.3.5\>  
 \<28.3.6\>क्षोभं महीक्षितामेवं दुर्दर्पबलशालिनाम्।  
 सर्वं सहाऽसमाना निममज्ज रसातले ॥6॥  
 \</28.3.6\>  
 %पातालगतभूम्युद्धरणोद्युक्तवराहवर्णनम्%  
 \<28.3.7\>भूतधात्र्यां निमग्नायां अधोभुवनसद्मनि।  
 संरक्षकः सर्वसाक्षी करुणावान् अधोक्षजः ॥7॥  
 \</28.3.7\>  
 \<28.3.8\>समुद्धर्तुमनास्तूर्णं पातालनिलयां भुवम्।  
 महावराहो भगवान् बभूव परमः पुमान् ॥8॥  
 \</28.3.8\>  
 \<28.3.9\>यत्किरीटस्थरत्नानि सत्यलोकनिवासिनः।  
 अकाण्डोदितमार्तण्डप्रचण्डामलमण्डलम् ॥9॥  
 \</28.3.9\>  
 \<28.3.10\>पञ्चोपनिषदात्मनः सिद्धा मुक्ताश्च मेनिरे।  
 यस्य श्रोत्रैकदेशस्थं स्वपदं शब्दमात्रकम् ॥10॥  
 \</28.3.10\>  
 \<28.3.11\>तेजांसि निममज्जुश्च नेत्रयोः विवरान्तरे।  
 नासाग्रे च समायुक्तो मातरिश्वा बभूव ह ॥11॥  
 \</28.3.11\>  
 \<28.3.12\>बभूव पारावारोदो पादपङ्कजपङ्कदः।  
 खुरोदरे कणकणाः सुराद्रिश्च कुलाद्रयः ॥12॥  
 \</28.3.12\>  
 \<28.3.13\>दशोत्तरैरावरणैः लोकालोकाचलः स्थितः।  
 बभूव बाह्यावयवभावनाशेषवेषभाक् ॥13॥  
 \</28.3.13\>  
 \<28.3.14\>पोत्रिपादैकरोमान्तर्विवरस्थां वसुन्धराम्।  
 सपत्नीं पद्मवासिन्याः सर्वभूतनिवासिनीम् ॥14॥  
 \</28.3.14\>  
 \<28.3.15\>मुस्ताभिः पूर्णपङ्काङ्कां मार्गमाणो बभूव ह।  
 तां दृष्ट्वा वेपमानाङ्गीं लज्जालोलविलोचनाम् ॥15॥  
 \</28.3.15\>  
 \<28.3.16\>पोत्रिरोमान्तरासीनां पावनीं परमेश्वरीम्।  
 वैकुण्ठोऽकुण्ठितोदन्तः कण्ठमूलमधोक्षजः ॥16॥  
 \</28.3.16\>  
 \<28.3.17\>रहस्यस्याः समाघ्राय वराहवपुरात्मभूः।  
 %पातालगतधरणीवराहयोर्नर्मव्यापारादिः%  
 गाढाङ्गपालीकबलीभूतगूढाङ्गपालिकाम् ॥17॥  
 \</28.3.17\>  
 \<28.3.18\>सत्यसन्धो हि मुमुदे नवोढां च वधूमिव।  
 शरत्प्रत्यग्रपङ्केजाभिनाभोगलीलया ॥18॥  
 \</28.3.18\>  
 \<28.3.19\>स्नेहकामनया दृष्ट्या अभिवीक्ष्य विगतज्वरः।  
 तां बभाषे सुरसया सुधाकल्लोललीलया ॥19॥  
 \</28.3.19\>  
 \<28.3.20\>नर्मभावनया वाचा श्रीमान्नलिनलोचनः।  
 "वसुधे देवि! भद्रं ते भद्रे भद्राणि पश्यसि ॥20॥  
 \</28.3.20\>  
 \<28.3.21\>स्थापयाखिलभूतानि स्वस्था स्वस्थानमास्थिता।"  
 एवं वराहवपुषा पुंसा भूमिः सुभाषिता ॥21॥  
 \</28.3.21\>  
 \<28.3.22\>स्नेहसागरपूर्णेन व्रीडालोलविलोकिना।  
 नेत्राञ्चलेन स्वपतिं वीक्ष्य कोलाननं विभुम् ॥22॥  
 \</28.3.22\>  
 \<28.3.23\>स्नेहसन्दर्भगर्भेण माधुरीमहितात्मना।  
 त्रिस्थानस्थेन वचसा धर्मश्रवणतत्परा ॥23॥  
 \</28.3.23\>  
 \<28.3.24\>बभाषे पुरुषश्रेष्ठं पोत्रिवक्तं पुरातनम्।  
 %वराहं प्रति धरण्युक्तिः%  
 "भगवन्! देवदेवेश! दैत्यामित्र! दयानिधे! ॥24॥  
 \</28.3.24\>  
 \<28.3.25\>दैत्यदानवदुर्धर्ष! भारात् मग्नां रसातले।  
 रक्ष मां पक्षिराड्वाह! सर्वभारक्षमाक्षमाम्।! ॥25॥  
 \</28.3.25\>  
 \<28.3.26\>आधारशक्तये तुभ्यं अनन्तशिरसे नमः।  
 अव्याजसुहृदे भूयो नमोऽनन्तविभूतये" ॥26॥  
 \</28.3.26\>  
 \<28.3.27\>एवं वसुधया देव्या वेपमानाखिलाङ्गया।  
 विज्ञापितो विश्वरक्षादीक्षितः प्रत्युवाच ताम् ॥27॥  
 \</28.3.27\>  
 \<28.3.28\>"साधु देवि त्वया पृष्टं श्रृणु वक्ष्ये वसुन्धरे!।  
 सर्वं सहा विश्रुता त्वं तथ्यनामा भव प्रिये!" ॥28॥  
 \</28.3.28\>  
 %धरण्या साकं पातालाद्वराहस्य शेषाचलागमनम्%  
 \<28.3.29\>वराहरूपी भगवान् एवमुक्त्वा वसुन्धराम्।  
 देवीमशिक्षयद्धर्मं स्वभारभरणक्षमम् ॥29॥  
 \</28.3.29\>  
 \<28.3.30\>शिक्षिता वसुधा देवी तेन शुद्धमना धरा।  
 बभूव महिता तेन स्वभारभरणक्षमा ॥30॥  
 \</28.3.30\>  
 \<28.3.31\>तदाप्रभृति देवेशो वराहवपु ऊर्जितः।  
 पाताललोकात् लोकेऽस्मिन् कौतूहलसमाकुलः ॥31॥  
 \</28.3.31\>  
 \<28.3.32\>स्वामिपुष्करणीकूले पश्चिमेऽस्मिन् धरातले।  
 वल्मीकबिलमासाद्य तद्द्वारा विजिहीर्षया ॥32॥  
 \</28.3.32\>  
 \<28.3.33\>गमनागमनं कुर्वन् तदधो भुवनं प्रति।  
 भूत्वा श्वेतः पोत्रिपोतः सञ्चरन् आत्मनायकः ॥33॥  
 \</28.3.33\>  
 \<28.3.34\>दिव्यैर्गणैः सेव्यमानः कदाचित् अनपायिभिः।  
 भूषणैः पारिबर्हैः स्वैः आयुधैः चेतनात्मभिः ॥34॥  
 \</28.3.34\>  
 \<28.3.35\>अव्याजमित्रोऽत्र पोत्री वर्तते दिव्यगात्रभृत्।  
 ह्लादयन् आत्मनः सर्वान् ज्ञानानन्दमयान् सुरान् ॥35॥  
 \</28.3.35\>  
 \<28.3.36\>परावराणां भूतानां अन्तर्यामिणि शार्ङगिणि।  
 एवं हि वर्तमानेऽत्र पवित्रे चित्रपोत्रिणि ॥36॥  
 \</28.3.36\>  
 \<28.3.37\>कदाचित् स्वाश्रमे पुण्ये दुर्वासाः कोपनो मुनिः।  
 क्रीडन्तौ काममोहेन दृष्ट्वा किन्नरदम्पती ॥37॥  
 \</28.3.37\>  
 \<28.3.38\>शाशप निर्झरे पुण्ये सिंहानाम्नि महीधरे।  
 "कैरातं मिथुनं स्यातं वन्याहारौ युवामिति" ॥38॥  
 \</28.3.38\>  
 %दुर्वाससः शापात् किन्नरदम्पत्योः कैरातरूपप्राप्तिः%  
 \<28.3.39\>ततः किन्नरदम्पत्योः निर्विण्णमनसोः सतोः।  
 शापमोचमाचख्यौ कृपया स च तापसः ॥39॥  
 \</28.3.39\>  
 \<28.3.40\>"तत्र स्वामिसरस्तीरे सञ्चरन् श्वेतसूकरः।  
 शापान्मदीर्ष्याविहितान् मोचयिष्यति तौ युवाम्" ॥40॥  
 \</28.3.40\>  
 \<28.3.41\>तथेति दीनमनसौ उक्त्वा किन्नरदम्पती।  
 तूर्णं तं देशमागत्य जज्ञाते व्याधदम्पती ॥41॥  
 \</28.3.41\>  
 %कैरातदम्पत्योः शेषाचले पुत्रप्राप्तिप्रियङ्गुकृषीकरणादीनि%  
 \<28.3.42\>शाकमूलफलाहारैः दुष्टसत्त्वनिबर्हणौ।  
 आसाते सुचिरं कालं अस्मिन् सिंहशिलोच्चये ॥42॥  
 \</28.3.42\>  
 \<28.3.43\>ऋक्षशार्दूलशरभसिंहेभव्यालदुर्गमे।  
 अरण्येऽगण्यपुण्यौधे भीषणे रोमहर्षणे ॥43॥  
 \</28.3.43\>  
 \<28.3.44\>वसत् किरातमिथुनं पुष्पासवमदोद्धतम्।  
 असूत पुत्रं चित्राङ्गं चिरकालसमीप्सितम् ॥44॥  
 \</28.3.44\>  
 \<28.3.45\>प्रसूतं तं समीक्ष्याथ सुकुमारं सुतं तदा।  
 शबरः शबरी चैतौ आस्तां सम्पूर्णमानसौ ॥45॥  
 \</28.3.45\>  
 \<28.3.46\>स्तन्यैः वन्यरसैरन्यैः तमापञ्चषवर्षकम्।  
 ताववर्धयतां पुत्रं चित्रावयवमर्भकम् ॥46॥  
 \</28.3.46\>  
 \<28.3.47\>सिंहह्रस्तनखत्रोटीनिशातशतधारतः।  
 विभिन्नमत्तमातङ्गकुम्भोद्भिन्नोरुमौक्तिकैः ॥47॥  
 \</28.3.47\>  
 \<28.3.48\>दण्डशेखरवासोभिः बर्हैः बर्हिपतलिणाम्।  
 त्रिमदोद्रिक्तमातङ्गमदपङ्कद्रवैरपि ॥48॥  
 \</28.3.48\>  
 \<28.3.49\>श्रेयसः सरसां स्वामिसरसः श्वेतमृत्स्नया।  
 अलञ्चक्रतुरन्योन्यं पितरौ सुतरां सुतम् ॥49॥  
 \</28.3.49\>  
 \<28.3.50\>कदाचित् पर्यटंस्तत्र विपने स वनेचरः।  
 कस्यचिद्वटवृक्षस्य समीक्ष्य स्कन्धकोटरे ॥50॥  
 \</28.3.50\>  
 \<28.3.51\>पक्वं कार्तस्वरनिभं प्रियङ्गु प्रियदर्शनम्।  
 गृहीत्वा शबरः सर्वं गृहिण्यै तत् समर्पयत् ॥51॥  
 \</28.3.51\>  
 \<28.3.52\>साऽपि प्रैयङ्गवं धान्यं उच्छोष्य च समाचिनोत्।  
 ततः सस्यं चक्रतुश्च प्रैयङ्गवमतन्द्रितौ ॥52॥  
 \</28.3.52\>  
 \<28.3.53\>वृत्तिभिः गोपयन्तौ तौ शुश्रूषाभिः समन्ततः।  
 आपक्वफलमाकाङ्क्षन् मिथुनं तद्बभूव ह ॥53॥  
 \</28.3.53\>  
 \<28.3.54\>गोपनार्थं हि तस्यैव पुत्रं प्रेषितवान् स्वयम्।  
 तुष्टो बभूव च क्षेत्रं वीक्ष्य पक्वफलोद्धतम् ॥54॥  
 \</28.3.54\>  
 इति श्रीपद्मपुराणे क्षेत्रकाण्डे श्रीवेङ्कटाचलमाहात्म्ये देवलदेवदर्शनसंवादे श्रीवराहाविर्भाववृत्तान्तवर्णनं नाम अष्टाविंशोऽध्यायः।  
 ----------------------

 अथ एकत्रिंशोऽध्यायः  
 ---------------  
 %प्रियङ्गुगोप्तृकिरातसमीपं प्रति वराहागमनम्%  
देवदर्शनः----  
 \<29.3.1\>प्रियङ्गावभितो गुप्ते वाध्राभिः वृत्तिभिस्ततः।  
 तप्तचामीकराभोरुपक्वधान्यभरानते ॥1॥  
 \</29.3.1\>  
 \<29.3.2\>शबरस्तं समीक्ष्याथ मध्ये कृत्वा तु मञ्चिकाम्।  
 तद्रक्षणार्थं तत्रैव अतिष्ठन्नक्तन्दिवं स्वयम् ॥2॥  
 \</29.3.2\>  
 \<29.3.3\>कदाचित् भगवान् श्वेतः पोत्रिपोतो बुभुक्षया।  
 वल्मीकरन्ध्रात् निर्गत्य क्षेत्रमध्यं विवेश ह ॥3॥  
 \</29.3.3\>  
 \<29.3.4\>तं दृष्ट्वा बहुशः सोऽपि शबरो विस्मयं ययौ।  
 ततस्तन्मण्डलेशाय राज्ञे विज्ञापितुं द्रुतम् ॥4॥  
 \</29.3.4\>  
 \<29.3.5\>राजधानीं प्रविश्यास्याऽऽवेदयञ्चक्रवर्तिनः।  
 तच्छ्रुत्वा सार्वभौमस्तु राजा कौतूहलान्वितः ॥5॥  
 \</29.3.5\>  
 %श्रीवाराहदर्शनार्थं शेपाचलं प्रति नृपागमनम्%  
 \<29.3.6\>मृगयावेषभृत् भूत्वा पदातिः उपनिष्क्रमन्।  
 एकाकी तेन सार्द्धं हि जगाम जगतां हितः ॥6॥  
 \</29.3.6\>  
 \<29.3.7\>स्वामिपुष्करिणीं पुण्यां विगाह्य विगतक्लमः।  
 दण्डवत्तां प्रणम्याथ व्याधवाक्यविचित्रताम् ॥7॥  
 \</29.3.7\>  
 \<29.3.8\>मनसाऽऽलोचयन् सम्यक् सन्त्यक्तान्यपराक्रमः।  
 प्रियङ्गो क्षेत्रमासाद्य प्रियङ्गुप्रियदर्शनः ॥8॥  
 \</29.3.8\>  
 \<29.3.9\>चतुस्स्तम्भसमायुक्तां चतुरक्षां समुच्छ्रिताम्।  
 मृदुपल्लवसंस्तीर्णां उपास्तीर्णमृदुत्वचम् ॥9॥  
 \</29.3.9\>  
 \<29.3.10\>आदाय सशरं चापं तुङ्गश्रृङ्गविनिर्मिताम्।  
 मञ्चिकामारुरोहैतां तेन सार्धं नराधिपः ॥10॥  
 \</29.3.10\>  
 \<29.3.11\>शबरः सार्वभौमश्च जाग्रतौ निश्यतिष्ठताम्।  
 वल्मीकविवराञ्चित्रसूकरो निर्जगाम ह ॥11॥  
 \</29.3.11\>  
 %नृपस्य वल्मीकविवरागतवराहदर्शनम्%  
 \<29.3.12\>वृतिं विलङ्घ्य वाध्राभिः पाशैरप्यतिदुर्गमाम्।  
 क्षेत्रमध्यञ्च धावन्तं सूकरं सुभगाङ्गकम् ॥12॥  
 \</29.3.12\>  
 \<29.3.13\>आत्ताभिलाषमाहारे दंष्ट्रादीधितिसञ्चयैः।  
 ध्वान्तं शकलयन्तञ्च भास्वद्दिव्याङ्गसङ्गतैः ॥13॥  
 \</29.3.13\>  
 \<29.3.14\>राजा तं वीक्ष्य सहसा विस्मयं परमं गतः।  
 सज्ये धनुषि सन्धाय सायकं साधुविक्रमः ॥14॥  
 \</29.3.14\>  
 \<29.3.15\>तूर्णमाकर्णमाकृष्य चललक्ष्यप्रवेधिनम्।  
 ग्रहीतुकामो नृपतिः तेन सार्धं तमन्वगात् ॥15॥  
 \</29.3.15\>  
 \<29.3.16\>सूकरो वीक्ष्य धावन्तं चापहस्तं महीपतिम्।  
 झटिति क्षणमात्रेण वल्मीकविवरं ययौ ॥16॥  
 \</29.3.16\>  
 \<29.3.17\>व्यर्थप्रतिज्ञो नृपतिः प्राज्ञः प्रख्यातविक्रमः।  
 वल्मीकमूलमागत्य द्रष्टुं सूकरमत्वरः ॥17॥  
 \</29.3.17\>  
 \<29.3.18\>शिश्ये च दर्भशय्यायां स्वप्नं काङ्क्षन् क्षितीश्वरः।  
 प्रबुद्धः प्राकृतः प्रातः अदृष्ट्वा स्वप्नदर्शनम् ॥18॥  
 \</29.3.18\>  
 \<29.3.19\>किंकर्तव्यत्वशून्यात्मा चिन्तयन् कायशोधनम्।  
 महदाश्चर्यमाहर्तुं स्नात्वा स्वामिसरोजले ॥19॥  
 \</29.3.19\>  
 \<29.3.20\>तपोवेषं समास्थाय ध्यायन् सूकरमीश्वरम्।  
 कर्तुं प्रववृते वीरः ततः प्रायोपवेशनम् ॥20॥  
 \</29.3.20\>  
 \<29.3.21\>निर्द्वन्द्वोऽवन्ध्यनिष्ठश्च निष्ठावान् अस्य दर्शने।  
 एवं हि वर्तमानेऽस्मिन् नृपतौ नियतात्मनि ॥21॥  
 \</29.3.21\>  
 \<29.3.22\>शबरेण शबर्या च परिष्कृतसपर्यके।  
 वृत्तं विष्णुपदे वाक्यं विशुद्धममृतोपमम् ॥22॥  
 \</29.3.22\>  
 %नृपं प्रत्यशरीर्युक्तिः%  
 \<29.3.23\>"द्रष्टुकामो यदि भवान् साधुवृत्त! महीपते!।  
 तपसाऽलं सगर्वेण सूकरार्भकदर्शने ॥23॥  
 \</29.3.23\>  
 \<29.3.24\>यतस्व वृत्तं तच्चर्तुं यद्वक्ष्यामि च सुव्रत।  
 सवत्साऽसितगोक्षीरधाराभिः अभिषेचय ॥24॥  
 \</29.3.24\>  
 \<29.3.25\>अच्छिन्नसन्तताभिश्च वल्मीकस्थं वराहकम्।  
 एवं सिक्तः स भगवान् पोत्रिवक्त्रः पुरातनः ॥25॥  
 \</29.3.25\>  
 \<29.3.26\>प्रादुर्भविष्यति ततो वल्मीकविवरात् विभुः।"  
 एवमुक्त्वा तु वाक्यं तत् पुनर्नोवाच किञ्चन ॥26॥  
 \</29.3.26\>  
 \<29.3.27\>नृपतिः तं निशम्याऽऽशु विस्मयो विस्मयं गतः।  
 तं प्रयत्नं प्रववृते प्रयतो ऽप्राकृतात्मनः ॥27॥  
 \</29.3.27\>  
 \<29.3.28\>अस्य नारायणगिरेः लक्ष्मीनारायणेशितुः।  
 वसतेर्दक्षिणे भागे द्वियोजननियोजिते ॥28॥  
 \</29.3.28\>  
 \<29.3.29\>तीरे स्वर्णमुखर्याश्च दक्षिणे दक्षिणक्रमे।  
 प्राग्भागे गण्‍डशैलस्य सर्वोपकरणान्विते ॥29॥  
 \</29.3.29\>  
 \<29.3.30\>ग्रामे सङ्ग्रामविजयी समाहितमनास्ततः।  
 संचिन्त्य सर्वान् संभारान् तस्मादाहत्य सत्वरः ॥30॥  
 \</29.3.30\>  
 \<29.3.31\>तं वराहञ्च वल्मीकमभिषेक्तुमना मनाक्।  
 विशुद्धवासा निष्णातो वैष्णवः पूर्णमानसः ॥31॥  
 \</29.3.31\>  
 \<29.3.32\>निष्णातः तत्सपर्यायां बभूव वसुधाधिपः।  
 सावधानः सहामात्यः सापत्यः शबरान्वितः ॥32॥  
 \</29.3.32\>  
 \<29.3.33\>अतन्द्रितः साधु सान्द्रं अशरीरिवचः स्मरन्।  
 गोक्षीरैः हेमकुम्भस्थैः वल्मीकविवरोदरम् ॥33॥  
 \</29.3.33\>  
 \<29.3.34\>अनुस्यूताच्छिन्नधारैः अभिषेक्तुं प्रचक्रमे।  
 %क्षीराभिषेकाद्वराहस्य वल्मीकादाविर्भावः%  
 क्रियमाणेऽभिषेके तु वल्मीकविवरान्तरात् ॥34॥  
 \</29.3.34\>  
 \<29.3.35\>आविर्बभूव भगवान् वराहवपुरीश्वरः।  
 कोटीरकोटिविलसन्मणिमण्डलमण्डितः ॥35॥  
 \</29.3.35\>  
 \<29.3.36\>अमृतांशुकलाकल्पदंष्ट्रादन्तुरपोत्रकः।  
 ललाटपट्टघटितवेणुपत्रोर्ध्वपुण्ड्रकः ॥36॥  
 \</29.3.36\>  
 \<29.3.37\>कम्बुबिम्बसदृक्कण्‍ठो मांसलस्कन्धमण्डलः।  
 सुपारिजातविटपविडम्बितचतुर्भुजः ॥37॥  
 \</29.3.37\>  
 \<29.3.38\>शङ्खचक्रधरो वाम ऊरुपीठे स्थितां महीम्।  
 देवीं त्रपागोपिताङ्गीं लोलाविलविलोचनाम् ॥38॥  
 \</29.3.38\>  
 \<29.3.39\>सर्वात्मसम्भृतदयाकायिनीं हर्षदायिनीम्।  
 गाढं गाढं समालिङ्गान् अस्या अङ्गं पदद्वयम् ॥39॥  
 \</29.3.39\>  
 \<29.3.40\>गृह्णानः सान्द्रहर्षेण लोकयन् वक्त्रपङ्कजम्।  
 विशालवक्षाः श्रीवत्सकौस्तुभाभ्याञ्च लाञ्छितः ॥40॥  
 \</29.3.40\>  
 \<29.3.41\>यज्ञोपवीतोत्तरीयदृढबन्धनबन्धुरः।  
 हारकेयूरकटकरम्यहीराङ्गुलीयभृत् ॥41॥  
 \</29.3.41\>  
 \<29.3.42\>समभ्युत्त्थितवामाङ्घ्रिशिञ्जन्मञ्जीरहंसकः।  
 नवरत्नान्तरप्रोतमुक्ताहारभुजान्तरः ॥42॥  
 \</29.3.42\>  
 \<29.3.43\>अप्रमेयैरभिनवैः आकल्पैः आत्महारिभिः।  
 तपनीयैश्चित्रवस्त्रैः चित्रैश्चीनांशुकैरपि ॥43॥  
 \</29.3.43\>  
 \<29.3.44\>मालाभिरमलामोदमालाभिः मधुसूतिभिः।  
 अष्टात्मगर्भसन्दर्भैः अपारैश्च परिष्कृतः ॥44॥  
 \</29.3.44\>  
 \<29.3.45\>आजानु चाविर्भवति पुरुषे सूकरात्मनि।  
 विच्छिन्ना क्षीरधाराऽभूत् धाराला तु प्रमादतः ॥45॥  
 \</29.3.45\>  
 \<29.3.46\>तावान् प्रत्यक्षदृष्टः स तदधो न ह्यदृश्यत।  
 पश्चादनेकविधया राजाऽपि द्रष्टुमक्षमः ॥46॥  
 \</29.3.46\>  
 \<29.3.47\>प्रयत्नादप्रतीकारोऽतिष्ठत् तूष्णीं सतृष्णधीः।  
 शुष्कजिह्वाकण्ठसृक्विण्योष्ठः सोष्णं विनिश्वसन् ॥47॥  
 \</29.3.47\>  
 \<29.3.48\>विदीर्णमानसो मानी विकिर्णाङ्गो विघूर्णितः।  
 एवं वृत्ते राज्ञि तदा भगवान् भूतभावनः ॥48॥  
 \</29.3.48\>  
 \<29.3.49\>वराहरूपविभवः पुराणपुरुषोत्तमः।  
 उवाच वचनं श्रीमान् करुणापरिणामभूः ॥49॥  
 \</29.3.49\>  
 %राजानं प्रति भगवदुक्तिः%  
 \<29.3.50\>राजन्! अलमलं व्यर्थप्रयत्नेनातिभूयसा।  
 "एतावांस्तव दृश्योऽहं तदधो न नृपाधिप! ॥50॥  
 \</29.3.50\>  
 \<29.3.51\>एतद्रूपं प्रतिष्ठाप्य शुद्धया शिलया नृप!।  
 तस्मै देह्यखिलान् भोगान् पूर्णो भूत्वा सुपुष्कलान् ॥51॥  
 \</29.3.51\>  
 \<29.3.52\>अप्राकृताङ्गो विरजाः सात्त्विकोऽयमिति स्मरन्।  
 वैखानसैर्महर्षिभिः अर्चय त्वं नराधिप!॥52॥  
 \</29.3.52\>  
 \<29.3.53\>पश्चान्मामाप्नुयाः गच्छ साधु शाधि वसुन्धराम्।"  
 एवमुक्त्वा कोलवपुः राज्ञोऽमूं कालयापनाम् ॥53॥  
 \</29.3.53\>  
 %श्रीवराहकृतकिन्नरमिथुनस्य किरातत्वनिर्मुक्तिः%  
 \<29.3.54\>किरातवपुषौ वीक्ष्य विष्णुः किन्नरदम्पती।  
 मुनिशापान्मोचयित्वा ददौ ताभ्यां स्वकं पदम् ॥54॥  
 \</29.3.54\>  
 %नृपस्य श्रीवराहप्रतिष्ठापूर्वकं स्वपुरगमनम्%  
 \<29.3.55\>ततश्चान्तर्दधे देवो वराहवपुरत्र वै।  
 ततः पूर्णमना राजा दिव्यं त्वष्टारमाह्वयत् ॥55॥  
 \</29.3.55\>  
 \<29.3.56\>देवं निर्मापयामास मनसा विश्वकर्मणा।  
 भूवराहशिशुं पूर्णं राजानं नाकवासिनाम् ॥56॥  
 \</29.3.56\>  
 \<29.3.57\>वाराहवपुषं शौरिं दण्डवत्प्रणिपत्य च।  
 शिरस्यञ्जलिमाबध्नन् स्मरन्नाश्चर्यमीदृशम् ॥57॥  
 \</29.3.57\>  
 \<29.3.58\>जितेन्द्रियो जितक्रोधो जितप्रकृतिसंस्तरः।  
 जितामित्रो जिताशेषो राजर्षिः स्वां पुरीं ययौ ॥58॥  
 \</29.3.58\>  
 \<29.3.59\>तदा प्रभृति देवेशो वराहवपुरात्मभूः।  
 अनन्ताचलश्रृङ्गेऽन्तर्निक्षिप्ताङ्घ्रिसरोरुहः ॥59॥  
 \</29.3.59\>  
 \<29.3.60\>देव्या वसुधया सार्धं स्वामिपुष्करिणीतटे।  
 सुखमास्ते सुरेशानः सुखी रहसि सुन्दरः ॥60॥  
 \</29.3.60\>  
 %श्रीनिवासस्य स्वामितीर्थदक्षिणतीरवासवर्णनम्%  
 \<29.3.61\>श्रीनिवासोऽपि शेषाद्रौ ततः स्वामिसरस्तटे।  
 निवसन्नात्मनः कुर्वन् अर्वाचीनान् सुखात्मनः ॥61॥  
 \</29.3.61\>  
 \<29.3.62\>सच्चिदानन्दसन्दोहो वृद्धिक्षयविवर्जितः।  
 कारुण्यपुण्यपदवीकमलाकामुकः कविः ॥62॥  
 \</29.3.62\>  
 \<29.3.63\>अभूमिरापदां भूमिः सम्पदां संविदुद्गमः।  
 समस्तसामसङ्गीतसच्चरित्रः पवित्रहृत् ॥63॥  
 \</29.3.63\>  
 \<29.3.64\>पुराणपुरुषो धाता पुरुषः तमसः परः।  
 वैकुण्ठपूर्ववसतिं त्यक्त्वेदानीं हि तिष्ठति ॥64॥  
 \</29.3.64\>  
 इति श्रीपाद्मपुराणे क्षेत्रकाण्डे श्रीवेङ्कटाचलमाहात्म्ये देवलदेवदर्शनसंवादे प्रियङ्गुगोप्तृकिरातसमीपं प्रति वराहागमन-श्रीवराहाविर्भावादिवर्णनं  
 नामैकोनत्रिंशोऽध्यायः।  
 -------------------

 अथ त्रिंशोऽध्यायः  
 ---------------  
 %श्रीनृसिंहाचलस्थनीलकण्ठतपःक्षेत्रवर्णनम्%  
 देवलः-----

 \<30.3.1\>"सञ्चस्करे सपर्यां क्व नीलकण्ठो महेश्वरः।  
 वैकुण्ठस्यामुत्र गोत्रे नरकण्ठीरवाकृतेः? ॥1॥  
 \</30.3.1\>  
देवदर्शनः-----  
 \<30.3.2\>"श्रृणु विप्र! समाचक्षे पुरारातेः पुराविदः।  
 चरितं चरितार्थानां योगिनां भोगसाधनम् ॥2॥  
 \</30.3.2\>  
 \<30.3.3\>अभीष्टफलदं रम्यं चतुर्वर्गफलप्रदम्।  
 नरकेसरिणो विष्णोः परब्रह्मस्वरूपिणः ॥3॥  
 \</30.3.3\>  
 \<30.3.4\>प्रसादप्रसवप्राप्तिहेतुबन्धनिबन्धने।  
 इति उत्तरभागे तु त्रिंशद्योजनसम्मिते ॥4॥  
 \</30.3.4\>  
 \<30.3.5\>प्रदेशे भीषणें रोमहर्षणे भूतभीषणे।  
 कश्चित् क्षितिधरः कुक्षिकक्षक्षितिरुहोऽक्षयः ॥5॥  
 \</30.3.5\>  
 \<30.3.6\>त्र्यक्षाश्रमः पक्षियूथवासप्लक्षाक्षकोटरः।  
 विशङ्कटतटारूढवृक्षगुल्मगुहा तमाः ॥6॥  
 \</30.3.6\>  
 \<30.3.7\>श्रृङ्गक्रोढगुहावासवैखानसवनेचरः।  
 तुङ्गश्रृङ्गदरीनिर्यदोघनिर्मलनिर्झरः ॥7॥  
 \</30.3.7\>  
 \<30.3.8\>निर्झरापातपर्यन्तस्निग्धानोकहवाटिकः।  
 तप्तहाटकसङ्काशगैरिकाकीर्णकन्दरः ॥8॥  
 \</30.3.8\>  
 \<30.3.9\>भानूपलमुखोत्कीर्णचित्रभानुशिखाशतः।  
 चन्द्रप्रभाभिन्नमुखचन्द्रकान्तसुधाद्रवः ॥9॥  
 \</30.3.9\>  
 \<30.3.10\>कण्ठीरवनखत्रुट्यत्कुञ्जरी कुम्भमौक्तिकः।  
 गलितैः मौक्तिकैः विष्वक् आकीर्णप्रस्थदुःस्थलः ॥10॥  
 \</30.3.10\>  
 \<30.3.11\>माणिक्यधामन्यग्भूतरविमण्डलचण्डरुक्।  
 नानाविधमणिव्रातमयूखोद्योतखस्थलः ॥11॥  
 \</30.3.11\>  
 \<30.3.12\>विद्रुमव्रततिव्रातसंवृतान्तरकन्दरः  
 विकीर्णपद्मपाषाणपाटलस्थलकुट्टिमः॥12॥  
 \</30.3.12\>  
 \<30.3.13\>श्रृङ्गकोटीरसङ्गीतसंविवाद्यप्सरोगणः।  
 लताकुसुमसंक्लुप्तलीलालयनिवासिभिः ॥13॥  
 \</30.3.13\>  
 \<30.3.14\>मिथुनैः किन्नराणां हि तालश्रुतिविकल्पनैः।  
 दिव्याविर्भावचरितं सङ्गायद्भिरितस्ततः ॥14॥  
 \</30.3.14\>  
 \<30.3.15\>अधिष्ठितभृगुप्रान्तः प्रस्थगुञ्जाभिरञ्जितः।  
 गन्धर्वैः गर्वविभवैः गीतवाद्यविशारदैः ॥15॥  
 \</30.3.15\>  
 \<30.3.16\>मन्द्रमध्योञ्चमहितैः महितानेककन्दरः।  
 मार्तण्डमण्डलक्षिप्तस्फुरन्नयनमण्डलैः ॥16॥  
 \</30.3.16\>  
 \<30.3.17\>पुण्डरीकसुहृच्चण्डमयूखीमण्डलादिभिः।  
 तापसैः चण्डतेजोभिः मण्डितोच्छृङ्गकन्दरः ॥17॥  
 \</30.3.130\>  
 \<30.3.18\>क्वचिड्डमरुकोद्धूर्णत्करैरुग्रोर्ध्वकेशकैः।  
 विघूर्णमाननयनैः मदस्खलितकायकैः ॥18॥  
 \</30.3.18\>  
 \<30.3.19\>भैरवैः भैरवीभिश्च निबिडाडम्बरैर्युतः।  
 देवानां पूर्वदेवानां सिद्धानां योगिनामपि ॥19॥  
 \</30.3.19\>  
 \<30.3.20\>भूतानां योगिनीनाञ्च मातॄणां यक्षरक्षसाम्।  
 अन्येषां देवयोनीनां आवासोपत्यकाश्रयः ॥20॥  
 \</30.3.20\>  
 \<30.3.21\>ध्यायद्भिश्च परं ब्रह्म क्वचित् योगासनस्थितैः।  
 योगिवर्यैः आर्यभावैः योगाभ्यासविचक्षणैः ॥21॥  
 \</30.3.21\>  
 \<30.3.22\>एकायनैः एकभावैः आलक्षितगुहाक्षयः।  
 कृष्णसारपुरोयायिहरिणीकुलसङ्कुलः ॥22॥  
 \</30.3.22\>  
 \<30.3.23\>परस्परपरित्यक्तवैरैः भीमैः मृगैः वृतः।  
 अप्रमेयप्रभावो यः प्रसिद्धः पर्वतोत्तमः ॥23॥  
 \</30.3.23\>  
 \<30.3.24\>तस्य पर्वतवर्यस्य पुण्यारण्यसमीपतः।  
 प्रत्यग्रपल्लवैः कीर्णसुबिल्ववनवाटिकैः ॥24॥  
 \</30.3.24\>  
 \<30.3.25\>प्लक्षैः रुद्राक्षवृक्षैश्च श्लक्ष्णैः सुश्लक्ष्णपर्णकैः।  
 अभ्रंलिहोर्ध्वशाखाग्रैः अज्ञातज्ञातसंज्ञिकैः ॥25॥  
 \</30.3.25\>  
 \<30.3.26\>यज्ञशाखिभिराकीर्णं सङ्कीर्णं यज्ञवाटकैः।  
 अनोकहैः अविरलैः सरलैः सर्वतो वृतम् ॥26॥  
 \</30.3.26\>  
 \<30.3.27\>समाश्रितार्तिहरणसानुच्छायं समन्ततः।  
 अहिर्बुध्न्यतप क्षेत्रं क्षेत्रक्षेत्रज्ञबन्धहृत् ॥27॥  
 \</30.3.27\>  
 \<30.3.28\>नरकण्ठीरवस्थानं कण्ठीरवरवोद्धतम्।  
 भैरवाभैरवाश्चर्यं भूरिभीषणभीषणम् ॥28॥  
 \</30.3.28\>  
 %नीलकण्ठाश्रमस्थपुण्यपुष्करिणीवर्णनम्%  
 \<30.3.29\>पवित्रमत्र विपिने वैडूर्यविमलोदका।  
 काञ्चनाम्बुजकल्हारकमलेन्दीवरोत्कटा ॥29॥  
 \</30.3.29\>  
 \<30.3.30\>प्लवमानप्लवा मीनमकरग्राहमण्डिता।  
 मरालमल्लमहिता कारण्डवकुलाकुला ॥30॥  
 \</30.3.30\>  
 \<30.3.31\>तारातरलकल्लोलमालालोलान्तरालका।  
 उत्फुल्लकैरवा फुल्लपुण्डरीकपुरस्कृता ॥31॥  
 \</30.3.31\>  
 \<30.3.32\>मकरन्दरसास्वादमाद्यद्वनवयोगणा।  
 त्रिमदोन्मत्तमातङ्गमदवार्याविलाऽमला ॥32॥  
 \</30.3.32\>  
 \<30.3.33\>देवर्षिभिः तपस्यद्भिः राजर्ष्योधैः महात्मभिः।  
 उपान्तपर्यन्तभुवि निवसद्भिः समन्ततः ॥33॥  
 \</30.3.33\>  
 \<30.3.34\>तपोविमलविश्वाङ्गैः विशङ्कटतटोत्कटा।  
 मन्त्रं षण्णवतीभेदं जपद्भिर्नारसिंहकम् ॥34॥  
 \</30.3.34\>  
 \<30.3.35\>निष्कलं सकलं मिश्रमाश्रितावनविश्रुतम्।  
 श्रीवत्साङ्कं नारसिंहगर्भागर्भकमद्भुतम् ॥35॥  
 \</30.3.35\>  
 \<30.3.36\>ज्ञानानन्दमयं ज्ञानगम्यं वैराग्यभोग्यकम्।  
 ध्यायद्भिस्तत् परं ब्रह्म अतीन्द्रियं विजितेन्द्रियैः ॥36॥  
 \</30.3.36\>  
 \<30.3.37\>ब्रह्मर्षिभिः सेव्यमाना ब्रह्मभूयंगतैः सदा।  
 पुरुजिच्चरणस्पर्शपूता पुरुषपावनी ॥37॥  
 \</30.3.37\>  
 \<30.3.38\>पुराणपुण्यभवनं पुरुषोत्तमपूर्तिदा।  
 पूर्वसेवापुरस्कारिपुंमण्डलपुरस्कृता ॥38॥  
 \</30.3.38\>  
 \<30.3.39\>पुण्यपुष्करिणी स्वामिपुष्करिण्यात्मभूमिका।  
 दर्शनात् स्पर्शनात् पानात् सर्वेषां सर्वकामदा ॥39॥  
 \</30.3.39\>  
 %अश्मन्यग्रोधमूलस्थनीलकण्ठाश्रमवर्णनम्%  
 \<30.3.40\>तस्यास्तीरे महान् अश्मन्यग्रोधो गिरिकन्दरे।  
 शाखाशतैः परिच्छन्नदशाशाचक्रवालकैः ॥40॥  
 \</30.3.40\>  
 \<30.3.41\>संवर्धितान्धतमसा स्वान्तध्वान्तमलापहः।  
 तापत्रयार्तमनसां जन्तूनां आर्तिहारकः ॥41॥  
 \</30.3.41\>  
 \<30.3.42\>कल्पवृक्षप्रतिनिधिः निधिः निगमवर्चसाम्।  
 नराणामाश्रितवतां महापातकनाशनः ॥42॥  
 \</30.3.42\>  
 \<30.3.43\>तस्योपलवटाख्यस्य मूले शूलिन आश्रमम्।  
 हरिणैः हरिणीभिश्च नारसिंहविवर्धितैः ॥43॥  
 \</30.3.43\>  
 \<30.3.44\>समाध्यासितपर्यन्तभूतलं वृषमूर्तिभिः।  
 चण्डक्रमैः पुण्डरीकैः मण्डिताशान्तमण्डलैः ॥44॥  
 \</30.3.44\>  
 \<30.3.45\>वैश्वामित्रैः कुशैः मुञ्जैः काशैश्चापि समावृतम्।  
 मन्दारकुन्दमाकन्दहरिचन्दनचन्दनैः ॥45॥  
 \</30.3.45\>  
 \<30.3.46\>पाटलाशोकतिलककृतमालतमालकैः।  
 नक्तमालैः नालिकेरैः पनसैरसनैः धवैः ॥46॥  
 \</30.3.46\>  
 \<30.3.47\>पुन्नागपूगरुद्राक्षवकुलाक्षहरीतकैः।  
 समन्ततः समच्छायं वन्यैः अन्यैः अनोकहैः ॥47॥  
 \</30.3.47\>  
 \<30.3.48\>नन्द्यावर्तैः जातियूथीकरवीरातिवीरकैः।  
 शतपत्रैः दमनकमाधवीमालतीन्दुभिः ॥48॥  
 \</30.3.48\>  
 \<30.3.49\>तुलसीभिः गन्धलताजातिभिः परितो वृतम्।  
 पञ्चभिः पारिजातादिपादपैश्च परिष्कृतम् ॥49॥  
 \</30.3.49\>  
 \<30.3.50\>पवित्रेऽस्मिन् हरिक्षेत्रे हरिं नरहरिं हरः।  
 अभ्यर्चितुमनाः स्थाणुः आजगाम जगन्मयः ॥50॥  
 \</30.3.50\>  
 %नीलकण्ठकृतनृसिंहाराधनसङ्कल्पः%  
 \<30.3.51\>स्नात्वाऽस्यां पुण्यपूर्वायां पुष्करिण्यां पुरान्तकः।  
 हरो दिव्याम्बरधरो हरिचन्दनचर्चितः ॥51॥  
 \</30.3.51\>  
 \<30.3.52\>सर्वर्तुकालोत्त्थफलमालाशतपरिष्कृतः।  
 दिव्यैराभरणैः मुक्ताफलरत्नप्रवालकैः ॥52॥  
 \</30.3.52\>  
 \<30.3.53\>समलङ्कृतसर्वाङ्गः तुङ्गमङ्गलसंयुतः।  
 कल्याणवेषकलितैः नन्दिप्रमुखकैर्गणैः ॥53॥  
 \</30.3.53\>  
 \<30.3.54\>सेवितो भूतततिभिः सेवारसविशारदैः।  
 सितासितैः सारमेयैः दुर्वारैः प्रमथै सह ॥54॥  
 \</30.3.54\>  
 \<30.3.55\>नरसिंहसपर्यायाः प्रत्यूहप्रतिघातिना।  
 सेवितः क्षेत्रपालेन सुप्रसन्नो महेश्वरम् ॥55॥  
 \</30.3.55\>  
 \<30.3.56\>परावराणां भूतानां स्रष्टारं परमेश्वरम्।  
 संहर्तारञ्च पापानां निग्रहीतारमच्युतम् ॥56॥  
 \</30.3.56\>  
 \<30.3.57\>अनुग्रहीतारमीशं ईशानस्य तपः फलम्।  
 सकलं निष्कलं मिश्रं परस्मात् परमव्ययम् ॥57॥  
 \</30.3.57\>  
 \<30.3.58\>लक्ष्मीनृसिंहं संहारनृसिंहं दिव्यसिंहकम्।  
 अखिलार्तिहरं वीरं उग्रं प्रत्यग्रविग्रहम् ॥58॥  
 \</30.3.58\>  
 \<30.3.59\>शब्दब्रह्ममयं शब्दातीतं शब्दविजृम्भणम्।  
 अर्धब्रह्मवपुः पूतं पुराणं पुण्यपूरणम् ॥59॥  
 \</30.3.59\>  
 \<30.3.60\>अव्याजमित्रं शत्रुघ्नं शरण्यं शरणात्मकम्।  
 भक्तार्तिभञ्जनपरं आत्मनामभयप्रदम् ॥60॥  
 \</30.3.60\>  
 \<30.3.61\>सच्‍चिदान्दसन्दोहं वृद्धिक्षयविवर्जितम्।  
 पूर्णषाड्गुण्यविभवं त्रैगुण्यविभवास्पदम् ॥61॥  
 \</30.3.61\>  
 \<30.3.62\>श्रीवत्सलक्षणं सर्वं सर्वलक्षणलक्षितम्।  
 अप्रपञ्चं प्रपञ्चात्मप्रपञ्चितपराक्रमम् ॥62॥  
 \</30.3.62\>  
 \<30.3.63\>विश्वेशं तत्परं ब्रह्म ध्यायन्नेकाग्रमानसः।  
 वसानः कृत्तिवसनं पौण्डरीकोत्तरच्छदः ॥63॥  
 \</30.3.63\>  
 \<30.3.64\>पाञ्चरात्रविधानेन पञ्चकालपरायणः।  
 तस्योपलवटस्याधो नरकेसरिणः स्वयम् ॥64॥  
 \</30.3.64\>  
 \<30.3.65\>सर्वलोकहितार्थाय सर्वावासस्य शार्ङ्गिणः।  
 सपर्यां सुकृती कर्तुं अग्निरेताः प्रचक्रमे ॥65॥  
 \</30.3.65\>  
 इति श्रीपाद्मपुराणे क्षेत्रकाण्डे श्रीवेङ्कटाचलमाहात्म्ये देवलदेवदर्शनसंवादे श्रीनृसिंहाचलस्थनीलकण्ठतपः क्षेत्रादिवर्णनं नाम त्रिंशोऽध्यायः

 ------------------------

 अथ एकत्रिंशोऽध्यायः  
 --------------  
 %नीलकण्ठकृतनृसिंहाराधनविधिः%  
देवदर्शनः-----  
 \<31.3.1\>श्रीकण्ठः शङ्करः शान्तो नरकण्ठीरवं महः।  
 वैकुण्ठं वैजयन्त्याढयमकुण्ठितमनाः स्मरन् ॥1॥  
 \</31.3.1\>  
 \<31.3.2\>सर्वलोकहिताकाङ्क्षी स्थाणुः स्वस्थात्ममानसः।  
 अस्मिन् न्यग्रोधमूलस्य मूले वैयाघ्रचर्मणि ॥2॥  
 \</31.3.2\>  
 \<31.3.3\>अगर्भसाग्रदर्भाग्र्यसन्दर्भाक्षतनिर्मिते।  
 पद्मासने समासीनः संयमी समदर्शनः ॥3॥  
 \</31.3.3\>  
 \<31.3.4\>कारुण्यार्णवकल्लोलोललीलाकुलेक्षया।  
 त्रीक्ष्णया वीक्षयन् विष्वक् त्रिलोकीं त्रिपदाङ्किताम् ॥4॥  
 \</31.3.4\>  
 \<31.3.5\>तरुणादित्यकिरणसहोदरजटासटः।  
 नीलकण्ठः पशुपतिः श्रीकण्ठः परमेश्वरः ॥5॥  
 \</31.3.5\>  
 \<31.3.6\>कपर्दजूटकलितकमलारिकलालयः।  
 विलयोदन्तवीरश्रीः इन्द्वर्काग्नित्रिलोचनः ॥6॥  
 \</31.3.6\>  
 \<31.3.7\>जटाटवीलसद्गङ्गाशिरोमालाभिमण्डनः।  
 अष्टमूर्तिरनन्तात्मा विशिष्टविभवेष्टभूः ॥7॥  
 \</31.3.7\>  
 \<31.3.8\>शरन्निर्मलपूर्णेन्दुमण्डलाननमण्‍डलः।  
 उद्यत्संवर्तमार्ताण्‍डचण्डरुच्यङ्गमण्डनः ॥8॥  
 \</31.3.8\>  
 \<31.3.9\>पवित्रिताङ्गोऽहिर्बुन्ध्यः चिकीर्षन् विश्वरक्षणम्।  
 दक्षिणामूर्तिरव्यग्रः समग्रदव्यसाधनः ॥9॥  
 \</31.3.9\>  
 \<31.3.10\>शत्रुविध्वंसकं ब्रह्म नृकेसरिकिशोरकम्।  
 निष्कलं सकलीकृत्य नित्याभ्यर्चनकामुकः ॥10॥  
 \</31.3.10\>  
 \<31.3.11\>कारुण्यपुण्यपदवीमृडकात्यायनीसखः।  
 चराचराणां सर्वेषां अमीषां मित्रमात्मनाम् ॥11॥  
 \</31.3.11\>  
 \<31.3.12\>आनन्दकन्दमहिमा बभूव भुवनेश्वरः।  
 %नीलकण्ठप्रतिष्ठित श्रीनृसिंहवर्णनम्%  
 नृसिंहगर्भं सकलं शत्रुसादकरं परम् ॥12॥  
 \</31.3.12\>  
 \<31.3.13\>त्रीक्षणीकोणसन्निर्यत्कृष्णवर्त्मशिखाजटम्।  
 दंष्ट्राकोटिविटङ्काग्रनिस्सरद्वह्निकीलकम् ॥13॥  
 \</31.3.13\>  
 \<31.3.14\>ऊरूपरि समुत्ताननिपातितहिरण्यकम्।  
 नखत्रुटितदैत्येन्द्रवक्षोविवरगह्वरम् ॥14॥  
 \</31.3.14\>  
 \<31.3.15\>असुरासृक्कण्ठशिरोलुण्टाकानेकबाहुकम्।  
 अनेकशस्त्रास्त्रधरानेकबाहुसहस्रकम् ॥15॥  
 \</31.3.15\>  
 \<31.3.16\>घोराट्टहासनिनदविपाटितवियत्तटम्।  
 भवद्भव्यात्मकं ब्रह्म भासकं भक्तवत्सलम् ॥16॥  
 \</31.3.16\>  
 \<31.3.17\>अतिभूतिप्रदं देवं विभवानन्ददायकम्।  
 देवानां पूर्वदेवानां सामान्यमधिदैवतम् ॥17॥  
 \</31.3.17\>  
 \<31.3.18\>रत्नप्रतानप्रत्युप्तकिरीटमकुटोज्ज्वलम्।  
 द्युमणिप्रतिकाशाभ्यां कुण्डवलाभ्यां विराजितम् ॥18॥  
 \</31.3.18\>  
 \<31.3.19\>नवरत्नान्तरप्रोतमौक्तिकत्रिसरान्वितम्।  
 पञ्चसप्तसरीभिश्च मण्डितोरुभुजान्तरम् ॥19॥  
 \</31.3.19\>  
 \<31.3.20\>स्फुरत्कटककेयूरकङ्कणाङ्गुलिभूषणम्।  
 उत्तरीयब्रह्मसूत्रोदरबन्धनबन्धुरम् ॥20॥  
 \</31.3.20\>  
 \<31.3.21\>घण्टानिनादलुण्टाकघण्टिकादामनादकम्।  
 प्रपदप्रस्फुरद्रोचिर्मणिमञ्जीरहंसकम् ॥21॥  
 \</31.3.21\>  
 \<31.3.22\>छिन्नवीरुत्समायुक्तकिङ्किणीपादशोभितम्।  
 प्रत्यग्रोत्फुल्लरक्ताब्जप्रतिमाङ्घ्रिकरस्थलम् ॥22॥  
 \</31.3.22\>  
 \<31.3.23\>विचित्ररत्नखचितपीतकौशेयवाससम्।  
 सर्वर्तुकामोदयुक्तप्रसूनस्रगलङ्कृतम् ॥23॥  
 \</31.3.23\>  
 \<31.3.24\>दिव्यसद्गन्धसन्दर्भगर्भारुणविलेपनम्।  
 अनेकचीनांशुकस्रगालेपालङ्कृताङ्गकम् ॥24॥  
 \</31.3.24\>  
 \<31.3.25\>सेव्यमानं सुरश्रेष्ठपुरुहूतपुरोगमैः।  
 बृन्दारकैश्च मन्दारपुष्पाञ्जलिलसत्करैः ॥25॥  
 \</31.3.25\>  
 \<31.3.26\>समन्ततः सेव्यमानं सनन्दसनकादिभिः।  
 सप्ततन्त्रीनादगर्भाथर्वश्रुतिविलासिना ॥26॥  
 \</31.3.26\>  
 \<31.3.27\>उपवीणयताऽनन्तापदानं भक्तितो मया।  
 संस्तूयमानं गन्धर्वैः तुम्बुरुप्रमुखैः मुदा ॥27॥  
 \</31.3.27\>  
 \<31.3.28\>पक्षीन्द्रविष्वक्सेनाभ्यां गणैस्तु कुमुदादिभिः।  
 रहस्सदात्मपर्यन्ते संवृतं परिचारकैः ॥28॥  
 \</31.3.28\>  
 \<31.3.29\>परिबर्हाभूषणानि हेतिमिङ्गितवेदिनीम्।  
 दधतीभिः वैष्णवीभिः शक्तिभिः वृतमन्तिके ॥29॥  
 \</31.3.29\>  
 \<31.3.30\>रौद्रीभिः शक्तिभिश्चैव ब्राह्मीभिः परितो वृतम्।  
 परमात्मानमात्मीयमात्मनामभयप्रदम् ॥30॥  
 \</31.3.30\>  
 \<31.3.31\>सेव्यमानं सिद्धसङ्घैः सप्तलोकनिवासिभिः।  
 नरसिंहात्मकं ब्रह्म प्रतिष्ठाप्येह भूतले ॥31॥  
 \</31.3.31\>  
 \<31.3.32\>सन्निधिं प्रार्थ्य सर्वेषां दृष्टादृष्टफलप्रदम्।  
 उपचारैः समभ्यर्च्य संस्कारैः संस्कृतो भवान् ॥32॥  
 \</31.3.32\>  
 \<31.3.33\>परावराणां भूतानामीश्वरः स महेश्वरः।  
 समतिष्ठत सर्वात्मा कुर्वन् नयनमात्मनि ॥33॥  
 \</31.3.33\>  
 \<31.3.34\>धर्मं भागवतं तत्र चरन् भगवतीसखः।  
 पुराणे सुखमास्तेऽस्मिन् पुरारिः पुरुषः सदा ॥34॥  
 \</31.3.34\>  
 \<31.3.35\>तस्मादयं नीलकण्ठः प्रसिद्धः सर्वतो महान्।  
 जन्तूनामपि जीवातुः जङ्गमाजङ्गमात्मनाम् ॥35॥  
 \</31.3.35\>  
 %श्रीनृसिंहसान्निध्येन नीलकण्ठाश्रमस्याधिक्यवर्णनम्%  
 \<31.3.36\>पुण्यपुष्करिणी सेयं पुण्यापुण्यफलप्रदा।  
 पुरुषार्थप्रदा पुंसां पुरारिप्रीतिपूरणी ॥36॥  
 \</31.3.36\>  
 \<31.3.37\>नवमेतदहिर्बुध्न्यतपः क्षेत्रं पवित्रभूः।  
 पुण्यारण्यै यत्र तप्तं तपः कोटिविधं भवेत् ॥37॥  
 \</31.3.37\>  
 \<31.3.38\>असावत्रोपलवटः पटुः पापविनाशने।  
 सकृद्दर्शनमात्रेण सर्वाभीष्टफलप्रदः ॥38॥  
 \</31.3.38\>  
 \<31.3.39\>नरकण्ठीरवतनोः मन्दिरं त्विन्दिरापतेः।  
 श्रीकण्ठार्चनतृप्तस्य वैकुण्ठस्य महात्मनः ॥39॥  
 \</31.3.39\>  
 \<31.3.40\>सिंहाहार्यो हरः पापात् कृतशौचस्त्वहोबिले।  
 नीलकण्ठाश्रम इति स्थानानां नृहरेः हरेः ॥40॥  
 \</31.3.40\>  
 \<31.3.41\>एतेषामपि पञ्चानां स्थानानां स्थानसेवितम्।  
 स्थानमेतत् समुद्दिष्टं प्रथितं सुप्रतिष्ठितम् ॥41॥  
 \</31.3.41\>  
 \<31.3.42\>नीलकण्ठाश्रमे सिंहमहीघरमहाह्वयम्।  
 महिताश्चर्यमाहात्म्यभूमिः भूमिः निरागसाम् ॥42॥  
 \</31.3.42\>  
 %पाण्डवतीर्थमाहात्म्यम्%  
 \<31.3.43\>किञ्च वक्ष्यामि विप्रर्षे! समाहितमनाः श्रृणु।  
 प्राचीनबर्हिः हरिति श्रीनिवासगिरेः सरित् ॥43॥  
 \</31.3.43\>  
 \<31.3.44\>प्रसृता प्रस्थतः स्वामिपुष्करिण्यविदूरतः।  
 विद्राविणी चावद्यानां निरवद्याऽतिभूमिदा ॥44॥  
 \</31.3.44\>  
 \<31.3.45\>मायाविनो महाविष्णोः महामायासमाश्रयाः।  
 पुरा ज्ञातिवधं कृत्वा पाण्डवाः चण्डविक्रमाः ॥45॥  
 \</31.3.45\>  
 \<31.3.46\>समेत्य यत्र तत्पापानुत्तये दीनमानसाः।  
 कालीयव्यालकालेन वासुदेवेन चोदिताः ॥46॥  
 \</31.3.46\>  
 \<31.3.47\>सम्पूर्णमानसाश्चक्रुः आप्लवं निरुपप्लवाः।  
 मलप्रध्वंसिनीं मायां महिषासुरमर्दिनीम् ॥47॥  
 \</31.3.47\>  
 \<31.3.48\>सम्पूज्य संस्तूयतेऽपि श्रीनिवासमधोक्षजम्।  
 अतीन्द्रियं समभ्यर्च्य स्वामिपुष्करिणीतटे ॥48॥  
 \</31.3.48\>  
 \<31.3.49\>निरेनसः शुद्धधियो ययुः तस्मात् यथागतम्।  
 विधिज्ञा विमलप्रज्ञा नानाज्ञानविलासिनः ॥49॥  
 \</31.3.49\>  
 \<31.3.50\>अमूमुशन्ति सरितं तीर्थं पाण्डवमित्यतः।  
 पाश्चात् तस्याः पुष्करिण्या नारायणगिरिः महान् ॥50॥  
 \</31.3.50\>  
 %नारायणगिरिप्रभाववर्णनम्%  
 \<31.3.51\>यस्य दर्शनमात्रेण मुच्यन्ते जन्तवः स्वतः।  
 संवर्तोदितदुर्दर्शसहस्रकिरणप्रभः ॥51॥  
 \</31.3.51\>  
 \<31.3.52\>तेजः पुञ्जैरञ्चिताशः कञ्जकिञ्जल्कपिञ्जरः।  
 पर्वताधिपतिस्तत्र सुखमास्ते सुरोत्तमः ॥52॥  
 \</31.3.52\>  
 इति श्रीपाद्मपुराणे क्षेत्रकाण्डे श्रीवेङ्कटाचमाहात्म्ये देवलदेवदर्शनसंवादे  
 नीलकण्ठाश्रमवर्णने नीलकण्ठकृतनृसिंहाराधनविध्यादिकवर्णनं  
 नामैकत्रिंशोऽध्यायः

 --------------------

 अथ द्वात्रिंशोऽध्यायः  
 --------------  
 %नारायणाद्रिस्थभैरवाख्यक्षेत्रपालकोदन्तः%  
देवलः-----  
\<32.3.1\>कुक्षावुक्षक्षितिभृतो दिव्यदेशस्य वैभवम्।  
 देवदर्शन! माऽऽचक्ष्व वैष्णवं वैदिकर्षभ! ॥1॥  
\</32.3.1\>  
देवदर्शनः-----  
\<32.3.2\>श्रृणु देवल! मेधाविन् समाहितमना मुने!।  
 कण्ठीरवगिरेर्वृत्तं वैकुण्ठवसतेरिदम् ॥2॥  
\</32.3.2\>  
\<32.3.3\>वैकुण्ठादीन् दिव्यलोकान् सन्त्यज्य भगवान् स्वयम्।  
 मायावी तत्र रसिकः श्रीनिवासः परः पुमान् ॥3॥  
\</32.3.3\>  
\<32.3.4\>सर्वाऽऽवासः सहस्राक्षः परमात्मा सनातनः।  
 इच्छावृत्तप्रपञ्चोऽसौ हृषीकेशश्च केशवः ॥4॥  
\</32.3.4\>  
\<32.3.5\>तं देशं रक्षति सदा भैरवः परिचारकः।  
 असितैः साकमेयैश्च प्रमथैः मथितासुरैः ॥5॥  
\</32.3.5\>  
\<32.3.6\>काकोदरालङ्कृताङ्गस्फुरत्खड्गकपालभृत्।  
 रवस्फूर्जड्डमरुकत्रिशूलः शूलिभृत्यकः ॥6॥  
\</32.3.6\>  
\<32.3.7\>प्राचीने तस्य देशस्य स्थितोऽञ्जनगिरेस्तटे।  
 तरुणादित्यसङ्काशाऽखिलाभीष्टफलप्रदा ॥7॥  
\</32.3.7\>  
 %गौर्या नारायणाद्रितपः करणेन दुर्गात्व-शिवार्धशरीरत्वप्राप्तिः%  
\<32.3.8\>परिभूता पुरा गौरी दक्षयागे पुरारिणा।  
 अन्तर्हिताऽभूत् उद्वेगात् कपर्दी च तिरोदधे ॥8॥  
\</32.3.8\>  
\<32.3.9\>आहर्तकामा वामार्धं तनोस्तस्य हरस्य सा।  
 तपस्तप्तुमनास्तूर्णं आजगाम तटीमिमाम् ॥9॥  
\</32.3.9\>  
\<32.3.10\>समाहितमनास्तस्यां सा तेपे दुर्गमं तपः।  
 घोरेण तपसा तां तु "दुर्गे"त्यूचुर्महर्षयः ॥10॥  
\</32.3.10\>  
\<32.3.11\>प्रीतः कपर्दी दत्त्वाऽस्यै शरीरार्घं प्रसादतः।  
 अर्धनारीवपू रुद्रो ययौ सोऽपि यथागतम् ॥11॥  
\</32.3.11\>  
\<32.3.12\>पुरारिदयिता पुण्यपुरुषार्थफलप्रदा।  
 समीपे श्रीनिवासस्य सैषाऽञ्जनगिरेस्तटे ॥12॥  
\</32.3.12\>  
 %अत्र्यादिपञ्चाशन्महर्षिप्रशंसितस्वामिपुष्करिणीमाहात्म्यम्%  
\<32.3.13\>स्वामिपुष्करिणी तत्र पुराणी पुण्यपूरणी।  
 स्वर्भूपातालवासिन्याः त्रिस्रोतसः प्रसूतिभूः ॥13॥  
\</32.3.13\>  
\<32.3.14\>त्रिविक्रमकृतो विष्णोः सपर्यायै यदात्मजा।  
 सुरज्येष्ठेन नियमात् कमण्डलुसमुद्धृता ॥14॥  
\</32.3.14\>  
\<32.3.15\>यस्यास्तीरे च विन्दन्ति चतुर्वर्गान् अभीष्सितान्।  
 सुरा नराश्च तिर्यञ्चः प्रपञ्चीकृतकारणाः ॥15॥  
\</32.3.15\>  
\<32.3.16\>माहात्म्यमूचिरे तस्याः परस्परमतीन्द्रियम्।  
 आप्लुता विमलप्रज्ञा मुनयो ब्रह्मवादिनः ॥16॥  
\</32.3.16\>  
अत्रिः-----  
\<32.3.17\>जपं कुर्वन् अपां मध्ये "तद्विष्णोरि"ति यः सकृत्।  
 स्वामिपुष्करणीस्रातो मुच्यते पातकात्स त ॥17॥  
\</32.3.17\>  
व्यासः-----  
\<32.3.18\>अवगाह्य जले स्वामिपुष्करिण्याः समाहितः।  
 व्यापोह्य भ्रूणहत्याघमश्नुतेऽभीष्टसम्पदम् ॥18॥  
\</32.3.18\>  
वसिष्ठः-----  
\<32.3.19\>यः स्नायाद्वारिणि स्वामिपुष्करिण्याः स्मरन् हरिम्।  
 सप्तजन्मकृतं पापं सहसा स व्यपोहति ॥19॥  
\</32.3.132\>  
पराशरः-----  
\<32.3.20\>यः करोत्याप्लवं स्वामिसरसीजलमध्यतः।  
 सोऽतीत्य निरयं सर्वं ब्रह्मभूयाय कल्पते ॥20॥  
\</32.3.20\>  
गौतमः-----  
\<32.3.21\>कीर्तयित्वा जलेऽन्यत्र "स्वामिपुष्करिणी"ति यः।  
 स्नायाद्धयायन् श्रीनिवासं मुच्यते सोऽतिपातकात् ॥21॥  
\</32.3.21\>  
भरद्वाजः----  
\<32.3.22\>प्रातरुत्थाय ये प्राज्ञाः "स्वामिपुष्करिणी" ति वै।  
 कीर्तयन्त्याहितात्मानः ते यान्ति परमं पदम् ॥22॥  
\</32.3.22\>  
मनुः----  
\<32.3.23\>स्वामिपुष्करिणीतीर्थजलं प्रीताः पिबन्ति ये।  
 तेऽपि निर्धूतपाप्मानो यान्ति ब्रह्म सनातनम् ॥23॥  
\</32.3.23\>  
यमः-----  
\<32.3.24\>स्वामिपुष्करिणीकूले नरा नक्तंदिवञ्च ये।  
 वसन्त्यभोजनास्तेऽपि लभेरन् परमं पदम् ॥24॥  
\</32.3.24\>  
याज्ञवल्कयः-----  
\<32.3.25\>विगाह्य स्वामिसरसो जलं वीतक्लमा जनाः।  
 प्रार्थितं प्राप्नुयुः प्राज्ञाः प्रजापतिरुवाच ह ॥25॥  
\</32.3.25\>  
हारीत-----  
\<32.3.26\>हरिं स्मरन्तः कुर्वन्ति स्नानं स्वामिसरोजले।  
 वीतांहसो वीतनिद्रा विशन्ति विमलं पदम् ॥26॥  
\</32.3.26\>  
अङ्गिराः-----  
\<32.3.27\>येऽनुतिष्ठन्त्यनुष्ठानं स्वामिपुष्करिणीजले।  
 अनेकजन्मजनितमेषामेनो विनश्यति ॥27॥  
\</32.3.27\>  
उशनाः----  
\<32.3.28\>उदीरयन्ति ये नित्यं "स्वामिपुष्करिणी"ति च।  
 दुष्कर्मपङ्कं निर्धूयाऽश्नुवते तेऽपि सत्फलम् ॥28॥  
\</32.3.28\>  
संवर्तः-----  
\<32.3.29\>ये कीर्तयन्ति सर्वत्र सदा स्वामिसरोवरम्।  
 तेऽप्यवद्यं विनिर्धूय निरवद्या भवन्ति वै ॥29॥  
\</32.3.29\>  
अपस्तम्बः----  
\<32.3.30\>स्वामिपुष्किणीतोये स्नानपानादिकर्म ये।  
 कुर्वन्ति पापस्तम्भं ते परित्यज्याऽऽप्नुवन्ति सत् ॥30॥  
\</32.3.30\>  
मरीचिः----  
\<32.3.31\>नाराणगिरेः प्रान्ते स्वामिपुष्करिणीतटे।  
 यः किल्बिषी वसत्येकं दिनं निष्किल्बिषी भवेत् ॥31॥  
\</32.3.31\>  
मृकण्डुः-----  
\<32.3.32\>कण्ठीरवगिरेः कुक्षौ पक्षिराड्वाहहर्षके।  
 यः सेवते स्वामिसरः स नरः सुरसङ्गतः ॥32॥  
\</32.3.32\>  
पुलस्त्यः-----  
\<32.3.33\>क्रोडे वेङ्कटशैलस्य सरः क्रोडाभिनन्दकम्।  
 गायते यस्त्रिषवणं स नरः सर्वसम्मतः ॥33॥  
\</32.3.33\>  
काल्यायनः----  
\<32.3.34\>वैकुण्ठस्य प्रीतिकरे कण्ठीरवगिरेस्तटे।  
 स्वामिपुष्करिणीं योऽसौ सेवते स महान् भवेत् ॥34॥  
\</32.3.34\>  
बृहस्पतिः----  
\<32.3.35\>कुञ्जेऽञ्जनगिरेः स्वामिपुष्करिण्यप्सु यो नरः।  
 कृताप्लवः सकृत् सत्यं कृतकृत्यो भवेन्नरः ॥35॥  
\</32.3.35\>  
भृगुः-----  
\<32.3.36\>प्रातरुत्थायानुदिनं स्वामिपुष्करिणीं स्मरन्।  
 गोघ्नो यो मासमासीत गोप्रदानात् स शुद्धयति ॥36॥  
\</32.3.36\>  
वाल्मीकिः-----  
\<32.3.37\>स्वामिपुष्करिणीतीरे यो वसत्युपपातकी।  
 मासं गोदानतः शुद्धो भवेत् नर इति श्रुतिः ॥37॥  
\</32.3.37\>  
शङ्खलिस्वितौ----  
\<32.3.38\>पारे स्वामिसरो विद्वान् स्मार्तं श्रौतं करोति यः।  
 सहस्रधा कृतं तेनेत्युशन्ति ब्रह्मवादिनः ॥38॥  
\</32.3.38\>  
सातातपः-----  
\<32.3.39\>हव्यकव्यात्मकं कर्म स्वामिपुष्करिणीतटे।  
 वार्धुषिः नास्तिको वाऽपि यः करोति स सत्फलः ॥39॥  
\</32.3.39\>  
बोधायनः-----  
\<32.3.40\>स्वामिपुष्करिणीतीरनिवासी हरिमेधसः।  
 अश्वमेधादिकं यज्ञं यः करोति महेश्वरः ॥40॥  
\</32.3.40\>  
मार्कण्डेयः-----  
\<32.3.41\>मृगराडद्रिकुहरे हरेरानन्ददायिनि।  
 कीर्तयन् स्वामिसरसीं नावसीदति मानवः ॥41॥  
\</32.3.41\>  
माण्डव्यः-----  
\<32.3.42\>गोविन्दमन्दिरे स्वामिपुष्करिण्यास्तटे वसन्।  
 वासुदेवपरो मर्त्यो भवेद्वासवपूजितः ॥42॥  
\</32.3.42\>  
शाण्डिल्यः-----  
\<32.3.43\>स्वामिपुष्करिणीतीरे पञ्चकालपरो वसन्।  
 अपञ्चत्वो भवेन्मुक्तः पञ्चोपनिषदात्मकः ॥43॥  
\</32.3.43\>  
काश्यपः-----  
\<32.3.44\>यो नर स्वामिसरसि स्मरन् शौरिं कृताप्लवः।  
 कर्मनिर्मूलको घीरः कृतकृत्यो भवेत् स हि ॥44॥  
\</32.3.44\>  
कण्‍डः----  
\<32.3.45\>स्वामिपुष्करिणीतीर्थं यः पिबेत् चुलुकत्रयम्।  
 अहोरात्रकृतं पापं तत्क्षणादेव नश्यति ॥45॥  
\</32.3.45\>  
अगस्त्यः----  
\<32.3.46\>इन्द्रियैः कर्मभिः ज्ञानैः मनसा सह यत्कृतम्।  
 आप्लवात् स्वामिसरसि तदेनः शुद्धयति क्षणात् ॥46॥  
\</32.3.46\>  
दुर्वासाः----  
\<32.3.47\>कीर्तयेत् स्वामिसरसीं सह सर्वेन्द्रियैर्हि यः।  
 पूज्यते सिद्धसङ्घैः स सनन्दसनकादिभिः ॥47॥  
\</32.3.47\>  
विश्वामित्रः----  
\<32.3.48\>पवित्रं स्वामिसरसि स्पृष्ट्वा तोयं निरेनसः।  
 विज्ञानसम्पदो विष्णुं द्रष्टुकामा भवन्ति हि ॥48॥  
\</32.3.48\>  
शक्तिः----  
\<32.3.49\>पवित्रवन्तः परमाः पञ्चसन्मन्त्रविग्रहाः।  
 भवन्ति तेऽवगाहन्ते ये स्वामिसरसीजलम् ॥49॥  
\</32.3.49\>  
शुकः----  
\<32.3.50\>स्वामिपुष्करिणी सैषा पुराणी पुण्यपूरणी।  
 सुरणाञ्च नराणाञ्च तिरश्चाञ्चात्मशोधिनी ॥50॥  
\</32.3.50\>  
\<32.3.51\>यस्यां कोलवपुर्भूत्वा श्रीनिवासः परः पुमान्।  
 देवीभिः शक्तिभिश्चैव क्रीडानुगुणभूतिभिः ॥51॥  
\</32.3.51\>  
\<32.3.52\>विचित्रविविधानेकश्रृङ्गयन्त्रधृतिक्रमैः।  
 जलक्रीडां वितनुते विश्वाप्यायकरीं सदा ॥52॥  
\</32.3.52\>  
शौनकः----  
\<32.3.53\>सैषा हि स्वामिसरसी समञ्जसजगद्धिता।  
 कीर्तनस्नानपानैश्च तापत्रयनिवारिणी ॥53॥  
\</32.3.53\>  
नारदः-----  
\<32.3.54\>माधवानन्दजननी मदनज्वरमाथिनी।  
 मदयत्यात्मजातानि स्वामिपुष्करिणी ह्यसौ ॥54॥  
\</32.3.54\>  
क्रतुः----  
\<32.3.55\>स्वामिपुष्करिणी सौम्या सोमपीथी सुरर्षभः।  
 यस्यामवभृथस्नानं कुरुतेऽद्यापि विश्वसूः ॥55॥  
\</32.3.55\>  
\<32.3.56\>कुञ्जरारिगिरेः कुञ्जे व्यञ्जिताखिलभावनाः।  
 साधवः स्वामिसरसि स्नानात् संसारतारिताः ॥56॥  
\</32.3.56\>  
\<32.3.57\>वेदप्रधाना विबुधा यस्यां स्नात्वा निरहंसः।  
 विष्णुं साक्षात्कर्तुकामाः स्वामिपुष्करिणी हि सा ॥57॥  
\</32.3.57\>  
सत्याषाढः----  
\<32.3.58\>आषाढानामाश्रमश्रीः आश्रमाचारशालिनाम्।  
 अन्येषां भूतिभूमिश्च सैषा स्वामिसरोऽभिधा ॥58॥  
\</32.3.58\>  
कुण्डिनः----  
\<32.3.59\>कुहरे सिंहशैलस्य सरसी स्वामिपूर्विका।  
 शीलाचारवतां नॄणां अशीलानामपीष्टदा ॥59॥  
\</32.3.59\>  
हारीतः----  
\<32.3.60\>जयन्ती चापदां भूमिः सम्पदां सर्वकामदा।  
 सरसी स्वाम्युपपदा सैषा विष्णुपदीजनिः ॥60॥  
\</32.3.60\>  
जैमिनिः----  
\<32.3.61\>शिरस्यञ्जलिमाबध्नन् स्वामिपुष्करिणीं स्तुवन्।  
 स्मरन् हरिं स्वानुष्ठानं यः करोति स पुण्यभाक् ॥61॥  
\</32.3.61\>  
\<32.3.62\>स्नानं सकृत् कुर्वते ये स्वामिपुष्करिणीजले।  
 हव्यकव्येषु ते योज्या नरा नारायणप्रियाः ॥62॥  
\</32.3.62\>  
जाबालिः----  
\<32.3.63\>स्नानादन्येषु तोयेषु स्वामिपुष्करिणीं स्मरन्।  
 कृतकृत्यः कृतात्मा स मर्त्यः तत्फलमाप्नुयात् ॥63॥  
\</32.3.63\>  
पितामहः----  
\<32.3.64\>स्वामिपुष्करिणीतीर्थपरिचर्यापरो हि यः।  
 समर्त्यो वैष्णवीं भूतिं मर्त्यत्वे समवाप्नुयात् ॥64॥  
\</32.3.64\>  
सनकः----  
\<32.3.65\>यस्यास्तीरे निवसति श्रीनिवासः परात् परः।  
 सा धन्या स्वामिसरसी सेवते तां य आत्मवान् ॥65॥  
\</32.3.65\>  
सनन्दनः----  
\<32.3.66\>विष्णुपादोद्भवं ब्रह्मकरस्पर्शपवित्रितम्।  
 पवित्रितेशानजटाजूटं स्वामिसरोजलम् ॥66॥  
\</32.3.66\>  
सनत्कुमारः----

\<32.3.67\>या पुनात्याप्लवात् सम्यग् भुवनानि चतुर्दश।  
 स्वामिपुष्करिणी धन्या सा सर्वफलदायिनी ॥67॥  
\</32.3.67\>  
वामदेवः-----  
\<32.3.68\>सरांसि यानि दिव्यानि सन्ति त्रिजगतीतले।  
 तेषामेषा स्वामिनी हि "स्वामिपुष्करिणी"त्यतः ॥68॥  
\</32.3.68\>  
सनातनः----  
\<32.3.69\>ये नराः प्रातरुत्थाय तामिमां कीर्तयन्ति ते।  
 स्वामिपुष्करिणीं भक्ता विशन्ति विमलं पदम् ॥69॥  
\</32.3.69\>  
देवदर्शनः-----  
\<32.3.70\>इत्यूचिवांसो विद्वांसः कृतकृत्या ह्यमर्षणाः।  
 तस्यास्तीरे पुण्यभूमौ आसते मुनिपुङ्गवाः ॥70॥  
\</32.3.70\>  
\<32.3.71\>क्वचित् कदाचित् क्रीडार्थं दिव्यैः परिजनैः सह।  
 शेषसेनेशगरुडप्रधानैः सेवितं शुभम् ॥71॥  
\</32.3.71\>  
\<32.3.72\>सेवमानाः श्रीनिवासं साक्षात् अक्षिपथं गतम्।  
 चतुर्भुजमुदाराङ्गं अतसीगुच्छसच्छविम् ॥72॥  
\</32.3.72\>  
 इति श्रीपाद्मपुराणे क्षेत्रकाण्डे श्रीवेङ्कटाचलमादात्म्ये देवलदेवदर्शनसंवादे  
 अत्र्यादिपञ्चासन्महर्षिकृतस्वामिपुष्करिणीप्रशंसनं  
 नाम द्वात्रिंशोऽध्यायः  
 --------------------------

 अथ त्रयस्त्रिंशोऽध्यायः  
 -------------------  
 %दैत्योपद्रवज्ञापनार्थं ब्रह्मादीनां क्षीरसागरगमनम्%  
देवलः---  
 \<33.3.1\>स्वामिपुष्करिणीकूले नारायणगिरेर्भृगौ।  
 आविर्भावः कथं विष्णोः श्रीनिवासस्य शार्ङ्गिणः? ॥1॥  
 \</33.3.1\>  
देवदर्शनः----  
 \<33.3.2\>श्रृणु ब्रह्मन् समाचक्षे समाहितमना मुने!।  
 प्रश्रं सर्वाण्डगर्भस्य प्रादुर्भावात्मकं विभोः ॥2॥  
 \</33.3.2\>  
 \<33.3.3\>पुरा दुर्मेधसा दैत्यप्रवरेणामरारिणा।  
 पीडिता रुद्रभक्तेन भृशं ब्रह्मादयः सुराः ॥3॥  
 \</33.3.3\>  
 \<33.3.4\>शान्ताग्निसदृशाः शुष्कवदनाः शोकविह्वलाः।  
 पराजिता जडात्मानः किंकर्तव्याविवेकिनः ॥4॥  
 \</33.3.4\>  
 \<33.3.5\>दैत्यारिं शरणं प्राप्तुं प्रयता यतमानसाः।  
 क्षीराब्धिं प्रापुरप्राप्तस्वावासाः तस्य शान्तये ॥5॥  
 \</33.3.5\>  
 \<33.3.6\>तुष्टुवुस्तत्र दैतेयविध्वंसनविचक्षणम्।  
 लक्ष्म्योपलक्षितं विष्णुं विश्वरक्षणदीक्षितम् ॥6॥  
 \</33.3.6\>  
 %ब्रह्मादिकृतक्षीराब्धिशायिस्तुतिः%  
देवाः----  
 \<33.3.7\>ॐ नमो देवदेवाय पूर्वदेवाय खड्गिने।  
 श्रीवत्साङ्काय च नमः परस्मै परमात्मने ॥7॥  
 \</33.3.7\>  
 \<33.3.8\>नमः परस्मै व्यूहोपव्यूहान्तरविभूतये।  
 विभवाय नमस्तस्मै विश्वान्तर्यामिणेऽणवे ॥8॥  
 \</33.3.8\>  
 \<33.3.9\>अर्चावताराय नमोऽजन्मने जन्मभाजिने।  
 मायाविने जगत्स्रष्टे लक्ष्मीनारायणात्मने ॥9॥  
 \</33.3.9\>  
 \<33.3.10\>जगत्प्रत्यवरोहाय जगदानन्दिने नमः।  
 जगन्मङ्गलभूताय जाह्नवीजनकाङ्घ्रये ॥10॥  
 \</33.3.10\>  
 \<33.3.11\>जङ्गमाजङ्गमजगद्धातुः जननकारिणे।  
 जनार्दनाय जम्भारेः अनुजाय नमो नमः ॥11॥  
 \</33.3.11\>  
 \<33.3.12\>श्रियः पते!नमस्तुभ्यं सभ्यसन्दोहसङ्गिने।  
 सदाविष्णो!महाविष्णो!विष्णोऽपारादिरूपिणे ॥12॥  
 \</33.3.12\>  
 \<33.3.13\>नमो नलिननेत्राय नेत्रभूताय नाकिनाम्।  
 नारायणाय नाथाय नागभोगशयाय ते ॥13॥  
 \</33.3.13\>  
 \<33.3.14\>विश्वेश्वराय विश्वाय विश्वातीताय ते नमः।  
 विश्वाध्यक्षाय वीशानवाहनायादिवेधसे ॥14॥  
 \</33.3.14\>  
 \<33.3.15\>नित्याय निरवद्याय निराकाराय नीतये।  
 निस्सीमकल्याणगुणगणातीताय ते नमः ॥15॥  
 \</33.3.15\>  
 \<33.3.16\>सञ्चिदानन्दसन्दोह!देहवृद्धिक्षयाक्षम!।  
 अच्युतानन्त!गोविन्द!नमस्तुभ्यं महात्मने ॥16॥  
 \</33.3.16\>  
 \<33.3.17\>अपारकरुणाम्भोधे!निस्तरङ्गात्मनिश्चल!।  
 लक्ष्मीविलक्षण!विभो!विचक्षण!नमोऽस्तु ते॥17॥  
 \</33.3.17\>  
 \<33.3.18\>ऋत!सत्य!परब्रह्म!कृष्ण!पिङ्गलपूरुष!।  
 ऊर्ध्वरेताः!विरूपाक्ष!विश्वरूप!नमोस्तु ते ॥18॥  
 \</33.3.18\>  
 \<33.3.19\>नमो नमः कारणकारणाय नमो नमोऽनन्तमहाविभूतये।  
 नमो नमः शङ्करचापहारिणे नमो नमः शाश्वतशार्गधन्वने ॥19॥  
 \</33.3.19\>  
 \<33.3.20\>नमोऽन्तरादित्यहिरण्यरूप!नीरूप!तुभ्यं पुरुषोत्तमाय।  
 नमो नमोभिः निगमान्तभूतैः कृतस्तुतप्रस्तुतभावनाय॥20॥  
 \</33.3.20\>  
 \<33.3.21\>प्रसीद पुण्डरीकाक्ष!प्रसीद पुरुषोत्तम!।  
 प्रसीद परमानन्द!प्रसीद परमेश्वर! ॥21॥  
 \</33.3.21\>  
 \<33.3.22\>प्रसीद कमलाकान्त!प्रसीद करुणाकर!।  
 प्रसीद भक्तार्तिहर!प्रसीद विबुधर्षभ!॥22॥  
 \</33.3.22\>  
 %ब्रह्मादीनां पुरतः क्षीरार्णवाल्लक्ष्मीसखीप्रादुर्भावः%  
देवदर्शनः-----  
 \<33.3.23\>देवमेवं स्तुतवतां देवानां महितात्मनाम्।  
 हिरण्यगर्भपूर्वाणां भविष्यद्भूतभाविनाम् ॥23॥  
 \</33.3.23\>  
 \<33.3.24\>प्रादुर्बभूव पुरतः क्षीराब्धेर्दुहितुः सखी।  
 पुण्डरीकनिभा सापि पुण्डरीकायतेक्षणा ॥24॥  
 \</33.3.24\>  
 \<33.3.25\>पुण्डरीकानना पुण्या पुण्डरीकाक्षशासनात्।  
 अखिलक्लेशहारिण्या व्याहारिण्यार्थसम्पदाम् ॥25॥  
 \</33.3.25\>  
 \<33.3.26\>सुधां स्रवन्त्या वाचा च बभाषे तान् दिवौकसः।  
 %लक्ष्मीसखीकथितभगवदावासज्ञापनपूर्वकाऽभयोक्तिः%  
 "स्वागतं भवतामस्तु कार्यसिद्धिश्च देवताः! ॥26॥  
 \</33.3.26\>  
 \<33.3.27\>बाधा क्वचिदीदानीं किं?सुरा दैत्यासुरैरपि।  
 तेषां तु निधनं कर्तुं ध्रुवमव्याजरक्षकः ॥27॥  
 \</33.3.27\>

 \<33.3.28\>श्रीवत्सलक्षणः शार्ङ्गी दक्षिणो वश्च रक्षणे।  
 मा भैषीष्ट सुरा यूयं मा प्रत्यूहो भविष्यति ॥28॥  
 \</33.3.28\>  
 \<33.3.29\>अचिराद्भगवान् विष्णुः श्रीनिवासः स्वराड्विभुः।  
 प्रत्यक्षो भविता वश्च सर्वं सिद्धं समीहितम् ॥29॥  
 \</33.3.29\>  
 \<33.3.30\>आमोदादीन् दिव्यलोकान् सन्त्यज्य भगवान् हरिः।  
 इदानीं रमते लक्ष्म्या नारायणगिरेस्तटे ॥30॥  
 \</33.3.30\>  
 \<33.3.31\>स्वामिपुष्करिणीतरे सर्वान्तर्याम्यधोजक्षः।  
 सह्रस्रशीर्षा पुरुषः सहस्राक्षः सहस्रपात् ॥31॥  
 \</33.3.31\>  
 \<33.3.32\>तदितो दक्षिणं भागं भूमेर्गच्छत सत्वरः।  
 अविघ्नमस्तु वः कार्यं ब्रह्मेन्द्रत्रिदिवौकसः!" ॥32॥  
 \</33.3.32\>  
 \<33.3.33\>इत्युक्त्वा तु सखी लक्ष्म्याः सहसाऽन्तर्दधेऽपि च।  
 तस्याः श्रुत्वा वचो विष्णुपत्नीसख्याः समाहिताः ॥33॥  
 \</33.3.33\>  
 \<33.3.34\>प्रणम्य दण्डवद्देशं तं परीयुः प्रदक्षिणम्।  
 सम्प्रीतमानसा देवा सावधानाः ससम्भ्रमाः।  
 तस्माद्दक्षिणतो भूमिभागं गन्तुं प्रचक्रमुः ॥34॥  
 \</33.3.34\>  
 %ब्रह्मादीनां क्षीरार्णवाच्छ्रीनारायणाचलागमनम्%  
 \<33.3.35\>ततस्ते विबुधाः सर्वे परमेष्ठिपुरोगमाः।  
 भूयो नारायणगिरेः पादानाशिश्रियुर्मुदा ॥35॥  
 \</33.3.35\>  
 \<33.3.36\>पुण्यातिपुण्यतोयानि सरांसि सरितश्च हि।  
 सेवमानाः कृतातिथ्याः सिद्धसङ्घैश्च तापसैः ॥36॥  
 \</33.3.36\>  
 \<33.3.37\>मिथुनैः किन्नराणां हि लतागृहनिवासिभिः।  
 गीयमानानि गीतानि प्रादुर्भावात्मकानि च ॥37॥  
 \</33.3.37\>  
 \<33.3.38\>मन्द्रमध्योञ्चमहिममाधुरीधूर्वहाणि च।  
 शिलातलेषु श्रृण्वन्तः सर्पा येषु समाश्रिताः ॥38॥  
 \</33.3.38\>  
 \<33.3.39\>सप्ततन्त्रीनादगर्भसप्तस्वरविभावनम्।  
 वेणुवीणामृदङ्गाढ्यं नवनाट्यरसान्वितम् ॥39॥  
 \</33.3.39\>  
 \<33.3.40\>आविर्भावात्मकं कालश्रुतिकल्पितमूर्च्छनम्।  
 अप्सरोगणसङ्गीतं लोकयन्तोऽथ ते शनैः।  
 वीतक्लेशा वीतमोहाः विमलानन्दभावनाः ॥40॥  
 \</33.3.40\>  
 %श्रीस्वामिपुष्करिणीतीरवर्णनम्%  
 \<33.3.41\>नारायणाद्रौ प्रापुश्च स्वामिपुष्करिणीतटम्।  
 क्रौञ्चैः कारण्डवैर्हंसैः सारसैः सरसस्वरैः ॥41॥  
 \</33.3.41\>  
 \<33.3.42\>ताराभिश्च बलाकाभिः अन्यैर्वनवयोगणैः।  
 निबिडान्तरकल्लोलकोलाहलसमाकुलम् ॥42॥  
 \</33.3.42\>  
 \<33.3.43\>तमालैस्तिलकैः पूगैः नारिकेलैश्च पाटलैः।  
 केतकैः सुरपुन्नागैः पुन्नागैः पुत्रदीपकैः ॥43॥  
 \</33.3.43\>  
 \<33.3.44\>जम्बीरश्चैम्पकैश्चूतैः लिकुचैः कुटजैर्वटैः।  
 मन्दारैः केसरैः श्वेतमन्दारैः हरिचन्दनैः ॥44॥  
 \</33.3.44\>  
 \<33.3.45\>किंशुकाशोकसन्तानसालनीपहरीतकैः।  
 श्रीवृक्षैश्चन्दनैर्बिल्वैः कदलीभिश्च दाडिमैः ॥45॥  
 \</33.3.45\>  
 \<33.3.46\>मातुलुङ्गैः कुरवकैः कुन्दैः आमलजम्बुभिः।  
 समन्ततः समाकीर्णं सान्द्रच्छायैश्च भूरुहैः ॥46॥  
 \</33.3.46\>  
 \<33.3.47\>वीरुद्भिर्दमनीभिश्च माधवीमालतीधवैः।  
 फलपुष्पद्रुमैः फुल्लैः मल्लिकावजातिभिः ॥47॥  
 \</33.3.47\>  
 \<33.3.48\>जातीभिः शतपत्रीभिः वराभिः विष्णुपर्णकैः।  
 तुलसी कृष्णतुलसी वलर्क्षतुलसीशतैः ॥48॥  
 \</33.3.48\>  
 \<33.3.49\>नन्द्यावर्तैस्त्रिसन्दीभिः जपाभिः करवीरकैः।  
 श्रृङ्गबेरैर्हरिद्राभिः कर्पूरैः रजनीकुलैः ॥49॥  
 \</33.3.49\>  
 \<33.3.50\>पनसैरार्द्रपनसैः अनेकैः कन्दजातिभिः।  
 पुण्यगन्धं किरन्तीभिः लताततिभिरावृतम् ॥50॥  
 \</33.3.50\>  
 \<33.3.51\>कल्हारकमलानीकमधुमत्तमधुव्रतैः।  
 कूजद्भिः कोकिलैशश्चापि मदान्धैः महितान्तरम् ॥51॥  
 \</33.3.50\>  
 \<33.3.52\>समाश्रितार्तिहरणसान्द्रच्छायं समन्ततः।  
 तत्र स्थित्वा मुहूर्तं ते ब्रह्माद्या देवतागणाः ॥52॥  
 \</33.3.52\>  
 %कमलाल्युक्त्या ब्रह्मादिकृतश्रीनिवाससाक्षात्कारोद्योगः%  
 \<33.3.53\>क्षीराब्धिकन्यासख्यास्तु संस्मरन्तो वचः शुभम्।  
 श्रियः श्रियं श्रीनिवासं श्रीवत्सकृतलक्षणम् ॥53॥  
 \</33.3.53\>  
 \<33.3.54\>श्रीकण्ठकृतकैङ्कर्यं श्रीमहीमहितं हितम्।  
 एकमेकायनविदामेकान्तहृदयालयम् ॥54॥  
 \</33.3.54\>  
 \<33.3.55\>द्वितीयाम्नायनिष्ठानामात्मनामात्मभूतिदम्।  
 त्रिमूर्तिमत्रिगुणकं त्रिविधात्मककालकम् ॥55॥  
 \</33.3.55\>  
 \<33.3.56\>चतुर्मूर्तिधरं शान्तं चतुर्विंशतिमूर्तिकम्।  
 चतुर्धाऽवस्थातिभूमिं चतुर्वर्गफलप्रदम् ॥56॥  
 \</33.3.56\>  
 \<33.3.57\>पञ्चोपनिषदात्मानं पञ्चरात्रप्रवर्तकम्।  
 पञ्चाथर्वशिरोरत्नं पञ्चमूर्तिधरं परम् ॥57॥  
 \</33.3.57\>  
 \<33.3.58\>षडध्वमयचक्रस्थषट्कोटिगृहमेधिनम्।  
 सप्तार्चिः पञ्चरावासहंसं परमहंसकम् ॥58॥  
 \</33.3.58\>  
 \<33.3.59\>अष्टाङ्गयोगवित्सिद्धसंघहृत्पद्मवासकम्।  
 दशावतारचतुरं दशाननशिरच्छिदम् ॥59॥  
 \</33.3.59\>  
 \<33.3.60\>चरमोपायसुगमं चराचरगुरुं हरिम्।  
 गङ्गाजन्मगृहाङ्गुष्ठपादपङ्कजवैभवम् ॥60॥  
 \</33.3.60\>  
 \<33.3.61\>प्रणतार्तिहरं प्राज्ञं प्रणवार्णप्रभावकम्।  
 प्रसादमात्रप्रभवप्रमामात्रप्रमाणकम् ॥61॥  
 \</33.3.61\>  
 \<33.3.62\>अव्याजमित्रं शत्रुघ्नं शरण्यं शरणार्थिनाम्।  
 ज्ञानशक्तिबलैश्वर्यवीर्यतेजोविजृम्भितम् ॥62॥  
 \</33.3.62\>  
 \<33.3.63\>रजस्तमस्सत्त्वसङ्घविमोहितजगत्त्रयम्।  
 संसृष्टिस्थितिसंहारनिग्रहानुग्रहात्मकम् ॥63॥  
 \</33.3.63\>  
 \<33.3.64\>भक्तानामप्यभक्तानां चिन्तनान्मोक्षकारणम्।  
 नादान्तगगनावासं शुद्धं सूक्ष्मं निरञ्जनम् ॥64॥  
 \</33.3.64\>  
 \<33.3.65\>निरवद्यं निराकारं निराबाधं निरामयम्।  
 निराश्रयं निस्तरङ्गनीरराशिनिभं विभुम् ॥65॥  
 \</33.3.65\>  
 \<33.3.66\>अतीन्द्रियं परं ब्रह्म चेन्द्रियैः स्प्रष्टुमिच्छवः।  
 व्यूहात्मकमिदं सूक्तं सुपर्वाणः समुत्सुकाः।  
 उदात्तमुञ्चैरुञ्चेरुः सम्प्लुतं निरुपप्लवाः ॥66॥  
 \</33.3.66\>  
 %शेषाद्रौ श्रीनिवाससाक्षात्काराय ब्रह्मादिकृतस्तुतिः%  
 \<33.3.67\>"जितं ते पुण्डरीकाक्ष!नमस्ते विश्वभावन!।  
 नमस्तेऽस्तु हृषीकेश महापुरुष पूर्वज! ॥67॥  
 \</33.3.67\>  
 \<33.3.68\>नमः श्रीधामनिलय!नमः श्रीवत्सलक्षण!।  
 नमस्त्रिधात्मने तुभ्यं नमः श्रीघनमोहन! ॥68॥  
 \</33.3.68\>  
 \<33.3.69\>नाकौकः प्रत्यनीकारे नारायण नमोऽस्तु ते।  
 नागपर्यङ्कशयन अनाथनाथ नमो नमः ॥69॥  
 \</33.3.69\>  
 \<33.3.70\>विश्वस्रष्टे विश्वभर्त्रे विश्वत्रात्रात्रे विचक्षण।  
 विश्वान्तर्यामिणे तुभ्यं विश्वोत्तीर्ण विभो नमः" ॥70॥  
 \</33.3.70\>  
 %स्वामिपुष्करिणीतीरे स्तुतिप्रसन्नभगवद्विमानाविर्भावः%  
 \<33.3.71\>एवमुञ्चरतां तेषां हर्षोत्फुल्लास्यचक्षुषाम्।  
 अग्रे सुधान्धसां व्यग्रमनसां सम्पदर्थिनाम् ॥71॥  
 \</33.3.71\>  
 \<33.3.72\>न्यक्कृताखिलतेजस्कं चक्षुर्हारि समीक्षितम्।  
 पश्चिमे स्वामिसरसस्तीरे प्रत्यग्रविग्रहम् ॥72॥  
 \</33.3.72\>  
 \<33.3.73\>विमानमाविर्बभूव विमलानन्दकारकम्।  
 दिव्यदुन्दुभिनिर्घोषजयशब्दसमन्वितम् ॥73॥  
 \</33.3.73\>  
 \<33.3.74\>द्योतयञ्च दिशः सर्वे विमानं विस्मयान्विताः।  
 अभितुष्टुवुरात्मेशं श्रीनिवासं समञ्जसम् ॥74॥  
 \</33.3.74\>  
 %ब्रह्मादिकृतविमानमध्यगतश्रीनिवासस्तुतिः%  
 \<33.3.75\>जय श्रियः पते विष्णो जय सत्याच्युतानिशम्।  
 जयाऽनिरुद्धः भगवन् जय पूरुषपूर्वज ॥75॥  
 \</33.3.75\>  
 \<33.3.76\>जयेश सर्वजगतां जय श्रीकण्ठपूजित।  
 जयाऽऽत्मेश्वर जीवातो जय त्वमपराजित ॥76॥  
 \</33.3.76\>  
 %श्री श्रीनिवासाविर्भावः%  
 \<33.3.77\>स्तुत्याऽनया प्रसन्नोऽस्मिन् विमाने परमः स्वराट्।  
 सहस्रादित्यसङ्काशः सहस्रेन्दुसमप्रभः ॥77॥  
 \</33.3.77\>  
 \<33.3.78\>सहस्रहुतभुक्प्रख्यो विख्यातविभवोदयः।  
 चतुर्भुजः शङ्खचक्रवरावनतहस्तकः ॥78॥  
 \</33.3.78\>  
 \<33.3.79\>श्रीवत्सकौस्तुभोरस्को वैजयन्त्या विराजितः।  
 उद्यत्प्रचण्डमार्ताण्डप्रतीकाशकिरीटकः ॥79॥  
 \</33.3.79\>  
 \<33.3.80\>माणिक्यकण्ठहारश्रीवीरपट्टविराजितः।  
 कर्णपालीसमालम्बिमकराननकुण्डलः ॥80॥  
 \</33.3.80\>  
 \<33.3.81\>हारकेयूरकटककङ्कणाङ्गदसुन्दरः।  
 अङ्गुलीयच्छन्नकरोदरबन्धनशोभितः ॥81॥  
 \</33.3.81\>  
 \<33.3.82\>प्रवालमुक्ताप्रत्युप्तनवरत्नसुदामकः।  
 श्रृङ्खलाबद्धकौक्षेयकिङ्किणीककटिस्थलः ॥82॥  
 \</33.3.82\>  
 \<33.3.83\>पीतकौशेयवसनो दीप्तमञ्जीरहंसकः।  
 किङ्किणीदामाङ्गुलीयविराजितपदाम्बुजः ॥83॥  
 \</33.3.83\>  
 \<33.3.84\>सर्वाभरणसंयुक्तः सर्वावयवसुन्दरः।  
 पुण्डरीकविशालाक्षः पुष्पदामविराजितः ॥84॥  
 \</33.3.84\>  
 \<33./3.85\>अष्टाङ्गैर्धूपकैर्दिव्याऽलेपनैः पुण्यगन्धिभिः।  
 सम्यकस्थानाङ्किताङ्गश्रीः पूर्णचन्द्रनिभाननः॥85॥  
 \</33.3.85\>  
 \<33.3.86\>अप्राकृताङ्गमहिमा प्राकृताङ्गविडम्बनः।  
 प्रादुर्बभूव भगवान् भक्तभावाऽत्मकः पुमान् ॥86॥  
 \</33.3.86\>  
 %ब्रह्मादीन् प्रति भगवत्कृतकुशलप्रश्रः%  
 \<33.3.87\>ईषदुत्स्मयमानस्तु गीर्वाणान् वीक्ष्य विस्मितान्।  
 बभाषे च सुरश्रेष्ठः पूर्वान् पूर्वविदात्मभूः ॥87॥  
 \</33.3.87\>  
श्रीभगवान्-----  
 \<33.3.88\>कञ्चिद्देवाः स्वागतं वः सहस्राक्षपुरोगमाः।  
 पितामहं पुरस्कृत्य किमर्थं यूयमगाताः ॥88॥  
 \</33.3.88\>  
 \<33.3.89\>कञ्चित्प्रायेण बाध्यध्वे ध्रुवमव्याजशत्रुभिः।  
 एवमुक्ते हृषीकेशे केशवे केशिमर्दने ॥89॥  
 \</33.3.89\>  
 %भगवते ब्रह्मकृतलोकोपद्रवकार्यसुरोदन्तविज्ञापनम्% 

 \<33.3.90\>प्रत्यूचे विबुधश्रेष्ठः प्रणिपत्य पितामहः।  
 जागरूकेऽत्र भवति भगवन्!भक्तवत्सले ॥90॥  
 \</33.3.90\>  
 \<33.3.91\>सर्वत्रारिष्टमापन्नं त्वदधीना वयं हि तत्।  
 किं वाऽकुशलमस्माकं जीवितं कञ्जलोचन! ॥91॥  
 \</33.3.91\>  
 \<33.3.92\>इन्द्रादयो लोकपाला विवर्णवदना इमे।  
 स्वपदप्रच्युता दुःस्थाः स्वस्था न प्रचकाशिरे ॥92॥  
 \</33.3.92\>  
 \<33.3.93\>दैवतानाममीषां तु भीतिविह्वलचेतसाम्।  
 नक्तं दिवं न चेरुश्च विमानानि वियत्तले ॥93॥  
 \</33.3.93\>  
 \<33.3.94\>एते हि द्वादशादित्याः तमोविध्वस्तदीप्तयः।  
 ग्रस्ता इव तमोभिस्तु न बभुः विगतप्रभाः ॥94॥  
 \</33.3.94\>  
 \<33.3.95\>अष्टौ वसुगणाः प्रायो नास्त्यौ द्वौ च नाकिनौ।  
 बभासिरे न वीताभाः प्रणष्टवसुका इव ॥95॥  
 \</33.3.95\>  
 \<33.3.96\>मम लोके निवासश्च दुःस्थितोऽस्वस्थचेतसः।  
 कैलासवासो रुद्रस्य महाक्लेशकरोऽभवत् ॥96॥  
 \</33.3.96\>  
 \<33.3.97\>स्वकृतिव्रीडया सोऽपि तत्रैव व्यवतिष्ठते।  
 कश्चिन्निदानमेतेषां तृणीकृतजगत्रयः ॥97॥  
 \</33.3.97\>  
 \<33.3.98\>अमरारिरिति ख्यातो दैतेयेन्द्रो महेन्द्रजित्।  
 शिपिविष्टं समुद्दिस्य दुर्विनीतगणाधिपम् ॥98॥  
 \</33.3.98\>  
 \<33.3.99\>घोराकारो घोरतरं चकारातिचिरं तपः।  
 तपसा तेन सन्तुष्टः पिनाकी स च तामसः ॥99॥  
 \</33.3.99\>  
 \<33.3.10\>अजय्यत्वमवध्यत्वममरैरमराधिपैः।  
 अन्यैरतिबलैश्चैव तस्मै दुर्मेधसे ददौ ॥100॥  
 \</33.3.100\>  
 \<33.3.101\>अमरारिर्दिविषदां अन्येषाञ्च सतामरिः।  
 दुष्टात्मा दुष्टचेताः स त्रिषु लोकेषु चेष्टते ॥101॥  
 \</33.3.101\>  
 \<33.3.102\>विशेषतो देववर्गान् दरिद्रान् दीनमानसान्।  
 दिवानिशं सदा क्रूरः तदाप्रभृति बाधते ॥102॥  
 \</33.3.102\>  
 \<33.3.103\>दैत्यारिर्देवतामित्रं शार्ङ्गी खड्गी च चक्रभृत्।  
 देवः प्रमाणं सर्वेषामन्तर्यामी भवान् स्वतः ॥103॥  
 \</33.3.103\>  
 \<33.3.104\>नमस्ते कमलाकान्त नमः कमललोचन!।  
 नमः कारुण्यपुण्यश्रीः नमः कालात्मक!प्रभो! ॥104॥  
 \</33.3.104\>  
 \<33.3.105\>अर्दितानसुरेन्द्रेण दुर्हृदा चामरारिणा।  
 अस्माननेकविधया भवान् रक्षतु रक्षतु।  
 इति ब्रुवाणे गीर्वाणगणे श्रेयोभिशंसिनि ॥105॥  
 \</33.3.105\>  
 %ब्रह्मादिप्रार्थनया भगवदुक्ताभयोक्तिः%  
 \<33.3.106\>शरत्प्रत्यग्रफुल्लाब्जवक्त्राभे परमेष्ठिनि।  
 कारुण्यामृतवाराशिकल्लोलामृतलीलया ॥106॥  
 \</33.3.106\>  
 \<33.3.107\>वीक्षया वीक्ष्य विश्वात्मा विध्वस्तजरयाऽऽदरात्।  
 उवाच भगवान् विष्णुः स्मयमानमुखाम्बुजः ॥107॥  
 \</33.3.107\>  
 \<33.3.108\>दन्तपङ्क्तिद्युतिज्योत्स्नास्नपिताऽशान्तरालकः।  
 "मा बिभ्यतु भवन्तोऽहं करिष्ये तत्प्रतिक्रियाम् ॥108॥  
 \</33.3.108\>  
 \<33.3.109\>स्वस्मिन् स्वस्मिन् पदे यूयं स्थातारोऽनार्तमेव च।  
 वध्य एव त्ववध्यत्वं प्राप्तवानपि शूलिनः ॥109॥  
 \</33.3.109\>  
 %रक्षोगणसंहाराय भगवत्कृतकुमुदाक्षनियोजनम्%  
 \<33.3.110\>अमरारिमुष्यास्तु त्रिलोक्या दुष्टकण्टकः"।  
 इत्युक्त्वा तान् सुरगणान् सुप्रसन्नः सुरर्षभः ॥110॥  
 \</33.3.110\>  
 \<33.3.111\>इङ्गिताकारचेष्टाज्ञमिन्दिरारमणः प्रभुः।  
 कुमुदाक्षं गणाध्यक्षं गदापाणिमुदैक्षत ॥111॥  
 \</33.3.111\>  
 \<33.3.112\>श्रीवत्सकौस्तुभाभ्याञ्च ऋते सारूप्यसम्पदम्।  
 विष्वक्सेनाभिधानञ्च सेनापत्यं प्रदाय च ॥112॥  
 \</33.3.112\>  
 \<33.3.113\>नियुज्य तं तस्य वधेऽमरारातेः गणाधिपम्।  
 देवान् सम्भाष्य सहसा सर्वान् स्वपदकाङ्क्षिणः ॥113॥  
 \</33.3.113\>  
 %भगवतो ब्रह्मादिप्रेषणपूर्वकमन्तर्धानम्%  
 \<33.3.114\>कृत्वाऽभयप्रदानञ्च दत्त्वाऽऽशिषमनेकशः।  
 स्मयमानमुखः श्रीमान् अच्युतस्तु तिरोदधे ॥114॥  
 \</33.3.114\>  
 \<33.3.115\>ततो देवा देवदेवाभिहितं वचनं हितम्।  
 श्रुत्वा प्रीत्या प्रणम्यैतं देशमुद्दिश्य चोर्जितम् ॥115॥  
 \</33.3.115\>  
 \<33.3.116\>शिरस्यञ्जलिपुञ्जानप्याबध्नन्तः सुधान्धसः।  
 प्रदक्षिणं परिक्रम्य ययुः संहृष्टमानसाः ॥116॥  
 \</33.3.116\>  
 %श्रीनिवासावासस्थलस्य सर्वफलप्रदत्ववर्णनम्%  
 \<33.3.117\>इति देवार्यमित्रस्य सर्वान्तर्यामिणो विभोः।  
 आविर्भावो मयाऽऽख्यातः श्रीनिवासस्य देवल! ॥117॥  
 \</33.3.117\>  
 \<33.3.118\>श्रृण्वतां पठताञ्चैव चतुर्वर्गफलप्रदः।  
 एतद्वै वैष्णवं क्षेत्रं पवित्रं चित्रवैभवम् ॥118॥  
 \</33.3.118\>  
 \<33.3.119\>अनायासेन जगतामभीष्टफलदायकम्।  
 मुक्तिभाजां मुमुक्षूणां लक्ष्मीवैभवकाङ्क्षिणाम् ॥119॥  
 \</33.3.119\>  
 \<33.3.120\>किन्नराणां नराणाञ्च सुराणां सुखशालिनाम्।  
 भूतानां भूतयोनीनां भैरवामैरवात्मनाम् ॥120॥  
 \</33.3.120\>  
 \<33.3.121\>परमैकान्तिनां पञ्चकालाकलुषितमात्मनाम्।  
 पञ्चशाखाथर्वविदां पञ्चोपनिषदात्मनाम् ॥121॥  
 \</33.3.121\>  
 \<33.3.122\>माहात्म्यमस्य देशस्य वक्तुं वर्षशतैरपि।  
 अशक्यं देवल!भवान् कृतकृत्यः शुचिश्रवाः ॥122॥  
 \</33.3.122\>  
 %श्री श्रीनिवासावतारदेशकालनिर्णयः%  
 \<33.3.123\>इत्थमात्मभुवः कल्पे हार्दाम्भोजभुवो हरेः।  
 आदौ कृतयुगे जम्बूद्वीपे भारतवर्षके ॥123॥  
 \</33.3.123\>  
 \<33.3.124\>गङ्गाया दक्षिणे भागे योजनानां शतद्वये।  
 पञ्चयोजनमात्रे तु पूर्वम्भोधेस्तु पश्चिमे ॥124॥  
 \</33.3.124\>  
 \<33.3.125\>मासे भाद्रपदे विष्णुतिथौ विष्णुसमन्विते।  
 सिद्धयोगे सोमवारे गिरौ नारायणाऽह्वये ॥125॥  
 \</33.3.125\>  
 \<33.3.126\>स्वामिपुष्करिणीतीरे पश्चमे भूत्यपश्चिमे।  
 वृन्दारकाणां वन्दैस्तु प्रार्थितो लोकरक्षकः ॥126॥  
 \</33.3.126\>  
 \<33.3.127\>श्रीनिवासाय महते निष्कलानिष्कलात्मने।  
 नमोऽस्तु पद्मनेत्राय पवित्रायादिवेधसे ॥127॥  
 \</33.3.127\>  
 इति श्रीपाद्मपुराणे क्षेत्रकाण्डे श्रीवेङ्कटाचलमाहात्म्ये श्री श्रीनिवासाविर्भाववर्णनं  
 नाम त्रयस्त्रिंशोऽध्यायः।  
 --------------

 अथ चतुस्त्रिंशोऽध्यायः  
 ----------------  
 %पद्मसरोवसमाहात्म्यम्%  
देवलः----  
\<34.3.1\>देवदर्शन!भूयोऽपि श्रोतुं कौतूहलं हि मे।  
 पद्माख्यसरसो ब्रह्मन्!माहात्म्यं जन्म मे वद॥1॥  
\</34.3.1\>  
\<34.3.2\>यस्मिंस्तपस्यतो वैयासकेः सिद्धिरुपागता।  
 शुकस्तु मुक्त इति वै प्रसिद्धिः जगतीतले ॥2॥  
\</34.3.2\>  
\<34.3.3\>ब्रह्मलोकादागतो यः शुकोऽन्यो वा वदस्व मे।  
 कृपां मयि कुरुष्वाद्य वद सर्वज्ञ मे गुरो! ॥3॥  
\</34.3.3\>  
 %भृगुपादाहतिकुपिताया लक्ष्म्याः कपिलालयगमनम्%  
\<34.3.4\>श्रृणु पद्माख्यसरस उत्पत्तिं देवलाद्य भोः!।  
 भृगोः ख्यात्यां समुत्पन्ना श्रीः पूर्वं धर्मनायक! ॥4॥  
\</34.3.4\>  
\<34.3.5\>भृगुपादाहतस्यास्य विष्णोः वैकुण्ठवासिनः।  
 विप्रपादरजः स्पृष्टा कुपिता कपिलाऽलयम् ॥5॥  
\</34.3.5\>  
\<34.3.6\>गत्वा पातालमूलं सा मुनिना तेन पूजिता।  
 श्रीमता सा हि तेनैव कपिलेन कृताऽलया ॥6॥  
\</34.3.6\>  
\<34.3.7\>पूजिता च चिरं कालं तत्र वासं तदाऽकरोत्।  
 धरणी सहितो विष्णुः लीलया धृतचामरः ॥7॥  
\</34.3.7\>  
 %लक्ष्म्यन्वेषणार्थं धरातलं प्रति भगवदागमनम्%  
\<34.3.8\>तं मुनिं पूजयित्वाऽथ भृगुं ब्रह्मर्षिसत्तमम्।  
 नीलां निःक्षिप्य वैकुण्ठे भूदेव्या भूमिमागतः ॥8॥  
\</34.3.8\>  
\<34.3.9\>शङ्खचक्रगदाकुन्तपाणिः पद्मदलेक्षणः।  
 श्रीदेव्यन्वेषणं कुर्वन् नानारूपी जनार्दनः ॥9॥  
\</34.3.9\>  
\<34.3.10\>षट्पञ्चाशत्सु देशेषु विचिन्वन् पुरुषोत्तमः।  
 कोल्हापुरं समागम्य श्रियोऽधिष्ठानमुत्तमम् ॥10॥  
\</34.3.10\>  
\<34.3.11\>तत्रापश्यन्महालक्ष्मीं अर्चारूपेण राजतीम्।  
 अगस्त्याराधितां पूर्वं प्रतिष्ठाप्याऽलयोत्तमे ॥11॥  
\</34.3.11\>  
\<34.3.12\>तां दृष्ट्वा तत्र देवेशो महितां मुनिसत्तमैः।  
 अर्चयंश्च स्वयं विष्णुः उवास दशवत्सरान् ॥12॥  
\</34.3.12\>  
 %श्रीकोल्हापुरवासिलक्ष्मीमर्चयन्तं भगवन्तं प्रत्यशरीरोक्तिः%  
\<34.3.13\>अथाब्रवीत्तदा विष्णुं अशरीरा सरस्वती।  
 विष्णो!प्रसीद भगवन्!लक्ष्मीदर्शनलालस ॥13॥  
\</34.3.13\>  
\<34.3.14\>इतो दक्षिणतो गच्छ कृष्णावेण्योश्च दक्षिणे।  
 द्वाविंशद्योजने विष्णो!सुवर्णमुखरी नदी ॥14॥  
\</34.3.14\>  
\<34.3.15\>तीरमासाद्य तस्यास्त्वं उत्तरं मुनिसेवितम्।  
 कुन्तेनाऽहत्य तत्तीरे सरः कृत्वा तपः कुरु ॥15॥  
\</34.3.15\>  
\<34.3.16\>आहृत्य देवलोकात्त्वं सुवर्णकमलानि च।  
 संस्थाप्य तस्मिन् सरसि सर्वाणि कमलानि च ॥16॥  
\</34.3.16\>  
\<34.3.17\>तत्तीरे पुष्पजातीश्च पुष्पवृक्षशतानि च।  
 पद्मारामे च सरसि पद्मायाः पद्मवल्लभ! ॥17॥  
\</34.3.17\>  
\<34.3.18\>जपन्नेकाक्षरमनुं सहस्राक्षरमेव वा।  
 अर्चयन् कमलैः पद्मां द्वादशाब्दं वस प्रभो! ॥18॥  
\</34.3.18\>  
\<34.3.19\>ततः प्रसन्ना सा देवी स्वयमाविर्भविष्यति।  
 सुवर्णकमले देव!सुवर्णकमलाकृतिः ॥19॥  
\</34.3.19\>  
\<34.3.20\>ऊनषोडशवर्षा सा श्रीः पद्मनयना तव।  
 गच्छ शीघ्रमितो विष्णो!सुवर्णमुखरीतटम् ॥20॥  
\</34.3.20\>  
 %शेषाचलाध्वना राजरूपस्य भगवतः सुवर्णमुखरीतिरागमनम्%  
\<34.3.21\>इति सौम्यं वचः श्रुत्वा विष्णुराकाशसम्भवम्।  
 जगाम गरुडाऽरूढः सुवर्णमुखरीतटम् ॥21॥  
\</34.3.21\>  
\<34.3.22\>पश्यंश्च विविधान् देशान् पर्वतांश्च वनानि च।  
 वराहाधिष्ठितं पुण्यं अञ्जनाद्रिं सुरारिहा ॥22॥  
\</34.3.22\>  
\<34.3.23\>स्वामिपुष्करिणीं दृष्ट्वा भूवराहस्य सन्निधौ।  
 गरुडादवतीर्यासौ स्नात्वा स्वामिसरोजले ॥23॥  
\</34.3.23\>  
\<34.3.24\>वैखानसैश्च मुनिभिः आतिथ्येन सुपूजितः।  
 न ज्ञातो राजरूपेण मुनिभिः पुरुषोत्तमः ॥24॥  
\</34.3.24\>  
\<34.3.25\>ययौ प्रातः समुत्थाय मुनीनामन्त्य्र तान् विभुः।  
 अश्वरूपन्तु गरुडमारुह्य पुरुषोत्तमः ॥25॥  
\</34.3.25\>  
\<34.3.26\>गदाकुन्तधरो देवो गिरेर्दक्षिणतो व्रजन्।  
 सुवर्णपङ्कजाकीर्णां सुवर्णमुखरीं हरिः ॥26॥  
\</34.3.26\>  
\<34.3.27\>दृष्ट्वा सविस्मयो भूत्वा गरुडादवरुह्य च।  
 तत्र पुण्ये समे देशे कुन्तेनाऽहत्य भूतलम् ॥27॥  
\</34.3.27\>  
 %भगवत्कृतपद्मसरोवरनिर्माणप्रकारः%  
\<34.3.28\>गोकर्णमात्रविस्तारं चकार रुचिरं सरः।  
 स्मृत्वा वायुं समाहूय तमुवाच महामनाः ॥28॥  
\</34.3.28\>  
\<34.3.29\>इन्द्रस्यानुमते वायो रुक्मपद्मानि चाहर।  
 स्थापयिष्यामि सरसि लक्ष्मीपूजाविधौ मरुत्! ॥29॥  
\</34.3.29\>  
\<34.3.30\>तच्छ्रुत्वा वायुराहैनं अस्यां नद्यां हि सन्ति वै।  
 काञ्चनानि च पद्मानि किमर्थं सुरलोकतः ॥30॥  
\</34.3.30\>  
श्रीभगवान्---  
\<34.3.31\>कोल्हापुरे महावाणी ह्यशरीराऽब्रवीत्पुरा।  
 देवलोकात्समानीय काञ्चनाब्जानि चार्चय ॥31॥  
\</34.3.31\>  
\<34.3.32\>इति मामब्रवीद्वायो!तस्मादानय मेऽम्बुजम्।  
 गत्वा लोकं ततो वायुरिन्द्रलोकादुदारधीः ॥32॥  
\</34.3.32\>  
\<34.3.33\>देवेन्द्रानुमतेः शीघ्रमानयामास तानि वै।  
 काञ्चनाब्जानि निः क्षिप्य तस्मिन् सरसि माधवः ॥33॥  
\</34.3.33\>  
 %पद्मविकासनैरन्तर्यार्थं भगवत्कृतसूर्यनारायणप्रतिष्ठा%  
\<34.3.34\>विष्णुः सूर्यं प्रतिष्ठाप्य प्राङ्भुखं सरसस्तटे।  
 अर्चयन् पङ्कजाधीशं कमलाऽऽवाप्तये विभुः ॥34॥  
\</34.3.34\>  
\<34.3.35\>शक्तिपूर्वं श्रियो बीजं कामबीजमतः परम्।  
 आद्यन्तप्रणवोपेतमक्षरत्रयसम्पुटम् ॥35॥  
\</34.3.35\>  
 %लक्ष्मीमन्त्रोपासनपूर्वकभगवत्कृततपोविधिः%  
\<34.3.36\>त्रिसहस्रं जपन्नित्यं दशांशं तर्पयन् विभुः।  
 अर्चयन् पद्मसाहस्रैः दिव्यैः काञ्चनसम्भवैः ॥36॥  
\</34.3.36\>  
\<34.3.37\>तर्पयन् पद्मसरसो रसेनोषसि माधवः।  
 क्षीराहारो यताहारो लक्ष्म्याराधनतत्परः ॥37॥  
\</34.3.37\>  
\<34.3.38\>तद्भानुसन्निधौ तीरे पश्चिमाभिमुखो विभुः।  
 दीक्षां विवेश देवेशो द्वादशाब्दमनन्यधीः ॥38॥  
\</34.3.38\>  
 %नृपशङ्कया भगवत्तपोभङ्गायेन्द्रादिकृतरम्भादिप्रेषणम्%  
\<34.3.39\>एवं स्थिते महाविष्णौ श्रीकांक्षिणि समाहिते।  
 इन्द्रादिदेवाः संक्षुब्धा मायामोहसमन्विताः ॥39॥  
\</34.3.39\>  
\<34.3.40\>भूपतेः पार्थिवेन्द्रस्य विष्णोर्मानुषरूपिणः।  
 विघ्नञ्च तपसः कर्तुं उद्यमं चक्रुरुद्धताः ॥40॥  
\</34.3.40\>  
\<34.3.41\>आहूयाप्सरसः सर्वाः प्रोचुः सेन्द्रा दिवौकसः।  
 यूयं गच्छत भूलोकं अञ्जनाद्रेः समीपतः ॥41॥  
\</34.3.41\>  
\<34.3.42\>सुवर्णमुखरी नाम नदी मुनिनिषेविता।  
 तस्या एवोत्तरे तीरे कुम्भयोनेः महाऽऽश्रमः ॥42॥  
\</34.3.42\>  
\<34.3.43\>तदाश्रमात्पूर्वभागे कश्चिद्राजा तपस्यति।  
 कनकाब्जसरस्तीरे पुरस्ताद्भास्करस्य च ॥43॥  
\</34.3.43\>  
\<34.3.44\>त्रैलोक्यलक्ष्मीमाकाङ्क्षन् मायावी स चतुर्भुजः।  
 क्षोभयध्वं नृत्यगीतैः अन्यैः श्रृङ्गारचेष्टितैः ॥44॥  
\</34.3.44\>  
 %राजवेषभृद्भगवत्तपोवनं प्रति इन्द्रप्रेषितरम्भाद्यागमनम्%  
\<34.3.45\>इति देवैः समादिष्टाः सर्वा ह्यप्सरसां वराः।  
 वसन्तकामसहिता जग्मुः पद्मसरोवरम् ॥45॥  
\</34.3.45\>  
\<34.3.46\>अवतीर्णो वसन्तस्तु जजृम्भे तद्वने भृशम्।  
 चूतकिंशुकमन्दारकर्णिकारासनोज्जवलैः ॥46॥  
\</34.3.46\>  
\<34.3.47\>कोकिलैर्भृङ्गराजैश्च शोभितैः विविधैः खगैः।  
 रम्ये वने तपस्यन्तं पुरुषं सुभगाकृतिम् ॥47॥  
\</34.3.47\>  
\<34.3.48\>दृष्ट्वा चतुर्भुजं चित्रं मोहिताश्चाप्सरोगणाः।  
 जगुः कलञ्च ननृतुः तदग्रे ता वराङ्गनाः ॥48॥  
\</34.3.48\>  
\<34.3.49\>कल्हारशीतलो वायुः चालयन् पुष्पवाटिकाम्।  
 ववौ मलयसम्भूतो मदयन् वनवासिन- ॥49॥  
\</34.3.49\>  
 %स्वाश्रमागताप्सरोवञ्चनार्थं भगवत्कृतमायानिर्माणम्%  
\<34.3.50\>एतस्मिन्नन्तरे विष्णुः किञ्चिदुन्मील्य चक्षुषी।  
 मायामन्यां विससृजे तासां सम्मोहनाय वै ॥50॥  
\</34.3.50\>  
\<34.3.51\>तां विष्णुमायां वीक्ष्यैव विवशा विनताननाः।  
 स तु पद्मानि सञ्चिन्वन् चचार सरसीजले ॥51॥  
\</34.3.51\>  
\<34.3.52\>यथापूर्वं पूजयंश्च निर्विकारो निऱञ्जनः।  
 तं दृष्ट्वा निर्विकारं ता विकर्तुं पुरुषोत्तमम् ॥52॥  
\</34.3.52\>  
\<34.3.53\>अशक्ता जग्मुराकाशं विष्णुमायाविमोहिताः।  
 तां मायां भगवानाह "लोकपूज्या भविष्यसि ॥53॥  
\</34.3.53\>  
\<34.3.54\>इक्षुचापासिचक्राब्जपुष्पबाणधरा सती।  
 चतुर्वर्गप्रदा पुसां पर्णक्षीरादिपूजिता" ॥54॥  
\</34.3.54\>  
\<34.3.55\>इत्यादिश्य च तां देवीं अर्चयामास पद्मिनीम्।  
 एवं तपस्यतस्तस्य द्वादशाब्दा गता द्विज ॥55॥  
\</34.3.55\>  
 %पद्मसरोवरात् लक्ष्मीप्रादुर्भावः%  
\<34.3.56\>ततस्त्रयोदशे वर्षे कार्तिके शुक्लपक्षके।  
 पञ्चम्यां शुक्रवारे च मुहूर्ते मन्त्रसंज्ञके ॥56॥  
\</34.3.56\>  
\<34.3.57\>ववुः पुण्याः सुखा वाता उत्तराषाढतारके।  
 प्रसन्नं सलिलं सर्वं त्रैलोक्यान्तर्गतं द्विज ॥57॥  
\</34.3.57\>  
\<34.3.58\>सुप्रभो भानुमानासीत् प्रसन्नानि मनांसि च।  
 ततः पद्मसरोमध्ये तेजोराशिः महानभूत् ॥58॥  
\</34.3.58\>  
\<34.3.59\>बालभानुसहस्राभः सुवर्णसदृशच्छविः।  
 तन्मध्ये काञ्चनैः पद्मैः निर्मितो रथ उत्तमः ॥59॥  
\</34.3.59\>  
\<34.3.60\>पद्मिभिर्धृपार्श्वश्च चतुर्भिर्मदगन्धिभिः।  
 तन्मध्ये काञ्चने पद्मे सहस्रदलशोभिते ॥60॥  
\</34.3.60\>  
\<34.3.61\>तत्पद्मकर्णिकामध्ये पद्माऽसनसमन्विता।  
 पद्महस्ता पद्मनेत्री रक्तपद्मपदद्वया ॥61॥  
\</34.3.61\>  
\<34.3.62\>सुवर्णपद्ममुकुलद्वयशोभिकुचानता।  
 स्मेरपद्मरजोगन्धिसमुच्छ्वासमुखाम्बुजा ॥62॥  
\</34.3.62\>  
\<34.3.63\>बिम्बाधरसुसंवद्धस्मितशोभिसुधारसा।  
 सम्पल्लक्ष्मीसमावासविशालनयनद्वया ॥63॥  
\</34.3.63\>  
\<34.3.64\>सर्वरत्नसमुत्क्षिप्तजाम्बूनदविभूषणा।  
 कर्णिकोत्पलताटङ्कमौक्तिकालकबन्धना ॥64॥  
\</34.3.64\>  
\<34.3.65\>आमुक्तामकुटकटकाङ्गदकङ्कणा।  
 विद्युत्पुञ्जप्रतीकाशविचित्राम्बरचित्रिता ॥65॥  
\</34.3.65\>  
\<34.3.66\>मन्दस्मिता मनोज्ञाङ्गी माधवं वीक्ष्य सादरम्।  
 कल्हारमालामादाय यक्षकर्दमलेपनाम् ॥66॥  
\</34.3.66\>  
\<34.3.67\>सुगन्धितुलसीदूर्वामधूककमलोत्पलाम्।  
 स्थिता पद्मरथे देवी देवं वीक्ष्य चतुर्भुजम् ॥67॥  
\</34.3.67\>  
\<34.3.68\>ततो देवगणाः सर्वे वादयन् देवदुन्दुभीः।  
 शङ्खानापूरयामासुः वीणाश्च मुमुचुः स्वरान् ॥68॥  
\</34.3.68\>  
\<34.3.69\>षड्जादीन् समतालेन गन्धर्वा ललितं जगुः।  
 ननृतुर्दिव्याप्सरसः सुस्वरं गीतलालसाः ॥69॥  
\</34.3.69\>  
\<34.3.70\>तूर्यघोषेण महता कृत्स्नमापूरितं जगत्।  
 तेन घोषेण विज्ञाय श्रियः प्रत्यक्षतां विधिः ॥70॥  
\</34.3.70\>  
 %लक्ष्म्यवतारदर्शनार्थं पद्मसरस्तीरं प्रति ब्रह्माद्यागमनम्%  
\<34.3.71\>हंसारूढः सहमुनिः ब्रह्मा तत्र समाययौ।  
 कैलासात् शङ्करश्चापि गौरीगणसमन्वितः ॥71॥  
\</34.3.71\>  
\<34.3.72\>इन्द्रः शच्या लोकपालैः श्रुत्वा शङ्खध्वनिं ययौ।  
 वसिष्ठाद्याश्च मुनयः सनकाद्याश्च योगिनः ॥72॥  
\</34.3.72\>  
\<34.3.73\>काञ्चनाब्जसरस्तीरं पद्मनाभाश्रमं ययुः।  
 सर्वलोकेश्वरीं तत्र श्रियं पद्मरथस्थिताम् ॥73॥  
\</34.3.73\>  
\<34.3.74\>दृष्ट्वा विद्याधराः सर्वे पुष्पवृष्टिमुचो दिवि।  
 विस्मिताः सस्मिताः सर्वे देवास्तस्थुश्च सस्पृहाः ॥74॥  
\</34.3.74\>  
\<34.3.75\>दैतेया दानवाश्चापि नागाः पातालवासिनः।  
 साभिलाषा रमां वीक्ष्य स्थिता मदनमोहिताः ॥75॥  
\</34.3.75\>  
\<34.3.76\>मामाश्रयेन्मामाश्रयेत् प्रत्येकं मेनिरे हृदि।  
 इति तेषु स्मरत्स्वेव देवदानवभोगिषु ॥76॥  
\</34.3.76\>  
 %लक्ष्मीकृतमालार्पणपूर्वकबगवद्वरणम्%  
\<34.3.77\>उत्थाय सस्मिता लक्ष्मीः आगत्य हरिमञ्जसा।  
 कल्हारमालामुन्मुच्य विष्णोः कण्ठे समर्प्य च ॥77॥  
\</34.3.77\>  
\<34.3.78\>आलिङ्गय तं चतुर्बाहुं सर्वलोकान् व्यलोकयत्।  
 हरिवक्षः प्रतिष्ठायाः श्रियो दृष्टयञ्चलेक्षिताः ॥78॥  
\</34.3.78\>  
\<34.3.79\>स्वस्वाधिकारान् सम्प्रापुः देवदानवयोगिनः।  
 श्रिया समेतो भगवान् कृतार्थः कमलापतिः ॥79॥  
\</34.3.79\>  
 %भगवतः पद्मसरोवरवरदानपूर्वकं शेषाचलगमनम्%  
\<34.3.80\>पाद्मं सरः समोक्ष्याथ वरं तस्मै ददौ हरिः।  
 "हे सरस्तव!तीरेऽस्मिन् पद्मकान्तस्य भास्वतः ॥80॥  
\</34.3.80\>  
\<34.3.81\>तपः कुर्वन्नहं पद्मामाप्तवानस्मि शाश्वतीम्।  
 तस्मात्त्वमद्यप्रभृति "पद्मवापी"ति नामतः ॥81॥  
\</34.3.81\>  
\<34.3.82\>"पाद्मं""पद्मसर"श्चेति पद्माप्रीतिकरं भुवि।  
 त्रेलोकीप्रथितं भूया हृद्देशकमलालयः" ॥82॥  
\</34.3.82\>  
\<34.3.83\>इत्युक्त्वा गरुडेशानमधिरुह्य रमासखः।  
 भोगिराजगिरिं गत्वा स्वामिपुष्करिणीतटे ॥83॥  
\</34.3.83\>  
 %नारदाद्यष्टमहर्षिप्रशंसितपद्मसरोवरमाहात्म्यम्%  
\<34.3.84\>रमते रमयैकान्ते रमणीये श्रियः पतिः।  
 तं दृष्ट्वा मुनयः सर्वे प्रशशंसुः सरोवरम् ॥84॥  
\</34.3.84\>  
नारदः----  
\<34.3.85\>यः पद्मसरसि स्नातः सप्तजन्माघनाशने।  
 श्रियमाप्नोति विमलां श्रियः पतिरिवामलः ॥85॥  
\</34.3.85\>  
वसिष्ठः-----  
\<34.3.86\>रुकमाब्जसरसि स्नातो रुक्मनद्यास्तटोद्भवे।  
 कोटिजन्मकृतैः पापैः मुच्यते श्रियमाप्नुयात् ॥86॥  
\</34.3.86\>  
मरीचिः-----  
\<34.3.87\>सुवर्णमुखरीकूले स्नातः पद्मसरोवरे।  
 महापातकयुक्तो यः स मुच्येतांहसः क्षणात् ॥87॥  
\</34.3.87\>  
अत्रिः----  
\<34.3.88\>अत्र पद्मसरः स्नातो यो रुक्मतटिनीतटे।  
 पद्माकराख्ये सरसि स राज्यं प्राप्नुयाच्छ्रियम् ॥88॥  
\</34.3.88\>  
अङ्गिराः----  
\<34.3.89\>भ्रष्टराज्यस्तु यो राजा स्नात्यस्मिन् मण्डलं यमी।  
 पद्माकराख्ये सरसि स राज्यं प्राप्नुयाच्छ्रियम् ॥89॥  
\</34.3.89\>  
पुलस्त्यः----  
\<34.3.90\>विप्रो यः पद्मसरसि व्रात्यो मन्त्रविवर्जितः।  
 सोऽपि पूतस्त्रिषवणात् दिनेनैकेन शुध्यति ॥90॥  
\</34.3.90\>  
पुल----  
\<34.3.91\>वैश्यो यो वञ्चनाजीवी व्यवहारविशारदः।  
 स पद्मसरसि स्नात्वा राजा भवति धार्मिकः ॥91॥  
\</34.3.91\>  
क्रतुः----  
\<34.3.92\>शूद्रस्त्वाचारविभ्रष्टो देवब्राह्मणदूषकः।  
 स पद्मसरसि स्नात्वा पूतो वैश्यो भविष्यति ॥92॥  
\</34.3.92\>  
देवदर्शन----  
\<34.3.93\>इति प्रस्तूय मुनयो ययुस्ते स्वाश्रमान्मुने।  
 उत्पत्तिः पद्मसरसस्तवोक्ता देवलामला ॥93॥  
\</34.3.93\>  
 %शुकचरित्रवर्णनम्%  
\<34.3.94\>इतः परं शुकोत्पत्तिं वदामि श्रृणु देवल!।  
 पुरा शुको ब्रह्मचारी साक्षाद्वैयासकिः महान् ॥94॥  
\</34.3.94\>  
\<34.3.95\>लब्ध्वा ब्रह्मोपदेशन्तु रुद्रात् ज्ञानी बभूव ह।  
 तपः सिद्धो जगामैव पश्यन् ब्रह्मात्मकं जगत् ॥95॥  
\</34.3.95\>  
\<34.3.96\>एवं जगौ च सततं ज्ञानोन्मत्तः स बालवत्।  
 ऊनषोडशवर्षोऽसौ साक्षात्कृष्ण इवोज्ज्वलः ॥96॥  
\</34.3.96\>  
\<34.3.97\>माता च कमला देवी पिता देवो जनार्दनः।  
 बान्धवा विष्णुभक्ताश्च स्वदेशो भुवनत्रयम् ॥97॥  
\</34.3.97\>  
\<34.3.98\>इत्युक्त्वा व्यासमुन्मुच्य भानुं प्रति जगाम ह।  
 गच्छन्तं शुकमालोक्य तीव्रांशोश्च समीपतः ॥98॥  
\</34.3.98\>  
\<34.3.99\>व्यासः पुत्रेति चुक्रोश पुत्रेति च पुनः पुनः।  
 आलोक्याथ शुकं भानु- उवाच प्रणयात् वटुम् ॥99॥  
\</34.3.99\>  
\<34.3.100\>हे वटो!गच्छ भूलोकमपुत्रस्त्वमवाक्छिराः।  
 मुक्तः पितृऋणात्पुत्रं उत्पाद्याऽगच्छ शीघ्रतः ॥100॥  
\</34.3.100\>  
\<34.3.101\>अपुत्रस्य गतिर्नास्ति तपः कृत्वाऽपि भूतले।  
 यज्ञं कृत्वाऽपि लोकार्थी स्वर्गं नैवाऽप्नुयात्पुमान् ॥101॥  
\</34.3.101\>  
 %छायाशुकोत्पत्तिः%  
\<34.3.102\>इति भानुवचः श्रुत्वा शुको ध्यात्वा जनार्दनम्।  
 आत्मच्छायामधःशीर्षामसृजत्त्वात्मपूरुषम् ॥102॥  
\</34.3.102\>  
\<34.3.103\>छायाशुकञ्चं तं कृत्वा स्वात्मपुत्रमिवाऽत्मवान्।  
 "पितुर्मे शोकनाशं त्वं कुरु पुत्रत्वमागतः" ॥103॥  
\</34.3.103\>  
\<34.3.104\>इत्युक्त्वा भानुमालोक्य विवृतं तत्पथं गतः।  
 छायाशुकः समागत्य व्यासं क्रोशन्तमात्मजम् ॥104॥  
\</34.3.104\>  
\<34.3.105\>नमस्कृत्य पितुः पादौ श्रुत्वा भागवतं सुधीः।  
 कृत्वा वैवाहिकं कर्म पुत्रानुत्पाद्य पुण्यधीः ॥105॥  
\</34.3.105\>  
\<34.3.106\>पुराणं श्रीभागवतं प्रतिष्ठाप्यावनौ सुधीः।  
 कृष्णप्रसादात्स शुक ऋषित्वञ्च प्रपद्य च ॥106॥  
\</34.3.106\>

\<34.3.107\>सशरीरो ब्रह्मलोकं गत्वा प्रीतो वसन् सुधीः।  
 श्रीवेङ्कचाद्रिमाहात्म्यं श्रुत्वा पद्मसरोवरम् ॥107॥  
\</34.3.107\>  
\<34.3.108\>प्राप्य कृत्वा तपस्तीव्रं सरोऽम्बुजदलैः सृजन्।  
 ससभ्यान्मानसान् पुत्रानष्टोत्तरशतं द्विजान् ॥108॥  
\</34.3.108\>  
\<34.3.109\>तानध्याप्य ब्रह्मविद्यां तैः सहाद्रिं गतो मुनिः।  
 मासि भाद्रपदे पुण्ये ब्रह्मणा निर्मितोत्सवे ॥109॥  
\</34.3.109\>  
\<34.3.110\>वर्तमाने श्रीनिवाससेवार्थं व्यासपुत्रकः।  
 उत्सवे वाहनान् कृत्वा शतमष्टोत्तरान् द्विजान् ॥110॥  
\</34.3.110\>  
\<34.3.111\>उत्सवान्ते चावमृथे श्रवणर्क्षे प्रसन्नधीः।  
 स्नात्वा च स्वामिसरसि तैर्द्विजैः कमलोद्भवैः ॥111॥  
\</34.3.341\>  
\<34.3.112\>सभायां वेङ्कटेशस्य वाहकार्थं व्यजिज्ञपत्।  
 स्वनाम्ना यत्पुरं देव!मया क्लृप्तं सुरेश्वर ॥112॥  
\</34.3.112\>  
\<34.3.113\>तत्क्षेत्रसम्भवं सस्यं जीवितं श्रीपते!कुरु।  
 सेवां कुर्वन्त्वाप्रलयं वाहका उत्सवेषु ते ॥113॥  
\</34.3.113\>  
\<34.3.114\>श्रुत्वा मुनिवचो देवः श्रीनिवासस्तथाऽस्त्विति।  
 छायाशुकस्यात्मजानां सभ्यानां जीवमब्रवीत् ॥114॥  
\</34.3.114\>  
\<34.3.115\>ब्रह्मलोकं जिगमिषुः पुन- छायाशुको मुनिः।  
 कृष्णञ्च बलभद्रञ्च भानुं पद्मसरोवरम् ॥115॥  
\</34.3.115\>  
\<34.3.116\>प्रदक्षिणीकृत्य शुकः स्थीयतामिति चात्मजान्।  
 भरद्वाजादिषड्गोत्रान् शतमष्टोत्तरं सुधीः।  
\</34.3.116\>सभ्यान् सभासदः पाद्मान् उक्त्वाऽऽकाशं जगाम ह ॥116॥  
देवदर्शनः----  
\<34.3.117\>उक्तं पद्मसरोजन्म छायाशुकमुनेरपि।  
 सभार्हाणां द्विजातीनां शुकमानसजन्मनाम् ॥117॥  
\</34.3.117\>  
देवलः----  
\<34.3.118\>देवदर्शन!सर्वज्ञ!कृतार्थोऽस्मि नतोऽस्मि ते।  
 नास्ति श्रोतव्यमेतस्मात् संशयो विगतो मम ॥118॥  
\</34.3.118\>  
 हरिः ॐ॥तत्सत्॥  
 इति श्रीपाद्मपुराणे क्षेत्रकाण्डे श्रीवेङ्कटाचलमाहात्म्ये  
 देवलदेवदर्शनसंवादे पद्मसरोवरमाहात्म्यादिवर्णनं  
 नाम चतुस्त्रिंशोऽध्यायः॥  
 इति श्रीपाद्मपुराणान्तर्गत वेङ्कटाचलमाहात्म्यं  
 सम्पूर्णम्॥  
 -------------------------

\]
