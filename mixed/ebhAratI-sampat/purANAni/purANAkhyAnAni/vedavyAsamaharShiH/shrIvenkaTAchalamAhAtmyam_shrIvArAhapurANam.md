+++
title = "श्रीवेङ्कटाचलमाहात्म्यम् श्रीवाराहपुराणम्"
author = "वेदव्यासमहर्षिः"
domain = "पुराणानि"
sub-domain = "पुराणाख्यानानि"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2928"
source_url = "https://www.ebharatisampat.in/read_chapter.php?bookid=NjE2MTE4Nzk5NjcwMTgy"

+++
[[श्रीवेङ्कटाचलमाहात्म्यम् श्रीवाराहपुराणम्	Source: [EB](https://www.ebharatisampat.in/read_chapter.php?bookid=NjE2MTE4Nzk5NjcwMTgy)]]

\[

 श्रीरस्तु  
 श्री श्रीनिवासपरब्रह्मणे नमः  
 श्रियै पद्मावत्यै नमः  
 %श्रीवेङ्कटाचलमाहात्म्यम्%  
 (श्रीवाराहपुराणप्रथमभागान्तर्गतम्)  
 ---------  
 %श्रियः कान्ताय कल्याणनिधये निधयेऽर्थिनाम्।  
 श्रीवेङ्कटनिवासाय श्रीनिवासाय मङ्गलम्॥  
 श्रीवेङ्कटाचलाधीशं श्रियाऽध्यासितवक्षसम्।  
 श्रितचेतनमन्दारं श्रीनिवासमहं भजे॥%  
 -------  
 हरिः ॐ  
 अथ त्रयस्त्रिंशोऽध्यायः  
 ------------  
 %श्वेतवराहकल्पवृत्तान्तकथनम्%

\<33.1.1\>श्रीमते भूवराहाय नमः कृत्स्ना वसुन्धरा।  
 उद्धृता येन पातालाद्वासार्थं सर्वदेहिनाम्॥1॥  
\<33.1.2\>नमो यज्ञवराहाय कृष्णाय शतबाहवे।  
 नमस्ते वेदवेदान्तवपुषे विश्वरूपिणे ॥2॥  
मुनयः-  
\<33.1.3\>भगवन् सूत! धर्मज्ञ वेदव्यासकृपानिधे।  
 विष्णुस्थानेषु सर्वेषु स्वयंव्यक्तस्थलेषु च ॥3॥  
\<33.1.4\>यत्र विष्णोरतिप्रीतिर्यत्र सिद्धयन्ति सिद्धयः।  
 अत्यद्भुतं च चारित्रं यत्र विष्णोः प्रवर्तते ॥4॥  
\<33.1.5\>मनुष्याणां च वसतां यत्र दृश्यो भवेद्धरिः।  
 श्रवणानन्दजनको वृत्तान्तो यस्य वा भवेत् ॥5॥  
\<33.1.6\>तादृशं वैष्णवं क्षेत्रमद्भुतं प्रियदर्शनम्।  
 अस्माकं ब्रूहि यच्छ्रुत्वा श्रोतव्यांशो न विद्यते ॥6॥  
\<33.1.7\>इति पृष्टस्तदा सूतस्तपोध्यानसमाधिमान्।  
 ध्यात्वा मुहूर्तमात्रन्तु प्रोवाच मुनिसत्तमान् ॥7॥  
श्रीसूत-  
\<33.1.8\>अहो पृष्टमपूर्वं च कौतुकं भवतामहो।  
 ममापि वाञ्छा महती वक्तुं तत्तु वदामि वः ॥8॥  
\<33.1.9\>श्रृणुध्वं मुनयो यूयं सावधानतया त्विमम्।  
 क्रीडन्। रसेषु सक्तस्य हरेः क्रीडासमन्वितम् ॥9॥  
\<33.1.10\>विविधौस्तस्य चारित्रैरुपेतं सर्वसिद्धिदम्।  
 सर्वैश्वर्यकरं नॄणां सर्वाश्चर्यप्रदं शुभम् ॥10॥  
\<33.1.11\>पुण्यं पवित्रमायुष्यं सर्वमङ्गलकारकम्।  
 वाराहकल्पवृत्तान्तं शेषाचलसमाश्रयम् ॥11॥  
\<33.1.12\>पुरा हि सागरैः सर्वैरेकीभूते महीजले।  
 कल्पादौ समाश्रित्य विष्णुर्वटपत्रसमाश्रयः ॥12॥  
\<33.1.13\>महर्लोकं समाश्रित्य स्थितञ्च जलसम्प्लवम्।  
 यथापूर्वं जगत्स्रष्टुमुद्युक्तः सर्वशक्तिमान् ॥13॥  
\<33.1.14\>सर्वस्य धाता प्रवरो महात्मा सर्वात्मगः सर्वजगत्स्वरूपः।  
 सर्वेश्वरः सर्वविधानयत्नं चकार बुद्य्या तरुणाम्बुजाक्षः ॥14॥

\<33.1.15\>इतीरितास्ते मुनयस्तदानीं सविस्मयोत्फुल्लहृदग्बुजाश्च।  
 सूतं महान्तं मुनिसङ्घसेव्यं तमब्रुवन् वेदविदां वरिष्ठम् ॥15॥  
मुनय-  
\<33.1.16\>अतीतानागतज्ञानप्रकाशितहृदम्बुज!।  
 उद्योगानन्तरं विष्णुः कृतवान् किं रमापतिः?॥16॥  
\<33.1.17\>कीदृशः प्रलयः कल्पः सर्गौ वा कीदृशः पुनः?।  
 एतावद्वा जलं कस्मादागतं वद सुव्रत! ॥17॥  
\<33.1.18\>कुत्र वा धरणी याता गिरयो वा महोन्नताः ?।  
 तत्सर्वं शंस भगवन्!श्रोतुं कौतूहलं हि नः।  
 इति पृष्टः पुनः प्राह सूतस्तान्मुनिपुङ्गवान् ॥18॥  
श्रीसूतः-  
\<33.1.19\>मुनयः श्रूयतां पूर्वं सङ्ग्रहेण जलागमः।  
 चतुर्युगसहस्राणि प्रमाणं दिवसस्य च ॥19॥  
\<33.1.20\>निशाया(1)स्तावदेवास्य निर्दिष्टस्समयो विधेः।  
 दिनावसानसमये ब्रह्मणो भगवान् रविः ॥20॥  
 FN:(1)एव तावान्हि।  
\<33.1.21\>सहस्ररश्मिस्तपति त्रिमूर्त्यात्मा त्रिलोचनः।  
 वमत्यग्निं महाघोरं घर्मदीधितिरंशुभिः ॥21॥  
\<33.1.22\>कतिचिद्वत्सरानेवं वृष्टिर्नैव भवेत्तदा।  
 भूलोकवासिनः सर्वे मुनयश्च तपोधनाः ॥22॥  
\<33.1.23\>वसेयुर्जनलोके हि यावद्ब्रह्मनिशा तदा।  
 वनानि पर्वताश्चापि दग्धाः कालाग्निना तदा ॥23॥  
\<33.1.24\>भस्मीभूता भवन्त्येव वायुस्सर्वात्मको महान्।  
 हायनान् कतिचिद्वाति पश्चान्मेघा महाबलाः ॥24॥  
\<33.1.25\>स्थूणाकाराः सृजन्त्येव तोयधाराः समन्ततः।  
 सन्ततं वस्तरानेवं कतिचित्तु निशामुखे ॥25॥  
\<33.1.26\>द्रवीभूता महाभूमिः पातालतलगामिनी।  
 सागराः सप्त चान्योन्यं भवेयुस्संयुतास्तदा ॥26॥  
\<33.1.27\>महर्लोकं समाक्रम्य तिष्ठन्त्येकोदकास्तदा।  
 तथैव युगसाहस्रं ब्रह्मणः शर्वरी भवेत् ॥27॥  
\<33.1.28\>निशावसाने गोविन्दः सृष्टिस्थित्यन्तकारकः।  
 चतुर्मुखशिवाशक्यं भूमेरुद्धरणं हरिः ॥28॥  
\<33.1.29\>कर्तुकामस्तदा विष्णुर्वटपत्रलते स्थितः।  
 श्वेतं वराहदेहं च सर्वयज्ञमयं शिवम् ॥29॥  
\<33.1.30\>अतिर्भ मं महारौद्रमासाद्य तरसा तदा।  
 प्रविश्य जलमध्यं तु क्षोभयामास वने तदा ॥30॥  
\<33.1.31\>संवर्तमेघनिर्घातबृंहितं च वहन्मुहुः।  
 प्रविवेश महापोत्री पातालं जलपूरितम् ॥31॥  
\<33.1.32\>अन्वेषयामास तदा रसातलमशेषतः।  
 तत्र युद्धं महाघोरं हिरण्याक्षसमाश्रयम् ॥32॥  
\<33.1.33\>अभूदभूतपूर्वं च तुमुलं रोमहर्षणम्।  
 चिरकालं च बाहुभ्यां मल्लयुद्धमवर्तत ॥33॥  
\<33.1.34\>ततः क्रुद्धो महापोत्री दंष्ट्राग्रेण महासुरम्।  
 द्विधा तं पाटयामास मेरुतुल्यमहोन्नतिम् ॥34॥  
\<33.1.35\>तद्रक्तसंप्लवेनैव तज्जलं रक्तमाबभौ।  
 तद्दृष्ट्वा मुनयः सर्वे जनलोकनिवासिनः ॥35॥  
\<33.1.36\>महज्जलमिदं रक्तमद्भुतं किमिदं भवेत्?।  
 इत्याश्चर्यविलोलाक्षाः समाविध्यानयोगतः ॥36॥  
\<33.1.37\>ज्ञात्वा श्वेतवराहस्य प्रभावं मुनयोऽस्तुवन्।  
 ततः श्वेतवराहश्च पातालतलगामिनीम् ॥37॥  
\<33.1.38\>दंष्ट्राग्रेणैव तां भूमिं सर्वसत्त्वसमाश्रयाम्।  
 उद्धृत्य तरसा पोत्री विक्षोभ्य च महज्जलम् ॥38॥  
\<33.1.39\>निधाय पादं शेषस्य भोगोपरि महाप्रभुः।  
 जनलोकं समाश्रित्य तस्थौ पर्वतसन्निभः ॥39॥  
\<33.1.40\>ब्रह्मादयो देवगणाः सिद्धाश्च परमर्षयः।  
 अस्तुवन् वेदमन्त्रैश्च स्तोत्रैश्च विविधैः परैः ॥40॥  
\<33.1.41\>ववर्षुः पुष्पवर्षाणि ननृतुश्चाप्सरोगणाः।  
 देवदुन्दुभयो नेदुर्वीणामुरजमर्दलाः ॥41॥  
 देवाः-  
\<33.1.42\>"जय देव महापोत्रिन्!जय भूमिधसच्युत!।  
 हिरण्याक्षमहारक्षो विदारणविचक्षण! ॥42॥  
\<33.1.43\>त्वमनादिरनन्तश्च त्वत्तः परतरो न हि।  
 त्वमेव सृष्टिकालेऽपि विधिर्भूत्वा चतुर्मुखः ॥43॥  
\<33.1.44\>सृजस्येतज्जगत्सर्वं पासि विष्णुः समन्ततः।  
 कालाग्निरुद्ररूपी च कल्पान्ते सर्वजन्तुषु ॥44॥  
\<33.1.45\>अन्तर्यामी भवान् देवः सर्वकर्ता त्वमेव हि।  
 निष्कृष्टं ब्रह्मणो रूपं न जानन्ति सुरास्तव ॥45॥  
\<33.1.46\>प्रसीद भगवन् विष्णो!भूमिं स्थापय पूर्ववत्।  
 सर्वप्राणिनिवासार्थ"मस्तुवन् विबुधव्रजाः ॥46॥  
   
 इति श्रीवाराहपुराणे श्रीवेङ्कटाचलमाहात्म्ये श्वेतवराहकल्पकथनं नाम  
 त्रयस्त्रिंशोऽध्यायः-33  
 ----------------  
 PROOFCOMPLETE

 अथ चतुस्त्रिंशोऽध्यायः  
 ---------  
  %श्रीवैकुण्ठात् भगवत्क्रीडाचलानयनम्%  
 श्रीसतः-

 \<34.1.1\>ततः श्वेतवराहश्च स्थापयित्वा धरां तदा।  
 विभज्य सागरान् सप्त लोकान् सप्त च पूर्ववत् ॥1॥  
 \<34.1.2\>चतुर्मुखं समाहूय "सृज पूर्वं यथा जगत्"।  
 इत्युवाच महाक्रोडः सर्वयज्ञमयो हरिः ॥2॥  
 \<34.1.3\>सूर्याचन्द्रमसौ धाता यथापूर्वमकल्पयत्।  
 धरावराहदेवोऽपि लोकानुग्रहकाम्यया ॥3॥  
 \<34.1.4\>भूमौ स्थातुं स्थलं दिव्यं बुद्धया निश्चित्य माधवः।  
 गरुडं प्रेषयामास गिरिमानेतुमद्भुतम् ॥4॥  
 \<34.1.5\>"वैनतेय!महासत्त्व गच्छ त्वमतिवेगतः।  
 गत्वा तु परमं धाम क्रीडाचलमिहानय ॥5॥  
 \<34.1.6\>सर्वान् पारिषदांश्चापि विष्वक्सेनमुखान् सुरान्"।  
 इत्युक्तो गरुडः साक्षादुत्पपात विहायसम् ॥6॥  
 \<34.1.7\>गते तु गरुडे तस्मिन्नानेतुं पर्वतोत्तमम्।  
 पोत्रिरूपी हरिर्भूमिं स्थापयित्वा च पूर्ववत् ॥7॥  
 \<34.1.8\>पद्भ्यां भूमिं समाक्रम्य गोमतीतीरमागतः।  
 तस्यास्तु दक्षिणे भागे षष्टियोजनदूरतः ॥8॥  
 \<34.1.9\>पूर्वाब्धेः पश्चिमे भागे पञ्चभिर्योजनैर्युते।  
 देशे पुण्यजनाकीर्णे रुक्मनद्यास्तथोत्तरे ॥9॥  
 \<34.1.10\>आगत्य तस्थौ देवोऽपि गरुडागमनोन्मुखः।  
 वैनतेयोऽपि परमं धाम गत्वा ददर्श ह ॥10॥  
 \<34.1.11\>अप्राकृममेयञ्च सर्वरत्नमयं गिरिम्।  
 हिरण्मयं महाश्रृङ्गं पञ्चोपनिषदात्मकम् ॥11॥  
 \<34.1.12\>पुन्नावगचम्पकाशोकतालहिन्तालशोभितम्।  
 सुरद्रुममुखैर्वृक्षैरन्यैः काञ्चनरूपकैः ॥12॥  
 \<34.1.13\>शोभितं पक्षिसङ्घैश्च शुककोकिलहंसकैः।  
 श्रवणानन्दजनकमधुरालापसम्भ्रमैः ॥13॥  
 \<34.1.14\>मल्लिकामालतीभिश्च नन्द्यावर्तादिभिस्तथा।  
 लताभिः पुष्पिताग्रामिर्दिव्यसौरभशालिभिः ॥14॥  
 \<34.1.15\>सिंहशार्दूलमातङ्गशरमक्रोडवानरैः।  
 शोभितं किन्नरीभिश्च गायत्किन्नरपङ्क्तिभिः ॥15॥  
 \<34.1.16\>अनेकनिर्झराकीर्णं मानसाह्लादकारकम्।  
 मुक्तैर्नित्यैः कामरूपैर्नानारूपैश्च सेवितम् ॥16॥  
 \<34.1.17\>नारायणगिरिं नाम्ना क्रीडाद्रिं परमेष्ठिनः।  
 योजनत्रयविस्तारं त्रिंशद्योजनमायतम् ॥17॥  
 \<34.1.18\>शेषाकारं हरेः शेषं शेषिणं सर्वदेहिनाम्।  
 दिव्याकारं महापुण्यं पश्यतां मोक्षदायकम् ॥18॥  
 \<34.1.19\>एवं रूपं गिरिश्रेष्ठं स्कन्धदेशे निधाय तम्।  
 परिवारैरुपेतञ्च भगवत्परिचारकैः ॥19॥  
 \<34.1.20\>आजगाम महावेगात् गरुडः काञ्चनप्रभः।  
 ततः ससम्भ्रमो वायुरुदभूञ्च विहायसि ॥20॥  
 \<34.1.21\>धुन्वन् वृक्षांस्ततो भूमौ सूर्यकोटिरिवाबभौ।  
 तेजोरूपस्ततः श्रीमानागतो विष्णुवाहनः ॥21॥  
 \<34.1.22\>आगतं गरुडं वीक्ष्य"स्थापयेह खगेश्वर!"।  
 इत्युवाच हरिः सोऽपि स्थापयामास तं तथा ॥22॥  
 \<34.1.23\>ततो गिरिं समारुह्य श्वेतपोत्री हरिः स्थितः।  
 स्वामिपुष्करिणीतीरे पश्चिमे पुण्यकानने ॥23॥  
 \<34.1.24\>विमाने विमले दिव्ये कोटिसूर्यसमप्रभे।  
 अनेकरत्नखचितगोपुरायुतशोभिते ॥24॥  
 \<34.1.25\>रत्नस्तम्भसमोपेतश्रीमहामणिमण्डपे।  
 वाचामगोचरे सर्वनयनानन्दकारके ॥25॥  
 \<34.1.26\>ततो जातु तटे स्वामिपुष्करिण्यास्तु दक्षिणे।  
 अतिष्ठद्देवदेवोऽपि शङ्खचक्रगदाधरः ॥26॥  
   
 इति श्रीवाराहपुराणे श्रीवेङ्कटाचलमाहात्म्ये वैकुण्ठात् क्रीडाचलानयनकथनं नाम  
 चतुस्त्रिंशोऽध्यायः-34  
 -----------------




 अथ पञ्चत्रिंशोऽध्यायः  
 -----------  
 %देवादिकृश्वेतवराहप्रार्थना%

 \<35.1.1\>तत्र देवाः सगन्धर्वा ब्रह्माद्या मुनयोऽपि च।  
 आजग्मुर्लोकपालाश्च शङ्करः पार्वतीप्रभुः ॥1॥  
 \<35.1.2\>ऋषयः सप्त वसवो रुद्रादित्या मरुद्गणाः।  
 तुष्टुवुश्च हृषीकेशं वासुदेवं जगत्प्रभुम् ॥2॥  
 \<35.1.3\>"जय लक्ष्मीश!लोकेश जय भूमिधराच्युत!"।  
 जय विष्णो हिरण्याक्षविध्वंसनविचक्षण! ॥3॥  
 \<35.1.4\>दंष्ट्राकरालवदन भ्रुकटीकुटिलेक्षण!।  
 भयङ्करमिदं रूपमत्युग्रं घोरदर्शनम् ॥4॥  
 \<35.1.5\>ज्वलदस्त्रंभुजानेकपार्श्वद्वयविराजितम्।  
 दृष्ट्वा तद्व्यथिताः सर्वे सुराश्च परमर्षयः ॥5॥  
 \<35.1.6\>अनुग्रहीतुं लोकान् वै त्वयाऽत्र स्थीयतां गिरौ।  
 भयङ्करं त्वदीयं वै रूपमद्भुतदर्शनम् ॥6॥  
 \<35.1.7\>तद्दृष्ट्वोद्विग्नहृदया भवेयुरदृढा नराः।  
 देवतानां मनुष्याणां वासार्थं चोद्धृता धरा ॥7॥  
 \<35.1.8\>तस्मान्मनुजरक्षार्थं सौम्यरूपं हि धारय।  
 ध्यानयोगेष्वशक्तानामशक्तानां च कर्मसु ॥8॥  
 \<35.1.9\>अस्माकं मनुजानां च स्त्रीशूद्राणां तथैव च।  
 दृश्यस्त्वं वरदो भूत्वा वस नित्यमिहैव भोः" ॥9॥  
 \<35.1.10\>इत्युक्तस्तैः प्रसन्नात्मा सौम्यरूपी चतुर्भुजः।  
 श्रीभूमिसहितस्तस्थौ पुण्डरीकनिभेक्षणः ॥10॥  
 \<35.1.11\>शरत्पूर्णेन्दुवदनः सर्वाभरणभूषितः।  
 श्रीनिवासः सुरान्त्सर्वान् समाहूयेदमब्रवीत् ॥11॥  
 \<35.1.12\>"वैकुण्ठात्परमो ह्येष वेङ्कटाख्यो नगोत्तमः।  
 अत्रैव निवसाम्येव श्रीभूमिसहितो ह्यहम् ॥12॥  
 \<35.1.13\>ददामि प्रार्थितानर्थान् मनुजेभ्यः सदा सुराः!"।  
 इत्युक्त्वा त्रिदशान्त्सर्वान् ब्रह्मेन्द्रप्रमुखानपि ॥13॥  
 \<35.1.14\>यथार्हं समनुज्ञाप्य तत्रैवान्तरधीयत।  
 देवाश्च मुनयः सर्वे प्रतिजग्मुः स्वकालयान् ॥14॥  
 %सूतकृतं स्वामिपुष्करिणीमाहात्म्यवर्णनम्%  
मुनयः-  
   
 \<35.1.15\>"सूत!पूर्वं गिरौ तस्मिन्"स्वामिपुष्करि"णीति वै।  
 प्रसङ्गात् कथिता सा तु कीदृशी मुनिसत्तम!।  
 गिरौ तस्याश्च माहात्म्यं वक्तव्यं भवतानथ! ॥15॥  
श्रीसूतः-  
   
 \<35.1.16\>मुनयः श्रूयतां किञ्चिदुत्तरं सावधानतः।  
 स्वामिपुष्करिणी पुण्या सर्वपापप्रणाशिनी ॥16॥  
 \<35.1.17\>वैकुण्ठात् भगवत्क्रीडा वापी श्रीभूमिलालिता।  
 अप्राकृतजलौघा च सुगन्धा सुमनोहरा ॥17॥  
 \<35.1.18\>गङ्गादिसर्वतीर्थानां जन्मभूमिः शुभोदका।  
 आनीता वैनतेयेन क्रीडार्थं तत्र तिष्ठति ॥18॥  
 \<35.1.19\>विरजावद्रजोदोषप्रमुखाघविनाशिनी।  
 स्वर्णस्तेयसुरापानदोषप्रमुखनाशिनी ॥19॥  
 \<35.1.20\>ऐहिकार्थप्रदा नित्यं स्नानमात्रेण सर्वदा।  
 दर्शनात्स्पर्शनात्पानात् स्मरणात्सर्वसिद्धिदा ॥20॥  
 \<35.1.21\>स्नानादिष्टप्रदा चेति किमु वक्तव्यमञ्जसा।  
 ततस्तस्यास्तु माहात्म्यं वक्तुं देवोऽपि न प्रभुः ॥21॥  
 \<35.1.22\>देवेभ्यस्तत्समीपस्था मनुजा भाग्यशालिनः।  
 किन्तु जानन्ति तस्यास्तु वैभवं नैव मानुषाः ॥22॥  
 \<35.1.23\>प्राकृताचलवद्भाति मानुषाणामयं गिरिः।  
 तथाऽपि तेषां भक्तिस्तु शुद्धा भवति तद्गिरौ ॥23॥  
 \<35.1.24\>यस्य यस्य यथा भक्तिस्तस्य सिद्धिश्च तादृशी।  
 स्वामिपुष्करिणीस्नानं सद्गुरोः पादसेवनम् ॥24॥  
 \<35.1.25\>एकादशीव्रतञ्चापि त्रयमत्यन्तदुर्लभम्।  
 दुर्लभं मानुषं जन्म दुर्लभं तत्र जीवनम् ॥25॥  
 \<35.1.26\>स्वामिपुष्करिणीस्नानं त्रयमत्यन्तदुर्लभम्।  
 अतस्तस्यास्तु माहात्म्यं वक्तुं शेषोऽपि न प्रभुः ॥26॥  
 \<35.1.27\>यत्तु स्वामिसरः स्नानं महापातकनाशनम्।  
 तञ्चापि दृष्टं बहुधा तारकासुरसूदने ॥27॥  
 \<35.1.28\>प्रायश्चित्तप्रवृत्तानां नराणां सुलभा त्वियम्।  
 स्वामिपुष्करिणी पुण्या तथा काम्यप्रदायिनी ॥28॥  
 \<35.1.29\>वेङ्कटाद्रेर्विशेषेण दर्शनं यञ्च वर्तते।  
 नित्यं नैमित्तिकं काम्यं प्रायश्चित्तं च तद्भवेत् ॥29॥  
 \<35.1.30\>"विष्णो- कर्माणि पश्येति" श्रुतिरेषा सनातनी।  
 नैमित्तिकं तत्कुर्वीत स्वामिपुष्करिणीतटे ॥30॥  
 \<35.1.31\>अङ्गवैकल्यदोषाश्च न स्युः स्वामिसरस्तटे।  
 वासवादिष्वमोघञ्च दृष्टं कर्माऽत्र दृश्यते ॥31॥  
 \<35.1.32\>बहुनेह किमुक्तेन धर्मार्थादिफलेषु च।  
 वाञ्छावतां मनुष्याणां स्त्रीशूद्राणां च पापिनाम् ॥32॥  
 \<35.1.33\>साङ्गकर्मक्रियाऽशक्तनराणां च विशेषतः।  
 नान्या गतिर्वेङ्कटाद्रेः सत्यं सत्यं न संशयः ॥33॥  
 इति श्रीवाराहपुराणे श्रीवेङ्कटाचलमाहात्म्ये देवादिकृतश्वेतवराहप्रार्थनादिकथनं नाम पञ्चत्रिंशोऽध्यायः  
 -------------------


 अथ षट्त्रिंशोऽध्यायः  
 -----------  
 %क्रीडाद्रिप्रविष्टश्रीवराहदिव्यवैभववर्णनम्%  
मुनयः-

\<36.1.1\>"परावरज्ञ सर्वज्ञ!सर्वभूतहिते रत।  
 मुने सूत!महाभाग किंचित्पृच्छाम तद्वद ॥1॥  
\<36.1.2\>वराहरूपी भगवान् धरामुद्धृत्य किं पुनः।  
 तदैव शेषशैलेन्द्रे न्यवसत्करुणालयः ॥2॥  
\<36.1.3\>कालान्तरे वा तत्रैत्य स्थितवान् सर्वदा नु किम्?।  
 अकरोद्वाऽथ किं तत्र किं दत्तं कस्य वा"त्विति ॥3॥  
\*श्रीसूतः-  
\<36.1.4\>ब्रवीमि तदशेषं च श्रृणुध्वं मुनिसत्तमाः।  
 आस्थाय श्वेतफोत्रित्वमुज्जहार धरां यदा ॥4॥  
\<36.1.5\>तदैवानाय्य वैकुण्ठादचलं गरुडेन वै।  
 कल्पादावेव भगवान् लीलारसमहोदधिः ॥5॥  
\<36.1.6\>विहरन् रमया सार्द्धं दरीनिर्झरसानुषु।  
 प्रकाशश्चाप्रकाशश्च तिष्ठत्येव सदा गिरौ ॥6॥  
\<36.1.7\>यावत्कल्पं वसत्येव प्रोक्तञ्च परमेष्ठिना।  
 कदाचित्पुण्यशीलेभ्यो दर्शनं वितरत्यसौ ॥7॥  
\<36.1.8\>कल्पे कल्पे च धरणीमुद्धरत्येवमेव ह।  
 श्वेतवाराहरूपेण धरणी चोद्धृता यतः ॥8॥  
\<36.1.9\>श्वेतवाराहकल्पः स्यादाख्यया मुनयो ह्ययम्।  
 साधूनां च यदा बाधा धर्मश्चाप्यवसीदति ॥9॥  
\<36.1.10\>यदा त्वधर्मो ह्यधिको दुष्टाश्च बलिनो यदा।  
 तदा कालानुरूपेण नरदेवादिरूपतः ॥10॥  
\<36.1.11\>सृष्ट्वाऽऽत्मानं महाविष्णुः संहरत्यहितांस्तदा।  
 अधर्मं सर्वमुत्सार्य सुधर्मं पालयत्यसौ ॥11॥  
\<36.1.12\>रक्षत्येव च साधूंश्च वेदविद्याश्च वर्धयन्।  
 स्वयं च सर्वभूतानां दृश्यस्तिष्ठति कुत्रचित् ॥12॥  
\<36.1.13\>सर्वदा शेषशैलेन्द्रे विहरन् रमया सह।  
 नित्यैर्मुक्तैश्च देवैश्च कामरूपैश्च संयुतः ॥13॥  
\<36.1.14\>तिष्ठत्येव सदा तस्मिन् वेङ्कटाख्ये नगोत्तमे।  
 वैकुण्ठस्वर्गसूर्येभ्यः स्वगेहेभ्योऽधिकप्रियः ॥14॥  
\<36.1.15\>अयं भगवतो हृद्यः पर्वतः पुण्यकाननः।  
 मन्त्रसिद्धिस्तपस्सिद्धिर्यज्ञसिद्धिस्तथैव हि ॥15॥  
 %क्रीडाद्रेः भगवत्सान्निध्येन महिमाधिक्यवर्णनम्%  
\<36.1.16\>काम्यस्य कर्मणः सिद्धिरेवमन्याश्च सिद्धयः।  
 भवन्त्यत्र नराणां च न हि विघ्नादिकं क्वचित् ॥16॥  
\<36.1.17\>अल्पेन तपसाऽभीष्टं सिद्धयत्यस्मिन् गिरौ वरे।  
 सर्वतीर्थानि सततं पुण्यान्यत्रैव सन्ति हि ॥17॥  
\<36.1.18\>य एनं सेवते नित्यं श्रद्धाभक्तिसमन्वितः।  
 ज्ञानार्थी ज्ञानमाप्नोति द्रव्यार्थी कनकं बहु ॥18॥  
\<36.1.19\>पुत्रार्थी पुत्रमाप्नोति नृपो राज्यञ्च विन्दति।  
 व्यङ्गश्च साङ्गसद्रूपं पशून् धान्यानि विन्दति ॥19॥  
\<36.1.20\>यं यं कामयते मर्त्यस्तं तमाप्नोति सर्वथा।  
 %क्रीडाद्रेः कारणभेदेनानेकनामानुवर्णनम्%  
 चिन्तितस्य च सिद्धया तु चिन्तामणिमिमं विदुः॥20॥  
\<36.1.21\>केचिच्ज्ञानप्रदत्वाञ्च ज्ञानाद्रिरिति तं विदुः।  
 सर्वतीर्थमयत्वाञ्च तीर्थाद्रिं प्राहुरुत्तमाः ॥21॥  
\<36.1.22\>पुष्कराणां च बाहुल्याद्गिरावस्मिन्त्सरस्सु वै।  
 पुष्कराद्रिं प्रशंसन्ति मुनयस्तत्त्वदर्शिनः ॥22॥  
\<36.1.23\>गिरावस्मिंस्तपस्तेपे धर्मोऽपि स्वाभिवृद्धये।  
 तस्मादाहुर्वृषाद्रिं तं मुनयो वेदपारगाः ॥23॥  
\<36.1.24\>शातकुम्भस्वरूपत्वात् कनकाद्रिं च तं विदुः।  
 द्विजो नारायणः कश्चित्तपः कृत्वा महत्पुरा ॥24॥  
\<36.1.25\>ऐच्छदस्य स्वानाम्ना च व्यपदेशं मुनीरितः।  
 तस्मान्नारायणाद्रिं तं विदुरुत्तमपूरुषाः ॥25॥  
\<36.1.26\>वैकुण्ठादागतत्वेन वैकुण्ठाद्रिरिति स्मृतः।  
 हिरण्याख्यविनाशाय प्रह्लादानुग्रहाय च ॥26॥  
\<36.1.27\>नारसिंहाकृतिर्जज्ञे यस्मादस्मात्स्वयं हरिः।  
 सिंहाचल इति प्राहुस्तस्मादेनं मुनीश्वराः ॥27॥  
\<36.1.28\>अञ्जना च तपः कृत्वा हनूमन्तमजीजनत्।  
 तदा देवाः समागत्य देवसाहाय्यकारकम् ॥28॥  
\<36.1.29\>यस्मात्पुत्रमसूतासौ जगुस्तस्मादिमं गिरिम्।  
 अज्जनाद्रिं,वराहाद्रिं वराहक्षेत्रलक्ष्मतः ॥29॥  
\<36.1.30\>नीलस्य वानरेन्द्रस्य यस्मान्नित्यमवस्थितिः।  
 तस्मान्नीलगिरिं नाम्ना वदन्त्येनं महर्षयः ॥30॥  
\<36.1.31\>(1)वोङ्कारोऽमृतबीजन्तु कटमैश्वर्यमुच्यते।  
 अमृतैश्वर्यसङ्घत्वात् वेङ्कटाद्रिरिति स्मृतः ॥31॥  
\<36.1.32\>यतः कदाचिद्देवानां श्रीनिवास(2)इहाबभौ।  
 श्रीनिवासगिरिं प्राहुस्तस्मादेनं दिवौकसः ॥32॥  
\<36.1.33\>आनन्दाद्रिमिमं प्राहुर्वैकुण्ठपुरवासिनः।  
 प्राहुर्भगवतः क्रीडाप्राचुर्यात्तु तथा(3)सुराः ॥33॥  
\<36.1.34\>श्रीप्रदत्वाच्छ्रियो वासाच्छब्दशक्त्या च योगतः।  
 रूढ्या श्रीशैल इत्येवं नाम चास्य गिरेरभूत् ॥34॥  
\<36.1.35\>बहूनि चान्यनामानि कल्पभेदाद्भवन्ति हि।  
 यावदुक्ता भगवतः कल्याणगुणराशयः ॥35॥  
\<36.1.36\>तावन्तोऽस्य गिरेः सन्ति गुणाः परमपावनाः।  
 अस्य वेङ्कटशैलस्य माहात्म्यं यावदस्ति हि ॥36॥  
\<36.1.37\>तावद्वक्तुं च कार्त्स्न्येन न समर्थश्चतुर्मुखः।  
 षण्मुखश्च सहस्रास्यः फणी देवाः परे किमु? ॥37॥  
\<36.1.38\>श्रुत्वा सूतमुखाच्चैवं मुनयो हृष्टमानसाः।  
 न तृप्तिमाययुस्ते हि भूयः श्रवणकौतुकात् ॥38॥  
 इति श्रीवाराहपुराणे श्रीवेङ्कटाचलभाहात्म्ये क्रीडाद्रिप्रविष्ट-श्रीवराहादिव्यवभैवादिवर्णनं नाम षट्त्रिंशोऽध्यायः  
 ---------------

 अथ सप्तत्रिंशोऽध्यायः  
 %महर्षियज्ञवाटं प्रति भगवदागमनम्%  
श्रीसूतः-  
\<37.1.1\>"तद्गिरौ किं कृतं तेन वेङ्कटेशेन तद्वद"।  
 इत्युक्तं यञ्च युष्माभिस्तत्र किञ्चिद्वदाम्यहम् ॥1॥  
\<37.1.2\>मायिना सर्वशक्तेन लीलापरवशेन च।  
 कृतं तु वक्तुं कार्त्स्न्येन केन शक्यं तपोधनाः! ॥2॥  
\<37.1.3\>स कदाचिन्महामायी विटवेषं वहन्मुदा।  
 गिरावुत्तरदिग्भागा मुनयस्तत्त्वदर्शिनः ॥3॥  
\<37.1.4\>तत्र केचिन्महाभागा मुनयस्तत्त्वदर्शिनः।  
 गिरेरस्य तु माहात्म्यं श्रुतवन्तस्तपोधनाः ॥4॥  
\<37.1.5\>अयं गिरिर्महापुण्यः सर्वसत्त्वसमाश्रयः।  
 निर्बाधः फलमूलाढ्यः सर्ववृक्षसमावृतः ॥5॥  
\<37.1.6\>नानाप्रस्रवणोपेतो याज्ञियैश्च महीरुहैः।  
 अन्यैस्तापसयोग्यैश्च पादपैरपि सङ्कुलः ॥6॥  
\<37.1.7\>नयनानन्दजनको हृदयाह्यदकारकः।  
 अस्माभिः सर्वदा वासः कर्तव्योऽत्र महागिरौ ॥7॥  
\<37.1.8\>इति निश्चित्य मनसा तत्राऽऽगत्य तपोधनाः।  
 चक्रुर्यज्ञं यथाशास्त्रं विष्णुमुद्दिश्य कौतुकात् ॥8॥  
\<37.1.9\>सोऽपि मायी स्त्रिया सार्वं यज्ञवाटमुपागमत्।  
 सुवर्णचित्रितं वस्त्रं वसानः शुभदर्शनः ॥9॥  
\<37.1.10\>सोष्णीषश्च करेणैव वामेन छुरिकां दधत्।  
 ताम्बूलेन शुचिस्निग्धमन्दस्मितमुखाम्बुज ॥10॥  
\<37.1.11\>मृगोत्थमदगन्धेन सुरभीकृतदिङ्मुखः।  
 पुण्डरीकविशालाक्षः कम्बुग्रीवो महाभुजः ॥11॥  
\<37.1.12\>जगन्मोहनसौन्दर्यः साक्षात्कन्दर्पसन्निभः।  
 हेमयज्ञोपवीताङ्गः कोमलाङ्गो मनोहरः ॥12॥  
\<37.1.13\>प्रविवेश सभां याज्ञीं मध्ये बृन्दं महात्मनाम्।  
 दृष्ट्वा च मुनयः सर्वे पुण्डरीकनिभेक्षणम् ॥13॥  
\<37.1.14\>वेश्यावेषं धारयन्तीं लीलाम्बुजकराम्बुजाम्।  
 तप्तहाटकसङ्काशां पङ्कजोदरसप्रभाम् ॥14॥  
\<37.1.15\>हरिद्रान्तरतुल्याभां दीव्यन्तीं कुटिलालकाम्।  
 शरत्पूर्णेन्दुवदनां ताम्बूलेन मनोहराम् ॥15॥  
\<37.1.16\>कर्णान्तनेत्रयुगलां विडम्बितरविप्रभाम्।  
 अभूतपूर्वसौन्दर्यां साक्षाल्लक्ष्मीमिव स्थिताम् ॥16॥  
\<37.1.17\>दृष्ट्वा च मुनयः सर्वे विस्मयोत्फुल्लमानसाः।  
 कोऽसौ राजपुतस्त्वेष पृथिवीं भोक्तुमर्हति ॥17॥  
\<37.1.18\>द्वात्रिंशल्लक्षणोपेतः साक्षाद्राम इवापरः।  
 "किमर्थमागतस्त्वं"तु पृच्छाम इति चाब्रुवन् ॥18॥  
\<37.1.19\>"आवासः कुत्र ते माता का वा ते जनकः कुतः।  
 नामधेयं च किं वा ते ब्रूहि राजन्नशेषतः" ॥19॥  
श्रीभगवान्-  
\<37.1.20\>"नाहं राजा न वा विप्रः काचिज्जातिश्च नैव मे।  
 न च माता न च पिता नैवाऽवासश्च कुत्रचित् ॥20॥  
\<37.1.21\>सर्वाऽवासः सर्वभक्षः सर्वगः सर्वरूपधृक्।  
 निर्नामा निर्गुणश्चाहं युष्मान्द्रष्टुमिहागतः ॥21॥  
\<37.1.22\>भवन्तस्तपसाः श्रेष्ठा वेदवेदान्तपारगाः।  
 वदन्त्वौदुम्बरी सर्वा वेष्टिता व्याघ्रवाससा ॥22॥  
\<37.1.23\>स्पृष्ट्वोद्गानं कथं त्वत्र सम्भवेन्मुनयोऽमलाः" ।  
 एवमादिक्रियालोपं पृष्टवान् यज्ञसंसदि॥23॥  
\<37.1.24\>मुनयस्तेऽथ सम्भूय "वपाकालस्तु गच्छति"।  
 इति ते त्वरिताः सर्वे समिद्धे जातवेदसि ॥24॥  
\<37.1.25\>पुण्यगन्धं वपाहोमं चक्रुः शास्त्रोक्तमार्गतः।  
 सोऽपि वेगात्तत्र गत्वा शङ्खचक्रगदाधरः ॥25॥  
\<37.1.26\>श्रीवत्सवक्षा नित्यश्रीः सर्वाभरणभूषितः।  
 वपां जग्राह पाणिभ्यां कोटिसूर्यसमप्रभः ॥26॥  
\<37.1.27\>तदा तु मुनयः सर्वे प्रभया स्तिमितेक्षणाः।  
 तस्थुस्तपोधनास्तत्र क्षणं चित्रार्पिता इव ॥27॥  
\<37.1.28\>"प्रीतोऽह"मिति तान्त्सर्वानुक्त्वाऽदृश्यो बभूव ह।  
 मुनयश्च तदा प्रीताः साक्षाद्विष्णुः समागतः ॥28॥  
\<37.1.29\>अस्माकं भाग्यमतुलं जीवितं च सुजीवितम्"।  
 इति यागक्रियाशेषं चक्रुः कौतुकसम्भ्रमात् ॥29॥  
\<37.1.30\>एतत्सर्वं समाख्यातं जाबालिमुनिना पुरा।  
 अन्यञ्च कथितं तेन तञ्चाहं कथयामि वः ॥30॥  
 %वृद्धस्य कुमारधारास्नानेन कौमारप्राप्तिः%  
\<37.1.31\>पुरा तु वेङ्कटाधीशश्चचार गिरिमूर्धनि।  
 कुमारः सन् विशालाक्षः कोमलाङ्गो मनोहरः ॥31॥  
\<37.1.32\>वृद्धः कश्चिद् द्विजो दृष्टस्तेन जर्झरिताऽकृतिः।  
 भग्नदृष्टिवर्नग्नजानुः क्षुत्तृण्णापरिपीडितः ॥32॥  
\<37.1.33\>मार्गभ्रष्टो वने तत्र कुत्रचिच्छैलमाश्रितः।  
 "क्व वा गतोऽसि कौण्डिन्यव!शतवर्षं विहाय माम्" ॥33॥  
\<37.1.34\>इति जल्पन्मुहः शुष्ककण्ठोष्ठपुटतालुकः।  
 तत्रस्थेन कुमारेण "किमर्थमिह जल्पसि? ॥34॥  
\<37.1.35\>न कश्चिदत्र मनुजः कौण्डिन्यः कुत्र तिष्ठति?।  
 इत्युक्त प्राह वृद्धश्च "नितरां मृतवानहम् ॥35॥  
\<37.1.36\>कथं गच्छाम्यहं तावदाश्रमं दूरतः स्थितम्।  
 शौचाचारक्रियाऽशक्तं रिक्तं बन्धुविवर्जितम् ॥36॥  
\<37.1.37\>किमर्थं स्थापयत्यस्मिन् लोके मां दुर्बलं विधि"।  
 एवं ब्रुवति तस्मिंस्तु निर्हेतुकदयानिधिः ॥37॥  
\<37.1.38\>कुमारः प्राहं तं वृद्धं सोपहासमिदं वचः।  
 "तव विप्र शरीरञ्च जरितं पलितं तथा" ॥38॥  
\<37.1.39\>लम्बेते पक्ष्मणी त्वक् च न च पश्यसि किञ्चन।  
 अतः परं च विप्रेन्द्र!जीवनेच्छा तवास्ति किम्? ॥39॥  
\<37.1.40\>न वा पूर्वोक्तवाक्यन्तु सत्यं वा वद सुव्रत"।  
 इत्युक्तः प्राह विप्रोऽपि "नास्तीच्छा जीवने मम ॥40॥  
\<37.1.41\>किन्तु नित्यानि कर्माणि ज्योतिष्टोममुखानि च।  
 नानुष्ठितानि देवानामृणी कथमहं पुनः ॥41॥  
\<37.1.42\>त्यक्ष्यामि देहं भो राजन्‌! सत्यमेव ब्रवीमि ते"।  
 इत्युक्तः प्राह तं विप्रं "गृहाणेमं करं"त्विति ॥42॥  
\<37.1.43\>सोऽपि तत्करमालम्ब्य शनैस्तेन जगाम च।  
 क्वचित्प्रस्रवणं पुण्यं दर्शयित्वा शुभोदकम् ॥43॥  
\<37.1.44\>"स्नानं कुर्वत्र गच्छावस्तवाश्रमपदं ततः"।  
 इत्युक्तस्तेन विप्रेन्द्रः स्नात्वा तत्रोत्थितः पुनः ॥44॥  
\<37.1.45\>अभूदभूतपूर्वश्च कुमारः षोडशाब्दकः।  
 कुमारोऽपि सहस्राक्षः सहस्रवदनोऽभवत् ॥45॥  
\<37.1.46\>सहस्रमूर्धा विश्वात्मा सहस्रभुजमण्डितः।  
 तत्र देवाः समाजग्मुराकाशे विस्मिताः पुनः ॥46॥  
\<37.1.47\>पुष्पवृष्टिर्महत्यासीत् देवदुन्दुभयस्तदा।  
 नेदुः सर्वेऽपि तं देवाः तुष्टुवुः स्तोत्रसत्तमैः ॥47॥  
\<37.1.48\>देवः प्राह द्विजं वृद्धं "कुरु कर्माणि सर्वतः।  
 कर्मानुष्ठानसिद्ध्यर्थे धनं दत्तञ्च ते बहु" ॥48॥  
\<37.1.49\>इत्युक्त्वा तं द्विजश्रेष्ठं तत्रैवान्तरधीयत।  
 सम्भूय देवाः सर्वेऽपि प्रोचुर्वाक्यमिदं तदा ॥49॥  
\<37.1.50\>"अयं वृद्धः कुमारोऽभूद्यस्मात्तस्मादियं नदी।  
 "कुमारधा"रेति सदा लोके ख्यातिं गमिष्यति ॥50॥  
\<37.1.51\>त्रिकालमत्र य- स्नाति त्रिमासं विजितेन्द्रियः।  
 बली पलितनिर्मुक्तो वज्रकायो भवेन्नरः ॥51॥  
\<37.1.52\>सर्वपापविनिर्मुक्तो याति विष्णोः परं पदम्"।  
 इत्युक्त्वा त्रिदशाः सर्वे जग्मुर्विस्मितमानसाः ॥52॥  
\<37.1.53\>इति जाबालिकथितं तदुक्तं भवतां मया।  
 य इदं श्रुणुयान्मर्त्यो लभते स्नानजं फलम् ॥53॥  
 इति श्रीवाराहपुराणे श्रीवेङ्कटाचलमाहात्म्ये महर्षियज्ञवाटं प्रति रूपान्तरेण भगवदागमनजलधारादिवर्णनं नाम सप्तत्रिंशोऽध्यायः  
 ----------------------



 अथ अष्टत्रिंशोऽध्यायः  
 ------------  
 %भ्रष्टराज्यस्य शङ्खणनृपस्य राज्यप्राप्तिक्रमः%  
श्रीसूतः--  
\<38.1.1\>वाल्मीकिना मुनीन्द्रेण किञ्चिदुक्तं श्रुतं मया ।  
 तदुच्यते मया यूयं श्रुणुध्वं मुनिसत्तमाः! ॥1॥  
\<38.1.2\>साङ्काश्ये सोमवंशीयः शङ्खणः पृथिवीपतिः ।  
 अनेकदेशसहितं बहुविस्तारसंयुतम् ॥2॥  
\<38.1.3\>परम्परागतं राज्यं चक्रेऽखण्डपराक्रमः ।  
 स कदाचिन्महाराजः कृतपुण्यविपर्ययात् ॥3॥  
\<38.1.4\>सामन्तराजभिः सर्वैर्हृतराज्यो महीपतिः ।  
 तस्मात्समार्यः सामात्यो देशान्निर्गत्य दुःखितः ॥4॥  
\<38.1.5\>दक्षिणां दिशमासाद्य रामसेतुं ददर्श ह ।  
 तत्र स्नात्वा शनैः पश्चादाजगाम नदीं ततः ॥5॥  
\<38.1.6\>सुवर्णमुखरीं तत्र स्नात्वा चोत्तरतीरतः ।  
 पाद्मं सरः समागम्य तत्र स्नानं चकार सः ॥6॥  
\<38.1.7\>नित्यं च विधिवत्कृत्वा न्यवसद् दुःखपीडितः ।  
 "राज्याद्भ्रंशो वने वासः स्वामित्वञ्च हृतं परै ॥7॥  
\<38.1.8\>पारतन्त्र्यं महद्दुःखं मरणादतिरिच्यते ।  
 भविता जीवनं कस्मात् क्व वा गच्छामि का गतिः? ॥8॥  
\<38.1.9\>इति शोकसमाविष्टस्तस्थौ निद्रामुपागतः।  
 अशरीरा जगादैनं तदानीं शोकपीडितम् ॥9॥  
\<38.1.10\>"मा शुचस्त्वं महाबाहो धैर्यमालम्ब्य बुद्धिमान्।  
 इति उत्तरदिग्भागे क्रोशमात्रे महागिरिः ॥10॥  
\<38.1.11\>वेङ्कटाचल इत्येव प्रथितः पृथिवीतले।  
 आपन्नकामवेनुर्यः शोकार्तानां सुरद्रुमः ॥11॥  
\<38.1.12\>चिन्तामणिरिवार्तानां तत्राऽस्ते कमलापतिः।  
 निर्हेतुकदयापूर्णः श्रितानामिष्टदः सदा ॥12॥  
\<38.1.13\>तत्राऽस्ते पद्मिनी काचित्फुल्लपङ्कजशोभिता।  
 स्वामिपुष्करिणीत्येव नामतः प्रथिता शुभा ॥13॥  
\<38.1.14\>तत्पश्चिमे तटे श्रीमान् महावाल्मीकभूधरः।  
 उत्तिष्ठ तत्र गच्छ त्वं तत्तीरे कुटिकां कुरु ॥14॥  
\<38.1.15\>तत्र स्थित्वा त्रिसन्ध्यं वै तत्रैव स्नानमाचरन्।  
 तत्र स्थितं वेङ्कटेशं भावयित्वा च बुद्धिताः ॥15॥  
\<38.1.16\>चतुर्भुजं शङ्खचक्रे दधानं वरदं हरिम्।  
 अभ्यर्चयन्मासषट्कं श्रद्धाभक्तिसमन्वितः ॥16॥  
\<38.1.17\>निवस त्वं महाबाहो स्वामित्वं प्राप्स्यसि ध्रुवम्"।  
 तच्छ्रुत्वा वचनं तस्या गतशोकः प्रसन्नधीः ॥17॥  
\<38.1.18\>आरुरोह गिरेः श्रृङ्गं पुण्यं परमपावनम्।  
 चम्पकाशोकपुन्नागचूतधात्रीसमन्वितम् ॥18॥  
\<38.1.19\>चन्दनागरुहिन्तालरक्तचन्दनभास्वरम्।  
 चमरीमृगसाहस्रं कस्तूरीमृगसेवितम् ॥19॥  
\<38.1.20\>शुककोकिलसन्नादमयूरस्वनशोभितम्।  
 एवं मनोहरं श्रृङ्गमारुह्य कनकोपमम् ॥20॥  
\<38.1.21\>मृगयामास तत्तीर्थं चिह्नतस्तत्र तत्र वै।  
 ददर्श सरसीं तत्र निर्मलस्फटिकोपमाम् ॥21॥  
\<38.1.22\>तिलकाशोकपुन्नागवकुलैश्च विशोमिताम्।  
 रम्योपवनसंशुद्धां रक्तराजीवराजिताम् ॥22॥  
\<38.1.23\>मत्स्यकच्छपसम्बाधां तीरस्थतरुमास्वराम्।  
 पुष्पिताम्रवणोपेतां केकिकेकारवाकुलाम् ॥23॥  
\<38.1.24\>तिलकैर्बीजपूरैश्च वरैः शुक्लद्रुमैस्तथा।  
 पुष्पितैः करवीरैश्च भाण्डीरैर्निचुलैस्तथा ॥24॥  
\<38.1.25\>अशोकैः सप्तपर्णैश्च केतकैकतिमुक्तकैः।  
 अन्यैश्च विविधैर्वृक्षैः पुष्पितैश्च मनोहराम् ॥25॥  
\<38.1.26\>स्वामिपुष्करीणीं दृष्ट्वा प्रमुमोद महामनाः।  
 कृत्वा तु कुटिकां तत्र निवासमकरोद्बुधः ॥26॥  
\<38.1.27\>स्नानं त्रिषवणं कुर्वन् वेङ्कटेशं समर्चयन्।  
 व्रती च नियताहारो मासषट्कमवर्तत ॥27॥  
\<38.1.28\>ततः स्वामिसरोमध्यात् उदतिष्ठन्महाद्भुतम्।  
 अनेकसूर्यसङ्काशं शोभयञ्च दिशो दश ॥28॥  
\<38.1.29\>दिव्यं विमानं तत्रैव तस्थौ देवः श्रियः पतिः।  
 शङ्खचक्रगदापाणिः श्रीभूमिसहितः परः ॥29॥  
\<38.1.30\>तत्र देवाः समाजग्मुर्ब्रह्माद्या मुनयोऽपि च।  
 सिद्धा विद्याधराश्चैव किन्नराश्च दिशाधिपाः ॥30॥  
\<38.1.31\>वसवः सप्त मुनयः साध्या रुद्राः समागताः।  
 भेरीमुरजवाद्यानि नेदुश्चाकाशवर्त्मनि ॥31॥  
\<38.1.32\>गीतं नृत्तञ्च वाद्यञ्च चक्रुः सर्वाश्च देवताः।  
 तुष्टुवुः परमोदारैर्वेदमन्त्रैर्दिवौकसः ॥32॥  
\<38.1.33\>ससम्भ्रमं समुत्थाय शङ्खणः प्रणिपत्य च।  
 स्तुत्वाऽथ देवदेवेशं व्यजिज्ञपदिदं नृपः ॥33॥  
\<38.1.34\>"देवदेव जगन्नाथ जगद्रक्षणतत्पर!।  
 भवद्दत्तं क्रमायातं स्वामित्वं मम केशव! ॥34॥  
\<38.1.35\>हृतं राजभिराक्रम्य राज्याद्भ्रष्टोऽस्म्यभाग्यतः।  
 रक्ष मां करुणासिन्धो महोदार जगत्पते! ॥35॥  
\<38.1.36\>न जाने व्रतशीलञ्च नियमं वा जपादिकम्।  
 दिष्ट्या दृष्टो मया स्वामिन्नमोघं दर्शनं तव"।  
 इत्युक्तः कालमेघामो नभाषेऽथ श्रियः पतिः ॥36॥  
श्रीनिवासः--  
\<38.1.37\>"मा शुचस्त्वं मया दत्तं स्वामित्वं पूर्वमागतम्।  
 यस्मात्तव महाभक्तिः स्वामिपुष्करिणीजले ॥37॥  
\<38.1.38\>ये केचन समागत्य स्नानं कुर्वन्ति संयताः।  
 स्वामिपुष्करिणीतीर्थे स्वामित्वं प्राप्नुयुर्नराः ॥38॥  
\<38.1.39\>तेषां व्रतानुगुण्येन स्वामित्वं भवति ध्रुवम्।  
 स्याद्धि तेषां परावीनमावलेशः कदाऽपि न ॥39॥  
\<38.1.40\>त्वं च गत्वा महीपाल!कुरु राज्यमकण्टकम्"।  
 समक्षं देवदेवानामित्युक्त्वाऽन्तरधीयत ॥40॥  
\<38.1.41\>स्वामिपुष्करिणीशब्दो रूढस्तस्मिन्त्सरोवरे।  
 व्युत्पत्तिः कथिता "यस्यास्तीर्थानां स्वामिनी यतः ॥41॥  
\<38.1.42\>स्वामिपुष्करिणी"त्येव तस्मात्पूर्वं पुरातनैः।  
 प्रोक्तेदानीं भगवता व्युत्पत्तिस्तस्य सम्मता ॥42॥  
\<38.1.43\>स्वामित्वस्य प्रदानाञ्च स्वामिपुष्करिणी त्वियम्।  
 अहो महत्त्वं तीर्थस्य दर्शनं पापनाशनम् ॥43॥  
\<38.1.44\>धन्यास्त्वेते महाभागा एतद्विषयवासिनः"।  
 इत्युक्त्वा त्रिदशाः सर्वे ययुः फुल्लहृदम्बुजाः ॥44॥  
\<38.1.45\>शङ्खणोऽपि महाराजः समार्यों हृष्टमानसः।  
 अवरुह्य गिरेस्तस्मात् स्वञ्च देशं जगाम ह ॥45॥  
\<38.1.46\>तद्राज्यहारिणः सर्वे परस्परजिगीषया।  
 "मम राज्यमिदं राज्यं मम,"वेत्युद्यतायुधाः ॥46॥  
\<38.1.47\>अन्योन्यमाहताः सन्तः परिक्षीणाश्च तेऽभवन्।  
 "मध्येऽस्माकं न कस्यापि राज्यं तस्यैव तद्भवेत्" ॥47॥  
\<38.1.48\>इति निश्चत्य मनुजाः प्रेरिता राजभिस्तदा।  
 गोदावरीतीरदेशे शङ्खणं ददृशुर्मुदा ॥48॥  
\<38.1.49\>"तव राज्यं महाभाग!तुभ्यं दत्तञ्च राजभिः।  
 आगच्छ भुङ्क्ष्व राज्यं त"दित्युक्तस्तैर्महीपतिः ॥49॥  
\<38.1.50\>स्वकं देशं ययौ राजा काम्भोजं नाम नामतः।  
 ततः सर्वेऽपि राजानः शङ्खणं च वरासने ॥50॥  
\<38.1.51\>स्थापयित्वा जलैः पूतैरभिषिच्य ययुः पुरात्।  
 सोऽपि स्वदेशमासाद्य स्वामित्वं प्राप्य पूर्ववत् ॥51॥  
\<38.1.52\>वेङ्कटेशप्रसादेन चक्रे राज्यमकण्टकम्।  
 श्रुतं महत्त्वं तीर्थस्य मुनयः किं तपोधनाः? ॥52॥  
 इति श्रीवाराहपुराणे श्रीवेङ्कटाचलमाहात्म्ये भ्रष्टराज्यस्य शङ्खणनृपस्य राज्यप्राप्तिक्रमवर्णनं नाम अष्टत्रिंशोऽध्यायः॥  
 ----------------------

 अथ एकोनचत्व्रारिंशोऽध्यायः  
 --------------  
 %आत्मारामाख्यविप्रस्य सम्पत्प्राप्तिक्रमः%  
श्रीसूतः---  
\<39.1.1\>"वाल्मीकिना मुनीन्द्रेण यदुक्तं तन्मयाऽपि हि।  
 उक्तं तेनान्यदुक्तं तद् वक्ष्यते श्रूयतां बुधाः ॥1॥  
\<39.1.2\>मध्यदेशे द्विजः कश्चिदात्माराम इति श्रुतः।  
 महाकुलप्रसूतश्च देवब्राह्मणपूजकः ॥2॥  
\<39.1.3\>पिता च तस्य प्रथितः पृथिव्यां ब्राह्मणोत्तमः।  
 अत्यन्तं विष्णुभक्तश्च वेदवेदाङ्गपारगः ॥3॥  
\<39.1.4\>असावपि विनीतश्च सर्वविद्वत्परिग्रहः।  
 पितर्युपरते तस्य क्रमायातं धनं गतम् ॥4॥  
\<39.1.5\>वृत्तिश्च शिथिला जाता पूज्यता न च कुत्रचित्।  
 "महाकुलप्रसूतस्य ममेयं वृत्तिरीदृशी ॥5॥  
\<39.1.6\>अपकीर्तिर्महत्येषा पूर्वेषां मम सर्वदा।  
 किं कुर्मः कुत्र गच्छाम"इति चिन्तामहाम्बुधौ ॥6॥  
\<39.1.7\>मग्नः शनैर्जगामासौ वेङ्कटाद्रेः समीपगम्।  
 आगत्य कापिलं तीर्थं कपिलेश्वरसन्निधौ ॥7॥  
\<39.1.8\>तत्र स्नात्वा तदारभ्य तीर्थेषु दशसप्तसु।  
 क्रमेण स्नातुमारेभे समारुह्य गिरिं वरम् ॥8॥  
\<39.1.9\>स्नानेन गतपापश्च चित्तनैर्मल्यसंयुतः।  
 अधित्यकायामासीनश्चिन्ताशोकपरायणः ॥9॥  
\<39.1.10\>तत्समीपगुहामध्ये ध्यानयोगपरायणम्।  
 सनत्कुमारं योगीन्द्रं ददर्श ज्वलनोपमम्॥10॥  
\<39.1.11\>"अदृष्टपूर्वो योगीन्द्रो वेत्ति सर्वमयं बुधः।  
 पृच्छाम्येनं हितं किञ्चि"दिति कृत्वा प्रणम्य तम् ॥11॥  
\<39.1.12\>"निरयाधिकदुःखेन दुःखितः पापकर्मकृतम्।  
 त्वामहं शरणं प्राप्तस्त्वं वेत्थ ब्रूहि मे हितम्" ॥12॥  
\<39.1.13\>इति भूमौ पपातासौ साष्टाङ्गं तस्य सन्निधौ।  
 सोऽपि ध्यायंश्चिरं कालं व्याजहार मिताक्षरम् ॥13॥  
\<39.1.14\>"उत्तिष्ठ वत्स! किं शेषे कृत्वा घोरं पुरा भवे।  
 पापमस्मिन्भवे पक्वे तस्मिन् शोचसि किं वृथा ॥14॥  
\<39.1.15\>पुरा तु दानविघ्नाश्च प्रत्यूहाश्च प्रतिग्रहे।  
 सुखस्थितानां पीडाश्च त्वया नानाविधाः कृताः ॥15॥  
\<39.1.16\>किञ्चित्किञ्चिद्द्विजेभ्यो वा वित्तं दत्तं न तु त्वया।  
 गृहं क्षेत्रं पशुर्धान्यं वस्त्रमाभरणं तथा॥16॥  
\<39.1.17\>अनाचाराः कृतास्तत्र न त्वाचारलवस्त्वया।  
 प्रणतार्तिहरे विष्णौ प्रणताभीष्टदायिनी ॥17॥  
\<39.1.18\>न कृतो भक्तिलेशोऽपि कथं सौख्यं भविष्यति।  
 तथाऽप्यस्ति तवोपायो वदामि श्रुणु सादरम्" ॥18॥  
\<39.1.19\>इति कर्णामृतं श्रुत्वा वचः प्राह कृताञ्जलिः।  
 "दुःखसागरमग्नस्य मम पोत इवागतः ॥19॥  
\<39.1.20\>आतपक्लिन्नसस्यानां यथा वृष्टिस्तथा भवान्।  
 निधिर्यथा निर्धनानां रोगिणां वा यथा मिषक् ॥20॥  
\<39.1.21\>तथा मया भाग्यलेशात् आप्तस्त्वं हि दयानिधिः।  
 रक्ष मां पापिनं घोरं दययेक्षस्व चक्षुषा" ॥21॥  
\<39.1.22\>इत्युक्तः प्राह योगीन्द्रः कारुण्याब्धितरङ्गितः।  
 "महद्रहस्यं तत्त्वार्थं श्रुणु वत्स ब्रवीमि ते ॥22॥  
 %सनत्कुमारकथितव्यूहलक्ष्मीमन्त्रोद्धारक्रमः%  
श्रीसनत्कुमारः-  
\<39.1.23\>दयालोलतरङ्गाक्षी पूर्णचन्द्रनिभानना।  
 जननी सर्वलोकानां महालक्ष्मीर्हरिप्रिया ॥23॥  
\<39.1.24\>सर्वपापहरा सैव प्रारब्धस्यापि कर्मणः।  
 संहृतौ तु क्षमा सैव सर्वसम्पत्प्रदायिनी ॥24॥  
\<39.1.25\>तस्या व्यूहप्रभेदास्तु लक्ष्मीः कीर्तिर्दयेति च।  
 तत्र या व्यूहलक्ष्मीः सा मुग्धा कारुण्यविग्रहा ॥25॥  
\<39.1.26\>अनायासेन सा लक्ष्मीः सर्वपापप्रणाशिनी।  
 सर्वैश्वर्यप्रदा नित्यं तस्या मन्त्रमिमं श्रुणु ॥26॥  
\<39.1.27\>"वेदादिमायै मात्रे च लक्ष्म्यै नतिपदं वदेत् ।  
 परमेति पदं चोक्त्वा लक्ष्म्या इति पदं ततः ॥27॥  
\<39.1.28\>विष्णुवक्षः स्थितायै स्यान्माया श्रीतारिका ततः।  
 वह्निजायान्तमन्त्रोऽयमभीष्टार्थसुरद्रुम" ॥28॥  
\<39.1.29\>द्विभुजा व्यूहलक्ष्मीः स्याद् बद्धपद्मासनप्रिया।  
 श्रीनिवासाङ्गमध्यस्था सुतरां केशवप्रिया ॥29॥  
\<39.1.30\>तामेव शरणं गच्छ सर्वभावेन सत्वरम्"।  
 इति मन्त्रमुपादिश्य ददृशे न च कुत्रचित् ॥30॥  
\<39.1.31\>भीतोऽसौ विस्मितश्चैव सन्तोषपुलकाङ्कितः।  
 "अद्य मे रजनी व्युष्टा शुभा जन्म च सत्फलम्" ॥31॥  
\<39.1.32\>इति मन्त्रं शुचिर्भूत्वा जपन्नारुह्य पर्वतम्।  
 तत्र तत्र गिरौ पश्यन् झरान् पर्वतनिर्गतान् ॥32॥  
\<39.1.33\>स्वामिपुष्करिणीं प्राप शनैर्दिष्ट्या महाद्भुताम्।  
 आकाशादवरुह्यात्र स्थितां मन्दाकिनीमिव ॥33॥  
\<39.1.34\>विरजामिव पापघ्नीं पुण्यदां पुण्यसेविताम्।  
 आत्मारामस्तथा तत्र सस्नौ शास्त्रे यथोदितम् ॥34॥  
\<39.1.35\>स्नाने कृते तस्य देहो भारपाते यथा लघुः।  
 तत उत्त्थाय तत्पुण्यं ददर्श वनमुत्तमम् ॥35॥  
\<39.1.36\>तत्र दृष्टं महद्धाम विमानं सिद्धसेवितम्।  
 अनेकगोपुरोपेतं मण्डपानन्त्यसंयुतम् ॥36॥  
\<39.1.37\>अनेकरत्नखचितं तप्तहाटकनिर्मितम्।  
 गन्धर्वनगरप्रख्यं दृष्टिचित्तापहारकम् ॥37॥  
\<39.1.38\>नृत्तवादित्ररुचिरं सुरसङ्घनिषेवितम्।  
 "किमिदं निर्जने दृष्टं वनेऽस्मिन् महदद्भुतम्" ॥38॥  
\<39.1.39\>इति विस्मयसम्फुल्लहृदयाम्भोरुहस्तदा।  
 द्रष्टुं विमानं तद्दिव्यं ययौ पुण्यफलोदयः ॥39॥  
\<39.1.40\>ददर्श तत्र फुल्लाब्जनयनं वेङ्कटेश्वरम्।  
 शङ्खचक्रधरं श्रीशं वरावनतहस्तकम् ॥40॥  
\<39.1.41\>किरीटमुकुटोपेतं कुण्डलाभ्यां विराजितम्।  
 सर्वाभरणसम्पूर्णं पीताम्बरधरं विभुम् ॥41॥  
\<39.1.42\>कोटिकन्दर्पलावण्यं श्रीभूमिसहितं परम्।  
 "त्वमेव परमं धाम त्वमेव परमा गतिः ॥42॥  
\<39.1.43\>त्वमेव जगतां स्रष्टा धाता हर्ता महेश्वरः"।  
 इति स्तुतं शिवेनापि विधिनाऽपि स्तुतं सदा ॥43॥  
\<39.1.44\>प्रणम्योत्थाय सन्तोषात् स्तोतुं गद्गदकण्ठधृक्।  
 "सर्वं त्वमेव जानासि सर्वात्मंस्त्वां नमाम्यहम्" ॥44॥  
\<39.1.45\>इति प्रणम्य भूयोऽपि तूष्णीं पश्यन् स्थितोऽग्रतः।  
 सर्वज्ञः करुणारूपः श्रीनिवासः परात्परः ॥45॥  
\<39.1.46\>ज्ञात्वा मुग्धञ्च तं प्राह"मा भैषीर्मा शुचः पुनः।  
 क्षान्तं त्वया कृतं सर्वं व्यूहलक्ष्मीं विमृश्य तत् ॥46॥  
\<39.1.47\>ऐश्वर्यं सुमहद्दत्तं दीर्घकालानुबन्धनम्।  
 दीर्धमायुश्च ते दत्तमारोग्यं ज्ञानशीलता ॥47॥  
\<39.1.48\>मया दत्तान् द्विजश्रेष्ठ!भुङ्क्ष्व भोगान् बहूनपि"।  
 एवं बुवति देवेशे प्रणनाम पुनश्च तम् ॥48॥  
\<39.1.49\>उत्थाय भूयो देवं च नापश्यत्पुण्यकाननम्।  
 अतिभीतः परिक्रम्य सरस्तीरं विमृश्य च ॥49॥  
\<39.1.50\>स्वप्नो मतिभ्रमो वाऽपि माया वा सत्यमेव वा?।  
 न जाने देवदेवेश! सत्यमेव भवेत्तु वा" ॥50॥  
\<39.1.51\>इति ब्रुवन् द्विजस्तस्मादवरुह्य गिरेस्ततः।  
 पर्यन्ते वेङ्कटाद्रेस्तु वासं चक्रे प्रसन्नधीः ॥51॥  
\<39.1.52\>यथेप्सितं सुखं रेमे दीर्घकालेन वै द्विजः।  
 इति वाल्मीकिना पूर्वमुक्तमुक्तं मया पुनः ॥52॥  
 इति श्रीवाराहपुराणे श्रीवेङ्टाचलमाहात्म्ये आत्मारामाख्यविप्रस्य सम्पत्प्राप्त्यादिवर्णनं नाम एकोनचत्वारिंशोऽध्यायः  
 ------------------------



 अथ चत्वारिंशोऽध्यायः  
 -------------  
 %कापिलादिसप्तदशतीर्थमाहात्म्यम्%  
ऋषयः---  
 \<40.1.1\>"वराहाद्रिकथा नॄणां श्रोतॄणाममृतोपमा।  
 वैकुण्ठाद्रेः कथां श्रोतुं भूयस्तृष्णा विवर्धते ॥1॥  
 \<40.1.2\>दशसप्त च तीर्थानि विद्यन्ते कनकाचले।  
 इति पूर्वं त्वया सूत!कीर्तितं हि प्रसङ्गतः ॥2॥  
 \<40.1.3\>ब्रूहि तेषां तु तीर्थानां माहात्म्यं पुण्यवर्धनम्"।  
 इति पृष्टः पुनः प्राह मुनीनाहूय सादरम् ॥3॥  
श्रीसूतः---  
 \<40.1.4\>तीर्थानाञ्चैव माहात्म्यं तेषां वक्तुञ्च कृत्स्नशः।  
 न शक्यं लेशतस्तेषामुच्यते श्रूयतामिदम् ॥4॥  
 \<40.1.5\>गिरेरधः प्रदेशे तु कापिलं लिङ्गमुत्तमम्।  
 पाताले पूजितं पूर्वं कपिलेन महात्मना ॥5॥  
 \<40.1.6\>कुतश्चित्कारणात्तत्तु लिङ्गं परमपावनम्।  
 भित्त्वा तु धरणीं तस्मान्निर्गतं पूजितं सुरैः ॥6॥  
 \<40.1.7\>तल्लिङ्गं स्थापितं भूमौ प्रार्थितं सर्वदैवतैः।  
 तदग्रे भुवमुद्भिद्य निर्गता कपिला पुरा ॥7॥  
 \<40.1.8\>तद्बिलं कापिलं तीर्थं सर्वपापप्रणाशनम्।  
 तदूर्ध्वदेशे शक्रस्य तीर्थं परमपावनम् ॥8॥  
 \<40.1.9\>अहल्यासङ्गसम्भूतशापमोक्षस्तु यत्र तत्।  
 विष्णक्सेनसरस्तस्मादूर्ध्वं पुण्यविवर्धनम् ॥9॥  
 \<40.1.10\>वरुणस्यात्मजो यत्र तपः कृत्वा सुदुस्तरम्।  
 सारूप्यं च हरेः प्राप्य सेनापत्यमवाप हि ॥10॥  
 \<40.1.11\>पञ्चायुधानां तीर्थानि तदूर्ध्वं भान्ति सत्तमाः!।  
 तदूर्ध्वमग्निकुण्‍डं स्याद् दुरारोहमुपर्यतः ॥11॥  
 \<40.1.12\>ब्रह्मतीर्थं महाहत्यामोचनं पुण्यवर्धनम्।  
 मुनीनाञ्चैव सप्तानां पुण्यतीर्थानि सन्त्यतः ॥12॥  
 \<40.1.13\>दशाधिकफलं तेषां तीर्थानामुत्तरोत्तरम्।  
 एतेषाञ्चैव माहात्म्यं मया वक्तुं न शक्यते ॥13॥  
 \<40.1.14\>पुराऽभवद् द्विजः कश्चित्तीर्थयात्राकृतोद्यमः।  
 तमाह कमलाधीशः"किमर्थं गच्छसि द्विज! ॥14॥  
 \<40.1.15\>अस्मिन् पृष्करशैलेन्द्रे सन्ति दिव्यानि सप्त च।  
 दश तीर्थानि तत्राद्यं कापिलं सर उत्तमम् ॥15॥  
 \<40.1.16\>स्नात्वा चैतेषु विप्रेन्द्र!शास्त्रोक्तज्ञानपूर्वकम्।  
 कृत्स्नतीर्थफलं पुण्यं प्राप्स्यसि त्वं न संशयः" ॥16॥  
 \<40.1.17\>इति श्रुत्वा द्विजः पूर्वं स्वप्ने चोत्त्थाय विस्मितः।  
 निवृत्तस्तीर्थयात्रातः प्राप्य श्रीवेङ्कटाचलम् ॥17॥  
 \<40.1.18\>तेषु तीर्थेषु दशसु सप्तसु क्रमशो गतः।  
 स्नात्वा तथैव विप्रेन्द्र आप्तवानिति मे श्रुतम् ॥18॥  
 \<40.1.19\>तिस्रः कोट्योऽर्धकोटी च तीर्थानि भुवनत्रये।  
 तेषां प्रकृतिभूतानि तीर्थान्यस्मिन् हरेर्गिरौ ॥19॥  
 \<40.1.20\>भूमिप्रदक्षिणे वान्छा यद्यस्ति मुनिसत्तमाः।  
 सर्वतीर्थमयं सर्वपुण्यक्षेत्रमयं गिरिम् ॥20॥  
 \<40.1.21\>वेङ्कटाह्वं नरो गत्वा कुर्यात्तस्य प्रदक्षिणम्।  
 भूमिप्रदक्षिणे पुण्यं यत्तत्पुण्यमवाप्नुयात् ॥21॥  
 \<40.1.22\>वेङ्कटाचलश्रृङ्गाग्रे दृष्टमात्रे हलायुधः।  
 तीर्थयात्राफलं कृत्स्नं प्राप्तवानिति मे श्रुतम् ॥22॥  
 %पाण्डवतीर्थमाहात्म्यम्%  
 \<40.1.23\>पाण्डवा धर्मपुत्राद्याः कृष्णेनाक्लिष्टकर्मणा।  
 उपदिष्टाः समागम्य वेङ्कटाख्यं नगोत्तमम् ॥23॥  
 \<40.1.24\>कस्मिंश्चित् पुण्यतीर्थे हि क्षेत्रपालानिरक्षिते।  
 कुर्वन्तः स्नानपानादीन् अवसन्नब्दमात्रकम् ॥24॥  
 \<40.1.25\>तदा कदाचिद्धर्मोऽपि ददर्श स्वप्नमुत्तमम्।  
 यस्मादस्मिन्महातीर्थे स्थितं वत्सरमात्रकम् ॥25॥  
 \<40.1.26\>अनेन पुण्ययोगेन भवन्तः क्षीणकल्मषाः।  
 युद्धे जयं तथा राज्यं गमिष्यन्ति क्रमागतम्।  
 तदा प्रभृति तत्तीर्थं पाण्डवं च विदुर्बुधाः ॥26॥  
 %जराहरादितीर्थत्रयमाहात्म्यम्%  
 \<40.1.27\>जराहरं बलिघ्नं च रसायनमिति त्रिकम्।  
 तीर्थानां वर्तते तस्मिन् चिन्तामणिगिरौ तथा ॥27॥  
 \<40.1.28\>स्वामिपुष्करिणीपूर्वदेशे पर्वतगह्वरे।  
 द्वाविंशच्छरपाते तु किन्तु मायातिरोहितम् ॥28॥  
 \<40.1.29\>न जानन्ति बुधास्तीर्थं तत्तु विस्मयकारकम्।  
 अष्टानां खनयः सन्ति लोहानां कनकाचले ॥29॥  
 \<40.1.30\>युगभेदेन दृश्यन्ते नराणां पुण्यकर्मणाम्।  
 वेङ्कटाद्रौ परां भक्तिं वहन् गच्छति चेद्गिरिम् ॥30॥  
 \<40.1.31\>पङ्गुर्जङ्घाल एव स्यात्,अचक्षुः पझलोचनः।  
 मूको वाचस्पतिः,दूरश्रावी तु बधिरो भवेत् ॥31॥  
 \<40.1.32\>वन्ध्या तु बहुपुत्रा च, निर्धनः सधनो भवेत्।  
 एतत्सर्वं गिरौ भक्तिमात्रेणैव भवेद्ध्रुवम्॥32॥  
 \<40.1.33\>तत्त्वतो वेङ्कटाद्रेस्तु स्वरूपं वेत्ति कः पुमान्?।  
 श्रीनिवास गिरिश्चायं कदाचित् कनकाचलः ॥33॥  
 \<40.1.34\>कदाचिज्ज्ञानरूपोऽयं कदाचिद्रत्नरूपकः।  
 श्रीनिवास इवाभाति कदाचिद्भूषणोज्ज्वलः ॥34॥  
 \<40.1.35\>कालभेदेन केषाञ्चित् प्राकृताचलरूपधृक्।  
 तस्मादस्य गिरेः पुण्यं माहात्म्यं वेत्ति कः पुमान् ॥35॥  
 \<40.1.36\>श्रुतेषु किञ्चिद्दृष्टेषु मयोक्तं भवतामिदम्।  
 श्रुतश्च सर्ववृत्तान्तः शक्यो वक्तुं मया न हि ॥36॥  
 इति श्रीवाराहपुराणे श्रीवेङ्कटाचलमाहात्म्ये कापिलादिसप्तदशतीर्थमाहात्म्यादिवर्णनं नाम चत्वारिंशोऽध्यायः  
 --------------------  
 \<40.1.\>। …

 अथ एकचत्वारिंशोऽध्यायः  
 ---------------  
 %श्रीवेङ्कटाद्रिं प्रति श्रीरामागमनम्%  
मुनयः---  
\<41.1.1\>वेङ्काटाद्रेस्तु माहात्म्यं जनकर्णरसायनम्।  
 श्रृण्वतां नास्ति तृप्तिस्तु मुनीनां नो बुधोत्तम ॥1॥  
\<41.1.2\>"भूयः कथय वृत्तान्तं श्रुतं किञ्चित्त्वया पुरा"।  
 इत्युक्तः प्राह सूतोऽपि श्रुतञ्च मुनिपुङ्गवान् ॥2॥  
श्रीसतः---  
\<41.1.3\>पुत्रो दशरथस्याऽऽसीद्रामो राजीवलोचनः।  
 स सर्वलक्षणोपेतः सर्वशास्त्रविशारदः ॥3॥  
\<41.1.4\>रावणस्य वधार्थाय पुरा सौमित्रिणा सह।  
 हनूमता वेगवता सुग्रीवेण महात्मना ॥4॥  
\<41.1.5\>सह सैन्यैर्यदा पम्पातीराच्छे भितपादपात्।  
 निर्जगाम तदा रामः शुभे श्रीवेङ्कटाचले ॥5॥  
\<41.1.6\>स्वामिपुष्करिणीतीर्थे स्नात्वा पश्चाद्रणे रिपुम्।  
 रावणं सगणं हत्वा जयमापेति मे श्रुतम् ॥6॥  
\<41.1.7\>तत्सर्वं कथयिष्यामि श्रोतव्यमवधानतः।  
 ऋश्यमूकाचलात्तस्मात् वानरैर्बहुभिर्वृतः ॥7॥  
\<41.1.8\>रावणस्य वधार्थाय कृतोद्योगः सकार्मुकः।  
 शेषाचलसमीपे तु यदा रामः समागतः ॥8॥  
\<41.1.9\>तदा सत्यञ्जना देवी वायुसूनोर्महात्मनः।  
 जननी पुरतो गत्वा रामं रक्तान्तलोचनम् ॥9॥  
\<41.1.10\>नमस्कृत्य महाभागा वचनं चेदमब्रवीत्।  
 "प्रतीक्षन्ती महाबाहो त्वदागमनमद्भुतम् ॥10॥  
\<41.1.11\>तिष्ठान्यस्मिन् गिरौ राम मुनयोऽपि च कानने।  
 तपः कुर्वन्ति सततं त्वदागमनकाङ्क्षया ॥11॥  
\<41.1.12\>तान्सर्वान्त्समनुज्ञाप्य गन्तुमर्हसि सुव्रत"।  
 इत्युक्तः प्राह रामोऽपि हनूमन्मातरं प्रति ॥12॥  
 श्रीरामः---

\<41.1.13\>"कालात्ययो भवेद्देवि मयि तत्र समागते।  
 ममेदानीं वरारोहे कार्यस्य महती त्वरा ॥13॥  
\<41.1.14\>पुनरागमने देवि तथा भवतु सुन्दरि"।  
 इत्युक्तं राघवेणैतत्वाक्यं श्रुत्वा महामतिः ॥14॥  
\<41.1.15\>हनूमान् प्रणतो भूत्वा वाक्यं चैतदुवाच ह।  
 "स्थातव्यमत्र भवता यत्र कुत्रापि सर्वदा ॥15॥  
\<41.1.16\>यस्माच्छ्रान्ता महासेना वानराणां तरस्विनाम्।  
 अयं च मार्ग एवाद्रिः सदापुष्पफलद्रुमः ॥16॥  
\<41.1.17\>बहुप्रस्रवणोपेतौ बहुकन्दरसानुमान्।  
 सुस्वादुकन्दमूलोऽयं अञ्जनाख्यो महागिरिः ॥17॥  
\<41.1.18\>मधूनि सन्ति वृक्षेषु बहूनि गिरिकन्दरे।  
 वेत्त्थ सर्वं महाबाहो यथेच्छसि तथा कुरु" ॥18॥  
\<41.1.19\>इत्युक्तो वायुपुत्रेण श्रीरामः प्रहसन्नसौ।  
 "जानेऽहमञ्जनासूनो! तथाऽपि वचनं तव ॥19॥  
\<41.1.20\>श्रोतव्यं हि महाबाहो गच्छाग्रे त्वे हरीश्वर"।  
 इत्युक्त्वा वाहिनीं ताञ्च कर्षन् पर्वतमाययौ ॥20॥  
\<41.1.21\>नागकेसरमालूरपुन्नागतरुशोभितम्।  
 चम्पकाशोकवकुलचूतकिंशुकराजितम् ॥21॥  
\<41.1.22\>मयूरशारिकालापैः कोविलानां स्वनैरपि।  
 शुकमञ्जुलनादैश्च कपोतस्वनहुङ्कृतैः ॥22॥  
\<41.1.23\>शोभितं फलपुष्पैश्च वेङ्कटाख्यं नगोत्तमम्।  
 निर्लोमा नामतः कश्चिद्विप्रो वेदविदां वरः ॥23॥  
\<41.1.24\>स्वयम्भुवं समुद्दिश्य ब्रह्मलोकजिगीषया।  
 आगत्य भगवान् ब्रह्मा तमाह द्विजसत्तमम् ॥24॥  
\<41.1.25\>"रामं दृष्ट्वा ससौमित्रिं ब्रह्मलोकमवाप्स्यसि"।  
 इत्युक्तो ब्रह्मणा पूर्वं दृष्ट्वा रामं परात्परम् ॥25॥  
\<41.1.26\>फलमूलाशनैः सम्यक् पूजयित्वा तमब्रवीत्।  
 "अद्य मे सफलं जन्म त्वन्मुखाम्भोजदर्शनात् ॥26॥  
\<41.1.27\>चिरकालार्जितं स्वामिन्! फलितं तप उत्तमम्।  
 अनुज्ञापय मां राम ब्रह्मलोकं प्रतीश्वर" ॥27॥  
\<41.1.28\>इत्युक्तः स तु धर्मात्मा "तथैवाऽऽचर भो द्विज"।  
 इत्युक्त्वा तं तु विप्रेन्द्रमारुरोह नगोत्तमम् ॥28॥  
\<41.1.29\>शापमोक्षं च यक्षाणां केषाञ्चित्पर्वतोत्तमे।  
 दत्त्वा रामोऽञ्जनादेव्या आश्रमं पुण्यवर्धनम् ॥29॥  
\<41.1.30\>आकाशगङ्गानिकटे प्रतिपेदे महामनाः।  
 तया स पूजितः सुम्यक् तस्यै दत्त्वा वरोत्तमम् ॥30॥  
\<41.1.31\>आपृच्छश्य तां महाभागां स्वामिपुष्करिणीं ययौ।  
 तत्र रामो महातेजाः सौमित्रर्मारुतात्मजः॥31॥  
\<41.1.32\>सुग्रीवश्चाङ्गदश्चैव जाम्बवान् नील एव च।  
 चक्रुः स्नानं महातीर्थे सर्वत्र विजयप्रदे ॥32॥  
\<41.1.33\>फलमूलानि चाऽनीय रामो धर्मभृतां वरः।  
 चकार दानं तत्रैव मुनिभ्यः शास्त्रवर्त्मना ॥33॥  
\<41.1.34\>तस्या नैर्ऋतिदिग्भागे कुटीं कृत्वा पृऋथक्पृथक्।  
 सुस्वादुफलमूलानि मधूनि सुबहूनि च ॥34॥  
\<41.1.35\>आनीय वायुपुत्रस्तं पूजयामास राघवम्।  
 ततो रामः संप्रहृष्टः सुग्रीवप्रमुखैः सह ॥35॥  
\<41.1.36\>न्यवसत्सुसुखं राम स्वगेह इव तत्र वै।  
 वानराश्च महात्मानो गोलाङ्गूला महाबला ॥36॥  
\<41.1.37\>सर्वतस्तत्र पुष्पाणि मूलानि च फलानि च।  
 मधूनि स्वादुतीर्थानि मक्ष्यजातान्यनेकशः ॥37॥  
\<41.1.38\>भक्षयित्वा मदोन्मत्ताः चेरुस्तत्र सहस्रश।  
 आप्लवन्तः प्लवन्तश्च गर्जन्तश्च प्लवङ्गमा ॥38॥  
\<41.1.39\>श्रृङ्गाच्छृङ्गं गिरेस्तत्र वृक्षाद्वृक्षं वनाद्वनम्।  
 चेरुस्ते वानराः सर्वे मुदिता बलगर्विताः ॥39॥  
\<41.1.40\>केचिदारुरुहुस्तत्र वानरान् वानरोत्तमाः।  
 कांश्चित्पुच्छप्रदेशे तु गृहीत्वा वानरान् क्वचित् ॥40॥  
\<41.1.41\>कर्षन्ति स्म तदा कांश्चित् केचित्कर्णं चुचुम्बिरे।  
 "दृष्ट्वैव रावणं सङ्ख्ये हन्याम ससुहृद्गणम् ॥41॥  
\<41.1.42\>लङ्कां समूलमुत्पाट्य त्रिकूटं वा महागिरिम्।  
 आनेष्यामो वयं सिन्धुं बहुनक्रसमाकुलम् ॥42॥  
\<41.1.43\>तरामो बाहुवेगेन गृह्णीमश्चन्द्रभास्करौ।  
 पाटयामो गिरीन् सर्वान् रामार्थे भूरुहानपि ॥43॥  
\<41.1.44\>पातालं वा महार्लोकं प्रविशाम रसातलम्।  
 गच्छामो रावणो यत्र तिष्ठत्यविनयान्वितः ॥44॥  
\<41.1.45\>तमेव हन्मः शूरं तु सगणं लोककण्टकम्।  
 चिरायते शिरच्छेदे रामः परमधार्मिकः" ॥45॥  
\<41.1.46\>इति ब्रुवन्तस्ते सर्वे वानराः पर्वतोपमाः।  
 तस्मिन् दिव्ये महापुण्ये वेङ्कटाद्रौ वनेचराः ॥46॥  
\<41.1.47\>कोटिकोट्यर्बुदास्तत्र परार्धा बलशालिन।  
 परस्परमसम्बाधं न्यवसन् सुसुखं गिरौ ।  
 अहो गिरिप्रभावोऽयं वर्णनीयः कथं बुवैः॥47॥  
 इति श्रीवाराहपुराणे श्रीवेङ्कटाचलमाहात्म्ये श्रीवेङ्कटाचलं प्रति श्रीरामागमनअञ्जनाप्रार्थनादिवर्णनं नाम एकचत्वारिंशोऽध्यायः  
 -------------------  


 अथ द्विचत्वारिंशोऽध्यायः  
 ----------------  
 %वैकुण्ठाख्यगुहाप्रविष्टवानरवृत्तान्तः%

श्रीसूतः---

 \<42.1.1\>स्वामिपुष्करिणी यत्र तत ईशान्यभागतः।  
 गजो गवाक्षो गवयः शरभो गन्धमादनः ॥1॥  
 \<42.1.2\>मैन्दश्च द्विविदश्चैव सषेणश्च महामतिः।  
 काञ्चिद्गुहां तमोरुद्धां प्रविष्टास्तत्र वानराः ॥2॥  
 \<42.1.3\>उन्निद्रनेत्राः सर्वेऽपि सिंहतुल्यपराक्रमाः।  
 जग्मुस्ते तमसाऽऽविष्ठां सुदूरं तां गुहां तदा ॥3॥  
 \<42.1.4\>ददृशेऽत्र महाज्योतिः सूर्यकोटिरिवोदिता।  
 ज्योतिर्गणानां तटितां मिलितानामिवाबभौ ॥4॥  
 \<42.1.5\>तत्र काचित्पुरी रम्या तप्तहाटकनिर्मिता।  
 कवाटतोरणवती रम्योद्यानशतैर्युता ॥5॥  
 \<42.1.6\>स्फटिकोपलवच्छुद्धजलनद्या समावृता।  
 रत्नमाणिक्यवैडूर्यमुक्तानिर्मितगोपुरा ॥6॥  
 \<42.1.7\>अनेकमण्डपैर्युक्ता प्रासादशतसङ्कुला।  
 महावीथीशतोपेता रथमातङ्गसंयुता ॥7॥  
 \<42.1.8\>वरनारीगणोपेता सर्वमङ्गलशोभिता।  
 शङ्खचक्रधरास्तत्र सर्वे चैव चतुर्भुजाः ॥8॥  
 \<42.1.9\>सशुक्लमाल्यवसनाः सर्वाभरणभूषिताः।  
 दिव्यचन्दनलिप्ताङ्गाः परमानन्दपूरिताः ॥9॥  
 \<42.1.10\>तन्मध्ये सुमहद्दिव्यं विमानं सूर्यसन्निभम्।  
 अत्युन्नतमहामेरुश्रृङ्गतुल्यं मनोहरम् ॥10॥   
 \<42.1.11\>बहुप्रकाशसम्पन्नं मणिमण्डपसंयुतम्।  
 भेरीमृदङ्गपणवमर्दलध्वनिशोभितम् ॥11॥  
 \<42.1.12\>नृत्तवादित्रसम्पन्नं किन्नरस्वनसंयुतम्।  
 ददृशुस्तत्र पुरुषं पूर्णचन्द्रनिभाननम् ॥12॥  
 \<42.1.13\>चतुर्बाहुमुदारङ्गं शङ्खचक्रधरं परम्।  
 पीताम्बरधरं सौम्यमासीनं काञ्चनाऽऽसने ॥13॥  
 \<42.1.14\>फणामणिमहाकान्तिविराजितकिरीटिनम्।  
 भोगिभोगे समासीनं सर्वाभरणभूषितम् ॥14॥  
 \<42.1.15\>आसनोपरि विन्यस्तवामेतरकराम्बुजम्।  
 प्रसार्य दक्षिणं पादमुद्धृते वामजानुनि ॥15॥  
 \<42.1.16\>प्रसार्य वामहस्ताब्जं श्रीभूमिभ्यां निषेवितम्।  
 सेवितं नीलया देव्या वैजयन्त्या विराजितम् ॥16॥  
 \<42.1.17\>श्रीवत्सकौस्तुभोरस्कं वनमालाविभूषितम्।  
 कृपारसतरङ्गौघपूर्णनेत्राम्बुजद्वयम् ॥17॥  
 \<42.1.18\>शशिप्रासमच्छत्रं चामख्यजने शुभे।  
 हस्ताभ्यां धारयन्तीमिः र्नारीमिः सेवितं मुदा ॥18॥  
 \<42.1.19\>दृष्ट्वा ते वानराः सर्वे विस्मिताः शुमलोचनाः।  
 अत्रान्तरे महाभागः पुरुषः परमाद्भुतः ॥19॥  
 \<42.1.20\>चतुर्भुजो दण्डहस्तो दृष्ट्वा त्वरितविक्रमः।  
 दण्डमुद्यम्य तान् सर्वान् भर्त्सयामास वै तदा ॥20॥  
 \<42.1.21\>ते सर्वे वानरा भीता निर्जग्मुर्गिरिगह्वरात्।  
 निर्गत्य सहसा तेभ्यः प्रोचुर्दृष्टं यथा तथा ॥21॥  
 \<42.1.22\>"रावणस्तु महामायी कामरूपी च वञ्चकः।  
 अन्यो वा रावणो वाऽथ शोधनीयः प्रयत्नतः" ॥22॥  
 \<42.1.23\>इत्युक्त्वा वानरास्ते च सर्वे सम्भूय सम्भ्रमात्।  
 यत्र पूर्वं गुहा दृष्टा तत्रागच्छन् वनौकसः ॥23॥  
 \<42.1.24\>नापश्यन्नगरीं तत्र चिह्नं वा दृष्टपूर्वकम्।  
 भ्रमात्तमञ्जसा शैलं विचिन्वन्तश्च सर्वतः ॥24॥  
 \<42.1.25\>भ्रम इत्येव निश्चित्य तूष्णीमासन् वनौकसः।  
 ततः प्रभाते विरते रामो राजीवलोचनः ॥25॥  
 \<42.1.26\>लक्ष्मणेन सह भ्रात्रा वानरेन्द्रेण धीमता।  
 सह सैन्यैर्महातेजाः प्रतस्थेऽरिजिगीषया ॥26॥  
 \<42.1.27\>जित्वा च रावणं युद्धे प्राप्य सीतां महाबलः।  
 अयोध्यां पुनरभ्येत्य भ्रातृभिः सहितोऽनघः ॥27॥  
 \<42.1.28\>प्राप राज्यं स्वयं रामः स्वामितीर्थस्य वैभवात्।  
 इति श्रुतं मया पूर्वमब्रुवं भवतामहम् ॥28॥  
 %वैकुण्ठगुहाप्रभाववर्णनम्%  
 मुनयः---  
 \<42.1.29\>"वैकुण्ठाद्रौ गुहा दृष्टा काचिद्वानरसत्तमैः।  
 इत्युक्तं भवता सूत! वेदवेदाङ्गपारग!।  
 गुहा का? वद नो ब्रह्मन् श्रोतुं कौतूहलं हि न"॥29॥  
 श्रीसूतः---  
 \<42.1.30\>श्रूयतामभिधास्याभि देवमाया मया श्रुता।  
 वैकुण्ठाख्या गुहा सा तु दुर्ज्ञेया मुनियोगिभिः ॥30॥  
 \<42.1.31\>दुर्ज्ञेया सा तु देवैश्च मायया परमात्मनः।  
 लीलया विष्णुना पूर्वं वानराणां प्रकाशिता ॥31॥  
 \<42.1.32\>तस्यां गुहायां ये दृष्टाः शङ्खचक्रधरा अपि।  
 ते तु मुक्तास्तथा नित्याः परमानन्दरूपिणः ॥32॥  
 \<42.1.33\>भुञ्जते ब्राह्ममानन्दमाविर्भूतगुणाश्च ते।  
 सञ्चरन्तः कामरूपा लोकान् भगवता सह ॥33॥  
 \<42.1.34\>आनन्दरूपाः कैङ्कर्यं कुर्वन्तो ब्रह्मणो हि ते।  
 वसन्ति तत्र सततं ब्रह्मणा परमेष्ठिना ॥34॥  
 \<42.1.35\>यदा यदा कलिः कालो यदा वा जनता गिरौ।  
 तदा गुहायां तस्यां तु वसिष्यन्तीति नः श्रुतम् ॥35॥  
 \<42.1.36\>एवंप्रभावः शेषाद्रिः वसत्यस्मिन् जगन्मयः।  
 क्रीडते लीलया युक्तो नित्यैर्मुक्तैश्च सूरिभिः ॥36॥  
 \<42.1.37\>नीलमेघनिभं श्यामं नीलोत्पुलविलोचनम्।  
 नीलाद्रिशिखरस्थं तं भजाम्यत्रैव सुस्थितम् ॥37॥  
 \<42.1.38\>गुहाख्यानं श्रुतं किं वा? युष्माभिर्वीतकल्मषैः।  
 श्रृण्वतामिदमाख्यानं कलिदोषमलापहम्।  
 धन्यं यशस्यमायुष्यं पुत्रपौत्राभिवर्धनम् ॥38॥  
 \<42.1.39\>इतीरितः शेषगिरेः प्रभावः श्रुतो मया योगिवरेभ्य आदरात्।  
 समस्तजीवात्मसमष्टिरूपिणो हरेः प्रभावोऽपि करीन्द्रगोप्तुः ॥39॥  
 इति श्रीवाराहपुराणे श्रीवेङ्कटाचलमाहात्म्ये वैकुण्ठगुहाप्रविष्टवानरवृत्तान्तादिवर्णनं नाम द्विचत्वारिंशोऽध्यायः  
 ------------------  
 

 अथ त्रिचत्वारिंशोऽध्यायः  
 ------------  
 %रावणादिपीडितदेवर्षीणां क्षीरार्णवब्रह्मलोकादिगमनम्%  
  
मुनयः---

 \<43.1.1\>"विश्वविश्रुतविश्वार्थविबोधनविचक्षण! ।  
 वक्तुमर्हसि तत्सूत! यत्पृच्छामो वयं पुनः ॥1॥  
 \<43.1.2\> वेङ्कटाद्राविदानीं तु सर्वप्रत्यक्षगोचरः।  
 आस्ते ह्यञ्जनशैलाभः सर्वाभीष्टफलप्रदः ॥2॥  
 \<43.1.3\> कस्य वा पुण्यशीलस्य रूपमेतत्प्रदर्शितम्।  
 वक्तव्यं तदशेषेण श्रृण्वतां नो महामुने"।  
 इत्युक्तो मुनिभिस्तैस्तु सूतः प्राह मुनीन् प्रति ॥3॥  
श्रीसूतः---  
 \<43.1.4\> श्रृणुध्वं मुनयो यूयं वेङ्कटेशकथां पराम्।  
 व्यासेन मुनिना प्रोक्तां मह्यं पूर्वं स्वयम्भुवः ॥4॥  
 \<43.1.5\> प्रदर्शितमिदं रूपमिति तत्कथयाम्यहम्।  
 वृत्तान्तमादितः कृत्वा श्रृण्वन्तु मुनिसत्तमाः ॥5॥  
 \<43.1.6\> पुरा कदाचिज्जाबालिः काश्यपो गौतमस्तथा।  
 अगस्त्यो वामदेवश्च शतानन्दो मुनिस्तथा ॥6॥  
 \<43.1.7\> योगिनः सनकाद्याश्च वासवाद्या दिवौकसः।  
 हिरण्यकशिपोर्वंशसम्भवैश्च दुरात्मभिः ॥7॥  
 \<43.1.8\> दैत्यैश्च पीडिताः केचित् विष्णवे तन्निवेदितुम्।  
 निंर्जग्मुस्तेऽथ सम्भूय विजेतुं विष्णुमव्ययम् ॥8॥  
 \<43.1.9\> क्षीराब्धेरुत्तरं तीरं गत्वा देवं जनार्दनम्।  
 तुष्टुवुर्विविधैः स्तोत्रैः अगस्त्याद्याः सुराश्च ते ॥9॥  
 \<43.1.10\> "क्षीरोदशायिन्! भगवन्! सर्वकारणकारण! ।  
 सूक्ष्मप्रकृतिसंलीनजीवतत्त्वैर्युत! प्रभो! ॥10॥   
 \<43.1.11\> सृष्टिकाले भवानेव त्वत्तोऽन्यन्न हि विद्यते।  
 स्रष्टा त्वमेव सर्वस्य जङ्गमस्थावरात्मनः ॥11॥  
 \<43.1.12\> त्वमेव दृश्यसे विष्णो जगद्रूप नमोऽस्तु ते।  
 अङ्गीकृत्य भवानेव जगत्पालनकर्म च ॥12॥  
 \<43.1.13\> शेषे शेते श्रिया सार्द्धं निश्चितं मधुसूदन!।  
 जागरूकः सदा त्वं तु जगत्पालनकर्मणि ॥13॥  
 \<43.1.14\> विचारयसि नास्मांस्त्वं किमर्थं मधुसूदन!।  
 प्रसीद भगवन् विष्णो! प्रसीद त्वं सुरेश्वर! ॥14॥  
 \<43.1.15\> प्रसीद करुणासिन्धो! प्रसीद वरदामल!।  
 एतस्मिन्नन्तरे कश्चित् शङ्खचक्रगदाधरः ॥15॥  
 \<43.1.16\> पार्षदः परमेशस्य व्योम्नि चाऽऽगत्य वै मुनीन्।  
 पुरुषः सोऽब्रवीदेवं श्रूयतामिति तान्मुनीन् ॥16॥  
 \<43.1.17\> "आस्ते भूमौ गिरौ क्वापि मायावी कमलापतिः।  
 किमर्थमागतं सद्भिर्युष्माभिः सनकादिभिः ॥17॥  
 \<43.1.18\> तत्रैव यूयं गच्छध्वमिति चोक्त्वा ययौ पुनः।  
 निवृत्य तरसा तस्मात् देशाद्वै सुरसत्तमाः ॥18॥  
 \<43.1.19\> सम्भूय ते विचार्याथ किमर्थं कमलापतिः।  
 मुक्त्वा क्षीराब्धिमध्यं तु वसेद्भूमौ सनातनः" ॥19॥  
 \<43.1.20\> इति सञ्चित्य मनसा वैकुण्ठं लोकमुत्तमम्।  
 ययुस्ते मुनयः सर्वे योगिनस्त्रिदशा अपि ॥20॥  
 \<43.1.21\>गच्छन्तो मार्गमध्ये तु ददृशुर्नारदं मुनिम्।  
 महतीं वादयन्तं च वीणां स्फटिकसन्निभम् ॥21॥  
 \<43.1.22\>कर्पूरधूलिसदृशपुण्‍ड्रोद्भासितविग्रहम्।  
 वैकुण्ठलोकादायान्तं दृष्ट्वा तं मुनयोऽब्रुवन् ॥22॥  
 \<43.1.23\>"क्वासि नारद "पुण्यात्मन! त्रैलोकयं विदितं तव।  
 न तवाविदितं किञ्चित् त्रिषु लोकेषु विद्यते ॥23॥  
 \<43.1.24\>क्व वा वसति लक्ष्मीशः शंस विद्वन् महामुने।  
 श्रीशैलस्य समीपे तु दैत्याः केचन मायिनः ॥24॥  
 \<43.1.25\>बाधन्ते मनुजांस्तीव्रं तापसान् योगिनो मुनीन्।  
 रावणः सगणो नित्यं बाधते बलगर्वितः ॥25॥  
 \<43.1.26\>एतेषां विग्रहे शक्तो विष्णुरेव महाबलः।  
 तमेव शरणं यामः स तु कुत्र वसेदिति ॥26॥  
 \<43.1.27\>पृष्टः प्राह मुनीन्द्रोऽपि तान्मुनीन् प्रतिपूज्य च।  
 "नारायणमहं द्रष्टुं दिव्यकल्याणविग्रहम् ॥27॥  
 \<43.1.28\>अगमं परमं धाम परमानन्दकारणम्।  
 तदा कश्चित्समभ्येत्य तत्र मामुक्तवानिदम् ॥28॥  
 \<43.1.29\>"भूमौ क्वापि गिरौ विष्णुर्लक्ष्म्या सह विमोदते"।  
 इति श्रुत्वा वचः सम्यक् आगच्छामीह तापसाः ॥29॥  
 \<43.1.30\>ब्रह्मलोकं गमिष्यामः सर्वे वयमतःपरम्।  
 स एव वेत्ति तत्सर्वं सर्वलोकपितामहः" ॥30॥  
 \<43.1.31\>इत्युक्त्वा नारदेनैव सह लोकं स्वयम्भुवः।  
 ययुः शीघ्रं सुराः सर्वे मुनयो योगिनोऽपि च ॥31॥  
 \<43.1.32\>ब्रह्मलोकं समागम्य ददृशुस्तेऽमितौजसः।  
 चतुर्मुखं चतुर्बाहुं ज्वलन्तमिव पावकम् ॥32॥  
 \<43.1.33\>सम्भूय वेदशास्त्रौघं मूर्तिमन्तमिव स्थितम्।  
 गायत्र्या चैव सावित्र्या सरस्वत्या च सेवितम् ॥33॥  
 \<43.1.34\>किन्नरोरगगन्धर्वसिद्धसङ्घनिषेवितम्।  
 वेदैः सविग्रहैश्चैव शास्त्रैरपि च सेवितम् ॥34॥  
 \<43.1.35\>सेवितञ्च दिशापालैरासीनं परमासने।  
 उपसृत्य तु तं देवाः प्रणेमुर्मुनयोऽपि च ॥35॥  
 \<43.1.36\>आसनेषूपविष्टास्ते सुराश्च मुनयोऽपि च।  
 पृष्टाश्च स्वागतप्रश्नेः इदं वचनमब्रुवन् ॥36॥  
 \<43.1.37\>"स्वामिंस्तवैव कृपया न कुत्रापि दुरत्ययः।  
 मङ्गलं सर्वथाऽस्माकं सर्वलोकपितामह! ॥37॥  
 \<43.1.38\>किन्तु बाधा च महती रावणस्य दुरात्मनः।  
 दैत्याः केचन सम्भूताः श्रीशैलस्य समीपतः ॥38॥  
 \<43.1.39\>बाधन्ते सर्वमनुजान् कर्मानुष्ठानतत्परान्।  
 तपोव्ययभयात्सर्वे सहन्ते मुनयोऽमलाः ॥39॥  
 \<43.1.40\>इतः परमशक्यं तत् सोढुं रावणचेष्टितम्।  
 मायावी भगवान् विष्णुः सर्वोपायविशारदः ॥40॥  
 \<43.1.41\>एतेषां हनने शक्तः सर्वशक्तिधरश्च सः।  
 न पश्यामश्च तं विष्णुं कुत्रापि भुवनत्रये।  
 त्वमेव गतिरस्माकमस्मांस्त्राहि महाभयात्"॥41॥  
 \<43.1.42\>इतीरितो योगिवरैश्च तापसैः बुधोत्तमैः शक्रपुरोगमैश्च।  
 ध्यात्वाऽथ देवः कमलासनोऽपि प्रोवाच देवान्मुनिपुङ्गवांश्च ॥42॥  
 इति श्रीवाराहपुराणे श्रीवेङ्कटाचलमाहात्म्ये रावणादिपीडितदेवर्षीणां क्षीरार्णवब्रह्मलोकादिगमनवर्णनं नाम त्रिचत्वारिंशोऽध्यायः  
 -------------------------

 अथ चतुश्चत्वारिंशोऽध्यायः  
 ---------------  
 %ब्रह्मादीनां श्रीवेङ्कटाचलागमनम्%  
श्रीब्रह्मा-  
 \<44.1.1\>"अतितीव्रं तपस्तप्तं रावणेन पुरा सुराः  
 तेन लब्धमवध्यत्वं घोरेण तपसा तदा। ॥1॥  
 \<44.1.2\> मानुषेभ्यो वधस्तेन निश्चितो न विमुह्यता।  
 तस्योपायमहं वक्ष्ये विष्णुरेव परा गतिः ॥2॥  
 \<44.1.3\> स चेदानीं गिरावास्ते भूमौ श्रीवेङ्कटाभिधे।  
 स प्रार्थनीयः सर्वैश्च दैत्यौधानां निबर्हणे ॥3॥  
 \<44.1.4\> अहमप्यागमिष्यामि गम्यतामविलम्बतः।  
 न शक्यमचिराद्द्रष्टुं विचेतव्यमितस्ततः ॥4॥  
 \<44.1.5\> सानवः सरितश्चापि निर्झराश्च गुहा अपि।  
 विचेतव्याः सदा सर्वैर्युष्माभिश्च विशेषतः ॥5॥  
 \<44.1.6\> तस्यात्यन्तप्रियतमो भूधरो वेङ्कटाभिधः।  
 शुकपक्षिमृगादीनां रूपं धृत्वा परात्परः ॥6॥  
 \<44.1.7\> क्रीडते रमया सार्धं सूरिभिस्तत्र पर्वते।  
 गिरिप्रदक्षिणे प्रीतिः महती तस्य वर्तते ॥7॥  
 \<44.1.8\> प्रदक्षिणविधानेन विचेतव्यः स भूधरः।  
 इक्ष्वाकुवंशप्रभवो राजा दशरथो महान् ॥8॥  
 \<44.1.9\> वेङ्कटाद्रिं समागत्य पुत्रार्थी तप उत्तमम्।  
 करिष्यति महाभाग स्वामिपुष्करिणीतटे ॥9॥  
 \<44.1.10\>दर्शयिष्यति रूपं स्वं तस्य राज्ञः श्रियः पतिः"।  
 इत्युक्ता ब्रह्मणा सर्वे मुनयश्च दिवौकसः ॥10॥  
 \<44.1.11\>योगिनोऽपि महात्मानः तस्माल्लोकाद्विनिर्ययुः।  
 निर्गत्य सहसा शेषभूधरेन्द्रं समाश्रिताः ॥11॥  
 \<44.1.12\>नानामृगगणाकीर्णमनेकझषसङ्कुलम्।  
 तालहिन्तालपुन्नागचम्पकाशोकशोभितम् ॥12॥  
 \<44.1.13\>कुन्दमन्दारपनसपूगकैतकसंयुतम्।  
 तिमिशौश्चिरिबिल्वैश्च नक्तमालैश्च पुष्पितैः ॥13॥  
 \<44.1.14\>चम्पकैः पनसैराम्रैः नारिकेलैश्च शोभितम्।  
 कोविदारकरञ्जैश्च पाटलाश्वत्थपादपैः ॥14॥  
 \<44.1.15\>प्लक्षोदुम्बरजम्बूभिः कपित्थकलिभूरुहैः।  
 चम्पकैः सिन्दुवारैश्च शोभितं रक्तचन्दनैः ॥15॥  
 \<44.1.16\>भूलोकदुर्लनैद्वींपसम्भवैः पादपैरपि।  
 खर्जूरैः किंशुकैश्चैव स्यन्दनैः पद्मकैस्तथा ॥16॥  
 \<44.1.17\>अङ्कोलैर्मुचुकुन्दैश्च शिंशुपाभूरुहैस्तथा।  
 मधूकशाल्मलीभिश्च पुष्पिताभिः सुशोभितम् ॥17॥  
 \<44.1.18\>सर्वकलफलैर्वृक्षैः स्रवन्मधुसुशोभितैः।  
 मत्तकोकिलसन्नादैः षट्पदस्वनसम्भ्रमैः ॥18॥  
 \<44.1.19\>शुकमञ्जुलसन्नादैः शारिकालापविभ्रमैः।  
 मयूराणां निनादैश्च शोणितप्रस्थसानुकम् ॥19॥  
 \<44.1.20\>अन्येषामपि दिव्यानां पक्षिणां मञ्जुलस्वनैः।  
 शोभितानन्दजनकं गिरिश्रृङ्गं मनोहरम् ॥20॥  
 \<44.1.21\>मत्तमातङ्गशरभसिंहव्याघ्रनिषेवितम्।  
 महाक्रोडशतैश्चैव महिषैर्वनवासिभिः ॥21॥  
 \<44.1.22\>वृकैर्भल्लूकमुख्यैश्च वानरैश्चापि सङ्कुलम्।  
 कस्तूरीमृगसङ्घैश्च कृष्णसारैश्च शोभितम् ॥22॥  
 \<44.1.23\>चमरीमृगसङ्घैश्च गवयैश्च महामृगैः।  
 शोभितं पर्वतश्रेष्टं वनमार्जारसङ्कुलम् ॥23॥  
 \<44.1.24\>गुहाशतसमाकीर्णं सिद्धगन्धर्वसेवितम्।  
 गन्धर्वीणां च नारीणां किन्नरीणां तथैव च ॥24॥  
 \<44.1.25\>अप्सरस्सु च मुख्यानां वीणानादैर्मनोहरैः।  
 ह्लादयन्तं हृदम्भोजं पश्यतां हर्षवर्धनम् ॥25॥  
 \<44.1.26\>गरुत्मता वेगवता त्वानीतं पर्वतोत्तमम्।  
 ददृशुर्मुनयो देवा योगिनः शुद्धचेतसः ॥26॥  
 \<44.1.27\>दृष्ट्वा श्रीवेङ्कटं शैलमपनिन्यु श्रमं बुधाः।  
 श्रृङ्गाच्छृङ्गं समारुह्य वनाद्वनमितस्ततः ॥27॥  
 \<44.1.28\>नदीषु पुण्यतोयासु ह्रदेषु सरसीषु च।  
 वापिकासु प्रवाहेषु तथा पुष्करिणीषु च ॥28॥  
 \<44.1.29\>स्नात्वा स्नात्वा श्रीनिवासं पुष्पैरभ्यर्च्य सादरम्।  
 फलान्यमृतकल्पानि निवेद्य सुसमाहिताः ॥29॥  
 \<44.1.30\>न तत्र देवं कञ्चिच्च नाऽलयं न च गोपुरम्।  
 ददृशुर्योगिनस्तत्र योगनिष्ठान् मुनीनपि ॥30॥  
 \<44.1.31\>तत्र स्थितान् मुनीन् दृष्ट्वा चेरुस्तत्र महौजसः।  
 लोकोत्तरातिलावण्यं नानावर्णं मनोहरम् ॥31॥  
 \<44.1.32\>मृगं वा पक्षिणं दृष्ट्वा गन्धर्वं वा दिवौकसः।  
 असावेव हरिश्चेति विस्मयोत्फुल्लमानसाः।  
 अनुजग्मुर्गिरौ तस्मिन् दिदृक्षाऽऽसक्तचेतसः ॥32॥  
 %पुत्रार्थिनो दशरथस्य श्रीवेङ्कटाचलगमनम्%  
 \<44.1.33\>तस्मिन् काले तु धर्मात्मा राजा दशरथः प्रभुः।  
 शशास मेदिनीं कृत्स्नामयोध्यायां महायशाः ॥33॥  
 \<44.1.34\>वर्णाश्रमाचारयुताः प्रजाः धर्मेण पालयन्।  
 चिरकालं महीं राजा बुभुजे भूरिविक्रमः ॥34॥  
 \<44.1.35\>न चाद्राक्षीत्कुमारस्य शुचिस्मेरमुखाम्बुजम्।  
 वसिष्ठमब्रवीद्दुःखात् ब्रह्मर्षिममितौजसम् ॥35॥  
 \<44.1.36\>"पुरोहितोऽस्य वंशस्य विशेषेण भवान् मुने!।  
 चिरं लालप्यमानस्य नाऽसीद्वंशकरः सुतः ॥36॥  
 \<44.1.37\>पापिनो मम तु ब्रह्मन्! मया पापं कृतं बहु।  
 पापस्य निष्कृतिः कस्मात् कथं पुत्रो भविष्यति? ॥37॥  
 \<44.1.38\>इति प्रोक्तो वसिष्ठस्तु क्षणं ध्यात्वा प्रसन्नधीः।  
 प्राह चैनं नृपं धीरं वसिष्ठो भगवानृषिः ॥38॥  
 \<44.1.39\>"पुण्यश्लोकस्य भवतः कथं पापं भविष्यति।  
 तथाऽपि तव राजेन्द्र पुत्रप्राप्तिविरोधकृत् ॥39॥  
 \<44.1.40\>दुष्कृतं किञ्जिदस्तीति ध्यानेन प्रतिभाति मे।  
 तस्य पापस्य शान्त्यर्थं पुत्राणां प्राप्तये तथा ॥40॥  
 \<44.1.41\>"सेव्यः श्रीवेङ्कटाधीशः क्षीराब्धितनयापतिः।  
 इत्युक्तः प्राह राजाऽपि ब्रह्मन्!कुत्र श्रियः पतिः"॥41॥  
 \<44.1.42\>इदानीं वर्तते विष्णुः कथं दृश्यो मया प्रभुः।  
 इति पृष्टः पुनः प्राह वसिष्ठोऽपि महामुनिः ॥42॥  
 \<44.1.43\>"श्रुणु राजन् महाभाग भागीरथ्याश्च दक्षिणे।  
 वर्तते वेङ्कटः शैलो योजनानां शतद्वये ॥43॥  
 \<44.1.44\>सुवर्णमुखरीतीरात् उत्तरे क्रोशमात्रके।  
 अनेकपुण्यतोयैश्च पुण्यैश्चैव महाह्रदैः ॥44॥  
 \<44.1.45\>अनेककिन्नरीभिश्च शोभितः पर्वतोत्तमः।  
 दिव्योऽयं पर्वतेन्द्रस्तु न पुनः प्राकृतो गिरिः ॥45॥  
 \<44.1.46\>स्वरूपं तस्य शैलस्य न तु जानन्ति मानुषाः।  
 नारायणस्य देवस्य वैकुण्ठपुरवासिनः ॥46॥  
 \<44.1.47\>सूर्यवैकुण्ठनाकेभ्यः प्रियोऽयं वेङ्कटाचलः।  
 तस्मिन् हि रमते नित्यं श्रीनिवासः श्रिया सह ॥47॥  
 \<44.1.48\>दर्शनार्थं हरेस्तत्र यजन्ते मुनयोऽमलाः।  
 योगिनस्त्रिदशाश्चापि तपः कुर्वन्ति सन्ततम् ॥48॥  
 \<44.1.49\>स्वयम्भूर्भगवान् ब्रह्मा तस्मिन् गिरिवरोत्तमे।  
 लोकानुग्रहसिद्धयर्थं करिष्यति तपो महत् ॥49॥  
 \<44.1.50\>दर्शयिष्यति तस्मै च स्वस्य रूपं महद्धरिः।  
 दास्यत्यभीष्टं सर्वेभ्यो दर्शनादेव माधवः ॥50॥  
 \<44.1.51\>कूलङ्कषमहौदार्यगुणसिन्धुः श्रियः पतिः।  
 तवाप्यभीष्टं गोविन्दो दास्यत्येव न संशयः" ॥51॥  
 \<44.1.52\>एवमुक्तो वसिष्ठेन चक्रवर्ती गुणाकरः।  
 राजा दशरथो हृष्टः प्रसन्नमुखपङ्कजः ॥52॥  
 \<44.1.53\>प्रययौ च वसिष्ठेन वेङ्कटाख्यं गिरिं प्रति।  
 गङ्गां गोदावरीं रम्यां कृष्णां वेणीमनन्तराम् ॥53॥  
 \<44.1.54\>मलापहारिणीं भद्रां तुङ्गां पम्पां मनोहराम्।  
 भवनाशीं च सम्प्राप्य स्नात्वा स्नात्वा महारथः ॥54॥  
 \<44.1.55\>वेङ्कटाद्रिं ददर्शाथ तुङ्गश्रृङ्गसमन्वितम्।  
 उद्यानं नन्दनं चैत्ररथं सम्भूय तिष्ठति ॥55॥  
 \<44.1.56\>इत्युत्प्रेक्ष्य मनोहारिवृक्षगुल्मलतायुतम्।  
 युवानञ्च महामेरुमिव चक्षुष्पदं गिरिम् ॥56॥  
 \<44.1.57\>आरुह्य नयनानन्दं हृदयाह्लादकारकम्।  
 निर्झरेषु तटाकेषु सरस्सु सरसीषु च॥57॥  
 \<44.1.58\>नदीषु देवखातेषु तथा पुष्करिणीषु च।  
 स्नात्वा निर्मलसर्वाङ्गः क्षालिताघो महाबलः ॥58॥  
 \<44.1.59\>लब्ध्वा चित्तस्य संशुद्धिं पीतामृत इव प्रभुः।  
 मुमुदे च महाराजो भोक्तुकामः सुतोत्सवम् ॥59॥  
 इति श्रीवाराहपुराणे श्रीवेङ्कटाचलमाहात्म्ये ब्रह्मादीनां श्रीवेङ्कटाचलागमनादिवर्णनं नाम चतुश्चत्वारिंशोऽध्यायः  
 -----------------

 अथ पञ्चचत्वारिंशोऽध्यायः  
 --------------  
 %दशरथेन श्रीवेङ्कटाचलवासिमहर्षिचरित्रदर्शनम्%  
श्रीसूतः---  
 \<45.1.1\>ततो राजा दशरथो वसिष्ठेन सह प्रभुः।  
 पश्यन् पश्यन् वनं रम्यं सानूनि शिखराणि च ॥1॥  
 \<45.1.2\>प्राप तत्र गिरौ पुण्यां स्वामिपुष्करिणीं शुभाम्।  
 फुल्लकल्हारकुमुदपुण्डरीकमहोत्पलाम् ॥2॥  
 \<45.1.3\>नीलोत्पलगणोपेतां रक्तोत्पलसुशोभिताम्।  
 वञ्जुलैर्वकुलैश्चान्यैः सेवितां काननोद्भवैः ॥3॥  
 \<45.1.4\>हंसकारण्डवाकीर्णां बकभेकविघूर्णिताम्।  
 सारसारवसम्पूर्णां भ्रमरारवनादिताम् ॥4॥  
 \<45.1.5\>मत्स्यकच्छपसम्बाधां शिंशुमारनिषेविताम्।  
 नक्रैः कर्कटकैश्चान्यैः जलजैर्वनजैरपि ॥5॥  
 \<45.1.6\>सेवितां तीरजैर्वृक्षैः नारिकेलरसालकैः।  
 पूगचम्पकपुन्नागकेतकैः स्वर्णकेतकैः॥6॥  
 \<45.1.7\>अशोककदलीभिश्च मातुलुङ्गैश्च शोभिताम्।  
 लिकुचैर्बीजपूरैश्च निरन्तरतटद्रुमैः ॥7॥  
 \<45.1.8\>शोभितां सरसीं दृष्ट्वा मुमोद स महाद्युतिः।  
 मुनीन् ददर्श तत्रैव तपतो योगिनोऽमलान् ॥8॥  
 \<45.1.9\>वीरासने समासीनान् बद्धपद्मासने स्थितान्।  
 भद्रासनगतान् कांश्चित् सिंहासनगतान् परान् ॥9॥  
 \<45.1.10\>सिद्धासनगतान् कांश्चित् स्वस्तिकासनमाश्रितान्।  
 पर्णाशनान् वायुभक्षान् गोमुखासनसंस्थितान् ॥10॥  
 \<45.1.11\>अङ्गुष्ठाग्रस्थितान् कांश्चित् एकपादेन विष्ठितान्।  
 सूर्योन्मुखान्मुनीनन्यान् कांश्चित्पञ्चाग्निमध्यगान् ॥11॥  
 \<45.1.12\>भूशय्यान् जलशय्यांश्च फलमूलजलाशनान्।  
 केवलं कुम्भके सक्तान् केवलं रेचके रतान् ॥12॥  
 \<45.1.13\>केवलं पूरके सक्तान् केवलं प्राणरोधकान्।  
 नाडीशुद्धौ महाव्यग्रान् शुद्धनाडीगणानपि ॥13॥  
 \<45.1.14\>सुषुम्नासङ्गतप्राणान् षट्कर्मनिरतानपि।  
 दशधाऽनुष्टिते योगकरणे सुसमाहितान् ॥14॥  
 \<45.1.15\>व्याघ्राजिनधरानन्यान् कृष्णाजिनवराम्बरान्।  
 वल्कलाऽऽवसनानन्यान् काषायवसनानपि ॥15॥  
 \<45.1.16\>जलतर्पणसंसक्तान् होमकर्मसु निष्टितान्।  
 बिल्वहोमरतानन्यान् शमीहोमरतानपि ॥16॥  
 \<45.1.17\>तथाऽऽमलकहोमेषु निष्ठितान्निर्मलान्मुनीन्।  
 तिलाक्षतैर्यवैः पुष्पैः तिलव्रीहिभिरेव च ॥17॥  
 \<45.1.18\>पद्मेन्दीवरकल्हारैः पुण्डरीकैश्चः पायसैः।  
 घृतैः पुष्पैर्मधुयुतैः फलैश्च कदलीगतैः ॥18॥  
 \<45.1.19\>मुद्गान्नैश्च तिलान्नैश्च गुडान्नैर्माषसंयुतैः।  
 अपूपैर्मण्डकैश्चापि तिलपिष्टैस्तथैव च ॥19॥  
 \<45.1.20\>होमञ्चः कुर्वतः कांश्चित् तत्र तत्र सुनिष्ठितान्।  
 हृदम्बुजगतं श्रीशं विष्णुमर्चयतोऽपरान् ॥20॥  
 \<45.1.21\>ददर्श पुरुषव्याघ्रः पुनस्तत्रैव केचन।  
 अर्चयन्ति जगन्नाथं सूर्यमण्डलवर्तिनम् ॥21॥  
 \<45.1.22\>श्रीनिवासं तथा केचित् जलमध्यगतं हरिम्।  
 केचिद्विम्बं हरेः सौम्यं अर्चयन्ति च सर्वदा ॥22॥  
 \<45.1.23\>त्रिविक्रमं तथा चान्ये नृसिहं भीषणं हरिम्।  
 अर्चयन्ति तिलैः पुष्पैः अक्षतैश्च फलैरपि ॥23॥  
 \<45.1.24\>केचिद्दूर्वाभिरन्ये च पल्लवैश्च तथा परे।  
 अन्ये चम्पकपुष्पैश्च पद्मैरन्ये च तापसाः ॥24॥  
 \<45.1.25\>अर्चयन्ति तथा केचित् पुण्डलीकैस्तथाऽपरे।  
 अशोकतरुपुष्पैश्च नन्द्यावर्तैश्च केचन ॥25॥  
 \<45.1.26\>अर्चयन्ति जगन्नाथं तथा बिल्वदलैरपि।  
 तुलस्याः सुदलैश्चापि कृष्णश्वेतैश्च योगिनः ॥26॥  
 \<45.1.27\>अर्चयन्ति तथा केचित् मल्लिकाकुसुमैरपि।  
 केचिच्च जातीकुसुमैः मालतीपुष्पसञ्चयैः ॥27॥  
 \<45.1.28\> करवीरैस्तैथा केचित् पारिजातोद्भवैरपि।  
 केचिद्दमनकैश्चैव तथा मरुवकैः परे ॥28॥  
 \<45.1.29\>एवमर्चयतो नित्यं ददर्श मुनिपुङ्गवान्।  
 नृसिंहानुष्टुभं केचित् जपन्तश्च तपोधनाः ॥29॥  
 \<45.1.30\>तारकब्रह्मसंज्ञं च मनुं प्रणवपूर्वकम्।  
 केचिद्गोपालबीजं च भुक्तिमुक्तिफलप्रदम् ॥30॥  
 \<45.1.31\>केचिद्वाराहमन्त्रं च जपन्ति मुनयोऽमलाः।  
 द्वादशाक्षरमन्ये च वासुदेवं महामनुम् ॥31॥  
 \<45.1.32\>अष्टाक्षरं तथा केचित् नारायणमनुं परम्।  
 जपन्ति मुक्तिबीजं च भुक्तेरपि च साधनम् ॥32॥  
 \<45.1.33\>न्यासद्वादशकं कृत्वा वेदसारं महामनुम्।  
 नीलमेघनिभं श्यामं पीतवाससमच्युतम् ॥33॥  
 \<45.1.34\>चतुर्भुजमुदाराङ्गं श्रीभूमिसहितं परम्।  
 ध्यात्वा नारायणं मन्त्रं जपन्ति ज्ञानिनोऽमलाः ॥34॥  
 \<45.1.35\>कुशग्रन्थिकृतां मालां पद्मबीजभवां तथा।  
 स्फाटिकीं स्वर्णविकृतिं पुत्रजीवभवां तथा ॥35॥  
 \<45.1.36\>स्फाटिकीं स्वर्णविकृतिं पुत्रजीवभवां तथा।  
 कृत्वाऽऽक्षमालां विविधां मन्त्रसिद्ध्यर्थमेव च ॥36॥  
 \<45.1.37\>ध्यात्वा ददर्श जपतो मुनीन् परमभास्वरान्।  
 तेषां मध्ये महात्मानं ब्रह्माणं कमलासनम् ॥37॥  
 \<45.1.38\>चतुर्मुखं चतुर्बाहुं जपन्तं ज्वलनोपमम्।  
 स्फाटिकीमक्षमालां च धारयन्तं महौजसम् ॥38॥  
 \<45.1.39\>ध्यायन्तं मनसा श्रीशं नासाग्रन्यस्तलोचनम्।  
 व्याघ्रत्वचि समासीनं निश्चलं ध्यानयोगतः ॥39॥  
 \<45.1.40\>निवातस्थं महादीपं निष्कम्पमिव च स्थितम्।  
 ददर्श राजा संहृष्टो वसिष्ठेन महात्मना ॥40॥  
 \<45.1.41\>तत्र योगिमुनीन्सर्वान् देवान् नत्वा यथाविधि।  
 अतिष्ठञ्च महाराजो विस्मयोत्फुल्ललोचनः ॥41॥  
 इति श्रीवाराहपुराणे श्रीवेङ्कटाचलमाहात्म्ये श्रीवेङ्कटाचलवासिमहर्षिदिव्यचरित्रानुवर्णनं नाम पञ्चचत्वारिंशोऽध्यायः  
 --------------------

 अथ षट्चत्वारिंशोऽध्यायः  
 -----------------  
 %श्रीभगवदाविर्भावघट्टः%  
श्रीसूतः---  
 \<46.1.1\> वसिष्ठोऽपि महातेजाः राजानमिदमब्रवीत्।  
 "श्रूयतां राजशार्दूल!ब्रह्मा लोकपितामहः॥1॥  
  
 \<46.1.2\>अयमत्र तपस्तीव्रं करोति मुनिभिः सह।  
 अचिराच्छ्रीपतिर्विष्णुः आविर्भूतो भविष्यति ॥2॥  
  
 \<46.1.3\>त्वमन्यत्र शुचिर्भूत्वा स्नात्वा पुष्करिणीजले।  
 जपं कुर्वन्महीपाल!निवस त्वमिहैव भोः "॥3॥  
  
 \<46.1.4\>इत्युक्तः प्राह राजाऽपि "मन्त्रं कञ्चित्प्रयच्छ भोः"।"  
 इति पृष्टो वसिष्ठश्च प्रादान्मन्त्रमनुत्तमम् ॥4॥  
  
 \<46.1.5\>योऽसावष्टाक्षरो मन्त्रो वेङ्कटेशपरायणः।  
 लब्ध्वा तं मन्त्रमतुलं पार्थिवो यन्त्रसंयुतम् ॥5॥  
  
 \<46.1.6\>स्वामिपुष्करिणीतोये स्नात्वा विधिवदादरात्।  
 क्वचित्तत्र समे देशे लिखित्वा मन्त्रमुत्तमम् ॥6॥  
  
 \<46.1.7\>तत्र विष्णुं समभ्यर्च्य श्रीनिवासं जगत्पतिम्।  
 तदग्रतो जपं कुर्वन् अतिष्ठत्परमासने ॥7॥  
  
 \<46.1.8\>वसिष्टोऽपि जपन्मन्त्रमासने कुशविस्तृते।  
 अत्रान्तरे महाञ्छब्दः कश्चित्समुदपद्यत ॥8॥  
  
 \<46.1.9\>किमित्येवाकुलैः सर्वैः वीक्षितं मुनिसत्तमैः।  
 दुर्निरीक्ष्यं महत्तेजो दृष्टं च सुरसत्तमैः ॥9॥  
  
 \<46.1.10\>"समस्तविद्युतां कूटमाविर्भूतमिवाभवत्।  
 ज्योतिर्गणानां सङ्घात इव तेजः समुद्यतम् ॥10॥  
  
 \<46.1.11\>अनेककोटिसूर्याश्च पूर्णचन्द्राश्च कोटयः।  
 एकीभूय समुद्भूता इव तेजः समुत्थितम्" ॥11॥  
  
 \<46.1.12\>इदं किमिति तद्द्रष्टुमशक्ताः सहसैव तु।  
 न्यमीलयन्त नेत्राणि समुत्तस्थुश्च ते सुराः ॥12॥  
  
 \<46.1.13\>सम्भ्रान्तमनसः सर्वे समूहीभूय सादरम्।  
 अतिष्ठन् विविधान्मन्त्रान् जपन्तो योगिनोऽमलाः ॥13॥  
  
 \<46.1.14\>तत्तेजसा जगत्सर्वं प्रदीप्तमिव च स्थितम्।  
 तेजोमध्ये समुद्भूतं विमानं सूर्यभास्वरम् ॥14॥  
  
 \<46.1.15\>अनेकगोपुरैर्युक्तमनेकावरणैर्युतम्।  
 तप्तहाटकनिर्वृत्तकवाटगणशोभितम् ॥15॥  
  
 \<46.1.16\>नीलैर्मरकतैश्चैव कृततोरणसञ्चयम्।  
 समुच्छ्रितपताकाभिः शोभितं विविधैर्ध्वजैः ॥16॥  
  
 \<46.1.17\>शातकुम्भमयैः कुम्भैः शोभिताग्रैश्च गोपुरैः।  
 अलङ्कृतं वितानैश्च विचित्रैर्वर्णभेदतः ॥17॥  
  
 \<46.1.18\>लम्बमानैस्तत्र मुक्तादामभिर्दिवि सम्भवैः।  
 मल्लिकामालतीजातिपुष्पाणां च सरैस्तथा ॥18॥  
  
 \<46.1.19\>स्वर्णचित्रितवस्त्रैश्च लम्बमानैरलङ्कृतम्।  
 अनेकमणिरत्नाढ्यं क्रीडामण्डपसंयुतम् ॥19॥  
  
 \<46.1.20\>आस्थानमण्डपान्तःस्थमणिस्तम्भसुशोभितम्।  
 चतुर्दिक्षु चतुर्द्वारं द्वारपालैश्च सेवितम् ॥20॥  
  
 \<46.1.21\>सहस्ररत्नसुस्तम्भमणिमण्डपशोभितम्।  
 रथाश्वगजमुख्यैश्च दिव्ययानैरलङ्कृतम् ॥21॥  
  
 \<46.1.22\>शारिकाशुकहंसानां मयूराणां स्वनैर्युतम्।  
 कपोतमधुरालापैः विचित्रमृगपक्षिभिः ॥22॥  
  
 \<46.1.23\>शोभितं च सुगन्धैः सुधूपैश्चापि विराजितम्।  
 भेरीमृदङ्गपणवमुरजस्वनसम्भृतम् ॥23॥  
  
 \<46.1.24\>ढक्कानिस्साणसन्नादसम्पूरितदिगन्तरम्।  
 वीणाकिन्नरभेदानां मञ्जुलस्वनसंयुतम्॥24॥  
  
 \<46.1.25\>रूपयौवनसम्पन्नदिव्यस्त्रीलास्यलालितम्।  
 श्रवणानन्दजननं हृदयाह्लादकारकम् ॥25॥  
  
 \<46.1.26\>नयनानन्दजनकं सर्वमङ्गलशोभितम्।  
 चामरग्राहिणीभिश्च सुरूपाभिः सुचारुभिः ॥26॥  
  
 \<46.1.27\>गृहीतव्यजनाभिश्च रूपयौवनचारुभिः।  
 नीराजनकराग्राभिः श्यामाभिश्च निषेवितम् ॥27॥  
  
 \<46.1.28\>छत्रध्वजधरामिश्च स्त्रीभिः सेवितमादरात्।  
 एवमत्यद्भुतं दिव्यं विमानं ददृशुर्बुधाः ॥28॥  
  
 \<46.1.29\>ब्रह्मादयस्तथा देवाः सनकाद्याश्च योगिनः।  
 मुनयोऽगस्त्यमुख्याश्च दृष्ट्वा तत्परमाद्भुतम् ॥29॥  
  
 \<46.1.30\>इतिकर्तव्यतामूढाः सम्पूर्णाह्लादमानसाः।  
 तस्थुस्तथैव पश्यन्तो विस्मयोत्फुल्ललोचनाः ॥30॥  
  
 \<46.1.31\>आकाशचारिणो देवा विहगाः पक्षिणस्तथा।  
 मृगाश्च पशवः सर्वे विमानं दिव्यमुत्तमम् ॥31॥  
  
 \<46.1.32\>दृष्ट्वा विस्मयसम्फुल्ललोचनाः पूर्णमानसाः।  
 चेलुस्तस्मात्पदं नैव तस्थुस्तत्रैव सादरम् ॥32॥  
  
 \<46.1.33\>अत्यद्भुतं विमानं तद् दृष्टा लोकपितामहः।  
 परमानन्दभरितमुखलोचनपङ्कजः ॥33॥  
  
 \<46.1.34\>अगस्त्यं च वसिष्ठं च वामदेवं च काश्यपम्।  
 जाबालिमथ कण्वं च देवलं देवदर्शनम् ॥34॥  
  
 \<46.1.35\>स्वपुत्रं नारदं चैव पराशरमृषिं तथा।  
 व्यासं शुकं तथा गार्म्यं भार्गवं च्यवनं तथा ॥35॥  
  
 \<46.1.36\>अन्यानपि मुनीन् पुण्यान् इन्द्राद्यांश्च सुरांस्तथा।  
 सनकादींश्च योगीन्द्रा समाहूयेदमब्रवीत् ॥36॥  
  
 \<46.1.37\>"इदं तु दिव्यं परमाद्भुतं शुभं विमानमिन्द्रादिनिषेव्यमाणम्।  
 विभाति विष्णोरिव मन्दिरं परं पश्याम सर्वे वयमद्भुतं गृहम्" ॥37॥  
  
 \<46.1.38\>इतीरयित्वा प्रविवेश तद्गृहं पितामहः सर्वजगत्पतिस्तथा।  
 तथैव सर्वे विबुधास्तपोधनाः तथैव गेहं विविशुश्च योगिनः ॥38॥  
 इति श्रीवाराहपुराणे श्रीवेङ्कटाचलमाहात्म्ये श्रीभगवदाविर्भावादिवर्णनं नाम षट्चत्वारिंशोऽध्यायः  
 -------------------  


 अथ सप्तचत्वारिंशोऽध्यायः  
 -----------------  
 %ब्रह्मादीनां भगवन्मन्दिरप्रवेशादिवर्णनम्%  
 श्रीसूतः---  
 \<47.1.1\>अतीत्य प्रथमद्वारं रत्नतोरणभूषितम्।  
 तप्तहाटकनिष्पन्नकवाटद्वयशोभितम् ॥1॥  
  
 \<47.1.2\>चण्डप्रचण्डौ प्राग्द्वारे शङ्खचक्रगदान्वितौ।  
 द्वारपालौ प्रणम्यैव द्वितीयं द्वारमाविशन् ॥2॥  
  
 \<47.1.3\>तथैव सप्त द्वाराणि समतीत्य महाभुजाः।  
 चतुर्मुखमुखाः सर्वे तत्र देवं श्रियःपतिम् ॥3॥  
  
 \<47.1.4\>अपश्यन्नतिसंहृष्टाः सह राज्ञा महात्मना।  
 विमाने बहुविस्तीर्णे सिद्धचारणसेविते ॥4॥  
  
 \<47.1.5\>पुष्पवृष्टिर्महत्यासीत् देवदुन्दुभिनिर्गतः।  
 आकाशे सुमहानासीत् रम्यमङ्गलनिस्स्वनः ॥5॥  
  
 \<47.1.6\>तुष्टुवुर्देवगन्धर्वा विमानस्थाप्सरोगणाः।  
 ननृतुर्गीतवादित्रसम्भ्रमः सुमहानभूत् ॥6॥  
  
 \<47.1.7\>त्रैलोक्यं पूरितं तेन सम्भ्रमेण तदाऽभवत्।  
 विदित्वा लोकपालाश्च वसवो मुनयस्तथा ॥7॥  
  
 \<47.1.8\>सर्वे ग्रहास्तथा रुद्रा धातारो देवतागणाः।  
 नागा यक्षास्तथा सर्वे ये चाऽन्ये सात्त्विका मताः ॥8॥  
  
 \<47.1.9\>आजग्मुर्जगदीशानं द्रष्टुशुर्भास्करोपमम्।  
 ब्रह्माणं ते पुरस्कृत्य ददृशुर्भास्करोपमम् ॥9॥  
  
 \<47.1.10\>नीलमेघनिभं श्यामं नीलमाणिक्यविग्रहम्।  
 तप्तह्राटकसङ्काशां चम्पकोद्दामदामभाम् ॥10॥  
  
 \<47.1.11\>पङ्कजोदरलावण्यामार्द्रहारिद्रसन्निभाम्।  
 शरत्पूर्णनिशाकान्तमण्डलोपमसन्मुखाम् ॥11॥  
  
 \<47.1.12\>भृङ्गपङ्क्तिसमाकारदिव्यालकसुशोभिताम्।  
 प्रफुल्लपङ्कजस्मेरमुखमन्दस्मितोज्जवलाम् ॥12॥  
  
 \<47.1.13\>तरुणारुणसङ्काशकुसुम्भवसनोज्ज्वलाम्।  
 किरीटहारम्कुटकेयूराङ्गदशोभिताम् ॥13॥  
  
 \<47.1.14\>वामहस्ते लसद्धेमलीलाम्बुजमनोहराम्।  
 वलयाङ्गदसंशोभिलम्बमानान्यपाणिकाम् ॥14॥  
  
 \<47.1.15\>पद्मासनस्थितां पद्मां पार्श्वं दक्षिणमाश्रिताम्।  
 वीक्षमाणां कटाक्षेण मुहुः श्रीवत्सलाञ्छनम् ॥15॥  
  
 \<47.1.16\>श्रीधरं वामपार्श्वस्थां तुलसीश्यामलाङ्गकाम्।  
 सर्वंसहां वसुमतीं सर्वाभरणभूषिताम् ॥16॥  
  
 \<47.1.17\>द्विजराजज्वलज्ज्योत्स्नामन्दहासमनोहराम्।  
 मदमत्तचकोराक्षीं फुल्लपङ्कजवक्त्रकाम् ॥17॥  
  
 \<47.1.18\>वामेतरकराम्बोजधृतनीलसरोरुहाम्।  
 श्यामामनुपमां भूमिं स्वर्णपद्मासने स्थिताम् ॥18॥  
  
 \<47.1.19\>कटाक्षयन्तीं लोकेशममृतस्राविवीक्षणैः।  
 ददृशुर्ब्रह्मरुद्राद्याः त्रिदशा मुनिसत्तमाः ॥19॥  
  
 \<47.1.20\>योगिनश्च तथा राजा कोसलेन्द्रो महाद्युतिः।  
 नानारत्नसमाकीर्णज्वलन्म्कुटशोभितम् ॥20॥  
  
 \<47.1.21\>मन्दस्मितमनोहारि श्रीमद्वदनपङ्कजम्।  
 दयारसतरङ्गौघफुल्लपङ्कजलोचनम् ॥21॥  
  
 \<47.1.22\>सुनासिकापुटस्मेरपूर्णेन्दुमुखमण्डलम्।  
 कर्णद्वयलसद्धेममकराभरणोज्ज्वलम् ॥22॥  
  
 \<47.1.23\>कण्ठलनम्बिलसद्धेमग्रैवेयकविभूषितम्।  
 तप्तकार्तस्वरोद्भूतब्रह्मसूत्रविराजितम् ॥23॥  
  
 \<47.1.24\>केयूराङ्गदसद्भूषं वृत्तायतचतुर्भुजम्।  
 ज्वालायुतसहस्रारसुदर्शनधरं वरम् ॥24॥  
  
 \<47.1.25\>शरच्चन्द्रप्रतीशाशपाञ्चजन्यधरं शुभम्।  
 अश्रान्तवरदानोद्यद्दक्षपाणिसरोरुहम् ॥25॥  
  
 \<47.1.26\>कटीतटसुविन्यस्तवामपाणिजलेरुहम्।  
 लावण्यसिन्धुलहरीमहावर्तसुनाभिकम् ॥26॥  
  
 \<47.1.27\>सर्वलोकसमाधारजठरालङ्कृतं हरिम्।  
 कटिसूत्रव्यतिस्यूतकिङ्किणीकविराजितम्…27॥  
  
 \<47.1.28\>कटीतटसुसम्बद्धच्छुरिकायुधभूषितम्।  
 मारद्विपमहाऽलानसमोरुद्वयशोभितम् ॥28॥  
  
 \<47.1.29\>मदनेषुधिसंशोभिजङ्घाद्वयविराजितम्।  
 पीताम्बरधरं काञ्च्या पीताम्बरजगत्त्रयम् ॥29॥  
  
 \<47.1.30\>गुल्फदेशलसद्बद्धकिङ्किणीकटकादिकम्।  
 हंसशिञ्जितमञ्जीरनूपुराढ्यपदाम्बुजम् ॥30॥  
  
 \<47.1.31\>बालचनद्रकलाशोभिनखपङ्क्तिविराजितम्।  
 सहस्रपत्रपीठस्थं सर्वाभरणभूषितम् ॥31॥  
  
 \<47.1.32\>पारिजाततरोर्मूले भासमानं श्रियःपतिम्।  
 कोटिकन्दर्पलावण्यसम्मोहितजगत्त्रयम् ॥32॥  
  
 \<47.1.33\>यौवनोद्दामलावण्यं भासमानं श्रियःपतिम्।  
 कुमारं राजसिंहस्य क्रीडमानमिवाच्युतम् ॥33॥  
  
 \<47.1.34\>मूर्तीभूतदयासिन्धुं मूर्तीभूतक्षमागुणम्।  
 मूर्तीभूतमहौदार्यं मूर्तिमद्रूपसम्पदम् ॥34॥  
  
 \<47.1.35\>नारायणमनाद्यन्तमव्ययं पुरुषोत्तमम्।  
 ददृशुर्देवगन्धर्वाः प्रत्यक्षं सुरसत्तमाः ॥35॥  
  
 \<47.1.36\>द्रष्टुं प्रत्यक्षतो यस्य रूपं तेपुस्तपोधनाः।  
 तमजं देवदेवेशं श्रृङ्गाररसवारिधिम् ॥36॥  
  
 \<47.1.37\>चक्षुषां फलमत्यर्थं ददृशुः प्रीतमानसाः।  
 नयनानन्दजननं दृष्ट्वा तं सूर्यतेजसम् ॥37॥  
  
 \<47.1.38\>सर्वेषां नेत्रपद्मानि विकासं प्रापुरञ्जसा।  
 हर्षावेशसमाविष्टा दर्शनात्तस्य योगिनः ॥38॥  
  
 \<47.1.39\>मुनयश्च तथाऽन्ये च ननृतुश्चाप्सरोगणाः।  
 निपतन्तं पतन्त्यन्ये हर्षपर्याकुलेक्षणाः ॥39॥  
  
 \<47.1.40\>उत्पतन्तं पतन्त्यन्ये हर्षपर्याकुलेक्षणाः।  
 आनन्दाश्रु प्रमुञ्चन्तो मदोन्मत्ता इवाभवन् ॥40॥  
  
 \<47.1.41\>अनुभूय तमानन्दं चिरात्स्वस्था गतज्वराः।  
 तस्थुश्च देवदेवेशं वीक्षमाणाः पुनः पुनः ॥41॥  
  
 इति श्रीवाराहपुराणे श्रीवेङ्कटाचलमाहात्म्ये ब्रह्मादीनां भगवन्मन्दिरप्रवेशप्रणमनादिवर्णनं नाम सप्तचत्वारिंशोऽध्यायः  
 ---------------------

 अथ अष्टचत्त्रारिंशोऽध्यायः  
 ----------------  
 %अगस्त्यादिकृतभगवत्स्तुतिः%  
श्रीसूतः---

 \<48.1.1\>अथ ते मुनयः सर्वे हर्षाविष्टाश्च योगिनः।  
 स्तुत्या गम्यं स्तुतिप्रीतं प्रीत्यर्थं तुष्टुवुस्तदा ॥1॥  
  
अगस्त्यादयः---  
 \<48.1.2\>"नमस्ते यज्ञरूपाय यज्ञभोक्त्रे नमो नमः।  
 यज्ञकर्त्रे नमो यज्ञप्रियाय च नमो नमः ॥2॥  
  
 \<48.1.3\>यज्ञगोप्त्रे नमो यज्ञफलदाय नमो नमः।  
 विश्वामित्रमहायज्ञपालकाय नमो नमः ॥3॥  
  
 \<48.1.4\>यज्ञं श्राद्धं च दानं च कर्माण्यन्यानि यानि च।  
 तेषामपि त्वमेवैकः समस्तजपकर्मणाम् ॥4॥  
  
 \<48.1.5\>पालने फलदाने च प्रभुरित्युच्यते बुधैः।  
 न केवलं त्वदुद्देशकृतानां कर्मणां प्रभुः ॥5॥  
  
 \<48.1.6\>अन्योद्देशकृतानां च यज्ञानां त्वं प्रभुस्तथा।  
 आदावन्ते तथा मध्ये त्वद् ज्ञानं तु न चेन्न तत् ॥6॥  
  
 \<48.1.7\>न्यूनं चापि कृतं कर्म त्वद्यानाद्याति पूर्णताम्।  
 कर्मणैव हि सुप्रीतस्त्वं तु धर्मं ददासि च ॥7॥  
  
 \<48.1.8\>अर्थकामौ तथा मोक्षं ददासि च तपः प्रियः।  
 वेदेषु बहवो भागाः कर्माण्येव वदन्ति हि ॥8॥  
  
 \<48.1.9\>तान्येव हि तव प्रीतिकारीणीति पुराविदः।  
 यथावत्तानि कर्तुं च न शक्यानि मनीषिभिः ॥9॥  
  
 \<48.1.10\>अस्माभिः क्रियते युष्मदाज्ञाबुद्या हि कर्म तत्।  
 कर्मच्छिद्रं तपश्छिद्रं त्यक्तं चोपेक्षितं च यत्।  
 तत्सर्वं क्षम्यतां देव श्रीनिवास क्षमानिधे" ॥10॥  
  
 \<48.1.11\>इति तस्मिन् स्तुते विष्णौ मुनिभिश्च तपोधनैः।  
 इन्द्राद्या देवताः सर्वाः तुष्टुवुर्जगदीश्वरम् ॥11॥  
  
 --------------  
 %इन्द्रादिकृतभगवत्स्तुतिः%  
   
 \<48.1.12\>"ओं नमो वेङ्कटेशाय शेषाद्रिनिलयाय च।  
 सिंहाचलनिवासाय श्रीमन्नारायणाय च ॥12॥  
  
 \<48.1.13\>केशवाय नमो नित्यं वासुदेवाय ते नमः।  
 हृषीकेशाय महते वामनाय नमो नमः ॥13॥  
  
 \<48.1.14\>सर्वेषां प्राणिनां स्वामिन्!निवासार्थं यथायथम्।  
 उद्धृत्य भूमिं पातालात् स्थापयित्वा दृढं पुनः ॥14॥  
  
 \<48.1.15\>अनुगृह्णन् जनान्त्सर्वान् प्रत्यक्षं दृश्यसे गिरौ।  
 सुराणामुददिं यत्नात् निर्मथ्योत्पाद्य चामृतम् ॥15॥  
  
 \<48.1.16\>अरक्षस्त्वं सुरान्त्सर्वान् दत्त्वा पीयूषमादरात्।  
 त्वदीहा सर्वथा स्वामिन् परार्थैव सुरेश्वर! ॥16॥  
  
 \<48.1.17\>त्वत्स्वरूपं यथावद्धि ज्ञातुं शक्नोति कः पुमान?।  
 क्वचित्सहस्रमूर्धा त्वं सहस्राक्षः सहस्रपात् ॥17॥  
  
 \<48.1.18\>कदाचिद् द्विभुजस्त्वं तु कदाचित्त्वं चतुर्भुजः।  
 कदाचिच्च तव स्वामिन्! न किञ्चिञ्चरणादिकम् ॥18॥  
  
 \<48.1.19\>आकाशमिव ते रूपं कदाचित् ज्ञानगोचरम्।  
 कदाचिन्निर्विकल्पेन वेद्यं यत्नेन कस्यचित् ॥19॥  
  
 \<48.1.20\>आहुस्त्वां सगुणं केचित् निर्गुणं ज्ञानमात्रकम्।  
 किञ्चिदित्येव केचित्तु सदित्येव तु केचन ॥20॥  
  
 \<48.1.21\>दिव्यावयवसौन्दर्यं नित्यविग्रहयोगिनम्।  
 वदन्ति केचिदस्माकमपि तन्मतमुत्तमम्।  
 हृद्यं प्रमाणभूयिष्ठं तं नतास्स्म जगद्गुरुम् "॥21॥  
  
 \<48.1.22\>एवं हि स्तूयमाने तु गोविन्दे त्रिदशैरपि।  
 तुष्टुवुः सनकाद्याश्च योगिनो विजितेन्द्रियाः ॥22॥  
 %सनकादिकृतभगवत्स्तुतिः%  
सनकाद्याः---  
 \<48.1.23\>"वैकुण्ठधाम विष्णो त्वं जगतामादिकारणम्।  
 नमामि त्वां जगद्रूपं नमामि त्वामसङ्गिनम् ॥23॥  
  
 \<48.1.24\>आधापद्मे हृत्पद्मे भ्रूमध्ये मूर्ध्नि पङ्कजे।  
 नीवारशूकवत्सूक्ष्मं पीमाभं सर्वतोमुखम् ॥24॥  
  
 \<48.1.25\>सुषुम्नामार्गमध्येऽपि बिसतन्तुनिभं परम्।  
 ज्ञानात्मकं मनोवेद्यं लयवाच्यमरूपकम् ॥25॥  
  
 \<48.1.26\>स्वयंप्रकाशरूपं च समाधौ त्वां नमाम्यहम्।  
 योगिनां परमाधारं योगीशं योगदायिनम् ॥26॥  
  
 \<48.1.27\>योगिनामप्यगम्यं च नमस्यामो जगद्गुरुम्।  
 हृत्पद्मकर्णिकामध्ये शङ्खचक्रगदाधरम् ॥27॥  
  
 \<48.1.28\>नीलतोयदसङ्काशं पीतवाससमच्युतम्।  
 नमामो वेदवेद्यं त्वां वेदस्याविषयं तथा।  
 त्वत्पादं सर्वभावेन सर्वथा शरणं गताः" ॥28॥  
  
 \<48.1.29\>इति स्तुते जगन्नाथे योगिभिः कोसलाधिपः।  
 तुष्टाव हृष्टस्तं देवं राजा दशरथस्तदा ॥29॥  
  
 %दशरथकृतभगवत्स्तुतिः%  
 \<48.1.30\>"ब्रह्मेन्द्रप्रमुखाः सर्वे तपः कुर्वन्ति यत्कृते।  
 त्वदधीना रमा सा तु त्वत्प्रसादाभिकाङ्क्षिणी ॥30॥  
  
 \<48.1.31\>त्रिपुरारेर्महाविष्णो!लोकसंहारकारिणः।  
 येन दग्धा पुरी तत्तु त्वदायुधमिति स्मृतम् ॥31॥  
  
 \<48.1.32\>सर्वसृष्टिक्रियाकर्तृब्रह्माद्या देवतागणाः।  
 त्वदाज्ञाकारिणः श्रीश!नास्ति कश्चित्तवाधिकः ॥32॥  
  
 \<48.1.33\>त्वदीयं धाम वैकुण्ठं निरपायं निराकुलम्।  
 सर्वप्रार्थ्यं परानन्दं वक्तव्यं किमतः परम्" ॥33॥  
  
 \<48.1.34\>एवं नृपेण गोविन्दे स्तूयमाने चतुर्मुखः।  
 चतुर्भिस्तोषयामास मुखैर्वेदसुगन्धिभिः ॥34॥  
  
 %ब्रह्मकृतभगवत्स्तुतिः%  
ब्रह्मः---  
 \<48.1.35\>"आसीदग्रे सदेकस्तु स च नारायणः श्रुतः।  
 अपोऽसृजत्ततो वीर्यं विसृष्टं तासु तेन वै ॥35॥  
  
 \<48.1.36\>तदण्डमभवत्पश्चात् त्वया सृष्टोऽहमीश्वर!।  
 मया सृष्टाः प्रजाः सर्वाः सर्वमूलं त्वमेव भोः! ॥36॥  
  
 \<48.1.37\>मादृशा विधयो जाताः त्वत्तः कति कतीश भोः!।  
 जीवैः सूक्ष्मप्रकृत्या च विशिष्टस्त्वं तु कारणम् ॥37॥  
  
 \<48.1.38\>त्वमेव सर्वभूतात्मा "जग"दित्युच्यसे श्रुतौ ।  
 एकं वृक्षं समासाते सुपर्णावयुतौ हरे!॥38॥  
  
 \<48.1.39\>तयोरन्यः कर्मजन्यं फलमश्नाति सर्वदा।  
 अस्पृष्टगन्धस्तत्रैव दीप्यसे त्वं यथा रविः ॥39॥  
  
 \<48.1.40\>नियन्ता सर्वजीवानां प्रेरकश्चानुमोदकः।  
 सत्यं ज्ञानमनन्तं च त्वद्रूपं वै श्रियःपते! ॥40॥  
  
 \<48.1.41\>"नरानन्दाच्छतगुणात् देवगन्धर्वसम्मदाः!।  
 इत्यारभ्य तव स्तोतुमानन्दं कमलापते! ॥41॥  
  
 \<48.1.42\>उपक्रम्य परिच्छेत्तुं तवानन्तगुणार्णवम्।  
 अजानन्तः पुरा वेदाः ते च नित्याः सहस्रधा ॥42॥  
  
 \<48.1.43\>तूष्णीम्भावं ययुः सोऽहं त्वन्नाभिकमलोद्भवः।  
 कथं स्तौमि गुणक्षीरपयोधिं त्वां रमापते! ॥43॥  
  
 \<48.1.44\>दयोद्रिक्तमुखाम्भोज दर्शनात्ते वयं सुराः।  
 अवादिष्म च किञ्चित्तु तत्सर्वं क्षम्यतां प्रभो! ॥44॥  
  
 \<48.1.45\>प्रसीद परमोदार!प्रसीद त्वं श्रियोज्ज्वल!।  
 प्रसीद परमानन्द!प्रसीद सुमुखोज्ज्वल" ॥45॥  
  
 \<48.1.46\>इति देवगणाः सर्वे हर्षोत्फुल्लहृदम्बुजाः।  
 अस्तुवन् देवदेवशं याथात्म्याद्बहुधा तदा ॥46॥  
  
 इति श्रीवाराहपुराणे श्रीवेङ्कटाचलमाहात्म्ये अगस्त्यादिकृतभगवत्स्तुत्यादिवर्णनं नाम अष्टचत्वारिंशोऽध्यायः  
 ---------------------

 अथ एकोनपञ्चाशोऽध्यायः  
 ---------------  
 %ब्रह्मादीन् प्रति भगवत्कृतकुशलानुयोगादयः%  
श्रीसूतः----

 \<49.1.1\>मुनिभिर्देववृन्दैश्च स्तुतः श्रीवेङ्कटाधिपः।  
 दयाप्रसन्नसम्फुल्लनेत्राब्जाभ्यां विलोकयन् ॥1॥  
  
 \<49.1.2\>तान्सर्वान्वै सुधावृष्टयाऽऽह्लादयन्निव सोऽच्युतः।  
 बभाषे मेघगम्भीरवाचा कर्णामृतश्रिया ॥2॥  
  
श्रीभगवान्---  
 \<49.1.3\>"ब्रह्मन्!प्रीतोऽस्मि ते भक्या स्तुत्या च कमलासन!।  
 किमागमनकार्यं ते सुराणाञ्च तपस्विनाम्।"  
 इति पृष्ठः पुनः प्राह ब्रह्मा लोकपितामहः ॥3॥  
  
 %भगवते ब्रह्मादिभिः गवणोपद्रवनिवेदनम्%  
ब्रह्मा---  
 \<49.1.4\>"पूर्वं विश्रवसः पुत्रो रावणो नाम राक्षसः।  
 तपः कृत्वा सुघोरञ्च देवदानवराक्षसैः ॥4॥  
  
 \<49.1.5\>मानुषादितरैर्लब्ध्वा वरं चावध्यतामयम्।  
 बलदर्पादिमाँल्लोकान् बाधते नितरां मुनीन् ॥5॥  
  
 \<49.1.6\>श्रीशैलस्य सकाशे तु दैत्याः केचन सर्वदा।  
 बलोद्धता महावेगा नित्यं ब्राह्मणकण्टकाः ॥6॥  
  
 \<49.1.7\>बाधन्ते प्राणिनः सर्वान् नित्योद्यतवरायुधाः।  
 वैकुण्ठं क्षीरसिन्धुं च दृष्ट्वा त्वत्प्रीतिकारकम् ॥7॥  
  
 \<49.1.8\>तत्तत्स्थानं समालोक्य लीलालोलहृदम्बुजम्।  
 त्वां तु तत्र श्रियः कान्तमदृष्ट्वा चात्र ते वयम् ॥8॥  
  
 \<49.1.9\>आगताः शरणं नो हि त्वमेव रिपुसूदन!।  
 जगद्रक्षणकर्ता त्वं तद्विसृज्य रमासख! ॥9॥  
  
 \<49.1.10\>अतिचैत्ररथे दिव्ये गिरावस्मिन् वृषाभिधे।  
 क्रीडसे परमानन्दः क्रीडारसवशानुगः ॥10॥  
  
 \<49.1.11\>अस्माकं का गतिर्विष्णो!वद वेङ्कटनायक!"।  
 इत्युक्तः प्राह तान्त्सर्वान् कृपानिधिरधोक्षजः ॥11॥  
  
श्रीभगवान्---  
 \<49.1.12\>"अहमेव गतिर्ब्रह्मन्!भवतां माऽस्तु तद्भयम्।  
 अभयं भवतां दत्तं मया हि कमलासन! ॥12॥  
  
 \<49.1.13\>अचिराद्राक्षसं क्रूरं रावणं लोककण्टकम्।  
 सबन्धुं सरथं साश्वं वधिष्यामि न संशय\_" ॥13॥  
  
 \<49.1.14\>एवमुक्त्वा विधिं श्रीशः प्राहागस्त्यं तपोधनम्।  
 "अगस्त्य!स्वागतं ते हि ब्रूहि कार्यं महामुने" ॥14॥  
  
 \<49.1.15\>इत्युक्तः प्राह तं विष्णुं मुनिः परमपावनः।  
 "मन्दस्मितमनोहारि त्वदीयमुखपङ्कजम् ॥15॥  
  
 \<49.1.16\>सद्यः सन्तापहरणं हृदयाऽऽह्लादकारणम्।  
 अदृष्ट्वा तत्कथं स्थातुं शक्नुयां वेङ्कटेश्वर! ॥16॥  
  
 \<49.1.17\>त्वदीयं दर्शनं पुण्यं ममोद्देश्यं प्रधानतः।  
 अन्यञ्च किञ्चिद्वक्ष्यामि श्रूयतां पुरुषोत्तम! ॥17॥  
  
 \<49.1.18\>असुराः केचिदुद्भूताः श्रीशैलस्य समीपतः।  
 वरदानोद्धताः सर्वे बाधन्ते प्राणिनः सदा ॥18॥  
  
 \<49.1.19\>सत्यत्र तव सान्निध्ये देशपीडा कथं भवेत्?।  
 विषयोऽयं त्वदीयस्तु ॥19॥  
  
 \<49.1.20\>दस्युभिः पीड्यमानश्चेदुपेक्षाविषयः कथम्?।  
 दुष्टानां निग्रहः कार्यः शिष्टानां रक्षणं तथा ॥20॥  
  
 \<49.1.21\>भवद्देशजनाः सर्वे नीरोगा निरुपद्रवाः।  
 दीर्घायुषस्तथा सर्वे श्रीमन्तः पुत्रपौत्रिणः ॥21॥  
  
 \<49.1.22\>वरमेतद्देहि देव ममावश्यं श्रियः पते"।  
 इति पृष्टः पुनः प्राह परमात्मा सनातनः ॥22॥  
  
 \<49.1.23\>"दत्तमेतद्वरं चाद्य मया मुनिवरोत्तम।  
 हनिष्ये सर्वदुष्टांश्च करिप्ये निरुपद्रवम् ॥23॥  
  
 \<49.1.24\>आरोग्यं सम्पदं दास्ये सन्ततीश्च शतायुषः।  
 दास्यामि सर्वदा तेषामेतद्विषयवासिनाम् ॥24॥  
  
 \<49.1.25\>अयाचितं च यच्चान्यत् काङ्क्षितं तद्ददामि वः"।  
 इति दत्त्वा वरं सम्यङ् मुनये कमलापतिः ॥25॥  
  
 \<49.1.26\>सनकादीनुवाचेदं "स्वागतं भवतामिति"।  
 इति पृष्टाः पुनः प्रोचुर्योगिनस्तं रमापतिम् ॥26॥  
  
 \<49.1.27\>"स्वामिन्नियं पुण्यभूमिः तपः सिद्यति शीघ्रतः।  
 किं तु बाधा च महती दुस्सहा कलहार्थिनाम् ॥27॥  
  
 \<49.1.28\>निर्बाधं कुर्विणं देशं शीघ्रं शेषगिरीश्वर।  
 त्यक्त्वा वैकुण्ठमस्मिन् हि स्थीयसे पर्वतोत्तमे ॥28॥  
  
 \<49.1.29\>त्वमत्र वेङ्कटावीश!स्थित्वाऽपि प्राणिसौख्यदः।  
 अदृश्यः सर्वभूतैश्चेत् तावता किं प्रयोजनम्? ॥29॥  
  
 \<49.1.30\>स्थातव्यं हि त्वया तात सर्वप्रत्यक्षगोचरम्।  
 इदमेव हरे स्वामिन्!परमं नः प्रयोजनम" ॥30॥  
  
 \<49.1.31\>एवमभ्यर्थितः श्रीशः सनकादितपोधनैः।  
 "तथैव कुर्वे योगीन्द्रा"इति चोक्त्वा मुनींस्तदा ॥31॥  
  
 \<49.1.32\>प्राह चेन्द्रं वचो विष्णुः "किं ते कार्यं वदे" ति च।  
 इति पृष्टः पुनः प्राह देवेन्द्रो विष्णुमव्ययम् ॥32॥  
  
 \<49.1.33\>"स्वामिन्नच्युत गोविन्द रावणेन दुरात्मना।  
 पीडिताश्च वयं सर्वे स्थानात्स्थानं भ्रमामहे" ॥33॥  
  
 \<49.1.34\>इत्युक्तः प्राह देवोऽपि देवेन्द्रं कमलापतिः।  
 "स्वस्था भवत देवाश्च सर्वे यूयं गतज्वराः ॥34॥  
  
 \<49.1.35\>हत एव दुरात्मा च रावणो लोककण्टकः।  
 अचिरात्तं वधिष्यामि सत्यमित्यवधार्यताम्" ॥35॥  
    
 %शङ्करस्य शेपाचलाऽऽग्नेयदिगवस्थानप्राप्तिः%  
   
 \<49.1.36\>इत्युक्त्वा कमलानाथः प्राहेशानं शुचिस्मितः।  
 "किमागमनकार्यं ते वद शङ्कर सत्वरम्" ॥36॥  
  
 \<49.1.37\>इति पृष्टः शिवः प्राह स्वामिन्नित्यच्युतं वचः।  
 "स्वामिंस्त्वया सदा यत्र स्थीयते वेङ्कटेश्वर! ॥37॥  
  
 \<49.1.38\>तत्रैव देव स्थातव्यं मया वृषगिरीश्वर"।  
 इति पृष्टः पुनः प्राह नीलमेघसमद्युतिः ॥38॥  
  
 \<49.1.39\>"आकल्पं च वसामीह वेङ्कटाह्वयभूधरे।  
 त्वमप्यत्र मॄडानीश महादेव वस प्रभो!" ॥39॥  
  
 \<49.1.40\>उपत्यकायामस्याद्रेः शोचिष्केशदिशीश्वर!"।  
 इत्यादिश्य नृपं प्राह कोसलाधिपमीश्वरः ॥40॥  
  
 \<49.1.41\>"चिरकालेन दृष्टोऽसि किं ते कार्यं वद प्रभो"।  
 केशवेनैवमुक्तस्तु प्राह राजा मनोगतम् ॥41॥  
  
 %भगवन्तमुद्दिश्य दशरथकृतपुत्रप्रार्थना%  
 \<49.1.42\>स्वामिन् पुरुषशार्दूल!त्वत्प्रसादान्मयाऽच्युत!।  
 राज्यं भुक्तं चिरं दत्तं ब्राह्मणेभ्यो महद्धनम् ॥42॥  
  
 \<49.1.43\>अनुभूतं सुखं सर्वं जिताश्च रिपवस्तथा।  
 नानुभूतं सुखं पुत्रजन्मसम्भवमच्युत! ॥43॥  
  
 \<49.1.44\>न लोकः पुत्रहीनस्य वदन्तीति द्विजातयः।  
 देहि मे पुत्रमोजिष्ठं लोकविख्यातपौरुषम्" ॥44॥  
  
 \<49.1.45\>इति पृष्टः पुनः प्राह राजानं वेङ्कटाधिपः।  
 "राजंस्त्वया कृतं पूर्वं दुस्सहं बहु दुष्कृतम् ॥45॥  
  
 \<49.1.46\>किं कर्तव्यं मया राजन्!इत्युक्तः प्राह वै नृपः।  
 "स्वामिन्नभ्युदिते सूर्ये तमस्तिष्ठेत्कथं प्रभो! ॥46॥  
  
 \<49.1.47\>"क्षीयन्ते चास्य कर्माणि तस्मिन्दृष्टे परावरे"।  
 इति वक्ति श्रुतिः स्वामिन् त्वयि दृष्टे न चास्त्यघम् ॥47॥  
  
 \<49.1.48\>इत्यतो मम गोविन्द!कथं पापं त्वयि स्थिते"।  
 प्राह चैवं नृपेणोक्तः श्रीशः पापविनाशनः ॥48॥  
  
 \<49.1.49\>"राजन्! प्रीतो भवद्भक्या चतुःश्लोक्या त्वदीयया।  
 स्तुत्या च परमप्रीतः तव दास्ये वरोक्तमम् ॥49॥  
  
 \<49.1.50\>यस्मात्प्रीत्या चतुःश्लोकी त्वयोक्ता मम भूपते!।  
 तस्मात्तु तव पुत्राश्च चत्वारोऽमितविक्रमाः ॥50॥  
  
 \<49.1.51\>शूराश्च बलवन्तश्च मत्तुल्यबलविक्रमाः।  
 दत्ता राजंस्त्वयाऽयोध्यां गत्वा यष्टव्यमादरात्" ॥51॥  
  
 \<49.1.52\>इत्युक्तः सोऽथ राजेन्द्रो बभूव पुलकाङ्कितः।  
 स्तुत्वा नत्वा तु बहुधा देवदेवं रमापतिम् ॥52॥  
  
 \<49.1.53\>प्रदक्षिणं ततः कृत्वा पुनः स्तुत्वा प्रणम्य च।  
 आमन्त्र्य शेषशैलेन्द्रनिलयं सपुरोहितः।  
 ययौ दशरथः श्रीमान् अयोध्यां सह बन्धुभिः ॥53॥  
 इति श्रीवाराहपुराणे श्रीवेङ्कटाचलमाहात्म्ये ब्रह्मादीन् प्रति भगवत्कृतकुशलानुयोगादिवर्णनं नाम एकोनपञ्चाशोऽध्यायः  
 ----------------------

 अथ पञ्चाशोऽध्यायः  
 --------------  
 %भगवन्तं प्रति चतुर्मुखकृतप्रार्थनादिः%  
श्रीसूतः---

 \<50.1.1\>इति दत्त्वा वरं तस्मै नृपाय कमलापतिः।  
 कमलासनमाहूय वचनं चेदमब्रवीत् ॥1॥  
  
 \<50.1.2\>"ब्रह्मन् कालस्त्वतिक्रान्तः किमर्थं स्थीयते त्वया।  
 किमभीष्टं वद क्षिप्रं सत्यं दास्यामि तद्वरम्" ॥2॥  
  
 \<50.1.3\>इति पृष्टः पुनः प्राह ब्रह्मा लोकपितामहः।  
 "यदि दास्यसि विश्वेश ममाभीष्टं रमापते! ॥3॥  
  
 \<50.1.4\>त्वमेवम्भूत एवात्र सर्वप्रत्यक्षगोचरः।  
 केवलं दर्शनादेव सर्वेषां सर्वदः सदा ॥4॥  
  
 \<50.1.5\>भगवन्नर्हसि स्थातुं लोकानुग्रहकाम्यया।  
 कलौ युगे जनाः सर्वे शिश्नोदरपरायणाः ॥5॥  
  
 \<50.1.6\>न जानन्ति नरा धर्ममधर्मं वाऽपि भूतले।  
 प्रायशो दुर्बलाः सर्वे रोगिणः काममोहिताः ॥6॥  
  
 \<50.1.7\>पशुप्राया मनुष्या हि न जानन्त्यात्मनो हितम्।  
 प्रायशः पापिनामेव युगे जन्म कलौ हरे ॥7॥  
  
 \<50.1.8\>क्षुत्तृष्णोपहताः सर्वे न त्वां जानन्ति किञ्चन।  
 ते यद्युपेक्षिताः सर्वे नरका रौरवादयः ॥8॥  
  
 \<50.1.9\>न पर्याप्ताः पुनः सृज्या नरकास्ते सहस्रधा।  
 भवेयुर्वेङ्कटाधीश दयालोलहृदम्बुज! ॥9॥  
  
 \<50.1.10\>तेषामनुग्रहार्थाय स्थातव्यं भवता हरे!"।  
 ब्रह्मणाऽभ्यर्थितस्त्वेवं कृपानिधिरुवाच ह ॥10॥  
  
 \<50.1.11\>"ब्रह्मन्नभ्यर्थितं त्वेतत् महद्वरमनुत्तमम्।  
 सर्वजीवदयालुत्वमहो तव चतुर्मुख! ॥11॥  
  
 \<50.1.12\>अनेन सुतरां प्रीतस्तव दास्ये यथेप्सितम्।  
 स्थास्याम्यत्रैव सर्वेषां प्रत्यक्षः सर्वकामदः ॥12॥  
  
 \<50.1.13\>आकल्पं च वसामीह श्रिया सार्धं चतुर्मुख!।  
 शेषेण गरुडेनैव विष्वक्सेनेन सर्वदा ॥13॥  
  
 \<50.1.14\>भूम्या च नीलया सार्धं सर्वैः पारिषदैः सह।  
 ये केचिदत्र कुर्वन्ति तपांसि विविधानि च ॥14॥  
  
 \<50.1.15\>तेषां तपांसि सिद्यन्तु सुलभेनाऽशु वर्त्मना।  
 तथैव यज्ञकर्माणि योगाश्चापि च योगिनाम् ॥15॥  
  
 \<50.1.16\>स्वामिपुष्करिणी चेयं ब्रह्मँल्लोकपितामह!।  
 तीर्थानां स्वामिभूतत्वादुच्यतेऽन्वर्थनामतः ॥16॥  
  
 \<50.1.17\>यानि कानि च तीर्थानि गङ्गादीनि महीतले।  
 तानि सर्वाणि चोत्पन्नान्यस्मात्तीर्थात् पितामह! ॥17॥  
  
 \<50.1.18\>ऐरंमदतटाकश्च वैकुण्ठे यस्तु तिष्ठति।  
 स एव गीयते चात्र स्वामिपुष्करिणीति च ॥18॥  
  
 \<50.1.19\>अत्र स्नानेन नश्यन्ति महापातककोटयः।  
 उपपातकसङ्घाश्च रहस्ये च प्रकाशतः ॥19॥  
  
 \<50.1.20\>कृतानि यानि पापानि नश्यन्त्येव न संशयः।  
 यं यं कामं समुद्दिश्य स्नात्यस्मिंस्तु सरोवरे ॥20॥  
  
 \<50.1.21\>तं तं काममवाप्नोति नात्र कार्या विचारणा।  
 काणः खञ्ज कृशः कुब्जो मूको बधिर एव च ॥21॥  
  
 \<50.1.22\>अनपत्यो दरिद्रो वा कुष्ठी वा व्याधिपीडितः।  
 मयि चानुत्तमां भक्तिं कृत्वा मद्दर्शनोत्सुकः ॥22॥  
  
 \<50.1.23\>आयाति चेद्यथाकामं प्राप्नोति हि न संशयः।  
 अद्यप्रभृति निश्शंका जनाः कमलसम्भव!।  
 विचरन्तु दिवारात्रं निर्बाधाश्च महीतले" ॥23॥  
  
 %श्रीवेङ्कटाद्रिनिकटस्थासुरवधार्थं चक्रप्रेषणम्%  
 \<50.1.24\>इत्थमाश्वास्य दुर्दैत्यविनाशाभ्यर्थिनं विधिम्।  
 सुदर्शनं हेतिराजं समाहूयान्वशात्तदा ॥24॥  
  
 \<50.1.25\>"सुदर्शनसहस्रार ज्वालामालाविभीषण!।  
 आगच्छ त्वं महाभाग श्रुणु मद्वचनं शुभम्।  
 कुमुदादिगणैः सार्धं सर्वायुधपरिच्छदैः" ॥25॥  
  
 \<50.1.26\>इतो निर्गत्य सहसा यत्र दैत्या महाबलाः।  
 यक्षराक्षसनागाश्च दुष्टा ब्राह्मणहिंसकाः ॥26॥  
  
 \<50.1.27\>ये चोरा वसुहर्तारो देशोपप्लवकारकाः।  
 यत्र यत्र गिरौ वाऽपि देशे वा काननेऽपि वा ॥27॥  
  
 \<50.1.28\>परितोऽस्य गिरेस्त्वं तु गत्वा दुष्टान् महाबलान्।  
 निश्शेषं भस्मसात्कृत्वा देशं च निरुपद्रवम् ॥28॥  
  
 \<50.1.29\>कृत्वा तु तत्र तत्रापि जनरक्षां विधाय च।  
 आगच्छ त्वं महाभागे"त्याज्ञप्तश्चक्रराडपि ॥29॥  
  
 \<50.1.30\>विनिर्गत्य गिरेस्तस्मात् दैत्यसङ्घान् सुदुर्जयान्।  
 अन्यानपि जनान् हत्वा देशबाधाविधायकान् ॥30॥  
  
 \<50.1.31\>क्षणेन सर्वान् दुष्टौघान् निश्शेषं भस्मसात्तदा।  
 कृत्वाऽऽगच्छन्महाचक्रं सर्वेषां पश्यतां हरेः ॥31॥  
  
 \<50.1.32\>सन्निधौ तत्समागत्य व्यजिज्ञपदिदं वचः।  
 "निहता दुष्टदैत्यास्ते प्रतापाञ्चक्रिणस्तव" ॥32॥  
  
 \<50.1.33\>इति तस्मिन् समायाते चक्रराजे हरिः स्वयम्।  
 पुनराह सुरश्रेष्ठं "कर्तव्यं किमितः प्रभो! ॥33॥  
  
 \<50.1.34\>वदे"ति पृष्टः प्राहासौ ब्रह्मा हर्षसमाकुलः।  
 "बिभेमि वक्तुं देवेश प्रसन्नमुखपङ्कज" ॥34॥  
  
 \<50.1.35\>इत्युक्तोऽथ हरिः प्राह"मा भैषीस्त्वं वदस्व तत्"।  
 इत्याश्वस्तः पुनः प्राह ब्रह्मा ब्रह्मविदग्रणीः ॥35॥  
  
 %श्रीवेङ्कटेश्वरमहोत्सवघट्टः%  
 \<50.1.36\>"ध्वजारोहणपूर्वश्च कार्यस्तव महोत्सवः।  
 स च त्वया महाभूमन्! अङ्गीकार्यः श्रिया सह"॥  
 इति ब्रुवन् विधिस्तेन चोदितः "क्रियता"मिति ॥36॥  
  
 \<50.1.37\>विधिश्चकार मुनिभिः वैखानसमुखैः सह।  
 उत्सवं ध्वजपूर्वं च कन्यामासं गते रवौ ॥37॥  
  
 \<50.1.38\>आहूताश्च सुराः सर्वे सर्वाभ्यो दिग्भ्य एव च।  
 आगता विबुधाः सर्वे राजानः पुण्यकृत्तमाः ॥38॥  
  
 \<50.1.39\>ब्राह्मणाः क्षत्रिया वैश्याः शूद्राश्चान्त्यजनास्तथा।  
 नानाजातिसमुत्पन्नाः समुद्रवनवासिनः ॥39॥  
  
 \<50.1.40\>अङ्गवङ्गकलिङ्गेषु गौडकाश्मीरसिन्धुषु।  
 चोलमालवपाण्ड्येषु कोसलेषु कुशेषु च ॥40॥  
  
 \<50.1.41\>वसन्तस्ते जनाः सर्वे सुकुटुम्बाः समाययुः।  
 घुप्यन्तः सङ्घशश्चोञ्चैः "गोवि"न्देति पुनः पुनः ॥41॥  
  
 \<50.1.42\>"योगिनामप्यदृश्योऽसौ दयया सर्वजन्तुषु।  
 सर्वप्रत्यक्षतां यातः श्रीनिवासः परात्परः ॥42॥  
  
 \<50.1.43\>अङ्गीचकार विधिना निर्मितञ्च महोत्सवम्।  
 उत्सवे दर्शनं पुण्यं श्रीनिवासस्य शार्ङ्गिणः" ॥43॥  
  
 \<50.1.44\>इति ब्रुवन्तस्ते सर्वे मध्येमार्गं जनास्तथा।  
 चक्रुः पानीयशालाश्च विविधान्नगृहाणिय ॥44॥  
  
 \<50.1.45\>वाहनानि च वासांसि छत्राण्याभरणानि च।  
 पादुकाश्च जनाः सर्वे दधतः सर्वदैव हि ॥45॥  
  
 \<50.1.46\>नृत्यन्तो वादयन्तश्च गायन्तश्च परस्परम्।  
 आजग्मुः सेवितुं सर्वे वेङ्कटाह्वयभूधरम् ॥46॥  
  
 \<50.1.47\>ब्रह्मा च कारयामास समागतजनान् प्रति।  
 विश्वकर्माणमाहूयं समर्थं शिल्पिनां वरम् ॥47॥  
  
 \<50.1.48\>अन्नसालाश्च विविधाः प्रपाश्च बहुधा तदा।  
 उपकार्याश्य बहुधा कारितास्तत्र तत्र वै ॥48॥  
  
 \<50.1.49\>गिरेश्च परितस्तत्र नगराणि चकार ह।  
 विश्वकर्मा तु विधिवत् मनोज्ञानि पुराणि च ॥49॥  
  
 \<50.1.50\>पुरे पुरे च विविधा वीथयः पण्यवीथयः।  
 शोभन्ते गणिकानां च वणिजां पुण्यसम्पदः ॥50॥  
  
 \<50.1.51\>तत्र तत्र च शोभन्ते मुक्ताविद्रुमराशयः।  
 सर्वे च धर्मनिरताः सर्वे च धनिनस्तदा ॥51॥  
  
 \<50.1.52\>सेवार्थमागतानां तु ददुर्वस्त्राण्यनेकशः।  
 सझानि च ददुः सर्वे पानीयान्नं च सर्वदा ॥52॥  
  
 \<50.1.53\>ब्रह्मा च देवदेवस्य चकार परमोत्सवम्।  
 जगुः कलं च गन्धर्वा ननृतुश्चाप्सरोगणाः ॥53॥  
  
 \<50.1.54\>भेरीमृदङ्गमुरजाः पणवानकगोमुखाः।  
 ढक्काझर्झरनिस्साणवाद्यभेदास्त्वनेकधा ॥54॥  
  
 \<50.1.55\>वादयामासुरव्यग्रं नादयन्तो दिशो दश।  
 विमानं परितस्तत्र वीथयो भान्ति सर्वतः ॥55॥  
  
 \<50.1.56\>विश्वकर्मा स्वसामर्थ्यं प्रकटीकृतवांस्तदा।  
 तुङ्गप्रासादसम्बाधं विचित्रगृहभित्तिकम् ॥56॥  
  
 \<50.1.57\>चन्द्रकान्तिशिलोपेतं सूर्यकान्तसमन्वितम्।  
 अनेकरत्नखचितं तप्तहाटकनिर्मितम् ॥57॥  
  
 \<50.1.58\>तुङ्गध्वजसमोपेतं रत्नतोरणसंयुतम्।  
 जलसिक्तं पुष्पकीर्णं दिव्यधूपसुधूपितम्।  
 चकार नगरं तत्र गन्धर्वनगरं यथा ॥58॥  
 इति श्रीवाराहपुराणे श्रीवेङ्कटाचलमाहात्म्ये भगवन्तं प्रति चतुर्मुखकृतप्रार्थनादिवर्णनं नाम पञ्चाशोऽध्यायः  
 --------------------



 अथ एकपञ्चाशोऽध्यायः  
 --------------  
 %श्रीवेङ्कटेशमहोत्सववैभववर्णनम्%  
श्रीसूतः---  
 \<51.1.1\>ब्रह्मा च वेङ्कटेशस्य दिव्योत्सवदिनेषु वै।  
 नैवेद्यं बहुधा चक्रे घृतसूपगुडोत्तरम् ॥1॥  
  
 \<51.1.2\>गुडान्नं पायसान्नञ्च मुद्गान्नञ्च तिलौदनम्।  
 शाल्यन्नं कृसरान्नञ्च मरीच्यन्नं तथैव च ॥2॥  
  
 \<51.1.3\>गोधूमान्नञ्च माषान्नं मधुरान्नं घृतोत्तरम्।  
 एवं बहुविधान्नञ्च फलानि विविधानि च ॥3॥  
  
 \<51.1.4\>व्यञ्जनानि विचित्राणि मनस्तोषकराणि च।  
 दिव्यान्यमृतकल्पानि सुस्वादुरसवन्ति च ॥4॥  
  
 \<51.1.5\>उच्धैश्श्रवसमश्वञ्च गजमैरावतं तथा।  
 अनन्तं नागराजञ्ज गरुडञ्च त्रयीमयम् ॥5॥  
  
 \<51.1.6\>एकैकं समधिष्ठाय वेङ्कटाद्रिशिखामणिः।  
 दिने दिने सुरान्त्सर्वान् उत्सवार्थं समागतान् ॥6॥  
  
 \<51.1.7\>अनुजग्राह रथ्यायामटन् भूम्या श्रियाऽन्वितः।  
 समस्तवाद्यघोषैश्च गजाश्वैः समलङ्कृतैः ॥7॥  
  
 \<51.1.8\>चित्रध्वजपताकाभिः चित्रचामरराजिभिः।  
 सहितो नृत्तवादित्रैः वरनारीगणैः सह ॥8॥  
  
 \<51.1.9\>कविभिर्वन्दिभिश्चैव गायकैः पाठकैस्तथा।  
 नित्यं वेदैः स्तूयमानः श्रीनिवासः परात्परः ॥9॥  
  
 \<51.1.10\>प्रातर्देवगणैः कैश्चिदुपदाभिश्च पूजितः।  
 तथैवं सायं देवैश्योपदया पूजितो हरिः ॥10॥  
  
 \<51.1.11\>ववृधे लोकवृद्यर्थमुत्सवे ब्रह्मनिर्मिते।  
 जुहुवुर्यागशालायां मुनयो वीतकल्मषाः ॥11॥  
  
 \<51.1.12\>विधिवत्स्थापयामासुः पूर्णकुम्भान् मनोहरान्।  
 दिग्बलिं विधिवञ्चक्रुः वैखानसतपोधनाः ॥12॥  
  
 \<51.1.13\>श्रीनिवासोत्सवदिनं पुण्यं पापप्रणाशनम्।  
 इत्यागता जनाः सर्वे चक्रुर्दानान्यनेकशः ॥13॥  
  
 \<51.1.14\>अन्नदानं स्वर्णदानं वस्त्रदानं तथैव च।  
 गृहदानं महापुण्यमिति मत्वा महाजनाः ॥14॥  
  
 \<51.1.15\>इष्टकादारुभिश्चैव निर्मितं हर्म्यसंयुतम्।

 ददुः प्रत्येकशो वेश्म सोपस्ककमलङ्कृतम् ॥15॥  
  
 \<51.1.16\>राजानः स्थापयामासुः विप्रेन्द्रांस्तत्र भूधरे।  
 वैश्यानन्यांश्च मनुजान् स्थापयामास वै विधिः॥16॥  
  
 \<51.1.17\>अत्रैव वासः कर्तव्यः सर्वदेति विनिश्चताः।  
 वासं चक्रुश्च तत्रैव विप्राद्या मानवाः सदा ॥17॥  
  
 \<51.1.18\>एवं श्रीवेङ्कटेशस्य वर्तमाने महोत्सवे।  
 कदाचित्स्यन्दनं दिव्यं नानारत्नविराजितम् ॥18॥  
  
 \<51.1.19\>तप्तजाम्बूनदमयमुच्छ्रितध्वजशोभितम्।  
 नानाकुसुममाल्यैश्च मुक्तामाल्यैश्च शोभितम् ॥19॥  
  
 \<51.1.20\>हैमवस्त्रवितानाढ्यं सिद्धगन्धर्वसेवितम्।  
 विमानं पुष्पकं कान्त्या स्मारयन्तं मनोहरम् ॥20॥  
  
 \<51.1.21\>रथं तं समधिष्ठाय श्रीभूमिसहितः परः।  
 श्रीनिवासः स्फुरद्रत्नकिरीटमकुटोज्ज्वलः ॥21॥  
  
 \<51.1.22\>ब्रह्मादिदेवबृन्दैश्च सेव्यमानस्तपोधनैः।  
 परिक्रम्य महावीथीं राजवीथीं श्रियोज्ज्वलाम् ॥22॥  
  
 \<51.1.23\>पुनरागत्य तं दिव्यं वितानासनशोभितम्।  
 आस्थानमण्डपं तत्र मणिस्तम्भशतैर्युतम् ॥23॥  
  
 \<51.1.24\>हिरण्मयमधिष्ठाय स्वयम्भुवमकल्मषम्।  
 आहूय वाचा भगवान् अब्रवीन्मधुरां गिरम् ॥24॥  
  
 %महोत्सवसेवाफलदानफलप्रशंसादिकम्%  
श्रीभगवान्----  
 \<51.1.25\>"ब्रह्मन्! प्रीतोऽस्मि नितरां त्वद्भक्त्या चोत्सवेन च।  
 श्रृणुध्वं मुनयो देवा राजानो योगिनश्च ये ॥25॥  
  
 \<51.1.26\>वर्षे वर्षे तु मासेऽस्मिन् कन्याराशिं गते रवौ।  
 ये केचिदत्र कुर्वन्ति ब्रह्मक्लृप्तोत्सवं मम ॥26॥  
  
 \<51.1.27\>ते यान्ति ब्रह्मणो लोकं भूमौ कामानवाप्य च।  
 इममुत्सवमुद्दिश्य सेवार्थं यस्तु वासतः ॥27॥  
  
 \<51.1.28\>क्रमते पदमेकं तु गन्तुं शेषगिरिं प्रति।  
 पदस्यैकस्य तस्यैव फलं भवति मत्पदम् ॥28॥  
  
 \<51.1.29\>ऐहिकं तु फलं तस्य ह्यवोन्तरफलं भवेत्।  
 सेवन्ते ये हि मामस्मिन्नुत्सवे ब्रह्मकल्पिते ॥29॥  
  
 \<51.1.30\>सेवन्ते तान् महीपालाः स्नेहाद्दद्युश्च वाञ्छितम्।  
 प्रपामुत्सवकाले हि ये तु कुर्वन्ति देहिनः ॥30॥  
  
 \<51.1.31\>मच्चित्तं तान्त्समुद्दिश्य शीतलं भवति क्षणात्।  
 अन्नदानं प्रशस्तं स्यात् विशेषेण महोत्सवे ॥31॥  
  
 \<51.1.32\>येऽपि चान्नं प्रयच्छन्ति तेषां सप्तकुलावधि।  
 अन्नं बहुविधं चित्रं दीयते हि मया विधे! ॥32॥  
  
 \<51.1.33\>ते तु भुक्त्वा बहून् भोगान् मया दत्तानभीप्सितान्।  
 अन्ते हि मत्पदं यान्ति स्वर्गं भुक्त्वा तु मध्यतः ॥33॥  
  
 \<51.1.34\>काणान्धपङ्गुमूकानामन्येषां विकलाङ्गिनाम्।  
 अन्नवस्त्रहिरण्यादिदातॄणां सम्पदः सदा ॥34॥  
  
 \<51.1.35\>अनायासेन सिद्यन्ति मच्छन्दात् पद्मसम्भव!।  
 ये हि चात्र स्थितिं नित्यं वाञ्छन्ति मनुजा भुवि ॥35॥  
  
 \<51.1.36\>तेषामिहैव दास्यामि सम्पदं सन्ततिं तथा।  
 तारतम्यवशाद्भक्तेः तेषां सिद्यन्ति सम्पदः ॥36॥  
  
 \<51.1.37\>जननं मरणं येषां स्थितिर्वाऽस्मिन्महीधरे।  
 तेषां मुक्तिः करस्था हि ज्ञानसाध्या हि दुर्लभा ॥37॥  
  
 \<51.1.38\>यानि कानि च दानानि सन्ति शास्त्रो दितानि च।  
 तानि सर्वाणि दानानि क्रियमाणानि चेदिह ॥38॥  
  
 \<51.1.39\>ऐहिकञ्च फलं दत्त्वा स्वर्गमीप्सितमेव वा।  
 मत्पदञ्‌च शरीरान्ते ददाम्येषां न संशयः ॥39॥  
  
 \<51.1.40\>गिरेश्च परितो भूमौ ग्रामान्वा पत्तनानि वा।  
 करोति श्रद्धया राजा ब्राह्मणो योऽपि कोऽपि वा ॥40॥  
  
 \<51.1.41\>स वै राज्यश्रियं भुक्त्वा भुक्त्वा स्वर्गादिकं चिरम्।  
 मत्सायुज्यं व्रजत्येव नात्र कार्या विचारणा ॥41॥  
  
 \<51.1.42\>"पुण्यं क्षेत्रमिदं भूमौ स्थातव्यं हि सदाऽत्र तु"।  
 इति बुद्द्याऽत्र वसतां गृहक्षेत्रादिकं तु ये ॥42॥  
  
 \<51.1.43\>ददतीह नरास्ते वै लब्ध्वा वासफलानि च।  
 प्राप्नुवन्ति पुनश्चैव मामकञ्च पदं ध्रुवम् ॥43॥  
  
 \<51.1.44\>अत्र ये वसतां प्राज्ञा विद्यादानमनुत्तमम्।  
 कुर्वन्ति तेषां विदुषां कीर्तिस्त्रैलोक्यगामिनी ॥44॥  
  
 \<51.1.45\>तद्बन्धुबन्धुतद्बन्धुतद्बन्धुजनबान्धवाः।  
 सर्वेऽपि तत्फलं लब्ध्वा मोदन्ते दिवि देवताः ॥45॥  
 इति श्रीवाराहपुराणे श्रीवेङ्कटाचलमाहात्म्ये श्रीवेङ्कटेश्वरमहोत्सववैभववर्णनं नाम एकपञ्चाशोऽध्यायः  
 --------------------  
  
 


 अथ द्विपञ्चाशोऽध्यायः  
 ---------------  
 %वेङ्कटाद्रौ पुष्पोद्याननिर्माणादिप्रशंसा%  
श्रीसूतः----

 \<52.1.1\>उक्त्वा चैवं वेङ्कटेशः पुनः प्रीत्या जगाद च ॥1॥  
  
श्रीभगवान्---  
 \<52.1.2\>"श्रृणुध्वं विबुधा यूयमन्यत्किञ्चिद्ब्रवीमि वः।  
 ये हि चात्र प्रकुर्वन्ति बृन्दावनमनुत्तमम् ॥2॥  
  
 \<52.1.3\>उद्यानानि च पुण्यानि नानावृक्षयुतानि च।  
 पुष्पोद्यानानि कृत्वा च तत्पुष्पैरर्चयन्ति माम्॥3॥  
  
 \<52.1.4\>दलस्यैकस्य दिव्यानि वत्सराण्यर्बुदानि च।  
 स्वर्गे भुक्त्वा परान् भोगान् अन्ते यान्ति च मत्पदम् ॥4॥  
  
 \<52.1.5\>अवान्तरफलं तेषामीप्सितं हि महीतले।  
 न च सन्ततिविच्छेदः तेषां पुण्यकृतां भुवि ॥5॥  
  
 \<52.1.6\>फलपुष्पाणि पत्राणि यावन्ति प्रतिवत्सरम्।  
 उद्भवन्ति तथा कामाः तेषामपि महीतले ॥6॥  
  
 \<52.1.7\>प्रत्यहं मम नैवेद्यं यावत्प्रस्थचतुष्टयम्।  
 सव्यञ्जनं कल्पयन्ति ते हि पुण्यतमा भुवि ॥7॥  
  
 \<52.1.8\>ब्रह्मेन्द्रलोकप्रमुखाः तैः सुखेन जिता नरैः।  
 तदीयदर्शनात्पुंसो भवन्ति महिमादयः ॥8॥  
  
 \<52.1.9\>तेषामैश्वर्यसम्पत्तौ वक्तव्यं नावशिष्यते।  
 अन्ते यान्ति परं धाम पुनरावृत्तिवर्जितम् ॥9॥  
  
 \<52.1.10\>भूषणं स्वर्णखचितं वज्रमाणिक्यसंयुतम्।  
 प्रयच्छन्ति च ये पुण्या मामुद्दिश्य महीतले ॥10॥  
  
 \<52.1.11\>रूपलावण्यसम्पन्ना विद्यावन्तश्चिरायुषः।  
 भवन्ति पुत्रास्तेषाञ्च मच्छन्दात्सम्पदोऽपि च ॥11॥  
  
   
 \<52.1.12\>पद्मकह्लारतुलसीवचम्पकैर्दामकारिणः।  
 मदर्चननिमित्तं ये प्रत्यहं श्रद्धयाऽन्विताः ॥12॥  
  
 \<52.1.13\>लक्ष्म्या समेतस्तेषां हि गृहे वत्साम्यहं सुराः।  
 तेषां येऽपि च साहाय्यं कुर्वते श्रद्धयाऽन्विताः ॥13॥  
  
 \<52.1.14\>तेषामपि सदा सम्पत्प्रदोऽहं कमलासन!।  
 भोः सुरा योगिनः सर्वे येऽपि चात्र समागताः ॥14॥  
  
 \<52.1.15\>युष्माकं यद्यदिष्टं तत् दास्येऽहं सकलं वरम्।  
 पुत्रान् पौत्राञ्छ्रियं वाऽपि राज्यमारोग्यमेव वा ॥15॥  
  
 \<52.1.16\>आयुः कीर्तीञ्च यञ्चान्यत् मत्तो वाञ्छति यः पुमान्।  
 तत्तद्ददाम्यहं तस्मै सत्यं सत्यं न संशयः ॥16॥  
  
 \<52.1.17\>बहुनेह किमुक्तेन ये चात्र वसतां पुनः।  
 कुर्वन्ति चानुकूल्यं वै ते मे प्रियतरा मताः ॥17॥  
  
 \<52.1.18\>निवसद्भ्योऽत्र मनुजा द्रुह्यन्ति विबुधाश्च ये।  
 असुरा राक्षसा यक्षाः पिशाचाः प्राणिनोऽपि वा ॥18॥  
  
 \<52.1.19\>तानहं नाशयिष्यामि सपुत्रपशुबान्धवान्।  
 नियतोऽनियतो वाऽपि वेङ्कटाद्रिमिमं जनः ॥19॥  
  
 \<52.1.20\>व्याजाद्वा यः समारुह्य स्नात्वा स्वामिसरोजले।  
 नमस्यति च मां सोऽपि सकामः सर्वथा सुराः ॥20॥  
  
 \<52.1.21\>कूलङ्कषमहौदार्यगुणक्षीरपयोनिधि"।  
 इति श्रीवेङ्कटाधीशः तेभ्यो दत्त्वा वराण्यहो! ॥21॥  
  
 \<52.1.22\>भेरीमृदङ्गपणवमङ्गलस्वनसंयुतः।  
 पुष्पवृष्ट्या युतः श्रीमान् श्रीभूमिसहितस्तदा।  
 विवेशान्तर्महद्दिव्यं विमानं रत्नतोरणम् ॥22॥  
  
 \<52.1.23\>ब्रह्मादयो देवगणाः सम्भूय प्रीतमानसाः।  
 जयेति चास्तुवस्तेन घोषेणाऽऽपूरितं जगत् ॥23॥  
  
 \<52.1.24\>ब्रह्माऽपि वेङ्कटेशस्य दिव्यमङ्गलसम्भ्रमम्।  
 ऋषिभिः सह धर्मात्मा यथाशास्त्रमकारयत् ॥24॥  
  
 %महोत्सवावभृथस्नानप्रशंसा%  
 \<52.1.25\>ततः श्रवणनक्षत्रे देवदेवस्य शार्ङ्गिणः।  
 चकारावभृथं पुण्यं पवित्रं पापनाशनम् ॥25॥  
  
 \<52.1.26\>स्वामिपुष्करिणीपुण्यसलिले लोकपूजिते।  
 सस्नुर्ब्रह्मादिदेवाश्च मुनयो योगिनोऽपि च ॥26॥  
  
 \<52.1.27\>राजानश्च तथा विप्राः सर्वे चैव नरास्तदा।  
 तत्र स्नात्वा तु योगीन्द्रः सनकः सर्ववित् स्वयम् ॥27॥  
  
 \<52.1.28\>सर्वेषां पुरतश्चेदमुवाच वचनं तदा।  
 "सर्वे श्रृण्वन्तु मद्वाक्यमुद्धृत्य भुजमुच्यते ॥28॥  
  
 \<52.1.29\>ज्ञातञ्च ध्यानयोगेन सम्यक्छास्त्रैश्च चिन्तितम्।  
 समस्ततीर्थभूतस्य देवदेवस्य चक्रिणः ॥29॥  
  
 \<52.1.30\>यः स्नात्यवभृथे पुण्ये तस्य तत्पूर्वजन्मसु।  
 अनन्तेषु कृतं पापं तत्क्षणादेव नश्यति" ॥30॥  
  
 \<52.1.31\>इति श्रुत्वा महादेवः "तत्तथैवे" ति चाब्रवीत्।  
 "एवमेवे " ति भगवान् विष्णुरप्यब्रवीत्तदा ॥31॥  
  
 \<52.1.32\>प्रशशंसुस्तदा देवाः स्वामिपुष्करिणीं तदा।  
 विविधैर्दिव्यकुसुमैः राशीभूतैः सुगन्धिभिः ॥32॥  
  
 \<52.1.33\>उपचारैरनेकैश्च वेदघोषैः सुखश्रवैः।  
 नृत्यगीतादिवादित्रैः दिव्यमङ्गलनिस्स्वनैः ॥33॥  
  
 \<52.1.34\>इष्ट्वा प्रसूनयागञ्च तोषयित्वा जनार्दनम्।  
 प्रणाममकरोद्ब्रह्मा सर्वदेवैः समन्वितः ॥34॥  
  
 \<52.1.35\>ततः प्रीतिसमायुक्तो ब्रह्मक्लृप्तोत्सवेन सः।  
 उवाच च विधिं विष्णुः "ब्रह्मन्! प्रीतोऽस्मि साम्प्रतम्" ॥35॥  
  
 \<52.1.36\>एतत्प्रीतिसमं किञ्चित् दातुं तव न विद्यते।  
 ब्रह्मन्! यद्वाऽथ किं दास्यं जगत्सृष्टिपटो विधे! ॥36॥  
  
 \<52.1.37\>त्वमेवाहमहं त्वं हि यद्यस्त्यन्यद्वदस्व तत्।"  
 इति पृष्टोऽवदत्ब्रह्मा "स्वामिन् यद्यस्ति ते कृपा ॥37॥  
  
 \<52.1.38\>कृतार्थोऽस्मि वरं नान्यत् लोकस्यानुग्रहं विना।  
 एवमेव हरे स्वामिन् दद चेप्सितमर्थिने ॥38॥  
  
 \<52.1.39\>स्थातव्यं भवता विष्णो! लोकानुग्रहकाम्यया।  
 इदमेव ममाभीष्टं याचनीयं पुनः पुनः" ॥39॥  
  
 \<52.1.40\>इति पृष्ठो रमाधीशः "तथैवा"स्त्विति चावदत्।  
 उक्त्वा चैवं पुनः प्राऽह ब्रह्माणममितौजसम् ॥40॥  
  
 %ब्रह्मादीनां स्वावासगमनार्थं भगवदभ्यनुज्ञा%  
 \<52.1.41\>"ब्रह्मंस्त्वं सृष्टिकार्येषु नियुक्तः पूर्वमेव हि।  
 गत्वा त्वदीयलोकञ्च कुरु सृष्टिं सुखी भव ॥41॥  
  
 \<52.1.42\>"इन्द्र गच्छ स्वकं लोकं शाधि राज्यं स्वकीयकम्"।  
 "पिनाकपाणे भूतेश लोकं गत्वा त्वदीयकम् ॥42॥  
  
 \<52.1.43\>उमया विहसस्व त्वमवाप्तसकलेप्सितः"।  
 "अगस्त्य मुनिशार्दूल शिष्यैः सह तपोधन ॥43॥  
  
 \<52.1.44\>स्वमाश्रमं प्रविश्यैव कुरु नित्यान्यतन्द्रितः"।  
 "योगिनश्च यथायोग्यं गच्छताऽभासमुत्तमम् ॥44॥  
  
 \<52.1.45\>ध्यानामृतसुतृप्तैश्च स्थातव्यं योगिभिश्चिरम्"।  
 इति श्रीवेङ्कटाधीशः सर्वानुत्सवसङ्गतान् ॥45॥  
  
 \<52.1.46\>तत्तत्स्थानं समुद्दिश्य विसृज्य प्रीतिपूर्वकम्।  
 अन्तर्विमानं श्रीभूमिसहितः प्रविवेश ह ॥46॥  
  
 इति श्रीवाराहपुराणे श्रीवेङ्कटाचलमाहात्म्ये श्रीवेङ्कटाद्रौ पुष्पोद्याननिर्माणादिप्रशंसावर्णनं नाम द्विपञ्चाशोऽध्यायः  
 ------------------

 अथ त्रिपञ्चशोऽध्यायः  
 --------------  
 %श्रीवेङ्कटाद्रीशवैभवप्रशंसा%  
मुनयः---  
 \<53.1.1\>"भगवन् वेदशास्त्रार्थतत्त्वज्ञानसुनिष्ठित!।  
 श्रुतं सूत!महाश्चर्यमिहाऽख्यानमनुत्तमम् ॥1॥  
  
 \<53.1.2\>वेङ्कटाद्रिप्रभावोऽयमीदृशः पापनाशनः।  
 तत्रैव भगवत्प्रीतिरीदृशी निस्तुला खलु ॥2॥  
  
 \<53.1.3\>वेङ्कटेशो महाश्चर्यदिव्यचारित्रभूषणः।  
 आश्चर्यं तस्य चारित्रमद्भुतं परमाद्भुतम् ॥3॥  
  
 \<53.1.4\>अदृष्टाश्रुतपूर्वं तत् कुत्राऽपि जगतीतले।  
 श्रृण्वतामिदमाख्यानं नास्ति तृप्तिस्तपोधन ॥4॥  
  
 \<53.1.5\>विसृज्य विबुधान् विष्णुरकरोत्किं रमापतिः।  
 विसृष्टास्तेन देवाश्च किमकुर्वन् मुने वद"।  
 इति पृष्टोऽवदत्सूतः "श्रूयता"मिति तान् मुनीन् ॥5॥  
  
 %ब्रह्मादीनां स्वावासगमनम्%  
श्रीसूतः---  
 \<53.1.6\>आरुह्य हंसं ब्रह्म तु स्तूयमानः सुरैस्तथा।  
 सत्यलोकं जगामाऽऽशु सर्वलोकपितामहः ॥6॥  
  
 \<53.1.7\>दिव्यं विमानमास्थाय सहस्राक्षः पुरन्दरः।  
 गन्धर्वैर्गीयमानश्च प्रविवेशामरावतीम् ॥7॥  
  
 \<53.1.8\>नन्दिकेश्वरमुख्यैश्च गणैः प्रमथसंज्ञकैः।  
 सहितः पार्वतीनाथः पर्वतं वेङ्कटाभिधम् ॥8॥  
  
 \<53.1.9\>कुर्वन् प्रदक्षिणं पश्यन् वस्तुं स्थलमनुत्तमम्।  
 आग्नेय्यां दिशि चाद्राक्षीत् वेङ्कटाद्रेः सरः शिवम् ॥9॥  
  
 \<53.1.10\>तत्र दृष्ट्वा सरः पुण्यं कापिलं लोकपावनम्।  
 "रमणीयमिदं स्थानं स्थातव्यमुमया सह ॥10॥  
  
 \<53.1.11\>अत्रै"वेति विनिश्चित्य जगाम रजताचलम्।  
 योगिनः सनकाद्याश्च पापनाशनतीरतः ॥11॥  
  
 \<53.1.12\>अतिष्ठन् परमप्रीताः काननेषु महत्सु वै।  
 ऋषयः सप्त तत्रैव दिशि चोत्तरपूर्वतः ॥12॥  
  
 \<53.1.13\>फल्गुनीझरतीरे तु स्वाश्रमेष्ववसन् सुखम्।  
 फाल्गुन्यां पूर्णिमायां तु तत्तीरे कमलालया।  
 अरुन्धतीतपः प्रीता प्रादुरासीत्पुरा किल ॥13॥  
  
 %फल्गुनीतीर्थमाहात्म्यम्%  
 \<53.1.14\>तस्यै दत्त्वा वरं चेष्टं प्रार्थिता च तया रमा।  
 ददौ च सरितो नाम फल्गुनीशब्दपूर्वकम् ॥14॥  
  
 \<53.1.15\>"फाल्गने मासि राकाऽऽख्ये फल्गुनीतारके तिथौ।  
 स्नास्यन्त्यत्र तु ये केचित् जनास्तेषामहं सदा ॥15॥  
  
 \<53.1.16\>प्रीतो गृहे निवत्स्यामि सर्वकामफलप्रदा"।  
 इति दत्त्वा वरं तस्यै पुनः श्रीकमलासना।  
 अन्तर्घानं गता तत्र तत्तीरे मुनयोऽवसन् ॥16॥  
  
 \<53.1.17\>देवाः केचन सम्भूय विनिश्चित्य विचार्य च।  
 "अत्रैव वर्तते श्रीशः तस्मादत्रैव सर्वदा।  
 सेवमाना वेङ्कटेशं स्थास्याम"इति निश्चिताः ॥17॥  
  
 \<53.1.18\>उत्तरे स्वामितीर्यस्य देवनद्यास्तथोत्तरे।  
 कृत्वाऽऽश्रमं सुखं तत्र न्यवसंस्ते दिवौकसः ॥18॥  
  
 %जाबालितीर्थमाहात्म्यम्%  
 \<53.1.19\>तत उत्तरदिग्भागे सरसः पश्चिमे तटे।  
 जाबालिः स्वाश्रमे शिष्यैः न्यवसद्विगतश्रमः ॥19॥  
  
 \<53.1.20\>केचिद्गिरौ स्थिताश्चैव नित्यमीशं नमन्ति च।  
 गिरेः परिसरे केचित् न्यवसन्नित्यमेव हि ॥20॥  
  
 \<53.1.21\>पुनरप्यागमिष्याम इति जग्मुः परे तदा।  
 अगस्त्यो भगवांस्तत्र श्रीमद्वेङ्कटनायकम् ॥21॥  
  
 \<53.1.22\>अर्चयन् विविधैः पुष्पैः कृत्वा चोद्यानमुत्तमम्।  
 चिरकालं महाभागः सह शिष्यैर्महामुनिः ॥22॥  
  
 \<53.1.23\>पिबन्नानन्दपीयूषं न्यवसद्वेङ्टाचले।  
 वेङ्कटेशः श्रिया भूम्या समेतः पुरुषोत्तमः ॥23॥  
  
 \<53.1.24\>कृतत्रेताद्वापरेषु देवराजैर्महीक्षितैः।  
 कल्पितैर्विविधैर्नित्यमुत्सवैः परमाद्भुतैः ॥24॥  
  
 \<53.1.25\>पूजितो मोदते नित्यं ददन्निष्टं च याचते।  
 कलौ युगे तटिद्वृत्तिः आस्ते श्रीवेङ्कटाचले ॥25॥  
  
 \<53.1.26\>एतद्वः सर्वमाख्यानं कथितं मुनयोऽमलाः।  
 श्रोतुमिच्छथ भूयोऽपि किञ्चिद्वक्ष्यामि शंसत।  
 इत्युक्ता मुनयः सर्वे प्रोचुरेतद्वचस्तदा ॥26॥  
  
 %पूर्वस्यां दिशि सुदर्शनकृतासुरवधप्रकारः%  
मुनयः----  
 \<53.1.27\>"वेङ्कटेशाभ्यनुज्ञातः चक्रेण निहता रणे।  
 दुष्टदानवसङ्घाश्च दुष्टचोरा महीभृतः ॥27॥  
  
 \<53.1.28\>इत्युक्तं हि त्वया पूर्वं कथं के वा हता मुने।  
 श्रोतुमिच्छा हि महती यद्यस्मासु दया तव ॥28॥  
  
 \<53.1.29\>शंस सूत! रथाङ्गस्य वृत्तान्तं रणभूमिषु"।  
 इति पृष्टो जगादासौ सूतः परमधार्मिकः ॥29॥  
  
श्रीसूतः----  
 \<53.1.30\>श्रूयतां चक्रराजस्य चरित्रं परमाद्भुतम्।  
 पराक्रमं सङ्ग्रहेण वक्ष्यामि श्रृणुतामलाः ॥30॥  
  
 \<53.1.31\>न शक्यं विस्तराद्वक्तुं चक्रराजस्य वैभवम्।  
 "दुष्टान्निबर्ह"येत्युक्तः चक्रराजो महाद्युतिः ॥31॥  
  
 \<53.1.32\>आज्ञां वेङ्कटनाथस्य धारयञ्छिरसा तदा।  
 निर्जगाम गिरेः श्रृङ्गात् गन्धर्वगणसेवितः ॥32॥  
  
 \<53.1.33\>उद्यतायुधशस्त्रैस्तैः महामुसलपाणिभिः।  
 प्रासतोमरहस्तैश्च शूलपट्टसधारिभिः ॥33॥  
  
 \<53.1.34\>असिचर्मवरैः शूरैः बाणशार्ङ्गासिधारिभिः।  
 गजवाजिरथैरुष्ट्रैः युद्धसन्नाहसम्भ्रमैः ॥34॥  
  
 \<53.1.35\>भेरीमृदङ्गपटहैः ढक्कानिस्साणमर्दलैः।  
 जयव्यञ्जकवाद्यैश्च संयुतोऽयं पदातिभिः ॥35॥  
  
 \<53.1.36\>राजवेषधरः श्रीमान् सहस्रभुजमण्डितः।  
 किरीटहारमकुटकेयूराङ्गदशोभितः ॥36॥  
  
 \<53.1.37\>दंष्ट्राकरालवदनो ज्वलदग्निसमप्रभः।  
 प्रवर्तकास्त्रसंयुक्तः पञ्चाशच्छतपाणिकः ॥37॥  
  
 \<53.1.38\>निवर्तकास्त्रसंयुक्तः पञ्चाशच्छतहस्तकः।  
 पद्मरागसमोद्योतरक्तवस्त्रविभूषितः ॥38॥  
  
 \<53.1.39\>अनेकतुरगव्यूढं दिव्यं स्यन्दनमास्थितः।  
 प्राचीं दिशं ययौ पूर्वं महाघोषसमन्वितः ॥39॥  
  
 \<53.1.40\>तेन घोषेण महता जगत्त्रस्तं चराचरम्।  
 "स्फुटितं वा महद्व्योम दारिताः किमु पर्वताः।"॥40॥  
  
 इति श्रीवाराहपुराणे श्रीवेङ्कटाचलमाहात्म्ये श्रीवेङ्कटाद्रिवैभवप्रशंसादिवर्णनं नाम त्रिपञ्चाशोऽध्यायः  
 --------------------  
   
 \<53.1.4\>। …

 अथ चतुःपञ्चाशोऽध्यायः  
 ----------------  
 %सुदर्शनसैन्यासुरसैन्ययोर्युद्धप्रशंसा%  
 \<53.1.1\>शेषाचलस्य पूर्वस्यां दिशि केचिन्महानगाः।  
 आसंस्तत्र वनोद्देशे दस्यवो बलदर्पिताः ॥1॥  
  
 \<53.1.2\>उद्यतायुधनिस्त्रिंशाः खङ्गचर्मासिपाणयः।  
 मायाविनो महाघोरा वञ्चकाः प्राणिहिंसकाः ॥2॥  
  
 \<53.1.3\>क्षेत्रवित्तापहारेण नानाप्राणिभयङ्कराः।  
 असाध्या नृपवर्याणां वनदुर्गसमाश्रयाः ॥3॥  
  
 \<53.1.4\>बाधमाना द्विजान् नित्यं साधूंश्चाऽसन् विशेषतः।  
 गर्जन्तो मेघसङ्काशा नीलाञ्जनचयोपमाः ॥4॥  
  
 \<53.1.5\>तेषां शतसहस्राणि चोराणां निर्गतानि च।  
 सुदर्शनमहाराजसेनायां तु पुरस्सराः ॥5॥  
  
 \<53.1.6\>केचिद्विख्यातसामर्थ्या निर्गताश्च तयोर्मिथः।  
 अभूतपूर्वं तुमुलमभूत् युद्धमनुत्तमम् ॥6॥  
  
 \<53.1.7\>समाप्तायुप्यशेषास्ते शलभा इव पावकम्।  
 विविशुश्चक्रराजस्य ज्वलन्तीं वाहिनीं तदा ॥7॥  
  
 \<53.1.8\>विनिर्दग्धाश्च ते सर्वे दस्युरूपा वनेचराः।  
 तद्वंशजास्तादृशाश्च शिशुबालाः स्त्रियोऽपि च ॥8॥  
  
 \<53.1.9\>ययुस्ते विलयं सर्वे चोरा मायोपजीविनः।  
 निष्कण्टकमभूत्तञ्च वनं पक्षिमृगाऽकुलम् ॥9॥  
  
 \<53.1.10\>वेङ्कटाद्रिं समारभ्य यावद्वेला महोदधेः।  
 तावान् देशश्च सङ्ग्रामः सपत्तनवनालयः ॥10॥  
  
 \<53.1.11\>सर्वबाधाविनिर्मुक्तः सपर्वतनदीतटः।  
 बभूव परमानन्दो राहुमुक्त इवोडुराट् ॥11॥  
  
 \<53.1.12\>बभूवुर्मुदिताः सर्वे जना जानपदाश्च ये।  
 तुष्टुवुर्ब्राह्मणाः सर्वे मुनयो योगिनोऽपि च ॥12॥  
  
 \<53.1.13\>निवसन्ति तदारभ्य तस्मिन् देशे हि देहिनः।  
 तदा प्रभृति तद्देशे वासवश्चक्रशासनात् ॥13॥  
  
 \<53.1.14\>काले वर्षति सस्यानि फलन्ति बहुधा तदा।  
 बहुक्षीरदुहा गावः तथा स्वादूदकं सरः ॥14॥  
  
 \<53.1.15\>नीरोगाश्च जनाः सर्वे यथा कृतयुगे तथा।  
 कुशलाः कृषिविद्यायां विप्रा वेदेषु निष्ठिताः ॥15॥  
  
 \<53.1.16\>तपस्विनस्तपोधर्मे योगाभ्यासे च योगिनः।  
 वाणिज्ये वणिजः सर्वे स्वस्वधर्मेषु निष्ठिताः ॥16॥  
  
 \<53.1.17\>देशमध्ये समागत्य सुदर्शनहरिः प्रभुः।  
 समाहूय जनान्त्सर्वान् वचनं चेदमब्रवीत्।  
 "कर्तव्यं भवतां किं तदस्ति चेद्वक्तुमर्हथ" ॥17॥  
  
जनाः----  
 \<53.1.18\>"इतः पूर्वं वयं सर्वे पीडिताः सुभृशं प्रभो!।  
 दस्युभिस्तस्करैश्चोरैः चोरप्रायैश्च राजभिः ॥18॥  
  
 \<53.1.19\>प्रसादाद्भवतः स्वामिन्! देशोऽयं निरुपद्रवः।  
 आसीद्वयं कृतार्थास्स्मे"त्युक्तः प्राह च चक्रराट् ॥19॥  
  
 \<53.1.20\>"धर्मात्मानं नृपं कञ्चित् कृत्वा देशाधिपं पुनः।  
 न्याथ्ये वर्त्मनि वर्तध्वं यूयं तेन गतश्रमाः"।  
 एवं सुरक्षितं चक्रे तं देशं हेतिभूपतिः ॥20॥  
  
 %आग्नेयदिशि सुदर्शनकृतासुरवधप्रकारः%  
 \<53.1.21\>आग्नेथ्यां दिशि शेषाद्रेः केचित् दैत्यांशसम्भवाः।  
 महामायाविनो घोरा वञ्चकाः क्षत्रबान्धवाः ॥21॥  
  
 \<53.1.22\>बाधमाना द्विजानासन् साधून्त्सर्वान् जनांस्तथा।  
 देवब्राह्मणविश्वासः तेषां नाऽसीत्कदाचन ॥22॥  
  
 \<53.1.23\>वने दुर्गं गिरौ दुर्गं स्थले दुर्गं तथैव च।  
 एवमावासदेशन्तु कृत्वाऽतिष्ठंस्तु तत्र हि ॥23॥  
  
 \<53.1.24\>ते हि ज्ञात्वा महासेनामागतामुद्यतायुधाम्।  
 अयुध्यन्त महाघोरं शस्त्रैरस्त्रैः परश्वधैः ॥24॥  
  
 \<53.1.25\>पाशै खड्गैस्त्रिशूलैश्च तोमरैर्मुद्गरैस्तथा।  
 निघ्नन्ति स्म तथा योधान् अश्वानुष्ट्रांश्च वारणान् ॥25॥  
  
 \<53.1.26\>शिरांसि बहुधा युद्धे पदातीनाञ्च चिच्छिदुः।  
 केचित् पादेषु सम्भिन्नाः केचिद्धस्तेष्वशेरत ॥26॥  
  
 \<53.1.27\>शिरोभिश्छिन्नपादैश्च कबन्धैश्च तथा करैः।  
 शस्त्रैरस्त्रैस्तनुत्राणैः उष्णीषैश्च शिरोरुहैः ॥27॥  
  
 \<53.1.28\>रक्तौघैर्मांसखण्डैश्च कीकसैरान्त्रराशिभिः।  
 आस्तृता युद्धभूमिः सा प्रेतराजस्य विस्तृता ॥28॥  
  
 \<53.1.29\>पुरीवाऽसीत्तदा तैस्तु सैन्यं सन्नञ्च तत्तदा।  
 सेनैकदेशं क्षुभितं दृष्ट्वा दौरात्म्यमेव च ॥29॥  
  
 \<53.1.30\>क्रुद्धो बभूव हेतीनां राजा परमकोपनः।  
 त्रिपुरारिर्यथा क्रुद्धः पुराणां सूदनेऽभवत् ॥30॥  
  
 \<53.1.31\>तादृशानाञ्च चोराणां मायिनां निग्रहे तथा।  
 ॥31॥  
 \<53.1.32\>"निश्शेषं कुरु राज्ञस्तान् चोरांश्च मददुर्मदान्"।  
 इत्याज्ञप्तस्तदा तेन चक्रराजेन वै बली ॥32॥  
  
 \<53.1.33\>ज्वालामुखस्तथा चक्रे युद्धं परमदारुणम्।  
 तत्सैन्यं लोडयामास मदमत्त इव द्विपः ॥33॥  
  
 \<53.1.34\>छिन्ना भिन्नास्तथा जग्मुः चोरास्तत्र वनेचराः।  
 पलायन्ते स्म भीतास्ते त्यक्तशस्त्राऽयुधास्तदा ॥34॥  
  
 \<53.1.35\>त्यक्त्वा समरभूमिञ्च वने लीनाश्च सानुषु।  
 न हि तत्र जनः कश्चित् ददृशे वनभूमिषु ॥35॥  
  
 \<53.1.36\>गिरेर्दुर्गेषु सर्वेषु वनदुर्गेषु सानुषु।  
 महाबिलेषु कुञ्जेषु कुटीरेषु गुहासु च ॥36॥  
  
 \<53.1.37\>मृगयामासुखयग्राः तस्य चानुचरास्तदा।  
 ददृशुर्न हि कञ्चिच्च विनिर्गत्य तु विस्मिताः ॥37॥  
  
 \<53.1.38\>ज्वालामुखाय ते सर्वे प्रोचुरेवं पदातयः।  
 विस्मितः सोऽपि तां मायां ज्ञात्वा परमदुर्जयः ॥38॥  
  
 \<53.1.39\>तद्देशवासिनः साधूनाहूयेदं वचोऽब्रवीत्।  
 "इमं देशं विसृज्याऽऽशु गन्तव्यं देशमन्यकम् ॥39॥  
  
 \<53.1.40\>क्षणमात्रा" दिति प्रोक्त्वा जग्राह परमं धनुः।  
 अस्त्रं च सन्दधे तस्मिन् आग्नेयं मन्त्रवत्तदा ॥40॥  
  
 \<53.1.41\>प्रजज्वाल च तद्दिव्यमस्त्रं परमभास्वरम्।  
 कृशानवस्तदस्त्राञ्च निष्पेतुश्च सहस्रशः ॥41॥  
  
 \<53.1.42\>विचुक्रुशुश्च भूतानि चुक्षुभुः सागरास्तदा।  
 "अन्तर्धानं गता यत्र चोरास्तिष्ठिन्ति वञ्चकाः ॥42॥  
  
 \<53.1.43\>गत्वा च देशे तत्रापि भस्मसात्कुरु तानरीन्"।  
 इति चिक्षेप तद्दिव्यमस्त्रमाग्नेयमुत्तमम् ॥43॥  
  
 \<53.1.44\>आक्रम्य रोदसी तञ्च ज्वालामालासमाकुलम्।  
 चोरदेशं समाक्रम्य गिरिदुर्गवनानि च ॥44॥  
  
 \<53.1.45\>यत्र यत्र च तिष्ठन्ति मायिनस्ते वनेचराः।  
 अदहत्तानि सर्वाणि स्थलान्यन्यानि यानि च ॥45॥  
  
 \<53.1.46\>ते च सर्वे दुरात्मानो दग्धकेशतनूरुहाः।  
 तेषां स्त्रियश्च बालाश्च सर्वे दग्धाश्च वह्निना ॥46॥  
  
 \<53.1.47\>बिलेभ्यः कन्दरेभ्यश्च निष्पेतुः क्षत्रबान्धवाः।  
 वनं तदीयं तत्सर्वं भस्मीभूतञ्च तत्क्षमात् ॥47॥  
  
 \<53.1.48\>निर्बीजं तत्कुलं सर्वं दग्धमस्त्रस्य तेजसा।  
 भस्मीकृत्य तु तान्त्सर्वान् प्रविवेशेषुधिं तदा ॥48॥  
  
 \<53.1.49\>वृष्टिं समानयामास सद्यः शीतलकारिणीम्।  
 "आप्लावयत तं देशमाजग्मुर्निर्गता जनाः ॥49॥  
  
 \<53.1.50\>निहताः सर्वचोराश्च तेजसा भवतः प्रभो"।  
 इति विज्ञापितस्तेन बलाध्यक्षेण स प्रभुः ॥50॥  
  
 \<53.1.51\>सन्तुष्ठस्तत्र तं देशमागत्य च सुदर्शनः।  
 तानि दुर्गाणि सर्वाणि स्थलीकृत्य वनानि च ॥51॥  
  
 \<53.1.52\>प्रकाशानि ततश्चके देशं प्रहतमार्गकम्।  
 तत्रत्यान् स्थापयामास साधून् विप्रादिकानपि ॥52॥  
  
 \<53.1.53\>स्थापयित्वा च तद्देशे धर्माध्यक्षं दयापरम्।  
 वृष्टिशाल्यादिवृद्द्धया च पोषयामास देशिकान् ॥53॥  
  
 इति श्रीवाराहपुराणे श्रीवेङ्कटाचलमाहात्म्ये सुदर्शनसैन्यासुरसैन्ययोः युद्धप्रशंसादिवर्णनं नाम चतुः पञ्चाशोऽध्यायः  
 -------------------------  
 

 अथ पञ्चपञ्चाशोऽध्यायः  
 ----------------  
 %सुदर्शनस्यासुरवधार्थं दक्षिणदिग्गमनम्%  
श्रीसूतः-----  
 \<55.1.1\>सुदर्शनो महाराजः कृत्वा देशमकण्टकम्।  
 तस्माद्देशादपक्रम्य भागं दक्षिणमाययौ ॥1॥  
  
 \<55.1.2\>आगत्य दक्षिणं देशं ससैन्यः सपरिच्छदः।  
 वादयामास वाद्यानि निस्साणप्रमुखानि च ॥2॥  
  
 \<55.1.3\>तेन शब्देन महता दारिता इव भूधराः।  
 मदमत्तगजैरश्वैः सुन्दरैः पर्वतोपमैः ॥3॥  
  
 \<55.1.4\>अनेकैश्च वनं तत्र चूर्णितं हि सहस्रधा।  
 विपिनानि प्रकाशानि कृतानि गिरयस्तथा ॥4॥  
  
 \<55.1.5\>वनदुर्गाणि तैः सर्वैः सुगमानि कृतानि वै।  
 तत्र दैत्यांशसम्भूताः शूराः शूद्रकुलोद्भवाः ॥5॥  
  
 \<55.1.6\>अङ्को वङ्कः पुलिन्दश्च बिडालो वालुकस्तथा।

 एते शूराः प्रधानाश्च पञ्चैते पञ्च पापिनः ॥6॥  
  
 \<55.1.7\>बाधन्ते स्म द्विजान् नित्यं क्षेत्रवित्तापहारतः।  
 योगनिष्ठांस्तपोनिष्ठान् यज्ञकर्मसु निष्ठितान् ॥7॥  
  
 \<55.1.8\>पीडयन्ति स्म बालांश्च स्त्रियो वृद्धांश्च नित्यशः।  
 अग्निहोत्राणि वेदाश्च यज्ञाश्चोत्सव एव च ॥8॥  
  
 \<55.1.9\>आचारा वैदिकास्तत्र प्रावर्तन्त न च क्वचित्।  
 पीड्यमानाः सदा चोरैः पञ्चभिः प्राणिनो भृशम् ॥9॥  
  
 \<55.1.10\>क्षुद्राश्च बहवश्चासन् प्राणिपीडाकरा अपि।  
 ते सर्वे सहसा तत्र विचार्य च पुनः पुनः ॥10॥  
  
 %सुदर्शनासुरसेनयोर्युद्धप्रकारः%  
 \<55.1.11\>सुदर्शनं च राजानं ज्ञात्वा तत्र समागतम्।  
 "सर्वैः सम्भूय योद्धव्यं नान्यथा गतिरस्ति नः ॥11॥  
  
 \<55.1.12\>राजा सुदर्शनो नाम सहस्रभुजमण्डितः।  
 विक्रमे स च राजा तु सहस्रकिरणोपमः ॥12॥  
  
 \<55.1.13\>यत्र यत्र स वै राजा क्रुद्धः पश्यति सत्वरम्।  
 तत्तत्सर्वञ्च सहसा दग्धं किल भविष्यति ॥13॥  
  
 \<55.1.14\>अतः सर्वे वयं चोराः सावधानाश्च सर्वदा।  
 योत्स्याम"इति निश्चित्य तेऽथ सम्भूय दस्यवः ॥14॥  
  
 \<55.1.15\>परिघान्पट्टसान्प्रासान् शक्तिशूलपरश्वधान्।  
 धनूंषि च सबाणानि खड्गांश्च विपुलाञ्छुनान् ॥15॥  
  
 \<55.1.16\>प्रगृह्य परमक्रुद्धा वरदानबलोद्धताः।  
 विचित्रवाससः सर्वे विविधाः शस्त्रपाणयः ॥16॥  
  
 \<55.1.17\>निर्ययुर्मदमत्ताश्च चलन्त इव पर्वता।  
 ते युद्धकुशलाः शूराः तोमराङ्कुशपाणयः ॥17॥  
  
 \<55.1.18\>अन्ये लक्षणसंयुक्ता वरचर्मासिपाणयः।  
 "अहमेव वधिष्यामि सर्वा"निति बलोद्धताः ॥18॥  
  
 \<55.1.19\>तत्र सर्वे समाजग्मुः युद्धार्थं यमचोदिताः।  
 सुदर्शनोऽपि तान् दृष्ट्वा क्रुद्धो नाग इव श्वसन् ॥19॥  
  
 \<55.1.20\>स्फुलिङ्गाक्षं बलाध्यक्षं ज्वालाकेशं महासटम्।  
 कालान्तकं रणघ्नञ्च पञ्च स्नाष्ट्वा तु मानसान् ॥20॥  
  
 \<55.1.21\>ससैन्यान् प्रेषयामास चोराणां निग्रहे तथा।  
 निर्ययुस्ते रथैरश्वैः नागानीकैः सुसंवृताः ॥21॥  
  
 \<55.1.22\>परिघान् पट्टसांश्चैव शूलखड्गपरश्वधान्।  
 गृहीत्वा विविशुर्युद्धभूमिं ज्वलितकुण्डलाः ॥22॥  
  
 \<55.1.23\>चिक्षिपुर्दुष्टचोरेषु बाणान् प्राणहरान् रणे।  
 ते गदाभिर्विचित्राभिः प्रासैः खड्रगैः परश्वधैः ॥23॥  
  
 \<55.1.24\>अन्योन्यं समरे जघ्नुः अस्त्रैः शस्त्रैश्च योधकाः।  
 एवं प्रवृत्ते सङ्ग्रामे निर्धूतं सुमहद्रजः ॥24॥  
  
 \<55.1.25\>दुष्टानां दैत्यजातानां शान्तं शोणितविस्रवैः।  
 रथमातङ्गकूलाश्चहयमत्स्या ध्वजद्रुमाः ॥25॥  
  
 \<55.1.26\>शरीरसंङ्घ तवहाः सुस्रवू रक्तनिम्नगाः।  
 स्फुलिङ्गाक्षो वलाध्यक्षः शरैरङ्कं जघान च ॥26॥  
  
 \<55.1.27\>वङ्कं जघान समरे ज्वालाकेशः शितैः शरैः।  
 महासटः पुलिन्दञ्च जघान समरे शरैः ॥27॥  
  
 \<55.1.28\>कालान्तको बिडालञ्च वालुकं रणहा युधि।  
 जघान समरे क्रूरैः शरैराशीविषोपमैः ॥28॥  
  
 \<55.1.29\>ततः सुदर्शनो राजा हयशीर्षं महाशरम्।  
 "अन्तर्धानं गता यत्र तिष्ठन्ति गिरिसानुषु ॥29॥  
  
 \<55.1.30\>प्राणिपीडाकरा ये तु ये तु दैत्यांशसम्भवाः।  
 यत्र कुत्र च तिष्ठन्ति तान् ज"हीति सुदारुणम् ॥30॥  
  
 \<55.1.31\>सन्धाय धनुषि क्षिप्रं विससर्ज महाप्रभुः।  
 तदस्त्रनिर्गमध्वानैः भग्नं सैन्यं दुरात्मनाम् ॥31॥  
  
 \<55.1.32\>दैत्यानश्वान् खरानुष्ट्रान् रथान् युद्धसमागतान्।  
 द्विधा चकार समरे हयशीर्षं महाशरः ॥32॥  
  
 \<55.1.33\>वनेषु गिरिदुर्गेषु ग्रामे वा पत्तनेऽपि वा।  
 यत्र यत्र दुरात्मानः ते सर्वे च द्विधा कृताः ॥33॥  
  
 \<55.1.34\>तज्जातीयाश्च शिशवः तेषां दाराश्च बालिकाः।  
 द्विधा कृताश्च ते सर्वे चित्रमस्त्रस्य तेजसा ॥34॥  
  
 \<55.1.35\>तद्दृष्ट्वा देवताः सर्वा देशीयाश्च जना अपि।  
 विस्मयं परमं जग्मुः किमिदं चेति तेजसा ॥35॥  
  
 \<55.1.36\>छिन्नं भिन्नं शरैर्गग्धं प्रभग्नं शरपीडितम्।  
 बलं सर्वन्तु दुष्टानां ददृशे रणभूमिषु ॥36॥  
  
 \<55.1.37\>देशबाधकदुष्टेषु न कश्चिद्ददृशे तदा।  
 जलदुर्गं गिरौ दुर्गं वनदुर्गं तथैव च ॥37॥  
  
 \<55.1.38\>स्थलदुर्गञ्च यश्चान्यो निवासो दुष्टदेहिनाम्।  
 तत्तत्सर्वं महाराजे भग्नं कृत्वा महागजैः ॥38॥  
  
 \<55.1.39\>कृत्वा प्रकाशं तं देशं कृत्वा प्रहतमार्गकम्।  
 महामार्गञ्च सर्वत्र कृत्वा निहतकण्टकम् ॥39॥  
  
 \<55.1.40\>विप्रक्षत्रादिकान् साधून् अन्यानपि जनान् बहून्।  
 स्वे स्वे धर्मे नियुज्यैव स्थापयामास वै सुखम् ॥40॥  
  
 \<55.1.41\>"नीरोगाश्च जनाः सर्वे कामक्रोधपराङ्मुखाः।  
 वेदशास्त्रपराः सर्वे सर्वे यज्ञैः सुनिष्ठिताः ॥41॥  
  
 \<55.1.42\>काले वर्षन्तु मेघाश्च फलन्तु च महीरुहाः।  
 समृद्धानि च सस्यानि सन्तु नः शासना"दिति ॥42॥  
  
 \<55.1.43\>अनुगृह्य च तान्त्सर्वान् तस्थौ तद्देशवासिनः।  
 ववृधे वेङ्कटावीश करपङ्कजभानुमान् ॥43॥  
  
 \<55.1.44\>तत्र देवाः समागत्य स्तुत्वा देवं हरिं प्रभुम्।  
 ववर्षुः पुष्पवर्षाणि गन्धर्वाश्च जगुः कलम् ॥44॥  
  
 \<55.1.45\>इदानीमत्र वसतां लब्धं ब्राह्मण्यमुत्तमम्।  
 प्रसादाद्भवतः सोऽयं कृतो देशः सुखी प्रभो ॥45॥  
  
 \<55.1.46\>इदानीं पश्चिमे भागे किञ्चित्कार्यं भविष्यति।  
 इति विज्ञाप्य ते सर्वे दिवं जग्मुर्यथागतम् ॥46॥  
  
 इति श्रीवाराहपुराणे श्रीवेङ्कटाचलमाहात्म्ये सुदर्शनस्यासुरवधार्थं दक्षिणदिग्गमनादिवर्णनं नाम पञ्चपञ्चाशोऽध्यायः  
 ---------------------------

 अथ षट्पञ्चाशोऽध्यायः  
 --------------  
 %वरुणदिश्यसुरसुदर्शनसेनायुद्धप्रशंसा%  
श्रीसूतः----  
 \<56.1.1\>राजा सुदर्शनः श्रीमान् प्रतापहतकण्टकः।  
 दक्षिणां दिशमासाद्य कृत्वा निर्बाधमेव ताम् ॥1॥  
  
 \<56.1.2\>देशस्य रक्षणार्थाय कञ्चिन्नृपवरं तदा।  
 धर्मात्मानं प्रतिष्ठाप्य प्रतस्थे पश्चिमां दिशम् ॥2॥  
  
 \<56.1.3\>शतं शतसहस्राणि भेरीणां व्यनदंस्तदा।  
 पताकिनो गजास्तत्र ध्वजयुक्ताश्च वाजिनः ॥3॥  
  
 \<56.1.4\>मत्तेभाः कलभाश्चैव तथा गम्भीरवेदिनः।  
 शस्त्रवर्मायुकोपेताः सन्नद्धा युद्धकारणात् ॥4॥  
  
 \<56.1.5\>घोटाश्च द्वीपसम्भूता वायुवेगास्तथाऽपरे।  
 वर्मास्त्रशस्त्रसम्भिन्ना निर्ययुश्च सहस्रशः ॥5॥  
  
 \<56.1.6\>शताश्वास्त्रिशताश्वाश्च सहस्राश्वाश्च यूथशः।  
 सर्वायुवैश्च सम्पूर्णाः पताकालङ्कृतास्तथा ॥6॥  
  
 \<56.1.7\>विमानानीव सिद्धानां शतशोऽथ सहस्रशः।  
 स्यन्दनानि विचित्राणि निर्ययुर्भास्वराणि च ॥7॥  
  
 \<56.1.8\>उद्यतायुधनिस्त्रिंशाः तथोद्यतपश्वधाः।  
 उद्यतासिगदाशूलाः तथोद्यतकरायुधाः ॥8॥  
  
 \<56.1.9\>अट्टहासान् विमुञ्चन्तो निर्ययुश्च पदातयः।  
 मध्ये रराज राजाऽसौ सहस्रभ्रजमण्डितः ॥9॥  
  
 \<56.1.10\>निदाघे प्रतपन् सूर्यः सहस्रांशुरिवाऽबभौ।  
 तत्राऽसीत्पश्चिमे भागे वेङ्कटाद्रेरदूरतः ॥10॥  
  
 \<56.1.11\>काननं पर्वताकीर्णं सिंहव्याघ्रनिषेवितम्।  
 मातङ्गैर्नर्दमानैश्च वराहमहिषैस्तथा ॥11॥  
  
 \<56.1.12\>वृकभल्लूकसंयुक्तं तस्मिन् महति कानने।  
 दैत्यांशः कश्चिदुत्पन्नः किरातः पर्वतोपमः ॥12॥  
  
 \<56.1.13\>नाम्ना काननकर्ता च रिपुघ्नस्य सुतो बली।  
 स तु शम्भुं समुद्दिश्य व्रतचर्यापरोऽभवत् ॥13॥  
  
 \<56.1.14\>यक्षराक्षससिद्धानां मनुष्याणां महात्मनाम्।  
 दुर्जयत्वमसाविच्छन् साहसी तु कदाचन ॥14॥  
  
 \<56.1.15\>क्रतुध्वंसकरं रुद्रं ध्यात्वा च धृतिमान् नरः।  
 खड्गमादाय चिच्छेद स्वशिरः पुष्पसम्भृतम् ॥15॥  
  
 \<56.1.16\>अलङ्कृतञ्च गन्धाद्यैः शम्भवेऽर्पयितुं तदा।  
 प्रसादात्तत्क्षणादुद्रो जीवयित्वा च तं पुनः ॥16॥  
  
 \<56.1.17\>ददौ च तदभिप्रेतं लब्ध्वा सादरमुत्तमम्।  
 वनकर्ता समागत्य वने तस्मिन् दुरासदम् ॥17॥  
  
 \<56.1.18\>स्थानं दुर्गं पराभेद्यमधिष्ठाय महाबलः।  
 अनेकशतसाहस्रैरनीकैः परिवारितः ॥18॥  
  
 \<56.1.19\>लोकानुत्सादयामास वरदानबलोद्धतः।  
 चुक्रुशुः पीडिताः सर्वे विप्राद्याः प्राणिनस्तदा ॥19॥  
  
 \<56.1.20\>स तु ज्ञात्वा दुरात्मा च सुदर्शनमहानृपम्।  
 नृप इत्येव तं मत्वा निर्जगाम रणाय सः ॥20॥  
  
 \<56.1.21\>एकामक्षौहिणीं सेनां गृहीत्वा सशरासनः।  
 सन्नद्धः कवची खड्गी दण्डी परबलार्दनः ॥21॥  
  
 \<56.1.22\>रथमारुह्य सज्जश्च सर्वशस्त्रास्त्रभूषितः।  
 ययुश्च तस्य पुरतस्तुरगाश्च महागजाः ॥22॥  
  
 \<56.1.23\>पदातयश्च सरथा ययुः शस्त्रास्त्रपाणयः।  
 प्रावर्तत महद्युद्धं सेनयोरुमयोरपि ॥23॥  
  
 \<56.1.24\>शस्त्रैरस्त्रैः शितैर्बाणैः मिण्‍डिपालैः परश्वधैः।  
 कुन्ततोमरचक्रैश्च परिघैः पट्टसैः शितैः ॥24॥  
  
 \<56.1.25\>शक्तितोमरशूलैश्च गजचर्मासिसाधनैः।  
 शतघ्नीपरिघाभिश्च चित्रैरन्यैश्च साधनैः ॥25॥  
  
 \<56.1.26\>अन्योन्यञ्च यथापूर्वं देवदानवराजयोः।  
 सुदर्शनभटाश्चापि निजघ्नुस्तान् किरातकान् ॥26॥  
  
 \<56.1.27\>विविधायुधहस्ताश्च शूलमुद्गरपाणयः।  
 गदाभिः पट्टसैर्दण्डैः आयसैर्मुसलैर्भृशम् ॥27॥  
  
 \<56.1.28\>परिघैर्भिण्डिपालैश्च भल्लैः प्रासैः परश्वधैः।  
 रथैः कवचिनस्त्वन्ये ध्वजैश्च समलङ्कृतैः ॥28॥  
  
 \<56.1.29\>हिरण्यजालविहितै खरैश्च विविधाननैः।  
 हयैः परमशीघ्रैश्च गजेन्द्रैश्च मदोत्कटैः ॥29॥  
  
 \<56.1.30\>सुदर्शनभटांश्चापि निर्जघ्नुस्ते किरातकाः।  
 तैर्गदाभिश्च भीमाभिः पट्टसैः कूटमुद्गरैः ॥30॥  
  
 \<56.1.31\>घोरैश्च परिघैश्चित्रै- त्रिशूलैरपि संशितैः।  
 विदार्यमाणास्ते शूला निपेतुर्भुवि संयुगे ॥31॥  
  
 \<56.1.32\>अमर्षाज्जनितोद्धर्षाः चक्रुः कर्माण्यभीतवत्।  
 शरनिर्भिन्नगात्रास्ते शूलनिर्भिन्नदेहिनः ॥32॥  
  
 \<56.1.33\>ममन्थुर्दुष्टचोरांश्च नामानि च बभाषिरे।  
 तद्बभूवाद्भुतं घोरं युद्धं सैन्यद्वयस्य च ॥33॥  
  
 \<56.1.34\>ववर्षू रुधिरं केचित् मुखैस्ते वनवासिनः।  
 पार्श्वेषु दारिताः केचित् केचिद्धस्तेषु दारिताः ॥34॥  
  
 \<56.1.35\>पट्टसैश्चूर्णिता- केचित् प्रासैः केचिद्विदारिताः।  
 ध्वजैर्निपतितैर्नागैः अश्वैश्च विनिपातितैः ॥35॥  
  
 \<56.1.36\>रथैर्विमृदिताः केचित् व्यथिताः कानने स्थिताः।  
 मुद्गरैराहताः केचित् पतिता धरणीतले ॥36॥  
  
 \<56.1.37\>परिधैर्मथिताः केचित् भिण्डिपालैश्च दारिताः।  
 केचिद्विनिहता भूमौ रुधिरार्द्रा वनौकसः ॥37॥  
  
 \<56.1.38\>केचिद्वित्रासिता नष्टाः केचित्पार्श्वेन शायिताः।  
 विभिन्नहृदयाः केचित् त्रिशूलैर्दारिताः परे ॥38॥  
  
 \<56.1.39\>एवं विद्रावितं सैन्यं वनकर्ता विलोक्य तत्।  
 बभूव क्रोधताम्राक्षः सेनाध्यक्षमुवाच ह ॥39॥  
  
 \<56.1.40\>"ज्वालापातं महाशूरं जहि त्वं गच्छ शीघ्रतः"।  
 इत्याज्ञप्तस्ततस्तूर्णं ज्वालापातः प्रतापवान् ॥40॥  
  
 \<56.1.41\>धनुर्विष्फारयामास रथस्थः कनकाङ्गदः।  
 सुदर्शनमहाराजः सेनाध्यक्षं सृजन् रुषा ॥41॥  
  
 \<56.1.42\>वडवामुखनामानं वडवानलविक्रमम्।  
 "जहि त्वं समरे गच्छ शत्रुसैन्यमशेषतः ॥42॥  
  
 \<56.1.43\>इत्यब्रवीत्ततः सोऽपि निर्गतः सरथस्तथा।  
 शार्ङ्गमादाय सुमहत् तस्मिन् बाणान् युयोज च ॥43॥  
  
 \<56.1.44\>मुमोच च ततः सैन्ये शरसङ्घान् महारथः।  
 शतं सहस्रमयुतं नराणां वडवाननः ॥44॥  
  
 \<56.1.45\>बाणेनैकेन सहसा निजघान महारथः।  
 दश वा विंशतिं वऽपि त्रिशतं वा रथान् हयान् ॥45॥  
  
 \<56.1.46\>गजानां च घटामेकां एकेन शितपत्रिणा।  
 जघान स महातेजाः कालानलयमोपमः ॥46॥  
  
 \<56.1.47\>वडवापावको यद्वत् अम्भांसि ग्रसते क्षणात्।  
 तद्वत्सैन्यं परं चक्रे भस्मसात् वडवाननः ॥47॥  
  
 \<56.1.48\>एकामक्षौहिणीं सेनां सुदर्शनबलाग्रणीः।  
 प्रापयद्यमलोकं हि मुहूर्तद्वयमात्रत ॥48॥  
  
 \<56.1.49\>निश्शेषं स्वबलं सर्वं हतमालोक्य वेगतः।  
 दिव्यमस्त्रञ्च सन्धाय"तिष्ठ ति"ष्ठेति च ब्रुवन् ॥49॥  
  
 \<56.1.50\>आजगाम रथाच्छीघ्रं लघुविक्रमः।  
 सुदर्शनमहाकोपसञ्जातो वडवाननः ॥50॥  
  
 \<56.1.51\>विष्णुचक्रेण तं घोरं जघान वनगोचरम्।  
 हते किरातराजे तु तद्वनं निर्मलं वनौ ॥51॥  
  
 इति श्रीवाराहपुराणे श्रीवेङ्कटाचलमाहात्म्ये वरुणदिश्यसुरसुदर्शनसेनायुद्धप्रशंसादिवर्णनं नाम षट्पञ्चाशोऽध्यायः  
 ---------------------------


 अथ सप्तपञ्चाशोऽध्यायः  
 -----------------  
 %सुदर्शनस्यासुरवधार्थमुत्तरदिग्गमनम्%  
श्रीसूत----  
 \<57.1.1\>सुदर्शनमहाराजः सहस्रकिरणोपमः।  
 तं देशं हतदुष्टञ्च हतावग्रहकण्टकम् ॥1॥  
  
 \<57.1.2\>कृत्वा सर्वाणि दुर्गाणि गिरिस्थलवनानि च।  
 विनिहत्य गजैरश्वैः सर्वदिक्षु महापथम् ॥2॥  
  
 \<57.1.3\>कृत्वा च तत्र मनुजान् स्थापयित्वा यथासुखम्।  
 तद्देशरक्षकं कञ्चित् धर्मिष्ठं सत्यवादिनम् ॥3॥  
  
 \<57.1.4\>निवेश्य देशमध्ये च जनानामन्त्र्य सत्वरम्।  
 प्रतस्थे सबलस्तस्मात् दुष्टचोरजिगीषया ॥4॥  
  
 \<57.1.5\>ततश्चोत्तरदिग्भागं सहस्रकिरणो यथा।  
 नीहारशोषणार्थाय श्रीमान् भुजसहस्रवान् ॥5॥  
  
 \<57.1.6\>प्रतापविक्रमादित्यः सुदर्शनमहाप्रभुः।  
 श्रीवेङ्कटनगाधीशदिव्याज्ञापरिपालकः ॥6॥  
  
 \<57.1.7\>पदातयो गजाश्वाश्च रथाश्च गिरिसन्निभाः।  
 ययुरग्रे च वाद्यानि वादयन्ति स्म सर्वतः ॥7॥  
  
 \<57.1.8\>ततः प्रचोदिता भेयों मर्दलानकपुष्कराः।  
 हेकमोणहतास्तीव्रं बलानां चाग्रतस्तदा ॥8॥  
  
 \<57.1.9\>विनेदुश्च महाघोषाः शङ्खाः शतसहस्रशः।  
 तडिद्भास्करकल्पाश्च खड्गाः प्रासाश्च पट्टशाः ॥9॥  
  
 \<57.1.10\>बभुस्तस्मिन् महासैन्ये यथा मेघेषु विद्युतः।  
 उत्तरे वेङ्कटाद्रेस्तु भागे कश्चिन्महासुरः ॥10॥  
  
 %भेरुण्डासुरसुदर्शनसेनयोर्युद्धप्रशंसा%  
 \<57.1.11\>भेरुण्डो नाम दैत्यानां प्रवरो बलदर्पितः।  
 ब्रह्मणाऽसीत्पुरा दत्तवरः पर्वतसन्निभः ॥11॥  
  
 \<57.1.12\>स तु तत्र निवासञ्च कृत्वा तु बहुर्भिवृतः।  
 वेङ्कटाद्रौ तदन्यस्मिन् गिरौ वा काननेऽपि वा ॥12॥  
  
 \<57.1.13\>तपांसि कुर्वतां विघ्नं कुर्वन् प्राणिभयङ्करः।  
 ग्रामे वा पत्तने वाऽपि स्थितान् विप्रादिमानुषान् ॥13॥  
  
 \<57.1.14\>बबाधे सततं तीक्ष्णं तेन देशः प्रपीडितः।  
 काम्भोजा यवनाश्चापि म्लेच्छाः सङ्करजातिजाः ॥14॥  
  
 \<57.1.15\>भेरुण्डस्य बलोद्रिक्ताः तत्राऽसन् प्राणिपीडकाः।  
 ते सर्वे पापकर्माणः सम्भूय मुसलायुधाः ॥15॥  
  
 \<57.1.16\>भेरुण्डमग्रतः कृत्वा सरथाश्वगजास्तदा।  
 युद्धार्थमागतं ज्ञात्वा राजानञ्च सुदर्शनम् ॥16॥  
  
 \<57.1.17\>युद्धाय निर्ययुः सर्वे गदाशक्तिपरश्वधान्।  
 गृहीत्वाऽङ्कुशपाशांश्च खड्गांश्च कनकत्सरून् ॥17॥  
  
 \<57.1.18\>केचिञ्चर्मायुधधराः केचित्तोमरपाणयः।  
 केचित्त्रिशूलहस्ताश्च शरचापधरा अपि ॥18॥  
  
 \<57.1.19\>अट्टहासं विमुञ्चन्तो नर्दन्तस्ते महाबलाः।  
 वाद्यघोषांश्च महतः कारयन्ति स्म केचन ॥19॥  
  
 \<57.1.20\>सन्नद्धाश्चैवमागत्य चक्रुस्ते कदनं महत्।  
 सुदर्शनभटाश्चापि भेरुण्डस्य भटा अपि ॥20॥  
  
 \<57.1.21\>हताः सुदर्शनभटाः किरातैरधिकोर्जितैः।  
 निकृत्तशिरसः केचित् छिन्नपादास्तथाऽपरे ॥21॥  
  
 \<57.1.22\>केचित्कृत्तशिरस्त्राणाः केचिद्वक्षसि ताडिताः।  
 केचिच्छिन्नतनुत्राणाः केचिच्छिन्नोरुबाहवः ॥22॥  
  
 \<57.1.23\>एवं हतं बलं सर्वमसुरेण दुरात्मना।  
 तं दृष्ट्वा निहतं सैन्यं सुदर्शनमहाप्रभुः ॥23॥  
  
 \<57.1.24\>क्रोधेनारुणताम्राक्षः प्रजज्वालान्तको यथा।  
 क्रुद्धे तस्मिन् प्रभौ सर्वं न बभौ कलुषं जगत् ॥24॥  
  
 \<57.1.25\>चन्द्रसूर्यौ तदाऽऽकाशे बभ्रतुः न च किञ्चन।  
 नक्षत्राणि न भान्ति स्म पेतुरुल्काः सहस्रशः ॥25॥  
  
 \<57.1.26\>वाति स्म जवनोऽत्यर्थं सह धूल्या प्रभञ्जनः।  
 चकम्पे वसुधा कृत्स्ना पेतुः शैलाश्च पादपाः ॥26॥  
  
 \<57.1.27\>चुक्षुभुः सागराः सर्वे नेदुर्भूतानि तत्क्षणात्।  
 युद्धार्थमागता दैत्याः किराताः पुल्कसास्तथा ॥27॥  
  
 \<57.1.28\>कश्मलोपहताः सर्वे विषण्णवदनास्तदा।  
 तत्कोपाग्निसमुत्थश्च पुरुषः परमाद्भुतः ॥28॥  
  
 \<57.1.29\>चापी खड्गी रथी तूणी कश्चित् कनकपिङ्गलः।  
 नाम्ना पावकसङ्काशः साक्षात्पावकविक्रमः ॥29॥  
  
 \<57.1.30\>स तमाज्ञापयद्राजा "जहि दैत्या नितीश्वरः।  
 पावकः सर्वशस्त्रास्त्रसम्पन्नः समरे बभौ ॥30॥  
  
 \<57.1.31\>प्रलयाग्निरवादित्यसहस्रसदृशप्रभः।  
 मुमोच बाणवर्षाणि परसैन्येषु पावकः ॥31॥  
  
 \<57.1.32\>विनोदं कारयामास कञ्चिद्विस्मयकारकम्।  
 सम्मोहनार्थं दैत्यानां गान्धर्वं समचोदयत् ॥32॥  
  
 \<57.1.33\>मोहिताः परमास्त्रेण त्यक्तोद्यतवरायुधा।  
 परसैन्यञ्च तत्सर्वं मत्वा स्वजनसार्धगम् ॥33॥  
  
 \<57.1.34\>नायुध्यन्त तदा योधा दृष्ट्वा सेनापतिं पुनः।  
 नाम्ना पावकसङ्काशं जनकं स्वकुलोद्भवम् ॥34॥  
  
 \<57.1.35\>मत्वा सर्वे नमन्ति स्म पतित्वा वसुधातले।  
 तद्दृष्ट्वा देवगन्धर्वाः सिद्धविद्याधरादयः ॥35॥  
  
 \<57.1.36\>विस्मयं परमं जग्मुः"साधु सा"ध्विति चाब्रुवन्।  
 तान् दृष्ट्वा पावकप्रख्यो मोहितानां प्रमापणम् ॥36॥  
  
 \<57.1.37\>अयुक्तमपि तद्दिव्यम् उपसंहृतवांस्तदा।  
 विमुक्तमोहास्ते सर्वे गृहीत्वा शस्त्रबाणकान् ॥37॥  
  
 \<57.1.38\>चक्रुस्ते कदनं घोरमसिभिः पट्टसायुधैः।  
 क्रौञ्चमस्त्रं समादाय परेषां युद्धकाङ्क्षिणाम् ॥38॥  
  
 \<57.1.39\>"छिन्दि भोः कर्णनासे त्व"मिति मन्त्रं जजाप ह।  
 तत्क्षणात्कृत्तनासाश्च कृत्तकर्णाश्च संयुगे ॥39॥  
  
 \<57.1.40\>विलोक्य ते हि तत्कर्म क्रुद्धा जघ्नुश्च तद्बलम्।  
 पुनः पावकसङ्काशः सर्वास्त्रकुशलो युधि ॥40॥  
  
 \<57.1.41\>भिण्‍डिपालेन सर्वेषां बाहून् चिच्छेद सर्वतः।  
 सर्वे ते वीतहस्ताश्च परान् खादितुमुद्यताः ॥41॥  
  
 \<57.1.42\>तञ्च दृष्ट्वा तु पैशाचमस्त्रं मन्त्रेण मन्त्रितम्।  
 विससर्ज तदा घोरं सर्वविस्मयकारकम् ॥42॥  
  
 \<57.1.43\>ग्रस्ताः पिशाचभूतैश्च म्लेच्छा दैत्यादयस्तथा।  
 अन्योन्यखादने सक्ता ययुर्विलयमञ्जसा ॥43॥  
  
 \<57.1.44\>स्वसैन्यं निहतं दृष्ट्वा निश्शेषं युद्धभूमिषु।  
 भेरुण्डस्तु ततः क्रुद्धः शूलं परमदारुणम् ॥44॥  
  
 \<57.1.45\>गृहीत्वा पावकप्रख्यमभिदुद्राव संयुगे।  
 योजनत्रितयोत्सेधः कम्पयन् मेदिनीं तदा ॥45॥  
  
 \<57.1.46\>वायव्यमस्त्रं प्रायुङ्क्त पावकार्चिस्समप्रभः।  
 भ्रामयामास वात्येव तृणं पर्वतसन्निभम् ॥46॥  
  
 \<57.1.47\>प्रदक्षिणं कारयित्वा वेङ्कटाद्रेश्च दानवम्।  
 पुनरुत्क्षिप्य तं दैत्यम् आकाशे दशयोजनम् ॥47॥  
  
 \<57.1.48\>पातयामास भूमौ तत् वायव्यं परमाद्भुतम्।  
 जीर्णकूष्माण्डवद्भूमौ स शीर्णः पर्वतोपमः ॥48॥  
  
 \<57.1.49\>एवं निहत्य तं दैत्यं कृत्वा देशमकण्टकम्।  
 वनदुर्गाणि सर्वाणि खिलीकृत्य तदा जनान् ॥49॥  
  
 \<57.1.50\>ससुखं स्थापयामास वेङ्कटाद्रौ सुदर्शनः।  
 आकाशे देवगन्धर्वाः पुष्पवर्षं विकीर्य च ॥50॥  
  
 \<57.1.51\>"साधु सा"ध्विति तं देवम् अस्तुवंस्तुतिभिस्तदा।  
 स्वामिन्!जनपदाः सर्वे कृताः स्वस्थाः त्वया प्रभो! ॥51॥  
  
 \<57.1.52\>गच्छ त्वं वेङ्कटाधीशसमीपं त्वरितं पुनः।  
 इत्युक्त्वा च ययुः सर्वे दिवं देवा मुदऽन्विताः ॥52॥  
  
 \<57.1.53\>स्वसैन्येषु हता ये तु जीवयित्वा च तान् पुनः।  
 स्वस्थं चकार तं देशं वेङ्कटेशाऽज्ञया तदा ॥53॥  
  
 \<57.1.54\>काले ववर्ष पर्जन्यः फलवन्तश्च पादपाः।  
 सर्वसस्यानि तत्र स्म फलन्ति सुतरां तदा ॥54॥  
  
 \<57.1.55\>नीरोगाश्च जनाः सर्वे दुष्टबाधा न च क्वचित्।  
 "वैकुण्ठोऽयमथाऽन्यो वा स्वर्गो वा भोगत- किमु" ॥55॥  
  
 \<57.1.56\>इति तं मेनिरे सर्वे देशं श्रीवेङ्कटाभिधम्।  
 वाञ्छन्ति जन्म तत्रैव देवा अपि दिवौकसः ॥56॥  
  
 \<57.1.57\>सुदर्शनमहाराजः सहस्रभुजमण्डितः।  
 आज्ञां वेङ्कटनाथस्य कृत्वा सम्यक् प्रतापवान् ॥57॥  
  
 \<57.1.58\>जयमङ्गलघोषैश्च कुसुमोत्करवृष्टिभिः।  
 सर्वसैन्यैश्च संयुक्तः सर्वाभरणभूषितः।  
 प्रविवेश विमानं तद्वेङ्कटेशस्य मङ्गलम् ॥58॥  
  
 इति श्रीवाराहपुराणे श्रीवेङ्कटाचलमाहात्म्ये सुदर्शनस्यासुरवधार्थं उत्तरदिग्गमनादिवर्णनं नाम सप्तपञ्चाशोऽध्यायः  
 ----------------------

 अथ अष्टपञ्चाशोऽध्यायः  
 -------------  
 %श्रीवेङ्कटेशस्य कलिदोषोपहतेषु विशेषतः कृपाऽधिक्यवर्णनम्%  
श्रीसूतः---  
 \<58.1.1\>मुनयः श्रुतमाख्यानं किमु चक्रकृताऽश्रयम्।  
 वक्तुमर्हथ यूयं हि किं भूयः श्रोतुमिच्छथ? ॥1॥  
  
मुनयः---  
 \<58.1.2\>"पिवतां वेङ्कटेशस्य कथां दिव्यरसायनम्।  
 अस्त्यत्र तृप्तिर्नास्माकं भूयस्तृष्णा च भूयसी ॥2॥  
  
 \<58.1.3\>कलौ कलौ यथा तिष्टेत् वेङ्गटाद्रिशिखामणिः।  
 पूजयिष्यति को वा तं वरदानञ्च कीदृशम्? ॥3॥  
  
 \<58.1.4\>वक्तुमर्हसि तत्सर्वं श्रृण्वतां नो महामुने!"।  
 इति पृष्टोऽब्रवीत्सूतः कथां श्रीवेङ्कटेशितुः ॥4॥  
  
श्रीसूतः---  
 \<58.1.5\>सन्धावपि कलेश्चैवं वेङ्कटेशस्य वर्तनम्।  
 ततः परमियान् भेदो मौनं तत्रैव तु स्थितिः ॥5॥  
  
 \<58.1.6\>अर्चावतारवद्भूयात् नराणां मांसचक्षुषाम्।  
 वैकुण्ठादागतं दिव्यं विमानन्तु तिरोहितम् ॥6॥  
  
 \<58.1.7\>विमानमात्रतु कलौ कारयिष्यन्ति मानवाः।  
 पुण्यशीला महात्मानः कदाचित् क्षत्रसम्मताः ॥7॥  
  
 \<58.1.8\>कदाचिद्व्राह्मणाः पुण्याः कदाचिद्वाल्लवा नराः।  
 अर्चावतार इत्येव वदिष्यन्ति च मोहिता- ॥8॥  
  
 \<58.1.9\>तथैवावमतिं केचित् करिष्यन्ति कलौ युगे।  
 साक्षात्पश्यन् हि तत्सर्वमपश्यन्निव तिष्ठति ॥9॥  
  
 \<58.1.10\>साक्षाद्भाषणमेकन्तु नास्ति तस्य तपोधनाः।  
 परन्तु सर्वमस्त्येव निग्रहानुहावपि ॥10॥  
  
 \<58.1.11\>अधिकं क्रदानन्तु भविष्यति कलौ युगे।  
 कृतकन्तु विमानं स्यात् इत्याख्यामात्रमेव हि ॥11॥  
  
 \<58.1.12\>किन्तु दर्शनमात्रेण पापकोटिं हरेदृद्रुवम्।  
 कदाचिन् महती पूजा स्वल्पैव तु कदाचन ॥12॥  
  
 \<58.1.13\>स्वयं हि वेङ्कटाधीशः प्रकाशं हि व्रजेत्क्वचित्।  
 अप्रकाशं कदाचिञ्च वेङ्कटाद्रिशिरोमणिः ॥13॥  
  
 \<58.1.14\>एवं हि रमया सार्वं क्रीडत्येव च तत्र हि।  
 कलौ युगे तु वैचित्र्यं दर्शयिष्यति केशवः ॥14॥  
  
 \<58.1.15\>अल्पदानेन वै भक्त्या स्वल्पया पूजया तथा।  
 भविष्यति प्रसन्नश्च स्मृतिमात्रेण केशवः ॥15॥  
  
 \<58.1.16\>नॄणां गमनमात्रेण वेङ्कटाख्यगिरिं प्रति।  
 प्रसन्नः स्यादयं क्षिप्रं दास्यतीष्टञ्च तद्बहु ॥16॥  
  
 \<58.1.17\>स्वयमप्राकृतो विष्णु- चरित्रं प्राकृतो यथा।  
 करिष्यति तथा देवो मोहयिष्यति तान् जनान् ॥17॥  
  
 \<58.1.18\>मानुषांश्चैव भोगांश्च भोक्ष्यते प्रीतमानसः।  
 उत्सवान् विविधांस्तस्य कारयिप्यन्ति मानवाः ॥18॥  
  
 \<58.1.19\>आगमिष्यन्ति देवाश्च सर्वार्थे वै कलौ यगे।  
 स्नास्यन्ति स्वामितीर्थे वै करिष्यन्ति निवेदनम् ॥19॥  
  
 \<58.1.20\>निवेदितं भक्षयेयुः मनुष्याणामगोचराः।  
 विमानं तद्धि पश्येयुः पूजयेयुर्हि सादराः ॥20॥  
  
 \<58.1.21\>प्रार्थयिष्यन्ति देवाश्च भविष्यामो नरा इति।  
 तेषां हि वेङ्कटाधीशः क्षिप्रं दास्यति चेप्सितम् ॥21॥  
  
 \<58.1.22\>स्वल्पधर्मेण सन्तुष्टः पुत्रं क्षेत्रं कलत्रकम्।  
 आरोग्यं भूतिमैश्वर्यं राज्यप्राप्तिञ्च सत्वरम् ॥22॥  
  
 \<58.1.23\>आयुश्च दुर्लभं नृणां स्वर्गंलोकादिकानपि।  
 जन्मकोटिशतैश्चेव कृतैः पुण्यैर्दुरासदाम् ॥23॥  
  
 \<58.1.24\>नित्यभूतिञ्च देवोऽसौ दास्यत्याचार्यसंश्रयात्।  
 अहो वै वैष्णवो धर्मः चित्रो वेङ्कटभूधरे ॥24॥  
  
 \<58.1.25\>आश्चर्यमाश्चर्यमिति ब्रुवन्तो वैमानिकास्ते कमलासनाद्याः।  
 यथा व्रजेयुर्हि तथा मयाऽपि गीतं भविष्यद्भवतां पुरस्तात् ॥25॥  
  
 \<58.1.26\>कलौ युगे तु सम्प्राते विशेषाद्वेङ्कचाचलः।  
 प्रख्यातो ह्यधिकं भूमौ भविष्यति तपोधनाः ॥26॥  
  
 \<58.1.27\>सान्निध्यमधिकं तत्र करिष्यति रमापतिः।  
 म्लेच्छसङ्करजातीनां श्वपाकाधमयोषिताम् ॥27॥  
  
 \<58.1.28\>किरातपुल्कसादीनां शूद्राणां हीनजन्मनाम्।  
 भक्तिः श्रीवेङ्ककटाधीशे ह्यधिकञ्चच भविष्यति ॥28॥  
  
 \<58.1.29\>तेषामपि रमाधीशः शीघ्रं दास्यत्यभीप्सितम्।  
 सान्निध्यं तत्र कुरुते भक्त्या क्रीतो यतो हरिः ॥29॥  
  
 \<58.1.30\>आर्यास्तुरुप्का मालव्या गौडा वङ्गाः कलिङ्गकाः।  
 आन्ध्राः कर्णाटदेशीयाः कोसलोद्भूतमानुषः ॥30॥  
  
 \<58.1.31\>अङ्गाश्चोलाश्च पाण्ड्याश्च नानादेशेषु सम्भवाः।  
 द्वीपान्तरगताश्चापि वेङ्कटेशमहोत्सवे ॥31॥  
  
 \<58.1.32\>धारयन्तो महाभक्तिमागमिष्यन्ति कोटिशः।  
 सर्बे लब्ध्व वरं चेष्टं भविष्यन्ति मुदाऽन्विताः ॥32॥  
  
 \<58.1.33\>अप्राकृतः स्वर्णसानुरपि श्रीवेङ्कटाचलः।  
 प्राकृताचलवद् भूमौ भविष्यति कलौ युगे ॥33॥  
  
 \<58.1.34\>मतान्तरप्रविष्टानामपि भक्तिर्भविष्यति।  
 सर्वात्मके रमाऽधीशे वेङ्गटेशे पराऽत्मनि ॥34॥  
  
 \<58.1.35\>एवं कृत्वा परां भक्तिं भछविष्यन्ति च पावना.।  
 भक्तिमन्त परो दृष्ट्वा भक्तिं गच्छेद्धि केशवे ॥35॥  
  
 \<58.1.36\>तथा दृष्टफलार्थञ्च भजमानाय सादरम्।  
 दृष्टप्रदं वेङ्कटेशं दृष्ट्वा तं तु व्रजेत् पुनः ॥36॥  
  
 \<58.1.37\>सोऽपि दृष्टफलं लब्ध्वा वरानपि शतं भजेत्।  
 चित्रं कलियुगे श्रीशो विहरिप्यति भूधरे ॥37॥  
  
 \<58.1.38\>अत एव "कलिः साधुः साधु शूद्रश्च योषितः"।  
 विशेषाद्वेङ्कटाधीशसेवनं साधुभूषणम्" ॥38॥  
  
 \<58.1.39\>इत्येवं मुनयो देवा वदिष्यन्ति कलौ युगे।  
 कलिदोषपरीतानां नराणां पापकर्मणाम् ॥39॥  
  
 \<58.1.40\>वेङ्कटेशात्परो देवो नास्त्यन्यः शरणं भुवि।  
 "वेङ्कटेशसमो देवो नास्ति नास्ति महीतले ॥40॥  
  
 \<58.1.41\>स्वामिपुष्करिणीतीर्थसमं नास्ति न चास्ति हि।"  
 द्रव्यार्जनपरो नित्यं भविष्यति कलौ युगे ॥41॥  
  
 \<58.1.42\>अनुग्रहाय लोकानां कामैः पूर्णोऽपि सर्वदा।  
 "इदं द्रव्यं त्वया तावत् दातव्यं मम सम्प्रति ॥42॥  
  
 \<58.1.43\>तवाभीष्टमहं दास्ये दास्ये" इत्येव च ब्रुवन्।  
 इति सर्वजनैः सार्वं क्रीडमाणो भविष्यति ॥43॥  
  
 \<58.1.44\>कलौ तदीयचारित्रं वक्तुं कल्पशतैरपि।  
 न शक्यमुक्तं लेशेन चरित्रं तस्य मङ्गलम् ॥44॥  
  
 इति श्रीवाराहपुराणे श्रीवेङ्कटाचलमाहात्म्ये श्रीवेङ्कटेशस्य कलिदोषोपहतेषु विशेषतः कृपाधिक्यवर्णनं नाम अष्टपञ्चाशोऽध्यायः  
 -------------------------

 अथ एकोनषष्टितमोऽध्यायः  
 --------------  
 %चेतनस्य आचार्याश्रयणात् पुरुषार्थप्राप्तिनिरूपणम्%  
मुनयः---   
\<59.1.1\>भगवन् सर्वशास्त्रार्थवेदवेदाङ्गपारग!।  
 आचार्यसंश्रयादेव लभन्ते हि परां गतिम् ॥1॥  
  
\<59.1.2\>अहो हि वैष्णवो धर्म इति चोक्तं त्वया पुरा।  
 सूत!त्वया तु तत्सर्वं वक्तव्यं नस्तपोधन! ॥2॥  
  
\<59.1.3\>श्रूयतामभिधास्यामि सङ्ग्रहेण तपोधनाः!।  
 उद्धृत्य भूमिं पातालात् वेङ्कटाह्वयभूधरे ॥3॥  
  
\<59.1.4\>सितेन भूवराहेण धरण्यै भाषितां पुरा।  
 पृच्छन्त्यै वैष्णवान् धर्मान् ये ये धर्मा मनोहराः ॥4॥  
  
\<59.1.5\>व्यासप्रसादात् तान् धर्मान् वेद्म्यहं मुनिसत्तमाः।  
 सङ्ग्रहेण प्रवक्ष्यामि गोप्याद्गोप्यतरानपि ॥5॥  
  
\<59.1.6\>तेषां वैष्णवधर्माणां विश्वासस्तु परा गतिः।  
 यावानपि च विश्वासः तावती सिद्धिरिच्छता ॥6॥  
  
\<59.1.7\>गुरुरेव परो धर्मो गुरुरेव परा गतिः।  
 पापं क्षपयति क्षिप्रं गुरुरेवाऽऽत्मभावनः ॥7॥  
  
\<59.1.8\>तस्मात्सर्वप्रयत्नेन विश्वसेत्परमं गुरुम्।  
 तत्पापं तद्गुरुर्हन्ति तत्पापं तद्गुरुर्हरेत् ॥8॥  
  
\<59.1.9\>पारम्पर्यक्रमाद्विष्णुः सर्वपापहरो गुरुः।  
 कारुण्यमूर्तिः श्रीविष्णुः गुरुरूपी च पापिनः ॥9॥  
  
\<59.1.10\>शास्त्रहस्तेन संसारमग्नानुद्धरते जनान्।  
 न्यायविच्छास्त्रवेदी च धर्माधर्मविवेकवान् ॥10॥  
  
\<59.1.11\>तपोनिष्ठो ब्रह्मनिष्ठः तप स्वाध्ययने रत.।  
 निर्ममो निरहङ्कारः शान्तो दान्तो विमत्सरः ॥11॥  
  
\<59.1.12\>गुरुरित्युच्यते यस्तु परार्थैकप्रयोजन।  
 भीतः संसारदावेभ्य शान्तो दान्तः शुचिर्बुधः ॥12॥  
  
\<59.1.13\>अतः परमनिर्विष्णो निर्वैरः सर्वजन्तुषु।  
 समाश्रयेद्गुरुं भक्त्या महाविश्वासमपूर्वकम् ॥13॥  
  
\<59.1.14\>निक्षिपेत्सर्वभारांश्च गुरोः श्रीपादपङ्कजे।  
 नित्यनैमित्तिके कुर्वन् यथाशक्ति भयाद्धरेः ॥14॥  
  
\<59.1.15\>मोक्षार्थं निर्भरस्तिष्ठेत् मन्त्रान्तरविवर्जितः।  
 साधनान्तरहीनश्च द्वयानुष्ठानतत्परः ॥15॥  
  
\<59.1.16\>"नाष्टाक्षरात्परो मन्त्रो नास्ति नारायणात्परः।  
 नास्ति न्यासात्परो योगो"ब्रवीति च तथा श्रुतिः ॥16॥  
  
\<59.1.17\>एवं हि वर्तमानस्य देहान्ते परमं पदम्।  
 न्यासविद्यापरश्चैवं वर्तते परमार्थवित् ॥17॥  
  
\<59.1.18\>ध्याननिष्ठश्च लब्धाशी वैराग्यं परमाश्रितः।  
 अहङ्कारविहीनश्च यतवाक्कायमानसः ॥18॥  
  
\<59.1.19\>सर्वेन्द्रियाणि संयम्य विविक्तं स्थलमाश्रितः।  
 बलदर्पविहीनश्च कामक्रोधविवर्जितः ॥19॥  
  
\<59.1.20\>शान्तश्च निर्ममश्चापि परिग्रहविवर्जितः।  
 कल्पते ब्रह्मभूयाय ब्रह्मध्यानस्य वैभवात् ॥20॥  
  
\<59.1.21\>ब्रह्मभावं गतस्यास्य प्रसन्नं मानसं भवेत्।  
 तस्य शोको न चेच्छा च सर्वभूतसमो भवेत् ॥21॥  
  
\<59.1.22\>हरिभक्तिर्भवेत्तस्य भक्त्या जानाति केशवम्।  
 भगवत्तत्वयाथात्म्यं वेत्ति पश्चात् प्रसन्नधीः ॥22॥  
  
\<59.1.23\>ततः परमसङ्गाच्च विष्णोः सायुज्यमश्रुते।  
 न्यासविद्यानिविष्टस्य कर्मणां त्याग इष्यते ॥23॥  
  
\<59.1.24\>त्यागश्च फलतः प्रोक्तः स्वरूपेण न च क्वचित्।  
 कर्मणो नियतस्यैव त्यागो वै मोहमूलकः ॥24॥  
  
\<59.1.25\>कर्माणि त्यजतः पुंसो नास्ति देहस्य धारणम्।  
 यज्ञादीनां त्यक्तसङ्गः कुर्यात्कर्माण्यशेषतः ॥25॥  
  
\<59.1.26\>सृष्ट्वा यज्ञान् प्रजाश्चापि प्राह ब्रह्मा चतुर्मुखः।  
 "यज्ञ एव परो धर्मो भगवत्प्रीतिकारकः ॥26॥  
  
\<59.1.27\>अभीष्टकामधुक् यज्ञः तस्माद्यज्ञः परा गतिः।  
 तस्माद्यज्ञं प्रजाः सर्वाः कुर्युः सङ्गविवर्जिताः ॥27॥  
  
\<59.1.28\>यज्ञैः प्रीतो हरिः सर्वमभीष्टञ्च प्रयच्छति।  
 लब्ध्वाऽभीष्टं वरं तस्मात् यज्ञं कुर्यात् न चेत्पुनः ॥28॥  
  
\<59.1.29\>स्तेन एव स विज्ञेयः सर्वकर्मबहिष्कृतः।  
 ततः कर्म च कर्तव्यं फलसङ्गविवर्जितम् ॥29॥  
  
\<59.1.30\>कर्मणैव पुरा केचित् परां सिद्धिमितो गताः।  
 भगवत्तत्वनिष्ठस्य तदाज्ञालङ्घनं महान् ॥30॥  
  
\<59.1.31\>दोषः तदाज्ञा वेदाश्च स्मृतयो धर्मसङ्ग्रहाः।  
 आज्ञानुवर्तनं पुंसां आदौ कार्यं हि सर्वदा ॥31॥  
  
\<59.1.32\>हरौ सर्वाणि कर्माणि सन्न्यसेद्योगवित्तमः।  
 निर्ममो नित्यतृप्तश्च भगवद्धयानमाश्रितः ॥32॥  
  
\<59.1.33\>सुखदुःखे समे कृत्वा लाभं हानिं जयं तथा।  
 पराजयञ्च शीतोष्णे मानं चाप्यवमानकम् ॥33॥  
  
\<59.1.34\>सर्वत्रगं परं ब्रह्म ध्यायन् सन्ततमात्मनि।  
 प्रातरारभ्य कर्माणि कुर्वन्नित्यादिकं तथा ॥34॥  
  
\<59.1.35\>स्वाध्यायञ्च तथा योगं तत्तत्कालेन हापयेत्।  
 नित्यं नैमित्तिकं कर्म यथाशक्ति विनिर्वहेत् ॥35॥  
  
\<59.1.36\>बृन्दावनं वेङ्कटाद्रौ मालाकरणमेव च।  
 विमानलेपनञ्चैव यच्चान्यत् प्रीतिकारकम् ॥36॥  
  
\<59.1.37\>उत्सवे सेवनञ्चैव यथाशक्ति निवेदनम्।  
 तदीयाराधनञ्चापि कुर्वन्नद्वेषमात्मसु ॥37॥  
  
\<59.1.38\>श्रीमद्वेङ्कटनाथस्य जलैस्तु विनिवेदितैः।  
 अन्नैर्वस्त्रैस्तथा माल्यैः शरीरस्य च पोषणम् ।  
 कुर्वन्नाचार्यमाहात्म्यात् परां गतिमवाऽऽप्नुयात्॥38॥  
  
 इति श्रीवाराहपुराणे श्रीवेङ्कटाचलमाहात्म्ये चेतनस्य आचार्याश्रयणात् पुरुषार्थप्राप्तिवर्णनं नाम एकोनषष्टितमोऽध्यायः  
 ------------------

 अथ षष्टितमोऽध्यायः  
 --------------  
 %अष्टाङ्गयोगस्वरूपनिरूपणम्%  
श्रीसूतः---  
 \<60.1.1\>द्वे ब्रह्मणी वेदितव्ये परञ्चापरमेव च।  
 अपरं ब्रह्म जीवस्तु क्षराक्षरविभेदवान् ॥1॥  
  
 \<60.1.2\>क्षरस्तु सर्वभूतं स्यात् कूटस्थो ह्यक्षरः स्मृतः।  
 परं ब्रह्म तु सर्वात्मा परमात्मा प्रकीर्तितः ॥2॥  
  
 \<60.1.3\>बिभर्ति सर्वलोकांश्च प्रविश्यान्तर्नियच्छति।  
 ईश्वरो योऽव्ययो नित्यः स एव पुरुषोत्तमः ॥3॥  
  
 \<60.1.4\>अतीतः क्षरमत्यर्थ अक्षरञ्च परः पुमान्।  
 यस्मात्तस्मात्तु विख्यातो लोकेऽसौ पुरुषोत्तमः ॥4॥  
  
 \<60.1.5\>इति यो वेत्ति पुरुषं असम्मूढः परार्थवित्।  
 स सर्वविद्भजेदेनं वेङ्कटेशसमाधिना ॥5॥  
  
 \<60.1.6\>यस्तु वेदविदां श्रेष्ठो योगमारभ्य बुद्धिमान्।  
 यमञ्च नियमञ्चैव पीठभेदांस्तथैव च ॥6॥  
  
 \<60.1.7\>प्राणायामांश्च विविधान् प्रत्याहारञ्च साधयेत्।  
 धारणं ध्यानभेदांश्च स समाधिं प्रसाधयेत् ॥7॥  
  
 \<60.1.8\>यमादिध्यानपर्यन्ताः समाधेः सिद्धिहेतवः।  
 समाधिः स्वाङ्गसहितस्त्वष्टाङ्गो योग उच्यते ॥8॥  
  
 \<60.1.9\>कुर्याद्धि प्रत्यहं योगं एतावदिति निश्चयः।  
 निषिद्धाचारतः पुंसो निवृत्तिर्यम उच्यते ॥9॥  
  
 \<60.1.10\>स्वाध्यायो नियमः प्रोक्तः स्वस्तिकाद्यासनं विदुः।  
 रेचकः पूरकश्चापि कुम्भकश्चेति विश्रुतः ॥10॥  
  
 \<60.1.11\>प्राणायामस्त्रिधा प्रोक्तः प्रत्याहारः स कथ्यते।  
 चित्तोपसंहृतिर्या तु विषयेभ्यश्च योगिनः ॥11॥  
  
 \<60.1.12\>आत्मन्येवात्र मनसः स्थापनं धारणं स्मृतम्।  
 तैलधारावदच्छिन्नज्ञानसन्तानलक्षणम् ॥12॥   
  
 \<60.1.13\>ध्यानं स्यादात्मविज्ञानं ज्ञातृज्ञेयभिदात्मकम्।  
 ज्ञातुर्ज्ञेयस्य बुद्धेश्च भेदज्ञानं यदा न हि ॥13॥  
  
 \<60.1.14\>परमानन्दजनने परानन्दे चिदात्मनि।  
 मनो यदा महायोगं समाविर्गीयते तदा ॥14॥  
  
 \<60.1.15\>एवमभ्यस्य मेधावी पञ्चकालपरायणः।  
 तत्तत्कालविधानोक्तं आचारञ्च समाचरेत् ॥15॥  
  
 \<60.1.16\>सायङ्काले प्रतिदिनं योगं कुर्याद्विचक्षणः।  
 विविक्तदेशे कीटादिसर्वबाधाविवर्जिते ॥16॥  
  
 \<60.1.17\>मृद्वासने सुखासीनः स्वस्तिकाद्यासने तथा।  
 ऋजुकायशिरोग्रीवो न साग्रन्यस्तलोचनः ॥17॥  
  
 \<60.1.18\>इडया वायुमाकृष्य कुम्भयेच्च शनैः शनैः।  
 उद्बोध्य कुण्डलीं सुप्तां सुषुम्नायां प्रवेशयेत् ॥18॥  
  
 \<60.1.19\>यदा तु योगिनो देहे जिहासा वर्तते तदा।  
 ओमित्युच्चारयेद्योगी वेङ्कटेशमनुस्मरन् ॥19॥  
  
 \<60.1.20\>ब्रह्मरन्ध्राद्विनिर्गच्छन् प्रविशेदर्चिराकृतिम्।  
 अर्चिरादिकमार्गेण प्रविश्य परमं पदम् ॥20॥  
  
 \<60.1.21\>सायुज्यं वेङ्कटेशस्य लब्ध्वाऽऽनन्दी भवेच्चिरम्।  
 यदि स्यात् वेङ्कटेशस्य कैङ्कर्ये धीर्बलीयसी ॥21॥  
  
 \<60.1.22\>तदा योगं स्थिरः कुर्यात् उपदेशाद्गुरोः स्वयम्।  
 पूर्वोक्तेनैव मार्गेण योगं कुर्याद्विचक्षणः ॥22॥  
  
श्रीभगवान्----  
 \<60.1.23\>इडया वायुमाकृष्य सुषुम्नायां प्रवेशयेत्।  
 अर्चिषा सह कोष्ठाग्नेः प्रविशेद्धृदयाम्बुजम् ॥23॥  
  
 \<60.1.24\>तत्रस्थं केशवं बुद्ध्वा शङ्खचक्रगदाधरम्।  
 आज्ञास्थानमतीवत्यैवं भ्रूमध्यं प्रविशेत् सुधीः ॥24॥  
  
 \<60.1.25\>नीवारशूकवत्सूक्ष्मं तत्र पश्येच्छ्रियपतिम्।  
 सहस्रपत्रकमलमध्यस्थं चन्द्रमण्डलम् ॥25॥  
  
 \<60.1.26\>तत्र पश्येद्रमाधीशं सुराधीशं सुधात्मकम्।  
 तत्सङ्कल्पाच्चन्द्रबिम्बात् स्रवत्पीयूषबिन्दुना ॥26॥  
  
 \<60.1.27\>अन्तर्बहिस्तथा व्याप्तं स्वस्य देहं विचिन्तयेत्।  
 सुषुम्नायास्तथा मार्गात् अवरुह्य शनैः शनैः ॥27॥  
  
 \<60.1.28\>प्राणादीन् स्थापयेद्वायौ तत्तत्स्थानेषु पूर्ववत्।  
 एवञ्च प्रत्यहं कुर्वन् सन्ध्यामध्यमरात्रिषु ॥28॥  
  
 \<60.1.29\>विना हस्तेन कुवीत वायोर्धारणमात्मनि।  
 शरीरादधिकं वायुं द्वादशाङ्गुलमानकम् ॥29॥  
  
 \<60.1.30\>शरीरेण समं कुर्यात् न्यूनं वा वायुमात्मनि।  
 एवमभ्यासयोगेन वज्रकायो भवेन्नरः।  
 कालमृत्यू विनिर्जित्य जीवेदाचन्द्रतारकम् ॥30॥  
  
 %सनकसनन्दनतीर्थमाहात्म्यम्%  
 \<60.1.31\>अस्य योगस्य विघ्नाश्चेत् भवन्ति बहवो भुवि।  
 अविघ्नयोगसिद्धयर्थं वेङ्कटाह्वयभूधरे ॥31॥  
  
 \<60.1.32\>अस्ति किञ्चित् सरः पुण्यं नाम्ना सनकनन्दनम्।  
 उत्तरे पापनाशस्य क्रोशार्वे सिद्धसेविते ॥32॥  
  
 \<60.1.33\>अतिगोप्यं न तत् केऽपि जानन्ति मनुजा भुवि।  
 मार्गशीर्षे सिते पक्षे द्वादश्यामरुणोदये ॥33॥  
  
 \<60.1.34\>स्वामिपुष्करिणीतीर्थे स्नात्वा नियतमानसः।  
 त्रयोदशीं समारभ्य स्नायात् सनकनन्दने ॥34॥  
  
 \<60.1.35\>स्नात्वा तु तत्र विमलो वेङ्कटाद्रिपतेः पुनः।  
 श्रीमदष्टाक्षरं मन्त्रं जपेदयुतमन्वहम्।  
 पश्चात् समभ्यसेद्योगं ततः सिद्धो भविष्यति ॥35॥  
  
 %कायरसायनतीर्थमाहात्म्यम्%  
 \<60.1.36\>रहस्यं तत्समीपेऽस्ति तीर्थं कायरसायनम्।  
 तस्य पानात्तु देहोऽपि शुद्धो भवति तत्क्षणात् ॥36॥  
  
 \<60.1.37\>यत्किञ्चित् पाण्डुपत्रन्तु परीक्षार्थं विनिक्षिपेत्।  
 तस्मिंस्तीर्थे क्षणादेव श्यामं भवति शोभनम् ॥37॥  
  
 \<60.1.38\>शिलया पिहितं तत्तु योगिभिः सनकादिभिः।  
 महात्मनां पुण्यवतां दर्शनं हि ददाति तत् ॥38॥  
  
 \<60.1.39\>येन केन प्रकारेण कृत्वा देहं दृढं बुधः।  
 कैङ्कर्यमेव कुर्वीत वेङ्कटेशस्य सर्वदा ॥39॥  
  
 \<60.1.40\>स्वरूपमात्मनो यस्मात् कैङ्कर्यं शेषिणो हरेः।  
 कैङ्कर्यहीनः पुरुषः स्वामिद्रोही न संशयः ॥40॥  
  
 \<60.1.41\>तस्मादेव तु कुर्वीत नित्यं नैमित्तिकं बुधः।  
 अन्यच्च प्रीतिकर्मापि यत्तु शास्त्रैरनिन्दितम् ॥41॥  
  
 \<60.1.42\>इत्युक्तं प्राक् वराहेण धरण्यै वेङ्कटाचले।  
 शरीरधारणं भोगो ज्ञानं सामर्थ्यमेव च ॥42॥  
  
 \<60.1.43\>क्षेत्रं गृहं धनं धान्यं यच्चान्यदुपकल्पितम्।  
 सर्वं वेङ्कटनाथस्य कुर्यात् स्वाधीनमञ्जसा ॥43॥  
  
 \<60.1.44\>विनश्वरमिदं सर्वं जगत् पश्येद्धि बुद्धिमान्।  
 निरये पापकारी तु पतत्येव न संशयः॥44॥  
  
 \<60.1.45\>पुण्यकृत् सुखमाप्नोति ध्रुवमित्येव बुद्धिमान्।  
 चिन्तयेत्सततं योगी चित्ते वेङ्कटनायकम् ॥45॥  
  
 \<60.1.46\>धर्मशास्त्रं सदा पश्येत् गुरुशुश्रूषणे रतः।  
 गृहस्थः स्वेषु दारेषु रमेत् योगी जितेन्द्रियः ॥46॥  
  
 \<60.1.47\>साधूनेव सदा योगी पृच्छेद्वै हितमात्मनः।  
 विचारयेच्च वेदार्थान् सदा वेदान्तमभ्यसेत् ॥47॥  
  
 \<60.1.48\>बहुनेह किमुक्तेन विहितं नैव सन्त्यजेत्।  
 निषिद्धं नानुतिष्ठेद्धि सारोऽयं धर्मसङ्ग्रहः ॥48॥  
  
 इति श्रीवाराहपुराणे श्रीवेङ्कटाचलमाहात्म्ये अष्टाङ्गयोगस्वरूपादिवर्णनं नाम षष्टितमोऽध्यायः  
 ------------------------

 अथ एकषष्टितमोऽध्यायः  
 ---------------  
 %श्रीवेङ्कटेशाष्टोत्तरशतनामावलिः%  
मुनयः----  
 \<61.1.1\>"सूत सर्वार्थतत्त्वज्ञ सर्ववेदान्तपारग!।  
 येन चाऽऽराधितः सद्यः श्रीमद्वेङ्कटनायकः ॥1॥  
  
 \<61.1.2\>भवत्यभीष्टसर्वार्थप्रदः तद्ब्रूहि नो मुने!।  
 इति पृष्टस्तदा सूतो ध्यात्वा स्वात्मनि तत्क्षणात्।  
 उवाच मुनिशार्दूलान् श्रूयतामिति वै मुनिः ॥2॥  
  
श्रीसूतः----  
 \<61.1.3\>अस्ति किञ्चिन्महद्गोप्यं भगवत्प्रीतिकारकम्।  
 पुरा शेषेण कथितं कपिलाय महात्मने ॥3॥  
  
 \<61.1.4\>नाम्नामष्टशतं पुण्यं पवित्रं पापनाशनम्।  
 आदाय हेमपद्मानि स्वर्णदीसम्भवानि च ॥4॥  
  
 \<61.1.5\>ब्रह्मा तु पूर्वमभ्यर्च्य श्रीमद्वेङ्कटनायकम्।  
 अष्टोत्तरशतैर्दिव्यैः नामभिः मुनिपूजितैः ॥5॥  
  
 \<61.1.6\>स्वाभीष्टं लब्धवान् ब्रह्मा सर्वलोकपितामहः।  
 भवद्भिरपि पद्मैश्च समर्च्यः तैश्च नामभिः ॥6॥  
  
 \<61.1.7\>तेषां शेषनगाधीशमानसोल्लासकारिणाम्।  
 नाम्नामष्टशतं वक्ष्ये वेङ्कटाद्रिनिवासिनः ॥7॥  
  
 \<61.1.8\>आयुरारोग्यदं पुंसां धनधान्यसुखप्रदम्।  
 ज्ञानप्रदं विशेषेण महदैश्वर्यकारकम् ॥8॥  
  
 \<61.1.9\>अर्चयेत् नामभिर्दिव्यैः वेङ्कटेशपदाङ्कितैः।  
 नाम्नामष्टशतस्यास्य ऋषिर्ब्रह्मा प्रकीर्तितः ॥9॥  
  
 \<61.1.10\>छन्दोनुष्टुप् तथा देवो वेङ्कटेश उदाहृतः।  
 नीलगोक्षीरसम्भूतो बीजमित्युच्यते बुधैः ॥10॥  
  
 \<61.1.11\>श्रीनिवासस्तथा शक्तिः हृदयं वेङ्कटाधिपः।  
 विनियोगस्तदाऽभीष्टसिद्ध्यर्थे च निगद्यते ॥11॥  
  
 %नाम्रावलिस्तोत्रम्%  
 \<61.1.12\>ॐ नमो वेङ्कटेशाय शेषाद्रिनिलयाय च।  
 वृषदृग्गोचरायाथ विष्णवे सततं नमः ॥12॥  
  
 \<61.1.13\>मेरुपुत्रगिरीशाय सरस्स्वामितटीजुषे।  
 कुमाराकल्पसेव्याय वज्रिदृग्विषयाय च ॥13॥  
  
 \<61.1.14\>सुवर्चलासुतन्यस्तसैनापत्यभराय च।  
 रामाय पद्मनाभाय सदा वायुस्तुताय च ॥14॥  
  
 \<61.1.15\>त्यक्तवैकुण्ठलोकाय गिरिकुञ्जविहारिणे।

 हरिचन्दनगोत्रेन्द्रस्वामिने सततं नमः ॥15॥  
  
 \<61.1.16\>शङ्खराजन्यनेत्राब्जविषयाय नमो नमः।  
 वसूपरिचरत्रात्रे कृष्णाय सततं नमः ॥16॥  
  
 \<61.1.17\>अब्धिकन्यापरिष्वक्तवक्षसे वेङ्कटाय च।  
 सनकादिमहायोगिषूजिताय नमो नमः ॥17॥  
  
 \<61.1.18\>देवजित्प्रमुखानन्तदैत्यसङ्घप्रणाशिने।  
 श्वेतद्वीपवसन्मुक्तपूजिताङ्घ्रियुगाय च ॥18॥  
  
 \<61.1.19\>शेषपर्वतरूपत्वप्रकाशनपराय च।  
 सानुस्थापिततार्क्ष्याय तार्क्ष्याचलनिवासिने ॥19॥  
  
 \<61.1.20\>मायागूढविमानाय गरुडस्कन्धवासिने।  
 अनन्तशिरसे नित्यं अनन्ताक्षाय ते नमः ॥20॥  
  
 \<61.1.21\>अनन्तचरणायाथ श्रीशैलनिलयाय च।  
 दामोदराय ते नित्यं नीलमेघनिभाय च ॥21॥  
  
 \<61.1.22\>ब्रह्मादिदेवदुर्दर्शविश्वरूपाय ते नमः।  
 वैकुण्ठागतसद्धेमविमानान्तर्गताय च ॥22॥  
  
 \<61.1.23\>अगस्त्याभ्यर्थिताशेषजनदृग्गोचराय च।  
 वासुदेवाय हरये तीर्थपञ्चकवासिने ॥23॥  
  
 \<61.1.24\>वामदेवप्रियायाथ जनकेष्टप्रदाय च।  
 मार्कण्डेयमहातीर्थजातपुण्यप्रदाय च ॥24॥  
  
 \<61.1.25\>वाक्पतिब्रह्मदात्रे च चन्द्रलावण्यदायिने।  
 नारायणनगेशाय ब्रह्मक्लृप्तोत्सवाय च ॥25॥  
  
 \<61.1.26\>शङ्खचक्रवरानम्रलसत्करतलाय च।  
 द्रवन्मृगमदासक्तिविग्रहाय नमो नमः ॥26॥  
  
 \<61.1.27\>केशवाय नमो नित्यं नित्ययौवनमूर्तये।  
 अर्थितार्थप्रदात्रे च विश्वतीर्थाघहारिणे ॥27॥  
  
 \<61.1.28\>तीर्थस्वामिसरस्स्नातजनाभीष्टप्रदायिने।  
 कुमारधारिकावासस्कन्दाभीष्टप्रदाय च ॥28॥  
  
 \<61.1.29\>जानुदघ्नसमुद्भूतपोत्रिणे कूर्ममूर्तये।  
 किन्नरद्वन्द्वशापान्तप्रदात्रे विभवे नमः ॥29॥  
  
 \<61.1.30\>वैखानसमुनिश्रेष्ठपूजिताय नमो नमः।  
 सिंहाचलनिवासाय श्रीमन्नारायणाय च ॥30॥  
  
 \<61.1.31\>सद्भक्तनीलकण्ठार्च्यनृसिंहाय नमो नमः।  
 कुमुदाक्षगणश्रेष्ठसै पत्यप्रदायच ॥31॥  
  
 \<61.1.32\>दुर्मेधः प्राणहर्त्रे च श्रीधराय नमो नमः।  
 क्षत्रियान्तकरामाय मत्स्यरूपाय ते नमः ॥32॥  
  
 \<61.1.33\>पाण्डवारिप्रहर्ते च श्रीकराय नमो नमः।  
 उपत्यकाप्रदेशस्थ शङ्करध्यातमूर्तये ॥33॥  
  
 \<61.1.34\>रुक्माब्जसरसीकूललक्ष्मीकृततपस्विने।  
 लसल्लक्ष्मीकराम्भोजदत्तकल्हारकस्रजे ॥34॥  
  
 \<61.1.35\>शालग्रामनिवासाय शुकदृग्गोचराय च।  
 नारायणार्थिताशेषजनदृग्विषयाय च ॥35॥  
  
 \<61.1.36\>मृगयारसिकायाथ वृषभासुरहारिणे।  
 अञ्जनागोत्रपतये वृषभासुरहारिणे॥36॥  
  
 \<61.1.37\>अञ्जनासुतदात्रे च माधवीयाघहारिणे।  
 प्रियङ्गुप्रियभक्षाय श्वेतकोलवराय च ॥37॥  
  
 \<61.1.38\>नीलधेनुपयोधारासेकदेहोद्भवाय च।  
 शङ्करप्रियमित्राय चोलपुत्रप्रियाय च ॥38॥  
  
 \<61.1.39\>सुधर्मिणीसुचैतन्यप्रदात्रे मधुघातिने।  
 कृष्णाख्यविप्रवेदान्तदेशिकत्वप्रदाय च ॥39॥  
  
 \<61.1.40\>वराहाचलनाथाय बलभद्राय ते नमः।  
 त्रिविक्रमाय महते हृषीकेशाय ते नमः ॥40॥  
  
 \<61.1.41\>अच्युताय नमो नित्यं नीलाद्रिनिलयाय च।  
 नमः क्षीराब्धिनाथाय वैकुण्ठाचलवासिने ॥41॥  
  
 \<61.1.42\>मुकुन्दाय नमो नित्यं अनन्ताय नमो नमः।  
 विरिञ्चाभ्यर्थिताऽनीतसौम्यरूपाय ते नमः ॥42॥  
  
 \<61.1.43\>हलायुधजगत्तीर्थसमस्तफलदायिने।  
 गोविन्दाय नमो नित्यं श्रीनिवासाय ते नमः ॥43॥  
  
 \<61.1.44\>अष्टोत्तरशतं नाम्नां चतुर्थ्या नमसाऽन्वितम्।  
 यः पठेच्छृणुयान्नित्यं श्रद्धाभक्तिसमन्वितः ॥44॥  
  
 \<61.1.45\>तस्य श्रीवेङ्कटेशस्तु प्रसन्नो भवति ध्रुवम्।  
 अर्चनायां विशेषेण ग्राह्ममष्टोत्तरं शतम् ॥45॥  
  
 \<61.1.46\>वेङ्कटेशाभिधेयैर्यो वेङ्कटाद्रिनिवासिनम्।  
 अर्चयेन्नामभिस्तस्य फलं मुक्तिः न संशयः ॥46॥  
  
 \<61.1.47\>गोपनीयमिदं स्तोत्रं सर्वेषां न प्रकाशयेत्।  
 श्रद्धाभक्तियुजामेव दापयेत् नामसङ्ग्रहम् ॥47॥  
  
 \<61.1.48\>इति शेषेण कथितं कपिलाय महात्मने।  
 कपिलाख्यमहायोगिसकाशात्तु मया श्रुतम्।  
 तदुक्तं भवतामद्य सद्यः प्रीतिकरं हरेः ॥48॥  
  
 इति श्रीवाराहपुराणे श्रीवेङ्कटाचलमाहात्म्ये श्रीवेङ्कटेशाष्टोत्तरशतनामावलिकीर्तनं नाम एकषष्टितमोऽध्यायः  
 ------------------

 अथ द्विषष्टितमोऽध्यायः  
 --------------  
 %महर्षीणां श्रीवेङ्कटेशसेवार्थं श्रीवेङ्कटाचलागमनम्%  
श्रीसूतः----  
 \<62.1.1\>"ब्रूत यूयं पुनः श्रोतुं किमिच्छथ तपोधनाः!।  
 वक्ष्यामि तदशेपञ्च नात्र कार्या विचारणा।"  
 इत्युक्ता मुनयः सर्वे प्रोचुरेवमिदं वचः ॥1॥  
  
मुनयः----  
 \<62.1.2\>"भगवन् भगवद्भक्तिक्षीरसागरचन्द्रमाः!।  
 वेङ्कटेशस्य माहात्म्यं उक्तं सूत त्वयाऽनघ! ॥2॥  
  
 \<62.1.3\>विचित्रं तस्य चारित्रं औदार्यं निस्तुलं तथा।  
 रहस्यानि च नामानि सम्यगस्माभिरेव हि ॥3॥  
  
 \<62.1.4\>श्रोत्राभ्यां पीतमेतत्तु वेङ्कटेशकथाऽमृतम्।  
 तस्माच्चक्षुर्द्वयस्यापि पिपासा तु गरीयसी ॥4॥  
  
 \<62.1.5\>अस्माँस्त्वमनुजानीहि सेवार्थं वेङ्कटेशितुः।  
 रहस्यानि च नामानि शेषाद्रेश्च तदीशितुः ॥5॥  
  
 \<62.1.6\>स्वामिपुष्करिणीतीर्थमाहात्म्यञ्च प्रकाशितम्।  
 अत्यद्भुतं हरेर्दिव्यं कलौ माहात्म्यमेव तु ॥6॥  
  
 \<62.1.7\>श्रुतञ्च मुनिशार्दूल!सम्यगस्माभिरेव हि।  
 श्रोत्राभ्यां सम्यगापीतं वेङ्कटेशकथाऽमृतम्" ॥7॥  
  
 \<62.1.8\>इत्युक्तस्तु ततः सूतः प्रोवाच मुनिपुङ्गवान्।  
 "गच्छध्वं मुनयो यूयं शनैः श्रीवेङ्कटाचलम् ॥8॥  
  
 \<62.1.9\>तत्र गत्वा गिरिं पुण्यं कृत्वा चापि प्रदक्षिणम्।  
 स्नात्वा पर्यन्ततीर्थेषु नत्वा पर्यन्तगान् सुरान् ॥9॥  
  
 \<62.1.10\>आरुह्य रत्नसानुं तं शुककोकिलमञ्जुलम्।  
 स्वामिपुष्करिणीं पद्मवनवातेन रञ्जिताम् ॥10॥  
  
 \<62.1.11\>प्राप्य स्नात्वा च तत्तीर्थे प्रदक्षिणविधानतः।  
 परिसृत्य विमानञ्च दर्शनात् पापनाशनम् ॥11॥  
  
 \<62.1.12\>हृदयानन्दजननं पुलकोद्गमकारकम्।  
 प्रविश्य भूवराहञ्च नत्वा श्रीवेङ्कटाधिपम् ॥12॥  
  
 \<62.1.13\>श्रीभूमिभ्यां मुदा युक्तं शङ्खचक्रवरायुधे।  
 दधानं पुण्डरीकाक्षं स्मयमानमुखाम्बुजम् ॥13॥  
  
 \<62.1.14\>दयाऽमृततरङ्गाब्धिमन्दस्मितमनोहरम्।  
 सम्यग्दृष्ट्वा च नत्वा च स्तुत्वा नामभिरेव च ॥14॥  
  
 \<62.1.15\>अर्चयित्वा च कमलैः लब्ध्वाऽभीष्टञ्च दुर्लभम्।  
 कृतकृत्या विवर्तध्वं"इत्युक्ता मुनयस्तथा ॥15॥  
  
 \<62.1.16\>आमन्त्र्य सूतं ते सर्वे प्रहृष्टाश्च प्रतस्थिरे।  
 भरद्वाजः कौशिकश्च जाबालिरथ काश्यपः ॥16॥  
  
 \<62.1.17\>क्रतुर्दक्षः पुलस्त्यश्च गौतमः पुलहस्तथा।  
 आङ्गीरसो देवलश्च देवदर्शन एव च ॥17॥  
  
 \<62.1.18\>कौत्सः कण्वो मृकण्‍डुश्च शतानन्दो महामुनिः।  
 मैत्रेयप्रमुखास्तत्र सङ्गता ये तपोधनाः ॥18॥  
  
 \<62.1.19\>घुप्यन्तः सङ्घशश्चोञ्चैः गोविन्देति पुनः पुनः।  
 तीर्त्वा भागीरथीं पश्चात् गौतमीं कृष्णवेणिकाम् ॥19॥  
  
 \<62.1.20\>तत्र तत्र महानद्यां स्नात्वा स्नात्वा तपोधनाः।  
 वेङ्कटाद्रिं समागत्य तप्तजाम्बूनदात्मकम् ॥20॥  
  
 \<62.1.21\>सर्वतीर्थमयं पुण्यं सर्वसिद्धनिषेवितम्।  
 मदमञ्जुलमायूरकेकास्वनमनोहरम् ॥21॥  
  
 \<62.1.22\>दिव्यनिर्झरसम्पूर्णं फलपुष्पद्रुमैर्युतम्।  
 अनतिक्रम्य सूतोक्तसेवाक्रममिमे बुधाः ॥22॥  
  
 \<62.1.23\>चक्रुः श्रीवेङ्कटेशस्य सेवां परमपावनीम्।  
 स्नानं मन्त्रैश्च कुर्वन्तो निर्झरेषु सरस्सु च ॥23॥  
  
 \<62.1.24\>पश्यन्तस्तानि रम्याणि सानूनि मणिमन्ति च।  
 श्रृण्वन्तः श्रोत्ररम्याणि पक्षिणां वचनान्यपि ॥24॥  
  
 \<62.1.25\>गायन्तः सामगानानि पठन्तः स्तुतिसञ्चयम्।  
 नृत्यन्तः सम्भ्रमात् सर्वे क्ष्वेलन्तश्च तपोधनाः ॥25॥  
  
 \<62.1.26\>उत्पतन्तः पतन्तश्च हर्षावेशवशं गताः।  
 गिरिप्रदक्षिणं सम्यक् कुर्वन्तस्ते शनैः शनैः ॥26॥  
  
 \<62.1.27\>स्नात्वा कापिलतीर्थे च दृष्ट्वा नत्वा शिवं गिरिम्।  
 आरुह्य मेरुश्रृङ्गाभं सिद्धगन्धर्वसेवितम् ॥27॥  
  
 \<62.1.28\>"अत्यद्भुतात् रत्नसानोः हेमाद्रेरद्भुतो गिरिः।  
 अयं ह्यभूतपूर्वो हि श्रीमद्वेङ्कटभूधरः" ॥28॥  
  
 \<62.1.29\>इति ब्रुवन्तस्ते सर्वे ददृशुर्दिव्यमुत्तमम्।  
 विमानं स्वामितीर्थे च स्नात्वा देवं श्रियःपतिम् ॥29॥  
  
 \<62.1.30\>कोटिकन्दर्पलावण्यं किरीटमकुटोज्ज्वलम्।  
 उरस्स्थितश्रियाऽऽक्रान्तमुक्तादामोपशोभितम् ॥30॥  
  
 \<62.1.31\>चतुर्भुजमुदाराङ्गं शङ्खचक्रधरं परम्।  
 नीलमेघनिभं श्यामं पीतवाससमच्युतम् ॥31॥  
  
 \<62.1.32\>श्रीभूमिसहितं विष्णुं पद्मार्चितपदाम्बुजम्।  
 प्रणेमुः सहसा हृष्टाः हर्षोत्फुल्लविलोचनाः।  
 तुष्टुवुर्वेदमन्त्रैश्च स्तोत्रैश्च श्रुतिसम्मतैः ॥32॥  
  
 %महर्षिकृतभगवत्स्तुतिः%  
मुनयः---  
 \<62.1.33\>"यः पार्थिवानि गणयेत् रजांसि सुबहून्यपि।  
 विष्णोर्वीर्याणि गणयेत् निश्शेषं स पुमान् हरेः ॥33॥  
  
 \<62.1.34\>त्रेधा च निदधे पादान् भूमौ विष्णुस्त्रिविक्रमः।  
 धर्मांश्च धारयन् यस्तु तस्मै ते विष्णवे नमः ॥34॥  
  
 \<62.1.35\>अत्यतिष्ठद्विश्वतो यो व्याप्य भूमिं दशाङ्गुलम्।  
 भूतं भव्यञ्च यद्व्याप्तं तस्मै ते विष्णवे नमः ॥35॥  
  
 \<62.1.36\>पादो विश्वं त्रिपाद्व्योम यस्य तस्मै नमो नमः।  
 ऋचः सामानि यस्मात्तु जज्ञिरे तुरगास्तथा ॥36॥  
  
 \<62.1.37\>विप्रो मुखात् भुजात् राजा वैश्यश्चोर्वोरनन्तरम्।  
 शूद्रः पद्भ्यां मुखादग्निः इन्द्रश्च मनसो विधुः ॥37॥  
  
 \<62.1.38\>नेत्रात् सूर्योऽथ सञ्जज्ञे तस्मै ते ब्रह्मणे नमः।  
 इयत्तया गुणानां ते निवर्तन्ते न मानवाः।  
 बुद्धीनां किन्तु दौर्बल्यात्,वेदश्चापि तथैव भोः" ॥38॥  
  
 \<62.1.39\>एवं तं बहुधा स्तुत्वा स्तोत्रैः श्राव्यैर्मनोहरैः।  
 आदाय पद्मपत्राणि श्रीपादं वेङ्कटेशितुः ॥39॥  
  
 \<62.1.40\>अर्चयामासुखयग्रं नामभिः सूतभाषितैः।  
 ततः प्रीतो जगद्धाता बभाषे वेङ्कटेश्वरः ॥40॥  
  
 \<62.1.41\>"तत्रैवं नैमिशारण्ये प्रीतोऽस्मि भवतामहम्।  
 वेङ्कटाचलमाहात्म्यश्रवणान्मुनयो बुधाः ॥41॥  
  
 \<62.1.42\>चिरकालतपोलभ्यं अपि दत्तं फलं मया।  
 यद्यदिष्टं मुनीनान्तु भवतां दत्तमेव तत् ॥42॥  
  
 \<62.1.43\>वेङ्कटाद्रेस्तु माहात्म्यं बहुदूरस्थितोऽपि यः।  
 श्रृणोति वा श्रावयति पठेद्वा श्रद्धयाऽन्वितः ॥43॥  
  
 \<62.1.44\>कन्यामासे विशेषेण तस्याहं सुलभो ह्यहम्।  
 धनं धान्यं महीमिष्टां पुत्रान् पौत्रान् ददाम्यहम् ॥44॥  
  
 \<62.1.45\>ददामि सर्वान् कामांश्च देहान्ते मत्पदं तथा"।  
 इति लब्ध्वा वरांस्ते तु तत्र वत्सरपञ्चकम् ॥45॥  
  
 \<62.1.46\>स्नात्वा सर्वेषु तीर्थेषु वेङ्कटाद्रौ तपोधनाः।  
 आश्चर्याण्यपि दृष्ट्वा ते सम्यगाराध्य माधवम्।  
 पुनश्च नैमिशारण्यं ययुः सर्वे तपोधनाः ॥46॥  
  
 %सूतं प्रति शौनकादिस्तुतिः%  
 \<62.1.47\>गत्वा तु नैमिशारण्यं मुनिसङ्घनिषेवितम्।  
 उपसृत्य पुनः सूतं प्रोचुरेवमिदं वचः ॥47॥  
  
 \<62.1.48\>"अहो! तव तु विज्ञानं अहो! सामर्थ्यमेव ते।  
 यथोक्तं भवता विष्णोः वेङ्कटाद्रिनिवासिनः ॥48॥  
  
 \<62.1.49\>रूपमौदार्यरूपञ्च गिरिरूपं तथैव च।  
 स्थितं तथैव तत्सर्वं अहो!वेङ्कटभूधरः ॥49॥  
  
 \<62.1.50\>त्वत्प्रसादात् वयं सर्वे कृतार्थाः स्मो महामुने!।  
 संस्थानं वेङ्कटेशस्य गिरेस्तस्य च सर्वतः ॥50॥  
  
 \<62.1.51\>दृष्टमेतत् त्वया किं वा श्रुतं वा सूत तन्मुने!"।  
 इति स्तुतः ततः सूतः प्रोवाचेदं वचस्तदा॥51॥  
  
 \<62.1.52\>व्यासस्यानुग्रहात् सर्वं वेद्मि तत्त्वं तपोधनाः।  
 वेङ्कटाचलमाहात्म्यं कल्पकोटिशतैरपि ॥52॥  
  
 \<62.1.53\>न शक्यं वर्षसाहस्रैः शेषाणाञ्च सहस्रकैः।  
 वक्तुं तथाऽपि माहात्म्यं कीर्तितं किञ्चिदेव हि ॥53॥  
  
 \<62.1.54\>पुण्यं पवित्रमायुष्यं माहात्म्यमिदमुत्तमम्।  
 यः पठेत्प्रयतो भक्त्या श्रृणुयाद्वा लिखेदपि।  
 सर्वान् कामान् अवाप्नोति सम्प्राप्नोति च मङ्गलम् ॥54॥  
  
 इति श्रीवाराहपुराणे श्रीवेङ्कटाचलमाहात्म्ये महर्षीणां श्रीवेङ्कटेश्वरसेवार्थं श्रीवेङ्कटाचलागमनादिवर्णनं नाम द्विषष्टितमोऽध्यायः  
 प्रथमो भगः समाप्तिमगमत्  
 ॥ॐ तत् सत्॥  
 श्री वाराहपुराण प्रथमभागान्तर्गत समुदिताध्यायसंख्या---30  
 -----------------------



 श्रीरस्तु  
 श्री श्रीनिवासपरब्रह्मणे नमः  
 श्रियै पद्मावत्यै नमः  
 %श्रीवेङ्कटाचलमाहात्म्यम्%  
 (श्रीवाराहपुराणद्वितीयभागान्तर्गतम्)  
 ---------------  
 %श्रियः कान्ताय कल्याणनिधये निधयेऽर्थिनाम्।  
 श्रीवेङ्कटनिवासाय श्रीनिवासाय मङ्गलम्॥%  
 %श्रीवेङ्कटाचलाधीशं श्रियाऽध्यासितवक्षसम्।  
 श्रितचेतनमन्दारं श्रीनिवासमहं भजे॥%  
 हरिः ॐ  
 प्रथमोऽध्यायः  
 --------  
 %नारदस्य सुमेरुशिखरस्थयज्ञवराहदर्शनम्%  
 ऋषयः---  
 \<1.2.1\>"रौमहर्षण! सर्वज्ञ! पुराणार्थविशारद!।  
 माहात्म्यं श्रोतुमिच्छामो गिरीन्द्राणां महीतले।  
 ब्रूहि त्वं नो महाभाग!के प्रधाना महीधराः?" ॥1॥  
श्रीसूतः---  
  
 \<1.2.2\>एतमेव पुरा प्रश्नं अपृच्छं जाह्नवीतटे।  
 व्यासं मुनिवरश्रेष्ठं सोऽब्रवीन्मे गुरूत्तमः ॥2॥  
  
व्यासः---  
 \<1.2.3\>"पुरा देवयुगे सूत! नारदो मुनिसत्तमः।  
 सुमेरुशिखरं गत्वा नानारत्नसुशोभितम् ॥3॥  
  
 \<1.2.4\>तन्मध्ये विपुलं दीप्तं ब्रह्मणो दिव्यमालयम्।  
 दृष्ट्वा तस्योत्तरे देशे पिप्पलद्रुममुत्तमम् ॥4॥  
  
 \<1.2.5\>सहस्रयोजनोच्छ्रायं विस्तीर्णं द्विगुणं तथा।  
 तन्मूले मण्डपं दिव्यं नानारत्नसमन्वितम् ॥5॥  
  
 \<1.2.6\>पद्मरागमणिस्तम्भैः सहस्रैः समलङ्कृतम्।  
 वैढूर्यमुक्तामणिभिः कृतस्वस्तिकमालिकम् ॥6॥  
  
 \<1.2.7\>नवरत्नसमारीर्णं दिव्यतोरणशोभितम्।  
 मृगपक्षिभिराकीर्णं नवरत्नमयैः शुभैः ॥7॥  
  
 \<1.2.8\>पुष्परागमहाद्वारं सप्तभूमिकगोपुरम्।  
 सन्दीप्तवज्रसुकृतकवाटद्वयशोभितम् ॥8॥  
  
 \<1.2.9\>प्रविश्याऽदौ ददर्शान्तः दिव्यमौक्तिकमण्डपम्।  
 वैडूर्यवेदिकं तुङ्गं आरुरोह महामुनिः ॥9॥  
  
 \<1.2.10\>तन्मध्ये तुङ्गमतुलं वसुपादविराजितम्।  
 ददर्श मुक्तासङ्कीर्णं सिंहासनमहर्द्युति ॥10॥  
  
 \<1.2.11\>तन्मध्ये पुष्करं दिव्यं सहस्रदलशोभितम्।  
 श्वेतं चन्द्रसहस्राभं कर्णिकाकेसरोज्ज्वलम् ॥11॥  
  
 \<1.2.12\>तस्य मध्ये समासीनं पूर्णचन्द्रायुतप्रभम्।  
 कैलासपर्वताकारं सुन्दरं पुरुषाकृतिम् ॥12॥  
  
 \<1.2.13\>चतुर्बाहुमुदाराङ्गं वराहवदनं शुभम्।  
 शङ्खचक्राभयवरान् बिभ्राणं पुरुषोत्तमम् ॥13॥  
  
 \<1.2.14\>पीताम्बरधरं देवं पुण्डरीकायतेक्षणम्।  
 पूर्णेन्दुसौम्यवदनं वपागन्धिमुखाम्बुजम् ॥14॥  
  
 \<1.2.15\>सामध्वनिं यज्ञमूर्तिं स्रुक्तुण्डं स्रुवनासिकम्।  
 क्षीरसागरसङ्काशं किरीटोज्ज्वलिताननम् ॥15॥  
  
 \<1.2.16\>श्रीवत्सवक्षसं शुभ्रं यज्ञसूत्रविराजितम्।  
 कौस्तुभश्रीसमुद्योतं समुन्नतमहोरसम् ॥16॥  
  
 \<1.2.17\>जाम्बूनदमयैर्दिव्यैः सुरत्नाभरणैर्युतम्।  
 विद्युन्मालापरिक्षिप्तशरन्मेघमिवोज्ज्वलम् ॥17॥  
  
 \<1.2.18\>वामपादतलाक्रान्तपादपीठविराजितम्।  
 कटकाङ्गदकेयूरकुण्डलोज्ज्वलितं सदा ॥18॥  
  
 \<1.2.19\>चतुर्मुखवसिष्टात्रिमार्कण्डेयैर्मुनीश्वरैः।  
 भृग्वादिभिरनेकैश्च सेव्यमानमहर्निशम् ॥19॥  
  
 \<1.2.20\>इन्द्रादिलोकपालैश्च गन्धर्वाप्सरसां गणैः।  
 सेवितं देवदेवेशं प्रणिपत्याभिगम्य च ॥20॥  
  
 \<1.2.21\>दिव्यैरुपनिषद्भागैः अभिष्टूय धराधरम्।  
 नारदः परमप्रीतः स्थितो देवस्य सन्निधौ ॥21॥  
  
 %वराहसन्निधिं प्रति धरण्यागमनम्%  
 \<1.2.22\>एतस्मिन्नन्तरे चाभूत् दिव्यदुन्दुभिनिस्स्वनः।  
 ततः समागता देवी धरणी सखिसंयुता ॥22॥  
  
 \<1.2.23\>सरत्नसागराकारदिव्याम्बरसमुज्ज्वला  
 सुमेरुमन्दराकारस्तनभारावनामिता ॥23॥  
  
 \<1.2.24\>नवदूर्वादलश्यामा सर्वाभरणभूषिता।  
 इडया वै पिङ्गलया सखीभ्याञ्च समन्विता ॥24॥  
  
 \<1.2.25\>ततस्ताभ्यां समानीतं पुष्पाणां निचयं मही।  
 श्रीमद्वराहदेवस्य पादमूले विकीर्य च ॥25॥  
  
 \<1.2.26\>प्रणम्य देवदेवेशं कृताञ्जलिपुटा स्थिता।  
 तां देवीं श्रीवराहोऽपि ह्यालिङ्ग्याङ्के निधाय च।  
 पप्रच्छ कुशलं पृथ्वीं प्रीतिप्रवणमानसः ॥26॥  
  
 %धरणीवराहसंवादः%  
श्रीवराहः----  
 \<1.2.27\>"त्वां निवेश्य महीदेवि! शेषशीर्षे सुखावहे।  
 लोकं त्वयि निवेश्यैव त्वत्सहायान् धराधरान्।  
 इहागतोऽस्म्यहं देवि किमर्थं त्वमिहागता?" ॥27॥  
  
पृथिवी----  
 \<1.2.28\>"मां समुद्धृत्य पातालात् सहस्रफणशोभिते।  
 रत्नपीठ इवोत्तुङ्गे सरत्नेऽनन्तमूर्धनि ॥28॥  
  
 \<1.2.29\>कृत्वा मां सुस्थिरां देव! धरां श्चापि न्यवेश्ययः।  
 मद्धारणक्षमान् पुण्यान् त्वन्मयान् पुरुषोत्तम!  
 तेषु मुख्यान् महाबाहो! मदाधारान् वदस्व मे"॥29॥  
  
 %शेषाचलस्य सर्वपर्वतातिशायित्ववर्णनम्%  
श्रीवराहः----  
 \<1.2.30\>सुमेरुः हिमवान् विन्ध्यो मन्दरो गन्धमादनः।  
 सालग्रामः चित्रकूटो माल्यवान् पारियात्रकः ॥30॥  
  
 \<1.2.31\>महेन्द्रो मलयः सह्यः सिंहाद्रिरपि रैवतः।  
 मेरुपुत्रोऽञ्जनो नाम शैलः स्वर्णमयो महान् ॥31॥  
  
 \<1.2.32\>एते शैलवराः सर्वे त्वदाधारा वसुन्धरे!।  
 ये मया देवसङ्घैश्च ऋषिसङ्घैश्च सेविताः ॥32॥  
  
 \<1.2.33\>एतेषु प्रवरान् वक्ष्ये तत्त्वतः श्रृणु माधवि!।  
 सालग्रामश्च सिंहाद्रिः शैलेन्द्रो गन्धमादनः ॥33॥  
  
 \<1.2.34\>एते शैलवरा देवि! दिशं हैमवतीं श्रिताः।  
 दक्षिणस्यां प्रतीतांस्तु वक्ष्ये शैलान् वसुन्धरे! ॥34॥  
  
 \<1.2.35\>अरुणाद्रिः हस्तिशैलो गृध्राद्रिः घटिकाचलः।  
 एते शैलवराः सर्वे क्षीरनद्याः समीपगाः ॥35॥  
  
 \<1.2.36\>हस्तिशैलादुत्तरतः पञ्चयोजनमात्रतः।  
 सुवर्णमुखरी नाम नदीनां प्रवरा नदी ॥36॥  
  
 \<1.2.37\>तस्या एवोत्तरे तीरे कमलाख्यः सरोवरः।  
 तत्तीरे भगवान् आस्ते शुकस्य वरदो हरिः ॥37॥  
  
 \<1.2.38\>बलभद्रेण संयुक्तः कृष्णो भक्तार्तिनाशनः।  
 वैखानसैः मुनिगणैः नित्यमाराधितोऽमलैः ॥38॥  
  
 \<1.2.39\>कमलाख्यस्य सरस उत्तरे काननोत्तमे।  
 कोशद्वयार्धमात्रे तु हरिचन्दनशोभिते ॥39॥  
  
 \<1.2.40\>श्रीवेङ्कटाचलो नाम वासुदेवालयो महान्।  
 सप्तयोजनविस्तीर्णः शैलेन्द्रो योजनोच्छ्रितः ॥40॥  
  
 \<1.2.41\>अस्ति स्वर्णमयो देवि! रत्नसानुभृदायतः।  
 इन्द्राद्या दैवतगणा वसिष्ठाद्या मुनीश्वराः ॥41॥  
  
 \<1.2.42\>सिद्धाः साध्याश्च मरुतो दानवा दैत्यराक्षसाः।  
 रम्भाद्या अप्सरस्सङ्घा वसन्ति नियतं धरे ॥42॥  
  
 \<1.2.43\>तपश्चरन्ति नागाश्च गरुडाः किन्नरास्तथा।  
 एतैरधिष्ठितास्तत्र सरितः पुण्यदर्शनाः ॥43॥  
  
 \<1.2.44\>सरांसि विविधान्यत्र सन्ति दिव्यानि माधवि!।  
 तीर्थानाञ्चैव सर्वेषां श्रृणुष्व प्रवराणि वै ॥44॥  
  
 %स्वामिपुष्करिण्याः सर्वतीर्थातिशायित्ववर्णनम्%  
 \<1.2.45\>चक्रतीर्थं दैवतीर्थं वियद्गङ्गा तथैव च।  
 कुमारधारिकातीर्थं पापनाशनमेव च ॥45॥  
  
 \<1.2.46\>पाण्डवं नाम तीर्थञ्च स्वामिपुष्करिणी तथा।  
 सप्तैतानि वराण्याहुः नारायणगिरौ शुभे ॥46॥  
  
 \<1.2.47\>एतेषु प्रवरा देवि! स्वामिपुष्करिणी शुभा।  
 अस्यास्तु पश्चिमे तीरे निवसामि त्वया सह ॥47॥  
  
 \<1.2.48\>आस्तेऽस्या दक्षिणे तीरे श्रीनिवासो जगत्पतिः।  
 गङ्गाद्यैः सकलैस्तीर्थैः समा सा सागराम्बरे! ॥48॥  
  
 \<1.2.49\>त्रैलोक्त्ये यानि तीर्थानि सरांसि सरितस्तथा।  
 तेषां स्वामित्वमापन्नं धरे! स्वामिसरोवरम् ॥49॥  
  
 \<1.2.50\>स्वामिपुष्करिणीं पुण्यां सेवितुं दिव्यभूधरे।  
 वसन्ति सर्वतीर्थानि तेषां सङ्ख्यां वदामि ते ॥50॥  
  
 \<1.2.51\>षट्षष्टिकोटितीर्थानि पुण्येऽस्मिन् भूधरोत्तमे।  
 तेषु चात्यन्तमुख्यानि षट् तीर्थानि वसुन्धरे! ॥51॥  
  
 \<1.2.52\>पञ्चानां तीर्थराजानां तुम्बो गर्भसमो महान्।  
 गर्भवासभयध्वंसी स्नातानां भूधरोत्तमे ॥52॥  
  
धरणी----  
 \<1.2.53\>षट् तीर्थानि महाबाहो! त्वयोक्तानि महीधरे।  
 माहात्म्यं वद तेषां मे यथाकालं यथाविधि।  
 फलानि तेषु स्नातानां नराणां वद भूधरे ॥53॥  
  
श्रीवराहः----  
 \<1.2.54\>"नारायणाद्रिमाहात्म्यं वदामि श्रृणु माधवि!।  
 देवाश्च ऋषयश्चैव योगिनः सनकादयः ॥54॥  
  
 \<1.2.55\>कृतेऽञ्जनाद्रिं त्रेतायां नारायणगिरिं तथा।  
 द्वापरे सिंहशैलञ्च कलौ श्रीवेङ्कटाचलम् ॥55॥  
  
 \<1.2.56\>प्रवदन्तीह विद्वांसः परमात्माऽऽलयं गिरिम्।  
 योजनानां सहस्रान्ते द्वीपान्तरगतोऽपि वा ॥56॥  
  
 \<1.2.57\>यो नमेत् भूधरेन्द्रं तद्दिशमुद्दिश्य भक्तितः।  
 सर्वपापविनिर्मुक्तो विष्णुलोकं स गच्छति ॥57॥  
  
 \<1.2.58\>तस्मिन् षट्तीर्थमाहात्म्यं यथाकालं वदामि ते।  
 श्रृणुष्वावहिता भद्रे! सर्वपापप्रणाशनम् ॥58॥  
  
 %कुमारधारामाहात्म्यम्%  
 \<1.2.59\>कुम्भसंस्थे रवौ माघे पौर्णमास्यां महातिथौ।  
 मघानक्षत्रयुक्तायां भूधरेन्द्रे वसुन्धरे! ॥59॥  
  
 \<1.2.60\>कुमारधारिका नाम सरसी लोकपावनी।  
 यत्राऽऽस्ते पार्वतीसूनुः कार्तिकेयोऽग्निसम्भवः ॥60॥  
  
 \<1.2.61\>देवसेनासमायुक्तः श्रीनिवासार्चकोऽमले।  
 तस्यां यः स्नाति मध्याह्ने तस्य पुण्यफलं श्रृणु ॥61॥  
  
 \<1.2.62\>गङ्गादिसर्वतीर्थेषु यः स्नाति नियमात् धरे!।  
 द्वादशाब्दं जगद्धात्रि!तत्फलं समवाप्नुयात् ॥62॥  
  
 \<1.2.63\>योऽन्नं ददाति तत्तीर्थे शक्त्या दक्षिणयाऽन्वितम्।  
 स तावत् फलमाप्नोति स्नाने तूक्तं फलं यथा ॥63॥  
  
 %तुम्बतीर्थमाहात्म्यम्%  
 \<1.2.64\>मीनसंस्थे सवितरि पौर्णमासीतिथौ धरे!।  
 उत्तराफाल्गुनीयुक्ते चतुर्थे कालसत्तमे ॥64॥  
  
 \<1.2.65\>पञ्चानामपि तीर्थानां तुम्बेऽथ गिरिगह्वरे।  
 यः स्नाति मनुजो देवि! पुनर्गर्भे न जायते ॥65॥  
  
 %आकाशगङ्गामाहात्म्यम्%  
 \<1.2.66\>अग्निवाहस्थिते भानौ चित्रानक्षत्रसंयुते।  
 पूर्णिमाख्ये तिथौ पुण्ये प्रातः काले तथैव च।  
 आकाशगङ्गासरिदि स्नातो मोक्षमवाप्नुयात् ॥66॥  
  
 %पाण्डवतीर्थमाहात्म्यम्%  
 \<1.2.67\>वृषभस्थे रवौ राधे द्वादश्यां रविवासरे।  
 शुक्ले वाप्यऽथ वा कृष्णे पक्षे भौमसमन्विते ॥67॥  
  
 \<1.2.68\>तीर्थे पाण्डवनाम्न्यत्र सङ्गवे स्नाति यो नरः।  
 नेह दुःखमवाप्नोति परत्र सुखमश्नुते ॥68॥  
  
 %पापनाशनतीर्थमाहात्म्यम्%  
 \<1.2.69\>शुक्ले पक्षेऽथ वा कृष्णे याऽर्कवारेण सप्तमी।  
 युक्ता पुण्यर्क्षसंयुक्ता हस्तर्क्षेण युताऽपि वा ॥69॥  
  
 \<1.2.70\>तस्यां तिथौ महाभागे पापनाशनसंज्ञके।  
 तीर्थे यः स्नाति नियमात् भूधरेन्द्रस्य मस्तके ॥70॥  
  
 \<1.2.71\>कोटिजन्मार्जितैः पापैः मुच्यते स नरोत्तमः।  
 श्रृणु देवि! परं गुह्यमनन्ताख्ये महागिरौ ॥71॥  
  
 %देवतीर्थमाहात्म्यम्%  
 \<1.2.72\>मद्दिव्यालयवायव्ये शिखरे गिरिगह्वरे।  
 देवतीर्थमिति ख्यातं तटाकमतिशोभनम् ॥72॥  
  
 \<1.2.73\>तस्मिन् पुण्यतमे देवि स्नानकालं वदामि ते।  
 गुरुपुष्ये व्यतीपाते सोमश्रवणके तथा ॥73॥  
  
 \<1.2.74\>दिनेष्वेतेषु यः स्नाति तस्य पुण्यफलं श्रृणु।  
 यानि कानीह पापानि ज्ञानाज्ञानकृतानि च ॥74॥  
  
 \<1.2.75\>तानि सर्वाणि नश्यन्ति देवतीर्थेऽतिपावने  
 पुण्यान्यपि च वर्धन्ते देवतीर्थनिमज्जनात्॥75॥  
  
 \<1.2.76\>दीर्घमायुरवाप्नोति पुत्रपौत्रसमन्वितः।  
 अन्ते स्वर्गं समासाद्य चन्द्रलोके महीयते ॥76॥  
  
 \<1.2.77\>तद्दिनेष्वन्नदो देवि! यावज्जीवान्नदो भवेत्।  
 अतिगुह्यतमं देवि! प्रोक्तं तुभ्यं वसुन्धरे!" ॥77॥  
  
 \<1.2.78\>श्रुत्वाऽथ पृथिवी देवी प्रीतिप्रवणमानसा।  
 इष्टाभिर्वाग्भिरतुलं तुष्टाव धरणीधरम् ॥78॥  
  
 %धरणीकृतवराहस्तुतिः%  
धरणी---  
 \<1.2.79\>"नमस्ते देवदेवेश वराहवदनाऽच्युत!।  
 क्षीरसागरसङ्काश! वज्रश्रृङ्ग! महाभुज! ॥79॥  
  
 \<1.2.80\>उद्धृताऽस्मि त्वया देव! कल्पादौ सागराम्भसः।  
 सहस्रवबाहुना विष्णो! धारयामि जगन्त्यहम् ॥80॥  
  
 \<1.2.81\>अनेकदिव्याभरण! यज्ञसूत्रविराजित!।  
 अरुणारुणाम्बरधर दिव्यरत्नविभूषित! ॥81॥  
  
 \<1.2.82\>उद्यद्भानुप्रतीकाशपादपझ! नमो नमः।  
 बालचन्द्राभदंष्ट्राग्र! महाबलपराक्रम! ॥82॥  
  
 \<1.2.83\>दिव्यचन्दनलिप्ताङ्ग! तप्तकाञ्चनकुण्डल!।  
 इन्द्रनीलमणिद्योतिहेमाङ्गदविभूषित! ॥83॥  
  
 \<1.2.84\>वज्रदष्ट्राग्रनिर्भिन्नहिरण्याक्ष! महाबल!।  
 पुण्डरीकाभिताम्राक्ष! सामस्वनमनोहर!॥84॥  
  
 \<1.2.85\>श्रुतिसीमन्तभूषात्मन्! सर्वात्मन्! चारुविक्रम!।  
 चतुराननशम्भुभ्यां वन्दिताऽऽयतलोचन! ॥85॥  
  
 \<1.2.86\>सर्वविद्यामयाकार! शब्दातीत! नमो नमः।  
 आनन्दविग्रहानन्त! कालकाल! नमो नमः" ॥86॥  
  
 \<1.2.87\>इति स्तुत्वाऽचला देवी ववन्दे पादयोर्विभुम् ॥87॥  
  
 %वराहस्य भगवतो धरण्या साकं शेषाचलागमनम्%  
 \<1.2.88\>वन्दमानां समुद्धीक्ष्य प्रीत्युत्फुल्लविलोचनः।  
 उद्धृत्य धरणीं देवीं आलिलिङ्गेऽथ बाहुभिः ॥88॥  
  
 \<1.2.89\>आघ्राय धरणीवक्त्रं वामाङ्के सन्निवेश्य च।  
 आरुह्य गरुडेशानं जगाम वृषभाचलम् ॥89॥  
  
 \<1.2.90\>मुनीन्द्रैः नारदाद्यैश्च स्तूयमानो महीपतिः।  
 स्वामिपुष्करिणीतीरे पश्चिमे लोकपूजिते ॥90॥  
  
 \<1.2.91\>तदाद्यैः तैः श्रीवराहो मुनीन्द्रैः तत्र पूजितः।  
 वैखानसैः महाभागैः ब्रह्मतुल्यैः महात्मभिः ॥91॥  
  
 %अध्यायफलश्रुतिः%  
व्यासः----

 \<1.2.92\>"तद्दृष्ट्वा नारदः सूत! मुनिनामुक्तवान् पुरा।  
 तदेतदहमश्रौषं तत्र वै मुनिसंसदि ॥92॥  
  
 \<1.2.93\>यत्पृष्टोऽहं त्वया सूत माहात्म्यं धरणीभृताम्।  
 मया तूक्तं यथावद्धि नारदाञ्च पुरा श्रुतम् ॥93॥  
  
 \<1.2.94\>य इदं धर्मसंवादं आवयोः सूत! पावनम्।  
 पठेद्वा देवपुरतो ब्राह्मणानां पुरस्तथा ॥94॥  
  
 \<1.2.95\>सर्वेषामपि वर्णानां श्रृण्वतां भक्तिपूर्वकम्।  
 स प्रतिष्ठावाप्नोति पुत्रपौत्रसमन्वितः।  
 श्रृण्वतामपि सर्वेषां यदिष्टं तद्भविष्यति" ॥95॥  
  
श्रीसूतः----  
 \<1.2.96\>"इति मे भगवान् व्यासः प्रोवाच मुनिसेवितः।  
 यथाश्रुतं मया पूर्वं कृष्णद्वैपायनाद्गुरोः ॥96॥  
  
 \<1.2.97\>तत्तथा सर्वमेवात्र मयाऽप्युक्तं मुनीश्वराः!।  
 श्रुत्वा सूतवचस्त्वित्त्थं ते प्रीतमनसोऽभवन् ॥97॥  
  
ऋषयः-----  
 \<1.2.98\>सूत! त्वयोक्तं भुवि पर्वतेषु पुण्येषु पुण्यस्य महीधरस्य।  
 माहात्म्यमस्माकमहीन्द्रनाम्नः पापापहं मोक्षफलप्रदायकम् ॥98॥  
  
 \<1.2.99\>ततो वृषाद्रिं सम्प्राप्य वराहो धरणीयुतः।  
 किमुक्तवान् धरण्यै स तन्नो ब्रूहि महामते! ॥99॥  
  
 इति श्रीवाराहपुराणे भूगोलोपाख्याने धरणीवराहसंवादे श्रीवेङ्कटाचलमाहात्म्ये उत्तरभागे नारदस्य सुमेरुशिखरस्थयज्ञवराहदर्शनप्राप्त्यादिवर्णनं  
 नाम प्रथमोऽध्यायः  
 ----------------------



 अथ द्वितीयोऽध्यायः  
 ------------  
 %श्रीवराहमन्त्राराधनविधिः%  
श्रीसूतः----

 \<2.2.1\>श्रृणुध्वं मुनयः सर्वे कथां पुण्यां पुरातनीम्।  
 वैवस्वतेऽन्तरे पूर्वं कृते पुण्यतमे युगे ॥1॥  
  
 \<2.2.2\>नारायणाद्रौ देवेशं निवसन्तं क्षमापतिम्।  
 वराहरूपिणं देवं धरणी सखिभिर्वृता।  
 प्रणम्य परिपप्रच्छ रक्तपद्मयतेक्षणम् ॥2॥  
  
धरणी----  
 \<2.2.3\>"आराध्यः केन मन्त्रेण भवान् प्रीतो भविष्यति।  
 तं मे वद त्वं देवेश! यः प्रियो भवतः सदा ॥3॥  
  
 \<2.2.4\>जपतां सर्वसम्पत्तिकारकं पुत्रपौत्रदम्।

 सार्वभौमत्वदश्चैव कामिनां कामदं सदा ॥4॥  
  
 \<2.2.5\>अन्ते यस्त्वत्पदप्राप्तिं ददाति नियताऽत्मनाम्।  
 एवंभूतं वद प्रीत्या मयि वाराह मानद!" ॥5॥  
  
श्रीसूतः----  
 \<2.2.6\>इति पृष्टस्तया भूम्या प्राह प्रीतिस्मिताननः ॥6॥  
  
श्रीवराहः----  
 \<2.2.7\>"श्रृणु देवि परं गुह्यं सद्यः सम्पत्तिकारकम्।  
 भूमिदं पुत्रदं गोप्यं अप्रकाश्यं कदाचन ॥7॥  
  
 \<2.2.8\>किञ्च शुश्रूषवे वाच्यं भक्ताय नियतात्मने।  
 "ॐ नमः श्रीवराहाय धरण्युद्धरणाय च ॥8॥  
  
 \<2.2.9\>वह्निजायासमायुक्तः "सदा जप्यो मुमुक्षुभिः।  
 अयं मन्त्रो धरादेवि! सर्वसिद्धिप्रदायकः ॥9॥  
  
 \<2.2.10\>ऋषिः सङ्कर्षणः प्रोक्तो,देवता त्वहमेव हि।  
 छन्दः पङ्‌वक्तिः समाख्याता श्रीं बीजं समुदाहृतम् ॥10॥  
  
 \<2.2.11\>चतुर्लक्षं जपेन्मन्त्रं सद्गुरोर्लब्धतन्मनुः।  
 जुहुयात्पायसान्नं वै क्षौद्रसर्पिः समन्वितम् ॥11॥  
  
 \<2.2.12\>अथ ध्यानं प्रवक्ष्यामि मनः शुद्धिप्रदायकम्।  
 "शुद्धस्फटिकशैलाभं रक्तपझदलेक्षणम् ॥12॥  
  
 \<2.2.13\>वराहवदनं सौम्यं चतुर्बाहुं किरीटिनम्।  
 श्रीवत्सवक्षसं चक्रशङ्खाभयकराम्बुजम् ॥13॥  
  
 \<2.2.14\>वामोरुस्थितया युक्तं त्वया मां सागराम्बरे।  
 रक्तपीताम्बरधरं रक्ताऽभरणभूषितम् ॥14॥  
  
 \<2.2.15\>श्रीकूर्मपृष्ठमध्यस्थशेषमूर्त्यब्जसंस्थितम्"।  
 एवं ध्यात्वा जपेन्मन्त्रं सदा चाष्टोत्तरं शतम् ॥15॥  
  
 \<2.2.16\>सर्वान् कामानवाप्नोति मोक्षञ्चान्ते व्रजेद्ध्रुवम्।  
 प्रोक्तं मया ते धरणि! यत्पृष्टोऽहं त्वयाऽमले!।  
 अतः किं ते व्यवसितं ब्रूहि तत् विमलानने!" ॥16॥  
  
 %श्रीवराहमन्त्रेण धर्मादीनां स्वाभीष्टसिद्धिवर्णनम्%  
श्रीसूतः----  
 \<2.2.17\>एतच्छ्रुत्वा ततो भूमिः पप्रच्छ पुनरेव तम्।  
 "केनैवानुष्ठितं देव! पुरा प्राप्तं फलञ्च किम्? ॥17॥  
  
 \<2.2.18\>इति पृष्टः पुनर्देवः श्रीवराहोऽब्रवीदिदम्।  
 "पुरा कृतयुगे देवि धर्मो नाम मनुः महान् ॥18॥  
  
 \<2.2.19\>ब्रह्मणोऽमुं मनुं लब्ध्वा जप्त्वाऽस्मिन् धरणीधरे।  
 मां च दृष्ट्वा वरं लब्ध्वा प्राप्तोऽभूत् मामकं पदम् ॥19॥  
  
 \<2.2.20\>इन्द्रो दुर्वाससः शापात् पुरा भ्रष्टः त्रिविष्टपात्।  
 अनेनेष्ट्वाऽत्र मां देवि पुनः प्राप्तः त्रिवष्टपम् ॥20॥  
  
 \<2.2.21\>अन्येऽपि मुनयो भूमे! जप्त्वा प्राप्ताः परां गतिम्।  
 अनन्तः पन्नगाधीशो ह्यमुं लब्ध्वाऽथ कश्यपात् ॥21॥  
  
 \<2.2.22\>श्वेतद्वीपे जपित्वैव बभूव धरणीधरः।  
 तस्माज्जप्यः सदा चेह मनुष्यैश्च धरार्थिभिः ॥22॥  
  
श्रीसूतः----  
 \<2.2.23\>एतच्छ्रुत्वाऽथ सुप्रीता पुनः प्राह धराधरम् ॥23॥  
  
धरणी----  
 \<2.2.24\>"वेङ्कटाख्ये महाशैले श्रीनिवासो जगत्पतिः।  
 कदा ह्यायाति देवेशः श्रीभूमिसहितोऽमलः? ॥24॥  
  
 \<2.2.25\>कथं कल्पान्तरस्थायी भविष्यति जनार्दनः?।  
 एतद् ब्रूहि वराहात्मन्! महत् कौतूहलं मम" ॥25॥  
  
 इति श्रीवाराहपुराणे भूगोलोपाख्याने धरणीवराहसंवादे श्रीवेङ्कटाचलमाहात्म्ये उत्तरार्धे श्रीवराहमन्त्राराधनविध्यादिवर्णनं नाम द्वितीयोऽध्यायः  
 -----------------






 अथ तृतीयोऽध्यायः  
 -----------  
 %अगस्त्यप्रार्थनया भगवतः सर्वजनदृग्गोचरत्ववर्णनम्%  
श्रीवराहः----

 \<3.2.1\>"हन्त! ते कथयिष्यामि पुरा वृत्तं वरानने!  
 श्रृणु पुण्यं महादेव! सभविष्यं सहोत्तरम्। ॥1॥  
  
 \<3.2.2\>वैवस्वतेऽन्तरे देवि! पूर्वे कृतयुगान्तरे।  
 वायोस्तपो महद्दृष्ट्वा श्रीभूमिसहितोन्वघे ॥2॥  
  
 \<3.2.3\>आगच्छत् श्रीनिवासश्च स्वामिपुष्करिणीतटे।  
 दक्षिणेऽस्मिन् पुण्यतमे विमाने नन्दसंज्ञके ॥3॥  
  
 \<3.2.4\>वसिष्यति च श्रीकान्तो वायोः प्रियकरो हरिः।  
 तदारभ्य हृषीकेशः सेनान्याऽऽराधितोऽनिशम्।  
 आकल्पान्तमदृश्येऽस्मिन् विमानेऽसौ वसिष्यति" ॥4॥  
  
धरणी----  
 \<3.2.5\>"अदृश्यो भगवान् मर्त्यैः कथं दृश्यो भविष्यति?।  
 श्रीनिवासोऽपि देवेशो भवद्दक्षिणपाश्वर्गः।  
 एतद्वद सुराधीश! जनैराराध्यते कथम्? ॥5॥  
  
श्रीवराह----  
 \<3.2.6\>"अगस्त्योऽस्मिन् समासाद्य पुरा देवं सनातनम्।  
 आराध्य द्वादशाब्दं तं प्रीणयित्वा पुनः पुनः ॥6॥  
  
 \<3.2.7\>ययाये तत्र सान्निध्यं "भवान् दृश्यो भव"त्विति।  
 एवमुक्तो हृषीकेशः श्रीभूमिसहितो धरे! ॥7॥  
  
 \<3.2.8\>"अहं दृश्यो भविष्यामि त्वत्कृते सर्वदेहिनाम्।  
 एतद्विमानं देवर्षे न दृश्यं स्यात् कदाचन ॥8॥  
  
 \<3.2.9\>आकल्पान्तं मुनीन्द्रास्मिन् दृश्योऽहं नात्र संशयः"।  
 मुनिस्तद्वचनं श्रुत्वा प्रीतः प्रायात् स्वमाश्रमम् ॥9॥  
  
 \<3.2.10\>ततश्चतुर्भुजो देवः स दृश्योऽभून्नरादिभिः।  
 विमाने मुनिचिन्त्येऽस्मिन् आसिता च तथोत्तरम् ॥10॥  
  
 \<3.2.11\>आराध्यमानः स्कन्देन वायुना सेवितः सदा।  
 एवं गते महाकाले चतुर्युगसमन्विते ॥11॥  
  
 %मित्रवर्मणः आकाशराजाख्यसुतोत्पत्तिवर्णनम्%  
 \<3.2.12\>अष्टाविंशे तु सञ्जाते द्वापरान्ते वसुन्धरे!।  
 युद्धे च भारतेऽतीते तिष्ये सति युगे तथा ॥12॥  
  
 \<3.2.13\>विक्रमार्कादयो भूपाः शकाः शूद्रादयस्तथा।  
 गमिष्यन्ति स्वर्गलोकं मामज्ञात्वा वरानने! ॥13॥  
  
 \<3.2.14\>ततः सोमकुलोद्भूतो मित्रवर्मा महारथः।  
 तुण्डीरमण्डले राजा नारायणपुरे वसन् ॥14॥  
  
 \<3.2.15\>भविष्यति वरारोहे! महाभाग्योदयो महान्।  
 तस्मिन् शासति भूलोकं धर्मेण पृथिवीपतौ ॥15॥  
  
 \<3.2.16\>अकृष्टपच्या पृथिवी सर्वसस्यविभूषणा।  
 निरीतिकोऽभवत् सर्वो जनो धर्मसमन्वितः ॥16॥  
  
 \<3.2.17\>तस्य पत्नी समभवत् पाण्ड्यकन्या मनोरमा।  
 तस्य जज्ञे कुलोत्तंसो वियन्नामा सुतोऽस्य वै ॥17॥  
  
 \<3.2.18\>तस्य पत्नी तु धरणी नाम्नाऽऽसीच्छकवंशजा।  
 तस्मिन् राज्यं विनिक्षिप्य मित्रवर्मा नृपोत्तमः।  
 ययौ तपोवनं पुण्यं वेङ्कटाद्रेः समीपतः ॥18॥  
  
 %धरणीतलात् पद्मवत्युत्पत्तिक्रमः%  
 \<3.2.19\>आकाशनामा तु महान् राजाऽभूत् सार्वभौमकः।  
 एकदारव्रतो राजा धरणीसक्तचेतनः ॥19॥  
  
 \<3.2.20\>यज्ञार्थं शोधयामास भुवमारणितीरतः।  
 काञ्चनेन हलेनैव कृष्यमाणे धरातले ॥20॥  
  
 \<3.2.21\>बीजमुष्टिं विकिरता दृष्टा कन्या धरोद्गता।  
 पद्मशय्यागता रम्या सर्वलक्षणलक्षिता ॥21॥  
  
 \<3.2.22\>तप्तजाम्बूनदमयी पुत्रिकेव विराजती।  
 तां दृष्ट्वा स महीपालो विस्मयोत्फुल्ललोचनः ॥22॥  
  
 \<3.2.23\>आदाय "तनया चेयं ममै"वेति पुनः पुनः।  
 जहर्ष मन्त्रिभिश्चैनं प्राह वागशरीरिणी ॥23॥  
  
 \<3.2.24\>"सत्यं तवैव तनया वर्धयस्व सुलोचनाम्"।  
 ततः प्रीतमना राजा स्वपुरं प्रविवेश ह ॥24॥  
  
 \<3.2.25\>आहूय धरणीं देवीं इदमाह महीपतिः।  
 "देवदत्तामिमां पश्य भूतलादुत्थितां मम ॥25॥  
  
 \<3.2.26\>आवाभ्यां तदपुत्राभ्यां पुत्रीयं भविता ध्रुवम्"।  
 इत्युक्त्वा प्रददौ देव्या हस्ते प्रीत्या वियन्नृपः ॥26॥  
  
 %आकाशराजस्य धरण्याख्यपत्न्यां वसुदानाख्यसुतोत्पत्तिः%  
 \<3.2.27\>तस्यां गृहं प्रविष्टायां धरणी गर्भमादधौ।  
 वियन्नृपश्च सुप्रीतो वीक्ष्य स्निग्धविलोचनाम्।  
 उवाच "फलिता सुभ्रु! लता सान्तानिकी च मे" ॥27॥  
  
 \<3.2.28\>अथ सा धरणीदेवी काले कमललोचना।  
 सुप्रशस्ते मुहूर्ते च स्वोञ्चसंस्थेषु पञ्चसु ॥28॥  
  
 \<3.2.29\>ग्रहेषु सुषुवे पुत्रं मेषस्थे च दिवाकरे।  
 देवदुन्दुभयो नेदुः पुष्पवृष्टिः गृहेऽपतत् ॥29॥  
  
 \<3.2.30\>ववौ वायुः सुखस्पर्शः तज्जन्मदिवसे तदा।  
 पुत्रसूतिप्रवक्तॄणां सुप्रीतः पुत्रजन्मनि ॥30॥  
  
 \<3.2.31\>सर्वस्वदानमकरोत् छत्रचामरवर्जितम्।  
 कपिलाकोटिदानञ्च वृषभाणां शताधिकम् ॥31॥  
  
 \<3.2.32\>दिवसे द्वादशे पुण्ये जातकर्मादिकाः क्रियाः।  
 चकार नामधेयञ्च "वसुदान"इति स्वयम् ॥32॥  
  
 \<3.2.33\>आकाशतनयो देवि! वसुदानो मनोरमः।  
 ववृधे दिवसैर्बालः शुक्लपक्ष इवोडुराट् ॥33॥  
  
 \<3.2.34\>उपनीतो विनीतोऽसौ गुरुभिः ब्रह्मपारगैः।  
 पितुरस्त्राणि शस्त्राणि मन्त्रवत् सोऽप्यशिक्षत ॥34॥  
  
 \<3.2.35\>चतुष्पादं धनुर्वेदं साङ्गोपाङ्गमधीतवान्।  
 पिता तेनातिबलिना दुराधर्षः परैरभूत् ॥35॥  
  
 \<3.2.36\>आकाश इव निष्पङ्को ग्रीष्मे भानुमता युतः।  
 वैशाख इव मध्याह्ने दुःसहो दुर्निरीक्षकः" ॥36॥  
  
 इति श्रीवाराहपुराणे भूगोलोपाख्याने धरणीवराहसंवादे श्रीवेङ्कटाचलमाहात्म्ये उत्तरार्धे अगस्त्यप्रार्थनया भगवतः सर्वजनदृग्गोचरत्वादिवर्णनं  
 नाम तृतीयोऽध्यायः  
 ----------------------



 अथ चतुर्थोऽध्यायः  
 -------------------  
 %उद्यानवासिन्याः पद्मावत्याः समीपे नारदागमनम्%

\<4.2.1\>उक्तं भगवता तस्य वियत्पुत्रस्य नाम च।  
 अयोनिजायास्तत्पुत्र्याः किं नाम च तदाऽकरोत्" ॥1॥  
  
श्रीसूतः---  
\<4.2.2\>इति पृष्टः पुनः प्राह श्रीवराहो जगत्पतिः।  
श्रीवराहः---  
 "आकाशराजो मतिमांस्तां दृष्ट्वा कमलेशयाम् ॥2॥  
  
\<4.2.3\>पद्मिनी"ति च नाम्ना वै चकार वसुधासुताम्।  
 तां तु यौवनसम्पन्नां सखीभिः परिवारिताम् ॥3॥  
  
\<4.2.4\>आरामे विहरन्तीञ्च शुककोकिलनादिते।  
 यदृच्छयाऽऽगतस्तत्र नारदो मुनिसत्तमः।  
 वनलक्ष्मीमिवालोक्त्य विस्मयादिदमब्रवीत् ॥4॥  
  
नारदः---  
\<4.2.5\>"काऽसि कस्य सुता भीरु! हस्तं दर्शय मे तव"।  
 इत्युक्ता सा सुचार्वङ्गी स्वात्मानं मुनयेऽब्रवीत् ॥5॥  
  
\<4.2.6\>"वियद्राजसुता ब्रह्मन् लक्षणानि वदस्व मे"।  
 इत्युक्तः स तदा प्राह नारदो मुनिसत्तमः ॥6॥  
  
 %नारदोदीरितपद्मावतीशरीरलक्षणानि%  
नारदः----  
\<4.2.7\>"श्रृणु त्वं चारुवदने लक्षणानि वदामि ते।  
 पादौ प्रतिष्ठितौ सुभ्रु! रक्तपद्मदलान्वितौ ॥7॥  
  
\<4.2.8\>पादाङ्गुल्यः समा रक्ता रक्ततुङ्गनखान्विताः।  
 गुल्फौ गूढौ समावेतौ जङ्घे चारोमशे शुभे ॥8॥  
  
\<4.2.9\>जानुनी समसुस्निग्धे समावूरू क्रमादुरू।  
 नितम्बौ पृथुलौ पीनौ जघनं चिन्त्यमेव हि ॥9॥  
  
\<4.2.10\>नामिर्मण्डलवान् निम्नः पार्श्वौ ते मेचकावुभौ।  
 त्रिवलीललितं मध्यं रोमराजिविराजितम् ॥10॥  
  
\<4.2.11\>स्तनौ पीनौ धनौ स्निग्धावुन्नतौ मग्नचूचुकौ।  
 करौ ते रक्तपद्माभौ पद्मरेखासमन्वितौ ॥11॥  
  
\<4.2.12\>सुसूक्ष्मौ रक्तसत्पर्वनिरन्तरसमाङ्गुली।  
 शुकतुण्डसमाकारनखपङ्क्तिविराजितौ ॥12॥  
  
\<4.2.13\>दीर्घौ च कोमलौ भद्रे भुजौ ते पुष्पदण्डवत्।  
 पृष्ठं ते वेदिवद्भाति विलग्नमृजुमध्यमम् ॥13॥  
  
\<4.2.14\>कण्ठस्तु रक्तो दीर्घश्च स्निन्धौ चावनतौ शुभे।  
 मुखं प्रसन्नं सततमकलङ्कशशिप्रभम् ॥14॥  
  
\<4.2.15\>कपोलौ कनकादर्शसदृशौ कुण्डलोज्ज्वलौ।  
 तिलपुष्पसमाकारा नासिका ते शुभानने ॥15॥  
  
\<4.2.16\>अकलङ्काष्टमीचन्द्रसदृशोऽतिमनोहरः।  
 दृश्यतेऽयं ललाटस्ते नीलालकसुशोभितः ॥16॥  
  
\<4.2.17\>मूर्धा ते समवृत्तश्च स्निग्धाऽऽयतकचान्वितः।  
 स्मितसंशोभिदशनं बिम्बाधरसमन्वितम् ॥17॥  
  
\<4.2.18\>मुखं ते विष्णुयोग्यं स्यादिति मे निश्चिता मतिः।  
 नाभिस्ते दक्षिणावर्त आवर्त इव गाङ्गजः ।  
 त्वं हि क्षीराब्धिसम्भूता लक्ष्मीरिव हि दृश्यसे"॥18॥  
  
श्रीवराहः----  
\<4.2.19\>इत्युक्त्वा पूजितस्ताभिः नारदोऽन्तर्दधे तदा।  
 एतच्छ्रुत्वाऽथ तत्सख्यः तामूचुः पद्मिनीं सखीम् ॥19॥  
  
 %पद्मावत्याः स्वसखीभिः साकं पुष्पाटवीगमनम्%  
\<4.2.20\>"वनं गच्छाम पुष्पार्थं वसन्तः समुपागतः।  
 कर्णिकाराश्च चूताश्च चम्पकाः पारिभद्रकाः ॥20॥  
  
\<4.2.21\>पालाशाः पाटलाः कुन्दा रक्ताशोकाश्च पुष्पिताः।  
 पद्मिन्यः सिन्धुवाराश्च मालत्यो यूथिकालताः ॥21॥  
  
\<4.2.22\>कल्हारकरवीराश्च सङ्घर्षादिव पुष्पिताः।  
 पुष्पापचयनं कुर्मो वनेऽस्मिन् सुमनोहरे" ॥22॥  
  
\<4.2.23\>इत्युक्त्वा ता वनं जग्मुराकाशतनयायुताः।  
 पुष्पाण्याहरमाणास्तु विचरन्त्यस्ततस्ततः ॥23॥  
  
\<4.2.24\>कञ्चिद्गजेन्द्रं ददृशुः शुभ्रदन्तद्वयोज्ज्वलम्।  
 गण्डभित्तितलोद्भूतमदधाराद्वयोज्ज्वलम् ॥24॥  
  
\<4.2.25\>उन्नतं करिणीयूथैः समुपेतं रजोज्ज्वलम्।  
 फूत्कारिपुष्करप्रोद्यच्छीकरापूरिताननम्।  
 दृष्ट्वा चोद्विग्नहृदया वनस्पतिमुपाश्रिताः ॥25॥  
  
 %मृगयार्थं पुष्पाटवीं प्रति श्रीनिवासागमनम्%  
\<4.2.26\>एतस्मिन्नन्तरे चाशु ददृशुर्हयमुत्तमम्।  
 अकलङ्केन्दुधवलं जाम्बूनदपरिष्कृतम् ॥26॥  
  
\<4.2.27\>स्फुरद्विद्युल्लतायुक्तशरन्मेघमिवोन्नतम्।  
 तस्मिंस्तु पुरुषं कृष्णं मदनाकारवर्चसम् ॥27॥  
  
\<4.2.28\>पुण्डरीकदलाक्रारकर्णान्तायतलोचनम्।  
 सुसूक्ष्मक्षौमसंवीतनीलचूलिकयोज्जवलम् ॥28॥  
  
\<4.2.29\>पद्मरागमणिद्योति स्फुरत्कुण्डलमण्डितम्।  
 सुवर्णरत्नखचितशार्ङ्गदिव्यधनुर्धरम् ॥29॥  
  
\<4.2.30\>अपरेण करेणैव वहन्तं काञ्चनं शरम्।  
 पीतकक्ष्यासुसंवीतकटिदेशं सुमध्यमम् ॥30॥  
  
\<4.2.31\>रत्नकङ्कणकेयूरकटिसूत्रविराजितम्।  
 विशालवक्षः संशोभिदक्षिणावर्तसंयुतम् ॥31॥  
  
\<4.2.32\>स्वर्णयज्ञोपवीतेन स्फुरत्स्कन्धं मनोहरम्।  
 ईहामृगं समुद्दिश्य महावेगादनुद्रुतम् ॥32॥  
  
\<4.2.33\>तं दृष्ट्वा विस्मिता नार्यः सस्मिताः तस्थुरत्र वै।  
 तं दृष्ट्वा हयमारूढं गजेन्द्रो नम्रमस्तकः ॥33॥  
  
\<4.2.34\>तुण्डमुद्धृत्य गर्जन् वै विनिवृत्य ययौ वनम्।  
 तस्मिन् गते गजे तत्र हयाऽऽरूढः समाययौ।  
 ईहामृगं विचिन्वानः पुष्पलावीसमीपतः ॥34॥  
  
 %भगवतः कन्यकानां चान्योन्यसंवादः%  
\<4.2.35\>ताः समेत्य स चोवाच तुरगोपरि संस्थितः।  
 "अत्राऽगतो मृगः कश्चिदीहामृग इतीरितः।  
 दृष्टो वा भवतीभिः स ब्रूत मे कन्यका"इति ॥35॥  
  
श्रीवराहः----  
\<4.2.36\>प्रत्यूचुस्तास्तु तं कन्या "दृष्टोऽस्माभिः न कश्चन।  
 किमर्थमागतोऽस्माकं वनं वरधनुर्धरः ॥36॥  
  
\<4.2.37\>अत्रावध्या मृगाः सर्वे वर्तमाना निषादप!।  
 आशु गच्छ वनादस्मात् आकाशात्मजपालितात्" ॥37॥  
  
\<4.2.38\>इति तासां वचः श्रुत्वा हयादवरुरोह सः।  
 "कास्तु यूयमियं चापि कनकाम्बुजसन्निभा ॥38॥  
  
\<4.2.39\>सुभगा चारुसर्वाङ्गी पीनोन्नतपयोधरा।  
 ब्रूत मेऽहं गमिष्यामि श्रुत्वा स्वस्याऽऽलयं गिरिम्" ॥39॥  
  
\<4.2.40\>इति तस्य वचः श्रुत्वा धरण्यात्मजयेरिता।  
 सखी पद्मावती प्राह निषादं पर्वतालयम् ॥40॥  
  
\<4.2.41\>"आकाशराजतनया वसुधातलसम्भवा।  
 अस्माकं नायिका शूर! पद्मिनी नाम नामतः ॥41॥  
  
\<4.2.42\>ब्रूहि,त्वं सुभगाकार! किं नामा कस्य वा सुतः?।  
 जातिः का कुत्र ते वासः किमर्थं त्वमिहागतः?" ॥42॥  
  
\<4.2.43\>इति पृष्टः स ताः प्राह मन्दस्मितमुखाम्बुजः।  
 "दिवाकरकुलं प्राहुः अस्माकं तु पुराविदः ॥43॥  
  
\<4.2.44\>यस्य नामान्यनन्तानि पावनानि मनीषिणम्।  
 वर्णतो नामतश्चापि कृष्णं प्राहुस्तपस्विनः ॥44॥  
  
\<4.2.45\>ब्रह्मद्विषां सुरारीणां यस्य चक्रं भयावहम्।  
 यस्य शङ्खध्वनिं श्रुत्वा मोहमीयुर्हि वैरिणः ॥45॥  
  
\<4.2.46\>यस्य वै धनुषस्तुल्यं धनुर्नैवामरेष्वपि।  
 तं मां वीरपतिं प्राहुः वेङ्कटाद्रिनिवासिनम् ॥46॥  
  
\<4.2.47\>तस्मादद्रितटात् सोऽहं निषादैरनुगैर्वृतः।  
 मृगयार्थं हयारूढो युष्माकं वनमागतः ॥47॥  
  
\<4.2.48\>मयाऽप्यनुद्रुतः कश्चित् मृगो वायुगतिर्ययौ।  
 तमदृष्ट्वा वनं पश्यन् दृष्टवान् सुभगामिमाम् ॥48॥  
  
\<4.2.49\>कामादिहाऽऽगतोऽहं वा मया किं लभ्यते त्वियम्"?।  
 इति कृष्णवचः श्रुत्वा क्रुद्धास्ताः पुनरब्रुवन् ॥49॥  
  
\<4.2.50\>"आकाशराजो दृष्ट्वा त्वां कृत्वा निगडबन्धनम्।  
 यावन्नयति तावत्त्वं गच्छ शीघ्रं स्वमालयम्" ॥50॥  
  
\<4.2.51\>तर्जितस्ताभिरेवं स हयमारुह्य शीघ्रगम्।  
 युक्तः स्वानुचरैः सर्वैः ययौ द्रुततरं गिरिम्" ॥51॥  
  
 इति श्रीवाराहपुराणे भूगोलोपाख्याने धरणीवराहसंवादे श्रीवेङ्कटाचलमाहात्म्ये उत्तरार्धे उद्यानवासिन्याः पद्मवत्याः समीपे नारदागमन-श्री श्रीनिवासमृगयादिवर्णनं नाम चतुर्थोऽध्यायः  
 --------------



 अथ पञ्चमोऽध्यायः  
 -------------  
 %पद्मावतीदर्शनेन श्रीनिवासस्य मोहप्राप्तिः%  
श्रीवराहः---  
 \<5.2.1\>सम्प्राप्य चाऽऽलयं दिव्यमवतीर्य हयोत्तमात्।  
 विसृज्य सानुगान् सर्वान् देवान् कैरातरूपकान् ॥1॥  
  
 \<5.2.2\>"विश्रमध्व"मिति प्रोच्य विवेश मणिमण्डपम्।  
 आरुह्य मणिसोपानं पञ्चकक्ष्या अतीत्य च ॥2॥  
  
 \<5.2.3\>मुक्तागृहं समासाद्य तस्मिँल्लोलायिते शुभे।  
 नवरत्नमये मञ्चे संविवेशावशो हरिः ॥3॥  
  
 \<5.2.4\>संस्मरन् पद्मगर्भाभां तामेवाऽऽयतलोचनाम्।  
 तनुमध्यां पीनकुचां मन्दस्मितमुखाम्बुजाम् ॥4॥  
  
 \<5.2.5\>क्षीराब्धितनयामेव मेने पद्मोद्भवां शुभाम्।  
 तस्यां गतमना देवः श्रीनिवासो मुमोह च ॥5॥  
  
 %मुह्यमानं श्रीनिवासं प्रति वकुलमालिकोक्तिः%  
 \<5.2.6\>ततो मध्याह्नसमये कृत्वाऽन्नं दिव्यमुत्तमम्।  
 सूपदंशं सुगन्धञ्च देवार्हमतिशोभनम् ॥6॥  
  
 \<5.2.7\>शुद्धान्नं पायसान्नञ्च गौडं मुद्गान्नमेव च।  
 कृत्वा पञ्चविधापूपान् पूरिकावटकानपि ॥7॥  
  
 \<5.2.8\>देवं द्रष्टुं ययौ शीघ्रं सखी वकुलमालिका।  
 पद्मावती पद्मपत्रा चित्ररेखासमन्विता ॥8॥  
  
 \<5.2.9\>निवेश्य द्वारि देवस्य ताः सर्वाः प्रमदोत्तमाः।  
 विवेश तत्समीपं सा स्वयं वकुलमालिका ॥9॥  
  
 \<5.2.10\>गत्वा समीपं देवस्य ववन्दे भक्तिभावतः।  
 दृष्ट्वाऽथ देवं विवशं पर्यङ्के रत्नभूषिते ॥10॥  
  
 \<5.2.11\>पादसंवाहनं कृत्वा निमीलितविलोचनम्।  
 तं ध्यायन्तञ्च किमपि व्याजहार शुचिस्मिता ॥11॥  
  
 \<5.2.12\>"उत्तिष्ठ देवदेवेश! किं शेषे पुरुषोत्तम!।  
 परमान्नं कृतं देव भोक्तुमागच्छ माधव! ॥12॥  
  
 \<5.2.13\>किं वा त्वमार्तवच्छेषे सर्वलोकार्तिनाशन!।  
 मृगयामटता देव! किं दृष्टं भवता वने ॥13॥  
  
 \<5.2.14\>अवस्था ते विशालाक्ष! कामुकस्येव दृश्यते।  
 का दृष्टा देवकन्या वा मानुषी वाऽहिकन्यका?।  
 ब्रूहि मे त्वमचिन्त्यात्मन्! कन्यां तां चित्तहारिणीम्"॥14॥  
  
श्रीवराहः----  
 \<5.2.15\>तस्यास्तद्वचनं श्रुत्वा निःश्वासमकरोद्विभुः।  
 निः श्वसन्तं पुनः प्राह प्रीता वकुलमालिका ॥15॥  
  
 \<5.2.16\>"एवं मनोहरा का सा तवापि पुरुषोत्तम!?।  
 तामवोचद्धृषीकेशो वक्ष्यामि श्रृणु तत्त्वतः ॥16॥  
  
 %श्रीनिवासोक्तपद्मावतीपरिणयकारणानि%  
श्रीभगवान्----  
 \<5.2.17\>"पुरा त्रेतायुगे पुण्ये रावणं हतवानहम्।  
 तदा वेदवती कन्या साहाय्यमकरोच्छ्रियः ॥17॥  
  
 \<5.2.18\>सीतारूपाऽभवल्लक्ष्मीः जनकस्य महीतलात्।  
 गते मयि तु मारीचं हन्तुं पञ्चवटीवने ॥18॥  
  
 \<5.2.19\>ममानुजोऽपि मामेव सीतया चोदितोऽन्वियात्।  
 तदन्तरे राक्षसेन्द्रो हर्तुं सीतामुपाययौ ॥19॥  
  
 \<5.2.20\>अग्निहोत्रगतो वह्निः तं ज्ञात्वा रावणोद्यमम्।  
 आदाय सीतां पाताले स्वाहायां सन्निवेश्य च ॥20॥  
  
 \<5.2.21\>तेनैव रक्षसा स्पृष्टां पुरा वेदवतीं शुभाम्।  
 अग्नौ विसृष्टदेहां तां संहर्त्तुं रावणं पुनः ॥21॥  
  
 \<5.2.22\>सीताया रूपसदृशीं कृत्वा चैवोत्ससर्ज ह।  
 सा रावणहृता भूत्वा लङ्कायाञ्च निवेशिता ॥22॥  
  
 \<5.2.23\>हते तु रावणे पश्चात् पुनरग्निं विवेश सा।  
 अग्निस्तु रक्षितां लक्ष्मीं स्वाहायां मम जानकीम् ॥23॥  
  
 \<5.2.24\>दत्त्वा हस्ते च मामाह सीतया सहितं शिखी।  
 "इयं वेदवती देव! सीतायाः प्रियकारिणी ॥24॥  
  
 \<5.2.25\>सीतार्थं राक्षसपुरे तेन बन्दीकृता स्थिता।  
 तस्मादेनां वरेणैव प्रीणय त्वं श्रिया सह" ॥25॥  
  
 \<5.2.26\>इति वह्निवचः श्रुत्वा सीता मामवदच्छुभा।  
 "मम प्रीतिकरी नित्यमियं वेदवती विभो।  
 तस्मात्परं भागवतीं देवैनां वरय प्रभो" ॥26॥  
  
श्रीभगवान्----  
 \<5.2.27\>"तथा देवि करिष्यामि ह्यष्टाविंशे कलौ युगे।  
 तावदेषा ब्रह्मलोके वसत्वमरपूजिता ॥27॥  
  
 \<5.2.28\>पश्चात्तु भूमितनया भविष्यति वियत्सुता"।  
 इति दत्तवरा पूर्वं मया लक्ष्म्या च सुन्दरी ॥28॥  
  
 \<5.2.29\>अद्य नारायणपुरे सम्भूता धरणीतलात्।  
 पद्मासमा पद्मनेत्री पझा दत्तवरा सती ॥29॥  
  
 \<5.2.30\>सखीभिरनुरूपाभिः वने पुष्पाणि चिन्वती।  
 मृगयामटता तत्र मया दृष्टा मनोरमा ॥30॥  
  
 \<5.2.31\>तस्या रूपं मया वक्तुं न शक्यं शतहायनैः।  
 लक्ष्म्येव च तया मेऽद्य सङ्गमो भविता यदि ॥31॥  
  
 \<5.2.32\>प्राणाः स्थिरा भविष्यन्ति सत्यमित्यवधारय।  
 त्वं तत्र गत्वा तां कन्यां दृष्ट्वा वकुलमालिके! ॥32॥  
  
 \<5.2.33\>जानीहि रूपलावण्यादियं योग्येति चास्य वै।  
 अनवद्या विशालाक्षी पद्मेन्दीवरलोचना" ॥33॥  
  
 %वियद्राजपुरं प्रति वकुलमालिकागमनम्%  
 \<5.2.34\>इत्युक्त्वा मोहमापन्नं तं प्राह वकुला पुनः।  
 "इतो गच्छामि देवेश! मनोज्ञा तव यत्र सा ॥34॥  
  
 \<5.2.35\>मार्गं वद रमाधीश! गमिष्ये येन तां प्रति"।  
 एवमुक्तो रमाधीशः तां प्राह वकुलस्रजम् ॥35॥  
  
 \<5.2.36\>"इतो गच्छ महाभागे! श्रीनृसिंहगुहा यतः।  
 तन्मार्गेणावतीर्याऽस्मात् भूधरेन्द्रात् मनोरमात् ॥36॥  
  
 \<5.2.37\>अगस्त्याश्रममासाद्य दृष्ट्वा लिङ्गं तदर्चितम्।  
 "अगस्त्येश"इति ख्यातं सुवर्णमुखरीतटे ॥37॥  
  
 \<5.2.38\>तीरेणैव ततो गच्छ शुकब्रह्मऋषेर्वनम्।  
 पश्यन्ती स्वर्णमुखरीं तत्र कल्लोलमालिनीम् ॥38॥  
  
 \<5.2.39\>तत्र पद्मसरो नाम पावनं पद्मसंयुतम्।  
 तत्र स्नात्वाऽथ तत्तीरे तपन्तं मुनिसत्तमम् ॥39॥  
  
 \<5.2.40\>छायाशुकं नमस्कृत्य कृष्णञ्च बलसंयुतम्।  
 आराध्यमानं मुनिना शुकेन सततं शुभे! ॥40॥  
  
 \<5.2.41\>इन्द्रनीलमणिश्यामं पीतनिर्मलवाससम्।  
 तीर्थयात्रां गमिष्यन्तं बलभद्रं सिताऽकृतिम् ॥41॥  
  
 \<5.2.42\>उपासयन्तं मन्त्राणि मुक्तान्वितकरद्वयम्।  
 उद्यन्तं पादुकायुक्तं बलभद्रं प्रणम्य च ॥42॥  
  
 \<5.2.43\>आदाय स्वर्णकमलं सरसोऽस्माद्वरानने।  
 तीर्त्वा सुवर्णमुखरीं वनान्युपवनानि च ॥43॥  
  
 \<5.2.44\>अरणीतीरमासाद्य विश्रम्य च वनान्तरे।  
 नारायणपुरीं दृष्ट्वा विस्मयञ्च गमिष्यसि ॥44॥  
  
 \<5.2.45\>तस्याश्चोपवने वृक्षान् पुष्पाढ्यान् फलसंयुतान्।  
 पनसाम्रशिरीषांश्च कुन्दतिन्दुकपाटलान् ॥45॥  
  
 \<5.2.46\>पुन्नागनागवरुणरसालाङ्कोलचम्पकान्।  
 वकुलामलकान् सालान् तालहिन्तालपद्मकान् ॥46॥  
  
 \<5.2.47\>जम्बूनिम्बकदम्बैलापिप्पलीमधुकार्जुनान्।  
 प्रियङ्गुहिङ्गुखर्जूरमायूराशोकलोघ्रकान् ॥47॥  
  
 \<5.2.48\>अश्वत्थोदुम्बरप्लक्षबदरीभूर्जकीचकान्।  
 चिञ्चाकिंशुकमन्दारशाल्मलीबीजपूरकान् ॥48॥  
  
 \<5.2.49\>पूगनारङ्गलिकुचनारिकेलवनाकुलान्।  
 मल्लिकामालतीकुन्दयूथिकाकेतकीयुतान् ॥49॥  
  
 \<5.2.50\>करवीराब्जसम्पन्नान् राजरम्भाविराजितान्।  
 मयूरकीरगरुडशुकसारससङ्कुलान् ॥50॥  
  
 \<5.2.51\>भृङ्गझङ्कारनिबिडान् आरामान् सुमनोहरान्।  
 पश्यन्ती परमं हर्षमवाप्य च नदीतदे ॥51॥  
  
 \<5.2.52\>गङ्गयेवावृतां नित्यं सरि "ताऽरणि"नामया।  
 आकाशराजनगरीं गत्वा तत्रोचितं कुरु" ॥52॥  
  
श्रीवराहः----  
 \<5.2.53\>इत्यादिश्य सुराधीशः सखीं तां वकुलाभिधाम्।  
 विसृज्य शयेन शुभ्रे स शिश्ये श्रीसमन्वितः ॥53॥  
  
 \<5.2.54\>प्रणम्य देवदेवेशसखी वकुलमालिका।  
 गुञ्जामणिसमाकारं रक्ताश्वमधिरुह्य सा ॥54॥  



 \<5.2.55\>यथोक्तमार्गेण ययौ पश्यन्ती विविधान् मृगान्।  
 मत्तेभान् पर्वताकारान् श्वेतदन्तविभूषितान् ॥55॥  
  
 \<5.2.56\>करिणीयूथसहितान् जलदाऽऽदानतत्परान्।  
 सिंहान् श्वेतघनप्रख्यान् सिंहीयूथैरनुद्रुतान् ॥56॥  
  
 \<5.2.57\>शार्दूलर्क्षांश्च खड्गांश्च शरभान् गवयान् मृगान्।  
 कृष्णसारांश्च गोमायून् शशांश्च प्रियकानपि ॥57॥  
  
 \<5.2.58\>सारसांश्च मयूरांश्च मार्जारान् वनगोचरान्।  
 वृकान् शुकान् सूकरांश्च सुवाचः पक्षिणस्तथा ॥58॥  
  
 \<5.2.59\>पश्यन्ती विविधाकारान् तुष्यन्ती च मुहुर्मुहुः।  
 आससादाऽरणीतीरं पश्चिमं पादपाकुलम् ॥59॥  
  
 \<5.2.60\>अवतीर्याऽरुणादश्वात् अगस्त्येशसमीपतः।  
 दृष्ट्वाऽगस्त्येश्वरं लिङ्गमगस्त्येन सुपूजितम्।  
 तत्र स्नात्वा च पीत्वा च विशश्राम नदीतटे ॥60॥  
  
 %दिव्योद्यानस्थपद्मावतीसखीः प्रति वकुलमालिकोक्तिः%  
 \<5.2.61\>तत्राऽऽगता राजगृहात् योषितो देवसन्निधौ।  
 सखीः पद्मालयायास्ता दृष्ट्वा वकुलमालिका।  
 गत्वा समीपे तासां सा किं वदन्तीं स्म पृच्छति ॥61॥  
  
वकुलमालिका-----  
 \<5.2.62\>"का यूयं योषितो ब्रूत विचित्राऽऽभरणस्रजः।  
 कुतः समागता ह्यत्र किं कार्यं वोऽमलाननाः?" ॥62॥  
  
 \<5.2.63\>तास्तु तस्या वचः श्रुत्वा स्मितपूर्वमथाऽब्रुवन्।  
 "श्रृणुष्वावहिता देवि! वयं वक्ष्यामहेऽधुना" ॥63॥  
  
 इति श्रीवाराहपुराणे भूगोलोपाख्याने धरणीवराहसंवादे श्रीवेङ्कटाचलमाहात्म्ये उत्तरार्धे पद्मावतीदर्शनेन श्रीनिवासस्य मोहप्राप्त्यादिवर्णनं नाम पञ्चमोऽध्यायः  
 --------------------  




 अथ षष्ठोऽध्यायः  
 ------------  
 %वकुलमालिकां प्रति सखीविनिवेदितपद्मावत्युदन्तः%  
योषितः----  
\<6.2.1\>"वयमाकाशराजस्य शुद्धान्तनिलयाः स्त्रियः।  
 सख्यः पद्मालयाया वै दुहितुर्वसुधापतेः ॥1॥  
  
\<6.2.2\>राजपुत्रीं पुरस्कृत्य गताः पूर्वं वनान्तरम्।  
 कुर्वन्त्यः पुष्पापचयं राजपुत्र्यर्थमाकुलाः ॥2॥  
  
\<6.2.3\>वृक्षमूले समासीनाः तत्र पश्याम पूरुषम्।  
 इन्द्रनीलशिलाश्यामं इन्दिरामन्दिरोरसम् ॥3॥  
  
\<6.2.4\>ईषत्स्मितमुखं चारुपीनदीर्घभुजद्वयम्।  
 मृष्टपीताम्बरं हेमबाणबाणाऽऽसनोज्ज्वलम् ॥4॥  
  
\<6.2.5\>सुवर्णमकुटं हारकेयूरादिविभूषितम्।  
 तं तु पद्मालया दृष्ट्वा सखी कमललोचनम् ॥5॥  
  
\<6.2.6\>द्रुतहेमनिभाकारा "पश्य पश्ये"ति साऽब्रवीत्।  
 पश्यन्तीनां तदाऽस्माकं गतोऽन्तर्धानमाशु सः।  
 सा सखी मूर्च्छिताऽस्माभिर्नीता राजगृहं ततः ॥6॥  
  
 %पद्मावतीमुद्दिश्य दैवज्ञं प्रति वियद्राजकृतप्रश्नादिः%  
\<6.2.7\>दृष्ट्वाऽस्वस्थां नृपः पुत्रीमपृच्छद्दैवचिन्तकम्।  
 "वद विप्रेन्द्र! पुत्र्या मे ग्रहचारफलं मुने" ॥7॥  
  
\<6.2.8\>बृहस्पतिसमो विप्रो विचार्याऽऽत्मनि खेचरान्।  
 "अनुकूला ग्रहाः सर्वे तव पुत्र्या नृपोत्तम! ॥8॥  
  
\<6.2.9\>किन्तु नित्यं ग्रहफलं किञ्चित् भ्रान्तिकरं नृप"!।  
 तमुवाच पुनर्धीमान् प्रश्नरकालं विचार्य च ॥9॥  
  
\<6.2.10\>छायां गुणित्वा लग्नञ्च फलानि च विचार्य च।  
 "लग्ने लग्नाधिपश्चन्द्रः केन्द्रे चैव बृहस्पतिः ॥10॥  
  
\<6.2.11\>निद्राति दिनपक्षी तु प्रश्नपक्षी तु राज्यगः।  
 श्रृणु राजन्! फलं तस्य स्वास्थ्यमेव भविष्यति ॥11॥  
  
\<6.2.12\>उत्तमः पुरुषः कश्चित् आगतः कन्यकां प्रति।  
 तं दृष्ट्वा मूर्च्छिता पुत्री तेन योगं समेष्यति ॥12॥  
  
\<6.2.13\>तेनैव प्रेषिता काचित् आगमिष्यति कन्यका।  
 सा तु वक्ष्यति यद्वाक्यं तद्धितं ते भविष्यति ॥13॥  
  
\<6.2.14\>तत्कुरुष्व महाराज! सत्यं सत्यं वदाम्यहम्।  
 किञ्च सर्वार्थदं यत्तु सर्वव्याधिविनाशनम् ॥14॥  
  
\<6.2.15\>वक्ष्यामि तत्कुरुष्वाद्य पुत्र्यास्तव सुखावहम्।  
 कारयागस्त्यलिङ्गस्य ब्राह्मणैरभिषेचनम्" ॥15॥  
  
 %दैवज्ञोक्त्या अगस्त्यलिङ्गार्चनाय विप्रादिप्रेषणम्%  
\<6.2.16\>इत्युक्त्वाऽथ गृहं यातो राजानं दैवचिन्तकः।  
 आकाशराजोऽपि तदा विप्रानाहूय वैदिकान् ॥16॥  
  
\<6.2.17\>अभ्यर्च्याऽऽज्ञापयामास "गत्वा देवालयं द्विजाः।  
 महाभिषेकं शम्भोश्च कुरुध्वं मन्त्रपूर्वकम्" ॥17॥  
  
\<6.2.18\>इत्यनुज्ञाप्य तानस्मान् आहूयाभ्यवदच्छुभे!।  
 "महाभिषेकसम्भारान् सम्पादयत कन्यकाः" ॥18॥  
  
\<6.2.19\>इत्याज्ञप्ता नृपेणैव वयं देवाऽलयं गताः।  
 ब्रूहि त्वं सुभगेऽस्माकं त्वदागमनमञ्जसा ॥19॥  
  
\<6.2.20\>कुतोऽसि कस्य वाऽर्थेन क्व वा जिगमिषा हि ते।  
 दिव्याश्वमधिरुह्येमं देवलोकादिवागता "॥20॥  
  
श्रीवराहः----  
\<6.2.21\>इति ताभिस्तदा पृष्टा हृष्टा वकुलमालिका।  
 प्रोवाच वाचं मधुरां हर्षयन्तीव बालिकाः ॥21॥  
  
वकुलमालिका----  
\<6.2.22\>"श्रीवेङ्कटाद्रेः प्राप्ताऽहं नाम्ना वकुलमालिका।  
 धरणीं द्रष्टुकामाऽहं आरुह्येमं तुरङ्गमम् ॥22॥  
  
\<6.2.23\>द्रष्टुं शक्या भवेद्देवि! किमु तत्र नृपाऽलये।"  
 इति तस्या वचः श्रुत्वा ताः प्रोचुर्नृपकन्यकाः ॥23॥  
  
\<6.2.24\>"अस्माभिः सहिता त्वं वै द्रक्ष्यसे धरणीं शुभे।"  
 इत्युक्ता सा ततस्ताभिरागता नृपमन्दिरम् ॥24॥  
  
\<6.2.25\>आगच्छन्तीषु तास्वेवं धरणी तु पुलिन्दिनीम्।  
 %धरणीकृतप्रश्नस्य पुलिन्दिनीप्रतिवचनम्%  
 आयान्तीं वीथिकायां सा सगुञ्जाशङ्घभूषिताम् ॥25॥  
  
\<6.2.26\>शिशुं स्तनन्धयं पृष्ठे बद्धा वस्त्राञ्चलेन वै।  
 "वदामि सत्यं श्रृणुत भूतं भव्यं भविष्यकम्" ॥26॥  
  
\<6.2.27\>वदन्तीं वीथिवीथीषु,तामाहूय शुचिस्मिता।  
 स्वर्णशूर्पं समादाय तस्मिन् मुक्ता निधाय च ॥27॥  
  
\<6.2.28\>त्रिप्रस्थमात्रान् त्रीन् राशीन् कृत्वा तस्यै निधाय च।  
 "वद सत्यं पुलिन्दे त्वं एष्यद्वा भूतमेव वा" ॥28॥  
  
\<6.2.29\>इत्येवं धरणी देवी पृच्छन्ती तां स्थिताऽभवत्।  
 पृष्टा साऽवददस्यास्तु मनसा यद्विचिन्तितम् ॥29॥  
  
\<6.2.30\>"मध्यराशौ चिन्तितं ते वद कल्याणि मे ऋजु।"  
 "ओ"मित्याहाऽथ धरणी पुलिन्दां राजवल्लभा ॥30॥  
  
धरणी---  
\<6.2.31\>"राशिरुक्तः फलं ब्रूहि धनराशिं ददामि ते।"  
पुलिन्दा----  
 "सत्यं वदामि ते सुभ्रु! शिरोरत्नं प्रयच्छ मे" ॥31॥  
  
\<6.2.32\>इत्युक्ता सा तु धरणी स्वर्णपात्रेऽन्नमाददे।  
 दत्त्वा तस्यै पुलिन्दिन्यै "सत्यं ब्रू"हीति साऽवदत् ॥32॥  
  
\<6.2.33\>सक्षीरमन्नमादाय दत्त्वा पुत्राय भामिनी।  
 सा सत्यमवदत् "सुभ्रूः दुहितुर्देहशोषणम् ॥33॥  
  
\<6.2.34\>पुरुषादागतं भीरु तद्रूपादर्शनादियम्।  
 अङ्गतापं समापन्ना ह्यनङ्गशरपीडिता ॥34॥  
  
\<6.2.35\>स तु देवादिदेवो वै वैकुण्ठादागतः स्वयम्।  
 श्रीवेङ्कटाद्रिशिखरे स्वामिपुष्करिणीतटे ॥35॥  
  
\<6.2.36\>मायावी परमानन्दः श्रिया सह रमापतिः।  
 कामरूपी विहरते स्वभक्ताभीष्टदो हरिः ॥36॥  
  
\<6.2.37\>स तुरङ्गं समारुह्य विहरन् काननान्तरे।  
 आगत्योपवनं राज्ञि! तव कन्यां स दृष्टवान् ॥37॥  
  
\<6.2.38\>रमासमामिमां दृष्ट्वा स्वयं कामवशं गतः।  
 स्वसखीं ललितां देवः प्रेषयिष्यति तेऽन्तिकम् ॥38॥  
  
\<6.2.39\>रमेव तं समेत्यैषा रमिष्यति सुखं चिरम्।  
 एतत्सत्यं मम वचः तस्याऽद्यैव नृपात्मजे ॥39॥  
  
\<6.2.40\>पुत्रस्यान्नं प्रय"च्छेति तूष्णीमास पुलिन्दिनी।  
 अन्नं दत्त्वा पुनर्भूमिं तस्यै तां विससर्ज ह ॥40॥  
  
\<6.2.41\>तस्यां विनिर्गतायां तु पुलिन्दिन्यामनिन्दिता।  
 उत्त्थाय चाङ्गणात्तस्मात् विवेशान्तः पुरं शुभम् ॥41॥  
  
\<6.2.42\>यत्र पद्मालया कन्या समास्ते स्वसखीवृता।  
 गत्वा पुत्रीसमीपस्थाः कन्याः कामातुरां सुताम् ॥42॥  
  
\<6.2.43\>"पुत्रि! किं ते करिष्यामि वस्तु किं वा प्रियं शुभे"!।  
 इति मात्राऽभिपृष्टा सा मन्दमाह मनस्विनी ॥43॥  
  
 %पद्मावतीनिवेदित भगवद्भागवतलक्षणानि%  
\<6.2.44\>"नेत्राभिरामं यल्लोके सतामपि मनः प्रियम्।  
 यं द्रष्टुकामा ब्रह्माद्या यत्तु सर्वगतं महत् ॥44॥  
  
\<6.2.45\>तेजसामपि तेजस्वी देवानामपि दैवतम्।  
 भक्तैस्सद्भिरिह प्राप्यमभक्तैर्न कदाचन ॥45॥  
  
\<6.2.46\>तस्मिन्नेव मनो मेऽम्ब वस्तुनीह प्रर्वतते।  
 तदेवान्विष्यतां मातः भक्तानां सर्वकामदम्" ॥46॥  
  
श्रीवराहः----  
\<6.2.47\>एतच्छ्रुत्वाऽथ धरणी तामपृच्छत् पुनः सुताम्।  
 "तद्भक्तलक्षणं ब्रूहि यैः प्राप्यं तत् सुलोचने" ॥47॥  
  
पद्यालया---  
\<6.2.48\>"भक्तानां लक्षणं मातः श्रृणु गुह्यं समाहिता।  
 शङ्खचक्राङ्किते नित्यं भुजयुग्मे वसुन्धरे ॥48॥  
  
\<6.2.49\>ऊर्ध्वपुन्‍ड्रं सान्तरालं तेषामेव विशेषतः।  
 पुण्‍ड्राणि द्वादश पुनः धारयन्ति तथाऽपरे ॥49॥  
  
\<6.2.50\>ललाटोदरहृत्कण्ठे जठरे पार्श्वयोरपि।  
 भुजद्वन्दे सयुग्मे च पृष्ठे च गलपृष्ठक्रे ॥50॥  
  
\<6.2.51\>केशवादीनि नामानि द्वादशाङ्गेषु द्वादश।  
 "वासुदे"वेति तन्मूर्ध्नि धारयन्ति नमोऽस्त्विति ॥51॥  
  
\<6.2.52\>तेषां तु नियमान् वक्ष्ये मातः श्रुणु मनोरमान्।  
 वेदपारायणरताः कर्म कुर्वन्ति वैदिकम् ॥52॥  
  
\<6.2.53\>सत्यं वदन्ति ये देवि! नासूयन्ति परान् क्वचित्।  
 परनिन्दां न कुर्वन्ति परस्वं न हरन्ति ये ॥53॥  
  
\<6.2.54\>न स्मरन्ति न पश्यन्ति न स्पृशन्ति कदाचन।  
 परदारान् सुरूपांश्च ये च तान् विद्धि वैष्णवान् ॥54॥  
  
\<6.2.55\>सर्वभूतदयावन्तः सर्वभूतहिते रताः।  
 सदा गायन्ति देवेशमेतान् भक्तानवेहि वै ॥55॥  
  
\<6.2.56\>येन केन च सन्तुष्टाः स्वदारनिरताश्च ये।  
 वीतरागभयक्रोधाः तान् भक्तान् विद्धि वैष्णवान् ॥56॥  
  
\<6.2.57\>एवं विधैर्गुणैर्युक्ताः पञ्चायुधधरा अपि।  
 पित्रा चाऽऽचार्यरूपेण शिष्टेनान्येन वा पुनः ॥57॥  
  
\<6.2.58\>स्वगृह्योक्तविधानेन वह्निमादाय वै बुधः।  
 चक्राद्यायुधमन्त्रेण जुहुयात् षोडशाहुतीः ॥58॥  
  
\<6.2.59\>मूलमन्त्रेण सूक्तेन पौरुषेण ततः परम्।  
 जातवेदः सुमन्त्रेण पश्चादष्टोत्तरं शतम् ॥59॥  
  
\<6.2.60\>हुत्वा महाव्याहृतिभिः चक्रादींस्तत्र तापयेत्।  
 सह्यान् सुतप्तान् गुरुणा मन्त्रवद्धारयेद् बुधः ॥60॥  
  
\<6.2.61\>भुजद्वये शङ्खचक्रे मूर्ध्नि शार्ङ्गशरौ तथा।  
 ललाटे तु गदा धार्या हृदये सङ्गमेव च ॥61॥  
  
\<6.2.62\>एवं धार्याणि पञ्चैव विष्णुभक्तैर्मुमुक्षुभिः।  
 अथवा भुजयोश्चक्रशङ्खौ चैव सुलक्षणौ ॥62॥  
  
\<6.2.63\>एवं लाञ्छनयुक्ता ये भक्तास्ते वैष्णवाः स्मृताः।  
 तैरेव लभ्यं तद्ब्रह्म सदाचारसमन्वितैः ॥63॥  
  
\<6.2.64\>तस्मिन्नेव मम प्रीतिः तत्प्राप्तिं काङ्क्षते मनः।  
 मातर्विष्णुं विनाऽन्येषु वाञ्छा काचिन्नि जायते ॥64॥  
  
\<6.2.65\>स्मरामि श्यामलं विष्णुं वदामि हरिमच्युतम्।  
 तेनैव मातर्जीवामि तद्योगे चिन्त्यतां विधिः "॥65॥  
  
श्रीवराहः----  
\<6.2.66\>इत्युक्त्वा मातरं दीनां विरसामाम्बुजानना।  
 तच्छ्रुत्वा चिन्तयामास विष्णुः प्रीतः कथं भवेत्? ॥66॥  

 %वकुलमालिकया सार्धं सखीनां धरणी समीपे आगमनम्%  
\<6.2.67\>एतस्मिन्नन्तरे कन्या अगस्त्येशं समर्च्य च।  
 आगता धरणीं द्रष्टुं सहैव वसुलस्रजा ॥67॥  

\<6.2.68\>आगतान् ब्राह्मणांस्तत्र पूजयित्वा सुभोजनैः।  
 दत्त्वाऽथ दक्षिणाः पूर्णा वस्त्रालङ्कारसंयुताः ॥68॥  

\<6.2.69\>आशिषो वाचयित्वाऽथ वाञ्छितार्थस्य सिद्धये।  
 विसृज्य ब्राह्मणान् सर्वानथापृच्छत् स्वयोषितः।  
 पूजयित्वा ह्यगस्त्येशमागतास्ता मनस्विनीः ॥69॥  

 इति श्रीवाराहपुराणे भूगोलोपाख्याने धरणीवराहसंवादे श्रीवेङ्कटाचलमाहात्म्ये उत्तरार्धे वकुलमालिकां प्रति सखीविनिवेदितपद्मावत्युदन्तविष्णुभक्तलक्षणादिवर्णनं नाम षष्ठोऽध्यायः  
 --------------------



 अथ सप्तमोऽध्यायः  
 --------------  
 %धरणीदेव्यै वकुलमालिकानिवेदितश्रीनिवासोदन्तः%  
धरणी----

\<7.2.1\>"कैषा ब्रूत वरा कन्या युष्माभिः सङ्गता कुतः।  
 किमर्थमागता चेह पूज्यैषा प्रतिमाति मे?" ॥1॥  
  
कन्यकाः----  
\<7.2.2\>"एषा दिव्याङ्गना देवी त्वयि कार्यार्थमागता।  
 देवालये सङ्गतेयमस्माभिः शिवसन्निधौ ॥2॥  
  
\<7.2.3\>पृष्टाऽवदच्च "भवतीं द्रष्टुमेवाऽऽगतेति वै।  
 शक्या द्रष्टुं राजगृहे मया राज्ञो मुखेन वः" ॥3॥  
  
\<7.2.4\>एवं पृष्टास्ततो ब्रूमः "सहास्माभिश्च गम्यताम्।  
 वयन्तु धरणीदास्यो गमिष्यामो नृपालयम्" ॥4॥  
  
\<7.2.5\>इत्युक्ताऽस्माभिरायाता त्वत्समीपं वसुन्धरे।  
 भवत्या पृछयतामेषा "किमित्यागमनं तव" ॥5॥  
  
श्रीवराहः-----  
\<7.2.6\>"कुतस्त्वमागता देवि! किं वा कार्यं मया तव।  
 ब्रूहि सत्यं करिष्यामि त्वदागमनकारणम्" ॥6॥  
  
वकुलमालिका----  
\<7.2.7\>"वेङ्कटाद्रेः समायाता नाम्ना वकुलमालिका।  
 स्वामी नारायणोऽस्माकमास्ते श्रीवेङ्कटाचले ॥7॥  
  
\<7.2.8\>कदाचित् हयमारुह्य हंसशुक्लं मनोजवम्।  
 मृगयार्थं गतो राज्ञो वेङ्कटाद्रेः समीपतः ॥8॥  
  
\<7.2.9\>वनानि विचरन् काले शोभने कुसुमाकरे।  
 पश्यन् मृगान् गजान् सिंहान् गवयान् शरभान् रुरून् ॥9॥  
  
\<7.2.10\>शुकान् पारावतान् हंसान् पत्रिणोऽन्यान् वनान्तरे।  
 गजराजं तत्र कञ्चित् यूथपं मदवर्षिणम्।  
 करेणुसहितं तुङ्गमन्वगच्छत् सुरोत्तमः ॥10॥  
  
 %श्रीनिवासोक्तया शङ्खनृपस्य स्वामितीर्थे तपः करणम्%  
\<7.2.11\>वनाद्वनान्तरं गत्वा नृपं शङ्खमुपागमत्।  
 तपस्यन्तं बृहच्छैले प्रतिष्ठाप्य जनार्दनम् ॥11॥  
  
\<7.2.12\>श्रीभूमिसहितं नित्यमर्चयन्तश्च भक्तितः।  
 शङ्खनागबिलं नाम सरः पावनमुत्तमम् ॥12॥  
  
\<7.2.13\>तत्सरस्तीरमासाद्य तुरङ्गादवरुह्य च।  
 राजवेषं समासाद्य तमपृच्छन्नरोत्तमम्।

 "क्रियते किं नृपश्रेष्ठ! पादेऽस्मिञ्छेषभूभृतः" ॥13॥  
  
शङ्खः----  
\<7.2.14\>"अहं हैहयदेशीयः पुत्रः श्वेतस्य भूभृतः।  
 महाविष्णोः प्रीतयेऽत्र कृतवानखिलान् क्रतून् ॥14॥  
  
\<7.2.15\>अदर्शनान्महाविष्णोः निर्विण्णोऽहं नृपात्मज!।  
 तदानीमवदद्दिव्य वाणी सर्वार्तिनाशिनी ॥15॥  
  
\<7.2.16\>"राजन् नात्र भविष्यामि प्रत्यक्षं ते वचः श्रृणु।  
 गच्छ नारायणाद्रिं त्वं तपः कु"र्विति मां स्फुटम् ॥16॥  
  
\<7.2.17\>ततो देशमहं त्यक्त्वा तपसाऽऽराधयाम्यहम्।  
 अत्र देवं नृपाचिन्त्यं प्रतिष्ठाप्य श्रियः पतिम् ॥17॥  
  
\<7.2.18\>अगस्त्यानुग्रहान्नित्यमर्चयामि विधानतः"।  
 इति तस्य वचः श्रुत्वा सोत्प्रासं प्राह तं विभुः ॥18॥  
  
\<7.2.19\>"गच्छ नारायणाद्रिं त्वं अस्य पादे किमास्यते?।  
 आरुह्यानेन मार्गेण पश्चिमे शिखरे स्थितम् ॥19॥  
  
\<7.2.20\>प्रणम्य विष्वक्सेनं त्वं बालं न्यग्रोधमूलतः।  
 स्वामिपुष्करिणीं गत्वा स्नात्वा तीरेऽथ पश्चिमे ॥20॥  
  
\<7.2.21\>अश्वत्थं तत्र वल्मीकं द्रक्ष्यसे नृपनन्दन!।  
 तयोर्मध्यं समासाद्य तपः कु "र्वित्यचोदयत् ॥21॥  
  
\<7.2.22\>कश्चिच्छ्वेतो वराहोऽस्मिन् वल्मीके चरति ध्रुवम्।  
 स तु पुण्यवतामेव सेवां यच्छति भूपते! ॥22॥  
  
श्रीवराहः-----  
\<7.2.23\>इत्यादिश्य हयारूढो जगाम मृगयां विभुः।  
 चरन् वनाद्वनं सुभ्रुः! समासाद्याऽरणीं नदीम् ॥23॥  
  
\<7.2.24\>अवरुह्य हयात्तत्र विचचार तटे शुभे।  
 वनान्तादागतो वायुः पद्मकह्लारशीतलः।  
 श्रमापनयनो मन्दं सिषेवे पुरुषोत्तमम् ॥24॥  
  
\<7.2.25\>तरवः पुष्पवर्षाणि विकिरन्तः सिषेविरे।  
 एवं स विचरन् देवः पुष्पभारनतांस्तरून् ॥25॥  
  
\<7.2.26\>विचिन्वन् गजराजं तं पुष्पलावीर्ददर्श ह।  
 कन्याः सुवेषा रुचिरा मेघेष्विव शतह्रदाः ॥26॥  
  
\<7.2.27\>तासां मध्यगतां तन्वीं ददर्शातिमनोहराम्।  
 लक्ष्मीसमां हेमवर्णां तस्यां सक्तमना अभूत् ॥27॥  
  
\<7.2.28\>तां गृध्नुराह ताः कन्याः "केय"मित्येव पूरूषः।  
 उक्तस्ताभि "रियं कन्या वियद्राज्ञो महाबल!" ॥28॥  
  
\<7.2.29\>इदं श्रुत्वा वचस्तासां हयमारुह्य वेगवान्।  
 आजगामाशु भगवान् स्वालयं रुचिरं गिरिम् ॥29॥  
  
\<7.2.30\>तत्र स्वालयमासाद्य स्वामिपुष्पकरिणीतटे।  
 मामाहूयावदद्देवो "हला वकुलमालिके!" ॥30॥  
  
\<7.2.31\>वियद्राजपुरं गत्वा प्रविश्यान्तपुरं सखि!।  
 तत्पत्नीं धरणीं प्राप्य पृष्ट्वा कुशलमेव च ॥31॥  
  
\<7.2.32\>याचस्व तनयां तस्या रुचिरां कमलालयाम्।  
 राज्ञोऽभिमतमाज्ञाय शीघ्रमागच्छ भामिनि!" ॥32॥  
  
\<7.2.33\>इत्थं देवेन चाज्ञप्ता देवि! त्वद्गृहमागता।  
 यथोचितं कुरुष्वेह राज्ञा मन्त्रियुतेन च ॥33॥  
  
 %वकुलमालिकोक्त्या धरण्यादिकृतविवाहनिश्चयः%  
\<7.2.34\>कन्यया च विचार्यैव प्रोच्यतामुत्तरं वचः" ॥34॥  
  
श्रीवराहः----  
\<7.2.35\>अथ तस्या वचः श्रुत्वा प्रीता राज्ञी बभूव ह।  
 आहूयाऽऽकाशराजं तमुपेत्य कमलालयम् ॥35॥  
  
\<7.2.36\>मन्त्रिमध्येऽवदद्देवी वचनं वकुलस्रजः।  
 श्रुत्वा प्रीतोऽवदद्राजा मन्त्रिणः सपुरोहितान् ॥36॥  
  
आकाशराजः----  
\<7.2.37\>"कन्या त्वयोनिजा दिव्या सुभगा कमलालया।  
 अर्थिता देवदेवेन वेङ्कटाद्रिनिवासिना ॥37॥  
  
\<7.2.38\>पूर्णो मनोरथो मेऽद्य ब्रूत किं संमतं तु वः।"  
 श्रुत्वा मन्त्रिगणाः सर्वे राज्ञो वचनमुत्तमम् ॥38॥  
  
\<7.2.39\>प्रोचुः सुप्रीतमनसो वियद्राजं महीपतिम्।  
 "वयं कृतार्था राजेन्द्र! कुलं सर्वोन्नतं भवेत् ॥39॥  
  
\<7.2.40\>भवत्कन्येयमतुला श्रिया सह रमिष्यति।  
 दीयतां देवदेवाय शार्ङ्गिणे परमात्मने ॥40॥  
  
\<7.2.41\>अयं वसन्तः श्रीमांश्च शुभं शीघ्रं विधीयताम्।  
 आहूय धिषणं लग्न विवाहार्थं विधीयताम्" ॥41॥  
  
 %बृहस्पत्युक्त्या विवाहलग्नस्थिरीकरणम्%  
\<7.2.42\>तथास्त्वित्याह्वयामास सुरलोकाद् बृहस्पतिम्।  
 पप्रच्छ कन्यावरयोर्विवाहार्थं नरेश्वरः ॥42॥  
  
राजोवाच----  
\<7.2.43\>कन्याया जन्मनक्षत्रं मृगशीर्षमिति स्मृतम्।  
 देवस्य श्रवणर्क्षन्तु तयोर्योगो विचार्यताम् ॥43॥  
  
\<7.2.44\>श्रुत्वाऽब्रवीत्स धिषणस्तयोरुत्तरफल्गुनी।  
 सम्मतात्सुखवृद्यर्थं प्रोच्यते दैवचिन्तकैः ॥44॥  
  
\<7.2.45\>तयोरुत्तरफल्गुन्यां विवाहः क्रियतामिति।  
 वैशाखमासे विधिवत् क्रियतामिति सोऽब्रवीत् ॥45॥  
  
श्रीवराहः-----  
\<7.2.46\>राजा तु धिषणं तत्र संपूज्याथ विसृज्य च।  
 देवस्य दूतिकामाह गच्छ देवालयं शुभे ॥46॥  
  
\<7.2.47\>वैशाखे देवदेवाय कल्याणं वद सुव्रते।  
 वैवाहिकविधानं तु कृत्वा चागम्यतामिति ॥47॥  
  
\<7.2.48\>ततो देव्याः प्रियकरं शुकं दूतं तया सह।  
 विसृज्य वायुं स्वसुतमिन्द्राद्यानयनेऽसृजत् ॥48॥  
  
 %विश्वकर्मादिकृतपुरालङ्कारादिक्रमः%  
\<7.2.49\>आहूय विश्वकर्माणं पुरालङ्कारकर्मणि।  
 नियोजयामास सोऽपि निर्ममे निमिषान्तरात् ॥49॥  
  
\<7.2.50\>इन्द्रोऽसृजत्पुष्पवृष्टिं ननृतुश्चाप्सरोगणाः।  
 धनदो धनधान्याद्यैः पूरयामास वेश्म तत् ॥50॥  
  
\<7.2.51\>यमस्तु रोगरहितांश्चकार मनुजान् भुवि।  
 वरुणो रत्नजालानि मौक्तिकादीन्यपूरयत्।  
 एवं संपाद्य सर्वाणि ययुर्देवा वृषाचलम् ॥51॥  
  
 %पद्मावती शुकेन सह वकुलायाः श्रीनिवाससमीपे गमनम्%  
श्रीवराहः----  
\<7.2.52\>ततः सा हयमारुह्य शुकेन सहिता ययौ।  
 श्रीवेङ्कटाद्रिमासाद्य देवालयसमीपतः ॥52॥  
  
\<7.2.53\>अवरुह्य तुरङ्गात्सा सशुकाऽभ्यन्तरं ययौ।  
 दृष्ट्वा देवं रत्नपीठे श्रिया सह सुलोचनम् ॥53॥  
  
\<7.2.54\>प्रणम्य ह्यवदत्प्रीता कृत्यं तत्र कृतं विभो!।  
 माङ्गल्यवार्तां वक्तुं वै शुक एष समागतः ॥54॥  
  
 %श्रीनिवासाय शुकावेदितपद्मावतीपरिणयवृत्तान्तः%  
\<7.2.55\>वदेति देवेनाज्ञप्तः शुको नत्वा तमब्रवीत्।  
 त्वां प्रत्याह सुता भूमेः "मामङ्गीकुरु माधव ॥55॥  
  
\<7.2.56\>वदामि तव नामानि स्मरामि त्वद्वपुस्सदा।  
 ध्रियन्ते तव चिह्नानि भुजाद्यङ्गै रमापते ॥56॥  
  
\<7.2.57\>त्वद्भक्तानर्चयामीह पञ्चसंस्कारसंयुतान्।  
 त्वत्प्रीतये हि कर्माणि करोमि मधुसूदन! ॥57॥  
  
\<7.2.58\>एवं सदैवाचरन्त्याः पित्रोरनुमते मम।  
 कुरु प्रसादं देवेश मामङ्गीकुरु माधव!" ॥58॥  
  
शुकः----  
\<7.2.59\>इति विज्ञापयामास कमलस्था धरासुता।  
 शुकस्य वचनं श्रुत्वा सुप्रियं त्वात्मनो हरिः ॥59॥  
  
 %पद्मावत्या शुकदत्तश्रीनिवासमालाधारणम्%  
श्रीभगवान्----  
\<7.2.60\>"कर्तुं कल्याणमुद्वाहमागमिष्यामि चामरैः"।  
 शुक गच्छ वदैवं तामित्थं देवोऽब्रवीदिति ॥60॥  
  
\<7.2.61\>शुकः श्रुत्वा देववाक्यमादाय वनमालिकाम्।  
 देवदत्तां ययौ शीघ्रं वियद्राजसुतां प्रति ॥61॥  
  
\<7.2.62\>तुलसीमालिकां दत्त्वा मृगनाभिसुगन्धिनीम्।  
 प्रणम्य देवीमवदत् शुको देववचः शुभम् ॥62॥  
  
\<7.2.63\>श्रुत्वा तन्मालिकां गृह्य भूमिजा शिरसा दधौ।  
 चक्रेऽलङ्कारमुचितं देवागमनकाङ्क्षिणी ॥63॥  
  
\<7.2.64\>वियद्राजोऽपि सानन्दं इन्दुमाहूय सादरम्।  
 अन्नं विधीयतां राजन् विविधं रससंयुतम् ॥64॥  
  
\<7.2.65\>विष्णोर्नैवेद्ययोग्यं यत् परमान्नं विधीयताम्।  
 देवानाञ्च ऋषीणाञ्च नराणामपि सम्मतम् ॥65॥  
  
\<7.2.66\>चतुर्विधं सुगन्धाढ्यं अमृतांशैः सुधाकर!।  
 एवं कृत्वा संविधानं प्रतीक्ष्याऽऽगमनं विभोः ॥66॥  
  
\<7.2.67\>सभायां मन्त्रिसहितः समास्त प्रीतमानसः।  
 पुत्रीमलङ्कृतां कृत्वा धरणीसहितो नृपः ॥67॥  
  
 इति श्रीवाराहपुराणे भूगोलोपाख्याने धरणीवराहसंवादे श्रीवेङ्कटाचमाहात्म्ये उत्तरार्धे धरणीदेव्यै वकुलमालिकानिवेदितश्रीनिवासोदन्तकमलालयाकल्याणविध्यादिवृत्तान्तवर्णनं  
 नाम सप्तमोऽध्यायः  
 -------------------



 गअथ अष्टमोऽध्यायः  
 -------------  
 %श्रीनिवासस्य लक्ष्म्यादिकृतपरिणयालङ्कारः%  
श्रीवराहः----  
 \<8.2.1\>ततो देवाधिदेवोऽपि लक्ष्मीमाहूय भामिनीम्।  
 "किं कार्यं वद कल्याणि विवाहार्थं सुलोचने! ॥1॥  
  
 \<8.2.2\>आज्ञापयस्व स्वसखि रमे! कार्यं कुरु प्रियम्"।  
 श्रीस्तु कृष्णवचः श्रुत्वा सखीनामभ्यचोदयत् ॥2॥  
  
 \<8.2.3\>श्रियाऽऽज्ञप्ता ततः प्रीतिः सुगन्धं तैलमाददौ।  
 श्रुतिः क्षौमं समादाय तस्थौ देवस्य सन्निधौ ॥3॥  
  
 \<8.2.4\>भूषणानि समादाय स्मृतिरप्याययौ मुदा।  
 धृतिरादर्शमादत्त कान्तिर्मृगमदं ददौ ॥4॥  
  
 \<8.2.5\>यक्षकर्दममादाय हीः स्थिता पुरतो हरेः।  
 कीर्तिः कनकपट्टञ्च सरत्नं मकुटं ददौ ॥5॥  
  
 \<8.2.6\>छत्रं ददौ तदेन्द्राणी चामरन्तु सरस्वती।  
 द्वितीयं चामरं गौरी व्यजने विजयाजये ॥6॥  
  
 \<8.2.7\>आगतास्ताः समालोक्य श्रीरुत्थायाऽथ सत्वरा।  
 सुगन्धं तैलमादाय देवमभ्यज्य शीर्षतः ॥7॥  
  
 \<8.2.8\>उद्वर्तितं गन्धचूर्णैः देवाङ्गं परिमृज्य च।  
 आनीतान् करिभिस्तोयकलशान् काञ्चनान् शतम् ॥8॥  
  
 \<8.2.9\>वियद्गङ्गादितीर्थेभ्यः कर्पूरादिसुवासितान्।  
 एवमेकं समादाय त्वभ्यषिञ्चद्रमा हरिम् ॥9॥  
  
 \<8.2.10\>सन्धूप्य केशान् धूपेन तानाश्यामान् बबन्ध च।  
 सुगन्धेनानुलिप्याङ्गं स्वर्णवर्णेन तद्विभोः ॥10॥  
  
 \<8.2.11\>पीतकौशेयकं बद्ध्वा कट्यां काञ्चीसमन्वितम्।  
 मुकुटादिविभूषाभिः भूषयामास चेन्दिरा ॥11॥  
  
 \<8.2.12\>अङ्गुलीयकरत्नानि सर्वास्वेवाङ्गुलीषु च।  
 आदर्शं दर्शयामास धृतिर्देवस्य सन्निधौ ॥12॥  
  
 \<8.2.13\>दृष्ट्वाऽऽदर्शं देवदेवो ह्यूर्ध्वपुण्ड्रं स्वयं दधौ।  
 आरुह्य गरुडं पश्चात् स्वयं लक्ष्मीसमन्वितः ॥13॥  
  
 %ब्रह्मादिभिस्साकं श्रीनिवासस्य वियद्राजपुरग नम्%  
 \<8.2.14\>ब्रह्मेशवज्रिवरुणयमयक्षेशसेवितः।  
 वसिष्ठाद्यैर्मुनीन्द्रैश्च सनकाद्यैश्च योगिभिः ॥14॥  
  
 \<8.2.15\>भक्तैर्भागवतैर्युक्तो नारायणपुरीं ययौ।  
 जगुर्गन्धर्वपतयो ननृतुश्चाप्सरोगणाः ॥15॥  
  
 \<8.2.16\>देवदुन्दुभयो नेदुः तदा देवस्य सन्निधौ।  
 जपन्तः स्वस्तिसूक्तानि मुनयस्तं समन्वयुः ॥16॥  
  
 \<8.2.17\>देवो देवगणैर्युक्तो विष्वक्सेनादिपार्षदैः।  
 सखीभिस्स्यन्दनस्थाभिः वकुलाद्यानिरन्वितः।  
 आकाशराजस्य पुरमाससाद स्वलङ्कृतम् ॥17॥  
  
 %पझावतीपरिणयघट्टः%  
 \<8.2.18\>देवमागतमालोक्य कन्यामैरावतस्थिताम्।  
 पुरीं प्रदक्षणीकृत्य गोपुरद्वारमागताम् ॥18॥  
  
 \<8.2.19\>आलोक्याऽऽकाशराजोऽपि समानीय वधूवरौ।  
 बन्धुभिः सहितस्तस्थौ देवमालोक्य केशवम् ॥19॥  
  
 \<8.2.20\>विष्णुर्मालां स्वकण्ठस्थां हस्तेनाऽऽदाय सस्मितः।  
 कमलायाः स्कन्धदेशे मुमोच सुमनश्चिताम् ॥20॥  
  
 \<8.2.21\>आदाय मल्लिकामालां साऽस्य कण्ठे समर्पयत्।  
 एवं त्रिवारं तौ कृत्वा वाहनादवरुह्य च ॥21॥  
  
 \<8.2.22\>स्थित्वा पीठे क्षणं पश्चात् गृहं विविशतुः शुभम्।  
 ब्रह्मादिदेवयूथैश्च सहितौ भूमिजाहरी ॥22॥  
  
 \<8.2.23\>माङ्गल्यसूत्रबन्धादि साङ्कुरार्पणमब्जजः।  
 वैवाहिकं कारयित्वा लाजहोमान्तमेव च ॥23॥  
  
 \<8.2.24\>व्रतादेशं समाज्ञाय शायितौ कमलाहरी।  
 चतुर्थे दिवसे सर्वं समापय्य चतुर्मुखः ॥24॥  
  
 \<8.2.25\>अनुज्ञाप्य वियद्राजमारोप्य गरुडे हरिम्।  
 देवीभ्यां सहितं देवं देवैर्गन्तुं प्रचक्रमे ॥25॥  
  
 \<8.2.26\>दिव्यदुन्दुभिनिर्घौषैः संप्राप्य वृषभाचलम्।  
 तुष्टुवुर्देवदेवेशं ब्रह्माऽऽद्या देवतागणाः ॥26॥  
  
 \<8.2.27\>शुकादयो मुनिगणाः तुष्टुवुः पुरुषोत्तमम्।  
 स्तूयमानोऽथ देवोऽपि विवेश मणिमण्डपम्।  
 रमाधरणिजाभ्याञ्च तत्र सिंहासनं ययौ ॥27॥  
  
 %वधूवरयोर्वियद्राजवितीर्णप्राभृतादिकम्%  
 \<8.2.28\>आकाशराजोऽपि तदा महेन्द्रादिसुरैः सह।  
 पुत्रीविष्णवोः प्रियार्थन्तु प्राभृतं कर्तुमुद्यतः ॥28॥  
  
 \<8.2.29\>सौवर्णेषु कटाहेषु तण्डुलान् शालिसम्भवान्।  
 मुद्गपात्राण्यनेकानि घृतकुम्भशतानि च ॥29॥  
  
 \<8.2.30\>पयोघटसहस्राणि दधिभाण्डान्यनेकशः।  
 दिव्यानि चूतकदलीनारिकेलफलानि च ॥30॥  
  
 \<8.2.31\>धात्रीफलानि कूष्माण्डराजरम्भाफलानि च।  
 पनसान् मातुलुङ्गांश्च शर्करापूरितान् घटान् ॥31॥  
  
 \<8.2.32\>सुवर्णमणिमुक्ताश्च क्षौमकोट्यम्बराणि च।  
 दासीदाससहस्राणि कोटिशो गास्तथैव च ॥32॥  
  
 \<8.2.33\>हंसेन्दुशुक्लवर्णानां हयानामयुतं ददौ।  
 तुङ्गानां नित्यमत्तानां गजानामधिकं शतात् ॥33॥  
  
 \<8.2.34\>अन्तःपुरचरा नारीः नृत्तगीतविशारदाः।  
 ददौ चतुः सहस्राणि श्रीनिवासाय विष्णवे ॥34॥  
  
 \<8.2.35\>दत्त्वा चैतानि सर्वाणि तस्थौ देवपुरो विभुः   
 %श्रीनिवासकृपया वियद्राजस्य भक्तिप्राप्तिरूपवरप्राप्तिः%  
 दृष्ट्वा देवोऽपि तत्सर्वं देवीभ्यां सहितो हरिः। ॥35॥  
  
 \<8.2.36\>सुप्रीतः प्राह राजानं श्वशुरं वेङ्कटेश्वरः।  
 "वरं वृणीष्व हे राजन्! गुरो मत्तो यदिच्छसि" ॥36॥  
  
 \<8.2.37\>इति श्रीशवचः श्रुत्वा वियद्राजोऽवदद्विभुम्।  
 "त्वत्सेवैवेह देवैवं भूयादव्यभिचारिणी।  
 मनस्त्वत्पादकमले त्वयि भक्तिर्ममास्तु वै" ॥37॥  
  
श्रीभगवान्-----  
 \<8.2.38\>"त्वया यदुक्तं राजेन्द्र! सर्वमेतद्भविष्यति।"  
 इति दत्त्वा वरं तस्मै सम्मान्यैव यथोचितम् ॥38॥  
  
 %विवाहार्थमागतानां ब्रह्मादीनां स्वाऽऽवासगमनम्%  
 \<8.2.39\>ब्रह्मेशादिसुरान् सर्वान् समभ्यर्च्य यथोचितम्।  
 स्वर्लोकगमानायैवमनुमेने मुदां हरिः।  
 गतेषु तेषु सर्वेषु श्रिया भूमिजया युतः ॥39॥  
  
 \<8.2.40\> विहरन् स यथापूर्वं स्वामिपुष्करिणीतटे।  
 आस्ते दिव्यालये देवोऽप्यर्च्ममानो गुहेन वै ॥40॥  
  
 इति श्रीवाराहपुराणे भूगोलोपाख्याने धरणीवराहसंवादे श्रीवेङ्कटाचलमाहात्म्ये उत्तरार्धे ब्रह्मादिभिः साकं श्रीनिवासस्य वियद्राजपुरगमनकमलालयापरिणयादिवर्णनं नाम अष्टमोऽध्यायः  
 ------------------------



 अथ नवमोऽध्यायः  
 -------------  
 %वसुनामकनिषादवृत्तान्तः%  
धरणीः----  
 \<9.2.1\>"कलौ युगे भूमिधर! केन त्वं द्रक्ष्यसे प्रिय।  
 विमानं केन ते देव कार्यतेऽस्मिन् महीधरे ॥1॥  
  
 \<9.2.2\>श्रीनिवासोऽपि केनैव द्रक्ष्यते सुभगाकृतिः।  
 एतद्ब्रूहि मम प्रीत्या श्रोतुं कौतूहलं विभो" ॥2॥  
  
श्रीवराहः-----  
 \<9.2.3\>वक्ष्यामि श्रृणु हे देवि! भविष्यद्यद्वदामि ते।  
 अस्मिन् महीधरे पुण्ये निषादो वसुनामकः ॥3॥  
  
 \<9.2.4\>श्यामाकवनपालोऽभूद्भक्तिमान् पुरुषोत्तमे।  
 श्यामाकतण्डुलान् पक्त्वा मधुना परिषिच्य च ॥4॥  
  
 \<9.2.5\>निवेद्य देवदेवाय श्रीभूमिसहिताय च।  
 एवं भक्तिमतस्तस्य भार्या चित्रवती शुभा ॥5॥  
  
 \<9.2.6\>असूत तनयं बाला वीरनामानमुत्तमम्।  
 वसुः पुत्रेण सहितो भार्यया पतिभक्तया ॥6॥  
  
 \<9.2.7\>कस्मिंश्चिद्दिवसे पुत्रं श्यामाकं पालयेति च।  
 विसृज्य पत्न्या सहितो मध्वन्वेषणतत्परः ॥7॥  
  
 \<9.2.8\>गतो वनान्तरं शीघ्रं मधुच्छत्रदिदृक्षया।  
 बालः श्यामाकपक्वानि गृहीत्वाऽग्नौ निधाय च ॥8॥  
  
 \<9.2.9\>पिष्ट्वा निवेदयामास वृक्षमूले श्रियः पते।  
 नैवेद्यं भक्षयित्वैव वीरस्त्वास सुखेन वै ॥9॥  
  
 \<9.2.10\>तदन्तरे वसुश्चापि मध्वादाय समागतः।  
 श्यामाकान् भक्षितान् दृष्ट्वा सन्तर्ज्य सुतमात्मनः।  
 खड्गमादाय तं हन्तुं त्वरया हस्तमुद्दधौ ॥10॥  
  
 %सुतहननोद्युक्तं वसुं प्रति भगवदुक्तिः%  
 \<9.2.11\>तद्वृक्षस्थस्तदा विष्णुः खड्गं जग्राह पाणिना।  
 खड्गं गृहीतं केनेति पश्यन् वृक्षं ददर्श सः ॥11॥  
  
 \<9.2.12\>शङ्खचक्रगदापाणिं वृक्षगूढार्थविग्रहम्।  
 मुक्त्वा वसुश्च तं खड्गं प्रणम्योवाच केशवम् ॥12॥  
  
 \<9.2.13\>"किमिदं देवदेवेश चेष्टितं क्रियते त्वया?।"  
श्रीभगवान्----  
 "वसो! श्रृणु वचो मे त्वं पुत्रस्ते भक्तिमान् मयि ॥13॥  
  
 \<9.2.14\>त्वत्तोऽपि मे प्रियतमः तस्मात् प्रत्यक्षमागतः।  
 तस्य सर्वत्र तिष्ठामि तव स्वामिसरस्तटे"।  
 इति देववचः श्रुत्वा प्रीतिमानभवद्वसुः ॥14॥  
  
 \<9.2.15\>एतस्मिन्नेव काले तु पाण्ड्यदेशात् समागतः।  
 बाल्यात्प्रभृति शूद्रोऽपि विष्णुभक्तिसमन्वितः ॥15॥  
  
 %रङ्गदासस्य श्रीनिवाससेवार्थं श्रीशेषाचलागमनम्%  
 \<9.2.16\>नारायणपुरीं प्राप्य श्रीवराहं प्रणम्य च।  
 तत्र श्रुत्वा श्रीनिवासं वेङ्कटाद्रिनिवासिनम् ॥16॥  
  
 \<9.2.17\>स्वयम्भूदेवदेवेशसेवितं प्रययौ ततः।  
 सुवर्णमुखरीं प्राप्य स्नात्वा चोत्तीर्य तत्तटे ॥17॥  
  
 \<9.2.18\>कमलाख्ये सरसि च स्नात्वा पुण्यप्रदायिनि।  
 तत्तीरवासिनं देवं कृष्णं रामेण संयुतम् ॥18॥  
  
 \<9.2.19\>नमस्कृत्य ततः प्रायात् वनं गजघटायुतम्।  
 शनैः सम्प्राप्य शेषाद्रिं निर्झरं सन्ददर्श ह ॥19॥  
  
 \<9.2.20\>तत्समीपं समासाद्य कपिलापूजितं शिवम्।  
 तत्पुरश्चक्रतीर्थं तत् अगाधं पापनाशनम् ॥20॥  
  
 \<9.2.21\>तत्र स्नात्वा ततोऽगच्छत् वेङ्कटाद्रिं शनैः शनैः।  
 आराद्धुं गच्छता मार्गे युक्तो वैखानसेन च ॥21॥  
  
 \<9.2.22\>रङ्गदासस्त्वारुरोह बालो द्वादशवार्षिकः।  
 स्वामिपुष्करिणीं प्राप्य स्नात्वा भक्तिसमन्वितः ॥22॥  
  
 \<9.2.23\>वैखानसेन मुनिना गोपीनाथेन पूजितम्।  
 वनमध्ये तरोर्मूले स्वामिपुष्करिणीतटे ॥23॥  
  
 \<9.2.24\>तिष्ठन्तं पुण्डरीकाक्षं श्रीभूमिसहितं हरिम्।  
 आकाशस्थं सन्ददर्श पीतनीलाकृतिं शुभम् ॥24॥  
  
 \<9.2.25\>पार्श्वस्थशङ्खचक्राभ्यां गदाऽसिभ्यां निषेवितम्।  
 पक्षौ विस्तार्य चाकाशे देवमूर्ध्नि वितानवत्।  
 स्थितञ्च गरुडेशानं पश्चाच्छार्ङ्ग शरं तथा ॥25॥  
  
 %श्रीनिवासार्थं रङ्गदासकृतदिव्योद्यानमण्डपनिर्माणानि%  
 \<9.2.26\>एवं दृष्ट्वा श्रीनिवासं विस्मितो रङ्गदासकः।  
 अस्य देवस्य चारामं करिष्यामीत्यचिन्तयत् ॥26॥  
  
 \<9.2.27\>निश्चित्य मनसा सर्वं तरूमूलेऽवसत् सुधीः।  
 कृत्वा वैखानसाद्विष्णोः नैवेद्यञ्च दिने दिने ॥27॥  
  
 \<9.2.28\>शनैश्छित्वा वनं घोरं वृक्षांश्चिच्छेद पार्श्वगान्।  
 आस्थानचिञ्चां देवस्य रमायाश्चम्पकं तरुम् ॥28॥  
  
 \<9.2.29\>देवाज्ञप्तो वर्जयित्वा तावुभौ देवसेवितौ।  
 देवस्य परितो भूमौ शिलाकुड्यं तदाऽकरोत् ॥29॥  
  
 \<9.2.30\>तत्कुड्यस्यैव परितः पुष्पारामांश्चकार ह।  
 मल्लिकाकरवीराब्जकुन्दमन्दारमालतीः ॥30॥  
  
 \<9.2.31\>तुलसीचम्पकानाञ्च वनान्येव चकार ह।  
 खनित्वा तत्र कूपं तु वर्धयंस्तज्जलैर्वनम् ॥31॥  
  
 \<9.2.32\>आरामपुष्पाण्यादाय स्वयं दामान्यथाऽकरोत्।  
 विचित्राणि तदा बद्ध्वा पूजकस्य करे ददौ ॥32॥  
  
 \<9.2.33\>आदाय पूजकस्तानि स्कन्धे मूर्ध्नि बबन्ध च।  
 श्रीनिवासस्य देवस्य श्रीभूमिसहितस्य च ॥33॥  
  
 \<9.2.34\>एवं देवस्य कैङ्कर्यं कुर्वंस्तस्थावुदारधीः।  
 तस्यैव वर्तमानस्य समास्त्वासप्ततेर्गताः।  
 कुर्वाणे पुष्पापचयं रङ्गदासे महात्मनि ॥34॥  
  
 %रङ्गदासस्य गन्धर्वक्रीडादर्शनेन भगवत्कैङ्कर्यविस्मृतिः%  
 \<9.2.35\>आरामे सरसि स्नातुं गन्धर्वः कश्चिदाययौ।  
 गन्धर्वराजः कन्याभिः तरुणीभिः समन्वितः ॥35॥  
  
 \<9.2.36\>जलक्रीडां करोति स्म दिवि स्थाप्य विमानकम्।  
 सुरूपाभिश्च सहितं क्रीडन्तं कमलाकरे ॥36॥  
  
 \<9.2.37\>पश्यन् श्रीरङ्गदासोऽयं व्यस्मरन्माल्यसञ्चयम्।  
 जितेन्द्रियोऽपि तत्क्रीडां पश्यन् रेतः ससर्ज ह ॥37॥  
  
 \<9.2.38\>पश्यतस्तस्य सरसः समुत्तीर्य मनोहरः।  
 दिव्यवस्त्राणि चाच्छाद्य कान्ताभिः सह सस्मितम् ॥38॥  
  
 \<9.2.39\>अधिरुह्य विमानं तु ययौ स धनदालयम्।  
 गते गन्धर्वराजे तु रङ्गदासो विमोहितः ॥39॥  
  
 \<9.2.40\>त्यक्त्वा च तानि माल्यानि स्नात्वा सरसि लज्जितः।  
 पुनराहृत्य पुष्पाणि शनैर्देवालयं ययौ ॥40॥  
  
 \<9.2.41\>वैखानसस्तु तं दृष्ट्वा पूजाकालमतीत्य च।  
 आगतं किमिति प्राह "सखेऽतिक्रम्य चागतः।  
 न बद्धा मालिकाश्चापि त्वयाऽऽरामे च किं कृतम्?" ॥41॥  
  
श्रीवराह----  
 \<9.2.42\>इत्थं पृष्टो रङ्गदासो नावदल्लज्जया ततः।  
 लज्जितं रङ्गदासं तं प्रोवाच मधुसूदनः ॥42॥  
  
 स्वरूपानुसन्धानेन लज्जितं रङ्गदासं प्रति श्रीनिवासवचनम्  
श्रीभगवान्-----  
 \<9.2.43\>"लज्जया किं रङ्गदास! मया त्वं मोहितो ह्यसि।  
 न तावज्जितकामस्त्वं धीरो भव महामते! ॥43॥  
  
 \<9.2.44\>गन्धर्वराजवद्राजा भविताऽसि महीतले।  
 तत्र भुक्त्वा महाभोगान् भक्तिमान्मयि सर्वदा ॥44॥  
  
 \<9.2.45\>प्राकारञ्च विमानञ्च कारयिष्यसि मे तदा।  
 तत्र मुक्तिं प्रदास्यामि प्रीत्या परमया युतः ॥45॥  
  
 \<9.2.46\>अत्रैव कुरु सेवां त्वं आशरीरविमोक्षणात्।  
 मद्भक्तानां सकामानामेवं मुक्तिर्भविष्यति" ॥46॥  
  
 \<9.2.47\>इत्युक्ता भगवान् विष्णुः पुनर्नोवाच किञ्चन।  
 श्रुत्वा तद्रङ्गदासोऽपि चकाराऽऽराममुत्तमम् ॥47॥  
  
 %तोण्डमान्नामकनृपवृत्तान्तः%  
 \<9.2.48\>साग्रं शताब्दं सेवित्वा गतः स्वर्गममन्दधीः।  
 जातः सोमकुले तुङ्गे "तोण्डमा"निति विश्रुतः ॥48॥  
  
 \<9.2.49\>सुवीरतनयो वीरो नन्दिनीगर्भसम्भवः।  
 स पञ्चवर्षादुद्भूतविष्णुभक्तिः स्वयं सुधीः।  
 सौशील्यशौर्यवीर्यादिगुणानामाकरो महान् ॥49॥  
  
 \<9.2.50\>पाण्ड्यस्य तनयां पद्मां उपयेमे मनोहराम्।  
 ततो राजा शतं कन्या नानादेश्याः स्वयंवराः ॥50॥  
  
 \<9.2.51\>रेमे देवेन्द्रवद्भूमौ नारायणपुरे वसन्।  
 अनुज्ञां प्राप्य पितृतः पुत्रः पञ्चास्यविक्रमः।  
 उद्दिश्य मृगयां वीरो वेङ्कटाद्रेः समीपतः ॥51॥  
  
 %तोण्डमान्नृपस्य मृगयार्थं श्रीशेषाचलगमनम्%  
 \<9.2.52\>पादचारेण विचरन् परिवारैः समन्वितः।  
 मदधारां विमुञ्चन्तं ददर्श गजयूथपम् ॥52॥  
  
 \<9.2.53\>तं दृष्ट्वा विस्मितो भूत्वा गृहीतुं तमनुद्रुतः।  
 सुवर्णमुखरीं तीर्त्वा ब्रह्मर्षिं शुकमुत्तमम् ॥53॥  
  
 \<9.2.54\>नमस्कृत्याऽभ्यनुज्ञातः ततोऽगच्छद्वनाद्वनम्।  
 ददर्श रेणुकां देवीं वल्मीकाऽऽकारसंस्थिताम् ॥54॥  
  
 \<9.2.55\>इष्टदामिष्टभक्तानां दिव्यारामनिवासिनीम्।  
 परिवारैः सदोपेतां पूजितां त्रिदशैरपि।  
 तोण्डमानपि तां नत्वा ततः पश्चान्मुखो ययौ ॥55॥  
  
 %श्रीनिवाससमीपस्थपञ्चवर्णशुकवृत्तान्तः%  
 \<9.2.56\>पञ्चवर्णं शुकं दृष्ट्वा तं जिघृक्षुरनुद्रुतः।  
 स वदन् "श्रीनिवासे"ति गिरिं शीघ्रतरं ययौ ॥56॥  
  
 \<9.2.57\>अनुद्रवन् स राजापि गिरिराजं समारुहत्।  
 दरीश्च विविधाः पश्यन् शिखराणि समन्ततः ॥57॥  
  
 \<9.2.58\>शुकमन्वेषमाणोऽसौ श्यामाकवनमेयिवान्।  
 तमदृष्ट्वा शुकवरं वनपालं ददर्श ह ॥58॥  
  
 \<9.2.59\>तं तु राजानमायान्तं प्रत्युद्गच्छन् स सत्वरः।  
 प्रणम्य विनयोपेतः कृताऽञ्जलिपुटः स्थितः ॥59॥  
  
 \<9.2.60\>तोण्डमानपि सम्पूज्य तं पप्रच्छ वनेचरम्।  
 "पञ्चवर्णः शुकः कश्चित् दृष्टश्चात्राऽऽगतस्त्वया।  
 "श्रीनिवासे"ति च वदन् क्व गतोऽसौ वनेचर?" ॥60॥  
  
वनचरः----  
 \<9.2.61\>"स पञ्चवर्णो राजेन्द्र श्रीनिवासप्रियः सदा।  
 पार्श्ववर्ती सदा तस्य श्रीभूमिभ्यां विवर्धितः ॥61॥  
  
 \<9.2.62\>स्वामिपुष्करिणीतीरे सदाऽऽस्ते देवसन्निधौ।  
 गृहीतुं स शुकः श्रीमान् न तु केनापि शक्यते ॥62॥  
  
 \<9.2.63\>विहृत्य स्वेच्छया नित्यमस्मिन् गिरिवरे शुभे।  
 दिनान्ते देवमासाद्य तत्समीपे वसत्ययम् ॥63॥  
  
 \<9.2.64\>तं देवमाराधयितुं गमिष्यामि नृपात्मज!।  
 विश्रम्यतां वृक्षमूले यावदागमनं मम।  
 पुत्रेणानेन सहितो विहर त्वं यथासुखम्" ॥64॥  
  
राजा----  
 \<9.2.65\>"त्वया सहाऽऽगमिष्यामि द्रष्टुं देवं जनार्दनम्।  
 त्वं मे दर्शय देवेशं वेङ्कटाद्रिनिवासिनम्" ॥65॥  
  
 \<9.2.66\>तस्य राज्ञो वचः श्रुत्वा श्यामाकं मधुमिश्रितम्।  
 चूतपत्रपुटे क्षिप्त्वा राज्ञा सह ययौ हरिम् ॥66॥  
  
 %तोण्डमान्नृपस्य निषादेन सह श्रीनिवाससेवागमनम्%  
 \<9.2.67\>गत्वा सुदूरमध्वानं पश्यन्तौ तौ शिलातलम्।  
 मुहूर्तादेव सम्प्राप्तौ स्वामिपुष्करिणीं शुभाम् ॥67॥  
  
 \<9.2.68\>स्नात्वा तत्र विधानेन राज्ञा सह निषादपः।  
 दर्शयामास देवेशं राज्ञस्तस्य महात्मनः ॥68॥  
  
 \<9.2.69\>स्वामिपुष्करिणीतीरे स्थितं श्रीवृक्षमूलके।  
 अतसीपुष्पसङ्काशं अम्बुजायतलोचनम् ॥69॥  
  
 \<9.2.70\>चतुर्भुजमुदाराङ्गं ईषत्स्मितमुखाम्बुजम्।  
 दिव्यपीताम्बरधरं किरीटकटकोज्ज्वलम् ॥70॥  
  
 \<9.2.71\>पार्श्वस्थाभ्यां सुरुपाभ्यां श्रीभूमिभ्यां समन्वितम्।  
 परितः शङ्खचक्रासिगदाशार्ङ्गेषु सेवितम् ॥71॥  
  
 \<9.2.72\>अन्यैर्दिव्यायुधैश्चापि दिव्यमाल्यैर्निषेवितम्।  
 स्कन्देनाऽऽराध्यमानं तं त्रिसन्ध्यं पुरुषोत्तमम् ॥72॥  
  
 \<9.2.73\>वल्मीकगूढपादाब्जं आजानुपुरुषोवित्तम्।  
 ततो दृष्ट्वा मुदा देवं प्रमणेतुरुमौ तदा ॥73॥  
  
 \<9.2.74\>राजा तु प्राञ्जलिर्भूत्वा विस्मयोत्फुल्ललोचनः।  
 आनन्दलहरीं प्राप्य न प्राज्ञायत किञ्चन ॥74॥  
  
 \<9.2.75\>निषादोऽपि निवेद्यैव श्यामाकं मधुमिश्रितम्।  
 राज्ञे तदर्धं दत्वैव शिष्टार्धं भुक्तवान् स्वयम् ॥75॥  
  
 \<9.2.76\>पीत्वा पुष्करिणीतोयं तेन राज्ञा समन्वितः।  
 स पुनः श्यामाकवने पुण्यां पर्णकुटीं ययौ ॥76॥  
  
 \<9.2.77\>उषित्वा चैकरात्रन्तु प्रातरुत्थाय भूमिपः।  
 स्वसैन्येन समायुक्तो निवृत्तः स्वपुरं ययौ ॥77॥  
  
 %तोण्डमान्नृपं प्रति रेणुकोक्तिः%  
 \<9.2.78\>पुनर्देवीवनं गत्वा हयादवततार ह।  
 चैत्रशुद्धनवम्यां तु पूजयामास रेणुकाम् ॥78॥  
  
 \<9.2.79\>हविष्यं परमान्नञ्च सोपस्करमनेकशः।  
 पशूपहारसहितं धूपदीसमन्वितम् ॥79॥  
  
 \<9.2.80\>सुराघटीशतं दत्त्वा जातीकेसरवासितम्।  
 एवं संपूजिता देवी प्रीता राज्ञे वरं ददौ ॥80॥  
  
 \<9.2.81\>आविष्टः पुरुषः कश्चित् अवदन्नृपसत्तमम्।  
 "श्रृणु राजन्! भविष्यं ते राज्यं निहतकण्टकम् ॥81॥  
  
 \<9.2.82\>राजंस्तवैव नाम्नाऽत्र राजधानी भविष्यति।  
 मत्समीपे महाराज! चिरं राज्यं करिष्यसि ॥82॥  
  
 \<9.2.83\>देवदेवप्रसादश्च भविष्यति तवानघ!।"  
 इति दत्त्वा वरं तस्मै आविष्टः प्रकृतिं ययौ।  
 ततो लब्धवरो राजा ययौ शुकमुनिं पुनः ॥83॥  
  
 %शुकवर्णितपद्मसरोवरमाहात्म्यम्%  
 \<9.2.84\>अभिवाद्य मुनिं तेन पूजितो मुदितोऽभवत्।  
 "माहात्म्यं सरसो ब्रूहि कमलाख्यस्य मे मुने!" ॥84॥  
  
श्रीशुकः----  
 \<9.2.85\>पुरा दुर्वाससः शापात् अवतीर्णा सुरालयात्।  
 मद्मा पद्माक्षदयिता विष्णुना सहिता नृप ॥85॥  
  
 \<9.2.86\>सरः काञ्चनपद्माढ्यं इदं प्राप्य महेश्वरी।  
 तपश्चकार वर्षाणां दिव्यानामयुतं रमा ॥86॥  
  
 \<9.2.87\>ततो देवा विचिन्वन्तः श्रियं विष्णुसमन्विताम।  
 पुरन्दरेण संयुक्ता राजन् अस्मिन् सरोवरे॥87॥  
  
 \<9.2.88\>स्थितां सुवर्णकमले पुण्डरीकाक्षसंयुताम्।  
 दृष्ट्वा प्रीतिसमायुक्ताः प्रणम्याम्बुजधारिणीम्।  
 कृताञ्जलिपुटाः सेन्द्राः तुष्टुवुर्लोकमातरम् ॥88॥  
  
 %देवादिकृत श्रीलक्ष्मीस्तुतिः%  
देवाः----  
 \<9.2.89\>"नमः श्रियै लोकधात्र्यै ब्रह्ममात्रे नमो नमः।  
 नमस्ते पद्मनेत्रायै पद्ममुख्यै नमो नमः ॥89॥  
  
 \<9.2.90\>प्रसन्नमुखपद्मायै पद्मकान्त्यै नमो नमः।  
 नमो बिल्ववनस्थायै विष्णुपत्न्यै नमो नमः ॥90॥  
  
 \<9.2.91\>विचित्रक्षौमधारिण्यै पृथुश्रोण्यै नमो नमः।  
 पक्वबिल्वफलापीनतुङ्गस्तन्यै नमो नमः ॥91॥  
  
 \<9.2.92\>सुरक्तपद्मपत्राभकरपादतले शुभे।  
 सुरत्नाङ्गदकेयूरकाञ्चीनूपुरशोभिते।  
 यक्षकर्दमसंलिप्तसर्वाङ्गे कटकोज्ज्वले ॥92॥  
  
 \<9.2.93\>माङ्गल्याभरणैश्चित्रैः मुक्ताहारैर्विभूषिते।  
 ताटङ्कैरवतंसैश्च शोभमानमुखाम्बुजे ॥93॥  
  
 \<9.2.94\>पद्महस्ते नमस्तुभ्यं प्रसीद हरिवल्लभे।  
 ऋग्यजुः सामरूपायै विद्यायै ते नमो नमः ॥94॥  
  
 \<9.2.95\>प्रसीदास्मान् कृपादृष्टिपातैरालोकयाब्धिजे।  
 ये दृष्टास्ते त्वया ब्रह्मरुद्रेन्द्रत्वं समाप्नुयुः" ॥95॥  
  
 %इन्द्रादीन् प्रति स्तुतिप्रसन्नलक्ष्मीवचनम्%  
श्रीशुकः----  
 \<9.2.96\>इति स्तुता तदा दैवैः विष्णुवक्षःस्थलालया।  
 विष्णुना सह सन्दृश्या रमा प्रीताऽवदत्सुरान् ॥96॥  
  
श्रीः-----  
 \<9.2.97\>"सुरारीन् सहसा हत्वा स्वपदानि गमिष्यथ।  
 ये स्थानहीनाः स्वस्थानात् भ्रंशिता ये नरा भुवि ॥97॥  
  
 \<9.2.98\>ते मामनेन स्तोत्रेण स्तुत्वा स्थानमवाप्नुयुः।  
 अखण्डैर्बिल्वपत्रैर्मामर्चयन्ति नरा भुवि ॥98॥  
  
 \<9.2.99\>स्तोत्रेणानेन ये देवा नरा युष्मत्कृतेन वै।  
 धर्मार्थकाममोक्षाणां आकरास्ते भवन्ति वै ॥99॥  
  
 \<9.2.100\>इदं पद्मसरो देवा ये केचन नरा भुवि।  
 प्राप्य स्नानं करिष्यन्ति मां स्तुत्वा विष्णुवल्लभाम् ॥100॥  
  
 \<9.2.101\>तेऽपि श्रियं दीर्घमायुः विद्यां पुत्रान् सुवर्चसः।  
 लब्ध्वा भोगांश्च भुक्त्वाऽन्ते नरा मोक्षमवाप्नुयुः" ॥101॥  
  
 \<9.2.102\>इति दत्त्वा वरं देवी देवेन सह विष्णुना।  
 आरुह्य गरुडेशानं वैकुण्ठस्थानमाययौ ॥102॥  
  
 इति श्रीवाराहपुराणे भूगोलोपाख्याने धरणीवराहसंवादे श्रीवेङ्कटाचलमाहात्म्ये उत्तरार्धे वसुनामकनिषादवृत्तान्त-पद्मसरोमाहात्म्यादिवर्णनं  
 नाम नवमोऽध्यायः  
 ---------------------------



 अथ दशमोऽध्यायः  
 --------------  
 %तोण्डमान्नृपस्य स्वपितुःसकाशाद्राज्यप्राप्तिः%  
श्रीशुकः---  
 \<10.2.1\>"इदं पद्मसरो नाम सर्वपापप्रणाशनम्।  
 कीर्तनात् स्मरणात् स्नानान्नॄणां लक्ष्मीप्रदं भुवि ॥1॥  
  
 \<10.2.2\>कृत्वा स्नानं त्वमप्यस्मिन् व्रज स्वपितुरन्तिकम्।"  
श्रीवराहः---  
 एतच्छुकवचः श्रुत्वा स्नात्वा पद्मसरोवरे ॥2॥  
  
 \<10.2.3\>तं नत्वा हयमारुह्य तोण्डमान् स्वपुरं ययौ।  
 तं पिता युवराजानं कृत्वा त्रीन् वत्सरानथ ॥3॥  
  
 \<10.2.4\>रञ्जकत्वं च सामर्थ्यं शौर्यं वीर्यं सुशीलताम्।  
 भक्तिं विप्रेषु पुत्रस्य वीक्ष्य राजा स्वमन्त्रिभिः ॥4॥  
  
 \<10.2.5\>स्वपदे स्थापयामास स्वभिषिच्य विधानतः।  
 अनुनीय सुतं पत्न्या सार्धं राजा वनं ययौ ॥5॥  
  
 %वसोर्वल्मीके श्रीवराहसन्दर्शनम्%  
 \<10.2.6\>तोण्डमानपि साम्राज्यं लब्ध्वा राज्यं चकार ह।  
 निषादस्य वने देवो वाराहं रूपमास्थितः ॥6॥  
  
 \<10.2.7\>श्यामाकपक्वं भक्षित्वा रात्रौ रात्रौ चचार ह।  
 पदानि स वराहस्य चान्वियेष दिवा दिवा ॥7॥  
  
 \<10.2.8\>अदृष्ट्वा तं वराहं स रात्रौ जाग्रद्धनुर्धरः।  
 स्थितोऽपश्यत् चरन्तं तं चन्द्रकोटिसमप्रभम् ॥8॥  
  
 \<10.2.9\>वराहं सुभगाकारं श्यामाकवनमध्यतः।  
 तं दृष्ट्वा धनुरादाय सिंहनादं चकार ह ॥9॥  
  
 \<10.2.10\>वराहः तद्ध्वनिं श्रुत्वा वनान्निष्क्रम्य सत्वरम्।  
 ययौ तं चाप्यनुययौ वराहं स निषादपः ॥10॥  
  
 \<10.2.11\>रात्रिशेषमनुद्रुत्य वने चन्द्रसमप्रभम्।  
 वल्मीकं प्रविशन्तञ्च ददर्श स निषादपः ॥11॥  
  
 \<10.2.12\>गच्छन्तं पूर्णिमाचन्द्रं अस्तं गिरिवरं यथा।  
 विस्मितोऽखानयत् कोपात् वल्मीकं स निषादपः ॥12॥  
  
 \<10.2.13\>धरावराहो ददृशे मूर्छितोऽयं पपात ह।  
 पितरं मूर्च्छितं दृष्ट्वा तत्पुत्रो भक्तिमांस्तदा ॥13॥  
  
 \<10.2.14\>वराहदेवं तुष्टाव येन प्रीतो भवेद्धरिः।  
 आविश्य पितरं तस्य प्रोवाच मधुसूदनः ॥14॥  
  
 श्रीभगवान्-----  
 \<10.2.15\>"अहं वराहदेवेशो नित्यमस्मिन् वसाम्यहम्।  
 राज्ञे त्वमुक्त्वा मामत्र प्रतिष्ठाप्यैव पूजय ॥15॥  
  
 \<10.2.16\>वल्मीकं कृष्णगोक्षीरैः क्षालयित्वा तदुत्थिते।  
 शिलातले च वाराहमुद्धृत्य धरणीस्थितम् ॥16॥  
  
 \<10.2.17\>कारयित्वा प्रतिष्ठाप्य विप्रैर्वैखानसैश्‌च माम्।  
 पूजयेद्विविधैर्भोगैः तोण्डमान् राजसत्तमः" ॥17॥  
  
 \<10.2.18\>इत्युक्त्वा तं जहौ देवः स च स्वस्थो बभूव ह।  
 सुखासीनन्तु पितरं नमस्कृत्य निषादजः ॥18॥  
  
 \<10.2.19\>न्यवेदयद्देववचः पित्रे सर्वं यथातथम्।  
 स श्रुत्वा विस्मितो भूत्वा कृत्स्नं पुत्रवचः शुभम् ॥19॥  
  
 %तोण्डमन्नृपाय वसुनिवेदतवराहोदन्तः%  
 \<10.2.20\>राज्ञे वक्तुं शीघ्रं निषादः स्वानुगैः सह।  
 वसुर्निषादाधिपतिः राजद्वारमुपागमत् ॥20॥  
  
 \<10.2.21\>निषादाधिपमाज्ञाय द्वारपालैः नृपोत्तमः।  
 आहूय तं निषादेश सभायां मन्त्रिभिः सह ॥21॥  
  
 \<10.2.22\>सत्कृत्य तं वसुं राजा सपुत्रं सपरिच्छदम्।  
 पप्रच्छ प्रीतिमान् राजा वसुं तं वनगोचरम् ॥22॥  
  
 \<10.2.23\>"किमागमनकृत्यं ते वद त्वं वनगोचर।"  
वसुः----  
 "राजन् मम वने दृष्टं आश्चर्यं श्रृणु भूपते! ॥23॥  
  
 \<10.2.24\>कश्चित् श्वेतवराहस्तु श्यामाकमचरन् निशि।  
 तं वराहं धनुष्पाणिः अन्वधावमहं नृप! ॥24॥  
  
 \<10.2.25\>अनुद्रुतो वायुवेगो गत्वा वल्मीकमाविशत्।  
 स्वामिपुष्करिणीतीरे पश्यतो मम भूपते ॥25॥  
  
 \<10.2.26\>वल्मीकमखनं क्रोधात् मूर्च्छितो न्यपतं भुवि।  
 मत्पुत्रोऽयं समागत्य मां दृष्ट्वा मूर्च्छितं भुवि ॥26॥  
  
 \<10.2.27\>शुचिर्भूत्वा देवदेवं तुष्टाव मधुसूदनम्।  
 ततो मयि समाविश्य वराहोऽप्यवदत्सुतम् ॥27॥  
  
 \<10.2.28\>"राज्ञे निवेदय क्षिप्रं मच्चरित्रं निषादप!।  
 कृष्णगोक्षीरसेकेन वल्मीकं क्षालयेन्नृपः ॥28॥  
  
 \<10.2.29\>दृश्यते च शिला काचित् वल्मीकस्था सुशोभना।  
 वामाङ्कस्थभुवं मां च वराहवदनं स्थितम् ॥29॥  
  
 \<10.2.30\>कारयित्वा शिल्पिनाऽथ प्रतिष्ठाप्य मुनीश्वरैः।  
 वैखानसैर्मुनिवरैः अर्चयेत् तोण्डमानपि ॥30॥  
  
 \<10.2.31\>अथ गत्वा श्रीनिवासं वल्मीकावृतपद्द्वयम्।  
 कपिलाकृष्णगोक्षीरसेचनैः क्षालयेच्छनैः ॥31॥  
  
 \<10.2.32\>आपादपीठपर्यन्तं क्षालयित्वा दिने दिने।  
 कुर्यात् प्राकारमुभयोः उत्तरे दक्षिणे तथा" ॥32॥  
  
 \<10.2.33\>इत्युक्त्वा चैवमामुञ्चद्देवः स्वस्थोऽभवं नृप।  
 इदं ते वक्तुमायातो देवदेवचिकीर्षितम् ॥33॥  
  
 %नृपस्य निषादवाक्त्यस्वप्नाभ्यां बिलमार्गेण शेषाचलगमनम्%  
श्रीवराहः----  
 \<10.2.34\>तोण्डमानपि तच्छ्रुत्वा सुप्रीतो विस्मितोऽभवत्।  
 ततः कार्यं विनिश्चित्य मन्त्रिभिः पुष्करादिभिः ॥34॥  
  
 \<10.2.35\>वेङ्कटाद्रिं जिगमिषुः गोपानाहूय सर्वशः।  
 "कृष्णाश्च कपिला गावो याः काश्चित्सन्ति मामिकाः ॥35॥  
  
 \<10.2.36\>ताः सवत्सा आनयध्वं वेङ्कटाद्रिसमीपतः।"  
 इत्याज्ञप्य नृपो गोपान् श्वो यात्रेति च मन्त्रिणः ॥36॥  
  
 \<10.2.37\>विसृज्य प्रकृतीः सर्वाः विवेशान्तः पुरं वशी।  
 उक्त्वा कथां तां पत्नीभ्यः सुष्वाप निशि पार्थिवः ॥37॥  
  
 \<10.2.38\>तं स्वप्ने श्रीनिवासोऽपि बिलमार्गं ह्यदशर्यत्।  
 स्वपुरादाबिलं मार्गे पल्लवानसृजद्धरिः ॥38॥  
  
 \<10.2.39\>एवं स्वप्नं नृपो दृष्ट्वा प्रातरुत्थाय सत्वरः।  
 आहूय मन्त्रिणः सर्वान् प्रकृतीः ब्राह्मणानपि ॥39॥  
  
 \<10.2.40\>स्वप्नं तथाविधं चोक्त्वाऽपश्यत्द्वारेऽथ पल्लवम्।  
 युक्ते मुहूर्ते प्रययौ हयमारुह्य तोण्डमान् ॥40॥  
  
 \<10.2.41\>पश्यंश्च पल्लवान् गाश्च शनैः प्रीतो ययौ बिलम्।  
 दृष्ट्वा विस्मयमापन्नो निर्ममे तत्र पत्तनम् ॥41॥  
  
 %भगवदुक्त्या तोण्डमान्नृपकृतक्षीराभिषेकवप्रनिर्माणादिकम्%  
 \<10.2.42\>बिलमन्तः पुरे कृत्वा प्राकारं चाप्यकारयत्।  
 वसंस्तत्र नृपेन्द्रोऽसौ निर्जित्य पृथिवीमिमाम् ॥42॥  
  
 \<10.2.43\>यथोक्तं देवदेवेन क्षीरप्रक्षालनादिकम्।  
 कृत्वा प्राकारनिर्माणं कर्तुमुद्योगमाययौ ॥43॥  
  
 \<10.2.44\>तदानीं देवदेवेन स्वयमाज्ञापितो नृपः।  
 "तिन्त्रिणीं चम्पकं चोभौ पालयैतौ नगोत्तमौ ॥44॥  
  
 \<10.2.45\>मम चाऽस्थानिकी चिञ्चा लक्ष्म्याः स्थानञ्च चम्पकः।  
 नमस्कार्यौ नृपैस्तौ हि ऋषिदेवनरैः सदा ॥45॥  
  
 \<10.2.46\>संस्थाप्यैतौ नृपश्रेष्ठ छेदयान्यान् नगोत्तमान्।  
 प्राकारमात्रं कुरु मे द्वारगोपुरसंयुतम् ॥46॥  
  
 \<10.2.47\>विमानं तु भवद्वंश्यो नाम्ना नारायणो नृपः।  
 कारयिष्यति मद्भक्तः स्वर्णेनालङ्करिष्यति।"  
 एवमुक्त्वा तोण्डमानं विरराम श्रियः पतिः ॥47॥  
  
श्रीवराहः----  
 \<10.2.48\>एवं देववचः श्रुत्वा कृत्वा प्राकारमेव च।  
 पूजयामास मुनिभिः वैखानसकुलोद्भवैः ॥48॥  
  
 \<10.2.49\>नित्यं बिलेन चागत्य देवं नत्वा नृपोत्तमः।  
 राज्यं चकार धर्मेण भुञ्जानो भोगमुत्तमम्।  
 एतस्मिन्नेव काले तु दाक्षिणात्यो द्विजोत्तमः ॥49॥  
  
 %गङ्गास्नानागतवीरशर्माख्यविप्रचरित्रम्%  
 \<10.2.50\>गङ्गास्नानाय गच्छन्वै सदारः प्रययौ पुरात्।  
 मार्गेऽथ गर्भिणी जाता ब्राह्मणी ब्राह्मणः स च ॥50॥  
  
 \<10.2.51\>तां तु गर्भवतीं दृष्ट्वा स्वात्मानुगमनेऽक्षमाम्।  
 राजानं द्रष्टुकामोऽसौ राजद्वारमुपागमत् ॥51॥  
  
 \<10.2.52\>द्वाः स्थेन ज्ञापितो राजा तमाहूय द्विजोत्तमम्।  
 पूजयित्वा तु विधिवत् पप्रच्छ कुशलं द्विजम् ॥52॥  
  
राजा----  
 \<10.2.53\>"किमागमनकृत्यं ते किं करिष्याम्यहं द्विज!।"  
द्विजः----  
 "वासिष्ठो वीरशर्माऽहं सामवेदी नृपोत्तम! ॥53॥  
  
 \<10.2.54\>सदारो निर्गतो राजन् गङ्गास्नानाय सादरः।  
 मार्गे च गर्भिणी चेयं कौशिकी पुण्यशालिनी ॥54॥  
  
 \<10.2.55\>नाम्ना लक्ष्मीरिति ख्याता सुशीला च पतिव्रता।  
 स्थाप्य चैनां तव गृहे व्रतं निर्वर्तयाम्यहम् ॥55॥  
  
 \<10.2.56\>तस्माद्राजन् प्रयच्छास्यै यथेष्टं भक्तवेतने।  
 तावञ्च रक्ष्यतां लक्ष्मीः यावदागमनं मम" ॥56॥  
  
श्रीवराहः-----  
 \<10.2.57\>राजा तस्य वचः श्रुत्वा तण्डुलानि धनान्यपि।  
 दत्त्वा षण्मासपर्यन्तं गृहमन्तःपुरे ददौ ॥57॥  
  
 \<10.2.58\>तां न्यस्य ब्राह्मणः प्रीतो गङ्गास्नानाय निर्ययौ।  
 गत्वा भागीरथीं गङ्गां प्रयागे क्षेत्र उत्तमे ॥58॥  
  
 \<10.2.59\>स्नात्वा काशीं ततो गत्वा तत्रोषित्वा दिनत्रयम्।  
 गयां प्राप्य पितृश्राद्धं अकरोत् ब्राह्मणोत्तमः ॥59॥  
  
 \<10.2.60\>गत्वाऽयोध्यामपि पुरीं प्रययौ बदरीवनम्।  
 सालग्रामं ततो गत्वा स्वदेशं प्रति निर्ययौ ॥60॥  
  
 \<10.2.61\>संवत्सरद्वयेऽतीते चैत्रे मासि शुभे दिने।  
 निवृत्तोऽसौ द्विजश्रेष्ठः शनैरागत्य माधवे ॥61॥  
  
 \<10.2.62\>एकादश्यां शुक्लपक्षे पुना राजानमाययौ।  
 राजा तु विस्मृत्य तदा ब्राह्मणीं नास्मरन्नृपः ॥62॥  
  
 \<10.2.63\>ब्राह्मणी मानिनी गेहे मृता शुष्का बभूव ह।  
 वीरशर्मा ततो विप्रो गङ्गातोयकरण्डके ॥63॥  
  
 \<10.2.64\>विमुच्य बन्धनं त्वेकं गाङ्गं तु करकं शुभम्।  
 प्रदाय राज्ञे पप्रच्छ "पत्नी कुशलि"नीति मे ॥64॥  
  
 \<10.2.65\>स्मृत्वाऽथ राजा विप्रं तं "स्थीयता"मिति चाब्रवीत्।  
 अन्तः पुरं ततो गत्वा तामपश्यन्मृतां गृहे ॥65॥  
  
 \<10.2.66\>अनुक्त्वा ब्रह्मणे तस्मै प्रविश्य च बिलोत्तमम्।  
 श्रीनृसिंह नमस्कृत्य पुनः प्राप्य बिलोत्तमम् ॥66॥  
  
 \<10.2.67\>श्रीनिवासं ययौ द्रष्टुं श्रीभूमिसहितं परम्।  
 तं दृष्ट्वा सहसायान्तं जुगूहाते धरारमे ॥67॥  
  
 \<10.2.68\>प्रणमन्तमवोचत् तं "किमकाले नृप आगतः?।"  
 नृपोऽवदत् प्रणम्येशं भीतोऽथ "ब्राह्मणीं मृताम्" ॥68॥  
  
 %अस्थिसरोवरमाहात्म्यम्%  
 \<10.2.69\>तच्छ्रुत्वा देवदेवोऽपि "मा भी राजन्! द्विजोत्तमात्"  
 आन्दोलिकां तामारोप्य स्त्रीभिः स्वाभिः समन्विताम्। ॥69॥  
  
 \<10.2.70\>मदालयात् पूर्वभागे द्वादश्यां स्नापय प्रभो!।  
 अस्थिनाम्नि सरस्यस्मिन् अपमृत्युनिवारणे ॥70॥  
  
 \<10.2.71\>प्राप्तजीवा समं स्त्रीभिः ब्राह्मणेन च योक्ष्यते।  
 शीघ्रं याहि नृपश्रेष्ठ यथोक्तं वचनं कुरु " ॥71॥  
  
 \<10.2.72\>इति देववचः श्रुत्वा प्रययौ स्वपुरं नृपः।  
 आन्दोलिकासु रम्यासु स्त्रिय आरोप्य तामपि ॥72॥  
  
 \<10.2.73\>ब्राह्मणञ्च पुरस्कृत्य द्रष्टुं देवं ययौ नृपः।  
 अस्थिकूटसरः प्राप्य स्नापयामास ताः स्त्रियः ॥73॥  
  
 \<10.2.74\>त्वगस्थिरूपा सा चापि ताभिः क्षिप्ता सरोवरे।  
 प्राप्तजीवा यथापूर्वं सुव्यञ्जितशरीरजा ॥74॥  
  
 \<10.2.75\>उत्थिता सरसः स्नात्वा राज्ञीभिः सह मङ्गला।  
 प्राप्ता च ब्राह्मणं प्रीता भर्तारं पुनरागतम् ॥75॥  
  
 \<10.2.76\>राजा हरिं पूजयित्वा ब्राह्मणाय धनं ददौ।  
 सहस्रनिष्कपर्यन्तं वस्त्राणि विविधानि च ॥76॥  
  
 \<10.2.77\>स्वदेशगमनायैव सादरं विससर्ज ह।  
 विप्रः श्रुत्वा स्त्रियो वृत्तं प्रभावं वेङ्कटेशितुः ॥77॥  
  
 \<10.2.78\>आशीः प्रयुज्य राज्ञेऽथ स्वदेशं प्रययौ द्विजः।  
 विप्रे गते श्रीनिवासो राजानं पुनरब्रवीत् ॥78॥  
  
 \<10.2.79\>"दिने दिने च मध्याह्ने नैवेद्यानन्तरं नृप!।  
 आगत्य मामर्चयित्वा यथेष्टं स्वर्णपङ्कजैः ॥79॥  
  
 \<10.2.80\>गत्वा पुरीं स्वधर्मेण राज्यं कुरु नरादिप!।  
 यद्यदिष्टं तव नृप भविष्यति न संशयः ॥80॥  
  
 \<10.2.81\>नागन्तव्यमकाले तु त्वया नृप कदाचन।  
 एवं कालार्चनं कृत्वा गत्वा त्वं स्वपुरे वस" ॥81॥  
  
राजा----  
 \<10.2.82\>"तथा करिष्ये देवेश मध्याह्ने चार्चयाम्यहम्"।  
 इति देवाज्ञया नित्यमर्चयन् स्वर्णपङ्कजैः।  
 तदूर्ध्वं तुलसीपुष्पं जात्वपश्यत् स मृण्मयम् ॥82॥  
  
 %कुर्वग्रामस्थकुलालवंशजभीमाख्यभक्तोदन्तः%  
 \<10.2.83\>विस्मितो देवदेवेशमपृच्छत् नृपसत्तमः।  
 राजा----  
 "केनार्च्यसे मृण्मयैश्च कोमलैः तुलसीसुमैः" ॥83॥  
  
 \<10.2.84\>राज्ञा पृष्टो देवदेवः स्मृत्वा राजानमब्रवीत्।  
 "कश्चित्कुलालो मद्भक्तः कुर्वग्रामे वसत्यसौ ॥84॥  
  
 \<10.2.85\>स्वगृहेऽर्चयते राजन्! तदङ्गीक्रियते मया"।  
 इति देववचः श्रुत्वा तं द्रष्टुं प्रययौ नृपः ॥85॥  
  
 \<10.2.86\>गत्वा कुर्वपुरं तस्य कुलालस्य गृहं ययौ।  
 राजानमागतं दृष्ट्वा प्रणम्यैवाग्रतः स्थितः ॥86॥  
  
 \<10.2.87\>स्थितं तं भीमनामानं पप्रच्छ नृपसत्तमः।  
तोण्डमान्----  
 "भीमं पूजयसे देवं कथं वद कुलोत्तम!" ॥87॥  
  
श्रीवराहः----  
 \<10.2.88\>पृष्टः प्राह कुलालोऽपि "जातु जाने न चार्चनम्।  
 केनोक्तं नृपतिश्रेष्ठ! कुलालोऽर्चयतीति हि" ॥88॥  
  
तोण्डमान्----  
 \<10.2.89\>"देवेन श्रीनिवासेन ममोक्तं हि त्वदर्चनम"।  
 स तु श्रुत्वा नृपवचः स्मृत्वा देववरं पुरा ॥89॥  
  
भीमः----  
 \<10.2.90\>"यदा प्रकाशिता पूजा यदा राजा समागतः।  
 तोण्डमांस्तेन संवादस्तदा मोक्षं गमिष्यसि"।  
 इति पूर्वं वरं देवो दत्तवान् वेङ्कटेश्वरः" ॥90॥  
  
 %कुर्वग्रामस्थभीमाख्यभक्तस्य पत्न्या सह वैकुण्ठप्राप्तिः%  
 \<10.2.91\>इत्यक्त्वाऽथ कुलालोऽपि पत्न्या सार्धं तदैव च।  
 विमानमागतं दृष्ट्वा देवं दृष्ट्वा जनार्दनम् ॥91॥  
  
 \<10.2.92\>प्रणमन् प्रजहौ प्राणान् सदारो भक्तसत्तमः।  
 पश्यतो राजराजस्य विमानमधिरुह्य च ॥92॥  
  
 \<10.2.93\>दिव्यरूपधरो देव्या सार्धं विष्णुपदं ययौ।  
 दृष्ट्वा राजाऽद्भुतं तत्र स्वपुरं प्राप्य हर्षितः ॥93॥  
  
 \<10.2.94\>स्वपुत्रं श्रीनिवासाख्यं अभिषिच्य विधानतः।  
 "परिपालय धर्मेण मानवांश्च वसुन्धराम्" ॥94॥  
  
 \<10.2.95\>इत्याज्ञाप्य सुतं धीमांस्तताप परमं तपः।  
 तप्यतस्तस्य देवोऽपि प्रत्यक्षमभवद्धरिः ॥95॥  
  
 %श्रीनिवासकृपया तोण्डमान् नृपस्य सारूप्यप्राप्तिः%  
 \<10.2.96\>आरुह्य गरुडं देवो रमाभूमिसमन्वितः" ॥96॥  
  
 श्रीभगवान्-----  
 \<10.2.97\>"किं करोमि नृपश्रेष्ठ तपसा तोषितस्तव"।  
 इत्युक्तो देवदेवेन तोण्डमानपि राजराट् ॥97॥  
  
 \<10.2.98\>प्रीतिमान् प्राञ्जलिर्भूत्वा सगद्गदमुवाच ह।  
 "त्वल्लोके वस्तुमिच्छामि जरामरणवर्जिते ॥98॥  
  
 \<10.2.99\>इदमेव वरं देहि माधवैतन्ममेप्सितम्।"  
 श्रीवराहः-----  
 इत्युक्त्वा निपपातोर्व्यां साष्टाङ्गं देवसन्निधौ।  
 तदा कलेवरं मुक्त्वा विमानं त्वारुरोह च ॥99॥  
  
 \<10.2.100\>गन्धर्वैः स्तूयमानोऽसौ सारूप्यं प्राप्य शार्ङ्गिणः।  
 यच्छोकमोहरहितं जरामरणवर्जितम्।  
 पुनरावृत्तिरहितं तद्विष्णोः पदमाययौ॥100॥  
  
 %एतन्माहात्म्यश्रवणपठनफलश्रुतिः%  
 \<10.2.101\>एतद्भविष्यं देवेशि मयोक्तं वरवर्णिनि।  
 यः श्रावयेद्यः श्रृणुयात् विष्णुलोकं स गच्छति ॥101॥  
  
श्रीसूतः-----  
 \<10.2.102\>इत्युक्तां देवदेवेन सभविष्यां सहोत्तराम्।  
 श्रृणुयाद्यः पठेद्भक्त्या कथां पुण्यां पुरातनीम्।  
 स तु भुक्त्वाऽखिलान् कामान् अन्ते विष्णुपदं व्रजेत्" ॥102॥  
  
 ॥हरिः ॐ॥तत्सत्…

 इति श्रीवाराहपुराणे उत्तरार्धे भूगोलोपाख्याने धरणीवराहसंवादे  
 श्रीवेङ्कटाचलमाहात्म्ये भविष्यद्वर्णने तोण्डमानचक्रवर्तिचरितवर्णनं नाम दशमोऽध्यायः॥  
 इति श्रीवाराहपुराणान्तर्गत वेङ्कटाचलमाहात्म्यं पूर्वभागोत्तरार्द्धात्मिकं  
 ॥संपूर्णम्॥  
 ------------------------  
 



\]
