---
title: Atharvaveda-Samhita, Saunaka recension, UNACCENTED TEXT

---
## Intro

Atharvaveda-Samhita, Saunaka recension, UNACCENTED TEXT   

Atharvaveda-Samhita, Saunaka recension  
Based on the ed.: Gli inni dell' Atharvaveda (Saunaka),  
trasliterazione a cura di Chatia Orlandi, Pisa 1991,  
collated with the ed. R. Roth and WḌ. Whitney:  
Atharva Veda Sanhita, Berlin 1856.  

Input by Vladimir Petr and Petr Vavrousek.  
TITUS redaction by Jost Gippert (31 January 1997).  
Text of Books 11-20 improved by   
Arlo Griffiths, Leiden 18 May 2000 and  
Philipp Kubisch, Bonn 13 March 2007.  
Revised by Arlo Griffiths, August 2009.  

UNACCENTED TEXT  

NOTE ON REFERENCES IN BOOKS 11-20:  
The basic numbering of Books 11-20 follows the ed. Roth/Whitney.  
Numbering in [...] follows the ed. by Vishva Bandhu: Atharvaveda (Saunaka),  
with the Pada-Patha and Sayanacarya's commentary, Hoshiarpur 1960-1964  
(Vishveshvaranand indological series, 13-17).  

## पाठः

(अव्श्_१,१।१अ) ये त्रिषप्ताः परियन्ति विश्वा रूपाणि बिभ्रतः ।  
(अव्श्_१,१।१च्) वाचस् पतिर् बला तेषां तन्वो अद्य दधातु मे ॥१॥  

(अव्श्_१,१।२अ) पुनर् एहि वचस् पते देवेन मनसा सह ।  
(अव्श्_१,१।२च्) वसोष् पते नि रमय मय्य् एवास्तु मयि श्रुतम् ॥२॥  

(अव्श्_१,१।३अ) इहैवाभि वि तनूभे आर्त्नी इव ज्यया ।  
(अव्श्_१,१।३च्) वाचस् पतिर् नि यछतु मय्य् एवास्तु मयि श्रुतम् ॥३॥  

(अव्श्_१,१।४अ) उपहूतो वाचस् पतिर् उपास्मान् वाचस्पतिर् ह्वयताम् ।  
(अव्श्_१,१।४च्) सं श्रुतेन गमेमहि मा श्रुतेन वि राधिषि ॥४॥  

(अव्श्_१,२।१अ) विद्मा शरस्य पितरं पर्जन्यं भूरिधायसम् ।  
(अव्श्_१,२।१च्) विद्मो ष्व् अस्य मातरं पृथिवीं भूरिवर्पसम् ॥१॥  

(अव्श्_१,२।२अ) ज्याके परि णो नमाश्मानं तन्वं कृधि ।  
(अव्श्_१,२।२च्) वीडुर् वरीयो ऽरातीर् अप द्वेषांस्य् आ कृधि ॥२॥  

(अव्श्_१,२।३अ) वृक्षं यद् गावः परिषस्वजाना अनुस्फुरं शरं अर्चन्त्य् ऋभुम् ।  
(अव्श्_१,२।३च्) शरुम् अस्मद् यावय दिद्युम् इन्द्र ॥३॥  
  
(अव्श्_१,२।४अ) यथा द्यां च पृथिवीं चान्तस् तिष्ठति तेजनम् ।  
(अव्श्_१,२।४च्) एवा रोगं चास्रावं चान्तस् तिष्ठतु मुञ्ज इत् ॥४॥  

(अव्श्_१,३।१अ) विद्मा शरस्य पितरं पर्जन्यं शतवृष्ण्यं ।  
(अव्श्_१,३।१च्) तेना ते तन्वे शं करं पृथिव्यां ते निषेचनं बहिष् टे अस्तु बाल् इति ॥१॥  
  
(अव्श्_१,३।२अ) विद्मा शरस्य पितरं मित्रं शतवृष्ण्यं ।  
(अव्श्_१,३।२च्) तेना ते तन्वे शं करं पृथिव्यां ते निषेचनं बहिष् टे अस्तु बाल् इति ॥२॥  
  
(अव्श्_१,३।३अ) विद्मा शरस्य पितरं वरुणं शतवृष्ण्यं ।  
(अव्श्_१,३।३च्) तेना ते तन्वे शं करं पृथिव्यां ते निषेचनं बहिष् टे अस्तु बाल् इति ॥३॥  
  
(अव्श्_१,३।४अ) विद्मा शरस्य पितरं चन्द्रं शतवृष्ण्यं ।  
(अव्श्_१,३।४च्) तेना ते तन्वे शं करं पृथिव्यां ते निषेचनं बहिष् टे अस्तु बाल् इति ॥४॥  
  
(अव्श्_१,३।५अ) विद्मा शरस्य पितरं सूर्यं शतवृष्ण्यं ।  
(अव्श्_१,३।५च्) तेना ते तन्वे शं करं पृथिव्यां ते निषेचनं बहिष् टे अस्तु बाल् इति ॥५॥  
  
(अव्श्_१,३।६अ) यद् आन्त्रेषु गवीन्योर् यद् वस्ताव् अधि संश्रितम् ।  
(अव्श्_१,३।६च्) एवा ते मूत्रं मुच्यतां बहिर् बाल् इति सर्वकम् ॥६॥  
  
(अव्श्_१,३।७अ) प्र ते भिनद्मि मेहनं वर्त्रं वेशन्त्या इव ।  
(अव्श्_१,३।७च्) एवा ते मूत्रं मुच्यतां बहिर् बाल् इति सर्वकम् ॥७॥  
  
(अव्श्_१,३।८अ) विषितं ते वस्तिबिलं समुद्रस्योदधेर् इव ।  
(अव्श्_१,३।८च्) एवा ते मूत्रं मुच्यतां बहिर् बाल् इति सर्वकम् ॥८॥  
  
(अव्श्_१,३।९अ) यथेषुका परापतद् अवसृष्टाधि धन्वनः ।  
(अव्श्_१,३।९च्) एवा ते मूत्रं मुच्यतां बहिर् बाल् इति सर्वकम् ॥९॥  

(अव्श्_१,४।१अ) अम्बयो यन्त्य् अध्वभिर् जामयो अध्वरीयताम् ।  
(अव्श्_१,४।१च्) पृञ्चतीर् मधुना पयः ॥१॥  
  
(अव्श्_१,४।२अ) अमूर् या उप सूर्ये याभिर् वा सूर्यः सह ।  
(अव्श्_१,४।२च्) ता नो हिन्वन्त्व् अध्वरम् ॥२॥  
  
(अव्श्_१,४।३अ) अपो देवीर् उप ह्वये यत्र गावः पिबन्ति नः ।  
(अव्श्_१,४।३च्) सिन्धुभ्यः कर्त्वं हविः ॥३॥  
  
(अव्श्_१,४।४अ) अप्स्व् अन्तर् अमृतम् अप्सु भेषजम् ।  
(अव्श्_१,४।४च्) अपाम् उत प्रशस्तिभिर् अश्वा भवथ वाजिनो गावो भवथ वाजिनीः ॥४॥  

(अव्श्_१,५।१अ) आपो हि ष्ठा मयोभुवस् ता न ऊर्जे दधातन ।  
(अव्श्_१,५।१च्) महे रणाय चक्षसे ॥१॥  
  
(अव्श्_१,५।२अ) यो वः शिवतमो रसस् तस्य भाजयतेह नः ।  
(अव्श्_१,५।२च्) उशतीर् इव मातरः ॥२॥  
  
(अव्श्_१,५।३अ) तस्मा अरं गमाम वो यस्य क्षयाय जिन्वथ ।  
(अव्श्_१,५।३च्) आपो जनयथा च नः ॥३॥  
  
(अव्श्_१,५।४अ) ईशाना वार्याणां क्षयन्तीश् चर्षणीनाम् ।  
(अव्श्_१,५।४च्) अपो याचामि भेषजम् ॥४॥  

(अव्श्_१,६।१अ) शं नो देवीर् अभिष्टय आपो भवन्तु पीतये ।  
(अव्श्_१,६।१च्) शं योर् अभि स्रवन्तु नः ॥१॥  
  
(अव्श्_१,६।२अ) अप्सु मे सोमो अब्रवीद् अन्तर् विश्वानि भेषजा ।  
(अव्श्_१,६।२च्) अग्निं च विश्वशम्भुवम् ॥२॥  
  
(अव्श्_१,६।३अ) आपः पृणीत भेषजं वरूथं तन्वे मम ।  
(अव्श्_१,६।३च्) ज्योक् च सूर्यं दृशे ॥३॥  
  
(अव्श्_१,६।४अ) शं न आपो धन्वन्याः शम् उ सन्त्व् अनूप्याः ।  
(अव्श्_१,६।४च्) शं नः खनित्रिमा आपः शम् उ याः कुम्भ आभृताः ।  
(अव्श्_१,६।४ए) शिवा नः सन्तु वार्षिकीः ॥४॥  

(अव्श्_१,७।१अ) स्तुवानम् अग्न आ वह यातुधानं किमीदिनम् ।  
(अव्श्_१,७।१च्) त्वं हि देव वन्दितो हन्ता दस्योर् बभूविथ ॥१॥  
  
(अव्श्_१,७।२अ) आज्यस्य परमेष्ठिन् जातवेदस् तनूवशिन् ।  
(अव्श्_१,७।२च्) अग्ने तौलस्य प्राशान यातुधानान् वि लापय ॥२॥  
  
(अव्श्_१,७।३अ) वि लपन्तु यातुधाना अत्त्रिणो ये किमीदिनः ।  
(अव्श्_१,७।३च्) अथेदम् अग्ने नो हविर् इन्द्रश् च प्रति हर्यतम् ॥३॥  
  
(अव्श्_१,७।४अ) अग्निः पूर्व आ रभतां प्रेन्द्रो नुदतु बाहुमान् ।  
(अव्श्_१,७।४च्) ब्रवीतु सर्वो यातुमान् अयम् अस्मीत्य् एत्य ॥४॥  
  
(अव्श्_१,७।५अ) पश्याम ते वीर्यं जातवेदः प्र णो ब्रूहि यातुधानान् नृचक्षः ।  
(अव्श्_१,७।५च्) त्वया सर्वे परितप्ताः पुरस्तात् त आ यन्तु प्रब्रुवाणा उपेदम् ॥५॥  
  
(अव्श्_१,७।६अ) आ रभस्व जातवेदो ऽस्माकार्थाय जज्ञिषे ।  
(अव्श्_१,७।६च्) दूतो नो अग्ने भूत्वा यातुधानान् वि लापय ॥६॥  
  
(अव्श्_१,७।७अ) त्वम् अग्ने यातुधानान् उपबद्धां इहा वह ।  
(अव्श्_१,७।७च्) अथैषाम् इन्द्रो वज्रेणापि शीर्षाणि वृश्चतु ॥७॥  

(अव्श्_१,८।१अ) इदं हविर् यातुधानान् नादी फेनम् इवा वहत् ।  
(अव्श्_१,८।१च्) य इदं स्त्री पुमान् अकर् इह स स्तुवतां जनः ॥१॥  
  
(अव्श्_१,८।२अ) अयं स्तुवान आगमद् इमं स्म प्रति हर्यत ।  
(अव्श्_१,८।२च्) बृहस्पते वशे लब्ध्वाग्नीषोमा वि विध्यतम् ॥२॥  
  
(अव्श्_१,८।३अ) यातुधानस्य सोमप जहि प्रजां नयस्व च ।  
(अव्श्_१,८।३च्) नि स्तुवानस्य पातय परम् अक्ष्य् उतावरम् ॥३॥  
  
(अव्श्_१,८।४अ) यत्रैषाम् अग्ने जनिमानि वेत्थ गुहा सताम् अत्त्रिणां जातवेदः ।  
(अव्श्_१,८।४च्) तांस् त्वं ब्रह्मणा वावृधानो जह्य् एषां शततर्हम् अग्ने ॥४॥  

(अव्श्_१,९।१अ) अस्मिन् वसु वसवो धारयन्त्व् इन्द्रः पूषा वरुणो मित्रो अग्निः ।  
(अव्श्_१,९।१च्) इमम् आदित्या उत विश्वे च देवा उत्तरस्मिन् ज्योतिषि धारयन्तु ॥१॥  
  
(अव्श्_१,९।२अ) अस्य देवाः प्रदिशि ज्योतिर् अस्तु सूर्यो अग्निर् उत वा हिरण्यम् ।  
(अव्श्_१,९।२च्) सपत्ना अस्मद् अधरे भवन्तूत्तमं नाकम् अधि रोहयेमम् ॥२॥  
  
(अव्श्_१,९।३अ) येनेन्द्राय समभरः पयांस्य् उत्तमेन ब्रह्मणा जातवेदः ।  
(अव्श्_१,९।३च्) तेन त्वम् अग्न इह वर्धयेमं सजातानां श्रैष्ठ्य आ धेह्य् एनम् ॥३॥  
  
(अव्श्_१,९।४अ) ऐषां यज्ञम् उत वर्चो ददे ऽहं रायस् पोषम् उत चित्तान्य् अग्ने ।  
(अव्श्_१,९।४च्) सपत्ना अस्मद् अधरे भवन्तूत्तमं नाकम् अधि रोहयेमम् ॥४॥  

(अव्श्_१,१०।१अ) अयं देवानाम् असुरो वि राजति वशा हि सत्या वरुणस्य राज्ञः ।  
(अव्श्_१,१०।१च्) ततस् परि ब्रह्मणा शाशदान उग्रस्य मन्योर् उद् इमं नयामि ॥१॥  
  
(अव्श्_१,१०।२अ) नमस् ते रजन् वरुणास्तु मन्यवे विश्वं ह्य् उग्र निचिकेषि द्रुग्धम् ।  
(अव्श्_१,१०।२च्) सहस्रम् अन्यान् प्र सुवामि साकं शतं जीवाति शरदस् तवायम् ॥२॥  
  
(अव्श्_१,१०।३अ) यद् उवक्थानृतम् जिह्वया वृजिनं बहु ।  
(अव्श्_१,१०।३च्) राज्ञस् त्वा सत्यधर्मणो मुञ्चामि वरुणाद् अहम् ॥३॥  
  
(अव्श्_१,१०।४अ) मुञ्चामि त्वा वैश्वानराद् अर्णवान् महतस् परि ।  
(अव्श्_१,१०।४च्) सजातान् उग्रेहा वद ब्रह्म चाप चिकीहि नः ॥४॥  

(अव्श्_१,११।१अ) वषट् ते पूषन्न् अस्मिन्त् सूताव् अर्यमा होता कृणोतु वेधाः ।  
(अव्श्_१,११।१च्) सिस्रतां नार्य् ऋतप्रजाता वि पर्वाणि जिहतां सूतवा उ ॥१॥  
  
(अव्श्_१,११।२अ) चतस्रो दिवः प्रदिशश् चतस्रो भूम्या उत ।  
(अव्श्_१,११।२च्) देवा गर्भं सम् ऐरयन् तं व्य् ऊर्णुवन्तु सूतवे ॥२॥  
  
(अव्श्_१,११।३अ) सूषा व्य् ऊर्णोतु वि योनिं हापयामसि ।  
(अव्श्_१,११।३च्) श्रथया सूषणे त्वम् अव त्वं बिष्कले सृज ॥३॥  
  
(अव्श्_१,११।४अ) नेव मांसे न पीवसि नेव मज्जस्व् आहतम् ।  
(अव्श्_१,११।४च्) अवैतु पृश्नि शेवलं शुने जराय्व् अत्तवे ऽव जरायु पद्यताम् ॥४॥  
  
(अव्श्_१,११।५अ) वि ते भिनद्मि मेहनं वि योनिं वि गवीनिके ।  
(अव्श्_१,११।५च्) वि मातरं च पुत्रं च वि कुमारं जरायुणाव जरायु पद्यताम् ॥५॥  
  
(अव्श्_१,११।६अ) यथा वातो यथा मनो यथा पतन्ति पक्षिणः ।  
(अव्श्_१,११।६च्) एवा त्वं दशमास्य साकं जरायुणा पताव जरायु पद्यताम् ॥६॥  

(अव्श्_१,१२।१अ) जरायुजः प्रथम उस्रियो वृषा वाताभ्रजा स्तनयन्न् एति वृष्ट्या ।  
(अव्श्_१,१२।१च्) स नो मृडाति तन्व ऋजुगो रुजन् य एकम् ओजस् त्रेधा विचक्रमे ॥१॥  
  
(अव्श्_१,१२।२अ) अङ्गेअङ्गे शोचिषा शिश्रियाणं नमस्यन्तस् त्वा हविषा विधेम ।  
(अव्श्_१,१२।२च्) अङ्कान्त् समङ्कान् हविषा विधेम यो अग्रभीत् पर्वास्या ग्रभीता ॥२॥  
  
(अव्श्_१,१२।३अ) मुञ्च शीर्षक्त्या उत कास एनं परुष्परुर् आविवेशा यो अस्य ।  
(अव्श्_१,१२।३च्) यो अभ्रजा वातजा यश् च शुष्मो वनस्पतीन्त् सचतां पर्वतांश् च ॥३॥  
  
(अव्श्_१,१२।४अ) शं मे परस्मै गात्राय शम् अस्त्व् अवराय मे ।  
(अव्श्_१,१२।४च्) शं मे चतुर्भ्यो अङ्गेभ्यः शम् अस्तु तन्वे मम ॥४॥  

(अव्श्_१,१३।१अ) नमस् ते अस्तु विद्युते नमस् ते स्तनयित्नवे ।  
(अव्श्_१,१३।१च्) नमस् ते अस्त्व् अश्मने येना दूडाशे अस्यसि ॥१॥  
  
(अव्श्_१,१३।२अ) नमस् ते प्रवतो नपाद् यतस् तपः समूहसि ।  
(अव्श्_१,१३।२च्) मृडया नस् तनूभ्यो मयस् तोकेभ्यस् कृधि ॥२॥  
  
(अव्श्_१,१३।३अ) प्रवतो नपान् नम एवास्तु तुभ्यं नमस् ते हेतये तपुषे च कृण्मः ।  
(अव्श्_१,१३।३च्) विद्म ते धाम परमं गुहा यत् समुद्रे अन्तर् निहितासि नाभिः ॥३॥  
  
(अव्श्_१,१३।४अ) यां त्वा देवा असृजन्त विश्व इषुं कृण्वाना असनाय धृष्णुम् ।  
(अव्श्_१,१३।४च्) सा नो मृड विदथे गृणाना तस्यै ते नमो अस्तु देवि ॥४॥  

(अव्श्_१,१४।१अ) भगम् अस्या वर्च आदिष्य् अधि वृक्षाद् इव स्रजम् ।  
(अव्श्_१,१४।१च्) महाबुध्न इव पर्वतो ज्योक् पितृष्व् आस्ताम् ॥१॥  
  
(अव्श्_१,१४।२अ) एषा ते राजन् कन्या वधूर् नि धूयताम् यम ।  
(अव्श्_१,१४।२च्) सा मातुर् बध्यतां गृहे ऽथो भ्रातुर् अथो पितुः ॥२॥  
  
(अव्श्_१,१४।३अ) एषा ते कुलपा राजन् ताम् उ ते परि दद्मसि ।  
(अव्श्_१,१४।३च्) ज्योक् पितृष्व् आसाता आ शीर्ष्णः शमोप्यात् ॥३॥  
  
(अव्श्_१,१४।४अ) असितस्य ते ब्रह्मणा कश्यपस्य गयस्य च ।  
(अव्श्_१,१४।४च्) अन्तःकोशम् इव जामयो ऽपि नह्यामि ते भगम् ॥४ ॥  

(अव्श्_१,१५।१अ) सं सं स्रवन्तु सिन्धवः सं वाताः सं पतत्रिणः ।  
(अव्श्_१,१५।१च्) इमं यज्ञं प्रदिवो मे जुषन्तां संस्राव्येण हविषा जुहोमि ॥१॥  
  
(अव्श्_१,१५।२अ) इहैव हवम् आ यात म इह संस्रावणा उतेमं वर्धयता गिरः ।  
(अव्श्_१,१५।२च्) इहैतु सर्वो यः पशुर् अस्मिन् तिष्ठतु या रयिः ॥२॥  
  
(अव्श्_१,१५।३अ) ये नदीनां संस्रवन्त्य् उत्सासः सदम् अक्षिताः ।  
(अव्श्_१,१५।३च्) तेभिर् मे सर्वैः संस्रावैर् धनं सं स्रावयामसि ॥३॥  
  
(अव्श्_१,१५।४अ) ये सर्पिषः संस्रवन्ति क्षीरस्य चोदकस्य च  
(अव्श्_१,१५।४ब्) तेभिर् मे सर्वैः संस्रावैर् धनं सं स्रावयामसि ॥४॥  
(अव्श्_१,१६।१अ) ये ऽमावास्यां रात्रिम् उदस्थुर् व्राजम् अत्त्रिणः ।  
(अव्श्_१,१६।१च्) अग्निस् तुरीयो यातुहा सो अस्मभ्यम् अधि ब्रवत् ॥१॥  
  
(अव्श्_१,१६।२अ) सीसायाध्य् आह वरुणः सीसायाग्निर् उपावति ।  
(अव्श्_१,१६।२च्) सीसं म इन्द्रः प्रायछत् तद् अङ्ग यातुचातनम् ॥२॥  
  
(अव्श्_१,१६।३अ) इदं विष्कन्धं सहत इदं बाधते अत्त्रिणः ।  
(अव्श्_१,१६।३च्) अनेन विश्वा ससहे या जातानि पिशाच्याः ॥३॥  
  
(अव्श्_१,१६।४अ) यदि नो गां हंसि यद्य् अश्वं यदि पूरुषम् ।  
(अव्श्_१,१६।४च्) तं त्वा सीसेन विध्यामो यथा नो ऽसो अवीरहा ॥४॥  

(अव्श्_१,१७।१अ) अमूर् या यन्ति योषितो हिरा लोहितवाससः ।  
(अव्श्_१,१७।१च्) अभ्रातर इव जामयस् तिष्ठन्तु हतवर्चसः ॥१॥  
  
(अव्श्_१,१७।२अ) तिष्ठावरे तिष्ठ पर उत त्वं तिष्ठ मध्यमे ।  
(अव्श्_१,१७।२च्) कनिष्ठिका च तिष्ठति तिष्ठाद् इद् धमनिर् मही ॥२॥  
  
(अव्श्_१,१७।३अ) शतस्य धमनीनां सहस्रस्य हिराणाम् ।  
(अव्श्_१,१७।३च्) अस्थुर् इन् मध्यमा इमाः साकम् अन्ता अरंसत ॥३॥  
  
(अव्श्_१,१७।४अ) परि वः सिकतावती धनूर् बृहत्य् अक्रमीत् ।  
(अव्श्_१,१७।४च्) तिष्ठतेलयता सु कम् ॥४॥  

(अव्श्_१,१८।१अ) निर् लक्ष्म्यं ललाम्यं निर् अरातिं सुवामसि ।  
(अव्श्_१,१८।१च्) अथ या भद्रा तानि नः प्रजाया अरातिं नयामसि ॥१॥  
  
(अव्श्_१,१८।२अ) निर् अरणिं सविता साविषक् पदोर् निर् हस्तयोर् वरुणो मित्रो अर्यमा ।  
(अव्श्_१,१८।२च्) निर् अस्मभ्यम् अनुमती रराणा प्रेमां देवा असाविषुः सौभगाय ॥२॥  
  
(अव्श्_१,१८।३अ) यत् त आत्मनि तन्वां घोरम् अस्ति यद् वा केशेषु प्रतिचक्षणे वा ।  
(अव्श्_१,१८।३च्) सर्वं तद् वाचाप हन्मो वयं देवस् त्वा सविता सूदयतु ॥३॥  
  
(अव्श्_१,१८।४अ) रिश्यपदीं वृषदतीं गोषेधां विधमाम् उत ।  
(अव्श्_१,१८।४च्) विलीढ्यं ललाम्यं ता अस्मन् नाशयामसि ॥४॥  

(अव्श्_१,१९।१अ) मा नो विदन् विव्याधिनो मो अभिव्याधिनो विदन् ।  
(अव्श्_१,१९।१च्) आराच् छरव्या अस्मद् विषूचीर् इन्द्र पातय ॥१॥  
  
(अव्श्_१,१९।२अ) विष्वञ्चो अस्मच् छरवः पतन्तु ये अस्ता ये चास्याः ।  
(अव्श्_१,१९।२च्) दैवीर् मनुष्येसवो ममामित्रान् वि विध्यत ॥२॥  
  
(अव्श्_१,१९।३अ) यो नः स्वो यो अरणः सजात उत निष्ट्यो यो अस्मां अभिदासति ।  
(अव्श्_१,१९।३च्) रुद्रः शरव्ययैतान् ममामित्रान् वि विध्यतु ॥३॥  
  
(अव्श्_१,१९।४अ) यः सपत्नो यो ऽसपत्नो यश् च द्विषन् छपाति नः ।  
(अव्श्_१,१९।४च्) देवास् तं सर्वे धूर्वन्तु ब्रह्म वर्म ममान्तरम् ॥४॥  

(अव्श्_१,२०।१अ) अदारसृद् भवतु देव सोमास्मिन् यज्ञे मरुतो मृडता नः ।  
(अव्श्_१,२०।१च्) मा नो विदद् अभिभा मो अशस्तिर् मा नो विदद् वृजिना द्वेष्या या ॥१॥  
  
(अव्श्_१,२०।२अ) यो अद्य सेन्यो वधो ऽघायूनाम् उदीरते ।  
(अव्श्_१,२०।२च्) युवं तं मित्रावरुणाव् अस्मद् यावयतं परि ॥२॥  
  
(अव्श्_१,२०।३अ) इतश् च यद् अमुतश् च यद् वधं वरुण यावय ।  
(अव्श्_१,२०।३च्) वि महच् छर्म यछ वरीयो यावया वधम् ॥३॥  
  
(अव्श्_१,२०।४अ) शास इत्था महां अस्य् अमित्रसाहो अस्तृतः ।  
(अव्श्_१,२०।४च्) न यस्य हन्यते सखा न जीयते कदा चन ॥४॥  

(अव्श्_१,२१।१अ) स्वस्तिदा विशां पतिर् वृत्रहा विमृधो वशी ।  
(अव्श्_१,२१।१च्) वृषेन्द्रः पुर एतु नः सोमपा अभयङ्करः ॥१॥  
  
(अव्श्_१,२१।२अ) वि न इन्द्र मृधो जहि नीचा यछ पृतन्यतः ।  
(अव्श्_१,२१।२च्) अधमं गमया तमो यो अस्मां अभिदासति ॥२॥  
  
(अव्श्_१,२१।३अ) वि रक्षो वि मृधो जहि वि वृत्रस्य हनू रुज ।  
(अव्श्_१,२१।३च्) वि मन्युम् इन्द्र वृत्रहन्न् अमित्रस्याभिदासतः ॥३॥  
  
(अव्श्_१,२१।४अ) अपेन्द्र द्विषतो मनो ऽप जिज्यासतो वधम् ।  
(अव्श्_१,२१।४च्) वि महच् छर्म यछ वरीयो यावया वधम् ॥४॥  

(अव्श्_१,२२।१अ) अनु सूर्यम् उद् अयतां हृद्द्योतो हरिमा च ते ।  
(अव्श्_१,२२।१च्) गो रोहितस्य वर्णेन तेन त्वा परि दध्मसि ॥१॥  
  
(अव्श्_१,२२।२अ) परि त्वा रोहितैर् वर्णैर् दीर्घायुत्वाय दध्मसि ।  
(अव्श्_१,२२।२च्) यथायम् अरपा असद् अथो अहरितो भुवत् ॥२॥  
  
(अव्श्_१,२२।३अ) या रोहिणीर् देवत्या गावो या उत रोहिणीः ।  
(अव्श्_१,२२।३च्) रूपंरूपं वयोवयस् ताभिष् ट्वा परि दध्मसि ॥३॥  
  
(अव्श्_१,२२।४अ) शुकेषु ते हरिमाणं रोपणाकासु दध्मसि ।  
(अव्श्_१,२२।४च्) अथो हारिद्रवेषु ते हरिमाणं नि दध्मसि ॥४॥  

(अव्श्_१,२३।१अ) नक्तञ्जातासि ओषधे रामे कृष्णे असिक्नि च ।  
(अव्श्_१,२३।१च्) इदं रजनि रजय किलासं पलितं च यत् ॥१॥  
  
(अव्श्_१,२३।२अ) किलासं च पलितं च निर् इतो नाशया पृषत् ।  
(अव्श्_१,२३।२च्) आ त्वा स्वो विशतां वर्णः परा शुक्लानि पातय ॥२॥  
  
(अव्श्_१,२३।३अ) असितं ते प्रलयनम् आस्थानम् असितं तव ।  
(अव्श्_१,२३।३च्) असिक्नी अस्य् ओषधे निर् इतो नाशया पृषत् ॥३॥  
  
(अव्श्_१,२३।४अ) अस्थिजस्य किलासस्य तनूजस्य च यत् त्वचि ।  
(अव्श्_१,२३।४च्) दूष्या कृतस्य ब्रह्मणा लक्ष्म श्वेतम् अनीनशम् ॥४॥  

(अव्श्_१,२४।१अ) सुपर्णो जातः प्रथमस् तस्य त्वं पित्तम् आसिथ ।  
(अव्श्_१,२४।१च्) तद् आसुरी युधा जिता रूपं चक्रे वनस्पतीन् ॥१॥  
(अव्श्_१,२४।२अ) आसुरी चक्रे प्रथमेदं किलासभेषजम् इदं किलासनाशनम् ।  
(अव्श्_१,२४।२च्) अनीनशत् किलासं सरूपाम् अकरत् त्वचम् ॥२॥  
  
(अव्श्_१,२४।३अ) सरूपा नाम ते माता सरूपो नाम ते पिता ।  
(अव्श्_१,२४।३च्) सरूपकृत् त्वम् ओषधे सा सरूपम् इदं कृधि ॥३॥  
  
(अव्श्_१,२४।४अ) श्यामा सरूपङ्करणी पृथिव्या अध्य् उद्भृता ।  
(अव्श्_१,२४।४च्) इदम् ऊ षु प्र साधय पुना रूपाणि कल्पय ॥४॥  

(अव्श्_१,२५।१अ) यद् अग्निर् आपो अदहत् प्रविश्य यत्राकृण्वन् धर्मधृतो नमांसि ।  
(अव्श्_१,२५।१च्) तत्र त आहुः परमं जनित्रं स नः संविद्वान् परि वृङ्ग्धि तक्मन् ॥१॥  
  
(अव्श्_१,२५।२अ) यद्य् अर्चिर् यदि वासि शोचिः शकल्येषि यदि वा ते जनित्रम् ।  
(अव्श्_१,२५।२च्) ह्रूडुर् नामासि हरितस्य देव स नः संविद्वान् परि वृङ्ग्धि तक्मन् ॥२॥  
  
(अव्श्_१,२५।३अ) यदि शोको यदि वाभिशोको यदि वा राज्ञो वरुणस्यासि पुत्रः ।  
(अव्श्_१,२५।३च्) ह्रूडुर् नामासि हरितस्य देव स नः संविद्वान् परि वृङ्ग्धि तक्मन् ॥३॥  
  
(अव्श्_१,२५।४अ) नमः शीताय तक्मने नमो रूराय शोचिषे कृणोमि ।  
(अव्श्_१,२५।४च्) यो अन्येद्युर् उभयद्युर् अभ्येति तृतीयकाय नमो अस्तु तक्मने ॥४॥  

(अव्श्_१,२६।१अ) आरे ऽसाव् अस्मद् अस्तु हेतिर् देवासो असत् ।  
(अव्श्_१,२६।१च्) आरे अश्मा यम् अस्यथ ॥१॥  
  
(अव्श्_१,२६।२अ) सखासाव् अस्मभ्यम् अस्तु रातिः सखेन्द्रो भगः ।  
(अव्श्_१,२६।२च्) सविता चित्रराधाः ॥२॥  
  
(अव्श्_१,२६।३अ) यूयम् नः प्रवतो नपान् मरुतः सूर्यत्वचसः ।  
(अव्श्_१,२६।३च्) शर्म यछथ सप्रथाः ॥३॥  
  
(अव्श्_१,२६।४अ) सुषूदत मृडत मृडया नस् तनूभ्यो ।  
(अव्श्_१,२६।४च्) मयस् तोकेभ्यस् कृधि ॥४॥  

(अव्श्_१,२७।१अ) अमूः पारे पृदाक्वस् त्रिषप्ता निर्जरायवः ।  
(अव्श्_१,२७।१च्) तासाम् जरायुभिर् वयम् अक्ष्याव् अपि व्ययामस्य् अघायोः परिपन्थिनः ॥१॥  
  
(अव्श्_१,२७।२अ) विषूच्य् एतु कृन्तती पिनाकम् इव बिभ्रती ।  
(अव्श्_१,२७।२च्) विष्वक् पुनर्भुवा मनो ऽसमृद्धा अघायवः ॥२॥  
  
(अव्श्_१,२७।३अ) न बहवः सम् अशकन् नार्भका अभि दाधृषुः ।  
(अव्श्_१,२७।३च्) वेणोर् अद्गा इवाभितो ऽसमृद्धा अघायवः ॥३॥  
  
(अव्श्_१,२७।४अ) प्रेतं पादौ प्र स्फुरतं वहतं पृणतो गृहान् ।  
(अव्श्_१,२७।४च्) इन्द्रान्य् एतु प्रथमाजीतामुषिता पुरः ॥४॥  

(अव्श्_१,२८।१अ) उप प्रागाद् देवो अग्नी रक्षोहामीवचातनः ।  
(अव्श्_१,२८।१च्) दहन्न् अप द्वयाविनो यातुधानान् किमीदिनः ॥१॥  
  
(अव्श्_१,२८।२अ) प्रति दह यातुधानान् प्रति देव किमीदिनः ।  
(अव्श्_१,२८।२च्) प्रतीचीः कृष्णवर्तने सं दह यातुधान्यः ॥२॥  
  
(अव्श्_१,२८।३अ) या शशाप शपनेन याघं मूरम् आदधे ।  
(अव्श्_१,२८।३च्) या रसस्य हरणाय जातम् आरेभे तोकम् अत्तु सा ॥३॥  
  
(अव्श्_१,२८।४अ) पुत्रम् अत्तु यातुधानीः स्वसारम् उत नप्त्यम् ।  
(अव्श्_१,२८।४च्) अधा मिथो विकेश्यो वि घ्नतां यातुधान्यो वि तृह्यन्ताम् अराय्यः ॥४॥  

(अव्श्_१,२९।१अ) अभीवर्तेन मणिना येनेन्द्रो अभिववृधे ।  
(अव्श्_१,२९।१च्) तेनास्मान् ब्रह्मणस् पते ऽभि राष्ट्राय वर्धय ॥१॥  
  
(अव्श्_१,२९।२अ) अभिवृत्य सपत्नान् अभि या नो अरातयः ।  
(अव्श्_१,२९।२च्) अभि पृतन्यन्तं तिष्ठाभि यो नो दुरस्यति ॥२॥  
  
(अव्श्_१,२९।३अ) अभि त्वा देवः सविताभि षोमो अवीवृधत् ।  
(अव्श्_१,२९।३च्) अभि त्वा विश्वा भूतान्य् अभीवर्तो यथाससि ॥३॥  
  
(अव्श्_१,२९।४अ) अभीवर्तो अभिभवः सपत्नक्षयणो मणिः ।  
(अव्श्_१,२९।४च्) राष्ट्राय मह्यं बध्यतां सपत्नेभ्यः पराभुवे ॥४॥  
  
(अव्श्_१,२९।५अ) उद् असौ सूर्यो अगाद् उद् इदं मामकं वचः ।  
(अव्श्_१,२९।५च्) यथाहं शत्रुहो ऽसान्य् असपत्नः सपत्नहा ॥५॥  
  
(अव्श्_१,२९।६अ) सपत्नक्षयणो वृषाभिरष्ट्रो विषासहिः ।  
(अव्श्_१,२९।६च्) यथाहम् एषां वीराणां विराजानि जनस्य च ॥६॥  

(अव्श्_१,३०।१अ) विश्वे देवा वसवो रक्षतेमम् उतादित्या जागृत यूयम् अस्मिन् ।  
(अव्श्_१,३०।१च्) मेमं सनाभिर् उत वान्यनाभिर् मेमं प्रापत् पौरुषेयो वधो यः ॥१॥  
  
(अव्श्_१,३०।२अ) ये वो देवाः पितरो ये च पुत्राः सचेतसो मे शृणुतेदम् उक्तम् ।  
(अव्श्_१,३०।२च्) सर्वेभ्यो वः परि ददाम्य् एतं स्वस्त्य् एनं जरसे वहाथ ॥२॥  
  
(अव्श्_१,३०।३अ) ये देवा दिवि ष्ठ ये पृथिव्यां ये अन्तरिक्ष ओषधीषु पशुष्व् अप्स्व् अन्तः ।  
(अव्श्_१,३०।३च्) ते कृणुत जरसम् आयुर् अस्मै शतम् अन्यान् परि वृणक्तु मृत्यून् ॥३॥  
  
(अव्श्_१,३०।४अ) येषां प्रयाजा उत वानुयाजा हुतभागा अहुतादश् च देवाः ।  
(अव्श्_१,३०।४च्) येषां वः पञ्च प्रदिशो विभक्तास् तान् वो अस्मै सत्रसदः कृणोमि ॥४॥  

(अव्श्_१,३१।१अ) आशानाम् आशापालेभ्यश् चतुर्भ्यो अमृतेभ्यः ।  
(अव्श्_१,३१।१च्) इदं भूतस्याध्यक्षेभ्यो विधेम हविषा वयम् ॥१॥  
  
(अव्श्_१,३१।२अ) य आशानाम् आशापालाश् चत्वार स्थन देवाः ।  
(अव्श्_१,३१।२च्) ते नो निरृत्याः पाशेभ्यो मुञ्चतांहसोअंहसः ॥२॥  
  
(अव्श्_१,३१।३अ) अस्रामस् त्वा हविषा यजाम्य् अश्लोणस् त्वा घृतेन जुहोमि ।  
(अव्श्_१,३१।३च्) य आशानाम् आशापालस् तुरीयो देवः स नः सुभूतम् एह वक्षत् ॥३॥  
  
(अव्श्_१,३१।४अ) स्वस्ति मात्र उत पित्रे नो अस्तु स्वस्ति गोभ्यो जगते पुरुषेभ्यः ।  
(अव्श्_१,३१।४च्) विश्वम् सुभूतम् सुविदत्रं नो अस्तु ज्योग् एव दृशेम सूर्यम् ॥४॥  

(अव्श्_१,३२।१अ) इदं जनासो विदथ महद् ब्रह्म वदिष्यति ।  
(अव्श्_१,३२।१च्) न तत् पृथिव्यां नो दिवि येन प्राणन्ति वीरुधः ॥१॥  
  
(अव्श्_१,३२।२अ) अन्तरिक्ष आसां स्थाम श्रान्तसदाम् इव ।  
(अव्श्_१,३२।२च्) आस्थानम् अस्य भूतस्य विदुष् टद् वेधसो न वा ॥२॥  
  
(अव्श्_१,३२।३अ) यद् रोदसी रेजमाने भूमिश् च निरतक्षतम् ।  
(अव्श्_१,३२।३च्) आर्द्रं तद् अद्य सर्वदा समुद्रस्येव श्रोत्याः ॥३॥  
  
(अव्श्_१,३२।४अ) विश्वम् अन्याम् अभीवार तद् अन्यस्याम् अधि श्रितम् ।  
(अव्श्_१,३२।४च्) दिवे च विश्ववेदसे पृथिव्यै चाकरं नमः ॥४॥  

(अव्श्_१,३३।१अ) हिरण्यवर्णाः शुचयः पावका यासु जातः सविता यास्व् अग्निः ।  
(अव्श्_१,३३।१च्) या अग्निं गर्भं दधिरे सुवर्णास् ता न आपः शं स्योना भवन्तु ॥१॥  
  
(अव्श्_१,३३।२अ) यासां राजा वरुणो याति मध्ये सत्यानृते अवपश्यन् जनानाम् ।  
(अव्श्_१,३३।२च्) या अग्निं गर्भं दधिरे सुवर्णास् ता न आपः शं स्योना भवन्तु ॥२॥  
  
(अव्श्_१,३३।३अ) यासां देवा दिवि कृण्वन्ति भक्षं या अन्तरिक्षे बहुधा भवन्ति ।  
(अव्श्_१,३३।३च्) या अग्निं गर्भं दधिरे सुवर्णास् ता न आपः शं स्योना भवन्तु ॥३॥  
  
(अव्श्_१,३३।४अ) शिवेन मा चक्षुषा पश्यतापः शिवया तन्वोप स्पृशत त्वचं मे ।  
(अव्श्_१,३३।४च्) घृतश्चुतः शुचयो याः पावकास् ता न आपः शं स्योना भवन्तु ॥४॥  

(अव्श्_१,३४।१अ) इयं वीरुन् मधुजाता मधुना त्वा खनामसि ।  
(अव्श्_१,३४।१च्) मधोर् अधि प्रजातासि सा नो मधुमतस् कृधि ॥१॥  
  
(अव्श्_१,३४।२अ) जिह्वाया अग्रे मधु मे जिह्वामूले मधूलकम् ।  
(अव्श्_१,३४।२च्) ममेद् अह क्रताव् असो मम चित्तम् उपायसि ॥२॥  
  
(अव्श्_१,३४।३अ) मधुमन् मे निक्रमणं मधुमन् मे परायणम् ।  
(अव्श्_१,३४।३च्) वाचा वदामि मधुमद् भूयासं मधुसन्दृशः ॥३॥  
(अव्श्_१,३४।४अ) मधोर् अस्मि मधुतरो मदुघान् मधुमत्तरः ।  
(अव्श्_१,३४।४च्) माम् इत् किल त्वं वनाः शाखां मधुमतीम् इव ॥४॥  
  
(अव्श्_१,३४।५अ) परि त्वा परितत्नुनेक्षुणागाम् अविद्विषे ।  
(अव्श्_१,३४।५च्) यथा मां कमिन्य् असो यथा मन् नापगा असः ॥५॥  
  
(अव्श्_१,३५।१अ) यद् आबध्नन् दाक्षायणा हिरण्यं शतानीकाय सुमनस्यमानाः ।  
(अव्श्_१,३५।१च्) तत् ते बद्नाम्य् आयुषे वर्चसे बलाय दीर्घायुत्वाय शतशारदाय ॥१॥  
  
(अव्श्_१,३५।२अ) नैनं रक्षांसि न पिशाचाः सहन्ते देवानाम् ओजः प्रथमजम् ह्य् एतत् ।  
(अव्श्_१,३५।२च्) यो बिभर्ति दाक्षायणं हिरण्यं स जीवेषु कृणुते दीर्घम् आयुः ॥२॥  
  
(अव्श्_१,३५।३अ) अपां तेजो ज्योतिर् ओजो बलं च वनस्पतीनाम् उत वीर्याणि ।  
(अव्श्_१,३५।३च्) इन्द्र इवेन्द्रियाण्य् अधि धारयामो अस्मिन् तद् दक्षमाणो बिभरद् धिरण्यम् ॥३॥  
  
(अव्श्_१,३५।४अ) समानां मासाम् ऋतुभिष् ट्वा वयं संवत्सरस्य पयसा पिपर्मि ।  
(अव्श्_१,३५।४च्) इन्द्राग्नी विश्वे देवास् ते ऽनु मन्यन्ताम् अहृणीयमानाः ॥४॥  

(अव्श्_२,१।१अ) वेनस् तत् पश्यत् परमं गुहा यद् यत्र विश्वं भवत्य् एकरूपम् ।  
(अव्श्_२,१।१च्) इदं पृश्निर् अदुहज् जायमानाः स्वर्विदो अभ्य् अनूषत व्राः ॥१॥  
  
(अव्श्_२,१।२अ) प्र तद् वोचेद् अमृतस्य विद्वान् गन्धर्वो धाम परमं गुहा यत् ।  
(अव्श्_२,१।२च्) त्रीणि पदानि निहिता गुहास्य यस् तानि वेद स पितुष् पितासत् ॥२॥  
  
(अव्श्_२,१।३अ) स नः पिता जनिता स उत बन्धुर् धामानि वेद भुवनानि विश्वा ।  
(अव्श्_२,१।३च्) यो देवानां नामध एक एव तं सम्प्रश्नं भुवना यन्ति सर्वा ॥३॥  
  
(अव्श्_२,१।४अ) परि द्यावापृथिवी सद्य आयम् उपातिष्ठे प्रथमजाम् ऋतस्य ।  
(अव्श्_२,१।४च्) वाचम् इव वक्तरि भुवनेष्ठा धास्युर् एष नन्व् एषो अग्निः ॥४॥  
  
(अव्श्_२,१।५अ) परि विश्वा भुवनान्य् आयम् ऋतस्य तन्तुं विततं दृशे कम् ।  
(अव्श्_२,१।५च्) यत्र देवा अमृतम् आनशानाः समाने योनाव् अध्य् ऐरयन्त ॥५॥  

(अव्श्_२,२।१अ) दिव्यो गन्धर्वो भुवनस्य यस् पतिर् एक एव नमस्यो विक्ष्व् ईड्यः ।  
(अव्श्_२,२।१च्) तं त्वा यौमि ब्रह्मणा दिव्य देव नमस् ते अस्तु दिवि ते सधस्थम् ॥१॥  
  
(अव्श्_२,२।२अ) दिवि स्पृष्टो यजतः सूर्यत्वग् अवयाता हरसो दैव्यस्य ।  
(अव्श्_२,२।२च्) मृडात् गन्धर्वो भुवनस्य यस् पतिर् एक एव नमस्यः सुशेवाः ॥२॥  
  
(अव्श्_२,२।३अ) अनवद्याभिः सम् उ जग्म आभिर् अप्सरास्व् अपि गन्धर्व आसीत् ।  
(अव्श्_२,२।३च्) समुद्र आसां सदनं म आहुर् यतः सद्य आ च परा च यन्ति ॥३॥  
  
(अव्श्_२,२।४अ) अभ्रिये दिद्युन् नक्षत्रिये या विश्वावसुं गन्धर्वं सचध्वे ।  
(अव्श्_२,२।४च्) ताभ्यो वो देवीर् नम इत् कृणोमि ॥४॥  
  
(अव्श्_२,२।५अ) याः क्लन्दास् तमिषीचयो ऽक्षकामा मनोमुहः ।  
(अव्श्_२,२।५च्) ताभ्यो गन्धर्वभ्यो ऽप्सराभ्यो ऽकरम् नमः ॥५॥  

(अव्श्_२,३।१अ) अदो यद् अवधावत्य् अवत्कम् अधि पर्वतात् ।  
(अव्श्_२,३।१च्) तत् ते कृणोमि भेषजं सुभेषजं यथाससि ॥१॥  
  
(अव्श्_२,३।२अ) आद् अङ्गा कुविद् अङ्ग शतं या भेषजानि ते ।  
(अव्श्_२,३।२च्) तेषाम् असि त्वम् उत्तमम् अनास्रावम् अरोगणम् ॥२॥  
  
(अव्श्_२,३।३अ) नीचैः खनन्त्य् असुरा अरुस्राणम् इदं महत् ।  
(अव्श्_२,३।३च्) तद् आस्रावस्य भेषजं तद् उ रोगम् अनीनशत् ॥३॥  
  
(अव्श्_२,३।४अ) उपजीका उद् भरन्ति समुद्राद् अधि भेषजम् ।  
(अव्श्_२,३।४च्) तद् आस्रावस्य भेषजं तद् उ रोगम् अशीशमत् ॥४॥  
  
(अव्श्_२,३।५अ) अरुस्राणम् इदं महत् पृथिव्या अध्य् उद्भृतम् ।  
(अव्श्_२,३।५च्) तद् आस्रावस्य भेषजं तद् उ रोगम् अनीनशत् ॥५॥  
  
(अव्श्_२,३।६अ) शं नो भवन्त्व् अप ओषधयः शिवाः ।  
(अव्श्_२,३।६च्) इन्द्रस्य वज्रो अप हन्तु रक्षस आराद् विसृष्टा इषवः पतन्तु रक्षसाम् ॥६॥  

(अव्श्_२,४।१अ) दीर्घायुत्वाय बृहते रणायारिष्यन्तो दक्षमाणाः सदैव ।  
(अव्श्_२,४।१च्) मणिं विष्कन्धदूषणं जङ्गिडं बिभृमो वयम् ॥१॥  
  
(अव्श्_२,४।२अ) जङ्गिडो जम्भाद् विशराद् विष्कन्धाद् अभिशोचनात् ।  
(अव्श्_२,४।२च्) मणिः सहस्रवीर्यः परि णः पातु विश्वतः ॥२॥  
  
(अव्श्_२,४।३अ) अयं विष्कन्धं सहते ऽयं बाधते अत्त्रिणः ।  
(अव्श्_२,४।३च्) अयं नो विश्वभेषजो जङ्गिडः पात्व् अंहसः ॥३॥  
  
(अव्श्_२,४।४अ) देवैर् दत्तेन मणिना जङ्गिडेन मयोभुवा ।  
(अव्श्_२,४।४च्) विष्कन्धं सर्वा रक्षांसि व्यायामे सहामहे ॥४॥  
  
(अव्श्_२,४।५अ) शणश् च मा जङ्गिडश् च विष्कन्धाद् अभि रक्षताम् ।  
(अव्श्_२,४।५च्) अरण्याद् अन्य आभृतः कृष्या अन्यो रसेभ्यः ॥५॥  
  
(अव्श्_२,४।६अ) कृत्यादूषिर् अयं मणिर् अथो अरातिदूषिः ।  
(अव्श्_२,४।६च्) अथो सहस्वान् जङ्गिडः प्र ण आयुंषि तारिषत् ॥६॥  

(अव्श्_२,५।१अ) इन्द्र जुषस्व प्र वहा याहि शूर हरिभ्याम् ।  
(अव्श्_२,५।१च्) पिबा सुतस्य मतेर् इह मधोश् चकानश् चारुर् मदाय ॥१॥  
  
(अव्श्_२,५।२अ) इन्द्र जठरं नव्यो न पृणस्व मधोर् दिवो न ।  
(अव्श्_२,५।२च्) अस्य सुतस्य स्वर् णोप त्वा मदाः सुवाचो अगुः ॥२॥  
  
(अव्श्_२,५।३अ) इन्द्रस् तुराषाण् मित्रो वृत्रं यो जघान यतीर् न ।  
(अव्श्_२,५।३च्) बिभेद वलं भृगुर् न ससहे शत्रून् मदे सोमस्य ॥३॥  
  
(अव्श्_२,५।४अ) आ त्वा विशन्तु सुतास इन्द्र पृणस्व कुक्षी विड्ढि शक्र धियेह्य् आ नः ।  
(अव्श्_२,५।४च्) श्रुधी हवं गिरो मे जुषस्वेन्द्र स्वयुग्भिर् मत्स्वेह महे रणाय ॥४॥  
  
(अव्श्_२,५।५अ) इन्द्रस्य नु प्र वोचं वीर्याणि यानि चकार प्रथमानि वज्री ।  
(अव्श्_२,५।५च्) अहन्न् अहिम् अनु अपस् ततर्द प्र वक्षणा अभिनत् पर्वतानाम् ॥५॥  
  
(अव्श्_२,५।६अ) अहन्न् अहिं पर्वते शिश्रियाणं त्वष्टास्मै वज्रं स्वर्यं ततक्ष ।  
(अव्श्_२,५।६च्) वाश्रा इव धेनवः स्यन्दमाना अञ्जः समुद्रम् अव जग्मुर् आपः ॥६॥  
  
(अव्श्_२,५।७अ) वृषायमाणो अवृणीत सोमं त्रिकद्रुकेषु अपिबत् सुतस्य ।  
(अव्श्_२,५।७च्) आ सायकं मघवादत्त वज्रम् अहन्न् एनं प्रथमजाम् अहीनाम् ॥७॥  

(अव्श्_२,६।१अ) समास् त्वाग्न ऋतवो वर्धयन्तु संवत्सरा ऋषयो यानि सत्या ।  
(अव्श्_२,६।१च्) सं दिव्येन दीदिहि रोचनेन विश्वा आ माहि प्रदिशश् चतस्रः ॥१॥  
  
(अव्श्_२,६।२अ) सं चेध्यस्वाग्ने प्र च वर्धयेमम् उच् च तिष्ठ महते सौभगाय ।  
(अव्श्_२,६।२च्) मा ते रिषन्न् उपसत्तारो अग्ने ब्रह्माणस् ते यशसः सन्तु मान्ये ॥२॥  
  
(अव्श्_२,६।३अ) त्वाम् अग्ने वृणते ब्राह्मणा इमे शिवो अग्ने संवरणे भवा नः ।  
(अव्श्_२,६।३च्) सपत्नहाग्ने अभिमातिजिद् भव स्वे गये जागृह्य् अप्रयुछन् ॥३॥  
  
(अव्श्_२,६।४अ) क्षत्रेणाग्ने स्वेन सं रभस्व मित्रेणाग्ने मित्रधा यतस्व ।  
(अव्श्_२,६।४च्) सजातानां मध्यमेष्ठा राज्ञाम् अग्ने विहव्यो दीदिहीह ॥४॥  
  
(अव्श्_२,६।५अ) अति निहो अति सृधो ऽत्य् अचित्तीर् अति द्विषः ।  
(अव्श्_२,६।५च्) विश्वा ह्य् अग्ने दुरिता तर त्वम् अथास्मभ्यं सहवीरं रयिं दाः ॥५॥  

(अव्श्_२,७।१अ) अघद्विष्टा देवजाता वीरुच् छपथयोपनी ।  
(अव्श्_२,७।१च्) आपो मलम् इव प्राणैक्षीत् सर्वान् मच् छपथां अधि ॥१॥  
  
(अव्श्_२,७।२अ) यश् च सापत्नः शपथो जाम्याः शपथश् च यः ।  
(अव्श्_२,७।२च्) ब्रह्मा यन् मन्युतः शपात् सर्वं तन् नो अधस्पदम् ॥२॥  
  
(अव्श्_२,७।३अ) दिवो मूलम् अवततं पृथिव्या अध्य् उत्ततम् ।  
(अव्श्_२,७।३च्) तेन सहस्रकाण्डेन परि णः पाहि विश्वतः ॥३॥  
  
(अव्श्_२,७।४अ) परि मां परि मे प्रजां परि णः पाहि यद् धनम् ।  
(अव्श्_२,७।४च्) अरातिर् नो मा तारीन् मा नस् तारिशुर् अभिमातयः ॥४॥  
  
(अव्श्_२,७।५अ) शप्तारम् एतु शपथो यः सुहार्त् तेन नः सह ।  
(अव्श्_२,७।५च्) चक्षुर्मन्त्रस्य दुर्हार्दः पृष्टीर् अपि शृणीमसि ॥५॥  

(अव्श्_२,८।१अ) उद् अगातां भगवती विचृतौ नाम तारके ।  
(अव्श्_२,८।१च्) वि क्षेत्रियस्य मुञ्चताम् अधमं पाशम् उत्तमम् ॥१॥  
  
(अव्श्_२,८।२अ) अपेयं रात्र्य् उछत्व् अपोछन्त्व् अभिकृत्वरीः ।  
(अव्श्_२,८।२च्) वीरुत् क्षेत्रियनाशन्य् अप क्षेत्रियम् उछतु ॥२॥  
  
(अव्श्_२,८।३अ) बभ्रोर् अर्जुनकाण्डस्य यवस्य ते पलाल्या तिलस्य तिलपिञ्ज्या ।  
(अव्श्_२,८।३च्) वीरुत् क्षेत्रियनाशन्य् अप क्षेत्रियम् उछतु ॥३॥  
  
(अव्श्_२,८।४अ) नमस् ते लाङ्गलेभ्यो नम ईषायुगेभ्यः ।  
(अव्श्_२,८।४च्) वीरुत् क्षेत्रियनाशन्य् अप क्षेत्रियम् उछतु ॥४॥  
  
(अव्श्_२,८।५अ) नमः सनिस्रसाक्षेभ्यो नमः सन्देश्येभ्यः ।  
(अव्श्_२,८।५च्) नमः क्षेत्रस्य पतये वीरुत् क्षेत्रियनाशन्य् अप क्षेत्रियम् उछतु ॥५॥  

(अव्श्_२,९।१अ) दशवृक्ष मुञ्चेमं रक्षसो ग्राह्या अधि यैनं जग्राह पर्वसु ।  
(अव्श्_२,९।१च्) अथो एनम् वनस्पते जीवानां लोकम् उन् नय ॥१॥  
  
(अव्श्_२,९।२अ) आगाद् उद् अगाद् अयं जीवानां व्रातम् अप्य् अगात् ।  
(अव्श्_२,९।२च्) अभूद् उ पुत्राणां पिता नृणां च भगवत्तमः ॥२॥  
  
(अव्श्_२,९।३अ) अधीतीर् अध्य् अगाद् अयम् अधि जीवपुरा अगान् ।  
(अव्श्_२,९।३च्) शतं ह्य् अस्य भिषजः सहस्रम् उत वीरुधः ॥३॥  
  
(अव्श्_२,९।४अ) देवास् ते चीतिम् अविदन् ब्रह्माण उत वीरुधः ।  
(अव्श्_२,९।४च्) चीतिं ते विश्वे देवा अविदन् भूम्याम् अधि ॥४॥  
  
(अव्श्_२,९।५अ) यश् चकार स निष् करत् स एव सुभिषक्तमः ।  
(अव्श्_२,९।५च्) स एव तुभ्यं भेषजानि कृणवद् भिषजा शुचिः ॥५॥  

(अव्श्_२,१०।१अ) क्षेत्रियात् त्वा निरृत्या जामिशंसाद् द्रुहो मुञ्चामि वरुणस्य पाशात् ।  
(अव्श्_२,१०।१च्) अनागसं ब्रह्मणा त्वा कृणोमि शिवे ते द्यावापृथिवी उभे स्ताम् ॥१॥  
  
(अव्श्_२,१०।२अ) शं ते अग्निः सहाद्भिर् अस्तु शं सोमः सहौषधीभिः ।  
(अव्श्_२,१०।२च्) एवाहं त्वां क्षेत्रियान् निरृत्या जामिशंसाद् द्रुहो मुञ्चामि वरुणस्य पाशात् ।  
(अव्श्_२,१०।२ए) अनागसं ब्रह्मणा त्वा कृणोमि शिवे ते द्यावापृथिवी उभे स्ताम् ॥२॥  
  
(अव्श्_२,१०।३अ) शम् ते वातो अन्तरिक्षे वयो धाच् छं ते भवन्तु प्रदिशश् चतस्रः ।  
(अव्श्_२,१०।३च्) एवाहं त्वां क्षेत्रियान् निरृत्या जामिशंसाद् द्रुहो मुञ्चामि वरुणस्य पाशात् ।  
(अव्श्_२,१०।३ए) अनागसं ब्रह्मणा त्वा कृणोमि शिवे ते द्यावापृथिवी उभे स्ताम् ॥३॥  
  
(अव्श्_२,१०।४अ) इमा या देवीः प्रदिशश् चतस्रो वातपत्नीर् अभि सूर्यो विचष्टे ।  
(अव्श्_२,१०।४च्) एवाहं त्वां क्षेत्रियान् निरृत्या जामिशंसाद् द्रुहो मुञ्चामि वरुणस्य पाशात् ।  
(अव्श्_२,१०।४ए) अनागसं ब्रह्मणा त्वा कृनोमि शिवे ते द्यावापृथिवी उभे स्ताम् ॥४॥  
  
(अव्श्_२,१०।५अ) तासु त्वान्तर् जरस्य् आ दधामि प्र यक्ष्म एतु निरृतिः पराचैः ।  
(अव्श्_२,१०।५च्) एवाहं त्वां क्षेत्रियान् निरृत्या जामिशंसाद् द्रुहो मुञ्चामि वरुणस्य पाशात् ।  
(अव्श्_२,१०।५ए) अनागसं ब्रह्मणा त्वा कृणोमि शिवे ते द्यावापृथिवी उभे स्ताम् ॥५॥  
  
(अव्श्_२,१०।६अ) अमुक्था यक्ष्माद् दुरिताद् अवद्याद् द्रुहः पाशाद् ग्राह्याश् चोद् अमुक्थाः ।  
(अव्श्_२,१०।६च्) एवाहं त्वां क्षेत्रियान् निरृत्या जामिशंसाद् द्रुहो मुञ्चामि वरुणस्य पाशात् ।  
(अव्श्_२,१०।६ए) अनागसं ब्रह्मणा त्वा कृणोमि शिवे ते द्यावापृथिवी उभे स्ताम् ॥६॥  
  
(अव्श्_२,१०।७अ) अहा अरातिम् अविदः स्योनम् अप्य् अभूर् भद्रे सुकृतस्य लोके ।  
(अव्श्_२,१०।७च्) एवाहं त्वां क्षेत्रियान् निरृत्या जामिशंसाद् द्रुहो मुञ्चामि वरुणस्य पाशात् ।  
(अव्श्_२,१०।७ए) अनागसं ब्रह्मणा त्वा कृणोमि शिवे ते द्यावापृथिवी उभे स्ताम् ॥७॥  
  
(अव्श्_२,१०।८अ) सूर्यम् ऋतं तमसो ग्राह्या अधि देवा मुञ्चन्तो असृजन् निर् एनसः ।  
(अव्श्_२,१०।८च्) एवाहम् त्वां क्षेत्रियान् निरृत्या जामिशंसाद् द्रुहो मुञ्चामि वरुणस्य पाशात् ।  
(अव्श्_२,१०।८ए) अनागसम् ब्रह्मणा त्वा कृणोमि शिवे ते द्यावापृथिवी उभे स्ताम् ॥८॥  

(अव्श्_२,११।१अ) दूष्या दूषिर् असि हेत्या हेतिर् असि मेन्या मेनिर् असि ।  
(अव्श्_२,११।१च्) आप्नुहि श्रेयांसम् अति समं क्राम ॥१॥  
  
(अव्श्_२,११।२अ) स्रक्त्यो ऽसि प्रतिसरो ऽसि प्रत्यभिचरणो ऽसि ।  
(अव्श्_२,११।२च्) आप्नुहि श्रेयांसम् अति समं क्राम ॥२॥  
  
(अव्श्_२,११।३अ) प्रति तम् अभि चर यो ऽस्मान् द्वेष्टि यं वयं द्विष्मः ।  
(अव्श्_२,११।३च्) आप्नुहि श्रेयांसम् अति समं क्राम ॥३॥  
(अव्श्_२,११।४अ) सूरिर् असि वर्चोधा असि तनूपानो ऽसि ।  
(अव्श्_२,११।४च्) आप्नुहि श्रेयांसम् अति समं क्राम ॥४॥  
  
(अव्श्_२,११।५अ) शुक्रो ऽसि भ्राजो ऽसि स्वर् असि ज्योतिर् असि ।  
(अव्श्_२,११।५च्) आप्नुहि श्रेयांसम् अति समं क्राम ॥५॥  

(अव्श्_२,१२।१अ) द्यावापृथिवी उर्व् अन्तरिक्षं क्षेत्रस्य पत्न्य् उरुगायो ऽद्भुतः ।  
(अव्श्_२,१२।१च्) उतान्तरिक्षम् उरु वातगोपं त इह तप्यन्तां मयि तप्यमाने ॥१॥  
  
(अव्श्_२,१२।२अ) इदं देवाः शृणुत ये यज्ञिया स्थ भरद्वाजो मह्यम् उक्थानि शंसति ।  
(अव्श्_२,१२।२च्) पाशे स बद्धो दुरिते नि युज्यतां यो अस्माकं मन इदं हिनस्ति ॥२॥  
  
(अव्श्_२,१२।३अ) इदम् इन्द्र शृणुहि सोमप यत् त्वा हृदा शोचता जोहवीमि ।  
(अव्श्_२,१२।३च्) वृश्चामि तं कुलिशेनेव वृक्षं यो अस्माकं मन इदं हिनस्ति ॥३॥  
  
(अव्श्_२,१२।४अ) अशीतिभिस् तिसृभिः सामगेभिर् आदित्येभिर् वसुभिर् अङ्गिरोभिः ।  
(अव्श्_२,१२।४च्) इष्टापूर्तम् अवतु नः पितॄणाम् आमुं ददे हरसा दैव्येन ॥४॥  
  
(अव्श्_२,१२।५अ) द्यावापृथिवी अनु मा दीधीथां विश्वे देवासो अनु मा रभध्वम् ।  
(अव्श्_२,१२।५च्) अङ्गिरसः पितरः सोम्यासः पापम् आ ऋछत्व् अपकामस्य कर्ता ॥५॥  
  
(अव्श्_२,१२।६अ) अतीव यो मरुतो मन्यते नो ब्रह्म वा यो निन्दिषत् क्रियमाणम् ।  
(अव्श्_२,१२।६च्) तपूंषि तस्मै वृजिनानि सन्तु ब्रह्मद्विषं द्यौर् अभिसन्तपाति ॥६॥  
  
(अव्श्_२,१२।७अ) सप्त प्राणान् अष्टौ मन्यस् तांस् ते वृश्चामि ब्रह्मणा ।  
(अव्श्_२,१२।७च्) अया यमस्य सादनम् अग्निदूतो अरङ्कृतः ॥७॥  
  
(अव्श्_२,१२।८अ) आ दधामि ते पदं समिद्धे जातवेदसि ।  
(अव्श्_२,१२।८च्) अग्निः शरीरं वेवेष्ट्व् असुं वाग् अपि गछतु ॥८॥  

(अव्श्_२,१३।१अ) आयुर्दा अग्ने जरसं वृणानो घृतप्रतीको घृतपृष्ठो अग्ने ।  
(अव्श्_२,१३।१च्) घृतं पीत्वा मधु चारु गव्यं पितेव पुत्रान् अभि रक्षताद् इमम् ॥१॥  
  
(अव्श्_२,१३।२अ) परि धत्त धत्त नो वर्चसेमम् जरामृत्युं कृणुत दीर्घम् आयुः ।  
(अव्श्_२,१३।२च्) बृहस्पतिः प्रायछद् वास एतत् सोमाय राज्ञे परिधातवा उ ॥२॥  
(अव्श्_२,१३।३अ) परीदं वासो अधिथाः स्वस्तये ऽभूर् गृष्टीनाम् अभिशस्तिपा उ ।  
(अव्श्_२,१३।३च्) शतं च जीव शरदः पुरूची रायश् च पोषम् उपसंव्ययस्व ॥३॥  
  
(अव्श्_२,१३।४अ) एह्य् अश्मानम् आ तिष्ठाश्मा भवतु ते तनूः ।  
(अव्श्_२,१३।४च्) कृण्वन्तु विश्वे देवा आयुष्टे शरदः शतम् ॥४॥  
  
(अव्श्_२,१३।५अ) यस्य ते वासः प्रथमवास्यं हरामस् तं त्वा विश्वे ऽवन्तु देवाः ।  
(अव्श्_२,१३।५च्) तं त्वा भ्रातरः सुवृधा वर्धमानम् अनु जायन्तां बहवः सुजातम् ॥५॥  

(अव्श्_२,१४।१अ) निःसालां धृष्णुं धिषणम् एकवाद्याम् जिघत्स्वम् ।  
(अव्श्_२,१४।१च्) सर्वाश् चण्डस्य नप्त्यो नाशयामः सदान्वाः ॥१॥  
  
(अव्श्_२,१४।२अ) निर् वो गोष्ठाद् अजामसि निर् अक्षान् निर् उपानशात् ।  
(अव्श्_२,१४।२च्) निर् वो मगुन्द्या दुहितरो गृहेभ्यश् चातयामहे ॥२॥  
  
(अव्श्_२,१४।३अ) असौ यो अधराद् गृहस् तत्र सन्त्व् अराय्यः ।  
(अव्श्_२,१४।३च्) तत्र सेदिर् न्य् उच्यतु सर्वाश् च यातुधान्यः ॥३॥  
  
(अव्श्_२,१४।४अ) भूतपतिर् निर् अजत्व् इन्द्रश् चेतः सदान्वाः ।  
(अव्श्_२,१४।४च्) गृहस्य बुध्न आसीनास् ता इन्द्रो वज्रेणाधि तिष्ठतु ॥४॥  
  
(अव्श्_२,१४।५अ) यदि स्थ क्षेत्रियाणां यदि वा पुरुषेषिताः ।  
(अव्श्_२,१४।५च्) यदि स्थ दस्युभ्यो जाता नश्यतेतः सदान्वाः ॥५॥  
  
(अव्श्_२,१४।६अ) परि धामान्य् आसाम् आशुर् गाष्ठाम् इवासरम् ।  
(अव्श्_२,१४।६च्) अजैषं सर्वान् आजीन् वो नश्यतेतः सदान्वाः ॥६॥  

(अव्श्_२,१५।१अ) यथा द्यौश् च पृथिवी च न बिभीतो न रिष्यतः ।  
(अव्श्_२,१५।१च्) एवा मे प्राण मा बिभेः ॥१॥  
  
(अव्श्_२,१५।२अ) यथाहश् च रात्री च न बिभीतो न रिष्यतः ।  
(अव्श्_२,१५।२च्) एवा मे प्राण मा बिभेः ॥२॥  
  
(अव्श्_२,१५।३अ) यथा सूर्यश् च चन्द्रश् च न बिभीतो न रिष्यतः ।  
(अव्श्_२,१५।३च्) एवा मे प्राण मा बिभेः ॥३॥  
  
(अव्श्_२,१५।४अ) यथा ब्रह्म च क्षत्रं च न बिभीतो न रिष्यतः ।  
(अव्श्_२,१५।४च्) एवा मे प्राण मा बिभेः ॥४॥  
  
(अव्श्_२,१५।५अ) यथा सत्यं चानृतं च न बिभीतो न रिष्यतः ।  
(अव्श्_२,१५।५च्) एवा मे प्राण मा बिभेः ॥५॥  
  
(अव्श्_२,१५।६अ) यथा भूतं च भव्यं च न बिभीतो न रिष्यतः ।  
(अव्श्_२,१५।६च्) एवा मे प्राण मा बिभेः ॥६॥  

(अव्श्_२,१६।१अ) प्राणापानौ मृत्योर् मा पातं स्वाहा ॥१॥  
  
(अव्श्_२,१६।२अ) द्यावापृथिवी उपश्रुत्या मा पातं स्वाहा ॥२॥  
  
(अव्श्_२,१६।३अ) सूर्य चक्षुषा मा पाहि स्वाहा ॥३॥  
  
(अव्श्_२,१६।४अ) अग्ने वैश्वानर विश्वैर् मा देवैः पाहि स्वाहा ॥४॥  
  
(अव्श्_२,१६।५अ) विश्वम्भर विश्वेन मा भरसा पाहि स्वाहा ॥५॥  

(अव्श्_२,१७।१अ) ओजो ऽस्य् ओजो मे दाः स्वाहा ।१॥  
  
(अव्श्_२,१७।२अ) सहो ऽसि सहो मे दाः स्वाहा ॥२॥  
  
(अव्श्_२,१७।३अ) बलम् असि बलं दाः स्वाहा ॥३॥  
  
(अव्श्_२,१७।४अ) आयुर् अस्य् आयुर् मे दाः स्वाह ॥४॥  
  
(अव्श्_२,१७।५अ) श्रोत्रम् असि श्रोत्रं मे दाः स्वाह ॥५॥  
  
(अव्श्_२,१७।६अ) चक्षुर् असि चक्षुर् मे दाः स्वाह ॥६॥  
  
(अव्श्_२,१७।७अ) परिपाणम् असि परिपाणं मे दाः स्वाह ॥७॥  

(अव्श्_२,१८।१अ) भ्रातृव्यक्षयणम् असि भ्रातृव्यचातनं मे दाः स्वाह ॥१॥  
  
(अव्श्_२,१८।२अ) सपत्नक्षयणम् असि सपत्नचातनं मे दाः स्वाह ॥२॥  
  
(अव्श्_२,१८।३अ) अरायक्षयणम् अस्य् अरायचातनं मे दाः स्वाह ॥३॥  
  
(अव्श्_२,१८।४अ) पिशाचक्षयणम् असि पिशाचचातनं मे दाः स्वाह ॥४॥  
  
(अव्श्_२,१८।५अ) सदान्वाक्षयणम् असि सदान्वाचातनं मे दाः स्वाह ॥५॥  

(अव्श्_२,१९।१अ) अग्ने यत् ते तपस् तेन तं प्रति तप यो ऽस्मान् द्वेष्टि यं वयं द्विष्मः ॥१॥  
  
(अव्श्_२,१९।२अ) अग्ने यत् ते हरस् तेन तं प्रति हर यो ऽस्मान् द्वेष्टि यं वयं द्विष्मः ॥२॥  
  
(अव्श्_२,१९।३अ) अग्ने यत् ते ऽर्चिस् तेन तं प्रत्य् अर्च यो ऽस्मान् द्वेष्टि यं वयं द्विष्मः ॥३॥  
  
(अव्श्_२,१९।४अ) अग्ने यत् ते शोचिस् तेन तं प्रति शोच यो ऽस्मान् द्वेष्टि यं वयं द्विष्मः ॥४॥  
  
(अव्श्_२,१९।५अ) अग्ने यत् ते तेजस् तेन तम् अतेजसं कृणु यो ऽस्मान् द्वेष्टि यं वयं द्विष्मः ॥५॥  

(अव्श्_२,२०।१अ) वायो यत् ते तपस् तेन तं प्रति तप यो ऽस्मान् द्वेष्टि यं वयं द्विष्मः ॥१॥  
  
(अव्श्_२,२०।२अ) वायो यत् ते हरस् तेन तं प्रति हर यो ऽस्मान् द्वेष्टि यं वयं द्विष्मः ॥२॥  
  
(अव्श्_२,२०।३अ) वायो यत् ते ऽर्चिस् तेन तं प्रत्य् अर्च यो ऽस्मान् द्वेष्टि यं वयं द्विष्मः ॥३॥  
  
(अव्श्_२,२०।४अ) वायो यत् ते शोचिस् तेन तं प्रति शोच यो ऽस्मान् द्वेष्टि यं वयं द्विष्मः ॥४॥  
  
(अव्श्_२,२०।५अ) वायो यत् ते तेजस् तेन तम् अतेजसं कृणु यो ऽस्मान् द्वेष्टि यं वयं द्विष्मः ॥५॥  

(अव्श्_२,२१।१अ) सूर्य यत् ते तपस् तेन तं प्रति तप यो ऽस्मान् द्वेष्टि यं वयं द्विष्मः ॥१॥  
  
(अव्श्_२,२१।२अ) सूर्य यत् ते हरस् तेन तं प्रति हर यो ऽस्मान् द्वेष्टि यं वयं द्विष्मः ॥२॥  
  
(अव्श्_२,२१।३अ) सूर्य यत् ते ऽर्चिस् तेन तं प्रत्य् अर्च यो ऽस्मान् द्वेष्टि यं वयं द्विष्मः ॥३॥  
  
(अव्श्_२,२१।४अ) सूर्य यत् ते शोचिस् तेन तं प्रति शोच यो ऽस्मान् द्वेष्टि यं वयं द्विष्मः ॥४॥  
  
(अव्श्_२,२१।५अ) सूर्य यत् ते तेजस् तेन तम् अतेजसं कृणु यो ऽस्मान् द्वेष्टि यं वयं द्विष्मः ॥५॥  

(अव्श्_२,२२।१अ) चन्द्र यत् ते तपस् तेन तं प्रति तप यो ऽस्मान् द्वेष्टि यं वयं द्विष्मः ॥१॥  
  
(अव्श्_२,२२।२अ) चन्द्र यत् ते हरस् तेन तं प्रति हर यो ऽस्मान् द्वेष्टि यं वयं द्विष्मः ॥२॥  
  
(अव्श्_२,२२।३अ) चन्द्र यत् ते ऽर्चिस् तेन तं प्रत्य् अर्च यो ऽस्मान् द्वेष्टि यं वयं द्विष्मः ॥३॥  
  
(अव्श्_२,२२।४अ) चन्द्र यत् ते शोचिस् तेन तं प्रति शोच यो ऽस्मान् द्वेष्टि यं वयं द्विष्मः ॥४॥  
  
(अव्श्_२,२२।५अ) चन्द्र यत् ते तेजस् तेन तम् अतेजसं कृणु यो ऽस्मान् द्वेष्टि यं वयं द्विष्मः ॥५॥  

(अव्श्_२,२३।१अ) आपो यद् वस् तपस् तेन तं प्रति तपत यो ऽस्मान् द्वेष्टि यं वयं द्विष्मः ॥१॥  
  
(अव्श्_२,२३।२अ) आपो यद् वस् हरस् तेन तं प्रति हरत यो ऽस्मान् द्वेष्टि यं वयं द्विष्मः ॥२॥  
  
(अव्श्_२,२३।३अ) आपो यद् वस् ऽर्चिस् तेन तं प्रति अर्चत यो ऽस्मान् द्वेष्टि यं वयं द्विष्मः ॥३॥  
  
(अव्श्_२,२३।४अ) आपो यद् वस् शोचिस् तेन तं प्रति शोचत यो ऽस्मान् द्वेष्टि यं वयं द्विष्मः ॥४॥  
  
(अव्श्_२,२३।५अ) आपो यद् वस् तेजस् तेन तम् अतेजसं कृणुत यो ऽस्मान् द्वेष्टि यं वयं द्विष्मः ॥५॥  

(अव्श्_२,२४।१अ) शेरभक शेरभ पुनर् वो यन्तु यातवः पुनर् हेतिः किमीदिनः ।  
(अव्श्_२,२४।१च्) यस्य स्थ तम् अत्त यो वो प्राहैत् तम् अत्त स्वा मांसान्य् अत्त ॥१॥  
  
(अव्श्_२,२४।२अ) शेवृधक शेवृध पुनर् वो यन्तु यातवः पुनर् हेतिः किमीदिनः ।  
(अव्श्_२,२४।२च्) यस्य स्थ तम् अत्त यो वो प्राहैत् तम् अत्त स्वा मांसान्य् अत्त ॥२॥  
  
(अव्श्_२,२४।३अ) म्रोकानुम्रोक पुनर् वो यन्तु यातवः पुनर् हेतिः किमीदिनः ।  
(अव्श्_२,२४।३च्) यस्य स्थ तम् अत्त यो वो प्राहैत् तम् अत्त स्वा मांसान्य् अत्त ॥३॥  
  
(अव्श्_२,२४।४अ) सर्पानुसर्प पुनर् वो यन्तु यातवः पुनर् हेतिः किमीदिनः ।  
(अव्श्_२,२४।४च्) यस्य स्थ तम् अत्त यो वो प्राहैत् तम् अत्त स्वा मांसान्य् अत्त ॥४॥  
  
(अव्श्_२,२४।५अ) जूर्णि पुनर् वो यन्तु यातवः पुनर् हेतिः किमीदिनः ।  
(अव्श्_२,२४।५च्) यस्य स्थ तम् अत्त यो वो प्राहैत् तम् अत्त स्वा मांसान्य् अत्त ॥५॥  
  
(अव्श्_२,२४।६अ) उपब्दे पुनर् वो यन्तु यातवः पुनर् हेतिः किमीदिनः ।  
(अव्श्_२,२४।६च्) यस्य स्थ तम् अत्त यो वो प्राहैत् तम् अत्त स्वा मांसान्य् अत्त ॥६॥  
  
(अव्श्_२,२४।७अ) अर्जुनि पुनर् वो यन्तु यातवः पुनर् हेतिः किमीदिनः ।  
(अव्श्_२,२४।७च्) यस्य स्थ तम् अत्त यो वो प्राहैत् तम् अत्त स्वा मांसान्य् अत्त ॥७॥  
  
(अव्श्_२,२४।८अ) भरूजि पुनर् वो यन्तु यातवः पुनर् हेतिः किमीदिनः ।  
(अव्श्_२,२४।८च्) यस्य स्थ तम् अत्त यो वो प्राहैत् तम् अत्त स्वा मांसान्य् अत्त ॥८॥  

(अव्श्_२,२५।१अ) शं नो देवी पृश्निपर्ण्य् अशं निरृत्या अकः ।  
(अव्श्_२,२५।१च्) उग्रा हि कण्वजम्भनी ताम् अभक्षि सहस्वतीम् ॥१॥  
  
(अव्श्_२,२५।२अ) सहमानेयं प्रथमा पृश्निपर्ण्य् अजायत ।  
(अव्श्_२,२५।२च्) तयाहं दुर्णाम्नां शिरो वृश्चामि शकुनेर् इव ॥२॥  
  
(अव्श्_२,२५।३अ) अरायम् असृक्पावानं यश् च स्फातिं जिहीर्षति ।  
(अव्श्_२,२५।३च्) गर्भादं कण्वं नाशय पृश्निपर्णि सहस्व च ॥३॥  
  
(अव्श्_२,२५।४अ) गिरिम् एनां आ वेशय कण्वान् जीवितयोपनान् ।  
(अव्श्_२,२५।४च्) तांस् त्वं देवि पृश्निपर्ण्य् अग्निर् इवानुदहन्न् इहि ॥४॥  
  
(अव्श्_२,२५।५अ) पराच एनान् प्र णुद कण्वान् जीवितयोपनान् ।  
(अव्श्_२,२५।५च्) तमांसि यत्र गछन्ति तत् क्रव्यादो अजीगमम् ॥५॥  

(अव्श्_२,२६।१अ) एह यन्तु पशवो ये परेयुर् वायुर् येषां सहचारं जुजोष ।  
(अव्श्_२,२६।१च्) त्वष्टा येषां रूपधेयानि वेदास्मिन् तान् गोष्ठे सविता नि यछतु ॥१॥  
  
(अव्श्_२,२६।२अ) इमं गोष्ठं पशवः सं स्रवन्तु बृहस्पतिर् आ नयतु प्रजानन् ।  
(अव्श्_२,२६।२च्) सिनीवाली नयत्व् आग्रम् एषाम् आजग्मुषो अनुमते नि यछ ॥२॥  
  
(अव्श्_२,२६।३अ) सं सं स्रवन्तु पशवः सम् अश्वाः सम् उ पूरुषाः ।  
(अव्श्_२,२६।३च्) सं धान्यस्य या स्फातिः संस्राव्येण हविषा जुहोमि ॥३॥  
  
(अव्श्_२,२६।४अ) सं सिञ्चामि गवां क्षीरम् सम् आज्येन बलम् रसम् ।  
(अव्श्_२,२६।४च्) संसिक्ता अस्माकं वीरा ध्रुवा गावो मयि गोपतौ ॥४॥  
  
(अव्श्_२,२६।५अ) आ हरामि गवां क्षीरम् आहार्षं धान्यं रसम् ।  
(अव्श्_२,२६।५च्) आहृता अस्माकं वीरा आ पत्नीर् इदम् अस्तकम् ॥५॥  

(अव्श्_२,२७।१अ) नेच् छत्रुः प्राशं जयाति सहमानाभिभूर् असि ।  
(अव्श्_२,२७।१च्) प्राशं प्रतिप्राशो जह्य् अरसान् कृण्व् ओषधे ॥१॥  
  
(अव्श्_२,२७।२अ) सुपर्णस् त्वान्व् अविन्दत् सूकरस् त्वाखनन् नसा ।  
(अव्श्_२,२७।२च्) प्राशं प्रतिप्राशो जह्य् अरसान् कृण्व् ओषधे ॥२॥  
  
(अव्श्_२,२७।३अ) इन्द्रो ह चक्रे त्वा बाहाव् असुरेभ्य स्तरीतवे ।  
(अव्श्_२,२७।३च्) प्राशं प्रतिप्राशो जह्य् अरसान् कृण्व् ओषधे ॥३॥  
  
(अव्श्_२,२७।४अ) पाटाम् इन्द्रो व्य् आश्नाद् असुरेभ्य स्तरीतवे ।  
(अव्श्_२,२७।४च्) प्राशं प्रतिप्राशो जह्य् अरसान् कृण्व् ओषधे ॥४॥  
  
(अव्श्_२,२७।५अ) तयाहं शत्रून्त् साक्ष इन्द्रः सालावृकां इव ।  
(अव्श्_२,२७।५च्) प्राशं प्रतिप्राशो जह्य् अरसान् कृण्व् ओषधे ॥५॥  
  
(अव्श्_२,२७।६अ) रुद्र जलाषभेषज नीलशिखण्ड कर्मकृत् ।  
(अव्श्_२,२७।६च्) प्राशं प्रतिप्राशो जह्य् अरसान् कृण्व् ओषधे ॥६॥  
  
(अव्श्_२,२७।७अ) तस्य प्राशं त्वं जहि यो न इन्द्राभिदासति ।  
(अव्श्_२,२७।७च्) अधि नो ब्रूहि शक्तिभिः प्राशि माम् उत्तरं कृधि ॥७॥  

(अव्श्_२,२८।१अ) तुभ्यम् एव जरिमन् वर्धताम् अयम् मेमम् अन्ये मृत्यवो हिंसिषुः शतं ये ।  
(अव्श्_२,२८।१च्) मातेव पुत्रं प्रमना उपस्थे मित्र एनं मित्रियात् पात्व् अंहसः ॥१॥  
  
(अव्श्_२,२८।२अ) मित्र एनं वरुणो वा रिशादा जरामृत्युं कृणुतां संविदानौ ।  
(अव्श्_२,२८।२च्) तद् अग्निर् होता वयुनानि विद्वान् विश्वा देवानां जनिमा विवक्ति ॥२॥  
  
(अव्श्_२,२८।३अ) त्वम् ईशिषे पशूनाम् पार्थिवानां ये जाता उत वा ये जनित्राः ।  
(अव्श्_२,२८।३च्) मेमं प्राणो हासीन् मो अपानो मेमं मित्रा वधिषुर् मो अमित्राः ॥३॥  
  
(अव्श्_२,२८।४अ) द्यौष् ट्वा पिता पृथिवी माता जरामृत्युं कृणुतां संविदाने ।  
(अव्श्_२,२८।४च्) यथा जीवा अदितेर् उपस्थे प्राणापानाभ्यां गुपितः शतं हिमाः ॥४॥  
  
(अव्श्_२,२८।५अ) इमम् अग्ने आयुषे वर्चसे नय प्रियं रेतो वरुण मित्र राजन् ।  
(अव्श्_२,२८।५च्) मातेवास्मा अदिते शर्म यछ विश्वे देवा जरदष्टिर् यथासत् ॥५॥  

(अव्श्_२,२९।१अ) पार्थिवस्य रसे देवा भगस्य तन्वो बले ।  
(अव्श्_२,२९।१च्) आयुष्यम् अस्मा अग्निः सूर्यो वर्च आ धाद् बृहस्पतिः ॥१॥  
  
(अव्श्_२,२९।२अ) आयुर् अस्मै धेहि जातवेदः प्रजां त्वष्टर् अधिनिधेहि अस्मै ।  
(अव्श्_२,२९।२च्) रायस् पोषं सवितर् आ सुवास्मै शतं जीवाति शरदस् तवायम् ॥२॥  
  
(अव्श्_२,२९।३अ) आशीर् ण ऊर्जम् उत सौप्रजास्त्वं दक्षं धत्तं द्रविणं सचेतसौ ।  
(अव्श्_२,२९।३च्) जयम् क्षेत्राणि सहसायम् इन्द्र कृण्वानो अन्यान् अधरान्त् सपत्नान् ॥३॥  
  
(अव्श्_२,२९।४अ) इन्द्रेण दत्तो वरुणेन शिष्टो मरुद्भिर् उग्रः प्रहितो नो आगन् ।  
(अव्श्_२,२९।४च्) एष वां द्यावापृथिवी उपस्थे मा क्षुधन् मा तृषत् ॥४॥  
  
(अव्श्_२,२९।५अ) ऊर्जम् अस्मा ऊर्जस्वती धत्तं पयो अस्मै पयस्वती धत्तम् ।  
(अव्श्_२,२९।५च्) ऊर्जम् अस्मै द्यावपृथिवी अधातां विश्वे देवा मरुत ऊर्जम् आपः ॥५॥  
  
(अव्श्_२,२९।६अ) शिवाभिष् टे हृदयं तर्पयाम्य् अनमीवो मोदिषीष्ठाः सुवर्चाः ।  
(अव्श्_२,२९।६च्) सवासिनौ पिबतां मन्थम् एतम् अश्विनो रूपं परिधाय मायाम् ॥६॥  
  
(अव्श्_२,२९।७अ) इन्द्र एतां ससृजे विद्धो अग्र ऊर्जां स्वधाम् अजरां सा त एषा ।  
(अव्श्_२,२९।७च्) तया त्वं जीव शरदः सुवर्चा मा त आ सुस्रोद् भिषजस् ते अक्रन् ॥७॥  

(अव्श्_२,३०।१अ) यथेदं भूम्या अधि तृणं वातो मथायति ।  
(अव्श्_२,३०।१च्) एवा मथ्नामि ते मनो यथा मां कामिन्य् असो यथा मन् नापगा असः ॥१॥  
  
(अव्श्_२,३०।२अ) सं चेन् नयाथो अश्विना कामिना सं च वक्षथः ।  
(अव्श्_२,३०।२च्) सं वां भगासो अग्मत सं चित्तानि सम् उ व्रता ॥२॥  
  
(अव्श्_२,३०।३अ) यत् सुपर्णा विवक्षवो अनमीवा विवक्षवः ।  
(अव्श्_२,३०।३च्) तत्र मे गछताद् धवं शल्य इव कुल्मलं यथा ॥३॥  
  
(अव्श्_२,३०।४अ) यद् अन्तरं तद् बाह्यं यद् बाह्यं तद् अन्तरम् ।  
(अव्श्_२,३०।४च्) कन्यानां विश्वरूपाणां मनो गृभायौषधे ॥४॥  
  
(अव्श्_२,३०।५अ) एयम् अगन् पतिकामा जनिकामो ऽहम् आगमम् ।  
(अव्श्_२,३०।५च्) अश्वः कनिक्रदद् यथा भगेनाहं सहागमम् ॥५॥  

(अव्श्_२,३१।१अ) इन्द्रस्य या मही दृषत् क्रिमेर् विश्वस्य तर्हणी ।  
(अव्श्_२,३१।१च्) तया पिनष्मि सं क्रिमीन् दृषदा खल्वां इव ॥१॥  
  
(अव्श्_२,३१।२अ) दृष्टम् अदृष्टम् अतृहम् अथो कुरूरुम् अतृहम् ।  
(अव्श्_२,३१।२च्) अल्गण्डून्त् सर्वान् छलुनान् क्रिमीन् वचसा जम्भयामसि ॥२॥  
  
(अव्श्_२,३१।३अ) अल्गण्डून् हन्मि महता वधेन दूना अदूना अरसा अभूवन् ।  
(अव्श्_२,३१।३च्) शिष्टान् अशिष्टान् नि तिरामि वाचा यथा क्रिमीणां नकिर् उछिषातै ॥३॥  
  
(अव्श्_२,३१।४अ) अन्वान्त्र्यं शीर्षण्यम् अथो पार्ष्टेयं क्रिमीन् ।  
(अव्श्_२,३१।४च्) अवस्कवं व्यध्वरं क्रिमीन् वचसा जम्भयामसि ॥४॥  
  
(अव्श्_२,३१।५अ) ये क्रिमयः पर्वतेशु वनेष्व् ओषधीषु पशुष्व् अप्स्व् अन्तः ।  
(अव्श्_२,३१।५च्) ये अस्माकं तन्वम् आविविशुः सर्वं तद् धन्मि जनिम क्रिमीणाम् ॥५॥  

(अव्श्_२,३२।१अ) उद्यन्न् आदित्यः क्रिमीन् हन्तु निम्रोचन् हन्तु रश्मिभिः ।  
(अव्श्_२,३२।१च्) ये अन्तः क्रिमयो गवि ॥१॥  
  
(अव्श्_२,३२।२अ) विश्वरूपं चतुरक्षं क्रिमिं सारङ्गम् अर्जुनम् ।  
(अव्श्_२,३२।२च्) शृणाम्य् अस्य पृष्टीर् अपि वृश्चामि यच् छिरः ॥२॥  
  
(अव्श्_२,३२।३अ) अत्रिवद् वः क्रिमयो हन्मि कण्ववज् जमदग्निवत् ।  
(अव्श्_२,३२।३च्) अगस्त्यस्य ब्रह्मणा सं पिनष्म्य् अहं क्रिमीन् ॥३॥  
  
(अव्श्_२,३२।४अ) हतो राजा क्रिमीणाम् उतैषां स्थपतिर् हतः ।  
(अव्श्_२,३२।४च्) हतो हतमाता क्रिमिर् हतभ्राता हतस्वसा ॥४॥  
  
(अव्श्_२,३२।५अ) हतासो अस्य वेशसो हतासः परिवेशसः ।  
(अव्श्_२,३२।५च्) अथो ये क्षुल्लका इव सर्वे ते क्रिमयो हताः ॥५॥  
  
(अव्श्_२,३२।६अ) प्र ते शृणामि शृङ्गे याभ्यां वितुदायसि ।  
(अव्श्_२,३२।६च्) भिनाद्मि ते कुषुम्भं यस् ते विषधानः ॥६॥  

(अव्श्_२,३३।१अ) अक्षीभ्यां ते नासिकाभ्यां कर्णाभ्यां छुबुकाद् अधि ।  
(अव्श्_२,३३।१च्) यक्ष्मं शीर्षण्यं मस्तिष्काज् जिह्वाया वि वृहामि ते ॥१॥  
  
(अव्श्_२,३३।२अ) ग्रीवाभ्यस् त उष्णिहाभ्यः कीकसाभ्यो अनूक्यात् ।  
(अव्श्_२,३३।२च्) यक्ष्मं दोषण्यम् अंसाभ्यां बाहुभ्यां वि वृहामि ते ॥२॥  
  
(अव्श्_२,३३।३अ) हृदयात् ते परि क्लोम्नो हलीक्ष्णात् पार्श्वाभ्याम् ।  
(अव्श्_२,३३।३च्) यक्ष्मं मतस्नाभ्यां प्लीह्नो यक्नस् ते वि वृहामसि ॥३॥  
  
(अव्श्_२,३३।४अ) आन्त्रेभ्यस् ते गुदाभ्यो वनिष्ठोर् उदराद् अधि ।  
(अव्श्_२,३३।४च्) यक्ष्मं कुक्षिभ्याम् प्लाशेर् नाभ्या वि वृहामि ते ॥४॥  
  
(अव्श्_२,३३।५अ) ऊरुभ्यां ते अष्ठीवद्भ्यां पार्ष्णिभ्यां प्रपदाभ्याम् ।  
(अव्श्_२,३३।५च्) यक्ष्मं भसद्यं श्रोणिभ्यां भासदं भंससो वि वृहामि ते ॥५॥  
  
(अव्श्_२,३३।६अ) अस्थिभ्यस् ते मज्जभ्यः स्नावभ्यो धमनिभ्यः ।  
(अव्श्_२,३३।६च्) यक्ष्मम् पाणिभ्याम् अङ्गुलिभ्यो नखेभ्यो वि वृहामि ते ॥६॥  
  
(अव्श्_२,३३।७अ) अङ्गेअङ्गे लोम्निलोम्नि यस् ते पर्वणिपर्वणि ।  
(अव्श्_२,३३।७च्) यक्ष्मं त्वचस्यं ते वयं कश्यपस्य वीबर्हेण विष्वञ्चं वि वृहामसि ॥७॥  

(अव्श्_२,३४।१अ) य ईशे पशुपतिः पशूनाम् चतुष्पदाम् उत यो द्विपदाम् ।  
(अव्श्_२,३४।१च्) निष्क्रीतः स यज्ञियं भागम् एतु रायस् पोषा यजमानं सचन्ताम् ॥१॥  
  
(अव्श्_२,३४।२अ) प्रमुञ्चन्तो भुवनस्य रेतो गातुं धत्त यजमानाय देवाः ।  
(अव्श्_२,३४।२च्) उपाकृतं शशमानं यद् अस्थात् प्रियम् देवानाम् अप्य् एतु पाथः ॥२॥  
  
(अव्श्_२,३४।३अ) ये बध्यमानम् अनु दीध्याना अन्वैक्षन्त मनसा चक्षुषा च ।  
(अव्श्_२,३४।३च्) अग्निष् टान् अग्रे प्र मुमोक्तु देवो विश्वकर्मा प्रजया संरराणः ॥३॥  
  
(अव्श्_२,३४।४अ) ये ग्राम्याः पशवो विश्वरूपा विरूपाः सन्तो बहुधैकरूपाः ।  
(अव्श्_२,३४।४च्) वायुष् टान् अग्रे प्र मुमोक्तु देवः प्रजापतिः प्रजया संरराणः ॥४॥  
  
(अव्श्_२,३४।५अ) प्रजानन्तः प्रति गृह्णन्तु पूर्वे प्राणम् अङ्गेभ्यः पर्य् आचरन्तम् ।  
(अव्श्_२,३४।५च्) दिवं गछ प्रति तिष्ठा शरीरैः स्वर्गं याहि पथिभिर् देवयानैः ॥५॥  

(अव्श्_२,३५।१अ) ये भक्षयन्तो न वसून्य् आनृधुर् यान् अग्नयो अन्वतप्यन्त धिष्ण्याः ।  
(अव्श्_२,३५।१च्) या तेषाम् अवया दुरिष्टिः स्विष्टिं नस् तां कृणवद् विश्वकर्मा ॥१॥  
  
(अव्श्_२,३५।२अ) यज्ञपतिम् ऋषयः एनसाहुर् निर्भक्तं प्रजा अनुतप्यमानम् ।  
(अव्श्_२,३५।२च्) मथव्यान्त् स्तोकान् अप यान् रराध सं नष् टेभिः सृजतु विश्वकर्मा ॥२॥  
  
(अव्श्_२,३५।३अ) अदान्यान्त् सोमपान् मन्यमानो यज्ञस्य विद्वान्त् समये न धीरः ।  
(अव्श्_२,३५।३च्) यद् एनश् चकृवान् बद्ध एष तं विश्वकर्मन् प्र मुञ्चा स्वस्तये ॥३॥  
  
(अव्श्_२,३५।४अ) घोरा ऋषयो नमो अस्त्व् एभ्यश् चक्षुर् यद् एषां मनसश् च सत्यम् ।  
(अव्श्_२,३५।४च्) बृहस्पतये महिष द्युमन्न् नमो विश्वकर्मन् नमस् ते पाह्य् अस्मान् ॥४॥  
  
(अव्श्_२,३५।५अ) यज्ञस्य चक्षुः प्रभृतिर् मुखं च वाचा श्रोत्रेण मनसा जुहोमि ।  
(अव्श्_२,३५।५च्) इमं यज्ञं विततं विश्वकर्मणा देवा यन्तु सुमनस्यमानाः ॥५॥  

(अव्श्_२,३६।१अ) आ नो अग्ने सुमतिं सम्भलो गमेद् इमां कुमारीं सह नो भगेन ।  
(अव्श्_२,३६।१च्) जुष्टा वरेषु समनेषु वल्गुर् ओषं पत्या सौभगम् अस्तु अस्यै ॥१॥  
  
(अव्श्_२,३६।२अ) सोमजुष्टं ब्रह्मजुष्टम् अर्यम्ना सम्भृतं भगम् ।  
(अव्श्_२,३६।२च्) धातुर् देवस्य सत्येन कृणोमि पतिवेदनम् ॥२॥  
  
(अव्श्_२,३६।३अ) इयम् अग्ने नारी पतिम् विदेष्ट सोमो हि राजा सुभगां कृणोति ।  
(अव्श्_२,३६।३च्) सुवाना पुत्रान् महिषी भवाति गत्वा पतिं सुभगा वि राजतु ॥३॥  
  
(अव्श्_२,३६।४अ) यथाखरो मघवंश् चारुर् एष प्रियो मृगाणां सुषदा बभूव ।  
(अव्श्_२,३६।४च्) एवा भगस्य जुष्टेयम् अस्तु नारी सम्प्रिया पत्याविराधयन्ती ॥४॥  
  
(अव्श्_२,३६।५अ) भगस्य नावम् आ रोह पूर्णाम् अनुपदस्वतीम् ।  
(अव्श्_२,३६।५च्) तयोपप्रतारय यो वरः प्रतिकाम्यः ॥५॥  
  
(अव्श्_२,३६।६अ) आ क्रन्दय धनपते वरम् आमनसं कृणु ।  
(अव्श्_२,३६।६च्) सर्वं प्रदक्षिणं कृणु यो वरः प्रतिकाम्यः ॥६॥  
  
(अव्श्_२,३६।७अ) इदं हिरण्यं गुल्गुल्व् अयम् औक्षो अथो भगः ।  
(अव्श्_२,३६।७च्) एते पतिभ्यस् त्वाम् अदुः प्रतिकामाय वेत्तवे ॥७  
(अव्श्_२,३६।७ए) आ ते नयतु सविता नयतु पतिर् यः प्रतिकाम्यः ।  

(अव्श्_३,१।१अ) अग्निर् नः शत्रून् प्रत्य् एतु विद्वान् प्रतिदहन्न् अभिशस्तिम् अरातिम् ।  
(अव्श्_३,१।१च्) स सेनां मोहयतु परेषां निर्हस्तांश् च कृणवज् जातवेदाः ॥१॥  
  
(अव्श्_३,१।२अ) यूयम् उग्रा मरुत ईदृशे स्थाभि प्रेत मृणत सहध्वम् ।  
(अव्श्_३,१।२च्) अमीमृणन् वसवो नाथिता इमे अग्निर् ह्य् एषां दूतः प्रत्येतु विद्वान् ॥२॥  
  
(अव्श्_३,१।३अ) अमित्रसेनां मघवन्न् अस्मान् छत्रूयतीम् अभि ।  
(अव्श्_३,१।३च्) युवं ताम् इन्द्र वृत्रहन्न् अग्निश् च दहतं प्रति ॥३॥  
  
(अव्श्_३,१।४अ) प्रसूत इन्द्र प्रवता हरिभ्यां प्र ते वज्रः प्रमृणन्न् एतु शत्रून् ।  
(अव्श्_३,१।४च्) जहि प्रतीचो अनूचः पराचो विष्वक् सत्यं कृणुहि चित्तम् एषाम् ॥४॥  
  
(अव्श्_३,१।५अ) इन्द्र सेनां मोहयामित्राणाम् ।  
(अव्श्_३,१।५च्) अग्नेर् वातस्य ध्राज्या तान् विषूचो वि नाशय ॥५॥  
  
(अव्श्_३,१।६अ) इन्द्रः सेनां मोहयतु मरुतो घ्नन्त्व् ओजसा ।  
(अव्श्_३,१।६च्) चक्षूंस्य् अग्निर् आ दत्तां पुनर् एतु पराजिता ॥६॥  

(अव्श्_३,२।१अ) अग्निर् नो दूतः प्रत्येतु विद्वान् प्रतिदहन्न् अभिशस्तिम् अरातिम् ।  
(अव्श्_३,२।१च्) स चित्तानि मोहयतु परेषां निर्हस्तांश् च कृणवज् जातवेदाः ॥१॥  
  
(अव्श्_३,२।२अ) अयम् अग्निर् अमूमुहद् यानि चित्तानि वो हृदि ।  
(अव्श्_३,२।२च्) वि वो धमत्व् ओकसः प्र वो धमतु सर्वतः ॥२॥  
  
(अव्श्_३,२।३अ) इन्द्र चित्तानि मोहयन्न् अर्वाङ् आकूत्या चर ।  
(अव्श्_३,२।३च्) अग्नेर् वातस्य ध्राज्या तान् विषूचो वि नाशय ॥३॥  
  
(अव्श्_३,२।४अ) व्य् आकूतय एषाम् इताथो चित्तानि मुह्यत ।  
(अव्श्_३,२।४च्) अथो यद् अद्यैषां हृदि तद् एषां परि निर् जहि ॥४॥  
  
(अव्श्_३,२।५अ) अमीषां चित्तानि प्रतिमोहयन्ती गृहाणाङ्गान्य् अप्वे परेहि ।  
(अव्श्_३,२।५च्) अभि प्रेहि निर् दह हृत्सु शोकैर् ग्राह्यामित्रांस् तमसा विध्य शत्रून् ॥५॥  
  
(अव्श्_३,२।६अ) असौ या सेना मरुतः परेषाम् अस्मान् ऐत्य् अभ्य् ओजसा स्पर्धमाना ।  
(अव्श्_३,२।६च्) ताम् विध्यत तमसापव्रतेन यथैषाम् अन्यो अन्यं न जानात् ॥६॥  

(अव्श्_३,३।१अ) अचिक्रदत् स्वपा इह भुवद् अग्ने व्य् अचस्व रोदसी उरूची ।  
(अव्श्_३,३।१च्) युञ्जन्तु त्वा मरुतो विश्ववेदस आमुं नय नमसा रातहव्यम् ॥१॥  
  
(अव्श्_३,३।२अ) दूरे चित् सन्तम् अरुषास इन्द्रम् आ च्यावयन्तु सख्याय विप्रम् ।  
(अव्श्_३,३।२च्) यद् गायत्रीं बृहतीम् अर्कम् अस्मै सौत्रामण्या दधृषन्त देवाः ॥२॥  
  
(अव्श्_३,३।३अ) अद्भ्यस् त्वा राज वरुणो ह्वयतु सोमस् त्वा ह्वयतु पर्वतेभ्यः ।  
(अव्श्_३,३।३च्) इन्द्रस् त्वा ह्वयतु विड्भ्य आभ्यः श्येनो भूत्वा विश आ पतेमाः ॥३॥ {४}  
  
(अव्श्_३,३।४अ) श्येनो हव्यं नयत्व् आ परस्माद् अन्यक्षेत्रे अपरुद्धं चरन्तम् ।  
(अव्श्_३,३।४च्) अश्विना पन्थां कृणुतां सुगं त इमं सजाता अभिसंविशध्वम् ॥४॥ {५}  
  
(अव्श्_३,३।५अ) ह्वयन्तु त्वा प्रतिजनाः प्रति मित्रा अवृषत ।  
(अव्श्_३,३।५च्) इन्द्राग्नी विश्वे देवास् ते विशि क्षेमम् अदीधरन् ॥५॥ {६}  
  
(अव्श्_३,३।६अ) यस् ते हवं विवदत् सजातो यश् च निष्ट्यः ।  
(अव्श्_३,३।६च्) अपाञ्चम् इन्द्र तं कृत्वाथेमम् इहाव गमय ॥६॥ {७}  

(अव्श्_३,४।१अ) आ त्वा गन् राष्त्रं सह वर्चसोद् इहि प्राङ् विशां पतिर् एकराट् त्वं वि राज ।  
(अव्श्_३,४।१च्) सर्वास् त्वा राजन् प्रदिशो ह्वयन्तूपसद्यो नमस्यो भवेह ॥१॥  
  
(अव्श्_३,४।२अ) त्वां विशो वृणतां राज्याय त्वाम् इमाः प्रदिशः पञ्च देवीः ।  
(अव्श्_३,४।२च्) वर्ष्मन् राष्ट्रस्य ककुदि श्रयस्व ततो न उग्रो वि भजा वसूनि ॥२॥  
  
(अव्श्_३,४।३अ) अछ त्वा यन्तु हविनः सजाता अग्निर् दूतो अजिरः सं चरातै ।  
(अव्श्_३,४।३च्) जायाः पुत्राः सुमनसो भवन्तु बहुं बलिं प्रति पश्यासा उग्रः ॥३॥  
  
(अव्श्_३,४।४अ) अश्विना त्वाग्रे मित्रावरुणोभा विश्वे देवा मरुतस् त्वा ह्वयन्तु ।  
(अव्श्_३,४।४च्) अधा मनो वसुदेयाय कृणुष्व ततो न उग्रो वि भजा वसूनि ॥४॥  
  
(अव्श्_३,४।५अ) आ प्र द्रव परमस्याः परावतः शिवे ते द्यावापृथिवी उभे स्ताम् ।  
(अव्श्_३,४।५च्) तद् अयं राजा वरुणस् तथाह स त्वायम् अह्वत् स उपेदम् एहि ॥५॥  
  
(अव्श्_३,४।६अ) इन्द्रेन्द्र मनुष्याः परेहि सं ह्य् अज्ञास्था वरुणैः संविदानः ।  
(अव्श्_३,४।६च्) स त्वायम् अह्वत् स्वे सधस्थे स देवान् यक्षत् स उ कल्पयद् विशः ॥६॥  
  
(अव्श्_३,४।७अ) पथ्या रेवतीर् बहुधा विरूपाः सर्वाः सङ्गत्य वरीयस् ते अक्रन् ।  
(अव्श्_३,४।७च्) तास् त्वा सर्वाः संविदाना ह्वयन्तु दशमीम् उग्रः सुमना वशेह ॥७॥  

(अव्श्_३,५।१अ) आयम् अगन् पर्णमणिर् बली बलेन प्रमृणन्त् सपत्नान् ।  
(अव्श्_३,५।१च्) ओजो देवानां पय ओषधीनां वर्चसा मा जिन्वन्त्व् अप्रयावन् ॥१॥  
  
(अव्श्_३,५।२अ) मयि क्षत्रं पर्णमणे मयि धारयताद् रयिम् ।  
(अव्श्_३,५।२च्) अहं राष्ट्रस्याभीवर्गे निजो भूयासम् उत्तमः ॥२॥  
  
(अव्श्_३,५।३अ) यं निदधुर् वनस्पतौ गुह्यं देवाः प्रियं मणिम् ।  
(अव्श्_३,५।३च्) तम् अस्मभ्यं सहायुषा देवा ददतु भर्तवे ॥३॥  
  
(अव्श्_३,५।४अ) सोमस्य पर्णः सह उग्रम् आगन्न् इन्द्रेण दत्तो वरुणेन शिष्टः ।  
(अव्श्_३,५।४च्) तं प्रियासं बहु रोचमानो दीर्घायुत्वाय शतशारदाय ॥४॥  
  
(अव्श्_३,५।५अ) आ मारुक्षत् पर्णमणिर् मह्या अरिष्टतातये ।  
(अव्श्_३,५।५च्) यथाहम् उत्तरो ऽसान्य् अर्यम्ण उत संविदः ॥५॥  
  
(अव्श्_३,५।६अ) ये धीवानो रथकाराः कर्मारा ये मनीषिणः ।  
(अव्श्_३,५।६च्) उपस्तीन् पर्ण मह्यं त्वं सर्वान् कृण्व् अभितो जनान् ॥६॥  
  
(अव्श्_३,५।७अ) ये राजानो राजकृतः सूता ग्रामण्यश् च ये ।  
(अव्श्_३,५।७च्) उपस्तीन् पर्ण मह्यं त्वं सर्वान् कृण्व् अभितो जनान् ॥७॥  
  
(अव्श्_३,५।८अ) पर्णो ऽसि तनूपानः सयोनिर् वीरो वीरेण मया ।  
(अव्श्_३,५।८च्) संवत्सरस्य तेजसा तेन बध्नामि त्वा मणे ॥८॥  

(अव्श्_३,६।१अ) पुमान् पुंसः परिजातो ऽश्वत्थः खदिराद् अधि ।  
(अव्श्_३,६।१च्) स हन्तु शत्रून् मामकान् यान् अहं द्वेष्मि ये च माम् ॥१॥  
  
(अव्श्_३,६।२अ) तान् अश्वत्थ निः शृणीहि शत्रून् वैबाधदोधतः ।  
(अव्श्_३,६।२च्) इन्द्रेण वृत्रघ्ना मेदी मित्रेण वरुणेन च ॥२॥  
  
(अव्श्_३,६।३अ) यथाश्वत्थ निरभनो ऽन्तर् महत्य् अर्णवे ।  
(अव्श्_३,६।३च्) एवा तान्त् सर्वान् निर् भङ्ग्धि यान् अहं द्वेष्मि ये च माम् ॥३॥  
  
(अव्श्_३,६।४अ) यः सहमानश् चरसि सासहान इव ऋषभः ।  
(अव्श्_३,६।४च्) तेनाश्वत्थ त्वया वयं सपत्नान्त् सहिषीमहि ॥४॥  
  
(अव्श्_३,६।५अ) सिनात्व् एनान् निरृतिर् मृत्योः पाशैर् अमोक्यैः ।  
(अव्श्_३,६।५च्) अश्वत्थ शत्रून् मामकान् यान् अहं द्वेष्मि ये च माम् ॥५॥  
  
(अव्श्_३,६।६अ) यथाश्वत्थ वानस्पत्यान् आरोहन् कृणुषे ऽधरान् ।  
(अव्श्_३,६।६च्) एवा मे शत्रोर् मूर्धानं विष्वग् भिन्द्धि सहस्व च ॥६॥  
  
(अव्श्_३,६।७अ) ते ऽधराञ्चः प्र प्लवन्तां छिन्ना नौर् इव बन्धनात् ।  
(अव्श्_३,६।७च्) न वैबाधप्रणुत्तानां पुनर् अस्ति निवर्तनम् ॥७॥  
  
(अव्श्_३,६।८अ) प्रैणान् नुदे मनसा प्र चित्तेनोत ब्रह्मणा ।  
(अव्श्_३,६।८च्) प्रैणान् वृक्षस्य शाखयाश्वत्थस्य नुदामहे ॥८॥  
  
(अव्श्_३,७।१अ) हरिणस्य रघुष्यदो ऽधि शीर्षणि भेषजम् ।  
(अव्श्_३,७।१च्) स क्षेत्रियं विषाणया विषूचीनम् अनीनशत् ॥१॥  
  
(अव्श्_३,७।२अ) अनु त्वा हरिणो वृषा पद्भिश् चतुर्भिर् अक्रमीत् ।  
(अव्श्_३,७।२च्) विषाणे वि ष्य गुष्पितं यद् अस्य क्षेत्रियं हृदि ॥२॥  
  
(अव्श्_३,७।३अ) अदो यद् अवरोचते चतुष्पक्षम् इव छदिः ।  
(अव्श्_३,७।३च्) तेना ते सर्वं क्षेत्रियम् अङ्गेभ्यो नाशयामसि ॥३॥  
  
(अव्श्_३,७।४अ) अमू ये दिवि सुभगे विचृतौ नाम तारके ।  
(अव्श्_३,७।४च्) वि क्षेत्रियस्य मुञ्चताम् अधमं पाशम् उत्तमम् ॥४॥  
  
(अव्श्_३,७।५अ) आप इद् वा उ भेषजीर् आपो अमीवचातनीः ।  
(अव्श्_३,७।५च्) आपो विश्वस्य भेषजीस् तास् त्वा मुञ्चन्तु क्षेत्रियात् ॥५॥  
  
(अव्श्_३,७।६अ) यद् आसुतेः क्रियमानायाः क्षेत्रियं त्वा व्यानशे ।  
(अव्श्_३,७।६च्) वेदाहं तस्य भेषजं क्षेत्रियं नाशयामि त्वत् ॥६॥  
  
(अव्श्_३,७।७अ) अपवासे नक्षत्राणाम् अपवास उषसाम् उत ।  
(अव्श्_३,७।७च्) अपास्मत् सर्वं दुर्भूतम् अप क्षेत्रियम् उछतु ॥७॥  

(अव्श्_३,८।१अ) आ यातु मित्र ऋतुभिः कल्पमानः संवेशयन् पृथिवीम् उस्रियाभिः ।  
(अव्श्_३,८।१च्) अथास्मभ्यम् वरुणो वायुर् अग्निर् बृहद् राष्ट्रं संवेश्यम् दधातु ॥१॥  
  
(अव्श्_३,८।२अ) धाता रातिः सवितेदं जुशन्ताम् इन्द्रस् त्वष्टा प्रति हर्यन्तु मे वचः ।  
(अव्श्_३,८।२च्) हुवे देवीम् अदितिं शूरपुत्रां सजातानां मध्यमेष्ठा यथासानि ॥२॥  
  
(अव्श्_३,८।३अ) हुवे सोमं सवितारं नमोभिर् विश्वान् आदित्यां अहम् उत्तरत्वे ।  
(अव्श्_३,८।३च्) अयम् अग्निर् दीदायद् दीर्घम् एव सजातैर् इद्धो ऽप्रतिब्रुवद्भिः ॥३॥  
  
(अव्श्_३,८।४अ) इहेद् असाथ न परो गमाथेर्यो गोपाः पुष्टपतिर् व आजत् ।  
(अव्श्_३,८।४च्) अस्मै कामायोप कामिनीर् विश्वे वो देवा उपसंयन्तु ॥४॥  
  
(अव्श्_३,८।५अ) सं वो मनांसि सं व्रता सम् आकूतीर् नमामसि ।  
(अव्श्_३,८।५च्) अमी ये विव्रता स्थन तान् वः सं नमयामसि ॥५॥  
  
(अव्श्_३,८।६अ) अहं गृभ्णामि मनसा मनांसि मम चित्तम् अनु चित्तेभिर् एत ।  
(अव्श्_३,८।६च्) मम वशेषु हृदयानि वः कृणोमि मम यातम् अनुवर्त्मान एत ॥६॥  

(अव्श्_३,९।१अ) कर्शफस्य विशफस्य द्यौः पिता पृथिवी माता ।  
(अव्श्_३,९।१च्) यथाभिचक्र देवास् तथाप कृणुता पुनः ॥१॥  
  
(अव्श्_३,९।२अ) अश्रेष्माणो अधारयन् तथा तन् मनुना कृतम् ।  
(अव्श्_३,९।२च्) कृणोमि वध्रि विष्कन्धं मुष्काबर्हो गवाम् इव ॥२॥  
  
(अव्श्_३,९।३अ) पिशङ्गे सूत्रे खृगलं तद् आ बध्नन्ति वेधसः ।  
(अव्श्_३,९।३च्) श्रवस्युं शुष्मं काबवं वध्रिं कृण्वन्तु बन्धुरः ॥३॥  
  
(अव्श्_३,९।४अ) येना श्रवस्यवश् चरथ देवा इवासुरमायया ।  
(अव्श्_३,९।४च्) शुनां कपिर् इव दूषणो बन्धुरा काबवस्य च ॥४॥  
  
(अव्श्_३,९।५अ) दुष्ट्यै हि त्वा भत्स्यामि दूषयिष्यामि काबवम् ।  
(अव्श्_३,९।५च्) उद् आशवो रथा इव शपथेभिः सरिष्यथ ॥५॥  
  
(अव्श्_३,९।६अ) एकशतं विष्कन्धानि विष्ठिता पृथिवीम् अनु ।  
(अव्श्_३,९।६च्) तेषां त्वाम् अग्रे उज् जहरुर् मणिं विष्कन्धदूषणम् ॥६॥  

(अव्श्_३,१०।१अ) प्रथमा ह व्य् उवास सा धेनुर् अभवद् यमे ।  
(अव्श्_३,१०।१च्) सा नः पयस्वती दुहाम् उत्तरामुत्तराम् समाम् ॥१॥  
  
(अव्श्_३,१०।२अ) यां देवाः प्रतिनन्दन्ति रात्रिम् धेनुम् उपायतीम् ।  
(अव्श्_३,१०।२च्) संवत्सरस्य या पत्नी सा नो अस्तु सुमङ्गली ॥२॥  
  
(अव्श्_३,१०।३अ) संवत्सरस्य प्रतिमां यां त्वा रात्र्य् उपास्महे ।  
(अव्श्_३,१०।३च्) सा न आयुष्मतीं प्रजां रायस् पोषेण सं सृज ॥३॥  
  
(अव्श्_३,१०।४अ) इयम् एव सा या प्रथमा व्यौछद् आस्व् इतरासु चरति प्रविष्टा ।  
(अव्श्_३,१०।४च्) महान्तो अस्यां महिमानो अन्तर् वधूर् जिगाय नवगज् जनित्री ॥४॥  
  
(अव्श्_३,१०।५अ) वानस्पत्या ग्रावाणो घोषम् अक्रत हविष् कृण्वन्तः परिवत्सरीणम् ।  
(अव्श्_३,१०।५च्) एकाष्टके सुप्रजसः सुवीरा वयं स्याम पतयो रयीणाम् ॥५॥  
  
(अव्श्_३,१०।६अ) इडायास् पदं घृतवत् सरीसृपं जातवेदः प्रति हव्या गृभाय ।  
(अव्श्_३,१०।६च्) ये ग्राम्याः पशवो विश्वरूपास् तेषां सप्तानां मयि रन्तिर् अस्तु ॥६॥  
  
(अव्श्_३,१०।७अ) आ मा पुष्टे च पोषे च रात्रि देवानां सुमतौ स्याम ।  
(अव्श्_३,१०।७च्) पूर्णा दर्वे परा पत सुपूर्णा पुनर् आ पत ।  
(अव्श्_३,१०।७ए) सर्वान् यज्ञान्त् सम्भुञ्जतीषम् ऊर्जं न आ भर ॥७॥  
  
(अव्श्_३,१०।८अ) आयम् अगन्त् संवत्सरः पतिर् एकाष्टके तव ।  
(अव्श्_३,१०।८च्) सा न आयुष्मतीं प्रजां रायस् पोषेण सं सृज ॥८॥  
  
(अव्श्_३,१०।९अ) ऋतून् यज ऋतुपतीन् आर्तवान् उत हायनान् ।  
(अव्श्_३,१०।९च्) समाः संवत्सरान् मासान् भूतस्य पतये यजे ॥९॥  
  
(अव्श्_३,१०।१०अ) ऋतुभ्यष् ट्वार्तवेभ्यो माद्भ्यः संवत्सरेभ्यः ।  
(अव्श्_३,१०।१०च्) धात्रे विधात्रे समृधे भूतस्य पतये यजे ॥१०॥  
  
(अव्श्_३,१०।११अ) इडया जुह्वतो वयं देवान् घृतवता यजे ।  
(अव्श्_३,१०।११च्) गृहान् अलुभ्यतो वयं सं विशेमोप गोमतः ॥११॥  
  
(अव्श्_३,१०।१२अ) एकाष्टका तपसा तप्यमाना जजान गर्भं महिमानम् इन्द्रम् ।  
(अव्श्_३,१०।१२च्) तेन देवा व्य् असहन्त शत्रून् हन्ता दस्यूनाम् अभवच् छचीपतिः ॥१२॥  
  
(अव्श्_३,१०।१३अ) इन्द्रपुत्रे सोमपुत्रे दुहितासि प्रजापतेः ।  
(अव्श्_३,१०।१३च्) कामान् अस्माकं पूरय प्रति गृह्णाहि नो हविः ॥१३॥  

(अव्श्_३,११।१अ) मुञ्चामि त्वा हविषा जीवनाय कम् अज्ञातयक्ष्माद् उत राजयक्ष्मात् ।  
(अव्श्_३,११।१च्) ग्राहिर् जग्राह यद्य् एतद् एनं तस्या इन्द्राग्नी प्र मुमुक्तम् एनम् ॥१॥  
  
(अव्श्_३,११।२अ) यदि क्षितायुर् यदि वा परेतो यदि मृत्योर् अन्तिकं एव ।  
(अव्श्_३,११।२च्) तम् आ हरामि निरृतेर् उपस्थाद् अस्पार्शम् एनं शतशारदाय ॥२॥  
  
(अव्श्_३,११।३अ) सहस्राक्षेण शतवीर्येण शतायुषा हविषाहार्षम् एनम् ।  
(अव्श्_३,११।३च्) इन्द्रो यथैनं शरदो नयात्य् अति विश्वस्य दुरितस्य पारम् ॥३॥  
  
(अव्श्_३,११।४अ) शतं जीव शरदो वर्धमानः शतं हेमन्तान् छतम् उ वसन्तान् ।  
(अव्श्_३,११।४च्) शतं ते इन्द्रो अग्निः सविता बृहस्पतिः शतायुषा हविषाहार्षम् एनम् ॥४॥  
  
(अव्श्_३,११।५अ) प्र विशतं प्राणापानाव् अनड्वाहाव् इव व्रजम् ।  
(अव्श्_३,११।५च्) व्य् अन्ये यन्तु मृत्यवो यान् आहुर् इतरान् छतम् ॥५॥  
  
(अव्श्_३,११।६अ) इहैव स्तं प्राणापानौ माप गातम् इतो युवम् ।  
(अव्श्_३,११।६च्) शरीरम् अस्याङ्गानि जरसे वहतं पुनः ॥६॥  
  
(अव्श्_३,११।७अ) जरायै त्वा परि ददामि जरायै नि धुवामि त्वा ।  
(अव्श्_३,११।७च्) जरा त्वा भद्रा नेष्ट व्य् अन्ये यन्तु मृत्यवो यान् आहुर् इतरान् छतम् ॥७॥  
  
(अव्श्_३,११।८अ) अभि त्वा जरिमाहित गाम् उक्षणम् इव रज्ज्वा ।  
(अव्श्_३,११।८च्) यस् त्वा मृत्युर् अभ्यधत्त जायमानं सुपाशया ।  
(अव्श्_३,११।८ए) तं ते सत्यस्य हस्ताभ्याम् उद् अमुञ्चद् बृहस्पतिः ॥८॥  

(अव्श्_३,१२।१अ) इहैव ध्रुवां नि मिनोमि शालां क्षेमे तिष्ठाति घृतम् उक्षमाणा ।  
(अव्श्_३,१२।१च्) तां त्वा शाले सर्ववीराः सुवीरा अरिष्टवीरा उप सं चरेम ॥१॥  
  
(अव्श्_३,१२।२अ) इहैव ध्रुवा प्रति तिष्ठ शाले ऽश्वावती गोमती सूनृतावती ।  
(अव्श्_३,१२।२च्) ऊर्जस्वती घृतवती पयस्वत्य् उच् छ्रयस्व महते सौभगाय ॥२॥  
  
(अव्श्_३,१२।३अ) धरुण्य् असि शाले बृहछन्दाः पूतिधान्या ।  
(अव्श्_३,१२।३च्) आ त्वा वत्सो गमेद् आ कुमार आ धेनवः सायम् आस्पन्दमानाः ॥३॥  
  
(अव्श्_३,१२।४अ) इमां शालां सविता वायुर् इन्द्रो बृहस्पतिर् नि मिनोतु प्रजानन् ।  
(अव्श्_३,१२।४च्) उक्षन्तूद्ना मरुतो घृतेन भगो नो राजा नि कृषिं तनोतु ॥४॥  
  
(अव्श्_३,१२।५अ) मानस्य पत्नि शरणा स्योना देवी देवेभिर् निमितास्य् अग्रे ।  
(अव्श्_३,१२।५च्) तृणं वसाना सुमना असस् त्वम् अथास्मभ्यं सहवीरं रयिं दाः ॥५॥  
  
(अव्श्_३,१२।६अ) ऋतेन स्थूणाम् अधि रोह वंशोग्रो विराजन्न् अप वृङ्क्ष्व शत्रून् ।  
(अव्श्_३,१२।६च्) मा ते रिषन्न् उपसत्तारो गृहाणां शाले शतं जीवेम शरदः सर्ववीराः ॥६॥  
  
(अव्श्_३,१२।७अ) एमां कुमारस् तरुण आ वत्सो जगता सह ।  
(अव्श्_३,१२।७च्) एमाम् परिस्रुतः कुम्भ आ दध्नः कलशैर् अगुः ॥७॥  
  
(अव्श्_३,१२।८अ) पूर्णं नारि प्र भर कुम्भम् एतं घृतस्य धाराम् अमृतेन सम्भृताम् ।  
(अव्श्_३,१२।८च्) इमां पातॄन् अमृतेन सम् अङ्ग्धीष्टापूर्तम् अभि रक्षात्य् एनाम् ॥८॥  
  
(अव्श्_३,१२।९अ) इमा आपः प्र भराम्य् अयक्ष्मा यक्ष्मनाशनीः ।  
(अव्श्_३,१२।९च्) गृहान् उप प्र सीदाम्य् अमृतेन सहाग्निना ॥९॥  

(अव्श्_३,१३।१अ) यद् अदः सम्प्रयतीर् अहाव् अनदता हते ।  
(अव्श्_३,१३।१च्) तस्माद् आ नद्यो नाम स्थ ता वो नामानि सिन्धवः ॥१॥  
  
(अव्श्_३,१३।२अ) यत् प्रेषिता वरुणेनाच् छीभम् समवल्गत ।  
(अव्श्_३,१३।२च्) तद् आप्नोद् इन्द्रो वो यतीस् तस्माद् आपो अनु ष्ठन ॥२॥  
  
(अव्श्_३,१३।३अ) अपकामं स्यन्दमाना अवीवरत वो हि कम् ।  
(अव्श्_३,१३।३च्) इन्द्रो वः शक्तिभिर् देवीस् तस्माद् वार् नाम वो हितम् ॥३॥  
  
(अव्श्_३,१३।४अ) एकः वो देवो ऽप्य् अतिष्ठत् स्यन्दमाना यथावशम् ।  
(अव्श्_३,१३।४च्) उद् आनिषुर् महीर् इति तस्माद् उदकम् उच्यते ॥४॥  
  
(अव्श्_३,१३।५अ) आपो भद्रा घृतम् इद् आप आसन्न् अग्नीषोमौ बिभ्रत्य् आप इत् ताः ।  
(अव्श्_३,१३।५च्) तीव्रो रसो मधुपृचाम् अरङ्गम आ मा प्राणेन सह वर्चसा गमेत् ॥५॥  
  
(अव्श्_३,१३।६अ) आद् इत् पश्याम्य् उत वा शृणोम्य् आ मा घोषो गछति वाङ् मासाम् ।  
(अव्श्_३,१३।६च्) मन्ये भेजानो अमृतस्य तर्हि हिरण्यवर्णा अतृपं यदा वः ॥६॥  
(अव्श्_३,१३।७अ) इदं व आपो हृदयम् अयं वत्स ऋतावरीः ।  
(अव्श्_३,१३।७च्) इहेत्थम् एत शक्वरीर् यत्रेदं वेशयामि वः ॥७॥  

(अव्श्_३,१४।१अ) सं वो गोष्ठेन सुषदा सं रय्या सं सुभूत्या ।  
(अव्श्_३,१४।१च्) अहर्जातस्य यन् नाम तेना वः सं सृजामसि ॥१॥  
  
(अव्श्_३,१४।२अ) सं वः सृजत्व् अर्यमा सं पूषा सं बृहस्पतिः ।  
(अव्श्_३,१४।२च्) सम् इन्द्रो यो धनञ्जयो मयि पुष्यत यद् वसु ॥२॥  
  
(अव्श्_३,१४।३अ) सञ्जग्माना अबिभ्युषीर् अस्मिन् गोष्ठे करीषिणीः ।  
(अव्श्_३,१४।३च्) बिभ्रतीः सोम्यं मध्व् अनमीवा उपेतन ॥३॥  
  
(अव्श्_३,१४।४अ) इहैव गाव एतनेहो शकेव पुष्यत ।  
(अव्श्_३,१४।४च्) इहैवोत प्र जायध्वं मयि सञ्ज्ञानम् अस्तु वः ॥४॥  
  
(अव्श्_३,१४।५अ) शिवो वो गोष्ठो भवतु शारिशाकेव पुष्यत ।  
(अव्श्_३,१४।५च्) इहैवोत प्र जायध्वं मया वः सं सृजामसि ॥५॥  
  
(अव्श्_३,१४।६अ) मया गावो गोपतिना सचध्वम् अयं वो गोष्ठ इह पोषयिष्णुः ।  
(अव्श्_३,१४।६च्) रायस् पोषेण बहुला भवन्तीर् जीवा जीवन्तीर् उप वः सदेम ॥६॥  

(अव्श्_३,१५।१अ) इन्द्रम् अहं वणिजं चोदयामि स न ऐतु पुरएता नो अस्तु ।  
(अव्श्_३,१५।१च्) नुदन्न् अरातिं परिपन्थिनं मृगं स ईशानो धनदा अस्तु मह्यम् ॥१॥  
  
(अव्श्_३,१५।२अ) ये पन्थानो बहवो देवयाना अन्तरा द्यावापृथिवी सञ्चरन्ति ।  
(अव्श्_३,१५।२च्) ते मा जुषन्तां पयसा घृतेन यथा क्रीत्वा धनम् आहराणि ॥२॥  
  
(अव्श्_३,१५।३अ) इध्मेनाग्न इछमानो घृतेन जुहोमि हव्यं तरसे बलाय ।  
(अव्श्_३,१५।३च्) यावद् ईशे ब्रह्मणा वन्दमान इमां धियं शतसेयाय देवीम् ॥३॥  
  
(अव्श्_३,१५।४अ) इमाम् अग्ने शरणिं मीमृषो नो यम् अध्वानम् अगाम दूरम् ।  
(अव्श्_३,१५।४च्) शुनं नो अस्तु प्रपणो विक्रयश् च प्रतिपणः फलिनं मा कृणोतु ।  
(अव्श्_३,१५।४ए) इदं हव्यं संविदानौ जुषेथां शुनं नो अस्तु चरितम् उत्थितं च ॥४॥  
  
(अव्श्_३,१५।५अ) येन धनेन प्रपणं चरामि धनेन देवा धनम् इछमानः ।  
(अव्श्_३,१५।५च्) तन् मे भूयो भवतु मा कनीयो ऽग्ने सातघ्नो देवान् हविषा नि षेध ॥५॥  
  
(अव्श्_३,१५।६अ) येन धनेन प्रपणं चरामि धनेन देवा धनम् इछमानः ।  
(अव्श्_३,१५।६च्) तस्मिन् म इन्द्रो रुचिम् आ दधातु प्रजापतिः सविता सोमो अग्निः ॥६॥  
  
(अव्श्_३,१५।७अ) उप त्वा नमसा वयं होतर् वैश्वानर स्तुमः ।  
(अव्श्_३,१५।७च्) स नः प्रजास्व् आत्मसु गोषु प्राणेषु जागृहि ॥७॥  
  
(अव्श्_३,१५।८अ) विश्वाहा ते सदम् इद् भरेमाश्वायेव तिष्ठते जातवेदः ।  
(अव्श्_३,१५।८च्) रायस् पोषेण सम् इषा मदन्तो मा ते अग्ने प्रतिवेशा रिषाम ॥८॥  

(अव्श्_३,१६।१अ) प्रातर् अग्निं प्रातर् इन्द्रम् हवामहे प्रातर् मित्रावरुणा प्रातर् अश्विना ।  
(अव्श्_३,१६।१च्) प्रातर् भगं पूषणं ब्रह्मणस् पतिं प्रातः सोमम् उत रुद्रं हवामहे ॥१॥  
  
(अव्श्_३,१६।२अ) प्रातर्जितं भगम् उग्रम् हवामहे वयं पुत्रम् अदितेर् यो विधर्ता ।  
(अव्श्_३,१६।२च्) आध्रश् चिद् यं मन्यमानस् तुरश् चिद् राजा चिद् यं भगं भक्षीत्य् आह ॥२॥  
  
(अव्श्_३,१६।३अ) भग प्रणेतर् भग सत्यराधो भगेमां धियम् उद् अवा ददन् नः ।  
(अव्श्_३,१६।३च्) भग प्र णो जनय गोभिर् अश्वैर् भग प्र नृभिर् नृवन्तः स्याम ॥३॥  
  
(अव्श्_३,१६।४अ) उतेदानीं भगवन्तः स्यामोत प्रपित्व उत मध्ये अह्नाम् ।  
(अव्श्_३,१६।४च्) उतोदितौ मघवन्त् सूर्यस्य वयं देवानां सुमतौ स्याम ॥४॥  
  
(अव्श्_३,१६।५अ) भग एव भगवां अस्तु देवस् तेना वयं भगवन्तः स्याम ।  
(अव्श्_३,१६।५च्) तं त्वा भग सर्व इज् जोहवीमि स नो भग पुरएता भवेह ॥५॥  
  
(अव्श्_३,१६।६अ) सम् अध्वरायोषसो नमन्त दधिक्रावेव शुचये पदाय ।  
(अव्श्_३,१६।६च्) अर्वाचीनं वसुविदं भगं मे रथम् इवाश्वा वाजिन आ वहन्तु ॥६॥  
  
(अव्श्_३,१६।७अ) अश्वावतीर् गोमतीर् न उषासो वीरवतीः सदम् उछन्तु भद्राः ।  
(अव्श्_३,१६।७च्) घृतं दुहाना विश्वतः प्रपीता यूयं पात स्वस्तिभिः सदा नः ॥७॥  

(अव्श्_३,१७।१अ) सीरा युञ्जन्ति कवयो युगा वि तन्वते पृथक् ।  
(अव्श्_३,१७।१च्) धीरा देवेषु सुम्नयौ ॥१॥  
  
(अव्श्_३,१७।२अ) युनक्त सीरा वि युगा तनोत कृते योनौ वपतेह बीजम् ।  
(अव्श्_३,१७।२च्) विराजः श्नुष्टिः सभरा असन् नो नेदीय इत् सृण्यः पक्वम् आ यवन् ॥२॥  
  
(अव्श्_३,१७।३अ) लाङ्गलं पवीरवत् सुशीमं सोमसत्सरु ।  
(अव्श्_३,१७।३च्) उद् इद् वपतु गाम् अविं प्रस्थावद् रथवाहनं पीबरीं च प्रफर्व्यम् ॥३॥  
(अव्श्_३,१७।४अ) इन्द्रः सीतां नि गृह्णातु तां पूषाभि रक्षतु ।  
(अव्श्_३,१७।४च्) सा नः पयस्वती दुहाम् उत्तरामुत्तरां समाम् ॥४॥  
  
(अव्श्_३,१७।५अ) शुनं सुफाला वि तुदन्तु भूमिं शुनं कीनाशा अनु यन्तु वाहान् ।  
(अव्श्_३,१७।५च्) शुनासीरा हविषा तोशमाना सुपिप्पला ओषधीः कर्तम् अस्मै ॥५॥  
(अव्श्_३,१७।६अ) शुनं वाहाः शुनं नरः शुनं कृषतु लाङ्गलम् ।  
(अव्श्_३,१७।६च्) शुनं वरत्रा बध्यन्तां शुनम् अष्ट्राम् उद् इङ्गय ॥६॥  
  
(अव्श्_३,१७।७अ) शुनासीरेह स्म मे जुषेथाम् ।  
(अव्श्_३,१७।७च्) यद् दिवि चक्रथुः पयस् तेनेमाम् उप सिञ्चतम् ॥७॥  
  
(अव्श्_३,१७।८अ) सीते वन्दामहे त्वार्वाची सुभगे भव ।  
(अव्श्_३,१७।८च्) यथा नः सुमना असो यथा नः सुफला भुवः ॥८॥  
  
(अव्श्_३,१७।९अ) घृतेन सीता मधुना समक्ता विश्वैर् देवैर् अनुमता मरुद्भिः ।  
(अव्श्_३,१७।९च्) सा नः सीते पयसाभ्याववृत्स्वोर्जस्वती घृतवत् पिन्वमाना ॥९॥  

(अव्श्_३,१८।१अ) इमां खनाम्य् ओषधिं वीरुधां बलवत्तमाम् ।  
(अव्श्_३,१८।१च्) यया सपत्नीं बाधते यया संविन्दते पतिम् ॥१॥  
  
(अव्श्_३,१८।२अ) उत्तानपर्णे सुभगे देवजूते सहस्वति ।  
(अव्श्_३,१८।२च्) सपत्नीं मे परा णुद पतिं मे केवलं कृधि ॥२॥  
  
(अव्श्_३,१८।३अ) नहि ते नाम जग्राह नो अस्मिन् रमसे पतौ ।  
(अव्श्_३,१८।३च्) पराम् एव परावतं सपत्नीं गमयामसि ॥३॥  
  
(अव्श्_३,१८।४अ) उत्तराहम् उत्तर उत्तरेद् उत्तराभ्यः ।  
(अव्श्_३,१८।४च्) अधः सपत्नी या ममाधरा साधराभ्यः ॥४॥  
  
(अव्श्_३,१८।५अ) अहम् अस्मि सहमानाथो त्वम् असि सासहिः ।  
(अव्श्_३,१८।५च्) उभे सहस्वती भूत्वा सपत्नीं मे सहावहै ॥५॥  
  
(अव्श्_३,१८।६अ) अभि ते ऽधां सहमानाम् उप ते ऽधां सहीयसीम् ।  
(अव्श्_३,१८।६च्) माम् अनु प्र ते मनो वत्सं गौर् इव धावतु पथा वार् इव धावतु ॥६॥  

(अव्श्_३,१९।१अ) संशितं म इदं ब्रह्म संशितं वीर्यं बलम् ।  
(अव्श्_३,१९।१च्) संशितं क्षत्रम् अजरम् अस्तु जिष्णुर् येषाम् अस्मि पुरोहितः ॥१॥  
  
(अव्श्_३,१९।२अ) सम् अहम् एषां राष्ट्रं स्यामि सम् ओजो वीर्यं बलम् ।  
(अव्श्_३,१९।२च्) वृश्चामि शत्रूणां बाहून् अनेन हविषा अहम् ॥२॥  
  
(अव्श्_३,१९।३अ) नीचैः पद्यन्ताम् अधरे भवन्तु ये नः सूरिं मघवानं पृतन्यान् ।  
(अव्श्_३,१९।३च्) क्षिणामि ब्रह्मणामित्रान् उन् नयामि स्वान् अहम् ॥३॥  
  
(अव्श्_३,१९।४अ) तीक्ष्णीयांसः परशोर् अग्नेस् तीक्ष्णतरा उत ।  
(अव्श्_३,१९।४च्) इन्द्रस्य वज्रात् तीक्ष्णीयांसो येषाम् अस्मि पुरोहितः ॥४॥  
  
(अव्श्_३,१९।५अ) एषाम् अहम् आयुधा सं स्याम्य् एषां राष्ट्रं सुवीरं वर्धयामि ।  
(अव्श्_३,१९।५च्) एषाम् क्षत्रम् अजरम् अस्तु जिष्ण्व् एषां चित्तं विश्वे ऽवन्तु देवाः ॥५॥  
  
(अव्श्_३,१९।६अ) उद् धर्षन्तां मघवन् वाजिनान्य् उद् वीराणां जयताम् एतु घोषः ।  
(अव्श्_३,१९।६च्) पृथग् घोषा उलुलयः केतुमन्त उद् ईरताम् ।  
(अव्श्_३,१९।६ए) देवा इन्द्रज्येष्ठा मरुतो यन्तु सेनया ॥६॥  
  
(अव्श्_३,१९।७अ) प्रेता जयता नर उग्रा वः सन्तु बाहवः ।  
(अव्श्_३,१९।७च्) तीक्ष्णेषवो ऽबलधन्वनो हतोग्रायुधा अबलान् उग्रबाहवः ॥७॥  
  
(अव्श्_३,१९।८अ) अवसृष्टा परा पत शरव्ये ब्रह्मसंशिते ।  
(अव्श्_३,१९।८च्) जय अमित्रान् प्र पद्यस्व जह्य् एषां वरंवरं मामीषां मोचि कश् चन ॥८॥  

(अव्श्_३,२०।१अ) अयं ते योनिर् ऋत्वियो यतो जातो अरोचथाः ।  
(अव्श्_३,२०।१च्) तं जानन्न् अग्न आ रोहाधा नो वर्धय रयिम् ॥१॥  
  
(अव्श्_३,२०।२अ) अग्ने अछा वदेह नः प्रत्यङ् नः सुमना भव ।  
(अव्श्_३,२०।२च्) प्र णो यछ विशां पते धनदा असि नस् त्वम् ॥२॥  
  
(अव्श्_३,२०।३अ) प्र णो यछत्व् अर्यमा प्र भगः प्र बृहस्पतिः ।  
(अव्श्_३,२०।३च्) प्र देवीः प्रोत सूनृता रयिं देवी दधातु मे ॥३॥  
  
(अव्श्_३,२०।४अ) सोमं राजानम् अवसे ऽग्निं गीर्भिर् हवामहे ।  
(अव्श्_३,२०।४च्) आदित्यम् विष्णुम् सूर्यं ब्रह्माणं च बृहस्पतिम् ॥४॥  
  
(अव्श्_३,२०।५अ) त्वं नो अग्ने अग्निभिर् ब्रह्म यज्ञं वर्धय ।  
(अव्श्_३,२०।५च्) त्वं नो देव दातवे रयिं दानाय चोदय ॥५॥  
  
(अव्श्_३,२०।६अ) इन्द्रवायू उभाव् इह सुहवेह हवामहे ।  
(अव्श्_३,२०।६च्) यथा नः सर्व इज् जनः सङ्गत्यां सुमना असद् दानकामश् च नो भुवत् ॥६॥  
  
(अव्श्_३,२०।७अ) अर्यमणं बृहस्पतिम् इन्द्रं दानाय चोदय ।  
(अव्श्_३,२०।७च्) वातं विष्णुं सरस्वतीं सवितारं च वाजिनम् ॥७॥  
  
(अव्श्_३,२०।८अ) वाजस्य नु प्रसवे सं बभूविमेमा च विश्वा भुवनानि अन्तः ।  
(अव्श्_३,२०।८च्) उतादित्सन्तं दापयतु प्रजानन् रयिं च नः सर्ववीरं नि यछ ॥८॥  
  
(अव्श्_३,२०।९अ) दुह्राम् मे पञ्च प्रदिषो दुह्राम् उर्वीर् यथाबलम् ।  
(अव्श्_३,२०।९च्) प्रापेयं सर्वा आकूतीर् मनसा हृदयेन च ॥९॥  
  
(अव्श्_३,२०।१०अ) गोसनिं वाचम् उदेयं वर्चसा माभ्युदिहि ।  
(अव्श्_३,२०।१०च्) आ रुन्धां सर्वतो वायुस् त्वष्टा पोषं दधातु मे ॥१०॥  

(अव्श्_३,२१।१अ) ये अग्नयो अप्स्व् अन्तर् ये वृत्रे ये पुरुषे ये अश्मसु ।  
(अव्श्_३,२१।१च्) य आविवेशोषधीर् यो वनस्पतींस् तेभ्यो अग्निभ्यो हुतम् अस्त्व् एतत् ॥१॥  
  
(अव्श्_३,२१।२अ) यः सोमे अन्तर् यो गोष्व् अन्तर् य आविष्टो वयःसु यो मृगेषु ।  
(अव्श्_३,२१।२च्) य आविवेश द्विपदो यस् चतुष्पदस् तेभ्यो अग्निभ्यो हुतम् अस्त्व् एतत् ॥२॥  
  
(अव्श्_३,२१।३अ) य इन्द्रेण सरथं याति देवो वैश्वानर उत विश्वदाव्यः ।  
(अव्श्_३,२१।३च्) यं जोहवीमि पृतनासु सासहिं तेभ्यो अग्निभ्यो हुतम् अस्त्व् एतत् ॥३॥  
  
(अव्श्_३,२१।४अ) यो देवो विश्वाद् यम् उ कामम् आहुर् यं दातारं प्रतिगृह्णन्तम् आहुः ।  
(अव्श्_३,२१।४च्) यो धीरः शक्रः परिभूर् अदाभ्यस् तेभ्यो अग्निभ्यो हुतम् अस्त्व् एतत् ॥४॥  
  
(अव्श्_३,२१।५अ) यं त्वा होतारं मनसाभि संविदुस् त्रयोदश भौवनाः पञ्च मानवाः ।  
(अव्श्_३,२१।५च्) वर्चोधसे यशसे सूनृतावते तेभ्यो अग्निभ्यो हुतम् अस्त्व् एतत् ॥५॥  
  
(अव्श्_३,२१।६अ) उक्षान्नाय वशान्नाय सोमपृष्ठाय वेधसे ।  
(अव्श्_३,२१।६च्) वैश्वानरज्येष्ठेभ्यस् तेभ्यो अग्निभ्यो हुतम् अस्त्व् एतत् ॥६॥  
  
(अव्श्_३,२१।७अ) दिवं पृथिवीम् अन्व् अन्तरिक्षम् ये विद्युतम् अनुसञ्चरन्ति ।  
(अव्श्_३,२१।७च्) ये दिक्ष्व् अन्तर् ये वाते अन्तस् तेभ्यो अग्निभ्यो हुतम् अस्त्व् एतत् ॥७॥  
  
(अव्श्_३,२१।८अ) हिरण्यपाणिं सवितारम् इन्द्रं बृहस्पतिं वरुणं मित्रम् अग्निम् ।  
(अव्श्_३,२१।८च्) विश्वान् देवान् अङ्गिरसो हवामहे इमं क्रव्यादं शमयन्त्व् अग्निम् ॥८॥  
  
(अव्श्_३,२१।९अ) शान्तो अग्निः क्रव्याच् छान्तः पुरुषरेषणः ।  
(अव्श्_३,२१।९च्) अथो यो विश्वदाव्यस् तं क्रव्यादम् अशीशमम् ॥९॥  
  
(अव्श्_३,२१।१०अ) ये पर्वताः सोमपृष्ठा आप उत्तानशीवरीः ।  
(अव्श्_३,२१।१०च्) वातः पर्जन्य आद् अग्निस् ते क्रव्यादम् अशीशमन् ॥१०॥  

(अव्श्_३,२२।१अ) हस्तिवर्चसं प्रथतां बृहद् यशो अदित्या यत् तन्वः सम्बभूव ।  
(अव्श्_३,२२।१च्) तत् सर्वे सम् अदुर् मह्यम् एतद् विश्वे देवा अदितिः सजोषाः ॥१॥  
  
(अव्श्_३,२२।२अ) मित्रश् च वरुणश् चेन्द्रो रुद्रश् च चेततु ।  
(अव्श्_३,२२।२च्) देवासो विश्वधायसस् ते माञ्जन्तु वर्चसा ॥२॥  
  
(अव्श्_३,२२।३अ) येन हस्ती वर्चसा सम्बभूव येन राजा मनुष्येस्व् अप्स्व् अन्तः ।  
(अव्श्_३,२२।३च्) येन देवा देवताम् अग्र आयन् तेन माम् अद्य वर्चसाग्ने वर्चस्विनं कृणु ॥३॥  
  
(अव्श्_३,२२।४अ) यत् ते वर्चो जातवेदो बृहद् भवत्य् आहुतेः ।  
(अव्श्_३,२२।४च्) यावत् सूर्यस्य वर्च आसुरस्य च हस्तिनः ।  
(अव्श्_३,२२।४ए) तावन् मे अश्विना वर्च आ धत्तां पुष्करस्रजा ॥४॥  
  
(अव्श्_३,२२।५अ) यावच् चतस्रः प्रदिशश् चक्षुर् यावत् समश्नुते ।  
(अव्श्_३,२२।५च्) तावत् समैत्व् इन्द्रियं मयि तद् धस्तिवर्चसम् ॥५॥  
  
(अव्श्_३,२२।६अ) हस्ती मृगाणां सुषदाम् अतिष्ठावान् बभूव हि ।  
(अव्श्_३,२२।६च्) तस्य भगेन वर्चसाभि षिञ्चामि माम् अहम् ॥६॥  

(अव्श्_३,२३।१अ) येन वेहद् बभूविथ नाशयामसि तत् त्वत् ।  
(अव्श्_३,२३।१च्) इदं तद् अन्यत्र त्वद् अप दूरे नि दध्मसि ॥१॥  
  
(अव्श्_३,२३।२अ) आ ते योनिं गर्भ एतु पुमान् बाण इवेषुधिम् ।  
(अव्श्_३,२३।२च्) आ वीरो ऽत्र जायतां पुत्रस् ते दशमास्यः ॥२॥  
  
(अव्श्_३,२३।३अ) पुमांसं पुत्रं जनय तं पुमान् अनु जायताम् ।  
(अव्श्_३,२३।३च्) भवासि पुत्राणां माता जातानां जनयाश् च यान् ॥३॥  
  
(अव्श्_३,२३।४अ) यानि बद्राणि बीजान्य् ऋषभा जनयन्ति च ।  
(अव्श्_३,२३।४च्) तैस् त्वं पुत्रं विन्दस्व सा प्रसूर् धेनुका भव ॥४॥  
  
(अव्श्_३,२३।५अ) कृणोमि ते प्राजापत्यम् आ योनिं गर्भ एतु ते ।  
(अव्श्_३,२३।५च्) विन्दस्व त्वं पुत्रं नारि यस् तुभ्यं शम् असच् छम् उ तस्मै त्वम् भव ॥५॥  
  
(अव्श्_३,२३।६अ) यासाम् द्यौः पिता पृथिवी माता समुद्रो मूलं वीरुधां बभूव ।  
(अव्श्_३,२३।६च्) तास् त्वा पुत्रविद्याय दैवीः प्रावन्त्व् ओषधयः ॥६॥  

(अव्श्_३,२४।१अ) पयस्वतीर् ओषधयः पयस्वन् मामकं वचः ।  
(अव्श्_३,२४।१च्) अथो पयस्वतीनाम् आ भरे ऽहं सहस्रशः ॥१॥  
  
(अव्श्_३,२४।२अ) वेदाहं पयस्वन्तं चकार धान्यम् बहु ।  
(अव्श्_३,२४।२च्) सम्भृत्वा नाम यो देवस् तं वयं हवामहे योयो अयज्वनो गृहे ॥२॥  
  
(अव्श्_३,२४।३अ) इमा याः पञ्च प्रदिशो मानवीः पञ्च कृष्टयः ।  
(अव्श्_३,२४।३च्) वृष्टे शापं नदीर् इवेह स्फातिं समावहान् ॥३॥  
  
(अव्श्_३,२४।४अ) उद् उत्सं शतधारं सहस्रधारम् अक्षितम् ।  
(अव्श्_३,२४।४च्) एवास्माकेदं धान्यं सहस्रधारम् अक्षितम् ॥४॥  
  
(अव्श्_३,२४।५अ) शतहस्त समाहर सहस्रहस्त सं किर ।  
(अव्श्_३,२४।५च्) कृतस्य कार्यस्य चेह स्फातिं समावह ॥५॥  
  
(अव्श्_३,२४।६अ) तिस्रो मात्रा गन्धर्वाणां चतस्रो गृहपत्न्याः ।  
(अव्श्_३,२४।६च्) तासां या स्फातिमत्तमा तया त्वाभि मृशामसि ॥६॥  
  
(अव्श्_३,२४।७अ) उपोहश् च समूहश् च क्षत्तारौ ते प्रजापते ।  
(अव्श्_३,२४।७च्) ताव् इहा वहतां स्फातिं बहुं भूमानम् अक्षितम् ॥७॥  

(अव्श्_३,२५।१अ) उत्तुदस् त्वोत् तुदतु मा धृथाः शयने स्वे ।  
(अव्श्_३,२५।१च्) इषुः कामस्य या भीमा तया विध्यामि त्वा हृदि ॥१॥  
  
(अव्श्_३,२५।२अ) आधीपर्णां कामशल्याम् इषुं सङ्कल्पकुल्मलाम् ।  
(अव्श्_३,२५।२च्) तां सुसन्नतां कृत्वा कामो विध्यतु त्वा हृदि ॥२॥  
  
(अव्श्_३,२५।३अ) या प्लीहानं शोषयति कामस्येषुः सुसन्नता ।  
(अव्श्_३,२५।३च्) प्राचीनपक्षा व्योषा तया विध्यामि त्वा हृदि ॥३॥  
  
(अव्श्_३,२५।४अ) शुचा विद्धा व्योषया शुष्कास्याभि सर्प मा ।  
(अव्श्_३,२५।४च्) मृदुर् निमन्युः केवली प्रियवादिन्य् अनुव्रता ॥४॥  
  
(अव्श्_३,२५।५अ) आजामि त्वाजन्या परि मातुर् अथो पितुः ।  
(अव्श्_३,२५।५च्) यथा मम क्रताव् असो मम चित्तम् उपायसि ॥५॥  
  
(अव्श्_३,२५।६अ) व्य् अस्यै मित्रावरुणौ हृदश् चित्तान्य् अस्यतम् ।  
(अव्श्_३,२५।६च्) अथैनाम् अक्रतुं कृत्वा ममैव कृणुतं वशे ॥६॥  

(अव्श्_३,२६।१अ) ये ऽस्यां स्थ प्राच्यां दिशि हेतयो नाम देवास् तेषां वो अग्निर् इषवः ।  
(अव्श्_३,२६।१च्) ते नो मृडत ते नो ऽधि ब्रूत तेभ्यो वो नमस् तेभ्यो वः स्वाहा ॥१॥  
  
(अव्श्_३,२६।२अ) ये ऽस्यां स्थ दक्षिणायां दिश्य् अविष्यवो नाम देवास् तेषां वः काम इषवः ।  
(अव्श्_३,२६।२च्) ते नो मृडत ते नो ऽधि ब्रूत तेभ्यो वो नमस् तेभ्यो वः स्वाहा ॥२॥  
  
(अव्श्_३,२६।३अ) ये ऽस्यां स्थ प्रतीच्यां दिशि वैराजा नाम देवास् तेषां व आप इषवः ।  
(अव्श्_३,२६।३च्) ते नो मृडत ते नो ऽधि ब्रूत तेभ्यो वो नमस् तेभ्यो वः स्वाहा ॥३॥  
  
(अव्श्_३,२६।४अ) ये ऽस्यां स्थोदीच्यां दिशि प्रविध्यन्तो नाम देवास् तेषां वो वात इषवः ।  
(अव्श्_३,२६।४च्) ते नो मृडत ते नो ऽधि ब्रूत तेभ्यो वो नमस् तेभ्यो वः स्वाहा ॥४॥  
  
(अव्श्_३,२६।५अ) ये ऽस्यां स्थ ध्रुवायां दिशि निलिम्पा नाम देवास् तेषां व ओषधीर् इषवः ।  
(अव्श्_३,२६।५च्) ते नो मृडत ते नो ऽधि ब्रूत तेभ्यो वो नमस् तेभ्यो वः स्वाहा ॥५॥  
  
(अव्श्_३,२६।६अ) ये ऽस्यां स्थोर्ध्वायां दिश्य् अवस्वन्तो नाम देवास् तेषां वो बृहस्पतिर् इषवः ।  
(अव्श्_३,२६।६च्) ते नो मृडत ते नो ऽधि ब्रूत तेभ्यो वो नमस् तेभ्यो वः स्वाहा ॥६॥  

(अव्श्_३,२७।१अ) प्राची दिग् अग्निर् अधिपतिर् असितो रक्षितादित्या इषवः ।  
(अव्श्_३,२७।१च्) तेभ्यो नमो ऽधिपतिभ्यो नमो रक्षितृभ्यो नम इषुभ्यो नम एभ्यो अस्तु ।  
(अव्श्_३,२७।१ए) यो ऽस्मान् द्वेष्टि यं वयं द्विष्मस् तं वो जम्भे दध्मः ॥१॥  
  
(अव्श्_३,२७।२अ) दक्षिणा दिग् इन्द्रो ऽधिपतिस् तिरश्चिराजी रक्षिता पितर इषवः ।  
(अव्श्_३,२७।२च्) तेभ्यो नमो ऽधिपतिभ्यो नमो रक्षितृभ्यो नम इषुभ्यो नम एभ्यो अस्तु ।  
(अव्श्_३,२७।२ए) यो ऽस्मान् द्वेष्टि यं वयं द्विष्मस् तं वो जम्भे दध्मः ॥२॥  
  
(अव्श्_३,२७।३अ) प्रतीची दिग् वरुणो ऽधिपतिः पृदाकू रक्षितान्नम् इषवः ।  
(अव्श्_३,२७।३च्) तेभ्यो नमो ऽधिपतिभ्यो नमो रक्षितृभ्यो नम इषुभ्यो नम एभ्यो अस्तु ।  
(अव्श्_३,२७।३ए) यो ऽस्मान् द्वेष्टि यं वयं द्विष्मस् तं वो जम्भे दध्मः ॥३॥  
  
(अव्श्_३,२७।४अ) उदीची दिक् सोमो ऽधिपतिः स्वजो रक्षिताशनिर् इषवः ।  
(अव्श्_३,२७।४च्) तेभ्यो नमो ऽधिपतिभ्यो नमो रक्षितृभ्यो नम इषुभ्यो नम एभ्यो अस्तु ।  
(अव्श्_३,२७।४ए) यो ऽस्मान् द्वेष्टि यं वयं द्विष्मस् तं वो जम्भे दध्मः ॥४॥  
  
(अव्श्_३,२७।५अ) ध्रुवा दिग् विष्णुर् अधिपतिः कल्माषग्रीवो रक्षिता वीरुध इषवः ।  
(अव्श्_३,२७।५च्) तेभ्यो नमो ऽधिपतिभ्यो नमो रक्षितृभ्यो नम इषुभ्यो नम एभ्यो अस्तु ।  
(अव्श्_३,२७।५ए) यो ऽस्मान् द्वेष्टि यं वयम् द्विष्मस् तं वो जम्भे दध्मः ॥५॥  
  
(अव्श्_३,२७।६अ) ऊर्ध्वा दिग् बृहस्पतिर् अधिपतिः श्वित्रो रक्षिता वर्षम् इषवः ।  
(अव्श्_३,२७।६च्) तेभ्यो नमो ऽधिपतिभ्यो नमो रक्षितृभ्यो नम इषुभ्यो नम एभ्यो अस्तु ।  
(अव्श्_३,२७।६ए) यो ऽस्मान् द्वेष्टि यं वयं द्विष्मस् तं वो जम्भे दध्मः ॥६॥  

(अव्श्_३,२८।१अ) एकैकयैषा सृष्ट्या सं बभूव यत्र गा असृजन्त भूतकृतो विश्वरूपाः ।  
(अव्श्_३,२८।१च्) यत्र विजायते यमिन्य् अपर्तुः सा पशून् क्षिणाति रिफती रुशती ॥१॥  
  
(अव्श्_३,२८।२अ) एषा पशून्त् सं क्षिणाति क्रव्याद् भूत्वा व्यद्वरी ।  
(अव्श्_३,२८।२च्) उतैनां ब्रह्मणे दद्यात् तथा स्योना शिवा स्यात् ॥२॥  
  
(अव्श्_३,२८।३अ) शिवा भव पुरुषेभ्यो गोभ्यो अश्वेभ्यः शिवा ।  
(अव्श्_३,२८।३च्) शिवास्मै सर्वस्मै क्षेत्राय शिवा न इहैधि ॥३॥  
  
(अव्श्_३,२८।४अ) इह पुष्टिर् इह रस इह सहस्रसातमा भव ।  
(अव्श्_३,२८।४च्) पशून् यमिनि पोषय ॥४॥  
  
(अव्श्_३,२८।५अ) यत्रा सुहार्दः सुकृतो मदन्ति विहाय रोगं तन्वः स्वायाः ।  
(अव्श्_३,२८।५च्) तं लोकं यमिन्य् अभिसम्बभूव सा नो मा हिंसीत् पुरुषान् पशूंश् च ॥५॥  
  
(अव्श्_३,२८।६अ) यत्रा सुहार्दां सुकृताम् अग्निहोत्रहुताम् यत्र लोकः ।  
(अव्श्_३,२८।६च्) तं लोकं यमिन्य् अभिसम्बभूव सा नो मा हिंसीत् पुरुषान् पशूंश् च ॥६॥  

(अव्श्_३,२९।१अ) यद् राजानो विभजन्त इष्टापूर्तस्य षोडशम् यमस्यामी सभासदः ।  
(अव्श्_३,२९।१च्) अविस् तस्मात् प्र मुञ्चति दत्तः शितिपात् स्वधा ॥१॥  
  
(अव्श्_३,२९।२अ) सर्वान् कामान् पूरयत्य् आभवन् प्रभवन् भवन् ।  
(अव्श्_३,२९।२च्) आकूतिप्रो ऽविर् दत्तः शितिपान्न् नोप दस्यति ॥२॥  
  
(अव्श्_३,२९।३अ) यो ददाति शितिपादम् अविं लोकेन सम्मितम् ।  
(अव्श्_३,२९।३च्) स नाकम् अभ्यारोहति यत्र शुल्को न क्रियते अबलेन बलीयसे ॥३॥  
  
(अव्श्_३,२९।४अ) पञ्चापूपं शितिपादम् अविं लोकेन सम्मितम् ।  
(अव्श्_३,२९।४च्) प्रदातोप जीवति पितॄणां लोके ऽक्षितम् ॥४॥  
  
(अव्श्_३,२९।५अ) पञ्चापूपं शितिपादम् अविं लोकेन सम्मितम् ।  
(अव्श्_३,२९।५च्) प्रदातोप जीवति सूर्यामासयोर् अक्षितम् ॥५॥  
  
(अव्श्_३,२९।६अ) इरेव नोप दस्यति समुद्र इव पयो महत् ।  
(अव्श्_३,२९।६च्) देवौ सवासिनाव् इव शितिपान् नोप दस्यति ॥६॥  
  
(अव्श्_३,२९।७अ) क इदं कस्मा अदात् कामः कामायादात् ।  
(अव्श्_३,२९।७च्) कामो दाता कामः प्रतिग्रहीता कामः समुद्रम् आ विवेश ।  
(अव्श्_३,२९।७ए) कामेन त्वा प्रति गृह्नामि कामैतत् ते ॥७॥  
(अव्श्_३,२९।८अ) भूमिष् ट्वा प्रति गृह्णात्व् अन्तरिक्षम् इदं महत् ।  
(अव्श्_३,२९।८च्) माहं प्राणेन मात्मना मा प्रजया प्रतिगृह्य वि राधिषि ॥८॥  

(अव्श्_३,३०।१अ) सहृदयं साम्मनस्यम् अविद्वेषं कृणोमि वः ।  
(अव्श्_३,३०।१च्) अन्यो अन्यम् अभि हर्यत वत्सं जातम् इवाघ्न्या ॥१॥  
  
(अव्श्_३,३०।२अ) अनुव्रतः पितुः पुत्रो मात्रा भवतु सम्मनाः ।  
(अव्श्_३,३०।२च्) जाया पत्ये मधुमतीं वाचं वदतु शन्तिवाम् ॥२॥  
  
(अव्श्_३,३०।३अ) मा भ्राता भ्रातरं द्विक्षन् मा स्वसारम् उत स्वसा ।  
(अव्श्_३,३०।३च्) सम्यञ्चः सव्रता भूत्वा वाचं वदत भद्रया ॥३॥  
  
(अव्श्_३,३०।४अ) येन देवा न वियन्ति नो च विद्विषते मिथः ।  
(अव्श्_३,३०।४च्) तत् कृण्मो ब्रह्म वो गृहे सञ्ज्ञानं पुरुषेभ्यः ॥४॥  
  
(अव्श्_३,३०।५अ) ज्यायस्वन्तश् चित्तिनो मा वि यौष्ट संराधयन्तः सधुराश् चरन्तः ।  
(अव्श्_३,३०।५च्) अन्यो अन्यस्मै वल्गु वदन्त एत सध्रीचीनान् वः सम्मनसस् क्र्णोमि ॥५॥  
  
(अव्श्_३,३०।६अ) समानी प्रपा सह वो ऽन्नभागः समाने योक्त्रे सह वो युनज्मि ।  
(अव्श्_३,३०।६च्) सम्यञ्चो ऽग्निं सपर्यतारा नाभिम् इवाभितः ॥६॥  
  
(अव्श्_३,३०।७अ) सध्रीचीनान् वः सम्मनसस् कृणोम्य् एकश्नुष्टीन्त् संवननेन सर्वान् ।  
(अव्श्_३,३०।७च्) देवा इवामृतं रक्षमाणाः सायम्प्रातः सौमनसो वो अस्तु ॥७॥  

(अव्श्_३,३१।१अ) वि देवा जरसावृतन् वि त्वम् अग्ने अरात्या ।  
(अव्श्_३,३१।१च्) व्य् अहं सर्वेण पाप्मना वि यक्ष्मेण सम् आयुषा ॥१॥  
  
(अव्श्_३,३१।२अ) व्य् आर्त्या पवमानो वि शक्रः पापकृत्यया ।  
(अव्श्_३,३१।२च्) व्य् अहं सर्वेण पाप्मना वि यक्ष्मेण सम् आयुषा ॥२॥  
  
(अव्श्_३,३१।३अ) वि ग्राम्याः पशव आरण्यैर् व्य् आपस् तृष्णयासरन् ।  
(अव्श्_३,३१।३च्) व्य् अहं सर्वेण पाप्मना वि यक्ष्मेण सम् आयुषा ॥३॥  
  
(अव्श्_३,३१।४अ) वी मे द्यावापृथिवी इतो वि पन्थानो दिशन्दिशम् ।  
(अव्श्_३,३१।४च्) व्य् अहं सर्वेण पाप्मना वि यक्ष्मेण सम् आयुषा ॥४॥  
  
(अव्श्_३,३१।५अ) त्वष्टा दुहित्रे वहतुं युनक्तीतीदं विश्वं भुवनं वि याति ।  
(अव्श्_३,३१।५च्) व्य् अहं सर्वेण पाप्मना वि यक्ष्मेण सम् आयुषा ॥५॥  
  
(अव्श्_३,३१।६अ) अग्निः प्राणान्त् सं दधाति चन्द्रः प्राणेन संहितः ।  
(अव्श्_३,३१।६च्) व्य् अहं सर्वेण पाप्मना वि यक्ष्मेण सम् आयुषा ॥६॥  
  
(अव्श्_३,३१।७अ) प्राणेन विश्वतोवीर्यं देवाः सूर्यं सम् ऐरयन् ।  
(अव्श्_३,३१।७च्) व्य् अहं सर्वेण पाप्मना वि यक्ष्मेण सम् आयुषा ॥७॥  
  
(अव्श्_३,३१।८अ) आयुष्मताम् आयुष्कृतां प्राणेन जीव मा मृथाः ।  
(अव्श्_३,३१।८च्) व्य् अहं सर्वेण पाप्मना वि यक्ष्मेण सम् आयुषा ॥८॥  
  
(अव्श्_३,३१।९अ) प्राणेन प्राणतां प्राणेहैव भव मा मृथाः ।  
(अव्श्_३,३१।९च्) व्य् अहं सर्वेण पाप्मना वि यक्ष्मेण सम् आयुषा ॥९॥  
  
(अव्श्_३,३१।१०अ) उद् आयुषा सम् आयुषोद् ओषधीनां रसेन ।  
(अव्श्_३,३१।१०च्) व्य् अहं सर्वेण पाप्मना वि यक्ष्मेण सम् आयुषा ॥१०॥  
  
(अव्श्_३,३१।११अ) आ पर्जन्यस्य वृष्ट्योद् अस्थामामृता वयम् ।  
(अव्श्_३,३१।११च्) व्य् अहं सर्वेण पाप्मना वि यक्ष्मेण सम् आयुषा ॥११॥  

(अव्श्_४,१।१अ) ब्रह्म जज्ञानं प्रथमं पुरस्ताद् वि सीमतः सुरुचो वेन आवः ।  
(अव्श्_४,१।१च्) स बुध्न्या उपमा अस्य विष्ठाः सतश् च योनिम् असतश् च वि वः ॥१॥  
  
(अव्श्_४,१।२अ) इयं पित्र्या राष्ट्र्य् एत्व् अग्रे प्रथमाय जनुषे भुवनेष्ठाः ।  
(अव्श्_४,१।२च्) तस्मा एतं सुरुचं ह्वारम् अह्यं घर्मं श्रीणन्तु प्रथमाय धास्यवे ॥२॥  
  
(अव्श्_४,१।३अ) प्र यो जज्ञे विद्वान् अस्य बन्धुर् विश्वा देवानां जनिमा विवक्ति ।  
(अव्श्_४,१।३च्) ब्रह्म ब्रह्मण उज् जभार मध्यान् निचैर् उच्चैः स्वधा अभि प्र तस्थौ ॥३॥  
  
(अव्श्_४,१।४अ) स हि विदः स पृथिव्या ऋतस्था मही क्षेमं रोदसी अस्कभायत् ।  
(अव्श्_४,१।४च्) महान् मही अस्कभायद् वि जातो द्यां सद्म पार्थिवं च रजः ॥४॥  
  
(अव्श्_४,१।५अ) स भुध्न्याद् आष्ट्र जनुषो ऽभ्य् अग्रम् बृहस्पतिर् देवता तस्य सम्राट् ।  
(अव्श्_४,१।५च्) अहर् यच् छुक्रं ज्योतिषो जनिष्टाथ द्युमन्तो वि वसन्तु विप्राः ॥५॥  
  
(अव्श्_४,१।६अ) नूनं तद् अस्य काव्यो हिनोति महो देवस्य पूर्व्यस्य धाम ।  
(अव्श्_४,१।६च्) एष जज्ञे बहुभिः साकम् इत्था पूर्वे अर्धे विषिते ससन् नु ॥६॥  
  
(अव्श्_४,१।७अ) यो ऽथर्वाणं पितरं देवबन्धुं बृहस्पतिं नमसाव च गछात् ।  
(अव्श्_४,१।७च्) त्वं विश्वेषां जनिता यथासः कविर् देवो न दभायत् स्वधावान् ॥७॥  

(अव्श्_४,२।१अ) य आत्मदा बलदा यस्य विश्व उपासते प्रशिषं यस्य देवाः ।  
(अव्श्_४,२।१च्) यो ऽस्येशे द्विपदो यश् चतुष्पदः कस्मै देवाय हविषा विधेम ॥१॥  
  
(अव्श्_४,२।२अ) यः प्राणतो निमिषतो महित्वैको राजा जगतो बभूव ।  
(अव्श्_४,२।२च्) यस्य छायामृतं यस्य मृत्युः कस्मै देवाय हविषा विधेम ॥२॥  
  
(अव्श्_४,२।३अ) यं क्रन्दसी अवतश् चस्कभाने भियसाने रोदसी अह्वयेथाम् ।  
(अव्श्_४,२।३च्) यस्यासौ पन्था रजसो विमानः कस्मै देवाय हविषा विधेम ॥३॥  
  
(अव्श्_४,२।४अ) यस्य द्यौर् उर्वी पृथिवी च मही यस्याद उर्व् अन्तरिक्षम् ।  
(अव्श्_४,२।४च्) यस्यासौ सूरो विततो महित्वा कस्मै देवाय हविषा विधेम ॥४॥  
  
(अव्श्_४,२।५अ) यस्य विश्वे हिमवन्तो महित्वा समुद्रे यस्य रसाम् इद् आहुः ।  
(अव्श्_४,२।५च्) इमाश् च प्रदिशो यस्य बाहू कस्मै देवाय हविषा विधेम ॥५॥  
  
(अव्श्_४,२।६अ) आपो अग्रे विश्वम् आवन् गर्भं दधाना अमृता ऋतज्ञाः ।  
(अव्श्_४,२।६च्) यासु देवीष्व् अधि देव आसीत् कस्मै देवाय हविषा विधेम ॥६॥  
  
(अव्श्_४,२।७अ) हिरण्यगर्भः सम् अवर्तताग्रे भूतस्य जातः पतिर् एक आसीत् ।  
(अव्श्_४,२।७च्) स दाधार पृथिवीम् उत द्यां कस्मै देवाय हविषा विधेम ॥७॥  
  
(अव्श्_४,२।८अ) आपो वत्सं जनयन्तीर् गर्भम् अग्रे सम् ऐरयन् ।  
(अव्श्_४,२।८च्) तस्योत जायमानस्योल्ब आसीद् धिरण्ययः कस्मै देवाय हविषा विधेम ॥८॥  

(अव्श्_४,३।१अ) उद् इतस् त्रयो अक्रमन् व्याघ्रः पुरुषो वृकः ।  
(अव्श्_४,३।१च्) हिरुग् घि यन्ति सिन्धवो हिरुग् देवो वनस्पतिर् हिरुङ् नमन्तु शत्रवः ॥१॥  
  
(अव्श्_४,३।२अ) परेणैतु पथा वृकः परमेणोत तस्करः ।  
(अव्श्_४,३।२च्) परेण दत्वती रज्जुः परेणाघायुर् अर्षतु ॥२॥  
  
(अव्श्_४,३।३अ) अक्ष्यौ च ते मुखं च ते व्याघ्र जम्भयामसि ।  
(अव्श्_४,३।३च्) आत् सर्वान् विंशतिं नखान् ॥३॥  
  
(अव्श्_४,३।४अ) व्याघ्रं दत्वतां वयं प्रथमं जम्भयामसि ।  
(अव्श्_४,३।४च्) आद् उ ष्टेनम् अथो अहिं यातुधानम् अथो वृकम् ॥४॥  
  
(अव्श्_४,३।५अ) यो अद्य स्तेन आयति स सम्पिष्टो अपायति ।  
(अव्श्_४,३।५च्) पथाम् अपध्वंसेनैत्व् इन्द्रो वज्रेण हन्तु तम् ॥५॥  
  
(अव्श्_४,३।६अ) मूर्णा मृगस्य दन्ता अपिशीर्णा उ पृष्टयः ।  
(अव्श्_४,३।६च्) निम्रुक् ते गोधा भवतु नीचायच् छशयुर् मृगः ॥६॥  
  
(अव्श्_४,३।७अ) यत् संयमो न वि यमो वि यमो यन् न संयमः ।  
(अव्श्_४,३।७च्) इन्द्रजाः सोमजा आथर्वणम् असि व्याघ्रजम्भनम् ॥७॥  

(अव्श्_४,४।१अ) यां त्वा गन्धर्वो अखनद् वरुणाय मृतभ्रजे ।  
(अव्श्_४,४।१च्) तां त्वा वयं खनामस्य् ओषधिं शेपहर्षणीम् ॥१॥  
  
(अव्श्_४,४।२अ) उद् उषा उद् उ सूर्य उद् इदं मामकं वचः ।  
(अव्श्_४,४।२च्) उद् एजतु प्रजापतिर् वृषा शुष्मेण वाजिना ॥२॥  
  
(अव्श्_४,४।३अ) यथा स्म ते विरोहतो ऽभितप्तम् इवानति ।  
(अव्श्_४,४।३च्) ततस् ते शुष्मवत्तरम् इयं कृणोत्व् ओषधिः ॥३॥  
  
(अव्श्_४,४।४अ) उच् छुष्मौषधीनां सारा ऋषभाणाम् ।  
(अव्श्_४,४।४च्) सं पुंसाम् इन्द्र वृष्ण्यम् अस्मिन् धेहि तनूवशिन् ॥४॥  
  
(अव्श्_४,४।५अ) अपां रसः प्रथमजो ऽथो वनस्पतीनाम् ।  
(अव्श्_४,४।५च्) उत सोमस्य भ्रातास्य् उतार्शम् असि वृष्ण्यम् ॥५॥  
  
(अव्श्_४,४।६अ) अद्याग्ने अद्य सवितर् अद्य देवि सरस्वति ।  
(अव्श्_४,४।६च्) अद्यास्य ब्रह्मणस् पते धनुर् इवा तानया पसः ॥६॥  
  
(अव्श्_४,४।७अ) आहं तनोमि ते पसो अधि ज्याम् इव धन्वनि ।  
(अव्श्_४,४।७च्) क्रमस्वर्श इव रोहितम् अनवग्लायता सदा ॥७॥  
  
(अव्श्_४,४।८अ) अश्वस्याश्वतरस्याजस्य पेत्वस्य च ।  
(अव्श्_४,४।८च्) अथ ऋषभस्य ये वाजास् तान् अस्मिन् धेहि तनूवशिन् ॥८॥  

(अव्श्_४,५।१अ) सहस्रशृङ्गो वृषभो यः समुद्राद् उदाचरत् ।  
(अव्श्_४,५।१च्) तेना सहस्येना वयं नि जनान्त् स्वापयामसि ॥१॥  
  
(अव्श्_४,५।२अ) न भूमिं वातो अति वाति नाति पश्यति कश् चन ।  
(अव्श्_४,५।२च्) स्त्रियश् च सर्वाः स्वापय शुनश् चेन्द्रसखा चरन् ॥२॥  
  
(अव्श्_४,५।३अ) प्रोष्ठेशयास् तल्पेशया नारीर् या वह्यशीवरीः ।  
(अव्श्_४,५।३च्) स्त्रियो याः पुण्यगन्धयस् ताः सर्वाः स्वापयामसि ॥३॥  
  
(अव्श्_४,५।४अ) एजदेजद् अजग्रभं चक्षुः प्राणम् अजग्रभम् ।  
(अव्श्_४,५।४च्) अङ्गान्य् अजग्रभं सर्वा रात्रीणाम् अतिशर्वरे ॥४॥  
  
(अव्श्_४,५।५अ) य आस्ते यश् चरति यश् च तिष्ठन् विपश्यति ।  
(अव्श्_४,५।५च्) तेषां सं दध्मो अक्षीणि यथेदं हर्म्यं तथा ॥५॥  
  
(अव्श्_४,५।६अ) स्वप्तु माता स्वप्तु पिता स्वप्तु श्वा स्वप्तु विश्पतिः ।  
(अव्श्_४,५।६च्) स्वपन्त्व् अस्यै ज्ञातयः स्वप्त्व् अयम् अभितो जनः ॥६॥  
  
(अव्श्_४,५।७अ) स्वप्न स्वप्नाभिकरणेन सर्वं नि स्वापया जनम् ।  
(अव्श्_४,५।७च्) ओत्सूर्यम् अन्यान्त् स्वापयाव्युषं जागृताद् अहम् इन्द्र इवारिष्टो अक्षितः ॥७॥  

(अव्श्_४,६।१अ) ब्राह्मणो जज्ञे प्रथमो दशशीर्षो दशास्यः ।  
(अव्श्_४,६।१च्) स सोमं प्रथमः पपौ स चकारारसं विषम् ॥१॥  
  
(अव्श्_४,६।२अ) यावती द्यावापृथिवी वरिम्णा यावत् सप्त सिन्धवो वितष्ठिरे ।  
(अव्श्_४,६।२च्) वाचं विषस्य दूषणीं ताम् इतो निर् अवादिषम् ॥२॥  
  
(अव्श्_४,६।३अ) सुपर्णस् त्वा गरुत्मान् विष प्रथमम् आवयत् ।  
(अव्श्_४,६।३च्) नामीमदो नारूरुप उतास्मा अभवः पितुः ॥३॥  
  
(अव्श्_४,६।४अ) यस् त आस्यत् पञ्चाङ्गुरिर् वक्राच् चिद् अधि धन्वनः ।  
(अव्श्_४,६।४च्) अपस्कम्भस्य शल्यान् निर् अवोचम् अहं विषम् ॥४॥  
  
(अव्श्_४,६।५अ) शल्याद् विषं निर् अवोचम् प्राञ्जनाद् उत पर्णधेः ।  
(अव्श्_४,६।५च्) अपाष्ठाच् छृङ्गात् कुल्मलान् निर् अवोचम् अहम् विषम् ॥५॥  
  
(अव्श्_४,६।६अ) अरसस् त इषो शल्यो ऽथो ते अरसं विषम् ।  
(अव्श्_४,६।६च्) उतारसस्य वृक्षस्य धनुष् टे अरसारसम् ॥६॥  
  
(अव्श्_४,६।७अ) ये अपीषन् ये अदिहन् य आस्यन् ये अवासृजन् ।  
(अव्श्_४,६।७च्) सर्वे ते वध्रयः कृता वध्रिर् विषगिरिः कृतः ॥७॥  
  
(अव्श्_४,६।८अ) वध्रयस् ते खनितारो वध्रिस् त्वम् अस्य् ओषधे ।  
(अव्श्_४,६।८च्) वध्रिः स पर्वतो गिरिर् यतो जातम् इदं विषम् ॥८॥  

(अव्श्_४,७।१अ) वार् इदम् वारयातै वरणावत्याम् अधि ।  
(अव्श्_४,७।१च्) तत्रामृतस्यासिक्तं तेना ते वारये विषम् ॥१॥  
  
(अव्श्_४,७।२अ) अरसं प्राच्यं विषम् अरसं यद् उदीच्यम् ।  
(अव्श्_४,७।२च्) अथेदम् अधराच्यं करम्भेण वि कल्पते ॥२॥  
  
(अव्श्_४,७।३अ) करम्भं कृत्वा तिर्यं पीबस्पाकम् उदारथिम् ।  
(अव्श्_४,७।३च्) क्षुधा किल त्वा दुष्टनो जक्षिवान्त् स न रूरुपः ॥३॥  
  
(अव्श्_४,७।४अ) वि ते मदं मदावति शरम् इव पातयामसि ।  
(अव्श्_४,७।४च्) प्र त्वा चरुम् इव येषन्तं वचसा स्थापयामसि ॥४॥  
  
(अव्श्_४,७।५अ) परि ग्रामम् इवाचितं वचसा स्थापयामसि ।  
(अव्श्_४,७।५च्) तिष्ठा वृक्ष इव स्थाम्न्य् अभ्रिखाते न रूरुपः ॥५॥  
(अव्श्_४,७।६अ) पवस्तैस् त्वा पर्य् अक्रीणन् दूर्शेभिर् अजिनैर् उत ।  
(अव्श्_४,७।६च्) प्रक्रीर् असि त्वम् ओषधे ऽभ्रिखाते न रूरुपः ॥६॥  
  
(अव्श्_४,७।७अ) अनाप्ता ये वः प्रथमा यानि कर्माणि चक्रिरे ।  
(अव्श्_४,७।७च्) वीरान् नो अत्र मा दभन् तद् व एतत् पुरो दधे ॥७॥  

(अव्श्_४,८।१अ) भूतो भूतेषु पय आ दधाति स भूतानाम् अधिपतिर् बभूव ।  
(अव्श्_४,८।१च्) तस्य मृत्युश् चरति राजसूयं स राजा अनु मन्यताम् इदं ॥१॥  
  
(अव्श्_४,८।२अ) अभि प्रेहि माप वेन उग्रश् चेत्ता सपत्नहा ।  
(अव्श्_४,८।२च्) आ तिष्ठ मित्रवर्धन तुभ्यम् देवा अधि ब्रुवन् ॥२॥  
  
(अव्श्_४,८।३अ) आतिष्ठन्तं परि विश्वे अभूषं छ्रियं वसानश् चरति स्वरोचिः ।  
(अव्श्_४,८।३च्) महत् तद् वृष्णो असुरस्य नामा विश्वरूपो अमृतानि तस्थौ ॥३॥  
  
(अव्श्_४,८।४अ) व्याघ्रो अधि वैयाघ्रे वि क्रमस्व दिशो महीः ।  
(अव्श्_४,८।४च्) विशस् त्वा सर्वा वाञ्छन्त्व् आपो दिव्याः पयस्वतीः ॥४॥  
  
(अव्श्_४,८।५अ) या आपो दिव्याः पयसा मदन्त्य् अन्तरिक्ष उत वा पृथिव्याम् ।  
(अव्श्_४,८।५च्) तासां त्वा सर्वासाम् अपाम् अभि षिञ्चामि वर्चसा ॥५॥  
  
(अव्श्_४,८।६अ) अभि त्वा वर्चसासिचन्न् आपो दिव्याः पयस्वतीः ।  
(अव्श्_४,८।६च्) यथासो मित्रवर्धनस् तथा त्वा सविता करत् ॥६॥  
  
(अव्श्_४,८।७अ) एना व्याघ्रं परिषस्वजानाः सिंहं हिन्वन्ति महते सौभगाय ।  
(अव्श्_४,८।७च्) समुद्रं न सुभुवस् तस्थिवांसं मर्मृज्यन्ते द्वीपिनम् अप्स्व् अन्तः ॥७॥  

(अव्श्_४,९।१अ) एहि जीवं त्रायमाणं पर्वतस्यास्य् अक्ष्यम् ।  
(अव्श्_४,९।१च्) विश्वेभिर् देवैर् दत्तं परिधिर् जीवनाय कम् ॥१॥  
  
(अव्श्_४,९।२अ) परिपाणं पुरुषाणां परिपाणं गवां असि ।  
(अव्श्_४,९।२च्) अश्वानाम् अर्वताम् परिपाणाय तस्थिषे ॥२॥  
  
(अव्श्_४,९।३अ) उतासि परिपाणम् यातुजम्भनम् आञ्जन ।  
(अव्श्_४,९।३च्) उतामृतस्य त्वं वेत्थाथो असि जीवभोजनम् अथो हरितभेषजम् ॥३॥  
  
(अव्श्_४,९।४अ) यस्याञ्जन प्रसर्पस्य् अङ्गमङ्गम् परुष्परुः ।  
(अव्श्_४,९।४च्) ततो यक्ष्मं वि बाधस उग्रो मध्यमशीर् इव ॥४॥  
  
(अव्श्_४,९।५अ) नैनं प्राप्नोति शपथो न कृत्या नाभिशोचनम् ।  
(अव्श्_४,९।५च्) नैनं विष्कन्धम् अश्नुते यस् त्वा बिभर्त्य् आञ्जन ॥५॥  
  
(अव्श्_४,९।६अ) असन्मन्त्राद् दुष्वप्न्याद् दुष्कृताच् छमलाद् उत ।  
(अव्श्_४,९।६च्) दुर्हार्दश् चक्षुषो घोरात् तस्मान् नः पाह्य् आञ्जन ॥६॥  
  
(अव्श्_४,९।७अ) इदं विद्वान् आञ्जन सत्यं वक्ष्यामि नानृतम् ।  
(अव्श्_४,९।७च्) सनेयम् अश्वं गाम् अहम् आत्मानं तव पूरुष ॥७॥  
  
(अव्श्_४,९।८अ) त्रयो दासा आञ्जनस्य तक्मा बलास आद् अहिः ।  
(अव्श्_४,९।८च्) वर्षिष्ठः पर्वतानां त्रिककुन् नाम ते पिता ॥८॥  
  
(अव्श्_४,९।९अ) यद् आञ्जनं त्रैककुदम् जातं हिमवतस् परि ।  
(अव्श्_४,९।९च्) यातूंश् च सर्वाञ् जम्भयत् सर्वाश् च यातुधान्यः ॥९॥  
  
(अव्श्_४,९।१०अ) यदि वासि त्रैककुदं यदि यामुनम् उच्यसे ।  
(अव्श्_४,९।१०च्) उभे ते भद्रे नाम्नी ताभ्यां नः पाह्य् आञ्जन ॥१०॥  

(अव्श्_४,१०।१अ) वाताज् जातो अन्तरिक्षाद् विद्युतो ज्योतिषस् परि ।  
(अव्श्_४,१०।१च्) स नो हिरण्यजाः शङ्खः कृशनः पात्व् अंहसः ॥१॥  
  
(अव्श्_४,१०।२अ) यो अग्रतो रोचनानां समुद्राद् अधि जज्ञिषे ।  
(अव्श्_४,१०।२च्) शङ्खेन हत्वा रक्षांस्य् अत्त्रिणो वि षहामहे ॥२॥  
  
(अव्श्_४,१०।३अ) शङ्खेनामीवाम् अमतिं शङ्खेनोत सदान्वाः ।  
(अव्श्_४,१०।३च्) शङ्खो नो विश्वभेषजः कृशनः पात्व् अंहसः ॥३॥  
  
(अव्श्_४,१०।४अ) दिवि जातः समुद्रजः सिन्धुतस् पर्य् आभृतः ।  
(अव्श्_४,१०।४च्) स नो हिरण्यजाः शङ्ख आयुष्प्रतरणो मणिः ॥४॥  
  
(अव्श्_४,१०।५अ) समुद्राज् जातो मणिर् वृत्राज् जातो दिवाकरः ।  
(अव्श्_४,१०।५च्) सो अस्मान्त् सर्वतः पातु हेत्या देवासुरेभ्यः ॥५॥  
  
(अव्श्_४,१०।६अ) हिरण्यानाम् एको ऽसि सोमात् त्वम् अधि जज्ञिषे ।  
(अव्श्_४,१०।६च्) रथे त्वम् असि दर्शत इषुधौ रोचनस् त्वं प्र ण आयूंषि तारिषत् ॥६॥  
  
(अव्श्_४,१०।७अ) देवानाम् अस्थि कृशनं बभूव तद् आत्मन्वच् चरत्य् अप्स्व् अन्तः ।  
(अव्श्_४,१०।७च्) तत् ते बध्नाम्य् आयुषे वर्चसे बलाय दीर्घायुत्वाय शतशारदाय कार्शनस् त्वाभि रक्षतु ॥७॥  

(अव्श्_४,११।१अ) अनड्वान् दाधार पृथिवीम् उत द्याम् अनड्वान् दाधारोर्व् अन्तरिक्षम् ।  
(अव्श्_४,११।१च्) अनड्वान् दाधार प्रदिशः षड् उर्वीर् अनड्वान् विश्वं भुवनम् आ विवेश ॥१॥  
  
(अव्श्_४,११।२अ) अनड्वान् इन्द्रः स पशुभ्यो वि चष्टे त्रयां छक्रो वि मिमीते अध्वनः ।  
(अव्श्_४,११।२च्) भूतं भविष्यद् भुवना दुहानः सर्वा देवानाम् चरति व्रतानि ॥२॥  
  
(अव्श्_४,११।३अ) इन्द्रो जातो मनुष्येष्व् अन्तर् घर्मस् तप्तश् चरति शोशुचानः ।  
(अव्श्_४,११।३च्) सुप्रजाः सन्त् स उदारे न सर्षद् यो नाश्नीयाद् अनडुहो विजानन् ॥३॥  
  
(अव्श्_४,११।४अ) अनड्वान् दुहे सुकृतस्य लोक ऐनं प्याययति पवमानः पुरस्तात् ।  
(अव्श्_४,११।४च्) पर्जन्यो धारा मरुत ऊधो अस्य यज्ञः पयो दक्षिणा दोहो अस्य ॥४॥  
  
(अव्श्_४,११।५अ) यस्य नेशे यज्ञपतिर् न यज्ञो नास्य दातेशे न प्रतिग्रहीता ।  
(अव्श्_४,११।५च्) यो विश्वजिद् विश्वभृद् विश्वकर्मा घर्मं नो ब्रूत यतमश् चतुष्पात् ॥५॥  
  
(अव्श्_४,११।६अ) येन देवाः स्वर् आरुरुहुर् हित्वा शरीरम् अमृतस्य नाभिम् ।  
(अव्श्_४,११।६च्) तेन गेष्म सुकृतस्य लोकं घर्मस्य व्रतेन तपसा यशस्यवः ॥६॥  
  
(अव्श्_४,११।७अ) इन्द्रो रूपेणाग्निर् वहेन प्रजापतिः परमेष्ठी विराट् ।  
(अव्श्_४,११।७च्) विश्वानरे अक्रमत वैश्वानरे अक्रमतानदुह्य् अक्रमत ।  
(अव्श्_४,११।७ए) सो ऽदृंहयत सो ऽधारयत ॥७॥  
  
(अव्श्_४,११।८अ) मध्यम् एतद् अनडुहो यत्रैष वह आहितः ।  
(अव्श्_४,११।८च्) एतावद् अस्य प्राचीनं यावान् प्रत्यङ् समाहितः ॥८॥  
  
(अव्श्_४,११।९अ) यो वेदानदुहो दोहान् सप्तानुपदस्वतः ।  
(अव्श्_४,११।९च्) प्रजां च लोकं चाप्नोति तथा सप्तऋषयो विदुः ॥९॥  
  
(अव्श्_४,११।१०अ) पद्भिः सेदिम् अवक्रामन्न् इरां जङ्घाभिर् उत्खिदन् ।  
(अव्श्_४,११।१०च्) स्रमेणानड्वान् कीलालं कीनाशश् चाभि गछतः ॥१०॥  
  
(अव्श्_४,११।११अ) द्वादश वा एता रात्रीर् व्रत्या आहुः प्रजापतेः ।  
(अव्श्_४,११।११च्) तत्रोप ब्रह्म यो वेद तद् वा अनडुहो व्रतम् ॥११॥  
  
(अव्श्_४,११।१२अ) दुहे सायं दुहे प्रातर् दुहे मध्यन्दिनं परि ।  
(अव्श्_४,११।१२च्) दोहा ये अस्य संयन्ति तान् विद्मानुपदस्वतः ॥१२॥  

(अव्श्_४,१२।१अ) रोहण्य् असि रोहण्य् अस्थ्नश् छिन्नस्य रोहणी ।  
(अव्श्_४,१२।१च्) रोहयेदम् अरुन्धति ॥१॥  
  
(अव्श्_४,१२।२अ) यत् ते रिष्टं यत् ते द्युत्तम् अस्ति पेष्ट्रं त आत्मनि ।  
(अव्श्_४,१२।२च्) धाता तद् भद्रया पुनः सं दधत् परुषा परुः ॥२॥  
  
(अव्श्_४,१२।३अ) सं ते मज्जा मज्ज्ञा भवतु सम् उ ते परुषा परुः ।  
(अव्श्_४,१२।३च्) सं ते मांसस्य विस्रस्तं सम् अस्थ्य् अपि रोहतु ॥३॥  
  
(अव्श्_४,१२।४अ) मज्जा मज्ञा सं धीयतां चर्मणा चर्म रोहतु ।  
(अव्श्_४,१२।४च्) असृक् ते अस्थि रोहतु मांसं मांसेन रोहतु ॥४॥  
  
(अव्श्_४,१२।५अ) लोम लोम्ना सं कल्पया त्वचा सं कल्पया त्वचम् ।  
(अव्श्_४,१२।५च्) असृक् ते अस्थि रोहतु छिन्नं सं धेह्य् ओषधे ॥५॥  
  
(अव्श्_४,१२।६अ) स उत् तिष्ठ प्रेहि प्र द्रव रथः सुचक्रः ।  
(अव्श्_४,१२।६च्) सुपविः सुनाभिः प्रति तिष्ठोर्ध्वः ॥६॥  
  
(अव्श्_४,१२।७अ) यदि कर्तं पतित्वा संशश्रे यदि वाश्मा प्रहृतो जघान ।  
(अव्श्_४,१२।७च्) ऋभू रथस्येवाङ्गानि सं दधत् परुषा परुः ॥७॥  

(अव्श्_४,१३।१अ) उत देवा अवहितं देवा उन् नयथा पुनः ।  
(अव्श्_४,१३।१च्) उतागश् चक्रुषं देवा देवा जीवयथा पुनः ॥१॥  
  
(अव्श्_४,१३।२अ) द्वाव् इमौ वातौ वात आ सिन्धोर् आ परावतः ।  
(अव्श्_४,१३।२च्) दक्षं ते अन्य आवातु व्य् अन्यो वातु यद् रपः ॥२॥  
  
(अव्श्_४,१३।३अ) आ वात वाहि भेषजं वि वात वाहि यद् रपः ।  
(अव्श्_४,१३।३च्) त्वं हि विश्वभेषज देवानां दूत ईयसे ॥३॥  
(अव्श्_४,१३।४अ) त्रायन्ताम् इमं देवास् त्रायन्तां मरुतां गणाः ।  
(अव्श्_४,१३।४च्) त्रायन्तां विश्वा भूतानि यथायम् अरपा असत् ॥४॥  
  
(अव्श्_४,१३।५अ) आ त्वागमं शन्तातिभिर् अथो अरिष्टतातिभिः ।  
(अव्श्_४,१३।५च्) दक्षं त उग्रम् आभारिषं परा यक्ष्मं सुवामि ते ॥५॥  
  
(अव्श्_४,१३।६अ) अयं मे हस्तो भगवान् अयं मे भगवत्तरः ।  
(अव्श्_४,१३।६च्) अयं मे विश्वभेषजो ऽयं शिवाभिमर्शनः ॥६॥  
  
(अव्श्_४,१३।७अ) हस्ताभ्यां दशशाखाभ्यां जिह्वा वाचः पुरोगवी ।  
(अव्श्_४,१३।७च्) अनामयित्नुभ्यां हस्ताभ्यां ताभ्यां त्वाभि मृशामसि ॥७॥  

(अव्श्_४,१४।१अ) अजो ह्य् अग्नेर् अजनिष्ट शोकात् सो अपश्यज् जनितारम् अग्रे ।  
(अव्श्_४,१४।१च्) तेन देवा देवताम् अग्रा आयन् तेन रोहान् रुरुहुर् मेध्यासः ॥१॥  
  
(अव्श्_४,१४।२अ) क्रमध्वम् अग्निना नाकम् उख्यान् हस्तेषु बिभ्रतः ।  
(अव्श्_४,१४।२च्) दिवस् पृष्ठं स्वर् गत्वा मिश्रा देवेभिर् आध्वम् ॥२॥  
  
(अव्श्_४,१४।३अ) पृष्ठात् पृथिव्या अहम् अन्तरिक्षम् आरुहम् अन्तरिक्षाद् दिवम् आरुहम् ।  
(अव्श्_४,१४।३च्) दिवो नाकस्य पृष्ठात् स्वर् ज्योतिर् अगाम् अहम् ॥३॥  
  
(अव्श्_४,१४।४अ) स्वर् यन्तो नापेक्षन्त आ द्यां रोहन्ति रोदसी ।  
(अव्श्_४,१४।४च्) यज्ञं ये विश्वतोधारं सुविद्वांसो वितेनिरे ॥४॥  
  
(अव्श्_४,१४।५अ) अग्ने प्रेहि प्रथमो देवतानां चक्षुर् देवानाम् उत मानुषानाम् ।  
(अव्श्_४,१४।५च्) इयक्षमाणा भृगुभिः सजोषाः स्वर् यन्तु यजमानाः स्वस्ति ॥५॥  
  
(अव्श्_४,१४।६अ) अजम् अनज्मि पयसा घृतेन दिव्यं सुपर्नं पयसं बृहन्तम् ।  
(अव्श्_४,१४।६च्) तेन गेष्म सुकृतस्य लोकं स्वर् आरोहन्तो अभि नाकम् उत्तमम् ॥६॥  
  
(अव्श्_४,१४।७अ) पञ्चौदनं पञ्चभिर् अङ्गुलिभिर् दर्व्योद्धर पञ्चधैतम् ओदनम् ।  
(अव्श्_४,१४।७च्) प्राच्यां दिशि शिरो अजस्य धेहि दक्षिणायां दिशि दक्षिणं धेहि पार्श्वम् ॥७॥  
  
(अव्श्_४,१४।८अ) प्रतीच्यां दिशि भसदम् अस्य धेह्य् उत्तरस्यां दिश्य् उत्तरं धेहि पार्श्वम् ।  
(अव्श्_४,१४।८च्) ऊर्ध्वायां दिश्य् अजस्यानूकं धेहि दिशि ध्रुवायां धेहि पाजस्यम् अन्तरिक्षे मध्यतो मध्यम् अस्य ॥८॥  
  
(अव्श्_४,१४।९अ) शृतम् अजं शृतया प्रोर्णुहि त्वचा सर्वैर् अङ्गैः सम्भृतं विश्वरूपम् ।  
(अव्श्_४,१४।९च्) स उत् तिस्ठेतो अभि नाकम् उत्तमं पद्भिश् चतुर्भिः प्रति तिष्ठ दिक्षु ॥९॥  

(अव्श्_४,१५।१अ) समुत्पतन्तु प्रदिशो नभस्वतीः सम् अभ्राणि वातजूतानि यन्तु ।  
(अव्श्_४,१५।१च्) महऋषभस्य नदतो नभस्वतो वाश्रा आपः पृथिवीं तर्पयन्तु ॥१॥  
  
(अव्श्_४,१५।२अ) सम् ईक्षयन्तु तविषाः सुदानवो ऽपां रसा ओषधीभिः सचन्ताम् ।  
(अव्श्_४,१५।२च्) वर्षस्य सर्गा महयन्तु भूमिं पृथग् जायन्ताम् ओषधयो विश्वरूपाः ॥२॥  
  
(अव्श्_४,१५।३अ) सम् ईक्षयस्व गायतो नभांस्य् अपाम् वेगासः पृथग् उद् विजन्ताम् ।  
(अव्श्_४,१५।३च्) वर्षस्य सर्गा महयन्तु भूमिं पृथग् जायन्ताम् वीरुधो विश्वरूपाः ॥३॥  
  
(अव्श्_४,१५।४अ) गणास् त्वोप गायन्तु मारुताः पर्जन्य घोषिणः पृथक् ।  
(अव्श्_४,१५।४च्) सर्गा वर्षस्य वर्षतो वर्षन्तु पृथिवीम् अनु ॥४॥  
  
(अव्श्_४,१५।५अ) उद् ईरयत मरुतः समुद्रतस् त्वेषो अर्को नभ उत् पातयाथ ।  
(अव्श्_४,१५।५च्) महऋषभस्य नदतो नभस्वतो वाश्रा आपः पृथिवीं तर्पयन्तु ॥५॥  
  
(अव्श्_४,१५।६अ) अभि क्रन्द स्तनयार्दयोदधिं भूमिं पर्जन्य पयसा सम् अङ्धि ।  
(अव्श्_४,१५।६च्) त्वया सृष्टं बहुलम् ऐतु वर्षम् आशारैषी कृशगुर् एत्व् अस्तम् ॥६॥  
  
(अव्श्_४,१५।७अ) सं वो ऽवन्तु सुदानव उत्सा अजगरा उत ।  
(अव्श्_४,१५।७च्) मरुद्भिः प्रच्युता मेघा वर्षन्तु पृथिवीम् अनु ॥७॥  
  
(अव्श्_४,१५।८अ) आशामाशां वि द्योततां वाता वान्तु दिशोदिशः ।  
(अव्श्_४,१५।८च्) मरुद्भिः प्रच्युता मेघाः सं यन्तु पृथिवीम् अनु ॥८॥  
  
(अव्श्_४,१५।९अ) आपो विद्युद् अभ्रं वर्षं सं वो ऽवन्तु सुदानव उत्सा अजगरा उत ।  
(अव्श्_४,१५।९च्) मरुद्भिः प्रच्युता मेघाः प्रावन्तु पृथिवीम् अनु ॥९॥  
  
(अव्श्_४,१५।१०अ) अपाम् अग्निस् तनूभिः संविदानो य ओषधीनाम् अधिपा बभूव ।  
(अव्श्_४,१५।१०च्) स नो वर्षं वनुतां जातवेदाः प्राणं प्रजाभ्यो अमृतं दिवस् परि ॥१०॥  
  
(अव्श्_४,१५।११अ) प्रजापतिः सलिलाद् आ समुद्राद् आप ईरयन्न् उदधिम् अर्दयाति ।  
(अव्श्_४,१५।११च्) प्र प्यायतां वृष्णो अश्वस्य रेतो ऽर्वान् एतेन स्तनयित्नुनेहि ॥११॥  
  
(अव्श्_४,१५।१२अ) अपो निषिञ्चन्न् असुरः पिता नः श्वसन्तु गर्गरा अपां वरुणाव नीचीर् अपः सृज ।  
(अव्श्_४,१५।१२च्) वदन्तु पृश्निबाहवो मण्डूका इरिणानु ॥१२॥  
  
(अव्श्_४,१५।१३अ) संवत्सरं शशयाना ब्राह्मणा व्रतचारिणः ।  
(अव्श्_४,१५।१३च्) वाचम् पर्जन्यजिन्वितां प्र मण्दूका अवादिषुः ॥१३॥  
  
(अव्श्_४,१५।१४अ) उपप्रवद मण्डूकि वर्षं आ वद तादुरि ।  
(अव्श्_४,१५।१४च्) मध्ये ह्रदस्य प्लवस्व विगृह्य चतुरः पदः ॥१४॥  
  
(अव्श्_४,१५।१५अ) खण्वखा३इ खैमखा३इ मध्ये तदुरि ।  
(अव्श्_४,१५।१५च्) वर्षं वनुध्वं पितरो मरुतां मन इछत ॥१५॥  
  
(अव्श्_४,१५।१६अ) महान्तं कोशम् उद् अचाभि षिञ्च सविद्युतं भवतु वातु वातः ।  
(अव्श्_४,१५।१६च्) तन्वतां यज्ञं बहुधा विसृष्टा आनन्दिनीर् ओषधयो भवन्तु ॥१६॥  

(अव्श्_४,१६।१अ) बृहन्न् एषाम् अधिष्ठाता अन्तिकाद् इव पश्यति ।  
(अव्श्_४,१६।१च्) य स्तायन् मन्यते चरन्त् सर्वं देवा इदं विदुः ॥१॥  
  
(अव्श्_४,१६।२अ) यस् तिष्ठति चरति यश् च वञ्चति यो निलायं चरति यः प्रतङ्कम् ।  
(अव्श्_४,१६।२च्) द्वौ सन्निषद्य यन् मन्त्रयेते राजा तद् वेद वरुणस् तृतीयः ॥२॥  
  
(अव्श्_४,१६।३अ) उतेयं भूमिर् वरुणस्य राज्ञ उतासौ द्यौर् बृहती दूरेअन्ता ।  
(अव्श्_४,१६।३च्) उतो समुद्रौ वरुणस्य कुक्षी उतास्मिन्न् अल्प उदके निलीनः ॥३॥  
  
(अव्श्_४,१६।४अ) उत यो द्याम् अतिसर्पात् परस्तान् न स मुच्यातै वरुणस्य राज्ञः ।  
(अव्श्_४,१६।४च्) दिव स्पशः प्र चरन्तीदम् अस्य सहस्राक्षा अति पश्यन्ति भूमिम् ॥४॥  
  
(अव्श्_४,१६।५अ) सर्वं तद् राजा वरुणो वि चष्टे यद् अन्तरा रोदसी यत् परस्तात् ।  
(अव्श्_४,१६।५च्) सङ्ख्याता अस्य निमिषो जनानाम् अक्षान् इव श्वघ्नी नि मिनोति तानि ॥५॥  
  
(अव्श्_४,१६।६अ) ये ते पाशा वरुण सप्तसप्त त्रेधा तिष्ठन्ति विषिता रुषन्तः ।  
(अव्श्_४,१६।६च्) छिनन्तु सर्वे अनृतं वदन्तं यः सत्यवाद्य् अति तं सृजन्तु ॥६॥  
  
(अव्श्_४,१६।७अ) शतेन पाशैर् अभि धेहि वरुणैनं मा ते मोच्य् अनृतवाङ् नृचक्षः ।  
(अव्श्_४,१६।७च्) आस्तां जाल्म उदरं श्रंशयित्वा कोश इवाबन्धः परिकृत्यमानः ॥७॥  
  
(अव्श्_४,१६।८अ) यः समाभ्यो वरुणो यो व्याभ्यो यः सन्देश्यो वरुणो यो विदेश्यो ।  
(अव्श्_४,१६।८च्) यो दैवो वरुणो यश् च मानुषः ॥८॥  
  
(अव्श्_४,१६।९अ) तैस् त्वा सर्वैर् अभि ष्यामि पाशैर् असाव् आमुष्यायणामुष्याः पुत्र ।  
(अव्श्_४,१६।९च्) तान् उ ते सर्वान् अनुसन्दिशामि ॥९॥  

(अव्श्_४,१७।१अ) ईशाणां त्वा भेषजानाम् उज्जेष आ रभामहे ।  
(अव्श्_४,१७।१च्) चक्रे सहस्रवीर्यम् सर्वस्मा ओषधे त्वा ॥१॥  
  
(अव्श्_४,१७।२अ) सत्यजितं शपथयावनीं सहमानां पुनःसराम् ।  
(अव्श्_४,१७।२च्) सर्वाः सम् अह्व्य् ओषधीर् इतो नः पारयाद् इति ॥२॥  
  
(अव्श्_४,१७।३अ) या शशाप शपनेन याघं मूरम् आदधे ।  
(अव्श्_४,१७।३च्) या रसस्य हरणाय जातम् आरेभे तोकम् अत्तु सा ॥३॥  
  
(अव्श्_४,१७।४अ) यां ते चक्रुर् आमे पात्रे यां चक्रुर् नीललोहिते ।  
(अव्श्_४,१७।४च्) आमे मांसे कृत्यां यां चक्रुस् तया कृत्याकृतो जहि ॥४॥  
  
(अव्श्_४,१७।५अ) दौष्वप्न्यं दौर्जीवित्यं रक्षो अभ्वम् अराय्यः ।  
(अव्श्_४,१७।५च्) दुर्णाम्नीः सर्वा दुर्वाचस् ता अस्मन् नाशयामसि ॥५॥  
  
(अव्श्_४,१७।६अ) क्षुधामारं तृष्णामारम् अगोताम् अनपत्यताम् ।  
(अव्श्_४,१७।६च्) अपामार्ग त्वया वयं सर्वं तद् अप मृज्महे ॥६॥  
  
(अव्श्_४,१७।७अ) तृष्णामारं क्षुधामारं अथो अक्षपराजयम् ।  
(अव्श्_४,१७।७च्) अपामार्ग त्वया वयं सर्वं तद् अप मृज्महे ॥७॥  
  
(अव्श्_४,१७।८अ) अपामार्ग ओषधीनां सर्वासाम् एक इद् वशी ।  
(अव्श्_४,१७।८च्) तेन ते मृज्म आस्थितम् अथ त्वम् अगदश् चर ॥८॥  

(अव्श्_४,१८।१अ) समं ज्योतिः सूर्येणाह्ना रात्री समावती ।  
(अव्श्_४,१८।१च्) कृणोमि सत्यम् ऊतये ऽरसाः सन्तु कृत्वरीः ॥१॥  
  
(अव्श्_४,१८।२अ) यो देवाः कृत्यां कृत्वा हराद् अविदुषो गृहम् ।  
(अव्श्_४,१८।२च्) वत्सो धारुर् इव मातरं तं प्रत्यग् उप पद्यताम् ॥२॥  
  
(अव्श्_४,१८।३अ) अमा कृत्वा पाप्मानं यस् तेनान्यं जिघांसति ।  
(अव्श्_४,१८।३च्) अश्मानस् तस्यां दग्धायां बहुलाः फट् करिक्रति ॥३॥  
  
(अव्श्_४,१८।४अ) सहस्रधामन् विशिखान् विग्रीवां छायया त्वम् ।  
(अव्श्_४,१८।४च्) प्रति स्म चक्रुषे कृत्यां प्रियां प्रियावते हर ॥४॥  
  
(अव्श्_४,१८।५अ) अनयाहम् ओषध्या सर्वाः कृत्या अदूदुषम् ।  
(अव्श्_४,१८।५च्) यां क्षेत्रे चक्रुर् यां गोषु यां वा ते पुरुषेषु ॥५॥  
  
(अव्श्_४,१८।६अ) यश् चकार न शशाक कर्तुं शश्रे पादम् अङ्गुरिम् ।  
(अव्श्_४,१८।६च्) चकार भद्रम् अस्मभ्यम् आत्मने तपनम् तु सः ॥६॥  
  
(अव्श्_४,१८।७अ) अपामार्गो ऽप मार्ष्टु क्षेत्रियं शपथश् च यः ।  
(अव्श्_४,१८।७च्) अपाह यातुधानीर् अप सर्वा अराय्यः ॥७॥  
  
(अव्श्_४,१८।८अ) अपमृज्य यातुधानान् अप सर्वा अराय्यः ।  
(अव्श्_४,१८।८च्) अपामार्ग त्वया वयं सर्वं तद् अप मृज्महे ॥८॥  

(अव्श्_४,१९।१अ) उतो अस्य् अबन्धुकृद् उतो असि नु जामिकृत् ।  
(अव्श्_४,१९।१च्) उतो कृत्याकृतः प्रजां नदम् इवा छिन्धि वार्षिकम् ॥१॥  
  
(अव्श्_४,१९।२अ) ब्राह्मणेन पर्युक्तासि कण्वेन नार्षदेन ।  
(अव्श्_४,१९।२च्) सेनेवैषि त्विषीमती न तत्र भयम् अस्ति यत्र प्राप्नोष्य् ओषधे ॥२॥  
  
(अव्श्_४,१९।३अ) अग्रम् एष्य् ओषधीनां ज्योतिषेवाभिदीपयन् ।  
(अव्श्_४,१९।३च्) उत त्रातासि पाकस्याथो हन्तासि रक्षसः ॥३॥  
  
(अव्श्_४,१९।४अ) यद् अदो देवा असुरांस् त्वयाग्रे निरकुर्वत ।  
(अव्श्_४,१९।४च्) ततस् त्वम् अध्य् ओषधे ऽपामार्गो अजायथाः ॥४॥  
  
(अव्श्_४,१९।५अ) विभिन्दती शतशाखा विभिन्दन् नाम ते पिता ।  
(अव्श्_४,१९।५च्) प्रत्यग् वि भिन्धि त्वं तं यो अस्मां अभिदासति ॥५॥  
  
(अव्श्_४,१९।६अ) असद् भूम्याः सम् अभवत् तद् याम् एति महद् व्यचः ।  
(अव्श्_४,१९।६च्) तद् वै ततो विधूपायत् प्रत्यक् कर्तारम् ऋछतु ॥६॥  
  
(अव्श्_४,१९।७अ) प्रत्यङ् हि सम्बभूविथ प्रतीचीनफलस् त्वम् ।  
(अव्श्_४,१९।७च्) सर्वान् मच् छपथाम् अधि वरीयो यावया वधम् ॥७॥  
  
(अव्श्_४,१९।८अ) शतेन मा परि पाहि सहस्रेणाभि रक्षा मा ।  
(अव्श्_४,१९।८च्) इन्द्रस् ते वीरुधां पत उग्र ओज्मानम् आ दधत् ॥८॥  

(अव्श्_४,२०।१अ) आ पश्यति प्रति पश्यति परा पश्यति पश्यति ।  
(अव्श्_४,२०।१च्) दिवम् अन्तरिक्षम् आद् भूमिं सर्वं तद् देवि पश्यति ॥१॥  
  
(अव्श्_४,२०।२अ) तिस्रो दिवस् तिस्रः पृथिवीः षट् चेमाः प्रदिशाः पृथक् ।  
(अव्श्_४,२०।२च्) त्वयाहं सर्वा भूतानि पश्यानि देव्य् ओषधे ॥२॥  
  
(अव्श्_४,२०।३अ) दिव्यस्य सुपर्णस्य तस्य हासि कनीनिका ।  
(अव्श्_४,२०।३च्) सा भूमिम् आ रुरोहिथ वह्यं श्रान्ता वधूर् इव ॥३॥  
  
(अव्श्_४,२०।४अ) तां मे सहस्राक्षो देवो दक्षिणे हस्त आ दधत् ।  
(अव्श्_४,२०।४च्) तयाहं सर्वं पश्यामि यश् च शूद्र उतार्यः ॥४॥  
  
(अव्श्_४,२०।५अ) आविष् कृणुष्व रूपानि मात्मानम् अप गूहथाः ।  
(अव्श्_४,२०।५च्) अथो सहस्रचक्षो त्वं प्रति पश्याः किमीदिनः ॥५॥  
  
(अव्श्_४,२०।६अ) दर्शय मा यातुधानान् दर्शय यातुधान्यः ।  
(अव्श्_४,२०।६च्) पिशाचान्त् सर्वान् दर्शयेति त्वा रभ ओषधे ॥६॥  
  
(अव्श्_४,२०।७अ) कश्यपस्य चक्षुर् असि शुन्याश् च चतुरक्ष्याः ।  
(अव्श्_४,२०।७च्) वीध्रे सूर्यम् इव सर्पन्तं मा पिशाचं तिरस् करः ॥७॥  
  
(अव्श्_४,२०।८अ) उद् अग्रभं परिपाणाद् यातुधानं किमीदिनम् ।  
(अव्श्_४,२०।८च्) तेनाहं सर्वं पश्याम्य् उत शूद्रम् उतार्यम् ॥८॥  
  
(अव्श्_४,२०।९अ) यो अन्तरिक्षेण पतति दिवम् यश् च अतिसर्पति ।  
(अव्श्_४,२०।९च्) भूमिं यो मन्यते नाथं तं पिशाचम् प्र दर्शय ॥९॥  

(अव्श्_४,२१।१अ) आ गावो अग्मन्न् उत भद्रम् अक्रन्त् सीदन्तु गोष्ठे रणयन्त्व् अस्मे ।  
(अव्श्_४,२१।१च्) प्रजावतीः पुरुरूपा इह स्युर् इन्द्राय पूर्वीर् उषसो दुहानाः ॥१॥  
  
(अव्श्_४,२१।२अ) इन्द्रो यज्वने गृणते च शिक्षत उपेद् ददाति न स्वं मुषायति ।  
(अव्श्_४,२१।२च्) भूयोभूयो रयिम् इद् अस्य वर्धयन्न् अभिन्ने खिल्ये नि दधाति देवयुम् ॥२॥  
  
(अव्श्_४,२१।३अ) न ता नशन्ति न दभाति तस्करो नासाम् आमित्रो व्यथिर् आ दधर्षति ।  
(अव्श्_४,२१।३च्) देवांश् च याभिर् यजते ददाति च ज्योग् इत् ताभिः सचते गोपतिः सह ॥३॥  
  
(अव्श्_४,२१।४अ) न ता अर्वा रेणुककाटो ऽश्नुते न संस्कृतत्रम् उप यन्ति ता अभि ।  
(अव्श्_४,२१।४च्) उरुगायम् अभयं तस्य ता अनु गावो मर्तस्य वि चरन्ति यज्वनः ॥४॥  
  
(अव्श्_४,२१।५अ) गावो भगो गाव इन्द्रो म इछाद् गाव सोमस्य प्रथमस्य भक्षः ।  
(अव्श्_४,२१।५च्) इमा या गावः स जनास इन्द्र इछामि हृदा मनसा चिद् इन्द्रम् ॥५॥  
  
(अव्श्_४,२१।६अ) यूयं गावो मेदयथ कृशं चिद् अश्रीरं चित् कृणुथा सुप्रतीकम् ।  
(अव्श्_४,२१।६च्) भद्रं गृहं कृणुथ भद्रवाचो बृहद् वो वय उच्यते सभासु ॥६॥  
  
(अव्श्_४,२१।७अ) प्रजावतीः सूयवसे रुशन्तीः शुद्धा अपः सुप्रपाणे पिबन्तीः ।  
(अव्श्_४,२१।७च्) मा व स्तेन ईशत माघशंसः परि वो रुद्रस्य हेतिर् वृणक्तु ॥७॥  

(अव्श्_४,२२।१अ) इमम् इन्द्र वर्धय क्षत्रियं मे इमं विशाम् एकवृषं कृणु त्वम् ।  
(अव्श्_४,२२।१च्) निर् अमित्रान् अक्ष्णुह्य् अस्य सर्वांस् तान् रन्धयास्मा अहमुत्तरेषु ॥१॥  
  
(अव्श्_४,२२।२अ) एमं भज ग्रामे अश्वेषु गोषु निष् टं भज यो अमित्रो अस्य ।  
(अव्श्_४,२२।२च्) वर्ष्म क्षत्राणाम् अयम् अस्तु राजेन्द्र शत्रुं रन्धय सर्वम् अस्मै ॥२॥  
  
(अव्श्_४,२२।३अ) अयम् अस्तु धनपतिर् धनानाम् अयं विशां विश्पतिर् अस्तु राजा ।  
(अव्श्_४,२२।३च्) अस्मिन्न् इन्द्र महि वर्चांसि धेह्य् अवर्चसं कृणुहि शत्रुम् अस्य ॥३॥  
  
(अव्श्_४,२२।४अ) अस्मै द्यावापृथिवी भूरि वामं दुहाथां घर्मदुघे इव धेनू ।  
(अव्श्_४,२२।४च्) अयं राजा प्रिय इन्द्रस्य भूयात् प्रियो गवाम् ओषधीनां पशूनाम् ॥४॥  
  
(अव्श्_४,२२।५अ) युनज्मि त उत्तरावन्तम् इन्द्रं येन जयन्ति न पराजयन्ते ।  
(अव्श्_४,२२।५च्) यस् त्वा करद् एकवृषं जनानाम् उत राज्ञाम् उत्तमं मानवानाम् ॥५॥  
  
(अव्श्_४,२२।६अ) उत्तरस् त्वम् अधरे ते सपत्ना ये के च राजन् प्रतिशत्रवस् ते ।  
(अव्श्_४,२२।६च्) एकवृष इन्द्रसखा जिगीवां छत्रूयताम् आ भरा भोजनानि ॥६॥  
  
(अव्श्_४,२२।७अ) सिंहप्रतीको विशो अद्धि सर्वा व्याघ्रप्रतीको ऽव बाधस्व शत्रून् ।  
(अव्श्_४,२२।७च्) एकवृष इन्द्रसखा जिगीवां छत्रूयताम् आ खिदा भोजनानि ॥७॥  

(अव्श्_४,२३।१अ) अग्नेर् मन्वे प्रथमस्य प्रचेतसः पाञ्चजन्यस्य बहुधा यम् इन्धते ।  
(अव्श्_४,२३।१च्) विशोविशः प्रविशिवांसम् ईमहे स नो मुञ्चत्व् अंहसः ॥१॥  
  
(अव्श्_४,२३।२अ) यथा हव्यं वहसि जातवेदो यथा यज्ञं कल्पयसि प्रजानन् ।  
(अव्श्_४,२३।२च्) एवा देवेभ्यः सुमतिं न आ वह स नो मुञ्चत्व् अंहसः ॥२॥  
  
(अव्श्_४,२३।३अ) यामन्यामन्न् उपयुक्तं वहिष्ठं कर्मङ्कर्मन्न् आभगम् अग्निम् ईडे ।  
(अव्श्_४,२३।३च्) रक्षोहणं यज्ञवृधं घृताहुतं स नो मुञ्चत्व् अंहसः ॥३॥  
  
(अव्श्_४,२३।४अ) सुजातं जातवेदसम् अग्निं वैश्वानरं विभुम् ।  
(अव्श्_४,२३।४च्) हव्यवाहं हवामहे स नो मुञ्चत्व् अंहसः ॥४॥  
  
(अव्श्_४,२३।५अ) येन ऋषयो बलम् अद्योतयन् युजा येनासुराणाम् अयुवन्त मायाः ।  
(अव्श्_४,२३।५च्) येनाग्निना पणीन् इन्द्रो जिगाय स नो मुञ्चत्व् अंहसः ॥५॥  
  
(अव्श्_४,२३।६अ) येन देवा अमृतम् अन्वविन्दन् येनौषधीर् मधुमतीर् अकृण्वन् ।  
(अव्श्_४,२३।६च्) येन देवाः स्वर् आभरन्त् स नो मुञ्चत्व् अंहसः ॥६॥  
  
(अव्श्_४,२३।७अ) यस्येदं प्रदिशि यद् विरोचते यज् जातं जनितव्यं च केवलम् ।  
(अव्श्_४,२३।७च्) स्तौम्य् अग्निं नाथितो जोहवीमि स नो मुञ्चत्व् अंहसः ॥७॥  

(अव्श्_४,२४।१अ) इन्द्रस्य मन्महे शश्वद् इद् अस्य मन्महे वृत्रघ्न स्तोमा उप मेम आगुः ।  
(अव्श्_४,२४।१च्) यो दाशुषः सुकृतो हवम् एति स नो मुञ्चत्व् अंहसः ॥१॥  
  
(अव्श्_४,२४।२अ) य उग्रीणाम् उग्रबाहुर् ययुर् यो दानवानां बलम् आरुरोज ।  
(अव्श्_४,२४।२च्) येन जिताः सिन्धवो येन गावः स नो मुञ्चत्व् अंहसः ॥२॥  
  
(अव्श्_४,२४।३अ) यश् चर्षणिप्रो वृषभः स्वर्विद् यस्मै ग्रावाणः प्रवदन्ति नृम्णम् ।  
(अव्श्_४,२४।३च्) यस्याध्वरः सप्तहोता मदिष्ठः स नो मुञ्चत्व् अंहसः ॥३॥  
  
(अव्श्_४,२४।४अ) यस्य वशास ऋषभास उक्षणो यस्मै मीयन्ते स्वरवः स्वर्विदे ।  
(अव्श्_४,२४।४च्) यस्मै शुक्रः पवते ब्रह्मशुम्भितः स नो मुञ्चत्व् अंहसः ॥४॥  
  
(अव्श्_४,२४।५अ) यस्य जुष्टिं सोमिनः कामयन्ते यं हवन्त इषुमन्तं गविष्टौ ।  
(अव्श्_४,२४।५च्) यस्मिन्न् अर्कः शिश्रिये यस्मिन्न् ओजः स नो मुञ्चत्व् अंहसः ॥५॥  
  
(अव्श्_४,२४।६अ) यः प्रथमः कर्मकृत्याय जज्ञे यस्य वीर्यम् प्रथमस्यानुबुद्धम् ।  
(अव्श्_४,२४।६च्) येनोद्यतो वज्रो ऽभ्यायताहिं स नो मुञ्चत्व् अंहसः ॥६॥  
  
(अव्श्_४,२४।७अ) यः सङ्ग्रामान् नयति सं युधे वशी यः पुष्टानि संसृजति द्वयानि ।  
(अव्श्_४,२४।७च्) स्तौमीन्द्रं नाथितो जोहवीमि स नो मुञ्चत्व् अंहसः ॥७॥  

(अव्श्_४,२५।१अ) वायोः सवितुर् विदथानि मन्महे याव् आत्मन्वद् विशथो यौ च रक्षथः ।  
(अव्श्_४,२५।१च्) यौ विश्वस्य परिभू बभूवथुस् तौ नो मुञ्चतम् अंहसः ॥१॥  
  
(अव्श्_४,२५।२अ) ययोः सङ्ख्याता वरिमा पार्हिवानि याभ्यां रजो युपितम् अन्तरिक्षे ।  
(अव्श्_४,२५।२च्) ययोः प्रायं नान्व् आनशे कश् चन तौ नो मुञ्चतम् अंहसः ॥२॥  
  
(अव्श्_४,२५।३अ) तव व्रते नि विशन्ते जनासस् त्वय्य् उदिते प्रेरते चित्रभानो ।  
(अव्श्_४,२५।३च्) युवं वायो सविता च भुवनानि रक्षथस् तौ नो मुञ्चतम् अंहसः ॥३॥  
  
(अव्श्_४,२५।४अ) अपेतो वायो सविता च दुष्कृतम् अप रक्षांसि शिमिदां च सेधतम् ।  
(अव्श्_४,२५।४च्) सं ह्य् ऊर्जया सृजथः सं बलेन तौ नो मुञ्चतम् अंहसः ॥४॥  
  
(अव्श्_४,२५।५अ) रयिं मे पोषं सवितोत वायुस् तनू दक्षम् आ सुवतां सुशेवम् ।  
(अव्श्_४,२५।५च्) अयक्ष्मतातिं मह इह धत्तं तौ नो मुञ्चतम् अंहसः ॥५॥  
  
(अव्श्_४,२५।६अ) प्र सुमतिं सवितर् वाय ऊतये महस्वन्तं मत्सरं मादयाथः ।  
(अव्श्_४,२५।६च्) अर्वाग् वामस्य प्रवतो नि यछतं तौ नो मुञ्चतम् अंहसः ॥६॥  
  
(अव्श्_४,२५।७अ) उप श्रेष्ठा न आशिषो देवयोर् धामन्न् अस्थिरन् ।  
(अव्श्_४,२५।७च्) स्तौमि देवं सवितारं च वायुं तौ नो मुञ्चन्त्व् अंहसः ॥७॥  

(अव्श्_४,२६।१अ) मन्वे वां द्यावापृथिवी सुभोजसौ सचेतसौ ये अप्रथेथाम् अमिता योजनानि ।  
(अव्श्_४,२६।१च्) प्रतिष्ठे ह्य् अभवतं वसूनां ते नो मुञ्चतम् अंहसः ॥१॥  
  
(अव्श्_४,२६।२अ) प्रतिष्ठे ह्य् अभवतं वसूनां प्रवृद्धे देवी सुभगे उरूची ।  
(अव्श्_४,२६।२च्) द्यावापृथिवी भवतं मे स्योने ते नो मुञ्चतम् अंहसः ॥२॥  
  
(अव्श्_४,२६।३अ) असन्तापे सुतपसौ हुवे ऽहम् उर्वी गम्भीरे कविभिर् नमस्ये ।  
(अव्श्_४,२६।३च्) द्यावापृथिवी भवतं मे स्योने ते नो मुञ्चतम् अंहसः ॥३॥  
  
(अव्श्_४,२६।४अ) ये अमृतं बिभृथो ये हवींषि ये स्रोत्या बिभृथो ये मनुष्यान् ।  
(अव्श्_४,२६।४च्) द्यावापृथिवी भवतं मे स्योने ते नो मुञ्चतम् अंहसः ॥४॥  
  
(अव्श्_४,२६।५अ) ये उस्रिया बिभृथो ये वनस्पतीन् ययोर् वां विश्वा भुवनान्य् अन्तः ।  
(अव्श्_४,२६।५च्) द्यावापृथिवी भवतं मे स्योने ते नो मुञ्चतम् अंहसः ॥५॥  
  
(अव्श्_४,२६।६अ) ये कीलालेन तर्पयथो ये घृतेन याभ्याम् ऋते न किं चन शक्नुवन्ति ।  
(अव्श्_४,२६।६च्) द्यावापृथिवी भवतं मे स्योने ते नो मुञ्चतम् अंहसः ॥६॥  
  
(अव्श्_४,२६।७अ) यन् मेदम् अभिशोचति येनयेन वा कृतं पौरुषेयान् न दैवात् ।  
(अव्श्_४,२६।७च्) स्तौमि द्यावापृथिवी नाथितो जोहवीमि ते नो मुञ्चतम् अंहसः ॥७॥  

(अव्श्_४,२७।१अ) मरुतां मन्वे अधि मे ब्रुवन्तु प्रेमं वाजं वाजसाते अवन्तु ।  
(अव्श्_४,२७।१च्) आशून् इव सुयमान् अह्व ऊतये ते नो मुञ्चन्त्व् अंहसः ॥१॥  
  
(अव्श्_४,२७।२अ) उत्सम् अक्षितं व्यचन्ति ये सदा य आसिञ्चन्ति रसम् ओषधीषु ।  
(अव्श्_४,२७।२च्) पुरो दधे मरुतः पृश्निमातॄंस् ते नो मुञ्चन्त्व् अंहसः ॥२॥  
(अव्श्_४,२७।३अ) पयो धेनूनां रसम् ओषधीनां जवम् अर्वतां कवयो य इन्वथ ।  
(अव्श्_४,२७।३च्) शग्मा भवन्तु मरुतो नः स्योनास् ते नो मुञ्चन्त्व् अंहसः ॥३॥  
  
(अव्श्_४,२७।४अ) अपः समुद्राद् दिवम् उद् वहन्ति दिवस् पृथिवीम् अभि ये सृजन्ति ।  
(अव्श्_४,२७।४च्) ये अद्भिर् ईशाना मरुतश् चरन्ति ते नो मुञ्चन्त्व् अंहसः ॥४॥  
  
(अव्श्_४,२७।५अ) ये कीलालेन तर्पयन्ति ये घृतेन ये वा वयो मेदसा संसृजन्ति ।  
(अव्श्_४,२७।५च्) ये अद्भिर् ईशाना मरुतो वर्षयन्ति ते नो मुञ्चन्त्व् अंहसः ॥५॥  
  
(अव्श्_४,२७।६अ) यदीद् इदं मरुतो मारुतेन यदि देवा दैव्येनेदृग् आर ।  
(अव्श्_४,२७।६च्) यूयम् ईशिध्वे वसवस् तस्य निष्कृतेस् ते नो मुञ्चन्त्व् अंहसः ॥६॥  
  
(अव्श्_४,२७।७अ) तिग्मम् अनीकम् विदितं सहस्वन् मारुतं शर्धः पृतनासूग्रम् ।  
(अव्श्_४,२७।७च्) स्तौमि मरुतो नाथितो जोहवीमि ते नो मुञ्चन्त्व् अंहसः ॥७॥  

(अव्श्_४,२८।१अ) भवाशर्वौ मन्वे वां तस्य वित्तं ययोर् वाम् इदं प्रदिशि यद् विरोचते ।  
(अव्श्_४,२८।१च्) याव् अस्येशाथे द्विपदो यौ चतुष्पदस् तौ नो मुञ्चतम् अंहसः ॥१॥  
  
(अव्श्_४,२८।२अ) ययोर् अभ्यभ्व उत यद् दूरे चिद् यौ विदिताव् इषुभृताम् असिष्ठौ ।  
(अव्श्_४,२८।२च्) याव् अस्येशथे द्विपदो यौ चतुष्पदस् तौ नो मुञ्चतम् अंहसः ॥२॥  
  
(अव्श्_४,२८।३अ) सहस्राक्षौ वृत्रहना हुवेहं दूरेगव्यूती स्तुवन्न् एम्य् उग्रौ ।  
(अव्श्_४,२८।३च्) याव् अस्येशथे द्विपदो यौ चतुष्पदस् तौ नो मुञ्चतम् अंहसः ॥३॥  
  
(अव्श्_४,२८।४अ) याव् आरेभाथे बहु साकम् अग्रे प्र चेद् अस्राष्ट्रम् अभिभां जनेषु ।  
(अव्श्_४,२८।४च्) याव् अस्येशथे द्विपदो यौ चतुष्पदस् तौ नो मुञ्चतम् अंहसः ॥४॥  
  
(अव्श्_४,२८।५अ) ययोर् वधान् नापपद्यते कश् चनान्तर् देवेषूत मानुषेषु ।  
(अव्श्_४,२८।५च्) याव् अस्येशथे द्विपदो यौ चतुष्पदस् तौ नो मुञ्चतम् अंहसः ॥५॥  
  
(अव्श्_४,२८।६अ) यः कृत्याकृन् मूलकृद् यातुधानो नि तस्मिन् धत्तं वज्रम् उग्रौ ।  
(अव्श्_४,२८।६च्) याव् अस्येशथे द्विपदो यौ चतुष्पदस् तौ नो मुञ्चतम् अंहसः ॥६॥  
  
(अव्श्_४,२८।७अ) अधि नो ब्रूतं पृतनासूग्रौ सं वज्रेण सृजतं यः किमीदी ।  
(अव्श्_४,२८।७च्) स्तौमि भवाशर्वौ नाथितो जोहवीमि तौ नो मुञ्चतम् अंहसः ॥७॥  

(अव्श्_४,२९।१अ) मन्वे वां मित्रावरुणाव् ऋतावृधौ सचेतसौ द्रुह्वणो यौ नुदेथे ।  
(अव्श्_४,२९।१च्) प्र सत्यावानम् अवथो भरेषु तौ नो मुञ्चतम् अंहसः ॥१॥  
  
(अव्श्_४,२९।२अ) सचेतसौ द्रुह्वणो यौ नुदेथे प्र सत्यावानम् अवथो भरेषु ।  
(अव्श्_४,२९।२च्) यौ गछथो नृचक्षसौ बभ्रुणा सुतं तौ नो मुञ्चतम् अंहसः ॥२॥  
  
(अव्श्_४,२९।३अ) याव् अङ्गिरसम् अवथो याव् अगस्तिं मित्रावरुणा जमदग्निम् अत्त्रिम् ।  
(अव्श्_४,२९।३च्) यौ कश्यपम् अवथो यौ वसिष्ठं तौ नो मुञ्चतम् अंहसः ॥३॥  
  
(अव्श्_४,२९।४अ) यौ श्यावाश्वम् अवथो वाध्र्यश्वं मित्रावरुणा पुरुमीढम् अत्त्रिम् ।  
(अव्श्_४,२९।४च्) यौ विमदम् अवथो सप्तवध्रिं तौ नो मुञ्चतम् अंहसः ॥४॥  
  
(अव्श्_४,२९।५अ) यौ भरद्वाजम् अवथो यौ गविष्ठिरं विश्वामित्रं वरुण मित्र कुत्सम् ।  
(अव्श्_४,२९।५च्) यौ कक्षीवन्तम् अवथो प्रोत कण्वं तौ नो मुञ्चतम् अंहसः ॥५॥  
  
(अव्श्_४,२९।६अ) यौ मेधातिथिम् अवथो यौ त्रिशोकं मित्रावरुणाव् उशनाम् काव्यं यौ ।  
(अव्श्_४,२९।६च्) यौ गोतमम् अवथो प्रोत मुग्दलं तौ नो मुञ्चतम् अंहसः ॥६॥  
  
(अव्श्_४,२९।७अ) ययो रथः सत्यवर्त्म र्जुरश्मिर् मिथुया चरन्तम् अभियाति दूषयन् ।  
(अव्श्_४,२९।७च्) स्तौमि मित्रावरुणौ नाथितो जोहवीमि तौ नो मुञ्चतम् अंहसः ॥७॥  

(अव्श्_४,३०।१अ) अहं रुद्रेभिर् वसुभिश् चराम्य् अहम् आदित्यैर् उत विश्वदेवैः ।  
(अव्श्_४,३०।१च्) अहं मित्रावरुनोभा बिभर्म्य् अहम् इन्द्राग्नी अहम् अश्विनोभा ॥१॥  
  
(अव्श्_४,३०।२अ) अहं राष्ट्री सङ्गमनी वसूनां चिकितुषी प्रथमा यज्ञियानाम् ।  
(अव्श्_४,३०।२च्) तां मा देवा व्य् अदधुः पुरुत्रा भूरिस्थात्रां भूर्य् आवेशयन्तः ॥२॥  
  
(अव्श्_४,३०।३अ) अहम् एव स्वयम् इदं वदामि जुष्टं देवानाम् उत मानुषाणाम् ।  
(अव्श्_४,३०।३च्) यं कामये तन्तम् उग्रं कृणोमि तं ब्रह्माणं तम् ऋषिं तं सुमेधाम् ॥३॥  
  
(अव्श्_४,३०।४अ) मया सो ऽन्नम् अत्ति यो विपश्यति यः प्राणति य ईम् शृणोत्य् उक्तम् ।  
(अव्श्_४,३०।४च्) अमन्तवो मां त उप क्षियन्ति श्रुधि श्रुत श्रुद्धेयं ते वदामि ॥४॥  
  
(अव्श्_४,३०।५अ) अहं रुद्राय धनुर् आ तनोमि ब्रह्मद्विषे शरवे हन्तवा उ ।  
(अव्श्_४,३०।५च्) अहं जनाय समदं कृणोमि अहम् द्यावापृथिवी आ विवेश ॥५॥  
  
(अव्श्_४,३०।६अ) अहं सोमम् आहनसं बिभर्म्य् अहं त्वष्टारम् उत पूषणं भगम् ।  
(अव्श्_४,३०।६च्) अहं दधामि द्रविणा हविष्मते सुप्राव्या यजमानाय सुन्वते ॥६॥  
  
(अव्श्_४,३०।७अ) अहं सुवे पितरम् अस्य मूर्धन् मम योनिर् अप्स्व् अन्तः समुद्रे ।  
(अव्श्_४,३०।७च्) ततो वि तिष्ठे भुवनानि विश्वोतामूं द्यां वर्ष्मणोप स्पृशामि ॥७॥  
  
(अव्श्_४,३०।८अ) अहम् एव वातैव प्र वाम्य् आरभमाणा भुवनानि विश्वा ।  
(अव्श्_४,३०।८च्) परो दिवा पर एना पृथिव्यैतावती महिम्ना सं बभूव ॥८॥  

(अव्श्_४,३१।१अ) त्वया मन्यो सरथम् आरुजन्तो हर्षमाणा हृषितासो मरुत्वन् ।  
(अव्श्_४,३१।१च्) तिग्मेषव आयुधा संशिशाना उप प्र यन्तु नरो अग्निरूपाः ॥१॥  
  
(अव्श्_४,३१।२अ) अग्निर् इव मन्यो त्विषितः सहस्व सेनानीर् नः सहुरे हूत एधि ।  
(अव्श्_४,३१।२च्) हत्वाय शत्रून् वि भजस्व वेद ओजो मिमानो वि मृधो नुदस्व ॥२॥  
  
(अव्श्_४,३१।३अ) सहस्व मन्यो अभिमातिम् अस्मै रुजन् मृणन् प्रमृणन् प्रेहि शत्रून् ।  
(अव्श्_४,३१।३च्) उग्रं ते पाजो नन्व् आ रुरुध्रे वशी वशं नयासा एकज त्वम् ॥३॥  
  
(अव्श्_४,३१।४अ) एको बहूनाम् असि मन्य ईडिता विशंविशम् युद्धाय सं शिशाधि ।  
(अव्श्_४,३१।४च्) अकृत्तरुक् त्वया युजा वयं द्युमन्तं घोषम् विजयाय कृण्मसि ॥४॥  
  
(अव्श्_४,३१।५अ) विजेषकृद् इन्द्र इवानवब्रवो ऽस्माकं मन्यो अधिपा भवेह ।  
(अव्श्_४,३१।५च्) प्रियं ते नाम सहुरे गृणीमसि विद्मा तम् उत्सं यत आबभूथ ॥५॥  
  
(अव्श्_४,३१।६अ) आभूत्या सहजा वज्र सायक सहो बिभर्षि सहभूत उत्तरम् ।  
(अव्श्_४,३१।६च्) क्रत्वा नो मन्यो सह मेद्य् एधि महाधनस्य पुरुहूत संसृजि ॥६॥  
  
(अव्श्_४,३१।७अ) संसृष्टं धनम् उभयं समाकृतम् अस्मभ्यं धत्तां वरुणश् च मन्युः ।  
(अव्श्_४,३१।७च्) भियो दधाना हृदयेषु शत्रवः पराजितासो अप नि लयन्ताम् ॥७॥  

(अव्श्_४,३२।१अ) यस् ते मन्यो ऽविधद् वज्र सायक सह ओजः पुष्यति विश्वम् आनुषक् ।  
(अव्श्_४,३२।१च्) साह्याम दासम् आर्यं त्वया युजा वयं सहस्कृतेन सहसा सहस्वता ॥१॥  
  
(अव्श्_४,३२।२अ) मन्युर् इन्द्रो मन्युर् एवास देवो मन्युर् होता वरुणो जातवेदाः ।  
(अव्श्_४,३२।२च्) मन्युं विश ईडते मानुषीर् याः पहि नो मन्यो तपसा सजोषाः ॥२॥  
  
(अव्श्_४,३२।३अ) अभीहि मन्यो तवसस् तवीयान् तपसा युजा वि जहि शत्रून् ।  
(अव्श्_४,३२।३च्) अमित्रहा वृत्रहा दस्युहा च विश्वा वसून्य् आ भरा त्वं नः ॥३॥  
  
(अव्श्_४,३२।४अ) त्वं हि मन्यो अभिभूत्योजाः स्वयम्भूर् भामो अभिमातिषाहः ।  
(अव्श्_४,३२।४च्) विश्वचर्षणिः सहुरिः सहीयान् अस्मास्व् ओजः पृतनासु धेहि ॥४॥  
  
(अव्श्_४,३२।५अ) अभागः सन्न् अप परेतो अस्मि तव क्रत्वा तविषस्य प्रचेतः ।  
(अव्श्_४,३२।५च्) तं त्वा मन्यो अक्रतुर् जिहीडाहं स्वा तनूर् बलदावा न एहि ॥५॥  
  
(अव्श्_४,३२।६अ) अयं ते अस्म्य् उप न एह्य् अर्वाङ् प्रतीचीनः सहुरे विश्वदावन् ।  
(अव्श्_४,३२।६च्) मन्यो वज्रिन्न् अभि न आ ववृत्स्व हनाव दस्यूंर् उत बोध्य् आपेः ॥६॥  
  
(अव्श्_४,३२।७अ) अभि प्रेहि दक्षिणतो भवा नो ऽधा वृत्राणि जङ्घनाव भूरि ।  
(अव्श्_४,३२।७च्) जुहोमि ते धरुणं मध्वो अग्रम् उभाव् उपांशु प्रथमा पिबाव ॥७॥  

(अव्श्_४,३३।१अ) अप नः शोशुचद् अघम् अग्ने शुशुग्ध्य् आ रयिम् ।  
(अव्श्_४,३३।१च्) अप नः शोशुचद् अघम् ॥१॥  
  
(अव्श्_४,३३।२अ) सुक्षेत्रिया सुगातुया वसूया च यजामहे ।  
(अव्श्_४,३३।२च्) अप नः शोशुचद् अघम् ॥२॥  
  
(अव्श्_४,३३।३अ) प्र यद् भन्दिष्ठ एषां प्रास्माकासश् च सूरयः ।  
(अव्श्_४,३३।३च्) अप नः शोशुचद् अघम् ॥३॥  
  
(अव्श्_४,३३।४अ) प्र यत् ते अग्ने सूरयो जायेमहि प्र ते वयम् ।  
(अव्श्_४,३३।४च्) अप नः शोशुचद् अघम् ॥४॥  
  
(अव्श्_४,३३।५अ) प्र यद् अग्नेः सहस्वतो विश्वतो यन्ति भानवः ।  
(अव्श्_४,३३।५च्) अप नः शोशुचद् अघम् ॥५॥  
  
(अव्श्_४,३३।६अ) त्वं हि विश्वतोमुख विश्वतः परिभूर् असि ।  
(अव्श्_४,३३।६च्) अप नः शोशुचद् अघम् ॥६॥  
  
(अव्श्_४,३३।७अ) द्विषो नो विश्वतोमुखाति नावेव पारय ।  
(अव्श्_४,३३।७च्) अप नः शोशुचद् अघम् ॥७॥  
  
(अव्श्_४,३३।८अ) स नः सिन्धुम् इव नावाति पर्ष स्वस्तये ।  
(अव्श्_४,३३।८च्) अप नः शोशुचद् अघम् ॥८॥  

(अव्श्_४,३४।१अ) ब्रह्मास्य शीर्षं बृहद् अस्य पृष्ठं वामदेव्यम् उदरम् ओदनस्य ।  
(अव्श्_४,३४।१च्) छन्दांसि पक्षौ मुखम् अस्य सत्यं विष्टारी जातस् तपसोऽधि यज्ञः ॥१॥  
  
(अव्श्_४,३४।२अ) अनस्थाः पूताः पवनेन शुद्धाः शुचयः शुचिम् अपि यन्ति लोकम् ।  
(अव्श्_४,३४।२च्) नैषां शिश्नं प्र दहति जातवेदाः स्वर्गे लोके बहु स्त्रैणम् एषाम् ॥२॥  
  
(अव्श्_४,३४।३अ) विष्टारिणम् ओदनं ये पचन्ति नैनान् अवर्तिः सचते कदा चन ।  
(अव्श्_४,३४।३च्) आस्ते यम उप याति देवान्त् सं गन्धर्वैर् मदते सोम्येभिः ॥३॥  
  
(अव्श्_४,३४।४अ) विष्टारिणम् ओदनम् ये पचन्ति नैनान् यमः परि मुष्णाति रेतः ।  
(अव्श्_४,३४।४च्) रथी ह भूत्वा रथयान ईयते पक्षी ह भूत्वाति दिवः सम् एति ॥४॥  
  
(अव्श्_४,३४।५अ) एष यज्ञानां विततो वहिष्ठो विष्टारिणं पक्त्वा दिवम् आ विवेश ।  
(अव्श्_४,३४।५च्) आण्डीकं कुमुदं सं तनोति बिसं शालूकं शफको मुलाली ।  
(अव्श्_४,३४।५ए) एतास् त्वा धारा उप यन्तु सर्वाः स्वर्गे लोके मधुमत् पिन्वमाना उप त्वा तिष्ठन्तु पुष्करिणीः समन्ताः ॥५॥  
  
(अव्श्_४,३४।६अ) घृतह्रदा मधुकूलाः सुरोदकाः क्षीरेण पूर्णा उदकेन दध्ना ।  
(अव्श्_४,३४।६च्) एतास् त्वा धारा उप यन्तु सर्वाः स्वर्गे लोके मधुमत् पिन्वमाना उप त्वा तिष्ठन्तु पुष्करिणीः समन्ताः ॥६॥  
  
(अव्श्_४,३४।७अ) चतुरः कुम्भांश् चतुर्धा ददामि क्षीरेण पूर्नां उदकेन दध्ना ।  
(अव्श्_४,३४।७च्) एतास् त्वा धारा उप यन्तु सर्वाः स्वर्गे लोके मधुमत् पिन्वमाना उप त्वा तिष्ठन्तु पुष्करिणीः समन्ताः ॥७॥  
  
(अव्श्_४,३४।८अ) इमम् ओदनं नि दधे ब्राह्मणेषु विष्टारिणं लोकजितं स्वर्गम् ।  
(अव्श्_४,३४।८च्) स मे मा क्षेष्ट स्वधया पिन्वमानो विश्वरूपा धेनुः कामदुघा मे अस्तु ॥८॥  

(अव्श्_४,३५।१अ) यम् ओदनं प्रथमजा ऋतस्य प्रजापतिस् तपसा ब्रह्मणे ऽपचत् ।  
(अव्श्_४,३५।१च्) यो लोकानां विधृतिर् नाभिरेषात् तेनौदनेनाति तराणि मृत्युम् ॥१॥  
  
(अव्श्_४,३५।२अ) येनातरन् भूतकृतो ऽति मृत्युं यम् अन्वविन्दन् तपसा श्रमेण ।  
(अव्श्_४,३५।२च्) यं पपाच ब्रह्मणे ब्रह्म पूर्वं तेनौदनेनाति तराणि मृत्युम् ॥२॥  
  
(अव्श्_४,३५।३अ) यो दाधार पृथिवीं विश्वभोजसं यो अन्तरिक्षम् आपृणाद् रसेन ।  
(अव्श्_४,३५।३च्) यो अस्तभ्नाद् दिवम् ऊर्ध्वो महिम्ना तेनौदनेनाति तराणि मृत्युम् ॥३॥  
  
(अव्श्_४,३५।४अ) यस्मान् मासा निर्मितास् त्रिंशदराः संवत्सरो यस्मान् निर्मितो द्वादशारः ।  
(अव्श्_४,३५।४च्) अहोरात्रा यं परियन्तो नापुस् तेनौदनेनाति तराणि मृत्युम् ॥४॥  
  
(अव्श्_४,३५।५अ) यः प्राणदः प्राणदवान् बभूव यस्मै लोका घृतवन्तः क्षरन्ति ।  
(अव्श्_४,३५।५च्) ज्योतिष्मतीः प्रदिशो यस्य सर्वास् तेनौदनेनाति तराणि मृत्युम् ॥५॥  
  
(अव्श्_४,३५।६अ) यस्मात् पक्वाद् अमृतं सम्बभूव यो गायत्र्या अधिपतिर् बभूव ।  
(अव्श्_४,३५।६च्) यस्मिन् वेदा निहिता विश्वरूपास् तेनौदनेनाति तराणि मृत्युम् ॥६॥  
  
(अव्श्_४,३५।७अ) अव बाधे द्विषन्तं देवपीयुं सपत्ना ये मे ऽप ते भवन्तु ।  
(अव्श्_४,३५।७च्) ब्रह्मौदनं विश्वजितं पचामि शृण्वन्तु मे श्रद्दधानस्य देवाः ॥७॥  

(अव्श्_४,३६।१अ) तान्त् सत्यौजाः प्र दहत्व् अग्निर् वैश्वानरो वृषा ।  
(अव्श्_४,३६।१च्) यो नो दुरस्याद् दिप्साच् चाथो यो नो अरातियात् ॥१॥  
  
(अव्श्_४,३६।२अ) यो नो दिप्साद् अदिप्सतो दिप्सतो यश् च दिप्सति ।  
(अव्श्_४,३६।२च्) वैश्वानरस्य दंष्ट्रयोर् अग्नेर् अपि दधामि तम् ॥२॥  
  
(अव्श्_४,३६।३अ) य आगरे मृगयन्ते प्रतिक्रोशे ऽमावास्ये ।  
(अव्श्_४,३६।३च्) क्रव्यादो अन्यान् दिप्सतः सर्वांस् तान्त् सहसा सहे ॥३॥  
  
(अव्श्_४,३६।४अ) सहे पिशाचान्त् सहसैषां द्रविणं ददे ।  
(अव्श्_४,३६।४च्) सर्वान् दुरस्यतो हन्मि सं म आकूतिर् ऋध्यताम् ॥४॥  
  
(अव्श्_४,३६।५अ) ये देवास् तेन हासन्ते सूर्येण मिमते जवम् ।  
(अव्श्_४,३६।५च्) नदीषु पर्वतेषु ये सं तैः पशुभिर् विदे ॥५॥  
  
(अव्श्_४,३६।६अ) तपनो अस्मि पिशाचानां व्याघ्रो गोमताम् इव ।  
(अव्श्_४,३६।६च्) श्वानः सिंहम् इव दृष्ट्वा ते न विन्दन्ते न्यञ्चनम् ॥६॥  
  
(अव्श्_४,३६।७अ) न पिशाचैः सं शक्नोमि न स्तेनैः न वनर्गुभिः ।  
(अव्श्_४,३६।७च्) पिशाचास् तस्मान् नश्यन्ति यम् अहं ग्रामम् आविशे ॥७॥  
  
(अव्श्_४,३६।८अ) यं ग्रामम् आविशत इदम् उग्रं सहो मम ।  
(अव्श्_४,३६।८च्) पिशाचास् तस्मान् नश्यन्ति न पापम् उप जानते ॥८॥  
  
(अव्श्_४,३६।९अ) ये मा क्रोधयन्ति लपिता हस्तिनं मशका इव ।  
(अव्श्_४,३६।९च्) तान् अहं मन्ये दुर्हितान् जने अल्पशयून् इव ॥९॥  
  
(अव्श्_४,३६।१०अ) अभि तं निरृतिर् धत्ताम् अश्वम् इव अश्वाभिधान्या ।  
(अव्श्_४,३६।१०च्) मल्वो यो मह्यं क्रुध्यति स उ पाशान् न मुच्यते ॥१०॥  

(अव्श्_४,३७।१अ) त्वया पूर्वम् अथर्वाणो जघ्नू रक्षांस्य् ओषधे ।  
(अव्श्_४,३७।१च्) त्वया जघान कश्यपस् त्वया कण्वो अगस्त्यः ॥१॥  
  
(अव्श्_४,३७।२अ) त्वया वयम् अप्सरसो गन्धर्वांस् चातयामहे ।  
(अव्श्_४,३७।२च्) अजशृङ्ग्य् अज रक्षः सर्वान् गन्धेन नाशय ॥२॥  
  
(अव्श्_४,३७।३अ) नदीं यन्त्व् अप्सरसो ऽपां तारम् अवश्वसम् ।  
(अव्श्_४,३७।३च्) गुल्गुलूः पीला नलद्य् औक्षगन्धिः प्रमन्दनी ।  
(अव्श्_४,३७।३ए) तत् परेताप्सरसः प्रतिबुद्धा अभूतन ॥३॥  
  
(अव्श्_४,३७।४अ) यत्राश्वत्था न्यग्रोधा महावृक्षाः शिखण्डिनः ।  
(अव्श्_४,३७।४च्) तत् परेताप्सरसः प्रतिबुद्धा अभूतन ॥४॥  
  
(अव्श्_४,३७।५अ) यत्र वः प्रेङ्खा हरिता अर्जुना उत यत्राघाताः कर्कर्यः संवदन्ति ।  
(अव्श्_४,३७।५च्) तत् परेताप्सरसः प्रतिबुद्धा अभूतन ॥५॥  
  
(अव्श्_४,३७।६अ) एयम् अगन्न् ओषधीनां वीरुधाम् वीर्यावती ।  
(अव्श्_४,३७।६च्) अजशृङ्ग्य् अराटकी तीक्ष्णशृङ्गी व्यृषतु ॥६॥  
  
(अव्श्_४,३७।७अ) आनृत्यतः शिखण्डिनो गन्धर्वस्याप्सरापतेः ।  
(अव्श्_४,३७।७च्) भिनद्मि मुष्काव् अपि यामि शेपः ॥७॥  
  
(अव्श्_४,३७।८अ) भीमा इन्द्रस्य हेतयः शतं ऋष्टीर् अयस्मयीः ।  
(अव्श्_४,३७।८च्) ताभिर् हविरदान् गन्धर्वान् अवकादान् व्यृषतु ॥८॥  
  
(अव्श्_४,३७।९अ) भीमा इन्द्रस्य हेतयः शतं ऋष्टीर् हिरण्ययीः ।  
(अव्श्_४,३७।९च्) ताभिर् हविरदान् गन्धर्वान् अवकादान् व्यृषतु ॥९॥  
(अव्श्_४,३७।१०अ) अवकादान् अभिशोचान् अप्सु ज्योतय मामकान् ।  
(अव्श्_४,३७।१०च्) पिशाचान्त् सर्वान् ओषधे प्र मृणीहि सहस्व च ॥१०॥  
  
(अव्श्_४,३७।११अ) श्वेवैकः कपिर् इवैकः कुमारः सर्वकेशकः ।  
(अव्श्_४,३७।११च्) प्रियो दृश इव भूत्वा गन्धर्वः सचते स्त्रियस् ।  
(अव्श्_४,३७।११ए) तम् इतो नाशयामसि ब्रह्मणा वीर्यावता ॥११॥  
  
(अव्श्_४,३७।१२अ) जाया इद् वो अप्सरसो गन्धर्वाः पतयो युयम् ।  
(अव्श्_४,३७।१२च्) अप धावतामर्त्या मर्त्यान् मा सचध्वम् ॥१२॥  

(अव्श्_४,३८।१अ) उद्भिन्दतीं सञ्जयन्तीम् अप्सरां साधुदेविनीम् ।  
(अव्श्_४,३८।१च्) ग्लहे कृतानि कृण्वानाम् अप्सरां ताम् इह हुवे ॥१॥  
(अव्श्_४,३८।२अ) विचिन्वतीम् आकिरन्तीम् अप्सरां साधुदेविनीम् ।  
(अव्श्_४,३८।२च्) ग्लहे कृतानि गृह्णानाम् अप्सरां ताम् इह हुवे ॥२॥  
  
(अव्श्_४,३८।३अ) यायैः परिनृत्यत्य् आददाना कृतं ग्लहात् ।  
(अव्श्_४,३८।३च्) सा नः कृतानि सीषती प्रहाम् आप्नोतु मायया ।  
(अव्श्_४,३८।३ए) सा नः पयस्वत्य् ऐतु मा नो जैषुर् इदं धनम् ॥३॥  
  
(अव्श्_४,३८।४अ) या अक्षेषु प्रमोदन्ते शुचं क्रोधं च बिभ्रती ।  
(अव्श्_४,३८।४च्) आनन्दिनीं प्रमोदिनीम् अप्सरां ताम् इह हुवे ॥४॥  
  
(अव्श्_४,३८।५अ) सूर्यस्य रश्मीन् अनु याः सञ्चरन्ति मरीचीर् वा या अनुसञ्चरन्ति ।  
(अव्श्_४,३८।५च्) यासाम् ऋषभो दूरतो वाजिनीवान्त् सद्यः सर्वान् लोकान् पर्येति रक्षन् ।  
(अव्श्_४,३८।५ए) स न ऐतु होमम् इमं जुसाणो ऽन्तरिक्षेण सह वाजिनीवान् ॥५॥  
  
(अव्श्_४,३८।६अ) अन्तरिक्षेन सह वाजिनीवन् कर्कीं वत्साम् इह रक्ष वाजिन् ।  
(अव्श्_४,३८।६च्) इमे ते स्तोका बहुला एह्य् अर्वाङ् इयं ते कर्कीह ते मनो ऽस्तु ॥६॥  
  
(अव्श्_४,३८।७अ) अन्तरिक्षेण सह वाजिनीवन् कर्कीं वत्साम् इह रक्ष वाजिन् ।  
(अव्श्_४,३८।७च्) अयं घासो अयं व्रज इह वत्सां नि बध्नीमः ।  
(अव्श्_४,३८।७ए) यथानाम व ईश्महे स्वाहा ॥७॥  

(अव्श्_४,३९।१अ) पृथिव्याम् अग्नये सम् अनमन्त् स आर्ध्नोत् ।  
(अव्श्_४,३९।१च्) यथा पृथिव्याम् अग्नये समनमन्न् एवा मह्यं सन्नमः सं नमन्तु ॥१॥  
  
(अव्श्_४,३९।२अ) पृथिवी धेनुस् तस्या अग्निर् वत्सः ।  
(अव्श्_४,३९।२च्) सा मे ऽग्निना वत्सेनेषम् ऊर्जं कामं दुहाम् ।  
(अव्श्_४,३९।२ए) आयुः प्रथमं प्रजां पोषं रयिं स्वाहा ॥२॥  
  
(अव्श्_४,३९।३अ) अन्तरिक्षे वायवे सम् अनमन्त् स आर्ध्नोत् ।  
(अव्श्_४,३९।३च्) यथान्तरिक्षे वायवे समनमन्न् एवा मह्यं सन्नमः सं नमन्तु ॥३॥  
  
(अव्श्_४,३९।४अ) अन्तरिक्षं धेनुस् तस्या वत्सः ।  
(अव्श्_४,३९।४च्) सा मे वायुना वत्सेनेषम् ऊर्जं कामं दुहाम् ।  
(अव्श्_४,३९।४ए) आयुः प्रथमं प्रजां पोषं रयिं स्वाहा ॥४॥  
  
(अव्श्_४,३९।५अ) दिव्यादित्याय सम् अनमन्त् स आर्ध्नोत् ।  
(अव्श्_४,३९।५च्) यथा दिव्यादित्याय समनमन्न् एवा मह्यं सन्नमः सं नमन्तु ॥५॥  
  
(अव्श्_४,३९।६अ) द्यौर् धेनुस् तस्या आदित्यो वत्सः ।  
(अव्श्_४,३९।६च्) सा म आदित्येन वत्सेनेषम् ऊर्जं कामं दुहाम् ।  
(अव्श्_४,३९।६ए) आयुः प्रथमं प्रजां पोषं रयिं स्वाहा ॥६॥  
  
(अव्श्_४,३९।७अ) दिक्षु चन्द्राय सम् अनमन्त् स आर्ध्नोत् ।  
(अव्श्_४,३९।७च्) यथा दिक्षु चन्द्राय समनमन्न् एवा मह्यं सन्नमः सं नमन्तु ॥७॥  
  
(अव्श्_४,३९।८अ) दिशो धेनवस् तासां चन्द्रो वत्सः ।  
(अव्श्_४,३९।८च्) ता मे चन्द्रेण वत्सेनेषम् ऊर्जं कामं दुहाम् आयुः प्रथमं प्रजां पोसं रयिं स्वाहा ॥८॥  
  
(अव्श्_४,३९।९अ) अग्नाव् अग्निश् चरति प्रविष्ट ऋषीणाम् पुत्रो अभिशस्तिपा उ ।  
(अव्श्_४,३९।९च्) नमस्कारेण नमसा ते जुहोमि मा देवानां मिथुया कर्म भागम् ॥९॥  
  
(अव्श्_४,३९।१०अ) हृदा पूतम् मनसा जातवेदो विश्वानि देव वयुनानि विद्वान् ।  
(अव्श्_४,३९।१०च्) सप्तास्यानि तव जातवेदस् तेभ्यो जुहोमि स जुषस्व हव्यम् ॥१०॥  

(अव्श्_४,४०।१अ) ये पुरस्ताज् जुह्वति जातवेदः प्राच्या दिशो ऽभिदासन्त्य् अस्मान् ।  
(अव्श्_४,४०।१च्) अग्निम् ऋत्वा ते पराञ्चो व्यथन्तां प्रत्यग् एनान् प्रतिसरेण हन्मि ॥१॥  
  
(अव्श्_४,४०।२अ) ये दक्षिणतो जुह्वति जातवेदो दक्षिणाया दिशो ऽभिदासन्त्य् अस्मान् ।  
(अव्श्_४,४०।२च्) यमं ऋत्वा ते पराञ्चो व्यथन्तां प्रत्यग् एना प्रतिसरेण हन्मि ॥२॥  
  
(अव्श्_४,४०।३अ) ये पश्चाज् जुह्वति जातवेदः प्रतीच्या दिशो ऽभिदासन्त्य् अस्मान् ।  
(अव्श्_४,४०।३च्) वरुणम् ऋत्वा ते पराञ्चो व्यथन्तां प्रत्यग् एनान् प्रतिसरेण हन्मि ॥३॥  
  
(अव्श्_४,४०।४अ) य उत्तरतो जुह्वति जातवेद उदीच्या दिशो ऽभिदासन्त्य् अस्मान् ।  
(अव्श्_४,४०।४च्) सोमम् ऋत्वा ते पराञ्चो व्यथन्तां प्रत्यग् एनान् प्रतिसरेण हन्मि ॥४॥  
  
(अव्श्_४,४०।५अ) ये ऽधस्ताज् जुह्वति जातवेद उदीच्या दिशो ऽभिदासन्त्य् अस्मान् ।  
(अव्श्_४,४०।५च्) भूमिम् ऋत्वा ते पराञ्चो व्यथन्तां प्रत्यग् एनान् प्रतिसरेण हन्मि ॥५॥  
  
(अव्श्_४,४०।६अ) ये ऽन्तरिक्षाज् जुह्वति जातवेदो व्यध्वाया दिशो ऽभिदासन्त्य् अस्मान् ।  
(अव्श्_४,४०।६च्) वायुम् ऋत्वा ते पराञ्चो व्यथन्तां प्रत्यग् एनान् प्रतिसरेण हन्मि ॥६॥  
  
(अव्श्_४,४०।७अ) य उपरिष्टाज् जुह्वति जातवेद ऊर्ध्वाया दिशो ऽभिदासन्त्य् अस्मान् ।  
(अव्श्_४,४०।७च्) सूर्यम् ऋत्वा ते पराञ्चो व्यथन्तां प्रत्यग् एनान् प्रतिसरेण हन्मि ॥७॥  
  
(अव्श्_४,४०।८अ) ये दिशाम् अन्तर्देशेभ्यो जुह्वति जातवेदः सर्वाभ्यो दिग्भ्यो ऽभिदासन्ति अस्मान् ।  
(अव्श्_४,४०।८च्) ब्रह्म र्त्वा ते पराञ्चो व्यथन्तां प्रत्यग् एनान् प्रतिसरेण हन्मि ॥८॥  

(अव्श्_५,१।१अ) ऋधङ्मन्त्रो योनिं य आबभूवामृतासुर् वर्धमानः सुजन्मा ।  
(अव्श्_५,१।१च्) अदब्धासुर् भ्राजमानो ऽहेव त्रितो धर्ता दाधार त्रीणि ॥१॥  
  
(अव्श्_५,१।२अ) आ यो धर्माणि प्रथमः ससाद ततो वपूंषि कृणुषे पुरूणि ।  
(अव्श्_५,१।२च्) धास्युर् योनिं प्रथम आ विवेशा यो वाचम् अनुदितां चिकेत ॥२॥  
  
(अव्श्_५,१।३अ) यस् ते शोकाय तन्वं रिरेच क्षरद् धिरण्यं शुचयो ऽनु स्वाः ।  
(अव्श्_५,१।३च्) अत्रा दधेते अमृतानि नामास्मे वस्त्राणि विश एरयन्ताम् ॥३॥  
  
(अव्श्_५,१।४अ) प्र यद् एते प्रतरं पूर्व्यं गुः सदःसद आतिष्ठन्तो अजुर्यम् ।  
(अव्श्_५,१।४च्) कविः शुषस्य मातरा रिहाणे जाम्यै धुर्यं पतिम् एरयेथाम् ॥४॥  
  
(अव्श्_५,१।५अ) तद् ऊ षु ते महत् पृथुज्मन् नमः कविः काव्येना कृणोमि ।  
(अव्श्_५,१।५च्) यत् सम्यञ्चाव् अभियन्ताव् अभि क्षाम् अत्रा मही रोधचक्रे वावृधेते ॥५॥  
  
(अव्श्_५,१।६अ) सप्त मर्यादाः कवयस् ततक्षुस् तासाम् इद् एकाम् अभ्य् अंहुरो गात् ।  
(अव्श्_५,१।६च्) आयोर् ह स्कम्भ उपमस्य नीडे पथां विसर्गे धरुणेषु तस्थौ ॥६॥  
  
(अव्श्_५,१।७अ) उतामृतासुर् व्रत एमि कृन्वन्न् असुर् आत्मा तन्वस् तत् सुमद्गुः ।  
(अव्श्_५,१।७च्) उत वा शक्रो रत्नं दधात्य् ऊर्जया वा यत् सचते हविर्दाः ॥७॥  
(अव्श्_५,१।८अ) उत पुत्रः पितरं क्षत्रम् ईडे ज्येष्ठं मर्यादम् अह्वयन्त् स्वस्तये ।  
(अव्श्_५,१।८च्) दर्शन् नु ता वरुण यास् ते विष्ठा आवर्व्रततः कृणवो वपूंषि ॥८॥  
  
(अव्श्_५,१।९अ) अर्धम् अर्धेन पयसा पृणक्ष्य् अर्धेन शुष्म वर्धसे अमुर ।  
(अव्श्_५,१।९च्) अविं वृधाम शग्मियं सखायं वरुणं पुत्रम् अदित्या इषिरम् ।  
(अव्श्_५,१।९ए) कविशस्तान्य् अस्मै वपूंष्य् अवोचाम रोदसी सत्यवाचा ॥९॥  

(अव्श्_५,२।१अ) तद् इद् आस भुवनेषु ज्येष्ठम् यतो यज्ञ उग्रस् त्वेषनृम्णः ।  
(अव्श्_५,२।१च्) सद्यो जज्ञानो नि रिणाति शत्रून् अनु यद् एनं मदन्ति विश्व ऊमाः ॥१॥  
  
(अव्श्_५,२।२अ) ववृधानः शवसा भूर्योजाः शत्रुर् दासाय भियसं दधाति ।  
(अव्श्_५,२।२च्) अव्यनच् च व्यनच् च सस्नि सं ते नवन्त प्रभृता मदेषु ॥२॥  
  
(अव्श्_५,२।३अ) त्वे क्रतुम् अपि पृञ्चन्ति भूरि द्विर् यद् एते त्रिर् भवन्त्य् ऊमाः ।  
(अव्श्_५,२।३च्) स्वदोः स्वादीयः स्वादुना सृजा सम् अदः सु मधु मधुनाभि योधीः ॥३॥  
  
(अव्श्_५,२।४अ) यदि चिन् नु त्वा धना जयन्तं रणेरणे अनुमदन्ति विप्राः ।  
(अव्श्_५,२।४च्) ओजीयः शुष्मिन्त् स्थिरम् आ तनुष्व मा त्वा दभन् दुरेवासः कशोकाः ॥४॥  
  
(अव्श्_५,२।५अ) त्वया वयं शाशद्महे रणेषु प्रपश्यन्तो युधेन्यानि भूरि ।  
(अव्श्_५,२।५च्) चोदयामि त आयुधा वचोभिः सं ते शिशामि ब्रह्मणा वयांसि ॥५॥  
  
(अव्श्_५,२।६अ) नि तद् दधिषे ऽवरे परे च यस्मिन्न् आविथावसा दुरोणे ।  
(अव्श्_५,२।६च्) आ स्थापयत मातरं जिगत्नुम् अत इन्वत कर्वराणि भूरि ॥६॥  
  
(अव्श्_५,२।७अ) स्तुष्व वर्ष्मन् पुरुवर्त्मानं सम् ऋभ्वाणम् इनतमम् आप्तम् आप्त्यानाम् ।  
(अव्श्_५,२।७च्) आ दर्शति शवसा भूर्योजाः प्र सक्षति प्रतिमानं पृथिव्याः ॥७॥  
  
(अव्श्_५,२।८अ) इमा ब्रह्म बृहद्दिवः कृणवद् इन्द्राय शूषम् अग्रियः स्वर्षाः ।  
(अव्श्_५,२।८च्) महो गोत्रस्य क्षयति स्वराजा तुरश् चिद् विश्वम् अर्णवत् तपस्वान् ॥८॥  
  
(अव्श्_५,२।९अ) एवा महान् बृहद्दिवो अथर्वावोचत् स्वां तन्वम् इन्द्रम् एव ।  
(अव्श्_५,२।९च्) स्वसारौ मातरिभ्वरी अरिप्रे हिन्वन्ति चैने शवसा वर्धयन्ति च ॥९॥  

(अव्श्_५,३।१अ) ममाग्ने वर्चो विहवेष्व् अस्तु वयं त्वेन्धानास् तन्वम् पुषेम ।  
(अव्श्_५,३।१च्) मह्यं नमन्तां प्रदिशश् चतस्रस् त्वयाध्यक्षेण पृतना जयेम ॥१॥  
  
(अव्श्_५,३।२अ) अग्ने मन्युं प्रतिनुदन् परेषां त्वं नो गोपाः परि पाहि विश्वतः ।  
(अव्श्_५,३।२च्) अपाञ्चो यन्तु निवता दुरस्यवो ऽमैषां चित्तं प्रबुधां वि नेशत् ॥२॥  
  
(अव्श्_५,३।३अ) मम देवा विहवे सन्तु सर्व इन्द्रवन्तो मरुतो विष्णुर् अग्निः ।  
(अव्श्_५,३।३च्) ममान्तरिक्षम् उरुलोकम् अस्तु मह्यं वातः पवतां कामायास्मै ॥३॥  
  
(अव्श्_५,३।४अ) मह्यं यजन्तां मम यानीष्टाकूतिः सत्या मनसो मे अस्तु ।  
(अव्श्_५,३।४च्) एनो मा नि गां कतमच् चनाहं विश्वे देवा अभि रक्षन्तु मेह ॥४॥  
  
(अव्श्_५,३।५अ) मयि देवा द्रविणम् आ यजन्तां मयि आशीर् अस्तु मयि देवहूतिः ।  
(अव्श्_५,३।५च्) दैवाः होतारः सनिषन् न एतद् अरिष्टाः स्याम तन्वा सुवीराः ॥५॥  
  
(अव्श्_५,३।६अ) दैवीः षड् उर्वीर् उरु नः कृणोत विश्वे देवास इह मादयध्वम् ।  
(अव्श्_५,३।६च्) मा नो विदद् अभिभा मो अशस्तिर् मा नो विदद् वृजिना द्वेष्या या ॥६॥  
  
(अव्श्_५,३।७अ) तिस्रो देवीर् महि नः शर्म यछत प्रजायै नस् तन्वे यच् च पुष्टम् ।  
(अव्श्_५,३।७च्) मा हास्महि प्रजया मा तनूभिर् मा रधाम द्विषते सोम राजन् ॥७॥  
  
(अव्श्_५,३।८अ) उरुव्यचा नो महिषः शर्म यछत्व् अस्मिन् हवे पुरुहूतः पुरुक्षु ।  
(अव्श्_५,३।८च्) स नः प्रजायै हर्यश्व मृडेन्द्र मा नो रीरिषो मा परा दाः ॥८॥  
  
(अव्श्_५,३।९अ) धाता विधाता भुवनस्य यस् पतिर् देवः सविताभिमातिषाहः ।  
(अव्श्_५,३।९च्) आदित्या रुद्रा अश्विनोभा देवाः पान्तु यजमानं निरृथात् ॥९॥  
  
(अव्श्_५,३।१०अ) ये नः सपत्ना अप ते भवन्त्व् इन्द्राग्निभ्याम् अव बाधामह एनान् ।  
(अव्श्_५,३।१०च्) आदित्या रुद्रा उपरिस्पृशो नो उग्रं चेत्तारम् अधिराजम् अक्रत ॥१०॥  
  
(अव्श्_५,३।११अ) अर्वाञ्चम् इन्द्रम् अमुतो हवामहे यो गोजिद् धनजिद् अश्वजिद् यः ।  
(अव्श्_५,३।११च्) इमं नो यज्ञं विहवे शृणोत्व् अस्माकम् अभूर् हर्यश्व मेदी ॥११॥  

(अव्श्_५,४।१अ) यो गिरिष्व् अजायथा वीरुधां बलवत्तमः ।  
(अव्श्_५,४।१च्) कुष्ठेहि तक्मनाशन तक्मानं नाशयन्न् इतः ॥१॥  
  
(अव्श्_५,४।२अ) सुपर्णसुवने गिरौ जातं हिमवतस् परि ।  
(अव्श्_५,४।२च्) धनैर् अभि श्रुत्वा यन्ति विदुर् हि तक्मनाशनम् ॥२॥  
  
(अव्श्_५,४।३अ) अश्वत्थो देवसदनस् तृतीयस्याम् इतो दिवि ।  
(अव्श्_५,४।३च्) तत्रामृतस्य चक्षणं देवाः कुष्ठम् अवन्वत ॥३॥  
  
(अव्श्_५,४।४अ) हिरण्ययी नौर् अचरद् धिरण्यबन्धना दिवि ।  
(अव्श्_५,४।४च्) तत्रामृतस्य पुष्पं देवाः कुष्ठम् अवन्वत ॥४॥  
  
(अव्श्_५,४।५अ) हिरण्ययाः पन्थान आसन्न् अरित्राणि हिरण्यया ।  
(अव्श्_५,४।५च्) नावो हिरण्ययीर् आसन् याभिः कुष्ठं निरावहन् ॥५॥  
  
(अव्श्_५,४।६अ) इमं मे कुष्ठ पूरुषं तम् आ वह तं निष् कुरु ।  
(अव्श्_५,४।६च्) तम् उ मे अगदं कृधि ॥६॥  
  
(अव्श्_५,४।७अ) देवेभ्यो अधि जातो ऽसि सोमस्यासि सखा हितः ।  
(अव्श्_५,४।७च्) स प्राणाय व्यानाय चक्षुषे मे अस्मै मृड ॥७॥  
  
(अव्श्_५,४।८अ) उदङ् जातो हिमवतः स प्राच्यां नीयसे जनम् ।  
(अव्श्_५,४।८च्) तत्र कुष्ठस्य नामान्य् उत्तमानि वि भेजिरे ॥८॥  
  
(अव्श्_५,४।९अ) उत्तमो नाम कुष्ठस्य् उत्तमो नाम ते पिता ।  
(अव्श्_५,४।९च्) यक्ष्मं च सर्वं नाशय तक्मानं चारसं कृधि ॥९॥  
  
(अव्श्_५,४।१०अ) शीर्षामयम् उपहत्याम् अक्ष्योस् तन्वो रपः ।  
(अव्श्_५,४।१०च्) कुष्ठस् तत् सर्वं निष् करद् दैवं समह वृष्ण्यम् ॥१०॥  

(अव्श्_५,५।१अ) रात्री माता नभः पितार्यमा ते पितामहः ।  
(अव्श्_५,५।१च्) सिलाची नाम वा असि सा देवानाम् असि स्वसा ॥१॥  
  
(अव्श्_५,५।२अ) यस् त्वा पिबति जीवति त्रायसे पुरुषं त्वम् ।  
(अव्श्_५,५।२च्) भर्त्री हि शश्वताम् असि जनानां च न्यञ्चनी ॥२॥  
  
(अव्श्_५,५।३अ) वृक्षंवृक्षम् आ रोहसि वृषण्यन्तीव कन्यला ।  
(अव्श्_५,५।३च्) जयन्ती प्रत्यातिष्ठन्ती स्परणी नाम वा असि ॥३॥  
  
(अव्श्_५,५।४अ) यद् दण्डेन यद् इष्वा यद् वारुर् हरसा कृतम् ।  
(अव्श्_५,५।४च्) तस्य त्वम् असि निष्कृतिः सेमं निष् कृधि पूरुषम् ॥४॥  
  
(अव्श्_५,५।५अ) भद्रात् प्लक्षान् निस् तिष्ठस्य् अश्वत्थात् खदिराद् धवात् ।  
(अव्श्_५,५।५च्) भद्रान् न्यग्रोधात् पर्णात् सा न एह्य् अरुन्धति ॥५॥  
  
(अव्श्_५,५।६अ) हिरण्यवर्णे सुभगे सूर्यवर्णे वपुष्टमे ।  
(अव्श्_५,५।६च्) रुतं गछासि निष्कृते निष्कृतिर् नाम वा असि ॥६॥  
  
(अव्श्_५,५।७अ) हिरण्यवर्णे सुभगे शुष्मे लोमशवक्षने ।  
(अव्श्_५,५।७च्) अपाम् असि स्वसा लाक्षे वातो हात्मा बभूव ते ॥७॥  
  
(अव्श्_५,५।८अ) सिलाची नाम कानीनो ऽजबभ्रु पिता तव ।  
(अव्श्_५,५।८च्) अश्वो यमस्य यः श्यावस् तस्य हास्नास्य् उक्षिता ॥८॥  
  
(अव्श्_५,५।९अ) अश्वस्यास्नः सम्पतिता सा वृक्षां अभि सिष्यदे ।  
(अव्श्_५,५।९च्) सरा पतत्रिणी भूत्वा सा न एह्य् अरुन्धति ॥९॥  
  
  
  
(अव्श्_५,६।१अ) ब्रह्म जज्ञानं प्रथमं पुरस्ताद् वि सीमतः सुरुचो वेन आवः ।  
(अव्श्_५,६।१च्) स बुध्न्या उपमा अस्य विष्ठाः सतश् च योनिम् असतश् च वि वः ॥१॥  
  
(अव्श्_५,६।२अ) अनाप्ता ये वः प्रथमा यानि कर्माणि चक्रिरे ।  
(अव्श्_५,६।२च्) वीरान् नो अत्र मा दभन् तद् व एतत् पुरो दधे ॥२॥  
  
(अव्श्_५,६।३अ) सहस्रधार एव ते सम् अस्वरन् दिवो नाके मधुजिह्वा असश्चतः ।  
(अव्श्_५,६।३च्) तस्य स्पशो न नि मिषन्ति भूर्णयः पदेपदे पाशिनः सन्ति सेतवे ॥३॥  
  
(अव्श्_५,६।४अ) पर्य् ऊ षु प्र धन्वा वाजसातये परि वृत्राणि सक्षणिः ।  
(अव्श्_५,६।४च्) द्विषस् तद् अध्य् अर्णवेनेयसे सनिस्रसो नामासि त्रयोदशो मास इन्द्रस्य गृहः ॥४॥  
  
(अव्श्_५,६।५अ) न्व् एतेनारात्सीर् असौ स्वाहा ।  
(अव्श्_५,६।५च्) तिग्मायुधौ तिग्महेती सुशेवौ सोमारुद्राव् इह सु मृडतं नः ॥५॥  
  
(अव्श्_५,६।६अ) अवैतेनारात्सीर् असौ स्वाहा ।  
(अव्श्_५,६।६च्) तिग्मायुधौ तिग्महेती सुशेवौ सोमारुद्राव् इह सु मृडतं नः ॥६॥  
  
(अव्श्_५,६।७अ) अपैतेनारात्सीर् असौ स्वाहा ।  
(अव्श्_५,६।७च्) तिग्मायुधौ तिग्महेती सुशेवौ सोमारुद्राव् इह सु मृडतं नः ॥७॥  
  
(अव्श्_५,६।८अ) मुमुक्तम् अस्मान् दुरिताद् अवद्याज् जुषेथाम् यज्ञम् अमृतम् अस्मासु धत्तम् ॥८॥  
  
(अव्श्_५,६।९अ) चक्षुषो हेते मनसो हेते ब्रह्मणो हेते तपसश् च हेते ।  
(अव्श्_५,६।९च्) मेन्या मेनिर् अस्य् अमेनयस् ते सन्तु ये ऽस्मां अभ्यघायन्ति ॥९॥  
  
(अव्श्_५,६।१०अ) यो ऽस्मांश् चक्षुषा मनसा चित्त्याकूत्या च यो अघायुर् अभिदासात् ।  
(अव्श्_५,६।१०च्) त्वं तान् अग्ने मेन्यामेनीन् कृणु स्वाहा ॥१०॥  
(अव्श्_५,६।११अ) इन्द्रस्य गृहो ऽसि ।  
(अव्श्_५,६।११च्) तं त्वा प्र पद्ये तं त्वा प्र विशामि सर्वगुः सर्वपूरुषः सर्वात्मा सर्वतनूः सह यन् मे ऽस्ति तेन ॥११॥  
  
(अव्श्_५,६।१२अ) इन्द्रस्य शर्मासि ।  
(अव्श्_५,६।१२च्) तं त्वा प्र पद्ये तं त्वा प्र विशामि सर्वगुः सर्वपूरुषः सर्वात्मा सर्वतनूः सह यन् मे ऽस्ति तेन ॥१२॥  
  
(अव्श्_५,६।१३अ) इन्द्रस्य वर्मासि ।  
(अव्श्_५,६।१३च्) तं त्वा प्र पद्ये तं त्वा प्र विशामि सर्वगुः सर्वपूरुषः सर्वात्मा सर्वतनूः सह यन् मे ऽस्ति तेन ॥१३॥  
  
(अव्श्_५,६।१४अ) इन्द्रस्य वरूथम् असि ।  
(अव्श्_५,६।१४च्) तं त्वा प्र पद्ये तं त्वा प्र विशामि सर्वगुः सर्वपूरुषः सर्वात्मा सर्वतनूः सह यन् मे ऽस्ति तेन ॥१४॥  
  
  
  
(अव्श्_५,७।१अ) आ नो भर मा परि ष्ठा अराते मा नो रक्षीर् दक्षिणां नीयमानाम् ।  
(अव्श्_५,७।१च्) नमो वीर्त्साया असमृद्धये नमो अस्त्व् अरातये ॥१॥  
  
(अव्श्_५,७।२अ) यम् अराते पुरोधत्से पुरुषं परिरापिणम् ।  
(अव्श्_५,७।२च्) नमस् ते तस्मै कृण्मो मा वनिं व्यथयीर् मम ॥२॥  
  
(अव्श्_५,७।३अ) प्र णो वनिर् देवकृता दिवा नक्तं च कल्पताम् ।  
(अव्श्_५,७।३च्) अरातिम् अनुप्रेमो वयं नमो अस्त्व् अरातये ॥३॥  
  
(अव्श्_५,७।४अ) सरस्वतीम् अनुमतिं भगं यन्तो हवामहे ।  
(अव्श्_५,७।४च्) वाचम् जुष्टां मधुमतीम् अवादिषं देवानां देवहूतिषु ॥४॥  
  
(अव्श्_५,७।५अ) यं याचाम्य् अहं वाचा सरस्वत्या मनोयुजा ।  
(अव्श्_५,७।५च्) श्रद्धा तम् अद्य विन्दतु दत्ता सोमेन बभ्रुणा ॥५॥  
  
(अव्श्_५,७।६अ) मा वनिं मा वाचं नो वीर्त्सीर् उभाव् इन्द्राग्नी आ भरतां नो वसूनि ।  
(अव्श्_५,७।६च्) सर्वे नो अद्य दित्सन्तो ऽरातिं प्रति हर्यत ॥६॥  
  
(अव्श्_५,७।७अ) परो ऽपेह्य् असमृद्धे वि ते हेतिं नयामसि ।  
(अव्श्_५,७।७च्) वेद त्वाहं निमीवन्तीं नितुदन्तीम् अराते ॥७॥  
  
(अव्श्_५,७।८अ) उत नग्ना बोभुवती स्वप्नया सचसे जनम् ।  
(अव्श्_५,७।८च्) अराते चित्तं वीर्त्सन्त्य् आकूतिं पुरुषस्य च ॥८॥  
  
(अव्श्_५,७।९अ) या महती महोन्माना विश्वा आशा व्यानशे ।  
(अव्श्_५,७।९च्) तस्यै हिरण्यकेश्यै निरृत्या अकरं नमः ॥९॥  
  
(अव्श्_५,७।१०अ) हिरण्यवर्णा सुभगा हिरण्यकशिपुर् मही ।  
(अव्श्_५,७।१०च्) तस्यै हिरण्यद्रापये ऽरात्या अकरं नमः ॥१०॥  
  
  
  
(अव्श्_५,८।१अ) वैकङ्कतेनेध्मेन देवेभ्य आज्यं वह ।  
(अव्श्_५,८।१च्) अग्ने तां इह मादय सर्व आ यन्तु मे हवम् ॥१॥  
  
(अव्श्_५,८।२अ) इन्द्रा याहि मे हवम् इदं करिष्यामि तच् छृणु ।  
(अव्श्_५,८।२च्) इम ऐन्द्रा अतिसरा आकूतिं सं नमन्तु मे ।  
(अव्श्_५,८।२ए) तेभिः शकेम वीर्यं जातवेदस् तनूवशिन् ॥२॥  
  
(अव्श्_५,८।३अ) यद् असाव् अमुतो देवा अदेवः संश्चिकीर्षति ।  
(अव्श्_५,८।३च्) मा तस्याग्निर् हव्यं वाक्षीद् धवं देवा अस्य मोप गुर् ममैव हवम् एतन ॥३॥  
  
(अव्श्_५,८।४अ) अति धावतातिसरा इन्द्रस्य वचसा हत ।  
(अव्श्_५,८।४च्) अविं वृक इव मथ्नीत स वो जीवन् मा मोचि प्राणम् अस्यापि नह्यत ॥४॥  
  
(अव्श्_५,८।५अ) यम् अमी पुरोदधिरे ब्रह्माणम् अपभूतये ।  
(अव्श्_५,८।५च्) इन्द्र स ते अधस्पदं तं प्रत्य् अस्यामि मृत्यवे ॥५॥  
  
(अव्श्_५,८।६अ) यदि प्रेयुर् देवपुरा ब्रह्म वर्माणि चक्रिरे ।  
(अव्श्_५,८।६च्) तनूपानं परिपाणं कृण्वाना यद् उपोचिरे सर्वं तद् अरसं कृधि ॥६॥  
  
(अव्श्_५,८।७अ) यान् असाव् अतिसरांश् चकार कृणवच् च यान् ।  
(अव्श्_५,८।७च्) त्वं तान् इन्द्र वृत्रहन् प्रतीचः पुनर् आ कृधि यथामुं तृणहां जनम् ॥७॥  
  
(अव्श्_५,८।८अ) यथेन्द्र उद्वाचनं लब्ध्वा चक्रे अधस्पदम् ।  
(अव्श्_५,८।८च्) कृण्वे ऽहम् अधरान् तथा अमूञ् छश्वतीभ्यः समाभ्यः ॥८॥  
  
(अव्श्_५,८।९अ) अत्रैनान् इन्द्र वृत्रहन्न् उग्रो मर्मणि विध्य ।  
(अव्श्_५,८।९च्) अत्रैवैनान् अभि तिष्ठेन्द्र मेद्य् अहं तव ।  
(अव्श्_५,८।९ए) अनु त्वेन्द्रा रभामहे स्याम सुमतौ तव ॥९॥  
  
  
  
(अव्श्_५,९।१अ) दिवे स्वाहा ॥१॥  
  
(अव्श्_५,९।२अ) पृथिव्यै स्वाहा ॥२॥  
  
(अव्श्_५,९।३अ) अन्तरिक्षाय स्वाहा ॥३॥  
  
(अव्श्_५,९।४अ) अन्तरिक्षाय स्वाहा ॥४॥  
  
(अव्श्_५,९।५अ) दिवे स्वाहा ॥५॥  
  
(अव्श्_५,९।६अ) पृथिव्यै स्वाहा ॥६॥  
  
(अव्श्_५,९।७अ) सूर्यो मे चक्षुर् वातः प्राणो ऽन्तरिक्षम् आत्मा पृथिवी शरीरम् ।  
(अव्श्_५,९।७च्) अस्तृतो नामाहम् अयम् अस्मि स आत्मानं नि दधे द्यावापृथिवीभ्यां गोपीथाय ॥७॥  
  
(अव्श्_५,९।८अ) उद् आयुर् उद् बलम् उत् कृतम् उत् कृत्याम् उन् मनीषाम् उद् इन्द्रियम् ।  
(अव्श्_५,९।८च्) आयुष्कृद् आयुष्पत्नी स्वधावन्तौ गोपा मे स्तं गोपायतं मा ।  
(अव्श्_५,९।८ए) आत्मसदौ मे स्तं मा मा हिंसिष्टम् ॥८॥  
  
  
  
(अव्श्_५,१०।१अ) अश्मवर्म मे ऽसि यो मा प्राच्या दिशो ऽघायुर् अभिदासात् ।  
(अव्श्_५,१०।१च्) एतत् स ऋछात् ॥१॥  
  
(अव्श्_५,१०।२अ) अश्मवर्म मे ऽसि यो मा दक्षिणाया दिशो ऽघायुर् अभिदासात् ।  
(अव्श्_५,१०।२च्) एतत् स ऋछात् ॥२॥  
  
(अव्श्_५,१०।३अ) अश्मवर्म मे ऽसि यो मा प्रतीच्या दिशो ऽघायुर् अभिदासात् ।  
(अव्श्_५,१०।३च्) एतत् स ऋछात् ॥३॥  
  
(अव्श्_५,१०।४अ) अश्मवर्म मे ऽसि यो मोदीच्या दिशो ऽघायुर् अभिदासात् ।  
(अव्श्_५,१०।४च्) एतत् स ऋछात् ॥४॥  
  
(अव्श्_५,१०।५अ) अश्मवर्म मे ऽसि यो मा ध्रुवाया दिशो ऽघायुर् अभिदासात् ।  
(अव्श्_५,१०।५च्) एतत् स ऋछात् ॥५॥  
  
(अव्श्_५,१०।६अ) अश्मवर्म मे ऽसि यो मोर्ध्वाया दिशो ऽघायुर् अभिदासात् ।  
(अव्श्_५,१०।६च्) एतत् स ऋछात् ॥६॥  
  
(अव्श्_५,१०।७अ) अश्मवर्म मे ऽसि यो मा दिशाम् अन्तर्देशेभ्यो ऽघायुर् अभिदासात् ।  
(अव्श्_५,१०।७च्) एतत् स ऋछात् ॥७॥  
  
(अव्श्_५,१०।८अ) बृहता मन उप ह्वये मातरिश्वना प्राणापानौ ।  
(अव्श्_५,१०।८च्) सूर्याच् चक्षुर् अन्तरिक्षाच् छ्रोत्रं पृथिव्याः शरीरम् ।  
(अव्श्_५,१०।८ए) सरस्वत्या वाचम् उप ह्वयामहे मनोयुजा ॥८॥  
  
  
  
(अव्श्_५,११।१अ) कथं महे असुरायाब्रवीर् इह कथं पित्रे हरये त्वेषनृम्णः ।  
(अव्श्_५,११।१च्) पृश्निं वरुण दक्षिणां ददावान् पुनर्मघ त्वं मनसाचिकित्सीः ॥१॥  
  
(अव्श्_५,११।२अ) न कामेन पुनर्मघो भवामि सं चक्षे कं पृश्निम् एताम् उपाजे ।  
(अव्श्_५,११।२च्) केन नु त्वम् अथर्वन् काव्येन केन जातेनासि जातवेदाः ॥२॥  
  
(अव्श्_५,११।३अ) सत्यम् अहं गभीरः काव्येन सत्यं जातेनास्मि जातवेदाः ।  
(अव्श्_५,११।३च्) न मे दासो नार्यो महित्वा व्रतं मीमाय यद् अहं धरिष्ये ॥३॥  
  
(अव्श्_५,११।४अ) न त्वद् अन्यः कवितरो न मेधया धीरतरो वरुण स्वधावन् ।  
(अव्श्_५,११।४च्) त्वं ता विश्वा भुवनानि वेत्थ स चिन् नु त्वज् जनो मायी बिभाय ॥४॥  
  
(अव्श्_५,११।५अ) त्वं ह्य् अङ्ग वरुण स्वधावन् विश्वा वेत्थ जनिम सुप्रणीते ।  
(अव्श्_५,११।५च्) किं रजस एना परो अन्यद् अस्त्य् एना किं परेणावरम् अमुर ॥५॥  
  
(अव्श्_५,११।६अ) एकं रजस एना परो अन्यद् अस्त्य् एना पर एकेन दुर्णशं चिद् अर्वाक् ।  
(अव्श्_५,११।६च्) तत् ते विद्वान् वरुण प्र ब्रवीम्य् अधोवचसः पणयो भवन्तु नीचैर् दासा उप सर्पन्तु भूमिम् ॥६॥  
  
(अव्श्_५,११।७अ) त्वं ह्य् अङ्ग वरुण ब्रवीषि पुनर्मघेष्व् अवद्यानि भूरि ।  
(अव्श्_५,११।७च्) मो षु पणींर् अभ्य् एतावतो भून् मा त्वा वोचन्न् अराधसं जनासः ॥७॥  
  
(अव्श्_५,११।८अ) मा मा वोचन्न् अराधसं जनासः पुनस् ते पृश्निं जरितर् ददामि ।  
(अव्श्_५,११।८च्) स्तोत्रं मे विश्वम् आ याहि शचीभिर् अन्तर् विश्वासु मानुषीषु दिक्षु ॥८॥  
  
(अव्श्_५,११।९अ) आ ते स्तोत्राण्य् उद्यतानि यन्त्व् अन्तर् विश्वासु मानुषीषु दिक्षु ।  
(अव्श्_५,११।९च्) देहि नु मे यन् मे अदत्तो असि युज्यो मे सप्तपदः सखासि ॥९॥  
  
(अव्श्_५,११।१०अ) समा नौ बन्धुर् वरुण समा जा वेदाहं तद् यन् नाव् एषा समा जा ।  
(अव्श्_५,११।१०च्) ददामि तद् यत् ते अदत्तो अस्मि युज्यस् ते सप्तपदः सखास्मि ॥१०॥  
  
(अव्श्_५,११।११अ) देवो देवाय गृणते वयोधा विप्रो विप्राय स्तुवते सुमेधाः ।  
(अव्श्_५,११।११च्) अजीजनो हि वरुण स्वधावन्न् अथर्वाणं पितरं देवबन्धुम् ।  
(अव्श्_५,११।११ए) तस्मा उ राधः कृणुहि सुप्रशस्तं सखा नो असि परमं च बन्धुः ॥११॥  
  
  
  
(अव्श्_५,१२।१अ) समिद्धो अद्य मनुषो दुरोणे देवो देवान् यजसि जातवेदः ।  
(अव्श्_५,१२।१च्) आ च वह मित्रमहश् चिकित्वान् त्वं दूतः कविर् असि प्रचेताः ॥१॥  
  
(अव्श्_५,१२।२अ) तनूनपात् पथ ऋतस्य यानान् मध्वा समञ्जन्त् स्वदया सुजिह्व ।  
(अव्श्_५,१२।२च्) मन्मानि धीभिर् उत यज्ञम् ऋन्धन् देवत्रा च कृणुह्य् अध्वरम् नः ॥२॥  
  
(अव्श्_५,१२।३अ) आजुह्वान ईड्यो बन्द्यश् चा याह्य् अग्ने वसुभिः सजोषाः ।  
(अव्श्_५,१२।३च्) त्वं देवानाम् असि यह्व होता स एनान् यक्षीषितो यजीयान् ॥३॥  
  
(अव्श्_५,१२।४अ) प्राचीनं बर्हिः प्रदिशा पृथिव्या वस्तोर् अस्या वृज्यते अग्रे अह्नाम् ।  
(अव्श्_५,१२।४च्) व्य् उ प्रथते वितरं वरीयो देवेभ्यो अदितये स्योनम् ॥४॥  
  
(अव्श्_५,१२।५अ) व्यचस्वतीर् उर्विया वि श्रयन्तां पतिभ्यो न जनयः शुम्भमानाः ।  
(अव्श्_५,१२।५च्) देवीर् द्वारो बृहतीर् विश्वमिन्वा देवेभ्यो भवत सुप्रायणाः ॥५॥  
  
(अव्श्_५,१२।६अ) आ सुष्वयन्ती यजते उपाके उषासानक्ता सदतां नि योनौ ।  
(अव्श्_५,१२।६च्) दिव्ये योषणे बृहती सुरुक्मे अधि श्रियं शुक्रपिशं दधाने ॥६॥  
  
(अव्श्_५,१२।७अ) दैव्या होतारा प्रथमा सुवाचा मिमाना यज्ञं मनुषो यजध्यै ।  
(अव्श्_५,१२।७च्) प्रचोदयन्ता विदथेषु कारू प्राचीनं ज्योतिः प्रदिशा दिशन्ता ॥७॥  
  
(अव्श्_५,१२।८अ) आ नो यज्ञं भारती तूयम् एत्व् इडा मनुष्वद् इह चेतयन्ती ।  
(अव्श्_५,१२।८च्) तिस्रो देवीर् बर्हिर् एदं स्योनं सरस्वतीः स्वपसः सदन्ताम् ॥८॥  
  
(अव्श्_५,१२।९अ) य इमे द्यावापृथिवी जनित्री रूपैर् अपिंशद् भुवनानि विश्वा ।  
(अव्श्_५,१२।९च्) तम् अद्य होतर् इषितो यजीयान् देवं त्वष्टारम् इह यक्षि विद्वान् ॥९॥  
  
(अव्श्_५,१२।१०अ) उपावसृज त्मन्या समञ्जन् देवानां पाथ ऋतुथा हवींषि ।  
(अव्श्_५,१२।१०च्) वनस्पतिः शमिता देवो अग्निः स्वदन्तु हव्यं मधुना घृतेन ॥१०॥  
  
(अव्श्_५,१२।११अ) सद्यो जातो व्य् अमिमीत यज्ञम् अग्निर् देवानाम् अभवत् पुरोगाः ।  
(अव्श्_५,१२।११च्) अस्य होतुः प्रशिष्य् ऋतस्य वाचि स्वाहाकृतं हविर् अदन्तु देवाः ॥११॥  
  
  
(अव्श्_५,१३।१अ) ददिर् हि मह्यं वरुणो दिवः कविर् वचोभिर् उग्रैर् नि रिणामि ते विषम् ।  
(अव्श्_५,१३।१च्) खातम् अखातम् उत सक्तम् अग्रभम् इरेव धन्वन् नि जजास ते विषम् ॥१॥  
  
(अव्श्_५,१३।२अ) यत् ते अपोदकं विषं तत् त एतास्व् अग्रभम् ।  
(अव्श्_५,१३।२च्) गृह्णामि ते मध्यमम् उत्तमं रसम् उतावमम् भियसा नेशद् आद् उ ते ॥२॥  
  
(अव्श्_५,१३।३अ) वृषा मे रवो नभसा न तन्यतुर् उग्रेण ते वचसा बाध आद् उ ते ।  
(अव्श्_५,१३।३च्) अहं तम् अस्य नृभिर् अग्रभम् रसं तमस इव ज्योतिर् उद् एतु सूर्यः ॥३॥  
  
(अव्श्_५,१३।४अ) चक्षुषा ते चक्षुर् हन्मि विषेण हन्मि ते विषम् ।  
(अव्श्_५,१३।४च्) अहे म्रियस्व मा जीवीः प्रत्यग् अभ्य् एतु त्वा विषम् ॥४॥  
(अव्श्_५,१३।५अ) कैरात पृश्न उपतृण्य बभ्र आ मे शृणुतासिता अलीकाः ।  
(अव्श्_५,१३।५च्) मा मे सख्युः स्तामानम् अपि ष्ठाताश्रावयन्तो नि विषे रमध्वम् ॥५॥  
  
(अव्श्_५,१३।६अ) असितस्य तैमातस्य बभ्रोर् अपोदकस्य च ।  
(अव्श्_५,१३।६च्) सात्रासाहस्याहं मन्योर् अव ज्याम् इव धन्वनो वि मुञ्चामि रथां इव ॥६॥  
  
(अव्श्_५,१३।७अ) आलिगी च विलिगी च पिता च मता च ।  
(अव्श्_५,१३।७च्) विद्म वः सर्वतो बन्ध्व् अरसाः किं करिष्यथ ॥७॥  
  
(अव्श्_५,१३।८अ) उरुगूलाया दुहिता जाता दास्य् असिक्न्या ।  
(अव्श्_५,१३।८च्) प्रतङ्कं दद्रुषीणां सर्वासाम् अरसम् विषम् ॥८॥  
(अव्श्_५,१३।९अ) कर्णा श्वावित् तद् अब्रवीद् गिरेर् अवचरन्तिका ।  
(अव्श्_५,१३।९च्) याः काश् चेमाः खनित्रिमास् तासाम् अरसतमं विषम् ॥९॥  
  
(अव्श्_५,१३।१०अ) ताबुवं न ताबुवं न घेत् त्वम् असि ताबुवम् ।  
(अव्श्_५,१३।१०च्) ताबुवेनारसं विषम् ॥१०॥  
  
(अव्श्_५,१३।११अ) तस्तुवं न तस्तुवं न घेत् त्वम् असि तस्तुवम् ।  
(अव्श्_५,१३।११च्) तस्तुवेनारसं विषम् ॥११॥  
  
  
  
(अव्श्_५,१४।१अ) सुपर्णस् त्वान्व् अविन्दत् सूकरस् त्वाखनन् नसा ।  
(अव्श्_५,१४।१च्) दिप्सौषधे त्वं दिप्सन्तम् अव कृत्याकृतं जहि ॥१॥  
  
(अव्श्_५,१४।२अ) अव जहि यातुधानान् अव कृत्याकृतं जहि ।  
(अव्श्_५,१४।२च्) अथो यो अस्मान् दिप्सति तम् उ त्वं जह्य् ओषधे ॥२॥  
  
(अव्श्_५,१४।३अ) रिश्यस्येव परीशासं परिकृत्य परि त्वचः ।  
(अव्श्_५,१४।३च्) कृत्यां कृत्याकृते देवा निष्कम् इव प्रति मुञ्चत ॥३॥  
  
(अव्श्_५,१४।४अ) पुनः कृत्यां कृत्याकृते हस्तगृह्य परा णय ।  
(अव्श्_५,१४।४च्) समक्षम् अस्मा आ धेहि यथा कृत्याकृतम् हनत् ॥४॥  
  
(अव्श्_५,१४।५अ) कृत्याः सन्तु कृत्याकृते शपथः शपथीयते ।  
(अव्श्_५,१४।५च्) सुखो रथ इव वर्ततां कृत्या कृत्याकृतं पुनः ॥५॥  
  
(अव्श्_५,१४।६अ) यदि स्त्री यदि वा पुमान् कृत्यां चकार पाप्मने ।  
(अव्श्_५,१४।६च्) ताम् उ तस्मै नयामस्य् अश्वम् इवाश्वाभिधान्या ॥६॥  
  
(अव्श्_५,१४।७अ) यदि वासि देवकृता यदि वा पुरुषैः कृता ।  
(अव्श्_५,१४।७च्) तां त्वा पुनर् णयामसीन्द्रेण सयुजा वयम् ॥७॥  
(अव्श्_५,१४।८अ) अग्ने पृतनाषाट् पृतनाः सहस्व ।  
(अव्श्_५,१४।८च्) पुनः कृत्यां कृत्याकृते प्रतिहरणेन हरामसि ॥८॥  
  
(अव्श्_५,१४।९अ) कृतव्यधनि विध्य तं यश् चकार तम् इज् जहि ।  
(अव्श्_५,१४।९च्) न त्वाम् अचक्रुषे वयं वधाय सं शिशीमहि ॥९॥  
  
(अव्श्_५,१४।१०अ) पुत्र इव पितरं गछ स्वज इवाभिष्ठितो दश ।  
(अव्श्_५,१४।१०च्) बन्धम् इवावक्रामी गछ कृत्ये कृत्याकृतं पुनः ॥१०॥  
  
(अव्श्_५,१४।११अ) उद् एणीव वारण्य् अभिस्कन्दं मृगीव ।  
(अव्श्_५,१४।११च्) कृत्या कर्तारम् ऋछतु ॥११॥  
  
(अव्श्_५,१४।१२अ) इष्वा ऋजीयः पततु द्यावापृथिवी तं प्रति ।  
(अव्श्_५,१४।१२च्) सा तं मृगम् इव गृह्णातु कृत्या कृत्याकृतं पुनः ॥१२॥  
  
(अव्श्_५,१४।१३अ) अग्निर् इवैतु प्रतिकूलम् अनुकूलम् इवोदकम् ।  
(अव्श्_५,१४।१३च्) सुखो रथ इव वर्ततां कृत्या कृत्याकृतं पुनः ॥१३॥  
  
  
(अव्श्_५,१५।१अ) एका च मे दश च मे ऽपवक्तार ओषधे ।  
(अव्श्_५,१५।१च्) ऋतजात ऋतावरि मधु मे मधुला करः ॥१॥  
(अव्श्_५,१५।२अ) द्वे च मे विंशतिश् च मे ऽपवक्तार ओषधे ।  
(अव्श्_५,१५।२च्) ऋतजात ऋतावरि मधु मे मधुला करः ॥२॥  
  
(अव्श्_५,१५।३अ) तिस्रश् च मे त्रिंशच् च मे ऽपवक्तार ओषधे ।  
(अव्श्_५,१५।३च्) ऋतजात ऋतावरि मधु मे मधुला करः ॥३॥  
  
(अव्श्_५,१५।४अ) चतस्रश् च मे चत्वारिंशच् च मे ऽपवक्तार ओषधे ।  
(अव्श्_५,१५।४च्) ऋतजात ऋतावरि मधु मे मधुला करः ॥४॥  
  
(अव्श्_५,१५।५अ) पञ्च च मे पञ्चाशच् च मे ऽपवक्तार ओषधे ।  
(अव्श्_५,१५।५च्) ऋतजात ऋतावरि मधु मे मधुला करः ॥५॥  
  
(अव्श्_५,१५।६अ) षट् च मे षष्टिश् च मे ऽपवक्तार ओषधे ।  
(अव्श्_५,१५।६च्) ऋतजात ऋतावरि मधु मे मधुला करः ॥६॥  
  
(अव्श्_५,१५।७अ) सप्त च मे सप्ततिश् च मे ऽपवक्तार ओषधे ।  
(अव्श्_५,१५।७च्) ऋतजात ऋतावरि मधु मे मधुला करः ॥७॥  
  
(अव्श्_५,१५।८अ) अष्ट च मे ऽशीतिश् च मे ऽपवक्तार ओषधे ।  
(अव्श्_५,१५।८च्) ऋतजात ऋतावरि मधु मे मधुला करः ॥८॥  
  
(अव्श्_५,१५।९अ) नव च मे नवतिश् च मे ऽपवक्तार ओषधे ।  
(अव्श्_५,१५।९च्) ऋतजात ऋतावरि मधु मे मधुला करः ॥९॥  
  
(अव्श्_५,१५।१०अ) दश च मे शतं च मे ऽपवक्तार ओषधे ।  
(अव्श्_५,१५।१०च्) ऋतजात ऋतावरि मधु मे मधुला करः ॥१०॥  
  
(अव्श्_५,१५।११अ) शतं च मे सहस्रं चापवक्तार ओषधे ।  
(अव्श्_५,१५।११च्) ऋतजात ऋतावरि मधु मे मधुला करः ॥११॥  
  
  
  
(अव्श्_५,१६।१अ) यद्य् एकवृषो ऽसि सृजारसो ऽसि ॥१॥  
  
(अव्श्_५,१६।२अ) यदि द्विवृषो ऽसि सृजारसो ऽसि ॥२॥  
  
(अव्श्_५,१६।३अ) यदि त्रिवृसो ऽसि सृजारसो ऽसि ॥३॥  
  
(अव्श्_५,१६।४अ) यदि चतुर्वृषो ऽसि सृजारसो ऽसि ॥४॥  
  
(अव्श्_५,१६।५अ) यदि पञ्चवृषो ऽसि सृजारसो ऽसि ॥५॥  
  
(अव्श्_५,१६।६अ) यदि षड्वृषो ऽसि सृजारसो ऽसि ॥६॥  
  
(अव्श्_५,१६।७अ) यदि सप्तवृषो ऽसि सृजारसो ऽसि ॥७॥  
  
(अव्श्_५,१६।८अ) यद्य् अष्टवृषो ऽसि सृजारसो ऽसि ॥८॥  
  
(अव्श्_५,१६।९अ) यदि नववृषो ऽसि सृजारसो ऽसि ॥९॥  
  
(अव्श्_५,१६।१०अ) यदि दशवृषो ऽसि सृजारसो ऽसि ॥१०॥  
  
(अव्श्_५,१६।११अ) यद्य् एकादशो ऽसि सो ऽपोदको ऽसि ॥११॥  
  
  
  
(अव्श्_५,१७।१अ) ते ऽवदन् प्रथमा ब्रह्मकिल्बिषे ऽकूपारः सलिलो मातरिश्वा ।  
(अव्श्_५,१७।१च्) वीडुहरास् तप उग्रं मयोभूर् आपो देवीः प्रथमजा ऋतस्य ॥१॥  
  
(अव्श्_५,१७।२अ) सोमो राजा प्रथमो ब्रह्मजायां पुनः प्रायछद् अहृणीयमानः ।  
(अव्श्_५,१७।२च्) अन्वर्तिता वरुणो मित्र आसीद् अग्निर् होता हस्तगृह्या निनाय ॥२॥  
  
(अव्श्_५,१७।३अ) हस्तेनैव ग्राह्य आधिर् अस्या ब्रह्मजायेति चेद् अवोचत् ।  
(अव्श्_५,१७।३च्) न दूताय प्रहेया तस्थ एषा तथा राष्ट्रं गुपितं क्षत्रियस्य ॥३॥  
  
(अव्श्_५,१७।४अ) याम् आहुस् तारकैषा विकेशीति दुछुनां ग्रामम् अवपद्यमानाम् ।  
(अव्श्_५,१७।४च्) सा ब्रह्मजाया वि दुनोति राष्ट्रं यत्र प्रापादि शश उल्कुषीमान् ॥४॥  
  
(अव्श्_५,१७।५अ) ब्रह्मचारी चरति वेविषद् विषः स देवानां भवत्य् एकम् अङ्गम् ।  
(अव्श्_५,१७।५च्) तेन जायाम् अन्व् अविन्दद् बृहस्पतिः सोमेन नीतां जुह्वं न देवाः ॥५॥  
  
(अव्श्_५,१७।६अ) देवा वा एतस्याम् अवदन्त पूर्वे सप्तऋषयस् तपसा ये निषेदुः ।  
(अव्श्_५,१७।६च्) भीमा जाया ब्राह्मणस्यापनीता दुर्धां दधाति परमे व्योमन् ॥६॥  
  
(अव्श्_५,१७।७अ) ये गर्भा अवपद्यन्ते जगद् यच् चापलुप्यते ।  
(अव्श्_५,१७।७च्) वीरा ये तृह्यन्ते मिथो ब्रह्मजाया हिनस्ति तान् ॥७॥  
  
(अव्श्_५,१७।८अ) उत यत् पतयो दश स्त्रियाः पूर्वे अब्राह्मणाः ।  
(अव्श्_५,१७।८च्) ब्रह्मा चेद् धस्तम् अग्रहीत् स एव पतिर् एकधा ॥८॥  
  
(अव्श्_५,१७।९अ) ब्राह्मण एव पतिर् न राजन्यो न वैश्यः ।  
(अव्श्_५,१७।९च्) तत् सूर्यः प्रब्रुवन्न् एति पञ्चभ्यो मानवेभ्यः ॥९॥  
  
(अव्श्_५,१७।१०अ) पुनर् वै देवा अददुः पुनर् मनुष्या अददुः ।  
(अव्श्_५,१७।१०च्) राजानः सत्यं गृह्णाना ब्रह्मजायां पुनर् ददुः ॥१०॥  
  
(अव्श्_५,१७।११अ) पुनर्दाय ब्रह्मजायां कृत्वा देवैर् निकिल्बिषम् ।  
(अव्श्_५,१७।११च्) ऊर्जं पृथिव्या भक्त्वोरुगायम् उपासते ॥११॥  
  
(अव्श्_५,१७।१२अ) नास्य जाया शतवाही कल्याणी तल्पम् आ शये ।  
(अव्श्_५,१७।१२च्) यस्मिन् राष्ट्रे निरुध्यते ब्रह्मजायाचित्त्या ॥१२॥  
  
(अव्श्_५,१७।१३अ) न विकर्णः पृथुशिरास् तस्मिन् वेश्मनि जायते ।  
(अव्श्_५,१७।१३च्) यस्मिन् राष्ट्रे निरुध्यते ब्रह्मजायाचित्त्या ॥१३॥  
  
(अव्श्_५,१७।१४अ) नास्य क्षत्ता निष्कग्रीवः सूनानाम् एत्य् अग्रतः ।  
(अव्श्_५,१७।१४च्) यस्मिन् राष्ट्रे निरुध्यते ब्रह्मजायाचित्त्या ॥१४॥  
  
(अव्श्_५,१७।१५अ) नास्य श्वेतः कृष्णकर्णो धुरि युक्तो महीयते ।  
(अव्श्_५,१७।१५च्) यस्मिन् राष्ट्रे निरुध्यते ब्रह्मजायाचित्त्या ॥१५॥  
  
(अव्श्_५,१७।१६अ) नास्य क्षेत्रे पुष्करिणी नाण्डीकं जायते बिसम् ।  
(अव्श्_५,१७।१६च्) यस्मिन् राष्ट्रे निरुध्यते ब्रह्मजायाचित्त्या ॥१६॥  
  
(अव्श्_५,१७।१७अ) नास्मै पृश्निं वि दुहन्ति ये ऽस्या दोहम् उपासते ।  
(अव्श्_५,१७।१७च्) यस्मिन् राष्ट्रे निरुध्यते ब्रह्मजायाचित्त्या ॥१७॥  
  
(अव्श्_५,१७।१८अ) नास्य धेनुः कल्याणी नानड्वान्त् सहते धुरम् ।  
(अव्श्_५,१७।१८च्) विजानिर् यत्र ब्रह्मणो रात्रिं वसति पापया ॥१८॥  
  
  
  
(अव्श्_५,१८।१अ) नैतां ते देवा अददुस् तुभ्यं नृपते अत्तवे ।  
(अव्श्_५,१८।१च्) मा ब्राह्मणस्य राजन्य गां जिघत्सो अनाद्याम् ॥१॥  
  
(अव्श्_५,१८।२अ) अक्षद्रुग्धो राजन्यः पाप आत्मपराजितः ।  
(अव्श्_५,१८।२च्) स ब्राह्मणस्य गाम् अद्याद् अद्य जीवानि मा श्वः ॥२॥  
  
(अव्श्_५,१८।३अ) आविष्टिताघविषा पृदाकूर् इव चर्मणा ।  
(अव्श्_५,१८।३च्) सा ब्राह्मणस्य राजन्य तृष्टैषा गौर् अनाद्या ॥३॥  
  
(अव्श्_५,१८।४अ) निर् वै क्षत्रं नयति हन्ति वर्चो ऽग्निर् इवारब्धो वि दुनोति सर्वम् ।  
(अव्श्_५,१८।४च्) यो ब्राह्मणं मन्यते अन्नम् एव स विषस्य पिबति तैमातस्य ॥४॥  
  
(अव्श्_५,१८।५अ) य एनं हन्ति मृदुं मन्यमानो देवपीयुर् धनकामो न चित्तात् ।  
(अव्श्_५,१८।५च्) सं तस्येन्द्रो हृदये ऽग्निम् इन्धे उभे एनं द्विष्टो नभसी चरन्तम् ॥५॥  
  
(अव्श्_५,१८।६अ) न ब्राह्मणो हिंसितव्यो ऽग्निः प्रियतनोर् इव ।  
(अव्श्_५,१८।६च्) सोमो ह्य् अस्य दायाद इन्द्रो अस्याभिशस्तिपाः ॥६॥  
  
(अव्श्_५,१८।७अ) शतापाष्ठां नि गिरति तां न शक्नोति निःखिदम् ।  
(अव्श्_५,१८।७च्) अन्नं यो ब्रह्मणाम् मल्वः स्वाद्व् अद्मीति मन्यते ॥७॥  
  
(अव्श्_५,१८।८अ) जिह्वा ज्या भवति कुल्मलं वाङ् नाडीका दन्तास् तपसाभिदिग्धाः ।  
(अव्श्_५,१८।८च्) तेभिर् ब्रह्मा विध्यति देवपीयून् हृद्बलैर् धनुर्भिर् देवजूतैः ॥८॥  
  
(अव्श्_५,१८।९अ) तीक्ष्णेषवो ब्राह्मणा हेतिमन्तो याम् अस्यन्ति शरव्यां न सा मृषा ।  
(अव्श्_५,१८।९च्) अनुहाय तपसा मन्युना चोत दुराद् अव भिन्दन्त्य् एनम् ॥९॥  
  
(अव्श्_५,१८।१०अ) ये सहस्रम् अराजन्न् आसन् दशशता उत ।  
(अव्श्_५,१८।१०च्) ते ब्राह्मणस्य गां जग्ध्वा वैतहव्याः पराभवन् ॥१०॥  
  
(अव्श्_५,१८।११अ) गौर् एव तान् हन्यमाना वैतहव्यां अवातिरत् ।  
(अव्श्_५,१८।११च्) ये केसरप्राबन्धायाश् चरमाजाम् अपेचिरन् ॥११॥  
  
(अव्श्_५,१८।१२अ) एकशतं ता जनता या भूमिर् व्यधूनुत ।  
(अव्श्_५,१८।१२च्) प्रजां हिंसित्वा ब्राह्मणीम् असम्भव्यं पराभवन् ॥१२॥  
  
(अव्श्_५,१८।१३अ) देवपीयुश् चरति मर्त्येषु गरगीर्णो भवत्य् अस्थिभूयान् ।  
(अव्श्_५,१८।१३च्) यो ब्राह्मणं देवबन्धुं हिनस्ति न स पितृयाणम् अप्य् एति लोकम् ॥१३॥  
  
(अव्श्_५,१८।१४अ) अग्निर् वै नः पदवायः सोमो दायाद उच्यते ।  
(अव्श्_५,१८।१४च्) हन्ताभिशस्तेन्द्रस् तथा तद् वेधसो विदुः ॥१४॥  
  
(अव्श्_५,१८।१५अ) इषुर् इव दिग्धा नृपते पृदाकूर् इव गोपते ।  
(अव्श्_५,१८।१५च्) सा ब्राह्मणस्येषुर् घोरा तया विध्यति पीयतः ॥१५॥  
  
  
  
(अव्श्_५,१९।१अ) अतिमात्रम् अवर्धन्त नोद् इव दिवम् अस्पृशन् ।  
(अव्श्_५,१९।१च्) भृगुं हिंसित्वा सृञ्जया वैतहव्याः पराभवन् ॥१॥  
  
(अव्श्_५,१९।२अ) ये बृहत्सामानम् आङ्गिरसम् आर्पयन् ब्राह्मणं जनाः ।  
(अव्श्_५,१९।२च्) पेत्वस् तेषाम् उभयादम् अविस् तोकान्य् आवयत् ॥२॥  
  
(अव्श्_५,१९।३अ) ये ब्राह्मणं प्रत्यष्ठीवन् ये वास्मिञ् छुल्कम् ईषिरे ।  
(अव्श्_५,१९।३च्) अस्नस् ते मध्ये कुल्यायाः केशान् खादन्त आसते ॥३॥  
  
(अव्श्_५,१९।४अ) ब्रह्मगवी पच्यमाना यावत् साभि विजङ्गहे ।  
(अव्श्_५,१९।४च्) तेजो राष्ट्रस्य निर् हन्ति न वीरो जायते वृषा ॥४॥  
  
(अव्श्_५,१९।५अ) क्रूरम् अस्या आशसनं तृष्टं पिशितम् अस्यते ।  
(अव्श्_५,१९।५च्) क्षीरं यद् अस्याः पीयते तद् वै पितृषु किल्बिषम् ॥५॥  
  
(अव्श्_५,१९।६अ) उग्रो राजा मन्यमानो ब्राह्मणं यो जिघत्सति ।  
(अव्श्_५,१९।६च्) परा तत् सिच्यते राष्ट्रं ब्राह्मणो यत्र जीयते ॥६॥  
  
(अव्श्_५,१९।७अ) अष्टापदी चतुरक्षी चतुःश्रोत्रा चतुर्हनुः ।  
(अव्श्_५,१९।७च्) द्व्यास्या द्विजिह्वा भूत्वा सा राष्ट्रम् अव धूनुते ब्रह्मज्यस्य ॥७॥  
  
(अव्श्_५,१९।८अ) तद् वै राष्ट्रम् आ स्रवति नावं भिन्नाम् इवोदकम् ।  
(अव्श्_५,१९।८च्) ब्रह्माणं यत्र हिंसन्ति तद् राष्ट्रं हन्ति दुछुना ॥८॥  
  
(अव्श्_५,१९।९अ) तं वृक्षा अप सेधन्ति छायां नो मोप गा इति ।  
(अव्श्_५,१९।९च्) यो ब्राह्मणस्य सद् धनम् अभि नारद मन्यते ॥९॥  
  
(अव्श्_५,१९।१०अ) विषम् एतद् देवकृतं राजा वरुणो ऽब्रवीत् ।  
(अव्श्_५,१९।१०च्) न ब्राह्मणस्य गां जग्ध्वा रास्त्रे जागार कश् चन ॥१०॥  
  
(अव्श्_५,१९।११अ) नवैव ता नवतयो या भूमिर् व्यधूनुत ।  
(अव्श्_५,१९।११च्) प्रजां हिंसित्वा ब्राह्मणीम् असम्भव्यं पराभवन् ॥११॥  
  
(अव्श्_५,१९।१२अ) याम् मृतायानुबध्नन्ति कूद्यं पदयोपनीम् ।  
(अव्श्_५,१९।१२च्) तद् वै ब्रह्मज्य ते देवा उपस्तरणम् अब्रुवन् ॥१२॥  
  
(अव्श्_५,१९।१३अ) अश्रूणि कृपमानस्य यानि जीतस्य वावृतुः ।  
(अव्श्_५,१९।१३च्) तं वै ब्रह्मज्य ते देवा अपां भागम् अधारयन् ॥१३॥  
  
(अव्श्_५,१९।१४अ) येन मृतं स्नपयन्ति श्मश्रूणि येनोन्दते ।  
(अव्श्_५,१९।१४च्) तं वै ब्रह्मज्य ते देवा अपां भागम् अधारयन् ॥१४॥  
  
(अव्श्_५,१९।१५अ) न वर्षं मैत्रावरुणं ब्रह्मज्यम् अभि वर्षति ।  
(अव्श्_५,१९।१५च्) नास्मै समितिः कल्पते न मित्रं नयते वशम् ॥१५॥  
  
  
  
(अव्श्_५,२०।१अ) उच्चैर्घोषो दुन्दुभिः सत्वनायन् वानस्पत्यः सम्भृत उसृइयाभिः ।  
(अव्श्_५,२०।१च्) वाचं क्षुणुवानो दमयन्त् सपत्नान्त् सिंह इव जेष्यन्न् अभि तंस्तनीहि ॥१॥  
  
(अव्श्_५,२०।२अ) सिंह इवास्तानीद् द्रुवयो विबद्धो ऽभिक्रन्दन्न् ऋषभो वासिताम् इव ।  
(अव्श्_५,२०।२च्) वृषा त्वं वध्रयस् ते सपत्ना ऐन्द्रस् ते शुष्मो अभिमातिषाहः ॥२॥  
  
(अव्श्_५,२०।३अ) वृषेव यूथे सहसा विदानो गव्यन्न् अभि रुव सन्धनाजित् ।  
(अव्श्_५,२०।३च्) शुचा विध्य हृदयं परेषां हित्वा ग्रामान् प्रच्युता यन्तु शत्रवः ॥३॥  
  
(अव्श्_५,२०।४अ) सञ्जयन् पृतना ऊर्ध्वमायुर् गृह्या गृह्णानो बहुधा वि चक्ष्व ।  
(अव्श्_५,२०।४च्) दैवीं वाचं दुन्दुभ आ गुरस्व वेधाः शत्रूणाम् उप भरस्व वेदः ॥४॥  
  
(अव्श्_५,२०।५अ) दुन्दुभेर् वाचं प्रयतां वदन्तीम् आशृण्वती नाथिता घोषबुद्धा ।  
(अव्श्_५,२०।५च्) नारी पुत्रं धावतु हस्तगृह्यामित्री भीता समरे वधानाम् ॥५॥  
  
(अव्श्_५,२०।६अ) पूर्वो दुन्दुभे प्र वदासि वाचं भूम्याः पृष्ठे वद रोचमानः ।  
(अव्श्_५,२०।६च्) अमित्रसेनाम् अभिजञ्जभानो द्युमद् वद दुन्दुभे सूनृतावत् ॥६॥  
  
(अव्श्_५,२०।७अ) अन्तरेमे नभसी घोषो अस्तु पृथक् ते ध्वनयो यन्तु शीभम् ।  
(अव्श्_५,२०।७च्) अभि क्रन्द स्तनयोत्पिपानः श्लोककृन् मित्रतूर्याय स्वर्धी ॥७॥  
  
(अव्श्_५,२०।८अ) धीभिः कृतः प्र वदाति वाचम् उद् धर्षय सत्वनाम् आयुधानि ।  
(अव्श्_५,२०।८च्) इन्द्रमेदी सत्वनो नि ह्वयस्व मित्रैर् अमित्रां अव जङ्घनीहि ॥८॥  
  
(अव्श्_५,२०।९अ) सङ्क्रन्दनः प्रवदो धृष्णुषेणः प्रवेदकृद् बहुधा ग्रामघोषी ।  
(अव्श्_५,२०।९च्) श्रियो वन्वनो वयुनानि विद्वान् कीर्तिम् बहुभ्यो वि हर द्विराजे ॥९॥  
  
(अव्श्_५,२०।१०अ) श्रेयःकेतो वसुजित् सहीयान्त् सङ्ग्रामजित् संशितो ब्रह्मणासि ।  
(अव्श्_५,२०।१०च्) अंशून् इव ग्रावाधिषवणे अद्रिर् गव्यन् दुन्दुभेऽधि नृत्य वेदः ॥१०॥  
  
(अव्श्_५,२०।११अ) शत्रूषाण् नीषाद् अभिमातिषाहो गवेषणः सहमान उद्भित् ।  
(अव्श्_५,२०।११च्) वाग्वीव मन्त्रं प्र भरस्व वाचम् साङ्ग्रामजित्यायेषम् उद् वदेह ॥११॥  
  
(अव्श्_५,२०।१२अ) अच्युतच्युत् समदो गमिष्ठो मृधो जेता पुरएतायोध्यः ।  
(अव्श्_५,२०।१२च्) इन्द्रेण गुप्तो विदथा निचिक्यद् धृद्द्योतनो द्विषतां याहि शीभम् ॥१२॥  
  
  
(अव्श्_५,२१।१अ) विहृदयं वैमनस्यं वदामित्रेषु दुन्दुभे ।  
(अव्श्_५,२१।१च्) विद्वेषं कश्मशं भयम् अमित्रेषु नि दध्मस्य् अव एनान् दुन्दुभे जहि ॥१॥  
  
(अव्श्_५,२१।२अ) उद्वेपमाना मनसा चक्षुषा हृदयेन च ।  
(अव्श्_५,२१।२च्) धावन्तु बिभ्यतो ऽमित्राः प्रत्रासेनाज्ये हुते ॥२॥  
  
(अव्श्_५,२१।३अ) वानस्पत्यः सम्भृत उस्रियाभिर् विश्वगोत्र्यः ।  
(अव्श्_५,२१।३च्) प्रत्रासम् अमित्रेभ्यो वदाज्येनाभिघारितः ॥३॥  
  
(अव्श्_५,२१।४अ) यथा मृगाः संविजन्त आरण्याः पुरुषाद् अधि ।  
(अव्श्_५,२१।४च्) एव त्वं दुन्दुभे ऽमित्रान् अभि क्रन्द प्र त्रासयाथो चित्तानि मोहय ॥४॥  
  
(अव्श्_५,२१।५अ) यथा वृकाद् अजावयो धावन्ति बहु बिभ्यतीः ।  
(अव्श्_५,२१।५च्) एव त्वं दुन्दुभे ऽमित्रान् अभि क्रन्द प्र त्रासयाथो चित्तानि मोहय ॥५॥  
  
(अव्श्_५,२१।६अ) यथा श्येनात् पतत्रिणः संविजन्ते अहर्दिवि सिंहस्य स्तनथोर् यथा ।  
(अव्श्_५,२१।६च्) एव त्वं दुन्दुभे ऽमित्रान् अभि क्रन्द प्र त्रासयाथो चित्तानि मोहय ॥६॥  
  
(अव्श्_५,२१।७अ) परामित्रान् दुन्दुभिना हरिणस्याजिनेन च ।  
(अव्श्_५,२१।७च्) सर्वे देवा अतित्रसन् ये सङ्ग्रामस्येषते ॥७॥  
  
(अव्श्_५,२१।८अ) यैर् इन्द्रः प्रक्रीडते पद्घोषैश् छायया सह ।  
(अव्श्_५,२१।८च्) तैर् अमित्रास् त्रसन्तु नो ऽमी ये यन्त्य् अनीकशः ॥८॥  
(अव्श्_५,२१।९अ) ज्याघोषा दुन्दुभयो ऽभि क्रोशन्तु या दिशः ।  
(अव्श्_५,२१।९च्) सेनाः पराजिता यतीर् अमित्राणाम् अनीकशः ॥९॥  
  
(अव्श्_५,२१।१०अ) आदित्य चक्षुर् आ दत्स्व मरीचयो ऽनु धावत ।  
(अव्श्_५,२१।१०च्) पत्सङ्गिनीर् आ सजन्तु विगते बाहुवीर्ये ॥१०॥  
  
(अव्श्_५,२१।११अ) यूयम् उग्रा मरुतः पृश्निमातर इन्द्रेण युजा प्र मृनीत शत्रून् ।  
(अव्श्_५,२१।११च्) सोमो राजा वरुणो राजा महादेव उत मृत्युर् इन्द्रः ॥११॥  
  
(अव्श्_५,२१।१२अ) एता देवसेनाः सूर्यकेतवः सचेतसः ।  
(अव्श्_५,२१।१२च्) अमित्रान् नो जयन्तु स्वाहा ॥१२॥  
  
  
  
(अव्श्_५,२२।१अ) अग्निस् तक्मानम् अप बाधताम् इतः सोमो ग्रावा वरुणः पूतदक्षाः ।  
(अव्श्_५,२२।१च्) वेदिर् बर्हिः समिधः शोशुचाना अप द्वेषांस्य् अमुया भवन्तु ॥१॥  
  
(अव्श्_५,२२।२अ) अयं यो विश्वान् हरितान् कृणोष्य् उच्छोचयन्न् अग्निर् इवाभिदुन्वन् ।  
(अव्श्_५,२२।२च्) अधा हि तक्मन्न् अरसो हि भूया अधा न्यङ्ङ् अधरान् वा परेहि ॥२॥  
  
(अव्श्_५,२२।३अ) यः परुषः पारुषेयो ऽवध्वंस इवारुणः ।  
(अव्श्_५,२२।३च्) तक्मानं विश्वधावीर्याधराञ्चं परा सुवा ॥३॥  
  
(अव्श्_५,२२।४अ) अधराञ्चम् प्र हिणोमि नमः कृत्वा तक्मने ।  
(अव्श्_५,२२।४च्) शकम्भरस्य मुष्टिहा पुनर् एतु महावृषान् ॥४॥  
  
(अव्श्_५,२२।५अ) ओको अस्य मूजवन्त ओको अस्य महावृषाः ।  
(अव्श्_५,२२।५च्) यावज् जातस् तक्मंस् तावान् असि बल्हिकेषु न्योचरः ॥५॥  
  
(अव्श्_५,२२।६अ) तक्मन् व्याल वि गद व्यङ्ग भूरि यावय ।  
(अव्श्_५,२२।६च्) दासीं निष्टक्वरीम् इछ ताम् वज्रेण सम् अर्पय ॥६॥  
  
(अव्श्_५,२२।७अ) तक्मन् मूजवतो गछ बल्हिकान् वा परस्तराम् ।  
(अव्श्_५,२२।७च्) शूद्राम् इछ प्रफर्व्यं तां तक्मन् वीव धूनुहि ॥७॥  
  
(अव्श्_५,२२।८अ) महावृषान् मूजवतो बन्ध्व् अद्धि परेत्य ।  
(अव्श्_५,२२।८च्) प्रैतानि तक्मने ब्रूमो अन्यक्षेत्राणि वा इमा ॥८॥  
  
(अव्श्_५,२२।९अ) अन्यक्षेत्रे न रमसे वशी सन् मृडयासि नः ।  
(अव्श्_५,२२।९च्) अभूद् उ प्रार्थस् तक्मा स गमिष्यति बल्हिकान् ॥९॥  
  
(अव्श्_५,२२।१०अ) यत् त्वं शीतो ऽथो रूरः सह कासावेपयः ।  
(अव्श्_५,२२।१०च्) भीमास् ते तक्मन् हेतयस् ताभिः स्म परि वृङ्ग्धि नः ॥१०॥  
  
(अव्श्_५,२२।११अ) मा स्मैतान्त् सखीन् कुरुथा बलासं कासम् उद्युगम् ।  
(अव्श्_५,२२।११च्) मा स्मातोऽर्वाङ् ऐः पुनस् तत् त्वा तक्मन्न् उप ब्रुवे ॥११॥  
  
(अव्श्_५,२२।१२अ) तक्मन् भ्रात्रा बलासेन स्वस्रा कासिकया सह ।  
(अव्श्_५,२२।१२च्) पाप्मा भ्रातृव्येण सह गछामुम् अरणं जनम् ॥१२॥  
  
(अव्श्_५,२२।१३अ) तृतीयकं वितृतीयं सदन्दिम् उत शारदम् ।  
(अव्श्_५,२२।१३च्) तक्मानं शीतं रूरं ग्रैष्मं नाशय वार्षिकम् ॥१३॥  
  
(अव्श्_५,२२।१४अ) गन्धारिभ्यो मूजवद्भ्यो ऽङ्गेभ्यो मगधेभ्यः ।  
(अव्श्_५,२२।१४च्) प्रैष्यन् जनम् इव शेवधिं तक्मानं परि दद्मसि ॥१४॥  
  
  
  
(अव्श्_५,२३।१अ) ओते मे द्यावापृथिवी ओता देवी सरस्वती ।  
(अव्श्_५,२३।१च्) ओतौ म इन्द्रश् चाग्निश् च क्रिमिं जम्भयताम् इति ॥१॥  
  
(अव्श्_५,२३।२अ) अस्येन्द्र कुमारस्य क्रिमीन् धनपते जहि ।  
(अव्श्_५,२३।२च्) हता विश्वा अरातय उग्रेण वचसा मम ॥२॥  
  
(अव्श्_५,२३।३अ) यो अक्ष्यौ परिसर्पति यो नासे परिसर्पति ।  
(अव्श्_५,२३।३च्) दतां यो मध्यं गछति तं क्रिमिं जम्भयामसि ॥३॥  
  
(अव्श्_५,२३।४अ) सरूपौ द्वौ विरूपौ द्वौ कृष्णौ द्वौ रोहितौ द्वौ ।  
(अव्श्_५,२३।४च्) बभ्रुश् च बभ्रुकर्णश् च गृध्रः कोकश् च ते हताः ॥४॥  
  
(अव्श्_५,२३।५अ) ये क्रिमयः शितिकक्षा ये कृष्णाः शितिबाहवः ।  
(अव्श्_५,२३।५च्) ये के च विश्वरूपास् तान् क्रिमीन् जम्भयामसि ॥५॥  
  
(अव्श्_५,२३।६अ) उत् पुरस्तात् सूर्य एति विश्वदृष्टो अदृष्टहा ।  
(अव्श्_५,२३।६च्) दृष्टांश् च घ्नन्न् अदृष्टांश् च सर्वांश् च प्रमृणन् क्रिमीन् ॥६॥  
  
(अव्श्_५,२३।७अ) येवाषासः कष्कषास एजत्काः शिपवित्नुकाः ।  
(अव्श्_५,२३।७च्) दृष्टश् च हन्यतां क्रिमिर् उतादृष्टश् च हन्यताम् ॥७॥  
  
(अव्श्_५,२३।८अ) हतो येवाषः क्रिमीणां हतो नदनिमोत ।  
(अव्श्_५,२३।८च्) सर्वान् नि मष्मषाकरं दृषदा खल्वां इव ॥८॥  
  
(अव्श्_५,२३।९अ) त्रिशीर्षाणं त्रिककुदं क्रिमिं सारङ्गम् अर्जुनम् ।  
(अव्श्_५,२३।९च्) शृणाम्य् अस्य पृष्टीर् अपि वृश्चामि यच् छिरः ॥९॥  
  
(अव्श्_५,२३।१०अ) अत्रिवद् वः क्रिमयो हन्मि कण्ववज् जमदग्निवत् ।  
(अव्श्_५,२३।१०च्) अगस्त्यस्य ब्रह्मणा सं पिनष्म्य् अहं क्रिमीन् ॥१०॥  
  
(अव्श्_५,२३।११अ) हतो राजा क्रिमीणाम् उतैषां स्थपतिर् हतः ।  
(अव्श्_५,२३।११च्) हतो हतमाता क्रिमिर् हतभ्राता हतस्वसा ॥११॥  
  
(अव्श्_५,२३।१२अ) हतासो अस्य वेशसो हतासः परिवेशसः ।  
(अव्श्_५,२३।१२च्) अथो ये क्षुल्लका इव सर्वे ते क्रिमयो हताः ॥१२॥  
  
(अव्श्_५,२३।१३अ) सर्वेषां च क्रिमीणां सर्वासां च क्रिमीनाम् ।  
(अव्श्_५,२३।१३च्) भिनद्म्य् अश्मना शिरो दहाम्य् अग्निना मुखम् ॥१३॥  
  
  
  
(अव्श्_५,२४।१अ) सविता प्रसवानाम् अधिपतिः स मावतु ।  
(अव्श्_५,२४।१च्) अस्मिन् ब्रह्मण्य् अस्मिन् कर्मण्य् अस्यां पुरोधायाम् अस्याम् प्रतिष्ठायाम् अस्यां ।  
(अव्श्_५,२४।१ए) चित्त्याम् अस्याम् आकूत्याम् अस्याम् आशिष्य् अस्यां देवहूत्यां स्वाहा ॥१॥  
  
(अव्श्_५,२४।२अ) अग्निर् वनस्पतीनाम् अधिपतिः स मावतु ।  
(अव्श्_५,२४।२च्) अस्मिन् ब्रह्मण्य् अस्मिन् कर्मण्य् अस्यां पुरोधायाम् अस्यां प्रतिष्ठायाम् अस्यां ।  
(अव्श्_५,२४।२ए) चित्त्याम् अस्याम् आकूत्याम् अस्याम् आशिष्य् अस्यां देवहूत्यां स्वाहा ॥२॥  
  
(अव्श्_५,२४।३अ) द्यावापृथिवी दातॄणाम् अधिपतिः स मावतु ।  
(अव्श्_५,२४।३च्) अस्मिन् ब्रह्मण्य् अस्मिन् कर्मण्य् अस्यां पुरोधायाम् अस्यां प्रतिष्ठायाम् अस्यां ।  
(अव्श्_५,२४।३ए) चित्त्याम् अस्याम् आकूत्याम् अस्याम् आशिष्य् अस्यां देवहूत्यां स्वाहा ॥३॥  
  
(अव्श्_५,२४।४अ) वरुणो ऽपाम् अधिपतिः स मावतु ।  
(अव्श्_५,२४।४च्) अस्मिन् ब्रह्मण्य् अस्मिन् कर्मण्य् अस्यां पुरोधायाम् अस्यां प्रतिष्ठायाम् अस्यां ।  
(अव्श्_५,२४।४ए) चित्त्याम् अस्याम् आकूत्याम् अस्याम् आशिष्य् अस्यां देवहूत्यां स्वाहा ॥४॥  
  
(अव्श्_५,२४।५अ) मित्रावरुणौ वृष्ट्याधिपती तौ मावताम् ।  
(अव्श्_५,२४।५च्) अस्मिन् ब्रह्मण्य् अस्मिन् कर्मण्य् अस्यां पुरोधायाम् अस्यां प्रतिष्ठायाम् अस्यां ।  
(अव्श्_५,२४।५ए) चित्त्याम् अस्याम् आकूत्याम् अस्याम् आशिष्य् अस्यां देवहूत्यां स्वाहा ॥५॥  
  
(अव्श्_५,२४।६अ) मरुतः पर्वतानाम् अधिपतयस् ते मावन्तु ।  
(अव्श्_५,२४।६च्) अस्मिन् ब्रह्मण्य् अस्मिन् कर्मण्य् अस्यां पुरोधायाम् अस्यां प्रतिष्ठायाम् अस्यां ।  
(अव्श्_५,२४।६ए) चित्त्याम् अस्याम् आकूत्याम् अस्याम् आशिष्य् अस्यां देवहूत्यां स्वाहा ॥६॥  
  
(अव्श्_५,२४।७अ) सोमो वीरुधाम् अधिपतिः स मावतु ।  
(अव्श्_५,२४।७च्) अस्मिन् ब्रह्मण्य् अस्मिन् कर्मण्य् अस्यां पुरोधायाम् अस्यां प्रतिष्ठायाम् अस्यां ।  
(अव्श्_५,२४।७ए) चित्त्याम् अस्याम् आकूत्याम् अस्याम् आशिष्य् अस्यां देवहूत्यां स्वाहा ॥७॥  
  
(अव्श्_५,२४।८अ) वायुर् अन्तरिक्षस्याधिपतिः स मावतु ।  
(अव्श्_५,२४।८च्) अस्मिन् ब्रह्मण्य् अस्मिन् कर्मण्य् अस्यां पुरोधायाम् अस्यां प्रतिष्ठायाम् अस्यां ।  
(अव्श्_५,२४।८ए) चित्त्याम् अस्याम् आकूत्याम् अस्याम् आशिष्य् अस्यां देवहूत्यां स्वाहा ॥८॥  
  
(अव्श्_५,२४।९अ) सूर्यश् चक्षुषाम् अधिपतिः स मावतु ।  
(अव्श्_५,२४।९च्) अस्मिन् ब्रह्मण्य् अस्मिन् कर्मण्य् अस्यां पुरोधायाम् अस्यां प्रतिष्ठायाम् अस्यां ।  
(अव्श्_५,२४।९ए) चित्त्याम् अस्याम् आकूत्याम् अस्याम् आशिष्य् अस्यां देवहूत्यां स्वाहा ॥९॥  
  
(अव्श्_५,२४।१०अ) चन्द्रमा नक्षत्राणाम् अधिपतिः स मावतु ।  
(अव्श्_५,२४।१०च्) अस्मिन् ब्रह्मण्य् अस्मिन् कर्मण्य् अस्यां पुरोधायाम् अस्यां प्रतिष्ठायाम् अस्यां ।  
(अव्श्_५,२४।१०ए) चित्त्याम् अस्याम् आकूत्याम् अस्याम् आशिष्य् अस्यां देवहूत्यां स्वाहा ॥१०॥  
  
(अव्श्_५,२४।११अ) इन्द्रो दिवो ऽधिपतिः स मावतु ।  
(अव्श्_५,२४।११च्) अस्मिन् ब्रह्मण्य् अस्मिन् कर्मण्य् अस्यां पुरोधायाम् अस्यां प्रतिष्ठायाम् अस्यां ।  
(अव्श्_५,२४।११ए) चित्त्याम् अस्याम् आकूत्याम् अस्याम् आशिष्य् अस्यां देवहूत्यां स्वाहा ॥११॥  
  
(अव्श्_५,२४।१२अ) मरुतां पिता पशूनाम् अधिपतिः स मावतु ।  
(अव्श्_५,२४।१२च्) अस्मिन् ब्रह्मण्य् अस्मिन् कर्मण्य् अस्याम् पुरोधायाम् अस्यां प्रतिष्ठायाम् अस्यां ।  
(अव्श्_५,२४।१२ए) चित्त्याम् अस्याम् आकूत्याम् अस्याम् आशिष्य् अस्यां देवहूत्यां स्वाहा ॥१२॥  
  
(अव्श्_५,२४।१३अ) मृत्युः प्रजानाम् अधिपतिः स मावतु ।  
(अव्श्_५,२४।१३च्) अस्मिन् ब्रह्मण्य् अस्मिन् कर्मण्य् अस्याम् पुरोधायाम् अस्यां प्रतिष्ठायाम् अस्यां ।  
(अव्श्_५,२४।१३ए) चित्त्याम् अस्याम् आकूत्याम् अस्याम् आशिष्य् अस्यां देवहूत्यां स्वाहा ॥१३॥  
  
(अव्श्_५,२४।१४अ) यमः पितॄणाम् अधिपतिः स मावतु ।  
(अव्श्_५,२४।१४च्) अस्मिन् ब्रह्मण्य् अस्मिन् कर्मण्य् अस्यां पुरोधायाम् अस्यां प्रतिष्ठायाम् अस्यां ।  
(अव्श्_५,२४।१४ए) चित्त्याम् अस्याम् आकूत्याम् अस्याम् आशिष्य् अस्यां देवहूत्यां स्वाहा ॥१४॥  
  
(अव्श्_५,२४।१५अ) पितरः परे ते मावन्तु ।  
(अव्श्_५,२४।१५च्) अस्मिन् ब्रह्मण्य् अस्मिन् कर्मण्य् अस्यां पुरोधायाम् अस्यां प्रतिष्ठायाम् अस्यां ।  
(अव्श्_५,२४।१५ए) चित्त्याम् अस्याम् आकूत्याम् अस्याम् आशिष्य् अस्यां देवहूत्यां स्वाहा ॥१५॥  
  
(अव्श्_५,२४।१६अ) तता अवरे ते मावन्तु ।  
(अव्श्_५,२४।१६च्) अस्मिन् ब्रह्मण्य् अस्मिन् कर्मण्य् अस्यां पुरोधायाम् अस्यां प्रतिस्ठायाम् अस्यां ।  
(अव्श्_५,२४।१६ए) चित्त्याम् अस्याम् आकूत्याम् अस्याम् आशिष्य् अस्यां देवहूत्यां स्वाहा ॥१६॥  
  
(अव्श्_५,२४।१७अ) ततस् ततामहास् ते मावन्तु ।  
(अव्श्_५,२४।१७च्) अस्मिन् ब्रह्मण्य् अस्मिन् कर्मण्य् अस्यां पुरोधायाम् अस्यां प्रतिष्ठायाम् अस्यां ।  
(अव्श्_५,२४।१७ए) चित्त्याम् अस्याम् आकूत्याम् अस्याम् आशिष्य् अस्यां देवहूत्यां स्वाहा ॥१७॥  
  
  
  
(अव्श्_५,२५।१अ) पर्वताद् दिवो योनेर् अङ्गादङ्गात् समाभृतम् ।  
(अव्श्_५,२५।१च्) शेपो गर्भस्य रेतोधाः सरौ पर्णम् इवा दधत् ॥१॥  
  
(अव्श्_५,२५।२अ) यथेयं पृथिवी मही भूतानां गर्भम् आदधे ।  
(अव्श्_५,२५।२च्) एवा दधामि ते गर्भं तस्मै त्वाम् अवसे हुवे ॥२॥  
  
(अव्श्_५,२५।३अ) गर्भं धेहि सिनीवालि गर्भं धेहि सरस्वति ।  
(अव्श्_५,२५।३च्) गर्भं ते अश्विनोभा धत्तां पुष्करस्रजा ॥३॥  
  
(अव्श्_५,२५।४अ) गर्भं ते मित्रावरुणौ गर्भम् देवो बृहस्पतिः ।  
(अव्श्_५,२५।४च्) गर्भं त इन्द्रश् चाग्निश् च गर्भं धाता दधातु ते ॥४॥  
  
(अव्श्_५,२५।५अ) विष्णुर् योनिं कल्पयतु त्वष्टा रूपाणि पिंशतु ।  
(अव्श्_५,२५।५च्) आ सिञ्चतु प्रजापतिर् धाता गर्भं दधातु ते ॥५॥  
  
(अव्श्_५,२५।६अ) यद् वेद राजा वरुणो यद् वा देवी सरस्वती ।  
(अव्श्_५,२५।६च्) यद् इन्द्रो वृत्रहा वेद तद् गर्भकरणं पिब ॥६॥  
  
(अव्श्_५,२५।७अ) गर्भो अस्य् ओषधीनां गर्भो वनस्पतीनाम् ।  
(अव्श्_५,२५।७च्) गर्भो विश्वस्य भूतस्य सो अग्ने गर्भम् एह धाः ॥७॥  
  
(अव्श्_५,२५।८अ) अधि स्कन्द वीरयस्व गर्भम् आ धेहि योन्याम् ।  
(अव्श्_५,२५।८च्) वृषासि वृष्ण्यावन् प्रजायै त्वा नयामसि ॥८॥  
  
(अव्श्_५,२५।९अ) वि जिहीष्व बार्हत्सामे गर्भस् ते योनिम् आ शयाम् ।  
(अव्श्_५,२५।९च्) अदुष् टे देवाः पुत्रं सोमपा उभयाविनम् ॥९॥  
  
(अव्श्_५,२५।१०अ) धातः श्रेष्ठेन रूपेणास्या नार्या गवीन्योः ।  
(अव्श्_५,२५।१०च्) पुमांसं पुत्रम् आ धेहि दशमे मासि सूतवे ॥१०॥  
  
(अव्श्_५,२५।११अ) त्वष्टः श्रेष्ठेन रूपेणास्या नार्या गवीन्योः ।  
(अव्श्_५,२५।११च्) पुमांसं पुत्रम् आ धेहि दशमे मासि सूतवे ॥११॥  
  
(अव्श्_५,२५।१२अ) सवितः श्रेष्ठेन रूपेणास्या नार्या गवीन्योः ।  
(अव्श्_५,२५।१२च्) पुमांसं पुत्रम् आ धेहि दशमे मासि सूतवे ॥१२॥  
  
(अव्श्_५,२५।१३अ) प्रजापते श्रेष्ठेन रूपेणास्या नार्या गवीन्योः ।  
(अव्श्_५,२५।१३च्) पुमांसं पुत्रम् आ धेहि दशमे मासि सूतवे ॥१३॥  
  
  
  
(अव्श्_५,२६।१अ) यजूंषि यज्ञे समिधः स्वाहाग्निः प्रविद्वान् इह वो युनक्तु ॥१॥  
  
(अव्श्_५,२६।२अ) युनक्तु देवः सविता प्रजानन्न् अस्मिन् यज्ञे महिषः स्वाहा ॥२॥  
  
(अव्श्_५,२६।३अ) इन्द्र उक्थामदान्य् अस्मिन् यज्ञे प्रविद्वान् युनक्तु सुयुजः स्वाहा ॥३॥  
  
(अव्श्_५,२६।४अ) प्रैषा यज्ञे निविदः स्वाहा शिष्टाः पत्नीभिर् वहतेह युक्ताः ॥४॥  
  
(अव्श्_५,२६।५अ) छन्दांसि यज्ञे मरुतः स्वाहा मातेव पुत्रं पिपृतेह युक्ताः ॥५॥  
  
(अव्श्_५,२६।६अ) एयम् अगन् बर्हिषा प्रोक्षणीभिर् यज्ञं तन्वानादितिः स्वाहा ॥६॥  
  
(अव्श्_५,२६।७अ) विष्णुर् युनक्तु बहुधा तपांस्य् अस्मिन् यज्ञे सुयुजः स्वाहा ॥७॥  
  
(अव्श्_५,२६।८अ) त्वष्टा युनक्तु बहुधा नु रूपा अस्मिन् यज्ञे युनक्तु सुयुजः स्वाहा ॥८॥  
  
(अव्श्_५,२६।९अ) भगो युनक्त्वाशिषो न्व् अस्मा अस्मिन् यज्ञे प्रविद्वान् युनक्तु सुयुजः स्वाहा ॥९॥  
  
(अव्श्_५,२६।१०अ) सोमो युनक्तु बहुधा पयांस्य् अस्मिन् यज्ञे सुयुजः स्वाहा ॥१०॥  
  
(अव्श्_५,२६।११अ) इन्द्रो युनक्तु बहुधा पयांस्य् अस्मिन् यज्ञे सुयुजः स्वाहा ॥११॥  
  
(अव्श्_५,२६।१२अ) अश्विना ब्रह्मणा यातम् अर्वाञ्चौ वषट्कारेण यज्ञं वर्धयन्तौ ।  
(अव्श्_५,२६।१२च्) बृहस्पते ब्रह्मणा याह्य् अर्वाङ् यज्ञो अयं स्वर् इदं यजमानाय स्वाहा ॥१२॥  
  
  
  
(अव्श्_५,२७।१अ) ऊर्ध्वा अस्य समिधो भवन्त्य् ऊर्ध्वा शुक्रा शोचीष्य् अग्नेः ।  
(अव्श्_५,२७।१च्) द्युमत्तमा सुप्रतीकः ससूनुस् तनूनपाद् असुरो भूरिपाणिः ॥१॥  
  
(अव्श्_५,२७।२अ) देवो देवेषु देवः पथो अनक्ति मध्वा घृतेन ॥२॥  
  
(अव्श्_५,२७।३अ) मध्वा यज्ञम् नक्षति प्रैणानो नराशंसो अग्निः सुकृद् देवः सविता विश्ववारः ॥३॥  
  
(अव्श्_५,२७।४अ) अछायम् एति शवसा घृता चिद् ईदानो वह्निर् नमसा ॥४॥  
  
(अव्श्_५,२७।५अ) अग्निः स्रुचो अध्वरेषु प्रयक्षु स यक्षद् अस्य महिमानम् अग्नेः ॥५॥  
  
(अव्श्_५,२७।६अ) तरी मन्द्रासु प्रयक्षु वसवश् चातिष्ठन् वसुधातरश् च ॥६॥  
  
(अव्श्_५,२७।७अ) द्वारो देवीर् अन्व् अस्य विश्वे व्रतं रक्षन्ति विश्वहा ॥७॥  
  
(अव्श्_५,२७।८अ) उरुव्यचसाग्नेर् धाम्ना पत्यमाने ।  
(अव्श्_५,२७।८च्) आ सुष्वयन्ती यजते उपाके उषासानक्तेमं यज्ञम् अवताम् अध्वरम् नः ॥८॥  
(अव्श्_५,२७।९अ) दैवा होतार ऊर्ध्वम् अध्वरं नो ऽग्नेर् जिह्वयाभि गृनत गृनता नः स्विष्टये ।  
(अव्श्_५,२७।९च्) तिस्रो देवीर् बर्हिर् एदं सदन्ताम् इडा सरस्वती मही भारती गृणाना ॥९॥  
  
(अव्श्_५,२७।१०अ) तन् नस् तुरीपम् अद्भुतं पुरुक्षु ।  
(अव्श्_५,२७।१०च्) देव त्वष्टा रायस् पोषं वि ष्य नाभिम् अस्य ॥१०॥  
  
(अव्श्_५,२७।११अ) वनस्पते ऽव सृजा रराणः ।  
(अव्श्_५,२७।११च्) त्मना देवेभ्यो अग्निर् हव्यं शमिता स्वदयतु ॥११॥  
  
(अव्श्_५,२७।१२अ) अग्ने स्वाहा कृणुहि जातवेदः ।  
(अव्श्_५,२७।१२च्) इन्द्राय यज्ञं विश्वे देवा हविर् इदं जुषन्ताम् ॥१२॥  
  
  
(अव्श्_५,२८।१अ) नव प्राणान् नवभिः सं मिमीते दीर्घायुत्वाय शतशारदाय ।  
(अव्श्_५,२८।१च्) हरिते त्रीणि रजते त्रीण्य् अयसि त्रीणि तपसाविष्टितानि ॥१॥  
  
(अव्श्_५,२८।२अ) अग्निः सूर्यश् चन्द्रमा भूमिर् आपो द्यौर् अन्तरिक्षं प्रदिशो दिशश् च ।  
(अव्श्_५,२८।२च्) आर्तवा ऋतुभिः संविदाना अनेन मा त्रिवृता पारयन्तु ॥२॥  
  
(अव्श्_५,२८।३अ) त्रयः पोषास् त्रिवृति श्रयन्ताम् अनक्तु पूषा पयसा घृतेन ।  
(अव्श्_५,२८।३च्) अन्नस्य भूमा पुरुषस्य भूमा भूमा पशूनां त इह श्रयन्ताम् ॥३॥  
  
(अव्श्_५,२८।४अ) इमम् आदित्या वसुना सम् उक्षतेमम् अग्ने वर्धय ववृधानः ।  
(अव्श्_५,२८।४च्) इमम् इन्द्र सं सृज वीर्येणास्मिन् त्रिवृच् छ्रयतां पोषयिष्णु ॥४॥  
  
(अव्श्_५,२८।५अ) भूमिष् ट्वा पातु हरितेन विश्वभृद् अग्निः पिपर्त्व् अयसा सजोषाः ।  
(अव्श्_५,२८।५च्) वीरुद्भिष् टे अर्जुनं संविदानं दक्षं दधातु सुमनस्यमानम् ॥५॥  
  
(अव्श्_५,२८।६अ) त्रेधा जातम् जन्मनेदं हिरण्यम् अग्नेर् एकं प्रियतमं बभूव सोमस्यैकं हिंसितस्य परापतत् ।  
(अव्श्_५,२८।६च्) अपाम् एकं वेधसां रेत आहुस् तत् ते हिरण्यं त्रिवृद् अस्त्व् आयुषे ॥६॥  
  
(अव्श्_५,२८।७अ) त्र्यायुषं जमदग्नेः कश्यपस्य त्र्यायुषम् ।  
(अव्श्_५,२८।७च्) त्रेधामृतस्य चक्षणं त्रीण्य् आयूंषि ते ऽकरम् ॥७॥  
  
(अव्श्_५,२८।८अ) त्रयः सुपर्णास् त्रिवृता यद् आयन्न् एकाक्षरम् अभिसम्भूय शक्राः ।  
(अव्श्_५,२८।८च्) प्रत्य् औहन् मृत्युम् अमृतेन साकम् अन्तर्दधाना दुरितानि विश्वा ॥८॥  
  
(अव्श्_५,२८।९अ) दिवस् त्वा पातु हरितं मध्यात् त्वा पात्व् अर्जुनम् ।  
(अव्श्_५,२८।९च्) भूम्या अयस्मयं पातु प्रागाद् देवपुरा अयम् ॥९॥  
  
(अव्श्_५,२८।१०अ) इमास् तिस्रो देवपुरास् तास् त्वा रक्षन्तु सर्वतः ।  
(अव्श्_५,२८।१०च्) तास् त्वं बिभ्रद् वर्चस्व्य् उत्तरो द्विषतां भव ॥१०॥  
  
(अव्श्_५,२८।११अ) पुरं देवानाम् अमृतं हिरण्यम् य आबेधे प्रथमो देवो अग्रे ।  
(अव्श्_५,२८।११च्) तस्मै नमो दश प्राचीः कृणोम्य् अनु मन्यतां त्रिवृद् आबधे मे ॥११॥  
  
(अव्श्_५,२८।१२अ) आ त्वा चृतत्व् अर्यमा पूषा बृहस्पतिः ।  
(अव्श्_५,२८।१२च्) अहर्जातस्य यन् नाम तेन त्वाति चृतामसि ॥१२॥  
  
(अव्श्_५,२८।१३अ) ऋतुभिष् ट्वार्तवैर् आयुषे वर्चसे त्वा ।  
(अव्श्_५,२८।१३च्) संवत्सरस्य तेजसा तेन संहनु कृण्मसि ॥१३॥  
  
(अव्श्_५,२८।१४अ) घृताद् उल्लुप्तम् मधुना समक्तं भूमिदृंहम् अच्युतम् पारयिष्णु ।  
(अव्श्_५,२८।१४च्) भिन्दत् सपत्नान् अधरांश् च कृण्वद् आ मा रोह महते सौभगाय ॥१४॥  
  
  
  
(अव्श्_५,२९।१अ) पुरस्ताद् युक्तो वह जातवेदो ऽग्ने विद्धि क्रियमाणम् यथेदम् ।  
(अव्श्_५,२९।१च्) त्वं भिषग् भेषजस्यासि कर्ता त्वया गाम् अश्वं पुरुषं सनेम ॥१॥  
  
(अव्श्_५,२९।२अ) तथा तद् अग्ने कृणु जातवेदो विश्वेभिर् देवैः सह संविदानः ।  
(अव्श्_५,२९।२च्) यो नो दिदेव यतमो जघास यथा सो अस्य परिधिष् पताति ॥२॥  
  
(अव्श्_५,२९।३अ) यथा सो अस्य परिधिष् पताति तथा तद् अग्ने कृणु जातवेदः ।  
(अव्श्_५,२९।३च्) विश्वेभिर् देवैर् सह संविदानः ॥३॥  
  
(अव्श्_५,२९।४अ) अक्ष्यौ नि विध्य हृदयं नि विध्य जिह्वां नि तृन्द्धि प्र दतो मृणीहि ।  
(अव्श्_५,२९।४च्) पिशाचो अस्य यतमो जघासाग्ने यविष्ठ प्रति शृणीहि ॥४॥  
  
(अव्श्_५,२९।५अ) यद् अस्य हृतं विहृतं यत् पराभृतम् आत्मनो जग्धं यतमत् पिशाचैः ।  
(अव्श्_५,२९।५च्) तद् अग्ने विद्वान् पुनर् आ भर त्वं शरीरे मांसम् असुम् एरयामः ॥५॥  
  
(अव्श्_५,२९।६अ) आमे सुपक्वे शबले विपक्वे यो मा पिशाचो अशने ददम्भ ।  
(अव्श्_५,२९।६च्) तद् आत्मना प्रजया पिशाचा वि यातयन्ताम् अगदो ऽयम् अस्तु ॥६॥  
  
(अव्श्_५,२९।७अ) क्षिरे मा मन्थे यतमो ददम्भाकृष्टपच्ये अशने धान्ये यः ।  
(अव्श्_५,२९।७च्) तद् आत्मना प्रजया पिशाचा वि यातयन्ताम् अगदो ऽयम् अस्तु ॥७॥  
  
(अव्श्_५,२९।८अ) अपां मा पाने यतमो ददम्भ क्रव्याद् यातूनाम् शयने शयानम् ।  
(अव्श्_५,२९।८च्) तद् आत्मना प्रजया पिशाचा वि यातयन्ताम् अगदो ऽयम् अस्तु ॥८॥  
  
(अव्श्_५,२९।९अ) दिवा मा नक्तं यतमो ददम्भ क्रव्याद् यातूनाम् शयने शयानम् ।  
(अव्श्_५,२९।९च्) तद् आत्मना प्रजया पिशाचा वि यातयन्ताम् अगदो ऽयम् अस्तु ॥९॥  
  
(अव्श्_५,२९।१०अ) क्रव्यादम् अग्ने रुधिरं पिशाचं मनोहनं जहि जातवेदः ।  
(अव्श्_५,२९।१०च्) तम् इन्द्रो वाजी वज्रेण हन्तु छिनत्तु सोमः शिरो अस्य धृष्णुः ॥१०॥  
  
(अव्श्_५,२९।११अ) सनाद् अग्ने मृणसि यातुधानान् न त्वा रक्षांसि पृतनासु जिग्युः ।  
(अव्श्_५,२९।११च्) सहमूरान् अनु दह क्रव्यादो मा ते हेत्या मुक्षत दैव्यायाः ॥११॥  
  
(अव्श्_५,२९।१२अ) समाहर जातवेदो यद् धृतं यत् पराभृतम् ।  
(अव्श्_५,२९।१२च्) गात्राण्य् अस्य वर्धन्ताम् अंशुर् इवा प्यायताम् अयम् ॥१२॥  
  
(अव्श्_५,२९।१३अ) सोमस्येव जातवेदो अंशुर् आ प्यायताम् अयम् ।  
(अव्श्_५,२९।१३च्) अग्ने विरप्शिनं मेध्यम् अयक्ष्मं कृणु जीवतु ॥१३॥  
  
(अव्श्_५,२९।१४अ) एतास् ते अग्ने समिधः पिशाचजम्भनीः ।  
(अव्श्_५,२९।१४च्) तास् त्वं जुषस्व प्रति चैना गृहाण जातवेदः ॥१४॥  
  
(अव्श्_५,२९।१५अ) तार्ष्टाघीर् अग्ने समिधः प्रति गृह्णाह्य् अर्चिषा ।  
(अव्श्_५,२९।१५च्) जहातु क्रव्याद् रूपं यो अस्य मांसं जिहीर्षति ॥१५॥  
  
  
  
(अव्श्_५,३०।१अ) आवतस् त आवतः परावतस् त आवतः ।  
(अव्श्_५,३०।१च्) इहैव भव मा नु गा मा पूर्वान् अनु गाः पितॄन् असुं बध्नामि ते दृढम् ॥१॥  
  
(अव्श्_५,३०।२अ) यत् त्वाभिचेरुः पुरुषः स्वो यद् अरणो जनः ।  
(अव्श्_५,३०।२च्) उन्मोचनप्रमोचने उभे वाचा वदामि ते ॥२॥  
  
(अव्श्_५,३०।३अ) यद् दुद्रोहिथ शेपिषे स्त्रियै पुंसे अचित्त्या ।  
(अव्श्_५,३०।३च्) उन्मोचनप्रमोचने उभे वाचा वदामि ते ॥३॥  
  
(अव्श्_५,३०।४अ) यत् एनसो मातृकृताच् छेषे पितृकृताच् च यत् ।  
(अव्श्_५,३०।४च्) उन्मोचनप्रमोचने उभे वाचा वदामि ते ॥४॥  
  
(अव्श्_५,३०।५अ) यत् ते माता यत् ते पिता जमिर् भ्राता च सर्जतः ।  
(अव्श्_५,३०।५च्) प्रत्यक् सेवस्व भेषजं जरदष्टिं कृणोमि त्वा ॥५॥  
  
(अव्श्_५,३०।६अ) इहैधि पुरुष सर्वेण मनसा सह ।  
(अव्श्_५,३०।६च्) दूतौ यमस्य मानु गा अधि जीवपुरा इहि ॥६॥  
  
(अव्श्_५,३०।७अ) अनुहूतः पुनर् एहि विद्वान् उदयनं पथः ।  
(अव्श्_५,३०।७च्) आरोहणम् आक्रमणं जीवतोजीवतो ऽयनम् ॥७॥  
  
(अव्श्_५,३०।८अ) मा बिभेर् न मरिष्यसि जरदष्टिं कृणोमि त्वा ।  
(अव्श्_५,३०।८च्) निर् अवोचम् अहं यक्ष्मम् अङ्गेभ्यो अङ्गज्वरं तव ॥८॥  
  
(अव्श्_५,३०।९अ) अङ्गभेदो अङ्गज्वरो यश् च ते हृदयामयः ।  
(अव्श्_५,३०।९च्) यक्ष्मः श्येन इव प्रापप्तद् वचा साढः परस्तराम् ॥९॥  
  
(अव्श्_५,३०।१०अ) ऋषी बोधप्रतीबोधाव् अस्वप्नो यश् च जागृविः ।  
(अव्श्_५,३०।१०च्) तौ ते प्राणस्य गोप्तारौ दिवा नक्तं च जागृताम् ॥१०॥  
  
(अव्श्_५,३०।११अ) अयम् अग्निर् उपसद्य इह सूर्य उद् एतु ते ।  
(अव्श्_५,३०।११च्) उदेहि मृत्योर् गम्भीरात् कृष्णाच् चित् तमसस् परि ॥११॥  
  
(अव्श्_५,३०।१२अ) नमो यमाय नमो अस्तु मृत्यवे नमः पितृभ्य उत ये नयन्ति ।  
(अव्श्_५,३०।१२च्) उत्पारणस्य यो वेद तम् अग्निं पुरो दधे ऽस्मा अरिष्टतातये ॥१२॥  
  
(अव्श्_५,३०।१३अ) ऐतु प्राण ऐतु मन ऐतु चक्षुर् अथो बलम् ।  
(अव्श्_५,३०।१३च्) शरीरम् अस्य सम् विदां तत् पद्भ्यां प्रति तिष्ठतु ॥१३॥  
  
(अव्श्_५,३०।१४अ) प्राणेनाग्ने चक्षुषा सं सृजेमं सम् ईरय तन्वा सं बलेन ।  
(अव्श्_५,३०।१४च्) वेत्थामृतस्य मा नु गान् मा नु भूमिगृहो भुवत् ॥१४॥  
  
(अव्श्_५,३०।१५अ) मा ते प्राण उप दसन् मो अपानो ऽपि धायि ते ।  
(अव्श्_५,३०।१५च्) सूर्यस् त्वाधिपतिर् मृत्योर् उदायछतु रश्मिभिः ॥१५॥  
  
(अव्श्_५,३०।१६अ) इयम् अन्तर् वदति जिह्वा बद्धा पनिष्पदा ।  
(अव्श्_५,३०।१६च्) त्वया यक्ष्मम् निर् अवोचं शतं रोपीश् च तक्मनः ॥१६॥  
  
(अव्श्_५,३०।१७अ) अयं लोकः प्रियतमो देवानाम् अपराजितः ।  
(अव्श्_५,३०।१७च्) यस्मै त्वम् इह मृत्यवे दिष्टः पुरुष जज्ञिषे ।  
(अव्श्_५,३०।१७ए) स च त्वानु ह्वयामसि मा पुरा जरसो मृथाः ॥१७॥  
  
  
  
(अव्श्_५,३१।१अ) यां ते चक्रुर् आमे पात्रे यां चक्रुर् मिश्रधान्ये ।  
(अव्श्_५,३१।१च्) आमे मांसे कृत्यां यां चक्रुः पुनः प्रति हरामि ताम् ॥१॥  
  
(अव्श्_५,३१।२अ) यां ते चक्रुः कृकवाकाव् अजे वा यां कुरीरिणि ।  
(अव्श्_५,३१।२च्) अव्यां ते कृत्यां याम् चक्रुः पुनः प्रति हरामि ताम् ॥२॥  
  
(अव्श्_५,३१।३अ) यां ते चक्रुर् एकशफे पशूनाम् उभयादति ।  
(अव्श्_५,३१।३च्) गर्दभे कृत्यां यां चक्रुः पुनः प्रति हरामि ताम् ॥३॥  
  
(अव्श्_५,३१।४अ) यां ते चक्रुर् अमूलायां वलगं वा नराच्याम् ।  
(अव्श्_५,३१।४च्) क्षेत्रे ते कृत्यां यां चक्रुः पुनः प्रति हरामि ताम् ॥४॥  
(अव्श्_५,३१।५अ) यां ते चक्रुर् गार्हपत्ये पूर्वाग्नाव् उत दुश्चितः ।  
(अव्श्_५,३१।५च्) शालायां कृत्यां याम् चक्रुः पुनः प्रति हरामि ताम् ॥५॥  
  
(अव्श्_५,३१।६अ) यां ते चक्रुः सभायां याम् चक्रुर् अधिदेवने ।  
(अव्श्_५,३१।६च्) अक्षेषु कृत्यां यां चक्रुः पुनः प्रति हरामि ताम् ॥६॥  
  
(अव्श्_५,३१।७अ) यां ते चक्रुः सेनायां यां चक्रुर् इष्वायुधे ।  
(अव्श्_५,३१।७च्) दुन्दुभौ कृत्यां यां चक्रुः पुनः प्रति हरामि ताम् ॥७॥  
  
(अव्श्_५,३१।८अ) यां ते कृत्याम् कूपे ऽवदधुः श्मशाने वा निचख्नुः ।  
(अव्श्_५,३१।८च्) सद्मनि कृत्याम् यां चक्रुः पुनः प्रति हरामि ताम् ॥८॥  
  
(अव्श्_५,३१।९अ) यां ते चक्रुः पुरुषास्थे अग्नौ सङ्कसुके च याम् ।  
(अव्श्_५,३१।९च्) म्रोकं निर्दाहं क्रव्यादं पुनः प्रति हरामि ताम् ॥९॥  
(अव्श्_५,३१।१०अ) अपथेना जभारैनां तां पथेतः प्र हिण्मसि ।  
(अव्श्_५,३१।१०च्) अधीरो मर्याधीरेभ्यः सं जभाराचित्त्या ॥१०॥  
  
(अव्श्_५,३१।११अ) यश् चकार न शशाक कर्तुं शश्रे पादम् अङ्गुरिम् ।  
(अव्श्_५,३१।११च्) चकार भद्रम् अस्मभ्यम् अभगो भगवद्भ्यः ॥११॥  
  
(अव्श्_५,३१।१२अ) कृत्याकृतं वलगिनं मूलिनं शपथेय्यम् ।  
(अव्श्_५,३१।१२च्) इन्द्रस् तं हन्तु महता वधेनाग्निर् विध्यत्व् अस्तया ॥१२॥  
  
  
  
(अव्श्_६,१।१अ) दोषो गाय बृहद् गाय द्युमद् धेहि ।  
(अव्श्_६,१।१च्) आथर्वण स्तुहि देवं सवितारम् ॥१॥  
  
(अव्श्_६,१।२अ) तम् उ ष्टुहि यो अन्तः सिन्धौ सूनुः ।  
(अव्श्_६,१।२च्) सत्यस्य युवानम् अद्रोघवाचं सुशेवम् ॥२॥  
  
(अव्श्_६,१।३अ) स घा नो देवः सविता साविषद् अमृतानि भूरि ।  
(अव्श्_६,१।३च्) उभे सुष्टुती सुगातवे ॥३॥  
  
  
(अव्श्_६,२।१अ) इन्द्राय सोमम् ऋत्विजः सुनोता च धावत ।  
(अव्श्_६,२।१च्) स्तोतुर् यो वचः शृणवद् धवं च मे ॥१॥  
  
(अव्श्_६,२।२अ) आ यं विशन्तीन्दवो वयो न वृक्षम् अन्धसः ।  
(अव्श्_६,२।२च्) विरप्शिन् वि मृधो जहि रक्षस्विनीः ॥२॥  
  
(अव्श्_६,२।३अ) सुनोता सोमपाव्ने सोमम् इन्द्राय वज्रिणे ।  
(अव्श्_६,२।३च्) युवा जेतेशानः स पुरुष्टुतः ॥३॥  
  
  
  
(अव्श्_६,३।१अ) पातं न इन्द्रापूषणादितिः पान्तु मरुतः ।  
(अव्श्_६,३।१च्) अपां नपात् सिन्धवः सप्त पातन पातु नो विष्णुर् उत द्यौः ॥१॥  
  
(अव्श्_६,३।२अ) पातां नो द्यावापृथिवी अभिष्टये पातु ग्रावा पातु सोमो नो अंहसः ।  
(अव्श्_६,३।२च्) पातु नो देवी सुभगा सरस्वती पात्व् अग्निः शिवा ये अस्य पायवः ॥२॥  
  
(अव्श्_६,३।३अ) पाताम् नो देवाश्विना शुभस् पती उषासानक्तोत न उरुष्यताम् ।  
(अव्श्_६,३।३च्) अपां नपाद् अभिह्रुती गयस्य चिद् देव त्वष्टर् वर्धय सर्वतातये ॥३॥  
  
  
  
(अव्श्_६,४।१अ) त्वष्टा मे दैव्यं वचः पर्जन्यो ब्रह्मणस् पतिः ।  
(अव्श्_६,४।१च्) पुत्रैर् भ्रातृभिर् अदितिर् नु पातु नो दुष्टरं त्रायमाणं सहः ॥१॥  
  
(अव्श्_६,४।२अ) अंशो भगो वरुणो मित्रो अर्यमादितिः पान्तु मरुतः ।  
(अव्श्_६,४।२च्) अप तस्य द्वेषो गमेद् अभिह्रुतो यावयच् छत्रुम् अन्तितम् ॥२॥  
  
(अव्श्_६,४।३अ) धिये सम् अश्विना प्रावतं न उरुष्या ण उरुज्मन्न् अप्रयुछन् ।  
(अव्श्_६,४।३च्) द्यौष् पितर् यावय दुछुना या ॥३॥  
  
  
  
(अव्श्_६,५।१अ) उद् एनम् उत्तरं नयाग्ने घृतेनाहुत ।  
(अव्श्_६,५।१च्) सम् एनं वर्चसा सृज प्रजया च बहुं कृधि ॥१॥  
  
(अव्श्_६,५।२अ) इन्द्रेमं प्रतरं कृधि सजातानाम् असद् वशी ।  
(अव्श्_६,५।२च्) रायस् पोषेण सं सृज जीवातवे जरसे नय ॥२॥  
  
(अव्श्_६,५।३अ) यस्य कृण्मो हविर् गृहे तम् अग्ने वर्धया त्वम् ।  
(अव्श्_६,५।३च्) तस्मै सोमो अधि ब्रवद् अयं च ब्रह्मणस् पतिः ॥३॥  
  
  
  
(अव्श्_६,६।१अ) यो ऽस्मान् ब्रह्मणस् पते ऽदेवो अभिमन्यते ।  
(अव्श्_६,६।१च्) सर्वं तम् रन्धयासि मे यजमानाय सुन्वते ॥१॥  
  
(अव्श्_६,६।२अ) यो नः सोम सुशंसिनो दुःशंस आदिदेशति ।  
(अव्श्_६,६।२च्) वज्रेणास्य मुखे जहि स सम्पिष्टो अपायति ॥२॥  
  
(अव्श्_६,६।३अ) यो नः सोमाभिदासति सनाभिर् यश् च निष्ट्यः ।  
(अव्श्_६,६।३च्) अप तस्य बलं तिर महीव द्यौर् वधत्मना ॥३॥  
  
  
  
(अव्श्_६,७।१अ) येन सोमादितिः पथा मित्रा वा यन्त्य् अद्रुहः ।  
(अव्श्_६,७।१च्) तेना नो ऽवसा गहि ॥१॥  
  
(अव्श्_६,७।२अ) येन सोम साहन्त्यासुरान् रन्धयासि नः ।  
(अव्श्_६,७।२च्) तेना नो अधि वोचत ॥२॥  
  
(अव्श्_६,७।३अ) येन देवा असुराणाम् ओजांस्य् अवृणीध्वम् ।  
(अव्श्_६,७।३च्) तेना नः शर्म यछत ॥३॥  
  
  
  
(अव्श्_६,८।१अ) यथा वृक्षं लिबुजा समन्तं परिषस्वजे ।  
(अव्श्_६,८।१च्) एवा परि ष्वजस्व मां यथा मां कामिन्य् असो यथा मन् नापगा असः ॥१॥  
(अव्श्_६,८।२अ) यथा सुपर्णः प्रपतन् पक्षौ निहन्ति भूम्याम् ।  
(अव्श्_६,८।२च्) एवा नि हन्मि ते मनो यथा मां कामिन्य् असो यथा मन् नापगा असः ॥२॥  
  
(अव्श्_६,८।३अ) यथेमे द्यावापृथिवी सद्यः पर्येति सूर्यः ।  
(अव्श्_६,८।३च्) एवा पर्य् एमि ते मनो यथा मां कामिन्य् असो यथा मन् नापगा असः ॥३॥  
  
  
(अव्श्_६,९।१अ) वाञ्छ मे तन्वं पादौ वाञ्छाक्ष्यौ वाञ्छ सक्थ्यौ ।  
(अव्श्_६,९।१च्) अक्ष्यौ वृषण्यन्त्याः केशा मां ते कामेन शुष्यन्तु ॥१॥  
  
(अव्श्_६,९।२अ) मम त्वा दोषणिश्रिषं कृणोमि हृदयश्रिषम् ।  
(अव्श्_६,९।२च्) यथा मम क्रताव् असो मम चित्तम् उपायसि ॥२॥  
  
(अव्श्_६,९।३अ) यासां नाभिर् आरेहणं हृदि संवननं कृतम् गावो घृतस्य मातरो ऽमूं सं वानयन्तु मे ॥३॥  
  
  
  
(अव्श्_६,१०।१अ) पृथिव्यै श्रोत्राय वनस्पतिभ्यो ऽग्नये ऽधिपतये स्वाहा ॥१॥  
  
(अव्श्_६,१०।२अ) प्राणायान्तरिक्षाय वयोभ्यो वायवे ऽधिपतये स्वाहा ॥२॥  
  
(अव्श्_६,१०।३अ) दिवे चक्षुषे नक्षत्रेभ्यः सूर्यायाधिपतये स्वाहा ॥३॥  
  
  
  
(अव्श्_६,११।१अ) शमीम् अश्वत्थ आरूढस् तत्र पुंसुवनं कृतम् ।  
(अव्श्_६,११।१च्) तद् वै पुत्रस्य वेदनं तत् स्त्रीष्व् आ भरामसि ॥१॥  
  
(अव्श्_६,११।२अ) पुंसि वै रेतो भवति तत् स्त्रियाम् अनु षिच्यते ।  
(अव्श्_६,११।२च्) तद् वै पुत्रस्य वेदनं तत् प्रजापतिर् अब्रवीत् ॥२॥  
  
(अव्श्_६,११।३अ) प्रजापतिर् अनुमतिः सिनीवाल्य् अचीकॢपत् ।  
(अव्श्_६,११।३च्) स्त्रैषूयम् अन्यत्र दधत् पुमांसम् उ दधत् इह ॥३॥  
  
  
  
(अव्श्_६,१२।१अ) परि द्याम् इव सूर्यो ऽहीनां जनिमागमम् ।  
(अव्श्_६,१२।१च्) रात्री जगद् इवान्यद् धंसात् तेना ते वारये विषम् ॥१॥  
  
(अव्श्_६,१२।२अ) यद् ब्रह्मभिर् यद् ऋषिभिर् यद् देवैर् विदितं पुरा ।  
(अव्श्_६,१२।२च्) यद् भूतं भव्यम् आसन्वत् तेना ते वारये विषम् ॥२॥  
  
(अव्श्_६,१२।३अ) मध्वा पृञ्चे नद्यः पर्वता गिरयो मधु ।  
(अव्श्_६,१२।३च्) मधु परुष्णी शीपाला शम् आस्ने अस्तु शं हृदे ॥३॥  
  
  
  
(अव्श्_६,१३।१अ) नमो देववधेभ्यो नमो राजवधेभ्यः ।  
(अव्श्_६,१३।१च्) अथो ये विश्यानां वधास् तेभ्यो मृत्यो नमो ऽस्तु ते ॥१॥  
  
(अव्श्_६,१३।२अ) नमस् ते अधिवाकाय परावाकाय ते नमः ।  
(अव्श्_६,१३।२च्) सुमत्यै मृत्यो ते नमो दुर्मत्यै ते इदं नमः ॥२॥  
  
(अव्श्_६,१३।३अ) नमस् ते यातुधानेभ्यो नमस् ते भेषजेभ्यः ।  
(अव्श्_६,१३।३च्) नमस् ते मृत्यो मूलेभ्यो ब्राह्मणेभ्य इदं नमः ॥३॥  
  
  
  
(अव्श्_६,१४।१अ) अस्थिस्रंसं परुस्रंसम् आस्थितम् हृदयामयम् ।  
(अव्श्_६,१४।१च्) बलासं सर्वं नाशयाङ्गेष्ठा यश् च पर्वसु ॥१॥  
  
(अव्श्_६,१४।२अ) निर् बलासं बलासिनः क्षिणोमि मुष्करं यथा ।  
(अव्श्_६,१४।२च्) छिनद्म्य् अस्य बन्धनं मूलम् उर्वार्वा इव ॥२॥  
  
(अव्श्_६,१४।३अ) निर् बलासेतः प्र पताशुङ्गः शिशुको यथा ।  
(अव्श्_६,१४।३च्) अथो इत इव हायनो ऽप द्राह्य् अवीरहा ॥३॥  
  
  
  
(अव्श्_६,१५।१अ) उत्तमो अस्य् ओषधीनां तव वृक्षा उपस्तयः ।  
(अव्श्_६,१५।१च्) उपस्तिर् अस्तु सो ऽस्माकं यो अस्मां अभिदासति ॥१॥  
  
(अव्श्_६,१५।२अ) सबन्धुश् चासबन्धुश् च यो अस्मां अभिदासति ।  
(अव्श्_६,१५।२च्) तेषां सा वृक्षाणाम् इवाहं भूयासम् उत्तमः ॥२॥  
  
(अव्श्_६,१५।३अ) यथा सोम ओषधीनाम् उत्तमो हविषां कृतः ।  
(अव्श्_६,१५।३च्) तलाशा वृक्षाणाम् इवाहं भूयासम् उत्तमः ॥३॥  
  
  
  
(अव्श्_६,१६।१अ) आबयो अनाबयो रसस् त उग्र आबयो ।  
(अव्श्_६,१६।१च्) आ ते करम्भम् अद्मसि ॥१॥  
  
(अव्श्_६,१६।२अ) विहह्लो नाम ते पिता मदावती नाम ते माता ।  
(अव्श्_६,१६।२च्) स हिन त्वम् असि यस् त्वम् आत्मानम् आवयः ॥२॥  
  
(अव्श्_६,१६।३अ) तौविलिके ऽवेलयावायम् ऐलब ऐलयीत् ।  
(अव्श्_६,१६।३च्) बभ्रुश् च बभ्रुकर्णश् चापेहि निर् आल ॥३॥  
  
(अव्श्_६,१६।४अ) अलसालासि पूर्व सिलाञ्जालास्य् उत्तरा ।  
(अव्श्_६,१६।४च्) नीलागलसाल ॥४॥  
  
  
(अव्श्_६,१७।१अ) यथेयम् पृथिवी मही भूतानां गर्भम् आदधे ।  
(अव्श्_६,१७।१च्) एवा ते ध्रियतां गर्भो अनु सूतुं सवितवे ॥१॥  
  
(अव्श्_६,१७।२अ) यथेयं पृथिवी मही दाधारेमान् वनस्पतीन् ।  
(अव्श्_६,१७।२च्) एवा ते ध्रियतां गर्भो अनु सूतुं सवितवे ॥२॥  
  
(अव्श्_६,१७।३अ) यथेयं पृथिवी मही दाधार पर्वतान् गिरीन् ।  
(अव्श्_६,१७।३च्) एवा ते ध्रियतां गर्भो अनु सूतुं सवितवे ॥३॥  
  
(अव्श्_६,१७।४अ) यथेयं पृथिवी मही दाधार विष्ठितं जगत् ।  
(अव्श्_६,१७।४च्) एवा ते ध्रियतां गर्भो अनु सूतुं सवितवे ॥४॥  
  
  
  
(अव्श्_६,१८।१अ) ईर्ष्याया ध्राजिं प्रथमां प्रथमस्या उतापराम् ।  
(अव्श्_६,१८।१च्) अग्निं हृदय्यं शोकं तं ते निर् वापयामसि ॥१॥  
  
(अव्श्_६,१८।२अ) यथा भूमिर् मृतमना मृतान् मृतमनस्तरा ।  
(अव्श्_६,१८।२च्) यथोत मम्रुषो मन एवेर्ष्योर् मृतं मनः ॥२॥  
  
(अव्श्_६,१८।३अ) अदो यत् ते हृदि श्रितं मनस्कं पतयिष्णुकम् ।  
(अव्श्_६,१८।३च्) ततस् त ईर्ष्यां मुञ्चामि निर् ऊष्माणं दृतेर् इव ॥३॥  
  
  
(अव्श्_६,१९।१अ) पुनन्तु मा देवजनाः पुनन्तु मनवो धिया ।  
(अव्श्_६,१९।१च्) पुनन्तु विश्वा भूतानि पवमानः पुनातु मा ॥१॥  
  
(अव्श्_६,१९।२अ) पवमानः पुनातु मा क्रत्वे दक्षाय जीवसे ।  
(अव्श्_६,१९।२च्) अथो अरिष्टतातये ॥२॥  
  
(अव्श्_६,१९।३अ) उभाभ्यां देव सवितः पवित्रेण सवेन च ।  
(अव्श्_६,१९।३च्) अस्मान् पुनीहि चक्षसे ॥३॥  
  
  
  
(अव्श्_६,२०।१अ) अग्नेर् इवास्य दहत एति शुष्मिण उतेव मत्तो विलपन्न् अपायति ।  
(अव्श्_६,२०।१च्) अन्यम् अस्मद् इछतु कं चिद् अव्रतस् तपुर्वधाय नमो अस्तु तक्मने ॥१॥  
  
(अव्श्_६,२०।२अ) नमो रुद्राय नमो अस्तु तक्मने नमो राज्ञे वरुणाय त्विषीमते ।  
(अव्श्_६,२०।२च्) नमो दिवे नमः पृथिव्यै नम ओषधीभ्यः ॥२॥  
  
(अव्श्_६,२०।३अ) अयं यो अभिशोचयिष्णुर् विश्वा रूपाणि हरिता कृणोषि ।  
(अव्श्_६,२०।३च्) तस्मै ते ऽरुणाय बभ्रवे नमः कृणोमि वन्याय तक्मने ॥३॥  
  
  
  
(अव्श्_६,२१।१अ) इमा यास् तिस्रः पृथिवीस् तासां ह भूमिर् उत्तमा ।  
(अव्श्_६,२१।१च्) तासाम् अधि त्वचो अहं भेषजं सम् उ जग्रभम् ॥१॥  
  
(अव्श्_६,२१।२अ) श्रेष्ठम् असि भेषजानां वसिष्ठं वीरुधानाम् ।  
(अव्श्_६,२१।२च्) सोमो भग इव यामेषु देवेषु वरुणो यथा ॥२॥  
  
(अव्श्_६,२१।३अ) रेवतीर् अनाधृषः सिषासवः सिषासथ ।  
(अव्श्_६,२१।३च्) उत स्थ केशदृम्हणीर् अथो ह केशवर्धनीः ॥३॥  
  
  
  
(अव्श्_६,२२।१अ) कृष्णं नियानं हरयः सुपर्णा अपो वसाना दिवम् उत् पतन्ति ।  
(अव्श्_६,२२।१च्) त आववृत्रन्त् सदनाद् ऋतस्याद् इद् घृतेन पृथिवीं व्य् ऊदुः ॥१॥  
  
(अव्श्_६,२२।२अ) पयस्वतीः कृणुथाप ओषधीः शिवा यद् एजथा मरुतो रुक्मवक्षसः ।  
(अव्श्_६,२२।२च्) ऊर्जं च तत्र सुमतिं च पिन्वत यत्रा नरो मरुतः सिञ्चथा मधु ॥२॥  
  
(अव्श्_६,२२।३अ) उदप्रुतो मरुतस् तां इयर्त वृष्टिर् या विश्वा निवतस् पृणाति ।  
(अव्श्_६,२२।३च्) एजाति ग्लहा कन्येव तुन्नैरुं तुन्दाना पत्येव जाया ॥३॥  
  
  
  
(अव्श्_६,२३।१अ) सस्रुषीस् तद् अपसो दिवा नक्तं च सस्रुषीः ।  
(अव्श्_६,२३।१च्) वरेण्यक्रतुर् अहम् अपो देवीर् उप ह्वये ॥१॥  
  
(अव्श्_६,२३।२अ) ओता आपः कर्मण्या मुञ्चन्त्व् इतः प्रणीतये ।  
(अव्श्_६,२३।२च्) सद्यः कृण्वन्त्व् एतवे ॥२॥  
  
(अव्श्_६,२३।३अ) देवस्य सवितुः सवे कर्म कृण्वन्तु मानुषाः ।  
(अव्श्_६,२३।३च्) शं नो भवन्त्व् अप ओषधीः शिवाः ॥३॥  
  
  
  
(अव्श्_६,२४।१अ) हिमवतः प्र स्रवन्ति सिन्धौ समह सङ्गमः ।  
(अव्श्_६,२४।१च्) आपो ह मह्यं तद् देवीर् ददन् हृद्द्योतभेषजम् ॥१॥  
  
(अव्श्_६,२४।२अ) यन् मे अक्ष्योर् आदिद्योत पार्ष्ण्योः प्रपदोश् च यत् ।  
(अव्श्_६,२४।२च्) आपस् तत् सर्वं निष् करन् भिषजां सुभिषक्तमाः ॥२॥  
  
(अव्श्_६,२४।३अ) सिन्धुपत्नीः सिन्धुराज्ञीः सर्वा या नद्य स्थन ।  
(अव्श्_६,२४।३च्) दत्त नस् तस्य भेषजं तेना वो भुनजामहै ॥३॥  
  
  
  
(अव्श्_६,२५।१अ) पञ्च च याः पञ्चाशच् च संयन्ति मन्या अभि ।  
(अव्श्_६,२५।१च्) इतस् ताः सर्वा नश्यन्तु वाका अपचिताम् इव ॥१॥  
  
(अव्श्_६,२५।२अ) सप्त च याः सप्ततिश् च संयन्ति ग्रैव्या अभि ।  
(अव्श्_६,२५।२च्) इतस् ताः सर्वा नश्यन्तु वाका अपचिताम् इव ॥२॥  
  
(अव्श्_६,२५।३अ) नव च या नवतिश् च संयन्ति स्कन्ध्या अभि ।  
(अव्श्_६,२५।३च्) इतस् ताः सर्वा नश्यन्तु वाका अपचिताम् इव ॥३॥  
  
  
  
(अव्श्_६,२६।१अ) अव मा पाप्मन्त् सृज वशी सन् मृदयासि नः ।  
(अव्श्_६,२६।१च्) आ मा भद्रस्य लोके पाप्मन् धेह्य् अविह्रुतम् ॥१॥  
  
(अव्श्_६,२६।२अ) यो नः पाप्मन् न जहासि तम् उ त्वा जहिमो वयम् ।  
(अव्श्_६,२६।२च्) पथाम् अनु व्यावर्तने ऽन्यं पाप्मानु पद्यताम् ॥२॥  
  
(अव्श्_६,२६।३अ) अन्यत्रास्मन् न्य् उच्यतु सहस्राक्षो अमर्त्यः ।  
(अव्श्_६,२६।३च्) यं द्वेषाम तम् ऋछतु यम् उ द्विष्मस् तम् इज् जहि ॥३॥  
  
  
  
(अव्श्_६,२७।१अ) देवाः कपोत इषितो यद् इछन् दूतो निरृत्या इदम् आजगाम ।  
(अव्श्_६,२७।१च्) तस्मा अर्चाम कृणवाम निष्कृतिं शं नो अस्तु द्विपदे शं चतुष्पदे ॥१॥  
  
(अव्श्_६,२७।२अ) शिवः कपोत इषितो नो अस्त्व् अनागा देवाः शकुनो गृहं नः ।  
(अव्श्_६,२७।२च्) अग्निर् हि विप्रो जुषताम् हविर् नः परि हेतिः पक्षिणी नो वृणक्तु ॥२॥  
  
(अव्श्_६,२७।३अ) हेतिः पक्षिणी न दभात्य् अस्मान् आष्ट्री पदं कृणुते अग्निधाने ।  
(अव्श्_६,२७।३च्) शिवो गोभ्य उत पुरुषेभ्यो नो अस्तु मा नो देवा इह हिंसीत् कपोत ॥३॥  
  
  
  
(अव्श्_६,२८।१अ) ऋचा कपोतं नुदत प्रणोदम् इषं मदन्तः परि गां नयामः ।  
(अव्श्_६,२८।१च्) संलोभयन्तो दुरिता पदानि हित्वा न ऊर्जं प्र पदात् पथिष्ठः ॥१॥  
  
(अव्श्_६,२८।२अ) परीमे ऽग्निम् अर्षत परीमे गाम् अनेषत ।  
(अव्श्_६,२८।२च्) देवेष्व् अक्रत श्रवः क इमां आ दधर्षति ॥२॥  
  
(अव्श्_६,२८।३अ) यः प्रथमः प्रवतम् आससाद बहुभ्यः पन्थाम् अनुपस्पशानः ।  
(अव्श्_६,२८।३च्) यो ऽस्येशे द्विपदो यश् चतुष्पदस् तस्मै यमाय नमो अस्तु मृत्यवे ॥३॥  
  
  
  
(अव्श्_६,२९।१अ) अमून् हेतिः पतत्रिणी न्य् एतु यद् उलूको वदति मोघम् एतत् ।  
(अव्श्_६,२९।१च्) यद् वा कपोत पदम् अग्नौ कृणोति ॥१॥  
  
(अव्श्_६,२९।२अ) यौ ते दूतौ निरृत इदम् एतो ऽप्रहितौ प्रहितौ वा गृहं नः ।  
(अव्श्_६,२९।२च्) कपोतोलूकाभ्याम् अपदं तद् अस्तु ॥२॥  
  
(अव्श्_६,२९।३अ) अवैरहत्यायेदम् आ पपत्यात् सुवीरताया इदम् आ ससद्यात् ।  
(अव्श्_६,२९।३च्) पराङ् एव परा वद पराचीम् अनु संवतम् ।  
(अव्श्_६,२९।३ए) यथा यमस्य त्वा गृहे ऽरसं प्रतिचाकशान् आभूकं प्रतिचाकशान् ॥३॥  
  
  
  
(अव्श्_६,३०।१अ) देवा इमं मधुना संयुतं यवं सरस्वत्याम् अधि मणाव् अचर्कृषुः ।  
(अव्श्_६,३०।१च्) इन्द्र आसीत् सीरपतिः शतक्रतुः कीनाशा आसन् मरुतः सुदानवः ॥१॥  
  
(अव्श्_६,३०।२अ) यस् ते मदो ऽवकेशो विकेशो येनाभिहस्यं पुरुषं कृणोषि ।  
(अव्श्_६,३०।२च्) आरात् त्वद् अन्या वनानि वृक्षि त्वं शमि शतवल्शा वि रोह ॥२॥  
  
(अव्श्_६,३०।३अ) बृहत्पलाशे सुभगे वर्षवृद्ध ऋतावरि ।  
(अव्श्_६,३०।३च्) मातेव पुत्रेभ्यो मृड केशेभ्यः शमि ॥३॥  
  
  
  
(अव्श्_६,३१।१अ) आयं गौः पृश्निर् अक्रमीद् असदन् मातरम् पुरः ।  
(अव्श्_६,३१।१च्) पितरम् च प्रयन्त् स्वः ॥१॥  
  
(अव्श्_६,३१।२अ) अन्तश् चरति रोचना अस्य प्राणाद् अपानतः ।  
(अव्श्_६,३१।२च्) व्य् अख्यन् महिषः स्वः ॥२॥  
  
(अव्श्_६,३१।३अ) त्रिंशद् धामा वि राजति वाक् पतङ्गो अशिश्रियत् ।  
(अव्श्_६,३१।३च्) प्रति वस्तोर् अहर् द्युभिः ॥३॥  
  
  
  
(अव्श्_६,३२।१अ) अन्तर्दावे जुहुत स्व् एतद् यातुधानक्षयणं घृतेन ।  
(अव्श्_६,३२।१च्) आराद् रक्षांसि प्रति दह त्वम् अग्ने न नो गृहाणाम् उप तीतपासि ॥१॥  
  
(अव्श्_६,३२।२अ) रुद्रो वो ग्रीवा अशरैत् पिशाचाः पृष्टीर् वो ऽपि शृणातु यातुधानाः ।  
(अव्श्_६,३२।२च्) वीरुद् वो विश्वतोवीर्या यमेन सम् अजीगमत् ॥२॥  
  
(अव्श्_६,३२।३अ) अभयं मित्रावरुणाव् इहास्तु नो ऽर्चिषात्त्रिणो नुदतं प्रतीचः ।  
(अव्श्_६,३२।३च्) मा ज्ञातारं मा प्रतिष्ठां विदन्त मिथो विघ्नाना उप यन्तु मृत्युम् ॥३॥  
  
  
  
(अव्श्_६,३३।१अ) यस्येदम् आ रजो युजस् तुजे जना नवं स्वः ।  
(अव्श्_६,३३।१च्) इन्द्रस्य रन्त्यं बृहत् ॥१॥  
(अव्श्_६,३३।२अ) नाधृष आ दधृषते धृषाणो धृषितः शवः ।  
(अव्श्_६,३३।२च्) पुरा यथा व्यथिः श्रव इन्द्रस्य नाधृषे शवः ॥२॥  
  
(अव्श्_६,३३।३अ) स नो ददातु तां रयिम् उरुं पिशङ्गसन्दृशम् ।  
(अव्श्_६,३३।३च्) इन्द्रः पतिस् तुविष्टमो जनेष्व् आ ॥३॥  
  
  
  
(अव्श्_६,३४।१अ) प्राग्नये वाचम् ईरय वृषभाय क्षितीनाम् ।  
(अव्श्_६,३४।१च्) स नः पर्षद् अति द्विषः ॥१॥  
  
(अव्श्_६,३४।२अ) यो रक्षांसि निजूर्वत्य् अग्निस् तिग्मेन शोचिषा ।  
(अव्श्_६,३४।२च्) स नः पर्षद् अति द्विषः ॥२॥  
  
(अव्श्_६,३४।३अ) यः परस्याः परावतस् तिरो धन्वातिरोचते ।  
(अव्श्_६,३४।३च्) स नः पर्षद् अति द्विषः ॥३॥  
  
(अव्श्_६,३४।४अ) यो विश्वाभि विपश्यति भुवना सं च पश्यति ।  
(अव्श्_६,३४।४च्) स नः पर्षद् अति द्विषः ॥४॥  
  
(अव्श्_६,३४।५अ) यो अस्य पारे रजसः शुक्रो अग्निर् अजायत ।  
(अव्श्_६,३४।५च्) स नः पर्षद् अति द्विषः ॥५॥  
  
  
  
(अव्श्_६,३५।१अ) वैश्वानरो न ऊतय आ प्र यातु परावतः ।  
(अव्श्_६,३५।१च्) अग्निर् नः सुष्टुतीर् उप ॥१॥  
  
(अव्श्_६,३५।२अ) वैश्वानरो न आगमद् इमं यज्ञं सजूर् उप ।  
(अव्श्_६,३५।२च्) अग्निर् उक्थेष्व् अंहसु ॥२॥  
  
(अव्श्_६,३५।३अ) वैश्वानरो ऽङ्गिरसां स्तोमम् उक्थं च चाकॢपत् ।  
(अव्श्_६,३५।३च्) ऐषु द्युम्नं स्वर् यमत् ॥३॥  
  
  
  
(अव्श्_६,३६।१अ) ऋतावानं वैश्वानरम् ऋतस्य ज्योतिषस् पतिम् ।  
(अव्श्_६,३६।१च्) अजस्रं घर्मम् ईमहे ॥१॥  
  
(अव्श्_६,३६।२अ) स विश्वा प्रति चाकॢप ऋतूंर् उत् सृजते वशी ।  
(अव्श्_६,३६।२च्) यज्ञस्य वय उत्तिरन् ॥२॥  
  
(अव्श्_६,३६।३अ) अग्निः परेषु धामसु कामो भूतस्य भव्यस्य ।  
(अव्श्_६,३६।३च्) सम्राद् एको वि राजति ॥३॥  
  
  
  
(अव्श्_६,३७।१अ) उप प्रागात् सहस्राक्षो युक्त्वा शपथो रथम् ।  
(अव्श्_६,३७।१च्) शप्तारम् अन्विछन् मम वृक इवाविमतो गृहम् ॥१॥  
  
(अव्श्_६,३७।२अ) परि णो वृङ्ग्धि शपथ ह्रदम् अग्निर् इवा दहन् ।  
(अव्श्_६,३७।२च्) शप्तारम् अत्र नो जहि दिवो वृक्षम् इवाशनिः ॥२॥  
  
(अव्श्_६,३७।३अ) यो नः शपाद् अशपतः शपतो यश् च नः शपात् ।  
(अव्श्_६,३७।३च्) शुने पेष्ट्रम् इवावक्षामं तं प्रत्य् अस्यामि मृत्यवे ॥३॥  
  
  
  
(अव्श्_६,३८।१अ) सिंहे व्याघ्र उत या पृदाकौ त्विषिर् अग्नौ ब्राह्मणे सूर्ये या ।  
(अव्श्_६,३८।१च्) इन्द्रं या देवी सुभगा जजान सा न ऐतु वर्चसा संविदाना ॥१॥  
  
(अव्श्_६,३८।२अ) या हस्तिनि द्वीपिनि या हिरण्ये त्विषिर् अप्सु गोषु या पुरुषेषु ।  
(अव्श्_६,३८।२च्) इन्द्रं या देवी सुभगा जजान सा न ऐतु वर्चसा संविदाना ॥२॥  
  
(अव्श्_६,३८।३अ) रथे अक्षेष्व् ऋषभस्य वाजे वाते पर्जन्ये वरुणस्य शुष्मे ।  
(अव्श्_६,३८।३च्) इन्द्रम् या देवी सुभगा जजान सा न ऐतु वर्चसा संविदाना ॥३॥  
  
(अव्श्_६,३८।४अ) राजन्ये दुन्दुभाव् आयतायाम् अश्वस्य वाजे पुरुषस्य मायौ ।  
(अव्श्_६,३८।४च्) इन्द्रम् या देवी सुभगा जजान सा न ऐतु वर्चसा सम्विदाना ॥४॥  
  
  
  
(अव्श्_६,३९।१अ) यशो हविर् वर्धताम् इन्द्रजूतं सहस्रवीर्यं सुभृतं सहस्कृतम् ।  
(अव्श्_६,३९।१च्) प्रसर्स्राणम् अनु दीर्घाय चक्षसे हविष्मन्तं मा वर्धय ज्येष्ठतातये ॥१॥  
  
(अव्श्_६,३९।२अ) अछा न इन्द्रं यशसं यशोभिर् यशस्विनं नमसाना विधेम ।  
(अव्श्_६,३९।२च्) स नो रास्व राष्ट्रम् इन्द्रजूतं तस्य ते रातौ यशसः स्याम ॥२॥  
  
(अव्श्_६,३९।३अ) यशा इन्द्रो यशा अग्निर् यशाः सोमो अजायत ।  
(अव्श्_६,३९।३च्) यशा विश्वस्य भूतस्य अहम् अस्मि यशस्तमः ॥३॥  
  
  
  
(अव्श्_६,४०।१अ) अभयं द्यावापृथिवी इहास्तु नो ऽभयं सोमः सविता नः कृणोतु ।  
(अव्श्_६,४०।१च्) अभयं नो ऽस्तूर्व् अन्तरिक्षं सप्तऋषीणां च हविषाभयं नो अस्तु ॥१॥  
  
(अव्श्_६,४०।२अ) अस्मै ग्रामाय प्रदिशश् चतस्र ऊर्जं सुभूतं स्वस्ति सविता नः कृणोतु ।  
(अव्श्_६,४०।२च्) अशत्र्व् इन्द्रो अभयं नः कृणोत्व् अन्यत्र राज्ञाम् अभि यातु मन्युः ॥२॥  
  
(अव्श्_६,४०।३अ) अनमित्रं नो अधराद् अनमित्रं न उत्तरात् ।  
(अव्श्_६,४०।३च्) इन्द्रानमित्रं नः पश्चाद् अनमित्रं पुरस् कृधि ॥३॥  
  
  
  
(अव्श्_६,४१।१अ) मनसे चेतसे धिय आकूतय उत चित्तये ।  
(अव्श्_६,४१।१च्) मत्यै श्रुताय चक्षसे विधेम हविषा वयम् ॥१॥  
  
(अव्श्_६,४१।२अ) अपानाय व्यानाय प्राणाय भूरिधायसे ।  
(अव्श्_६,४१।२च्) सरस्वत्या उरुव्यचे विधेम हविषा वयम् ॥२॥  
  
(अव्श्_६,४१।३अ) मा नो हासिषुर् ऋषयो दैव्या ये तनूपा ये नस् तन्वस् तनूजाः ।  
(अव्श्_६,४१।३च्) अमर्त्या मर्त्यां अभि नः सचध्वम् आयुर् धत्त प्रतरं जीवसे नः ॥३॥  
  
  
  
(अव्श्_६,४२।१अ) अव ज्याम् इव धन्वनो मन्युं तनोमि ते हृदः ।  
(अव्श्_६,४२।१च्) यथा सम्मनसौ भूत्वा सखायाव् इव सचावहै ॥१॥  
  
(अव्श्_६,४२।२अ) सखायाव् इव सचावहा अव मन्युं तनोमि ते ।  
(अव्श्_६,४२।२च्) अधस् ते अश्मनो मन्युम् उपास्यामसि यो गुरुः ॥२॥  
  
(अव्श्_६,४२।३अ) अभि तिष्ठामि ते मन्युं पार्ष्ण्या प्रपदेन च ।  
(अव्श्_६,४२।३च्) यथावशो न वादिषो मम चित्तम् उपायसि ॥३॥  
  
  
  
(अव्श्_६,४३।१अ) अयं दर्भो विमन्युकः स्वाय चारणाय च ।  
(अव्श्_६,४३।१च्) मन्योर् विमन्युकस्यायं मन्युशमन उच्यते ॥१॥  
  
(अव्श्_६,४३।२अ) अयं यो भूरिमूलः समुद्रम् अवतिष्ठति ।  
(अव्श्_६,४३।२च्) दर्भः पृथिव्या उत्थितो मन्युशमन उच्यते ॥२॥  
  
(अव्श्_६,४३।३अ) वि ते हनव्यां शरणिं वि ते मुख्यां नयामसि ।  
(अव्श्_६,४३।३च्) यथावशो न वादिषो मम चित्तम् उपायसि ॥३॥  
  
  
  
(अव्श्_६,४४।१अ) अस्थाद् द्यौर् अस्थात् पृथिव्य् अस्थाद् विश्वम् इदं जगत् ।  
(अव्श्_६,४४।१च्) अस्थुर् वृक्षा ऊर्ध्वस्वप्नास् तिष्ठाद् रोगो अयं तव ॥१॥  
  
(अव्श्_६,४४।२अ) शतं या भेषजानि ते सहस्रं सङ्गतानि च ।  
(अव्श्_६,४४।२च्) श्रेष्ठम् आस्रावभेषजं वसिष्ठं रोगनाशनम् ॥२॥  
  
(अव्श्_६,४४।३अ) रुद्रस्य मूत्रम् अस्य् अमृतस्य नाभिः ।  
(अव्श्_६,४४।३च्) विषाणका नाम वा असि पितॄणां मूलाद् उत्थिता वातीकृतनाशनी ॥३॥  
  
  
  
(अव्श्_६,४५।१अ) परो ऽपेहि मनस्पाप किम् अशस्तानि शंससि ।  
(अव्श्_६,४५।१च्) परेहि न त्वा कामये वृक्षां वनानि सं चर गृहेषु गोषु मे मनः ॥१॥  
  
(अव्श्_६,४५।२अ) अवशसा निःशसा यत् पराशसोपारिम जाग्रतो यत् स्वपन्तः ।  
(अव्श्_६,४५।२च्) अग्निर् विश्वान्य् अप दुष्कृतान्य् अजुष्टान्य् आरे अस्मद् दधातु ॥२॥  
  
(अव्श्_६,४५।३अ) यद् इन्द्र ब्रह्मणस् पते ऽपि मृषा चरामसि ।  
(अव्श्_६,४५।३च्) प्रचेता न आङ्गिरसो दुरितात् पात्व् अंहसः ॥३॥  
  
  
  
(अव्श्_६,४६।१अ) यो न जीवो ऽसि न मृतो देवानाम् अमृतगर्भो ऽसि स्वप्न ।  
(अव्श्_६,४६।१च्) वरुणानी ते माता यमः पिताररुर् नामासि ॥१॥  
  
(अव्श्_६,४६।२अ) विद्म ते स्वप्न जनित्रं देवजामीनां पुत्रो ऽसि यमस्य करणः ।  
(अव्श्_६,४६।२च्) अन्तको ऽसि मृत्युर् असि तं त्वा स्वप्न तथा सं विद्म स नः स्वप्न दुष्वप्न्यात् पाहि ॥२॥  
  
(अव्श्_६,४६।३अ) यथा कलां यथा शफं यथर्णं सन्नयन्ति ।  
(अव्श्_६,४६।३च्) एवा दुष्वप्न्यं सर्वं द्विषते सं नयामसि ॥३॥  
  
  
  
(अव्श्_६,४७।१अ) अग्निः प्रातःसवने पात्व् अस्मान् वैश्वानरो विश्वकृद् विश्वशम्भूः ।  
(अव्श्_६,४७।१च्) स नः पावको द्रविणे दधात्व् आयुष्मन्तः सहभक्षाः स्याम ॥१॥  
  
(अव्श्_६,४७।२अ) विश्वे देवा मरुत इन्द्रो अस्मान् अस्मिन् द्वितीये सवने न जह्युः ।  
(अव्श्_६,४७।२च्) आयुष्मन्तः प्रियम् एषां वदन्तो वयं देवानां सुमतौ स्याम ॥२॥  
  
(अव्श्_६,४७।३अ) इदं तृतीयं सवनं कवीनाम् ऋतेन ये चमसम् ऐरयन्त ।  
(अव्श्_६,४७।३च्) ते सौधन्वनाः स्वर् आनशानाः स्विष्टिं नो अभि वस्यो नयन्तु ॥३॥  
  
  
  
(अव्श्_६,४८।१अ) श्येनो ऽसि गायत्रछन्दा अनु त्वा रभे ।  
(अव्श्_६,४८।१च्) स्वस्ति मा सं वहास्य यज्ञस्योदृचि स्वाहा ॥१॥  
  
(अव्श्_६,४८।२अ) ऋभुर् असि जगछन्दा अनु त्वा रभे ।  
(अव्श्_६,४८।२च्) स्वस्ति मा सं वहास्य यज्ञस्योदृचि स्वाहा ॥२॥  
  
(अव्श्_६,४८।३अ) वृषासि त्रिष्टुप्छन्दा अनु त्वा रभे ।  
(अव्श्_६,४८।३च्) स्वस्ति मा सं वहास्य यज्ञस्योदृचि स्वाहा ॥३॥  
  
  
  
(अव्श्_६,४९।१अ) नहि ते अग्ने तन्वः क्रूरम् आनंश मर्त्यः ।  
(अव्श्_६,४९।१च्) कपिर् बभस्ति तेजनं स्वं जरायु गौर् इव ॥१॥  
  
(अव्श्_६,४९।२अ) मेष इव वै सं च वि चोर्व् अच्यसे यद् उत्तरद्राव् उपरश् च खादतः ।  
(अव्श्_६,४९।२च्) शीर्ष्णा शिरो ऽप्ससाप्सो अर्दयन्न् अंशून् बभस्ति हरितेभिर् आसभिः ॥२॥  
  
(अव्श्_६,४९।३अ) सुपर्णा वाचम् अक्रतोप द्यव्य् आखरे कृष्णा इषिरा अनर्तिषुः ।  
(अव्श्_६,४९।३च्) नि यन् नियन्ति उपरस्य निष्कृतिं पुरू रेतो दधिरे सूर्यश्रितः ॥३॥  
  
  
  
(अव्श्_६,५०।१अ) हतं तर्दं समङ्कम् आखुम् अश्विना छिन्तं शिरो अपि पृष्टीः शृणीतम् ।  
(अव्श्_६,५०।१च्) यवान् नेद् अदान् अपि नह्यतं मुखम् अथाभयं कृणुतं धान्याय ॥१॥  
  
(अव्श्_६,५०।२अ) तर्द है पतङ्ग है जभ्य हा उपक्वस ।  
(अव्श्_६,५०।२च्) ब्रह्मेवासंस्थितं हविर् अनदन्त इमान् यवान् अहिंसन्तो अपोदित ॥२॥  
  
(अव्श्_६,५०।३अ) तर्दापते वघापते तृष्टजम्भा आ शृणोत मे ।  
(अव्श्_६,५०।३च्) य आरण्या व्यद्वरा ये के च स्थ व्यद्वरास् तान्त् सर्वान् जम्भयामसि ॥३॥  
  
  
  
(अव्श्_६,५१।१अ) वायोः पूतः पवित्रेण प्रत्यङ् सोमो अति द्रुतः ।  
(अव्श्_६,५१।१च्) इन्द्रस्य युजः सखा ॥१॥  
  
(अव्श्_६,५१।२अ) आपो अस्मान् मातरः सूदयन्तु घृतेन नो घृतप्वः पुनन्तु ।  
(अव्श्_६,५१।२च्) विश्वं हि रिप्रं प्रवहन्ति देवीर् उद् इद् आभ्यः शुचिर् आ पूत एमि ॥२॥  
  
(अव्श्_६,५१।३अ) यत् किं चेदं वरुण दैव्ये जने ऽभिद्रोहं मनुष्याश् चरन्ति ।  
(अव्श्_६,५१।३च्) अचित्त्या चेत् तव धर्म युयोपिम मा नस् तस्माद् एनसो देव रीरिषः ॥३॥  
  
  
(अव्श्_६,५२।१अ) उत् सूर्यो दिव एति पुरो रक्षांसि निजूर्वन् ।  
(अव्श्_६,५२।१च्) आदित्यः पर्वतेभ्यो विश्वदृष्टो अदृष्टहा ॥१॥  
  
(अव्श्_६,५२।२अ) नि गावो गोष्ठे असदन् नि मृगासो अविक्षत ।  
(अव्श्_६,५२।२च्) न्य् ऊर्मयो नदीनं न्य् अदृष्टा अलिप्सत ॥२॥  
  
(अव्श्_६,५२।३अ) आयुर्ददं विपश्चितं श्रुतां कण्वस्य वीरुधम् ।  
(अव्श्_६,५२।३च्) आभारिषं विश्वभेषजीम् अस्यादृष्टान् नि शमयत् ॥३॥  
  
  
  
(अव्श्_६,५३।१अ) द्यौश् च म इदं पृथिवी च प्रचेतसौ शुक्रो बृहन् दक्षिणया पिपर्तु ।  
(अव्श्_६,५३।१च्) अनु स्वधा चिकितां सोमो अग्निर् वायुर् नः पातु सविता भगश् च ॥१॥  
  
(अव्श्_६,५३।२अ) पुनः प्राणः पुनर् आत्मा न ऐतु पुनश् चक्षुः पुनर् असुर् न ऐतु ।  
(अव्श्_६,५३।२च्) वैश्वानरो नो अदब्धस् तनूपा अन्तस् तिष्ठाति दुरितानि विश्वा ॥२॥  
  
(अव्श्_६,५३।३अ) सं वर्चसा पयसा सं तनूभिर् अगन्महि मनसा सं शिवेन ।  
(अव्श्_६,५३।३च्) त्वष्टा नो अत्र वरीयः कृणोत्व् अनु नो मार्ष्टु तन्वो यद् विरिष्टम् ॥३॥  
  
  
(अव्श्_६,५४।१अ) इदं तद् युज उत्तरम् इन्द्रं शुम्भाम्य् अष्टये ।  
(अव्श्_६,५४।१च्) अस्य क्षत्रं श्रियं महीं वृष्टिर् इव वर्धया तृणम् ॥१॥  
  
(अव्श्_६,५४।२अ) अस्मै क्षत्रम् अग्नीषोमाव् अस्मै धारयतं रयिम् ।  
(अव्श्_६,५४।२च्) इमं राष्ट्रस्याभीवर्गे कृणुतम् युज उत्तरम् ॥२॥  
  
(अव्श्_६,५४।३अ) सबन्धुश् चासबन्धुश् च यो अस्मां अभिदासति ।  
(अव्श्_६,५४।३च्) सर्वं तं रन्धयासि मे यजमानाय सुन्वते ॥३॥  
  
  
  
(अव्श्_६,५५।१अ) ये पन्थानो बहवो देवयाना अन्तरा द्यावापृथिवी सञ्चरन्ति ।  
(अव्श्_६,५५।१च्) तेषाम् अज्यानिं यतमो वहाति तस्मै मा देवाः परि दत्तेह सर्वे ॥१॥  
  
(अव्श्_६,५५।२अ) ग्रीष्मो हेमन्तः शिशिरो वसन्तः शरद् वर्षाः स्विते नो दधात ।  
(अव्श्_६,५५।२च्) आ नो गोषु भजता प्रजायां निवात इद् वः शरणे स्याम ॥२॥  
  
(अव्श्_६,५५।३अ) इदावत्सराय परिवत्सराय संवत्सराय कृणुता बृहन् नमः ।  
(अव्श्_६,५५।३च्) तेषां वयं सुमतौ यज्ञियानाम् अपि भद्रे सौ मनसे स्याम ॥३॥  
  
  
  
(अव्श्_६,५६।१अ) मा नो देवा अहिर् वधीत् सतोकान्त् सहपुरुषान् ।  
(अव्श्_६,५६।१च्) सम्यतं न वि ष्परद् व्यात्तं न सं यमन् नमो देवजनेभ्यः ।  
  
(अव्श्_६,५६।२अ) नमो ऽस्त्व् असिताय नमस् तिरश्चिराजये ।  
(अव्श्_६,५६।२च्) स्वजाय बभ्रवे नमो नमो देवजनेभ्यः ॥२॥  
  
(अव्श्_६,५६।३अ) सं ते हन्मि दता दतः सम् उ ते हन्वा हनू ।  
(अव्श्_६,५६।३च्) सं ते जिह्वया जिह्वां सम् व् आस्नाह आस्यम् ॥३॥  
  
  
  
(अव्श्_६,५७।१अ) इदम् इद् वा उ भेषजम् इदं रुद्रस्य भेषजम् ।  
(अव्श्_६,५७।१च्) येनेषुम् एकतेजनां शतशल्याम् अपब्रवत् ॥१॥  
  
(अव्श्_६,५७।२अ) जालाषेणाभि षिञ्चत जालाषेणोप सिञ्चत ।  
(अव्श्_६,५७।२च्) जालाषम् उग्रं भेषजं तेन नो मृड जीवसे ॥२॥  
  
(अव्श्_६,५७।३अ) शं च नो मयश् च नो मा च नः किं चनाममत् ।  
(अव्श्_६,५७।३च्) क्षमा रपो विश्वं नो अस्तु भेषजं सर्वं नो अस्तु भेषजम् ॥३॥  
  
  
  
(अव्श्_६,५८।१अ) यशसं मेन्द्रो मघवान् कृणोतु यशसं द्यावापृथिवी उभे इमे ।  
(अव्श्_६,५८।१च्) यशसं मा देवः सविता कृणोतु प्रियो दातुर् दक्षिणाया इह स्याम् ॥१॥  
  
(अव्श्_६,५८।२अ) यथेन्द्रो द्यावापृथिव्योर् यशस्वान् यथाप ओषधीषु यशस्वतीः ।  
(अव्श्_६,५८।२च्) एवा विश्वेषु देवेषु वयं सर्वेषु यशसः स्याम ॥२॥  
  
(अव्श्_६,५८।३अ) यशा इन्द्रो यशा अग्निर् यशाः सोमो अजायत ।  
(अव्श्_६,५८।३च्) यशा विश्वस्य भूतस्याहम् अस्मि यशस्तमः ॥३॥  
  
  
  
(अव्श्_६,५९।१अ) अनडुद्भ्यस् त्वं प्रथमं धेनुभ्यस् त्वम् अरुन्धति ।  
(अव्श्_६,५९।१च्) अधेनवे वयसे शर्म यछ चतुष्पदे ॥१॥  
  
(अव्श्_६,५९।२अ) शर्म यछत्व् ओषधिः सह देवीर् अरुन्धती ।  
(अव्श्_६,५९।२च्) करत् पयस्वन्तं गोष्ठम् अयक्ष्मां उत पूरुषान् ॥२॥  
  
(अव्श्_६,५९।३अ) विश्वरूपां सुभगाम् अछावदामि जीवलाम् ।  
(अव्श्_६,५९।३च्) सा नो रुद्रस्यास्तां हेतिं दूरं नयतु गोभ्यः ॥३॥  
  
  
  
(अव्श्_६,६०।१अ) अयम् आ यात्य् अर्यमा पुरस्ताद् विषितस्तुपः ।  
(अव्श्_६,६०।१च्) अस्या इछन्न् अग्रुवै पतिम् उत जायाम् अजानये ॥१॥  
  
(अव्श्_६,६०।२अ) अश्रमद् इयम् अर्यमन्न् अन्यासां समनं यती ।  
(अव्श्_६,६०।२च्) अङ्गो न्व् अर्यमन्न् अस्या अन्याः समनम् आयति ॥२॥  
  
(अव्श्_६,६०।३अ) धाता दाधार पृथिवीम् धाता द्याम् उत सूर्यम् ।  
(अव्श्_६,६०।३च्) धातास्या अग्रुवै पतिम् दधातु प्रतिकाम्यम् ॥३॥  
  
  
  
(अव्श्_६,६१।१अ) मह्यम् आपो मधुमद् एरयन्तां मह्यं सूरो अभरज् ज्योतिषे कम् ।  
(अव्श्_६,६१।१च्) मह्यं देवा उत विश्वे तपोजा मह्यं देवः सविता व्यचो धात् ॥१॥  
  
(अव्श्_६,६१।२अ) अहं विवेच पृथिवीम् उत द्याम् अहम् ऋतूंर् अजनयं सप्त साकम् ।  
(अव्श्_६,६१।२च्) अहं सत्यम् अनृतं यद् वदाम्य् अहं दैवीं परि वाचम् विशश् च ॥२॥  
  
(अव्श्_६,६१।३अ) अहं जजान पृथिवीम् उत द्याम् अहम् ऋतूंर् अजनयं सप्त सिन्धून् ।  
(अव्श्_६,६१।३च्) अहं सत्वम् अनृतं यद् वदामि यो अग्नीषोमाव् अजुषे सखाया ॥३॥  
  
  
  
(अव्श्_६,६२।१अ) वैश्वानरो रश्मिभिर् नः पुनातु वातः प्राणेनेषिरो नभोभिः ।  
(अव्श्_६,६२।१च्) द्यावापृथिवी पयसा पयस्वती ऋतावरी यज्ञिये न पुनीताम् ॥१॥  
  
(अव्श्_६,६२।२अ) वैश्वानरीं सूनृताम् आ रभध्वं यस्या आशास् तन्वो वीतपृष्ठाः ।  
(अव्श्_६,६२।२च्) तया गृणन्तः सधमादेषु वयं स्याम पतयो रयीनाम् ॥२॥  
  
(अव्श्_६,६२।३अ) वैश्वानरीं वर्चस आ रभध्वं शुद्धा भवन्तः शुचयः पावकाः ।  
(अव्श्_६,६२।३च्) इहेडया सधमादं मदन्तो ज्योक् पश्येम सूर्यम् उच्चरन्तम् ॥३॥  
  
  
  
(अव्श्_६,६३।१अ) यत् ते देवी निरृतिर् आबबन्ध दाम ग्रीवास्व् अविमोक्यं यत् ।  
(अव्श्_६,६३।१च्) तत् ते वि ष्याम्य् आयुषे वर्चसे बलायादोमदम् अन्नम् अद्धि प्रसूतः ॥१॥  
  
(अव्श्_६,६३।२अ) नमो ऽस्तु ते निरृते तिग्मतेजो ऽयस्मयान् वि चृता बन्धपाशान् ।  
(अव्श्_६,६३।२च्) यमो मह्यम् पुनर् इत् त्वाम् ददाति तस्मै यमाय नमो अस्तु मृत्यवे ॥२॥  
  
(अव्श्_६,६३।३अ) अयस्मये द्रुपदे बेधिष इहाभिहितो मृत्युभिर् ये सहस्रम् ।  
(अव्श्_६,६३।३च्) यमेन त्वं पितृभिः संविदान उत्तमं नाकम् अधि रोहयेमम् ॥३॥  
  
(अव्श्_६,६३।४अ) संसम् इद् युवसे वृषन्न् अग्ने विश्वान्य् अर्य आ ।  
(अव्श्_६,६३।४च्) इडस् पदे सम् इध्यसे स नो वसून्य् आ भर ॥४॥  
  
  
  
(अव्श्_६,६४।१अ) सं जानीध्वं सं पृच्यध्वं सं वो मनांसि जानताम् ।  
(अव्श्_६,६४।१च्) देवा भागं यथा पूर्वे सम्जानाना उपासते ॥१॥  
  
(अव्श्_६,६४।२अ) समानो मन्त्रः समितिः समानी समानं व्रतं सह चित्तम् एषाम् ।  
(अव्श्_६,६४।२च्) समानेन वो हविषा जुहोमि समानं चेतो अभिसंविशध्वम् ॥२॥  
  
(अव्श्_६,६४।३अ) समानी व आकूतिः समाना हृदयानि वः ।  
(अव्श्_६,६४।३च्) समानम् अस्तु वो मनः यथा वः सुसहासति ॥३॥  
  
  
  
(अव्श्_६,६५।१अ) अव मन्युर् अवायताव बाहू मनोयुजा ।  
(अव्श्_६,६५।१च्) पराशर त्वं तेषाम् पराञ्चं शुष्मम् अर्दयाधा नो रयिम् आ कृधि ॥१॥  
  
(अव्श्_६,६५।२अ) निर्हस्तेभ्यो नैर्हस्तम् यं देवाः शरुम् अस्यथ ।  
(अव्श्_६,६५।२च्) वृश्चामि शत्रूणां बाहून् अनेन हविषा ऽहम् ॥२॥  
  
(अव्श्_६,६५।३अ) इन्द्रश् चकार प्रथमं नैर्हस्तम् असुरेभ्यः ।  
(अव्श्_६,६५।३च्) जयन्तु सत्वानो मम स्थिरेणेन्द्रेण मेदिना ॥३॥  
  
  
  
(अव्श्_६,६६।१अ) निर्हस्तः शत्रुर् अभिदासन्न् अस्तु ये सेनाभिर् युधम् आयन्त्य् अस्मान् ।  
(अव्श्_६,६६।१च्) सम् अर्पयेन्द्र महता वधेन द्रात्व् एषाम् अघहारो विविद्धः ॥१॥  
  
(अव्श्_६,६६।२अ) आतन्वाना आयछन्तो ऽस्यन्तो ये च धावथ ।  
(अव्श्_६,६६।२च्) निर्हस्ताः शत्रवः स्थनेन्द्रो वो ऽद्य पराशरीत् ॥२॥  
  
(अव्श्_६,६६।३अ) निर्हस्ताः सन्तु शत्रवो ऽङ्गैषां म्लापयामसि ।  
(अव्श्_६,६६।३च्) अथैषाम् इन्द्र वेदांसि शतशो वि भजामहै ॥३॥  
  
  
(अव्श्_६,६७।१अ) परि वर्त्मानि सर्वत इन्द्रः पूषा च सस्रतुः ।  
(अव्श्_६,६७।१च्) मुह्यन्त्व् अद्यामूः सेना अमित्राणां परस्तराम् ॥१॥  
  
(अव्श्_६,६७।२अ) मूढा अमित्राश् चरताशीर्षाण इवाहयः ।  
(अव्श्_६,६७।२च्) तेषां वो अग्निमूढानाम् इन्द्रो हन्तु वरंवरम् ॥२॥  
  
(अव्श्_६,६७।३अ) ऐषु नह्य वृषाजिनं हरिणस्य भियं कृधि ।  
(अव्श्_६,६७।३च्) पराङ् अमित्र एषत्व् अर्वाची गौर् उपेषतु ॥३॥  
  
  
  
(अव्श्_६,६८।१अ) आयम् अगन्त् सविता क्षुरेणोष्णेन वाय उदकेनेहि ।  
(अव्श्_६,६८।१च्) आदित्या रुद्रा वसव उन्दन्तु सचेतसः सोमस्य राज्ञो वपत प्रचेतसः ॥१॥  
  
(अव्श्_६,६८।२अ) अदितिः श्मश्रु वपत्व् आप उन्दन्तु वर्चसा ।  
(अव्श्_६,६८।२च्) चिकित्सतु प्रजापतिर् दीर्घायुत्वाय चक्षसे ॥२॥  
  
(अव्श्_६,६८।३अ) येनावपत् सविता क्षुरेण सोमस्य राज्ञो वरुणस्य विद्वान् ।  
(अव्श्_६,६८।३च्) तेन ब्रह्माणो वपतेदम् अस्य गोमान् अश्ववान् अयम् अस्तु प्रजावान् ॥३॥  
  
  
  
(अव्श्_६,६९।१अ) गिराव् अरगराटेषु हिरन्ये गोषु यद् यशः ।  
(अव्श्_६,६९।१च्) सुरायां सिच्यमानायां कीलाले मधु तन् मयि ॥१॥  
  
(अव्श्_६,६९।२अ) अश्विना सारघेण मा मधुनाङ्क्तं शुभस् पती ।  
(अव्श्_६,६९।२च्) यथा भर्गस्वतीं वाचम् आवदानि जनां अनु ॥२॥  
  
(अव्श्_६,६९।३अ) मयि वर्चो अथो यशो ऽथो यज्ञस्य यत् पयः ।  
(अव्श्_६,६९।३च्) तन् मयि प्रजापतिर् दिवि द्याम् इव दृंहतु ॥३॥  
  
  
  
(अव्श्_६,७०।१अ) यथा मांसम् यथा सुरा यथाक्षा अधिदेवने ।  
(अव्श्_६,७०।१च्) यथा पुंसो वृषण्यत स्त्रियां निहन्यते मनः ।  
(अव्श्_६,७०।१ए) एवा ते अघ्न्ये मनो ऽधि वत्से नि हन्यताम् ॥१॥  
  
(अव्श्_६,७०।२अ) यथा हस्ती हस्तिन्याः पदेन पदम् उद्युजे ।  
(अव्श्_६,७०।२च्) यथा पुंसो वृषण्यत स्त्रियां निहन्यते मनः ।  
(अव्श्_६,७०।२ए) एवा ते अघ्न्ये मनो ऽधि वत्से नि हन्यताम् ॥२॥  
  
(अव्श्_६,७०।३अ) यथा प्रधिर् यथोपधिर् यथा नभ्यं प्रधाव् अधि ।  
(अव्श्_६,७०।३च्) यथा पुंसो वृषण्यत स्त्रियां निहन्यते मनः ।  
(अव्श्_६,७०।३ए) एवा ते अघ्न्ये मनो ऽधि वत्से नि हन्यताम् ॥३॥  
  
  
  
(अव्श्_६,७१।१अ) यद् अन्नम् अद्मि बहुधा विरूपं हिरण्यम् अश्वम् उत गाम् अजाम् अविम् ।  
(अव्श्_६,७१।१च्) यद् एव किं च प्रतिजग्रहाहम् अग्निष् टद् धोता सुहुतं कृनोतु ॥१॥  
  
(अव्श्_६,७१।२अ) यन् मा हुतम् अहुतम् आजगाम दत्तं पितृभिर् अनुमतं मनुष्यैः ।  
(अव्श्_६,७१।२च्) यस्मान् मे मन उद् इव रारजीत्य् अग्निष् टद् धोता सुहुतं कृणोतु ॥२॥  
  
(अव्श्_६,७१।३अ) यद् अन्नम् अद्म्य् अनृतेन देवा दास्यन्न् अदास्यन्न् उत सङ्गृणामि ।  
(अव्श्_६,७१।३च्) वैश्वानरस्य महतो महिम्ना शिवं मह्यं मधुमद् अस्त्व् अन्नम् ॥३॥  
  
  
  
(अव्श्_६,७२।१अ) यथासितः प्रथयते वशाम् अनु वपूंषि कृण्वन्न् असुरस्य मायया ।  
(अव्श्_६,७२।१च्) एवा ते शेपः सहसायम् अर्को ऽङ्गेनाङ्गं संसमकं कृणोतु ॥१॥  
  
(अव्श्_६,७२।२अ) यथा पसस् तायादरं वातेन स्थूलभं कृतम् ।  
(अव्श्_६,७२।२च्) यावत् परस्वतः पसस् तावत् ते वर्धतां पसः ॥२॥  
  
(अव्श्_६,७२।३अ) यावदङ्गीनं पारस्वतं हास्तिनं गार्दभम् च यत् ।  
(अव्श्_६,७२।३च्) यावद् अश्वस्य वाजिनस् तावत् ते वर्धतां पसः ॥३॥  
  
  
  
(अव्श्_६,७३।१अ) एह यातु वरुणः सोमो अग्निर् बृहस्पतिर् वसुभिर् एह यातु ।  
(अव्श्_६,७३।१च्) अस्य श्रियम् उपसंयात सर्व उग्रस्य चेत्तुः सम्मनसः सजाताः ॥१॥  
  
(अव्श्_६,७३।२अ) यो वः शुष्मो हृदयेष्व् अन्तर् आकूतिर् या वो मनसि प्रविष्टा ।  
(अव्श्_६,७३।२च्) तान्त् सीवयामि हविषा घृतेन मयि सजाता रमतिर् वो अस्तु ॥२॥  
  
(अव्श्_६,७३।३अ) इहैव स्त माप याताध्य् अस्मत् पूषा परस्ताद् अपथम् वः कृणोतु ।  
(अव्श्_६,७३।३च्) वास्तोष् पतिर् अनु वो जोहवीतु मयि सजाता रमतिः वो अस्तु ॥३॥  
  
  
  
(अव्श्_६,७४।१अ) सं वः पृच्यन्तां तन्वः सं मनांसि सम् उ व्रता ।  
(अव्श्_६,७४।१च्) सम् वो ऽयम् ब्रह्मणस् पतिर् भगः सं वो अजीगमत् ॥१॥  
  
(अव्श्_६,७४।२अ) सम्ज्ञपनं वो मनसो ऽथो सम्ज्ञपनम् हृदः ।  
(अव्श्_६,७४।२च्) अथो भगस्य यच् छ्रान्तं तेन सञ्ज्ञपयामि वः ॥२॥  
  
(अव्श्_६,७४।३अ) यथादित्या वसुभिः सम्बभूवुर् मरुद्भिर् उग्रा अहृणीयमानाः ।  
(अव्श्_६,७४।३च्) एवा त्रिणामन्न् अहृणीयमान इमान् जनान्त् सम्मनसस् कृधीह ॥३॥  
  
  
  
(अव्श्_६,७५।१अ) निर् अमुं नुद ओकसः सपत्नो यः पृतन्यति ।  
(अव्श्_६,७५।१च्) नैर्बाध्येन हविषेन्द्र एनं पराशरीत् ॥१॥  
  
(अव्श्_६,७५।२अ) परमां तं परावतम् इन्द्रो नुदतु वृत्रहा ।  
(अव्श्_६,७५।२च्) यतो न पुनर् आयति शश्वतीभ्यः समाभ्यः ॥२॥  
  
(अव्श्_६,७५।३अ) एतु तिस्रः परावत एतु पञ्च जनां अति ।  
(अव्श्_६,७५।३च्) एतु तिस्रो ऽति रोचना यतो न पुनर् आयति ।  
(अव्श्_६,७५।३ए) शश्वतीभ्यः समाभ्यो यावत् सूर्यो असद् दिवि ॥३॥  
  
  
  
(अव्श्_६,७६।१अ) य एनं परिषीदन्ति समादधति चक्षसे ।  
(अव्श्_६,७६।१च्) सम्प्रेद्धो अग्निर् जिह्वाभिर् उद् एतु हृदयाद् अधि ॥१॥  
  
(अव्श्_६,७६।२अ) अग्नेः साम्तपनस्याहम् आयुषे पदम् आ रभे ।  
(अव्श्_६,७६।२च्) अद्धातिर् यस्य पश्यति धूमम् उद्यन्तम् आस्यतः ॥२॥  
  
(अव्श्_६,७६।३अ) यो अस्य समिधं वेद क्षत्रियेण समाहिताम् ।  
(अव्श्_६,७६।३च्) नाभिह्वारे पदं नि दधाति स मृत्यवे ॥३॥  
  
(अव्श्_६,७६।४अ) नैनं घ्नन्ति पर्यायिणो न सन्नां अव गछति ।  
(अव्श्_६,७६।४च्) अग्नेर् यः क्षत्रियो विद्वान् नाम गृह्नाति आयुषे ॥४॥  
  
  
  
(अव्श्_६,७७।१अ) अस्थाद् द्यौर् अस्थात् पृथिव्य् अस्थाद् विश्वम् इदं जगत् ।  
(अव्श्_६,७७।१च्) आस्थाने पर्वता अस्थु स्थाम्न्य् अश्वां अतिष्ठिपम् ॥१॥  
  
(अव्श्_६,७७।२अ) य उदानत् परायणं य उदानण् न्यायनम् ।  
(अव्श्_६,७७।२च्) आवर्तनम् निवर्तनं यो गोपा अपि तं हुवे ॥२॥  
  
(अव्श्_६,७७।३अ) जातवेदो नि वर्तय शतं ते सन्त्व् आवृतः ।  
(अव्श्_६,७७।३च्) सहस्रं त उपावृतस् ताभिर् नः पुनर् आ कृधि ॥३॥  
  
  
  
(अव्श्_६,७८।१अ) तेन भूतेन हविषायम् आ प्यायतां पुनः ।  
(अव्श्_६,७८।१च्) जायाम् याम् अस्मा आवाक्षुस् ताम् रसेनाभि वर्धताम् ॥१॥  
  
(अव्श्_६,७८।२अ) अभि वर्धतां पयसाभि राष्ट्रेण वर्धताम् ।  
(अव्श्_६,७८।२च्) रय्या सहस्रवर्चसेमौ स्ताम् अनुपक्षितौ ॥२॥  
  
(अव्श्_६,७८।३अ) त्वष्टा जायाम् अजनयत् त्वष्टास्यै त्वां पतिम् ।  
(अव्श्_६,७८।३च्) त्वष्टा सहस्रम् आयुंषि दीर्घम् आयुः कृणोतु वाम् ॥३॥  
  
  
  
(अव्श्_६,७९।१अ) अयं नो नभसस् पतिः संस्फानो अभि रक्षतु ।  
(अव्श्_६,७९।१च्) असमातिम् गृहेषु नः ॥१॥  
  
(अव्श्_६,७९।२अ) त्वं नो नभसस् पते ऊर्जं गृहेसु धारय ।  
(अव्श्_६,७९।२च्) आ पुष्टम् एत्व् आ वसु ॥२॥  
  
(अव्श्_६,७९।३अ) देव संस्फान सहस्रापोषस्येशिषे ।  
(अव्श्_६,७९।३च्) तस्य नो रास्व तस्य नो धेहि तस्य ते भक्तिवाम्सः स्याम ॥३॥  
  
  
  
(अव्श्_६,८०।१अ) अन्तरिक्षेण पतति विश्वा भूतावचाकशत् ।  
(अव्श्_६,८०।१च्) शुनो दिव्यस्य यन् महस् तेना ते हविषा विधेम ॥१॥  
  
(अव्श्_६,८०।२अ) ये त्रयः कालकाञ्जा दिवि देवा इव श्रिताः ।  
(अव्श्_६,८०।२च्) तान्त् सर्वान् अह्व ऊतये ऽस्मा अरिष्टतातये ॥२॥  
  
(अव्श्_६,८०।३अ) अप्सु ते जन्म दिवि ते सधस्थं समुद्रे अन्तर् महिमा ते पृथिव्याम् ।  
(अव्श्_६,८०।३च्) शुनो दिव्यस्य यन् महस् तेना ते हविषा विधेम ॥३॥  
  
  
  
(अव्श्_६,८१।१अ) यन्तासि यछसे हस्ताव् अप रक्षांसि सेधसि ।  
(अव्श्_६,८१।१च्) प्रजां धनं च गृह्णानः परिहस्तो अभूद् अयम् ॥१॥  
  
(अव्श्_६,८१।२अ) परिहस्त वि धारय योनिं गर्भाय धातवे ।  
(अव्श्_६,८१।२च्) मर्यादे पुत्रम् आ धेहि तं त्वम् आ गमयागमे ॥२॥  
  
(अव्श्_६,८१।३अ) यं परिहस्तम् अबिभर् अदितिः पुत्रकाम्या ।  
(अव्श्_६,८१।३च्) त्वष्टा तम् अस्या आ बध्नाद् यथा पुत्रं जनाद् ॥३॥  
  
  
  
(अव्श्_६,८२।१अ) आगछत आगतस्य नाम गृह्णाम्य् आयतः ।  
(अव्श्_६,८२।१च्) इन्द्रस्य वृत्रघ्नो वन्वे वासवस्य शतक्रतोः ॥१॥  
  
(अव्श्_६,८२।२अ) येन सूर्यां सावित्रीम् अश्विनोहतुः पथा ।  
(अव्श्_६,८२।२च्) तेन माम् अब्रवीद् भगो जयाम् आ वहताद् इति ॥२॥  
  
(अव्श्_६,८२।३अ) यस् ते ऽङ्कुशो वसुदानो बृहन्न् इन्द्र हिरण्ययः ।  
(अव्श्_६,८२।३च्) तेना जनियते जायां मह्यं धेहि शचीपते ॥३॥  
  
  
  
(अव्श्_६,८३।१अ) अपचितः प्र पतत सुपर्णो वसतेर् इव ।  
(अव्श्_६,८३।१च्) सूर्यः कृणोतु भेषजं चन्द्रमा वो ऽपोछतु ॥१॥  
  
(अव्श्_६,८३।२अ) एन्य् एका श्येन्य् एका कृष्णैका रोहिणी द्वे ।  
(अव्श्_६,८३।२च्) सर्वासाम् अग्रभं नामावीरघ्नीर् अपेतन ॥२॥  
  
(अव्श्_६,८३।३अ) असूतिका रामायण्य् अपचित् प्र पतिष्यति ।  
(अव्श्_६,८३।३च्) ग्लौर् इतः प्र पतिष्यति स गलुन्तो नशिष्यति ॥३॥  
  
(अव्श्_६,८३।४अ) वीहि स्वाम् आहुतिं जुषानो मनसा स्वाहा मनसा यद् इदं जुहोमि ॥४॥  
  
  
  
(अव्श्_६,८४।१अ) यस्यास् त आसनि घोरे जुहोम्य् एषां बद्धानाम् अवसर्जनाय कम् ।  
(अव्श्_६,८४।१च्) भूमिर् इति त्वाभिप्रमन्वते जना निरृतिर् इति त्वाहं परि वेद सर्वतः ॥१॥  
  
(अव्श्_६,८४।२अ) भूते हविष्मती भवैष ते भागो यो अस्मासु ।  
(अव्श्_६,८४।२च्) मुञ्चेमान् अमून् एनसः स्वाहा ॥२॥  
  
(अव्श्_६,८४।३अ) एवो ष्व् अस्मन् निरृते ऽनेहा त्वम् अयस्मयान् वि चृता बन्धपाशान् ।  
(अव्श्_६,८४।३च्) यमो मह्यं पुनर् इत् त्वां ददाति तस्मै यमाय नमो अस्तु मृत्यवे ॥३॥  
  
(अव्श्_६,८४।४अ) अयस्मये द्रुपदे बेधिष इहाभिहितो मृत्युभिर् ये सहस्रम् ।  
(अव्श्_६,८४।४च्) यमेन त्वं पितृभिः संविदान उत्तमं नाकम् अधि रोहयेमम् ॥४॥  
  
  
  
(अव्श्_६,८५।१अ) वरणो वारयाता अयं देवो वनस्पतिः ।  
(अव्श्_६,८५।१च्) यक्ष्मो यो अस्मिन्न् आविष्टस् तम् उ देवा अवीवरन् ॥१॥  
  
(अव्श्_६,८५।२अ) इन्द्रस्य वचसा वयं मित्रस्य वरुणस्य च ।  
(अव्श्_६,८५।२च्) देवानां सर्वेषां वाचा यक्ष्मं ते वारयामहे ॥२॥  
  
(अव्श्_६,८५।३अ) यथा वृत्र इमा आपस् तस्तम्भ विश्वधा यतीः ।  
(अव्श्_६,८५।३च्) एवा ते अग्निना यक्ष्मं वैश्वानरेण वारये ॥३॥  
  
  
  
(अव्श्_६,८६।१अ) वृषेन्द्रस्य वृषा दिवो वृसा पृथिव्या अयम् ।  
(अव्श्_६,८६।१च्) वृषा विश्वस्य भूतस्य त्वम् एकवृषो भव ॥१॥  
  
(अव्श्_६,८६।२अ) समुद्र ईशे स्रवताम् अग्निः पृथिव्या वशी ।  
(अव्श्_६,८६।२च्) चन्द्रमा नक्षत्राणाम् ईशे त्वम् एकवृषो भव ॥२॥  
  
(अव्श्_६,८६।३अ) सम्राड् अस्य् असुराणां ककुन् मनुष्यानाम् ।  
(अव्श्_६,८६।३च्) देवानाम् अर्धभाग् असि त्वम् एकवृषो भव ॥३॥  
  
  
  
(अव्श्_६,८७।१अ) आ त्वाहार्षम् अन्तर् अभूर् ध्रुवस् तिष्ठाविचाचलत् ।  
(अव्श्_६,८७।१च्) विशस् त्वा सर्वा वाञ्छन्तु मा त्वद् राष्ट्रम् अधि भ्रशत् ॥१॥  
  
(अव्श्_६,८७।२अ) इहैवैधि माप च्योष्ठाः पर्वत इवाविचाचलत् ।  
(अव्श्_६,८७।२च्) इन्द्र इवेह ध्रुवस् तिष्ठेह राष्ट्रम् उ धारय ॥२॥  
  
(अव्श्_६,८७।३अ) इन्द्र एतम् अदीधरत् ध्रुवं ध्रुवेण हविषा ।  
(अव्श्_६,८७।३च्) तस्मै सोमो अधि ब्रवद् अयं च ब्रह्मणस् पतिः ॥३॥  
  
  
  
(अव्श्_६,८८।१अ) ध्रुवा द्यौर् ध्रुवा पृथिवी ध्रुवं विश्वम् इदं जगत् ।  
(अव्श्_६,८८।१च्) ध्रुवासः पर्वता इमे ध्रुवो राजा विशाम् अयम् ॥१॥  
  
(अव्श्_६,८८।२अ) ध्रुवं ते राजा वरुणो ध्रुवम् देवो बृहस्पतिः ।  
(अव्श्_६,८८।२च्) ध्रुवं त इन्द्रश् चाग्निश् च राष्ट्रं धारयतां ध्रुवम् ॥२॥  
  
(अव्श्_६,८८।३अ) ध्रुवो ऽच्युतः प्र मृणीहि शत्रून् छत्रूयतो ऽधरान् पादयस्व ।  
(अव्श्_६,८८।३च्) सर्वा दिशः सम्मनसः सध्रीचीर् ध्रुवाय ते समितिः कल्पताम् इह ॥३॥  
  
  
  
(अव्श्_६,८९।१अ) इदं यत् प्रेण्यः शिरो दत्तं सोमेन वृष्ण्यम् ।  
(अव्श्_६,८९।१च्) ततः परि प्रजातेन हार्दिं ते शोचयामसि ॥१॥  
  
(अव्श्_६,८९।२अ) शोचयामसि ते हार्दिं शोचयामसि ते मनः ।  
(अव्श्_६,८९।२च्) वातं धूम इव सध्र्यङ् माम् एवान्व् एतु ये मनः ॥२॥  
  
(अव्श्_६,८९।३अ) मह्यं त्वा मित्रावरुणौ मह्यं देवी सरस्वती ।  
(अव्श्_६,८९।३च्) मह्यं त्वा मध्यं भूम्या उभाव् अन्तौ सम् अस्यताम् ॥३॥  
  
  
  
(अव्श्_६,९०।१अ) यां ते रुद्र इषुम् आस्यद् अङ्गेभ्यो हृदयाय च ।  
(अव्श्_६,९०।१च्) इदं ताम् अद्य त्वद् वयं विषूचीं वि वृहामसि ॥१॥  
  
(अव्श्_६,९०।२अ) यास् ते शतं धमनयो ऽङ्गान्य् अनु विष्ठिताः ।  
(अव्श्_६,९०।२च्) तासां ते सर्वासाम् वयं निर् विषाणि ह्वयामसि ॥२॥  
  
(अव्श्_६,९०।३अ) नमस् ते रुद्रास्यते नमः प्रतिहितायै ।  
(अव्श्_६,९०।३च्) नमो विसृज्यमानायै नमो निपतितायै ॥३॥  
  
  
  
(अव्श्_६,९१।१अ) इमं यवम् अष्टायोगैः षद्योगेभिर् अचर्कृषुः ।  
(अव्श्_६,९१।१च्) तेना ते तन्वो रपो ऽपाचीनम् अप व्यये ॥१॥  
  
(अव्श्_६,९१।२अ) न्यग् वातो वाति न्यक् तपति सूर्यः ।  
(अव्श्_६,९१।२च्) नीचीनम् अघ्न्या दुहे न्यग् भवतु ते रपः ॥२॥  
  
(अव्श्_६,९१।३अ) आप इद् वा उ भेषजीर् आपो अमीवचातनीः ।  
(अव्श्_६,९१।३च्) आपो विश्वस्य भेषजीस् तास् ते कृण्वन्तु भेषजम् ॥३॥  
  
  
  
(अव्श्_६,९२।१अ) वातरंहा भव वाजिन् युजमान इन्द्रस्य याहि प्रसवे मनोजवाः ।  
(अव्श्_६,९२।१च्) युञ्जन्तु त्वा मरुतो विश्ववेदस आ ते त्वस्ता पत्सु जवं दधातु ॥१॥  
  
(अव्श्_६,९२।२अ) जवस् ते अर्वन् निहितो गुहा यः श्येने वाते उत यो ऽचरत् परीत्तः ।  
(अव्श्_६,९२।२च्) तेन त्वं वाजिन् बलवान् बलेनाजिं जय समने परयिष्णुः ॥२॥  
  
(अव्श्_६,९२।३अ) तनूष् टे वाजिन् तन्वं नयन्ती वामम् अस्मभ्यं धावतु शर्म तुभ्यम् ।  
(अव्श्_६,९२।३च्) अह्रुतो महो धरुणाय देवो दिवीव ज्योतिः स्वम् आ मिमीयात् ॥३॥  
  
  
  
(अव्श्_६,९३।१अ) यमो मृत्युर् अघमारो निरृथो बभ्रुः शर्वो ऽस्ता नीलशिखण्डः ।  
(अव्श्_६,९३।१च्) देवजनाः सेनयोत्तस्थिवांसस् ते अस्माकं परि वृञ्जन्तु वीरान् ॥१॥  
  
(अव्श्_६,९३।२अ) मनसा होमैर् हरसा घृतेन शर्वायास्त्र उत राज्ञे भवाय ।  
(अव्श्_६,९३।२च्) नमस्येभ्यो नम एभ्यः कृणोम्य् अन्यत्रास्मद् अघविषा नयन्तु ॥२॥  
  
(अव्श्_६,९३।३अ) त्रायध्वं नो अघविषाभ्यो वधाद् विश्वे देवा मरुतो विश्ववेदसः ।  
(अव्श्_६,९३।३च्) अग्नीषोमा वरुणः पूतदक्षा वातापर्जन्ययोः सुमतौ स्याम ॥३॥  
  
  
  
(अव्श्_६,९४।१अ) सं वो मनांसि सं व्रता सम् आकूतीर् नमामसि ।  
(अव्श्_६,९४।१च्) अमी ये विव्रता स्थन तान् वः सं नमयामसि ॥१॥  
  
(अव्श्_६,९४।२अ) अहं गृभ्णामि मनसा मनांसि मम चित्तम् अनु चित्तेभिर् एत ।  
(अव्श्_६,९४।२च्) मम वशेषु हृदयानि वः कृणोमि मम यातम् अनुवर्त्मान एत ॥२॥  
  
(अव्श्_६,९४।३अ) ओते मे द्यावापृथिवी ओता देवी सरस्वती ।  
(अव्श्_६,९४।३च्) ओतौ म इन्द्रश् चाग्निश् च र्ध्यास्मेदं सरस्वति ॥३॥  
  
  
  
(अव्श्_६,९५।१अ) अश्वत्थो देवसदनस् तृतीयस्याम् इतो दिवि ।  
(अव्श्_६,९५।१च्) तत्रामृतस्य चक्षणम् देवाः कुष्ठम् अवन्वत ॥१॥  
  
(अव्श्_६,९५।२अ) हिरण्ययी नौर् अचरद् धिरण्यबन्धना दिवि ।  
(अव्श्_६,९५।२च्) तत्रामृतस्य पुष्पं देवाः कुष्ठम् अवन्वत ॥२॥  
  
(अव्श्_६,९५।३अ) गर्भो अस्य् ओषधीनां गर्भो हिमवताम् उत ।  
(अव्श्_६,९५।३च्) गर्भो विश्वस्य भूतस्येमं मे अगदं कृधि ॥३॥  
  
  
(अव्श्_६,९६।१अ) या ओषधयः सोमराज्ञीर् बह्वीः शतविचक्षणाः ।  
(अव्श्_६,९६।१च्) बृहस्पतिप्रसूतास् ता नो मुञ्चन्त्व् अंहसः ॥१॥  
  
(अव्श्_६,९६।२अ) मुञ्चन्तु मा शपथ्याद् अथो वरुण्याद् उत ।  
(अव्श्_६,९६।२च्) अथो यमस्य पड्वीशाद् विश्वस्माद् देवकिल्बिषात् ॥२॥  
  
(अव्श्_६,९६।३अ) यच् चक्षुषा मनसा यच् च वाचोपारिम जाग्रतो यत् स्वपन्तः ।  
(अव्श्_६,९६।३च्) सोमस् तानि स्वधया नः पुनातु ॥३॥  
  
  
  
(अव्श्_६,९७।१अ) अभिभूर् यज्ञो अभिभूर् अग्निर् अभिभूः सोमो अभिभूर् इन्द्रः ।  
(अव्श्_६,९७।१च्) अभ्य् अहं विश्वाः पृतना यथासान्य् एवा विधेमाग्निहोत्रा इदं हविः ॥१॥  
  
(अव्श्_६,९७।२अ) स्वधास्तु मित्रावरुणा विपश्चिता प्रजावत् क्षत्रं मधुनेह पिन्वतम् ।  
(अव्श्_६,९७।२च्) बाधेथां दूरं निरृतिं पराचैः कृतं चिद् एनः प्र मुमुक्तम् अस्मत् ॥२॥  
  
(अव्श्_६,९७।३अ) इमं वीरम् अनु हर्षध्वम् उग्रम् इन्द्रं सखायो अनु सं रभध्वम् ।  
(अव्श्_६,९७।३च्) ग्रामजितं गोजितं वज्रबाहुं जयन्तम् अज्म प्रमृणन्तम् ओजसा ॥३॥  
  
  
  
(अव्श्_६,९८।१अ) इन्द्रो जयाति न परा जयाता अधिराजो राजसु राजयातै ।  
(अव्श्_६,९८।१च्) चर्कृत्य ईड्यो वन्द्यश् चोपसद्यो नमस्य्श् भवेह ॥१॥  
  
(अव्श्_६,९८।२अ) त्वम् इन्द्राधिराजः श्रवस्युस् त्वं भूर् अभिभूतिर् जनानाम् ।  
(अव्श्_६,९८।२च्) त्वं दैवीर् विश इमा वि राजायुष्मत् क्षत्रम् अजरं ते अस्तु ॥२॥  
  
(अव्श्_६,९८।३अ) प्राच्या दिशस् त्वम् इन्द्रासि राजोतोदीच्या दिशो वृत्रहन् छत्रुहो ऽसि ।  
(अव्श्_६,९८।३च्) यत्र यन्ति स्रोत्यास् तज् जितं ते दक्षिणतो वृषभ एषि हव्यः ॥३॥  
  
  
  
(अव्श्_६,९९।१अ) अभि त्वेन्द्र वरिमतः पुरा त्वांहूरणाद् धुवे ।  
(अव्श्_६,९९।१च्) ह्वयाम्य् उग्रं चेत्तारं पुरुणामानम् एकजम् ॥१॥  
  
(अव्श्_६,९९।२अ) यो अद्य सेन्यो वधो जिघांसन् न उदीरते ।  
(अव्श्_६,९९।२च्) इन्द्रस्य तत्र बाहू समन्तं परि दद्मः ॥२॥  
  
(अव्श्_६,९९।३अ) परि दद्म इन्द्रस्य बाहू समन्तं त्रातुस् त्रायतां नः ।  
(अव्श्_६,९९।३च्) देव सवितः सोम राजन्त् सुमनसं मा कृणु स्वस्तये ॥३॥  
  
  
  
(अव्श्_६,१००।१अ) देवा अदुः सूर्यो द्यौर् अदात् पृथिव्य् अदात् ।  
(अव्श्_६,१००।१च्) तिस्रः सरस्वतिर् अदुः सचित्ता विषदूषणम् ॥१॥  
  
(अव्श्_६,१००।२अ) यद् वो देवा उपजीका आसिञ्चन् धन्वन्य् उदकम् ।  
(अव्श्_६,१००।२च्) तेन देवप्रसूतेनेदं दूषयता विषम् ॥२॥  
(अव्श्_६,१००।३अ) असुराणां दुहितासि सा देवानाम् असि स्वसा ।  
(अव्श्_६,१००।३च्) दिवस् पृथिव्याः सम्भूता सा चकर्थारसं विषम् ॥३॥  
  
  
  
(अव्श्_६,१०१।१अ) आ वृषायस्व श्वसिहि वर्धस्व प्रथयस्व च ।  
(अव्श्_६,१०१।१च्) यथाङ्गं वर्धतां शेपस् तेन योषितम् इज् जहि ॥१॥  
  
(अव्श्_६,१०१।२अ) येन कृषं वाजयन्ति येन हिन्वन्त्य् आतुरम् ।  
(अव्श्_६,१०१।२च्) तेनास्य ब्रह्मणस् पते धनुर् इवा तानया पसः ॥२॥  
  
(अव्श्_६,१०१।३अ) आहं तनोमि ते पसो अधि ज्याम् इव धन्वनि ।  
(अव्श्_६,१०१।३च्) क्रमस्व ऋष इव रोहितम् अनवग्लायता सदा ॥३॥  
  
  
  
(अव्श्_६,१०२।१अ) यथायं वाहो अश्विना समैति सं च वर्तते ।  
(अव्श्_६,१०२।१च्) एवा माम् अभि ते मनः समैतु सं च वर्तताम् ॥१॥  
  
(अव्श्_६,१०२।२अ) आहं खिदामि ते मनो राजाश्वः पृष्ट्याम् इव ।  
(अव्श्_६,१०२।२च्) रेष्मछिन्नम् यथा तृणं मयि ते वेष्टतां मनः ॥२॥  
  
(अव्श्_६,१०२।३अ) आञ्जनस्य मदुघस्य कुष्ठस्य नलदस्य च ।  
(अव्श्_६,१०२।३च्) तुरो भगस्य हस्ताभ्याम् अनुरोधनम् उद् भरे ॥३॥  
  
  
  
(अव्श्_६,१०३।१अ) सन्दानं वो बृहस्पतिः सन्दानं सविता करत् ।  
(अव्श्_६,१०३।१च्) सन्दानं मित्रो अर्यमा सन्दानं भगो अश्विना ॥१॥  
  
(अव्श्_६,१०३।२अ) सम् परमान्त् सम् अवमान् अथो सं द्यामि मध्यमान् ।  
(अव्श्_६,१०३।२च्) इन्द्रस् तान् पर्य् अहार् दाम्ना तान् अग्ने सं द्या त्वम् ॥२॥  
  
(अव्श्_६,१०३।३अ) अमी ये युधम् आयन्ति केतून् कृत्वानीकशः ।  
(अव्श्_६,१०३।३च्) इन्द्रस् तान् पर्य् अहार् दाम्न तान् अग्ने सं द्या त्वम् ॥३॥  
  
  
(अव्श्_६,१०४।१अ) आदानेन सन्दानेनामित्रान् आ द्यामसि ।  
(अव्श्_६,१०४।१च्) अपाना ये चैषां प्राणा असुनासून्त् सम् अछिदन् ॥१॥  
  
(अव्श्_६,१०४।२अ) इदम् आदानम् अकरं तपसेन्द्रेण संशितम् ।  
(अव्श्_६,१०४।२च्) अमित्रा ये ऽत्र नः सन्ति तान् अग्न आ द्या त्वम् ॥२॥  
  
(अव्श्_६,१०४।३अ) ऐनान् द्यताम् इन्द्राग्नी सोमो राजा च मेदिनौ ।  
(अव्श्_६,१०४।३च्) इन्द्रो मरुत्वान् आदानम् अमित्रेभ्यः कृणोतु नः ॥३॥  
  
  
  
(अव्श्_६,१०५।१अ) यथा मनो मनस्केतैः परापतत्य् आशुमत् ।  
(अव्श्_६,१०५।१च्) एवा त्वं कासे प्र पत मनसो ऽनु प्रवाय्यम् ॥१॥  
  
(अव्श्_६,१०५।२अ) यथा बाणः सुसंशितः परापतत्य् आशुमत् ।  
(अव्श्_६,१०५।२च्) एवा त्वं कासे प्र पत पृथिव्या अनु संवतम् ॥२॥  
  
(अव्श्_६,१०५।३अ) यथा सूर्यस्य रश्मयः परापतन्त्य् आशुमत् ।  
(अव्श्_६,१०५।३च्) एवा त्वं कासे प्र पत समुद्रस्यानु विक्षरम् ॥३॥  
  
  
  
(अव्श्_६,१०६।१अ) आयने ते परायने दूर्वा रोहन्तु पुष्पिणीः ।  
(अव्श्_६,१०६।१च्) उत्सो वा तत्र जायताम् ह्रदो वा पुण्डरीकवान् ॥१॥  
  
(अव्श्_६,१०६।२अ) अपाम् इदं न्ययनं समुद्रस्य निवेशनम् ।  
(अव्श्_६,१०६।२च्) मध्ये ह्रदस्य नो गृहाः पराचीना मुखा कृधि ॥२॥  
  
(अव्श्_६,१०६।३अ) हिमस्य त्वा जरायुणा शाले परि व्ययामसि ।  
(अव्श्_६,१०६।३च्) शीतह्रदा हि नो भुवो ऽग्निष् कृणोतु भेषजम् ॥३॥  
  
  
  
(अव्श्_६,१०७।१अ) विश्वजित् त्रायमाणायै मा परि देहि ।  
(अव्श्_६,१०७।१च्) त्रायमाणे द्विपाच् च सर्वं नो रक्ष चतुष्पाड् यच् च नः स्वम् ॥१॥  
  
(अव्श्_६,१०७।२अ) त्रायमाणे विश्वजिते मा परि देहि ।  
(अव्श्_६,१०७।२च्) विश्वजिद् द्विपाच् च सर्वं नो रक्ष चतुष्पाड् यच् च नः स्वम् ॥२॥  
  
(अव्श्_६,१०७।३अ) विश्वजित् कल्याण्यै मा परि देहि ।  
(अव्श्_६,१०७।३च्) कल्याणि द्विपाच् च सर्वं नो रक्ष चतुष्पाड् यच् च नः स्वम् ॥३॥  
  
(अव्श्_६,१०७।४अ) कल्याणि सर्वविदे मा परि देहि ।  
(अव्श्_६,१०७।४च्) सर्वविद् द्विपाच् च सर्वं नो रक्ष चतुष्पाड् यच् च नः स्वम् ॥४॥  
  
  
  
(अव्श्_६,१०८।१अ) त्वं नो मेधे प्रथमा गोभिर् अश्वेभिर् आ गहि ।  
(अव्श्_६,१०८।१च्) त्वं सूर्यस्य रश्मिभिस् त्वम् नो असि यज्ञिया ॥१॥  
  
(अव्श्_६,१०८।२अ) मेधाम् अहं प्रथमां ब्रह्मण्वतीं ब्रह्मजूताम् ऋषिष्टुताम् ।  
(अव्श्_६,१०८।२च्) प्रपीतां ब्रह्मचारिभिर् देवानाम् अवसे हुवे ॥२॥  
  
(अव्श्_६,१०८।३अ) यां मेधाम् ऋभवो विदुर् यां मेधाम् असुरा विदुः ।  
(अव्श्_६,१०८।३च्) ऋषयो भद्रां मेधां यां विदुस् तां मय्य् आ वेशयामसि ॥३॥  
  
(अव्श्_६,१०८।४अ) याम् ऋषयो भूतकृतो मेधां मेधाविनो विदुः ।  
(अव्श्_६,१०८।४च्) तया माम् अद्य मेधयाग्ने मेधाविनं कृणु ॥४॥  
  
(अव्श्_६,१०८।५अ) मेधां सायं मेधां प्रातर् मेधां मध्यन्दिनं परि ।  
(अव्श्_६,१०८।५च्) मेधां सूर्यस्य रश्मिभिर् वचसा वेशयामहे ॥५॥  
  
  
  
(अव्श्_६,१०९।१अ) पिप्पली क्षिप्तभेषज्य् उतातिविद्धभेषजी ।  
(अव्श्_६,१०९।१च्) तां देवाः सम् अकल्पयन्न् इयं जीवितवा अलम् ॥१॥  
  
(अव्श्_६,१०९।२अ) पिप्पल्यः सम् अवदन्तायतीर् जननाद् अधि ।  
(अव्श्_६,१०९।२च्) यं जीवम् अश्नवामहै न स रिष्याति पूरुषः ॥२॥  
  
(अव्श्_६,१०९।३अ) असुरास् त्वा न्य् अखनन् देवास् त्वोद् अवपन् पुनः ।  
(अव्श्_६,१०९।३च्) वातीकृतस्य भेषजीम् अथो क्षिप्तस्य भेषजीम् ॥३॥  
  
  
  
(अव्श्_६,११०।१अ) प्रत्नो हि कम् ईड्यो अध्वरेषु सनाच् च होता नव्यश् च सत्सि ।  
(अव्श्_६,११०।१च्) स्वाम् चाग्ने तन्वं पिप्रायस्वास्मभ्यं च सौभगम् आ यजस्व ॥१॥  
  
(अव्श्_६,११०।२अ) ज्येष्ठघ्न्यां जातो विचृतोर् यमस्य मूलबर्हणात् परि पाह्य् एनम् ।  
(अव्श्_६,११०।२च्) अत्य् एनम् नेषद् दुरितानि विश्वा दीर्घायुत्वाय शतशारदाय ॥२॥  
  
(अव्श्_६,११०।३अ) व्याघ्रे ऽह्न्य् अजनिष्ट वीरो नक्षत्रजा जायमानः सुवीरः ।  
(अव्श्_६,११०।३च्) स मा वधीत् पितरं वर्धमानो मा मातरं प्र मिनीज् जनित्रीम् ॥३॥  
  
  
  
(अव्श्_६,१११।१अ) इमम् मे अग्ने पुरुषम् मुमुग्ध्य् अयं यो बद्धः सुयतो लालपीति ।  
(अव्श्_६,१११।१च्) अतो ऽधि ते कृणवद् भागधेयं यदानुन्मदितो ऽसति ॥१॥  
  
(अव्श्_६,१११।२अ) अग्निष् टे नि शमयतु यदि ते मन उद्युतम् ।  
(अव्श्_६,१११।२च्) कृणोमि विद्वान् भेषजं यथानुन्मदितो ऽससि ॥२॥  
  
(अव्श्_६,१११।३अ) देवैनसाद् उन्मदितम् उन्मत्तम् रक्षसस् परि ।  
(अव्श्_६,१११।३च्) कृणोमि विद्वान् भेषजं यदानुन्मदितो ऽसति ॥३॥  
  
(अव्श्_६,१११।४अ) पुनस् त्वा दुर् अप्सरसः पुनर् इन्द्रः पुनर् भगः ।  
(अव्श्_६,१११।४च्) पुनस् त्वा दुर् विश्वे देवा यथानुन्मदितो ऽससि ॥४॥  
  
  
(अव्श्_६,११२।१अ) मा ज्येष्ठं वधीद् अयम् अग्न एषाम् मूलबर्हणात् परि पाह्य् एनम् ।  
(अव्श्_६,११२।१च्) स ग्राह्याः पाशान् वि चृत प्रजानन् तुभ्यं देवा अनु जानन्तु विश्वे ॥१॥  
  
(अव्श्_६,११२।२अ) उन् मुञ्च पाशांस् त्वम् अग्न एषां त्रयस् त्रिभिर् उत्सिता येभिर् आसन् ।  
(अव्श्_६,११२।२च्) स ग्राह्याः पाशान् वि चृत प्रजानन् पितापुत्रौ मातरं मुञ्च सर्वान् ॥२॥  
  
(अव्श्_६,११२।३अ) येभिः पाशैः परिवित्तो विबद्धो ऽङ्गेअङ्ग आर्पित उत्सितश् च ।  
(अव्श्_६,११२।३च्) वि ते मुच्यन्तं विमुचो हि सन्ति भ्रूणघ्नि पूषन् दुरितानि मृक्ष्व ॥३॥  
  
  
  
(अव्श्_६,११३।१अ) त्रिते देवा अमृजतैतद् एनस् त्रित एनन् मनुष्येषु ममृजे ।  
(अव्श्_६,११३।१च्) ततो यदि त्वा ग्राहिर् आनशे तां ते देवा ब्रह्मणा नाशयन्तु ॥१॥  
  
(अव्श्_६,११३।२अ) मरीचीर् धूमान् प्र विशानु पाप्मन्न् उदारान् गछोत वा नीहारान् ।  
(अव्श्_६,११३।२च्) नदीनं फेनां अनु तान् वि नश्य भ्रूणघ्नि पूषन् दुरितानि मृक्ष्व ॥२॥  
  
(अव्श्_६,११३।३अ) द्वादशधा निहितं त्रितस्यापमृष्टम् मनुष्यैनसानि ।  
(अव्श्_६,११३।३च्) ततो यदि त्वा ग्राहिर् आनशे तां ते देवा ब्रह्मणा नाशयन्तु ॥३॥  
  
  
  
(अव्श्_६,११४।१अ) यद् देवा देवहेडनं देवासश् चकृम वयम् ।  
(अव्श्_६,११४।१च्) आदित्यास् तस्मान् नो युयम् ऋतस्य ऋतेन मुञ्चत ॥१॥  
  
(अव्श्_६,११४।२अ) ऋतस्य ऋतेनादित्या यजत्रा मुञ्चतेह नः ।  
(अव्श्_६,११४।२च्) यज्ञं यद् यज्ञवाहसः शिक्षन्तो नोपशेकिम ॥२॥  
  
(अव्श्_६,११४।३अ) मेदस्वता यजमानाः स्रुचाज्यानि जुह्वतः ।  
(अव्श्_६,११४।३च्) अकामा विश्वे वो देवाः शिक्षन्तो नोप शेकिम ॥३॥  
  
  
  
(अव्श्_६,११५।१अ) यद् विद्वांसो यद् अविद्वांस एनांसि चकृमा वयम् ।  
(अव्श्_६,११५।१च्) यूयं नस् तस्मान् मुञ्चत विश्वे देवाः सजोषसः ॥१॥  
  
(अव्श्_६,११५।२अ) यदि जाग्रद् यदि स्वपन्न् एन एनस्यो ऽकरम् ।  
(अव्श्_६,११५।२च्) भूतं मा तस्माद् भव्यं च द्रुपदाद् इव मुञ्चताम् ॥२॥  
  
(अव्श्_६,११५।३अ) द्रुपदाद् इव मुमुचानः स्विन्नः स्नात्वा मलाद् इव ।  
(अव्श्_६,११५।३च्) पूतं पवित्रेणेवाज्यं विश्वे शुम्भन्तु मैनसः ॥३॥  
  
  
  
(अव्श्_६,११६।१अ) यद् यामं चक्रुर् निखनन्तो अग्रे कार्षीवणा अन्नविदो न विद्यया ।  
(अव्श्_६,११६।१च्) वैवस्वते राजनि तज् जुहोम्य् अथ यज्ञियं मधुमद् अस्तु नो ऽन्नम् ॥१॥  
  
(अव्श्_६,११६।२अ) वैवस्वतः कृणवद् भागधेयं मधुभागो मधुना सं सृजाति ।  
(अव्श्_६,११६।२च्) मातुर् यद् एन इषितं न आगन् यद् वा पिता ऽपराद्धो जिहीदे ॥२॥  
  
(अव्श्_६,११६।३अ) यदीदं मातुर् यदि पितुर् नः परि भ्रातुः पुत्राच् चेतस एन आगन् ।  
(अव्श्_६,११६।३च्) यावन्तो अस्मान् पितरः सचन्ते तेषां सर्वेषां शिवो अस्तु मन्युः ॥३॥  
  
  
  
(अव्श्_६,११७।१अ) अपमित्यम् अप्रतीत्तं यद् अस्मि यमस्य येन बलिना चरामि ।  
(अव्श्_६,११७।१च्) इदं तद् अग्ने अनृणो भवामि त्वं पाशान् विचृतं वेत्थ सर्वान् ॥१॥  
  
(अव्श्_६,११७।२अ) इहैव सन्तः प्रति दद्म एनज् जीवा जीवेभ्यो नि हराम एनत् ।  
(अव्श्_६,११७।२च्) अपमित्य धान्यं यज् जघसाहम् इदं तद् अग्ने अनृणो भवामि ॥२॥  
  
(अव्श्_६,११७।३अ) अनृणा अस्मिन्न् अनृणाः परस्मिन् तृतीये लोके अनृणाः स्याम ।  
(अव्श्_६,११७।३च्) ये देवयानाः पितृयाणश् च लोकाः सर्वान् पथो अनृणा आ क्षियेम ॥३॥  
  
  
  
(अव्श्_६,११८।१अ) यद् धस्ताभ्यां चकृम किल्बिषाण्य् अक्षाणां गत्नुम् उपलिप्समानाः ।  
(अव्श्_६,११८।१च्) उग्रम्पश्ये उग्रजितौ तद् अद्याप्सरसाव् अनु दत्ताम् ऋणं नः ॥१॥  
  
(अव्श्_६,११८।२अ) उग्रम्पश्ये राष्ट्रभृत् किल्बिषाणि यद् अक्षवृत्तम् अनु दत्तम् न एतत् ।  
(अव्श्_६,११८।२च्) ऋणान् नो न ऋणम् एर्त्समानो यमस्य लोके अधिरज्जुर् आयत् ॥२॥  
  
(अव्श्_६,११८।३अ) यस्मा ऋणं यस्य जायाम् उपैमि यं याचमानो अभ्यैमि देवाः ।  
(अव्श्_६,११८।३च्) ते वाचं वादिषुर् मोत्तरां मद् देवपत्नी अप्सरसाव् अधीतम् ॥३॥  
  
  
  
(अव्श्_६,११९।१अ) यद् अदीव्यन्न् ऋणम् अहं कृणोम्य् अदास्यन्न् अग्ने उत सङ्गृणामि ।  
(अव्श्_६,११९।१च्) वैश्वानरो नो अधिपा वसिष्ठ उद् इन् नयाति सुकृतस्य लोकम् ॥१॥  
  
(अव्श्_६,११९।२अ) वैश्वानराय प्रति वेदयामि यदि ऋणं सङ्गरो देवतासु ।  
(अव्श्_६,११९।२च्) स एतान् पाशान् विचृतम् वेद सर्वान् अथ पक्वेन सह सं भवेम ॥२॥  
  
(अव्श्_६,११९।३अ) वैश्वानरः पविता मा पुनातु यत् सङ्गरम् अभिधावाम्य् आशाम् ।  
(अव्श्_६,११९।३च्) अनाजानन् मनसा याचमानो यत् तत्रैनो अप तत् सुवामि ॥३॥  
  
  
  
(अव्श्_६,१२०।१अ) यद् अन्तरिक्षं पृथिवीम् उत द्याम् यन् मातरं पितरं वा जिहिंसिम ।  
(अव्श्_६,१२०।१च्) अयं तस्माद् गार्हपत्यो नो अग्निर् उद् इन् नयाति सुकृतस्य लोकम् ॥१॥  
  
(अव्श्_६,१२०।२अ) भूमिर् मातादितिर् नो जनित्रं भ्रातान्तरिक्षम् अभिशस्त्या नः ।  
(अव्श्_६,१२०।२च्) द्यौर् नः पिता पित्र्याच् छं भवाति जामिम् ऋत्वा माव पत्सि लोकात् ॥२॥  
  
(अव्श्_६,१२०।३अ) यत्रा सुहार्दः सुकृतो मदन्ति विहाय रोगं तन्वः स्वायाः ।  
(अव्श्_६,१२०।३च्) अश्लोना अङ्गैर् अह्रुताः स्वर्गे तत्र पश्येम पितरौ च पुत्रान् ॥३॥  
  
  
  
(अव्श्_६,१२१।१अ) विषाणा पाशान् वि ष्याध्य् अस्मद् य उत्तमा अधमा वारुणा ये ।  
(अव्श्_६,१२१।१च्) दुष्वप्न्यं दुरितं नि ष्वास्मद् अथ गछेम सुकृतस्य लोकम् ॥१॥  
  
(अव्श्_६,१२१।२अ) यद् दारुणि बध्यसे यच् च रज्ज्वां यद् भूम्यां बध्यसे यच् च वाचा ।  
(अव्श्_६,१२१।२च्) अयं तस्माद् गार्हपत्यो नो अग्निर् उद् इन् नयाति सुकृतस्य लोकम् ॥२॥  
  
(अव्श्_६,१२१।३अ) उद् अगातां भगवती विचृतौ नाम तारके ।  
(अव्श्_६,१२१।३च्) प्रेहामृतस्य यछतां प्रैतु बद्धकमोचनम् ॥३॥  
  
(अव्श्_६,१२१।४अ) वि जिहीष्व लोकम् कृणु बन्धान् मुञ्चासि बद्धकम् ।  
(अव्श्_६,१२१।४च्) योन्या इव प्रच्युतो गर्भः पथः सर्वां अनु क्षिय ॥४॥  
  
  
  
(अव्श्_६,१२२।१अ) एतं भागं परि ददामि विद्वान् विश्वकर्मन् प्रथमजा ऋतस्य ।  
(अव्श्_६,१२२।१च्) अस्माभिर् दत्तं जरसः परस्ताद् अछिन्नं तन्तुम् अनु सं तरेम ॥१॥  
  
(अव्श्_६,१२२।२अ) ततं तन्तुम् अन्व् एके तरन्ति येषां दत्तं पित्र्यम् आयनेन ।  
(अव्श्_६,१२२।२च्) अबन्ध्व् एके ददतः प्रयछन्तो दातुं चेच् छिक्षान्त् स स्वर्ग एव ॥२॥  
  
(अव्श्_६,१२२।३अ) अन्वारभेथाम् अनुसंरभेथाम् एतं लोकं श्रद्दधानाः सचन्ते ।  
(अव्श्_६,१२२।३च्) यद् वां पक्वं परिविष्टम् अग्नौ तस्य गुप्तये दम्पती सं श्रयेथाम् ॥३॥  
  
(अव्श्_६,१२२।४अ) यज्ञम् यन्तं मनसा बृहन्तम् अन्वारोहामि तपसा सयोनिः ।  
(अव्श्_६,१२२।४च्) उपहूता अग्ने जरसः परस्तात् तृतीये नाके सधमादं मदेम ॥४॥  
  
(अव्श्_६,१२२।५अ) शुद्धाः पूता योषितो यज्ञिया इमा ब्रह्मणां हस्तेषु प्रपृथक् सादयामि ।  
(अव्श्_६,१२२।५च्) यत्काम इदं अभिषिञ्चामि वो ऽहं इन्द्रो मरुत्वान्त् स ददातु तन् मे ॥५॥  
  
  
  
(अव्श्_६,१२३।१अ) एतं सधस्थाः परि वो ददामि यं शेवधिम् आवहाज् जातवेदः ।  
(अव्श्_६,१२३।१च्) अन्वागन्ता यजमानः स्वस्ति तं स्म जानीत परमे व्योमन् ॥१॥  
  
(अव्श्_६,१२३।२अ) जानीत स्मैनं परमे व्योमन् देवाः सधस्था विद लोकम् अत्र ।  
(अव्श्_६,१२३।२च्) अन्वागन्ता यजमानः स्वस्तीष्टापूर्तं स्म कृणुताविर् अस्मै ॥२॥  
  
(अव्श्_६,१२३।३अ) देवाः पितरः पितरो देवाः ।  
(अव्श्_६,१२३।३च्) यो अस्मि सो अस्मि ॥३॥  
  
(अव्श्_६,१२३।४अ) स पचामि स ददामि ।  
(अव्श्_६,१२३।४च्) स यजे स दत्तान् मा यूषम् ॥४॥  
  
(अव्श्_६,१२३।५अ) नाके राजन् प्रति तिष्ठ तत्रैतत् प्रति तिष्ठतु ।  
(अव्श्_६,१२३।५च्) विद्धि पूर्तस्य नो राजन्त् स देव सुमना भव ॥५॥  
  
  
  
(अव्श्_६,१२४।१अ) दिवो नु माम् बृहतो अन्तरिक्षाद् अपां स्तोको अभ्य् अपप्तद् रसेन ।  
(अव्श्_६,१२४।१च्) सम् इन्द्रियेन पयसाहम् अग्ने छन्दोभिर् यज्ञैः सुकृतां कृतेन ॥१॥  
  
(अव्श्_६,१२४।२अ) यदि वृक्षाद् अभ्यपप्तत् फलं तद् यद्य् अन्तरिक्षात् स उ वायुर् एव ।  
(अव्श्_६,१२४।२च्) यत्रास्पृक्षत् तन्वो यच् च वासस आपो नुदन्तु निरृतिं पराचैः ॥२॥  
  
(अव्श्_६,१२४।३अ) अभ्यञ्जनं सुरभि सा समृद्धिर् हिरण्यं वर्चस् तद् उ पूत्रिमम् एव ।  
(अव्श्_६,१२४।३च्) सर्वा पवित्रा वितताध्य् अस्मत् तन् मा तारीन् निरृतिर् मो अरातिः ॥३॥  
  
  
  
(अव्श्_६,१२५।१अ) वनस्पते वीड्वङ्गो हि भूया अस्मत्सखा प्रतरणः सुवीरः ।  
(अव्श्_६,१२५।१च्) गोभिः सन्नद्धो असि वीडयस्वास्थाता ते जयतु जेत्वानि ॥१॥  
  
(अव्श्_६,१२५।२अ) दिवस् पृथिव्याः पर्य् ओज उद्भृतं वनस्पतिभ्यः पर्य् आभृतं सहः ।  
(अव्श्_६,१२५।२च्) अपाम् ओज्मानं परि गोभिर् आवृतम् इन्द्रस्य वज्रं हविषा रथं यज ॥२॥  
  
(अव्श्_६,१२५।३अ) इन्द्रस्यौजो मरुताम् अनीकं मित्रस्य गर्भो वरुणस्य नाभिः ।  
(अव्श्_६,१२५।३च्) स इमां नो हव्यदातिं जुषाणो देव रथ प्रति हव्या गृभाय ॥३॥  
  
  
(अव्श्_६,१२६।१अ) उप श्वासय पृथिवीम् उत द्यं पुरुत्रा ते वन्वतां विष्ठितम् जगत् ।  
(अव्श्_६,१२६।१च्) स दुन्दुभे सजूर् इन्द्रेण देवैर् दूराद् दवीयो अप सेध शत्रून् ॥१॥  
  
(अव्श्_६,१२६।२अ) आ क्रन्दय बलम् ओजो न आ धा अभि ष्टन दुरिता बाधमानः ।  
(अव्श्_६,१२६।२च्) अप सेध दुन्दुभे दुछुनाम् इत इन्द्रस्य मुष्टिर् असि वीडयस्व ॥२॥  
  
(अव्श्_६,१२६।३अ) प्रामूं जयाभीमे जयन्तु केतुमद् दुन्दुभिर् वावदीतु ।  
(अव्श्_६,१२६।३च्) सम् अश्वपर्णाः पतन्तु नो नरो ऽस्माकम् इन्द्र रथिनो जयन्तु ॥३॥  
  
  
  
(अव्श्_६,१२७।१अ) विद्रधस्य बलासस्य लोहितस्य वनस्पते ।  
(अव्श्_६,१२७।१च्) विसल्पकस्यौषधे मोच् छिषः पिशितं चन ॥१॥  
  
(अव्श्_६,१२७।२अ) यौ ते बलास तिष्ठतः कक्षे मुष्काव् अपश्रितौ ।  
(अव्श्_६,१२७।२च्) वेदाहं तस्य भेषजं चीपुद्रुर् अभिचक्षणम् ॥२॥  
  
(अव्श्_६,१२७।३अ) यो अङ्ग्यो यः कर्ण्यो यो अक्ष्योर् विसल्पकः ।  
(अव्श्_६,१२७।३च्) वि वृहामो विसल्पकं विद्रधं हृदयामयम् ।  
(अव्श्_६,१२७।३ए) परा तम् अज्ञातम् यक्ष्मम् अधराञ्चं सुवामसि ॥३॥  
  
  
  
(अव्श्_६,१२८।१अ) शकधूमं नक्षत्राणि यद् राजानम् अकुर्वत ।  
(अव्श्_६,१२८।१च्) भद्राहम् अस्मै प्रायछन् इदं राष्ट्रम् असाद् इति ॥१॥  
  
(अव्श्_६,१२८।२अ) भद्राहं नो मध्यन्दिने भद्राहं सायम् अस्तु नः ।  
(अव्श्_६,१२८।२च्) भद्राहं नो अह्नां प्राता रात्री भद्राहम् अस्तु नः ॥२॥  
  
(अव्श्_६,१२८।३अ) अहोरात्राभ्यां नक्षत्रेभ्यः सुर्याचन्द्रमसाभ्याम् ।  
(अव्श्_६,१२८।३च्) भद्राहम् अस्मभ्यं राजन् छकधूम त्वं कृधि ॥३॥  
  
(अव्श्_६,१२८।४अ) यो नो भद्राहम् अकरः सायं नक्तम् अथो दिवा ।  
(अव्श्_६,१२८।४च्) तस्मै ते नक्षत्रराज शकधूम सदा नमः ॥४॥  
  
  
  
(अव्श्_६,१२९।१अ) भगेन मा शांशपेन साकम् इन्द्रेण मेदिना ।  
(अव्श्_६,१२९।१च्) कृणोमि भगिनं माप द्रान्त्व् अरातयः ॥१॥  
  
(अव्श्_६,१२९।२अ) येन वृक्षां अभ्यभवो भगेन वर्चसा सह ।  
(अव्श्_६,१२९।२च्) तेन मा भगिनं कृण्व् अप द्रान्त्व् अरातयः ॥२॥  
  
(अव्श्_६,१२९।३अ) यो अन्धो यः पुनःसरो भगो वृक्षेष्व् आहितः ।  
(अव्श्_६,१२९।३च्) तेन मा भगिनं कृण्व् अप द्रान्त्व् अरातयः ॥३॥  
  
  
  
(अव्श्_६,१३०।१अ) रथजितां राथजितेयीनाम् अप्सरसाम् अयं स्मरः ।  
(अव्श्_६,१३०।१च्) देवाः प्र हिणुत स्मरम् असौ माम् अनु शोचतु ॥१॥  
  
(अव्श्_६,१३०।२अ) असौ मे स्मरताद् इति प्रियो मे स्मरताद् इति ।  
(अव्श्_६,१३०।२च्) देवाः प्र हिणुत स्मरम् असौ माम् अनु शोचतु ॥२॥  
  
(अव्श्_६,१३०।३अ) यथा मम स्मराद् असौ नामुष्याहं कदा चन ।  
(अव्श्_६,१३०।३च्) देवाः प्र हिणुत स्मरम् असौ माम् अनु शोचतु ॥३॥  
  
(अव्श्_६,१३०।४अ) उन् मादयत मरुत उद् अन्तरिक्ष मादय ।  
(अव्श्_६,१३०।४च्) अग्न उन् मादया त्वम् असौ माम् अनु शोचतु ॥४॥  
  
  
  
(अव्श्_६,१३१।१अ) नि शीर्षतो नि पत्तत आध्यो नि तिरामि ते ।  
(अव्श्_६,१३१।१च्) देवाः प्र हिणुत स्मरम् असौ माम् अनु शोचतु ॥१॥  
  
(अव्श्_६,१३१।२अ) अनुमते ऽन्व् इदं मन्यस्वाकुते सम् इदं नमः ।  
(अव्श्_६,१३१।२च्) देवाः प्र हिणुत स्मरम् असौ माम् अनु शोचतु ॥२॥  
  
(अव्श्_६,१३१।३अ) यद् धावसि त्रियोजनं पञ्चयोजनम् आश्विनम् ।  
(अव्श्_६,१३१।३च्) ततस् त्वं पुनर् आयसि पुत्राणां नो असः पिता ॥३॥  
  
  
  
(अव्श्_६,१३२।१अ) यं देवाः स्मरम् असिञ्चन्न् अप्स्व् अन्तः शोशुचानं सहाध्या ।  
(अव्श्_६,१३२।१च्) तं ते तपामि वरुणस्य धर्मणा ॥१॥  
  
(अव्श्_६,१३२।२अ) यं विश्वे देवाः स्मरम् असिञ्चन्न् अप्स्व् अन्तः शोशुचानं सहाध्या ।  
(अव्श्_६,१३२।२च्) तं ते तपामि वरुणस्य धर्मणा ॥२॥  
  
(अव्श्_६,१३२।३अ) यम् इन्द्राणी स्मरम् असिञ्चद् अप्स्व् अन्तः शोशुचानं सहाध्या ।  
(अव्श्_६,१३२।३च्) तं ते तपामि वरुणस्य धर्मणा ॥३॥  
  
(अव्श्_६,१३२।४अ) यम् इन्द्राग्नी स्मरम् असिञ्चताम् अप्स्व् अन्तः शोशुचानं सहाध्या ।  
(अव्श्_६,१३२।४च्) तं ते तपामि वरुणस्य धर्मणा ॥४॥  
  
(अव्श्_६,१३२।५अ) यम् मित्रावरुणौ स्मरम् असिञ्चताम् अप्स्व् अन्तः शोशुचानं सहाध्या ।  
(अव्श्_६,१३२।५च्) तं ते तपामि वरुणस्य धर्मणा ॥५॥  
  
  
  
(अव्श्_६,१३३।१अ) य इमां देवो मेखलाम् आबबन्ध यः सन्ननाह य उ नो युयोज ।  
(अव्श्_६,१३३।१च्) यस्य देवस्य प्रशिषा चरामः स पारम् इछात् स उ नो वि मुञ्चात् ॥१॥  
  
(अव्श्_६,१३३।२अ) आहुतास्य् अभिहुत ऋषीणाम् अस्य् आयुधम् ।  
(अव्श्_६,१३३।२च्) पूर्वा व्रतस्य प्राश्नती वीरघ्नी भव मेखले ॥२॥  
  
(अव्श्_६,१३३।३अ) मृत्योर् अहं ब्रह्मचारी यद् अस्मि निर्याचन् भूतात् पुरुषं यमाय ।  
(अव्श्_६,१३३।३च्) तम् अहं ब्रह्मणा तपसा श्रमेणानयैनं मेखलया सिनामि ॥३॥  
  
(अव्श्_६,१३३।४अ) श्रद्धाया दुहिता तपसो ऽधि जाता स्वसा ऋषीणां भूतकृतां बभूव ।  
(अव्श्_६,१३३।४च्) सा नो मेखले मतिम् आ धेहि मेधाम् अथो नो धेहि तप इन्द्रियं च ॥४॥  
  
(अव्श्_६,१३३।५अ) यां त्वा पूर्वे भूतकृत ऋषयः परिबेधिरे ।  
(अव्श्_६,१३३।५च्) सा त्वं परि ष्वजस्व मां दीर्घायुत्वाय मेखले ॥५॥  
  
  
  
(अव्श्_६,१३४।१अ) अयं वज्रस् तर्पयताम् ऋतस्यावास्य राष्ट्रम् अप हन्तु जीवितम् ।  
(अव्श्_६,१३४।१च्) शृणातु ग्रीवाः प्र शृणातूष्णिहा वृत्रस्येव शचीपतिः ॥१॥  
  
(अव्श्_६,१३४।२अ) अधरोऽधर उत्तरेभ्यो गूढः पृथिव्या मोत् सृपत् ।  
(अव्श्_६,१३४।२च्) वज्रेणावहतः शयाम् ॥२॥  
  
(अव्श्_६,१३४।३अ) यो जिनाति तम् अन्विछ यो जिनाति तम् इज् जहि ।  
(अव्श्_६,१३४।३च्) जिनतो वज्र त्वं सीमन्तम् अन्वञ्चम् अनु पातय ॥३॥  
  
  
  
(अव्श्_६,१३५।१अ) यद् अश्नामि बलं कुर्व इत्थं वज्रम् आ ददे ।  
(अव्श्_६,१३५।१च्) स्कन्धान् अमुष्य शातयन् वृत्रस्येव शचीपतिः ॥१॥  
  
(अव्श्_६,१३५।२अ) यत् पिबामि सं पिबामि समुद्र इव सम्पिबः ।  
(अव्श्_६,१३५।२च्) प्राणान् अमुष्य सम्पाय सं पिबामो अमुं वयम् ॥२॥  
  
(अव्श्_६,१३५।३अ) यद् गिरामि सं गिरामि समुद्र इव सङ्गिरः ।  
(अव्श्_६,१३५।३च्) प्राणान् अमुष्य सङ्गीर्य सं गिरामो अमुम् वयम् ॥३॥  
  
  
  
(अव्श्_६,१३६।१अ) देवी देव्याम् अधि जाता पृथिव्याम् अस्य् ओषधे ।  
(अव्श्_६,१३६।१च्) तां त्वा नितत्नि केशेभ्यो दृंहणाय खनामसि ॥१॥  
  
(अव्श्_६,१३६।२अ) दृंह प्रत्नान् जनयाजातान् जातान् उ वर्षीयसस् कृधि ॥२॥  
  
(अव्श्_६,१३६।३अ) यस् ते केशो ऽवपद्यते समूलो यश् च वृश्चते ।  
(अव्श्_६,१३६।३च्) इदं तं विश्वभेषज्याभि षिञ्चामि वीरुधा ॥३॥  
  
  
  
(अव्श्_६,१३७।१अ) यां जमदग्निर् अखनद् दुहित्रे केशवर्धनीम् ।  
(अव्श्_६,१३७।१च्) तां वीतहव्य आभरद् असितस्य गृहेभ्यः ॥१॥  
  
(अव्श्_६,१३७।२अ) अभीशुना मेया आसन् व्यामेनानुमेयाः ।  
(अव्श्_६,१३७।२च्) केशा नडा इव वर्धन्तां शीर्ष्णस् ते असिताः परि ॥२॥  
  
(अव्श्_६,१३७।३अ) दृंह मूलम् आग्रं यछ वि मध्यं यामयौषधे ।  
(अव्श्_६,१३७।३च्) केशा नडा इव वर्धन्ताम् शीर्ष्णस् ते असिताः परि ॥३॥  
  
  
  
(अव्श्_६,१३८।१अ) त्वं वीरुधां श्रेष्ठतमाभिश्रुतास्य् ओषधे ।  
(अव्श्_६,१३८।१च्) इमं मे अद्य पुरुषं क्लीबम् ओपशिनं कृधि ॥१॥  
  
(अव्श्_६,१३८।२अ) क्लीबं कृध्य् ओपशिनम् अथो कुरीरिणं कृधि ।  
(अव्श्_६,१३८।२च्) अथास्येन्द्रो ग्रावभ्याम् उभे भिनत्त्व् आण्ड्यौ ॥२॥  
  
(अव्श्_६,१३८।३अ) क्लीब क्लीबं त्वाकरं वध्रे वध्रिं त्वाकरम् अरसारसं त्वाकरम् ।  
(अव्श्_६,१३८।३च्) कुरीरम् अस्य शीर्षणि कुम्बं चाधिनिदध्मसि ॥३॥  
  
(अव्श्_६,१३८।४अ) ये ते नाद्यौ देवकृते ययोस् तिष्ठति वृष्ण्यम् ।  
(अव्श्_६,१३८।४च्) ते ते भिनद्मि शम्ययामुष्या अधि मुष्कयोः ॥४॥  
  
(अव्श्_६,१३८।५अ) यथा नडम् कशिपुने स्त्रियो भिन्दन्त्य् अश्मना ।  
(अव्श्_६,१३८।५च्) एवा भिनद्मि ते शेपो ऽमुष्या अधि मुष्कयोः ॥५॥  
  
  
  
(अव्श्_६,१३९।१अ) न्यस्तिका रुरोहिथ सुभगङ्करणी मम ।  
(अव्श्_६,१३९।१च्) शतं तव प्रतानास् त्रयस्त्रिंशन् नितानाः ॥  
(अव्श्_६,१३९।१ए) तया सहस्रपर्ण्या हृदयं शोषयामि ते ॥१॥  
  
(अव्श्_६,१३९।२अ) शुष्यतु मयि ते हृदयम् अथो शुष्यत्व् आस्यम् ।  
(अव्श्_६,१३९।२च्) अथो नि शुष्य मां कामेनाथो शुष्कास्या चर ॥२॥  
  
(अव्श्_६,१३९।३अ) संवननी समुष्पला बभ्रु कल्याणि सं नुद ।  
(अव्श्_६,१३९।३च्) अमूं च मां च सं नुद समानं हृदयं कृधि ॥३॥  
  
(अव्श्_६,१३९।४अ) यथोदकम् अपपुषो ऽपशुष्यत्य् आस्यम् ।  
(अव्श्_६,१३९।४च्) एवा नि शुष्य मां कामेनाथो शुष्कास्या चर ॥४॥  
  
(अव्श्_६,१३९।५अ) यथा नकुलो विछिद्य सन्दधात्य् अहिं पुनः ।  
(अव्श्_६,१३९।५च्) एवा कामस्य विछिन्नं सं धेहि वीर्यावति ॥५॥  
  
  
  
(अव्श्_६,१४०।१अ) यौ व्याघ्राव् अवरूधौ जिघत्सतः पितरं मातरं च ।  
(अव्श्_६,१४०।१च्) तौ दन्तं ब्रह्मणस् पते शिवौ कृणु जातवेदः ॥१॥  
  
(अव्श्_६,१४०।२अ) व्रीहिम् अत्तं यवम् अत्तम् अथो माषम् अथो तिलम् ।  
(अव्श्_६,१४०।२च्) एष वां भागो निहितो रत्नधेयाय दन्तौ मा हिंसिष्टं पितरम् मातरं च ॥२॥  
  
(अव्श्_६,१४०।३अ) उपहूतौ सयुजौ स्योनौ दन्तौ सुमङ्गलौ ।  
(अव्श्_६,१४०।३च्) अन्यत्र वां घोरं तन्वः परैतु दन्तौ मा हिंसिष्टं पितरं मातरं च ॥३॥  
  
  
  
(अव्श्_६,१४१।१अ) वायुर् एनाः समाकरत् त्वष्टा पोषाय ध्रियताम् ।  
(अव्श्_६,१४१।१च्) इन्द्र आभ्यो अधि ब्रवद् रुद्रो भूम्ने चिकित्सतु ॥१॥  
  
(अव्श्_६,१४१।२अ) लोहितेन स्वधितिना मिथुनं कर्णयोः कृधि ।  
(अव्श्_६,१४१।२च्) अकर्ताम् अश्विना लक्ष्म तद् अस्तु प्रजया बहु ॥२॥  
  
(अव्श्_६,१४१।३अ) यथा चक्रुर् देवासुरा यथा मनुष्या उत ।  
(अव्श्_६,१४१।३च्) एवा सहस्रपोषाय कृणुतं लक्ष्माश्विना ॥३॥  
  
  
(अव्श्_६,१४२।१अ) उच् छ्रयस्व बहुर् भव स्वेन महसा यव ।  
(अव्श्_६,१४२।१च्) मृणीहि विश्वा पात्राणि मा त्वा दिव्याशनिर् वधीत् ॥१॥  
  
(अव्श्_६,१४२।२अ) आशृण्वन्तं यवं देवं यत्र त्वाछावदामसि ।  
(अव्श्_६,१४२।२च्) तद् उच् छ्रयस्व द्यौर् इव समुद्र इवैध्य् अक्षितः ॥२॥  
  
(अव्श्_६,१४२।३अ) अक्षितास् त उपसदो ऽक्षिताः सन्तु राशयः ।  
(अव्श्_६,१४२।३च्) पृणन्तो अक्षिताः सन्त्व् अत्तारः सन्त्व् अक्षिताः ॥३॥  
  
  
  
(अव्श्_७,१।१अ) धीती वा ये अनयन् वाचो अग्रं मनसा वा ये ऽवदन्न् ऋतानि ।  
(अव्श्_७,१।१च्) तृतीयेन ब्रह्मणा वावृधानास् तुरीयेणामन्वत नाम धेनोः ॥१॥  
  
(अव्श्_७,१।२अ) स वेद पुत्रः पितरं स मातरं स सूनुर् भुवत् स भुवत् पुनर्मघः ।  
(अव्श्_७,१।२च्) स द्याम् और्णोद् अन्तरिक्षं स्वः स इदं विश्वम् अभवत् स आभरत् ॥२॥  
  
  
  
(अव्श्_७,२।१अ) अथर्वाणं पितरं देवबन्धुं मातुर् गर्भं पितुर् असुं युवानम् ।  
(अव्श्_७,२।१च्) य इमं यज्ञम् मनसा चिकेत प्र णो वोचस् तम् इहेह ब्रवः ॥१॥  
  
  
  
(अव्श्_७,३।१अ) अया विष्ठा जनयन् कर्वराणि स हि घृणिर् उरुर् वराय गातुः ।  
(अव्श्_७,३।१च्) स प्रत्युदैद् धरुणं मध्वो अग्रं स्वया तन्वा तन्वम् ऐरयत ॥१॥  
  
  
(अव्श्_७,४।१अ) एकया च दशभिश् च सुहुते द्वाभ्याम् इष्टये विंशत्या च ।  
(अव्श्_७,४।१च्) तिसृभिश् च वहसे त्रिंशता च वियुग्भिर् वाय इह ता वि मुञ्च ॥१॥  
  
  
  
(अव्श्_७,५।१अ) यज्ञेन यज्ञम् अयजन्त देवास् तानि धर्माणि प्रथमान्य् आसन् ।  
(अव्श्_७,५।१च्) ते ह नाकं महिमानः सचन्त यत्र पूर्वे साध्याः सन्ति देवाः ॥१॥  
  
(अव्श्_७,५।२अ) यज्ञो बभूव स आ बभूव स प्र जज्ञे स उ वावृधे पुनः ।  
(अव्श्_७,५।२च्) स देवानाम् अधिपतिर् बभूव सो अस्मासु द्रविणम् आ दधातु ॥२॥  
  
(अव्श्_७,५।३अ) यद् देवा देवान् हविषा ऽयजन्तामर्त्यान् मनसा मर्त्येन ।  
(अव्श्_७,५।३च्) मदेम तत्र परमे व्योमन् पश्येम तद् उदितौ सूर्यस्य ॥३॥  
  
(अव्श्_७,५।४अ) यत् पुरुषेण हविषा यज्ञं देवा अतन्वत ।  
(अव्श्_७,५।४च्) अस्ति नु तस्माद् ओजीयो यद् विहव्येनेजिरे ॥४॥  
  
(अव्श्_७,५।५अ) मुग्धा देवा उत शुना ऽयजन्तोत गोर् अङ्गैः पुरुधा ऽयजन्त ।  
(अव्श्_७,५।५च्) य इमं यज्ञं मनसा चिकेत प्र णो वोचस् तम् इहेह ब्रवः ॥५॥  
  
  
  
(अव्श्_७,६।१अ) अदितिर् द्यौर् अदितिर् अन्तरिक्षम् अदितिर् माता स पिता स पुत्रः ।  
(अव्श्_७,६।१च्) विश्वे देवा अदितिर् पञ्च जना अदितिर् जातम् अदितिर् जनित्वम् ॥१॥  
  
(अव्श्_७,६।२अ) महीम् ऊ षु मातरं सुव्रतानाम् ऋतस्य पत्नीम् अवसे हवामहे ।  
(अव्श्_७,६।२च्) तुविक्षत्राम् अजरन्तीम् उरूचीं सुशर्माणम् अदितिं सुप्रणीतिम् ॥२॥  
  
(अव्श्_७,६।३अ) सुत्रामाणं पृथिवीं द्याम् अनेहसं सुशर्माणम् अदितिं सुप्रणीतिम् ।  
(अव्श्_७,६।३च्) दैवीं नावं स्वरित्राम् अनागसो अस्रवन्तीम् आ रुहेमा स्वस्तये ॥१॥  
  
(अव्श्_७,६।४अ) वाजस्य नु प्रसवे मातरं महीम् अदितिं नाम वचसा करामहे ।  
(अव्श्_७,६।४च्) यस्या उपस्थ उर्व् अन्तरिक्षं सा नः शर्म त्रिवरूथं नि यछात् ॥२॥  
  
  
  
(अव्श्_७,७।१अ) दितेः पुत्राणाम् अदितेर् अकारिषम् अव देवानां बृहताम् अनर्मणाम् ।  
(अव्श्_७,७।१च्) तेषां हि धाम गभिषक् समुद्रियं नैनान् नमसा परो अस्ति कश्चन ॥१॥  
  
  
  
(अव्श्_७,८।१अ) भद्राद् अधि श्रेयः प्रेहि बृहस्पतिः पुरएता ते अस्तु ।  
(अव्श्_७,८।१च्) अथेमम् अस्या वर आ पृथिव्या आरेशत्रुं कृणुहि सर्ववीरम् ॥१॥  
  
  
  
(अव्श्_७,९।१अ) प्रपथे पथाम् अजनिष्ट पूषा प्रपथे दिवः प्रपथे पृथिव्याः ।  
(अव्श्_७,९।१च्) उभे अभि प्रियतमे सधस्थे आ च परा च चरति प्रजानन् ॥१॥  
  
(अव्श्_७,९।२अ) पूषेमा आशा अनु वेद सर्वाः सो अस्मां अभयतमेन नेषत् ।  
(अव्श्_७,९।२च्) स्वस्तिदा आघृणिः सर्ववीरो ऽप्रयुछन् पुर एतु प्रजानन् ॥२॥  
  
(अव्श्_७,९।३अ) पूषन् तव व्रते वयं न रिष्येम कदा चन ।  
(अव्श्_७,९।३च्) स्तोतारस् त इह स्मसि ॥३॥  
  
(अव्श्_७,९।४अ) परि पूषा परस्ताद् धस्तं दधातु दक्षिणम् ।  
(अव्श्_७,९।४च्) पुनर् नो नष्टम् आजतु सं नष्टेन गमेमहि ॥४॥  
  
  
  
(अव्श्_७,१०।१अ) यस् ते स्तनः शशयुर् यो मयोभूर् यः सुम्नयुः सुहवो यः सुदत्रः ।  
(अव्श्_७,१०।१च्) येन विश्वा पुष्यसि वार्याणि सरस्वति तम् इह धातवे कः ॥१॥  
  
  
  
(अव्श्_७,११।१अ) यस् ते पृथु स्तनयित्नुर् य ऋष्वो दैवः केतुर् विश्वम् आभूषतीदम् ।  
(अव्श्_७,११।१च्) मा नो वधीर् विद्युता देव सस्यं मोत वधी रश्मिभिः सूर्यस्य ॥१॥  
  
  
  
(अव्श्_७,१२।१अ) सभा च मा समितिश् चावतां प्रजापतेर् दुहितरौ संविदाने ।  
(अव्श्_७,१२।१च्) येना सङ्गछा उप मा स शिक्षाच् चारु वदानि पितरः सङ्गतेषु ॥१॥  
  
(अव्श्_७,१२।२अ) विद्म ते सभे नाम नरिष्टा नाम वा असि ।  
(अव्श्_७,१२।२च्) ये ते के च सभासदस् ते मे सन्तु सवाचसः ॥२॥  
  
(अव्श्_७,१२।३अ) एषाम् अहं समासीनानां वर्चो विज्ञानम् आ ददे ।  
(अव्श्_७,१२।३च्) अस्याः सर्वस्याः संसदो माम् इन्द्र भगिनं कृणु ॥३॥  
  
(अव्श्_७,१२।४अ) यद् वो मनः परागतं यद् बद्धम् इह वेह वा ।  
(अव्श्_७,१२।४च्) तद् व आ वर्तयामसि मयि वो रमतां मनः ॥४॥  
  
  
  
(अव्श्_७,१३।१अ) यथा सूर्यो नक्षत्राणाम् उद्यंस् तेजांस्य् आददे ।  
(अव्श्_७,१३।१च्) एवा स्त्रीणां च पुंसां च द्विषतां वर्च आ ददे ॥१॥  
  
(अव्श्_७,१३।२अ) यावन्तो मा सपत्नानाम् आयन्तं प्रतिपश्यथ ।  
(अव्श्_७,१३।२च्) उद्यन्त् सूर्य इव सुप्तानां द्विषताम् वर्च आ ददे ॥२॥  
  
  
  
(अव्श्_७,१४।१अ) अभि त्यं देवं सवितारम् ओण्योः कविक्रतुम् ।  
(अव्श्_७,१४।१च्) अर्चामि सत्यसवं रत्नधाम् अभि प्रियं मतिम् ॥१॥  
  
(अव्श्_७,१४।२अ) उर्ध्वा यस्यामतिर् भा अदिद्युतत् सवीमनि ।  
(अव्श्_७,१४।२च्) हिरण्यपाणिर् अमिमीत सुक्रतुः कृपात् स्वः ॥२॥  
  
(अव्श्_७,१४।३अ) सावीर् हि देव प्रथमाय पित्रे वर्ष्माणम् अस्मै वरिमाणम् अस्मै ।  
(अव्श्_७,१४।३च्) अथास्मभ्यं सवितर् वार्याणि दिवोदिव आ सुवा भूरि पश्वः ॥३॥  
  
(अव्श्_७,१४।४अ) दमूना देवः सविता वरेण्यो दधद् रत्नं पितृभ्य आयूंषि ।  
(अव्श्_७,१४।४च्) पिबात् सोमं ममदद् एनम् इष्टे परिज्मा चित् क्रमते अस्य धर्मणि ॥४॥  
  
  
  
(अव्श्_७,१५।१अ) तां सवितः सत्यसवां सुचित्राम् आहं वृणे सुमतिं विश्ववाराम् ।  
(अव्श्_७,१५।१च्) याम् अस्य कण्वो अदुहत् प्रपीनां सहस्रधारां महिषो भगाय ॥१॥  
  
  
  
(अव्श्_७,१६।१अ) बृहस्पते सवितर् वर्धयैनं ज्योतयैनं महते सौभगाय ।  
(अव्श्_७,१६।१च्) संशितं चित् सन्तरं सं शिशाधि विश्व एनम् अनु मदन्तु देवाः ॥१॥  
  
  
  
(अव्श्_७,१७।१अ) धाता दधातु नो रयिम् ईशानो जगतस् पतिः ।  
(अव्श्_७,१७।१च्) स नः पूर्णेन यछतु ॥१॥  
  
(अव्श्_७,१७।२अ) धाता दधातु दाशुषे प्राचीं जीवातुम् अक्षिताम् ।  
(अव्श्_७,१७।२च्) वयम् देवस्य धीमहि सुमतिं विश्वराधसः ॥२॥  
  
(अव्श्_७,१७।३अ) धाता विश्वा वार्या दधातु प्रजाकामाय दाशुषे दुरोणे ।  
(अव्श्_७,१७।३च्) तस्मै देवा अमृतं सं व्ययन्तु विश्वे देवा अदितिः सजोषाः ॥३॥  
  
(अव्श्_७,१७।४अ) धाता रातिः सवितेदं जुषन्तां प्रजापतिर् निधिपतिर् नो अग्निः ।  
(अव्श्_७,१७।४च्) त्वष्टा विष्णुः प्रजया संरराणो यजमानाय द्रविणं दधातु ॥४॥  
  
  
  
(अव्श्_७,१८।१अ) प्र नभस्व पृथिवि भिन्द्धीदं दिव्यं नभः ।  
(अव्श्_७,१८।१च्) उद्नो दिव्यस्य नो धातर् ईशानो वि ष्या दृतिम् ॥१॥  
  
(अव्श्_७,१८।२अ) न घ्रंस् तताप न हिमो जघान प्र नभतां पृथिवी जीरदानुः ।  
(अव्श्_७,१८।२च्) आपश् चिद् अस्मै घृतम् इत् क्षरन्ति यत्र सोमः सदम् इत् तत्र भद्रम् ॥२॥  
  
  
  
(अव्श्_७,१९।१अ) प्रजापतिर् जनयति प्रजा इमा धाता दधातु सुमनस्यमानः ।  
(अव्श्_७,१९।१च्) सञ्जानानाः सम्मनसः सयोनयो मयि पुष्टं पुष्टपतिर् दधातु ॥१॥  
  
  
  
(अव्श्_७,२०।१अ) अन्व् अद्य नो ऽनुमतिर् यज्ञं देवेषु मन्यताम् ।  
(अव्श्_७,२०।१च्) अग्निश् च हव्यवाहनो भवतां दाशुषे मम ॥१॥  
  
(अव्श्_७,२०।२अ) अन्व् इद् अनुमते त्वं मंससे शं च नस् कृधि ।  
(अव्श्_७,२०।२च्) जुषस्व हव्यम् आहुतं प्रजां देवि ररास्व नः ॥२॥  
  
(अव्श्_७,२०।३अ) अनु मन्यताम् अनुमन्यमानः प्रजावन्तं रयिम् अक्षीयमाणम् ।  
(अव्श्_७,२०।३च्) तस्य वयं हेडसि मापि भूम सुमृडीके अस्य सुमतौ स्याम ॥३॥  
  
(अव्श्_७,२०।४अ) यत् ते नाम सुहवं सुप्रणीते ऽनुमते अनुमतं सुदानु ।  
(अव्श्_७,२०।४च्) तेना नो यज्ञं पिपृहि विश्ववारे रयिं नो धेहि सुभगे सुवीरम् ॥४॥  
  
(अव्श्_७,२०।५अ) एमं यज्ञम् अनुमतिर् जगाम सुक्षेत्रतायै सुवीरतायै सुजातम् ।  
(अव्श्_७,२०।५च्) भद्रा ह्य् अस्याः प्रमतिर् बभूव सेमम् यज्ञम् अवतु देवगोपा ॥५॥  
  
(अव्श्_७,२०।६अ) अनुमतिः सर्वम् इदं बभूव यत् तिष्ठति चरति यद् उ च विश्वम् एजति ।  
(अव्श्_७,२०।६च्) तस्यास् ते देवि सुमतौ स्यामानुमते अनु हि मंससे नः ॥६॥  
  
  
  
(अव्श्_७,२१।१अ) समेत विश्वे वचसा पतिं दिव एको विभूर् अतिथिर् जनानाम् ।  
(अव्श्_७,२१।१च्) स पूर्व्यो नूतनम् आविवासत् तं वर्तनिर् अनु वावृत एकम् इत् पुरु ॥१॥  
  
(अव्श्_७,२२।१अ) अयं सहस्रम् आ नो दृशे कवीनां मतिर् ज्योतिर् विधर्मणि ॥१॥  
  
(अव्श्_७,२२।२अ) ब्रध्नः समीचीर् उषसः सम् ऐरयन् ।  
(अव्श्_७,२२।२च्) अरेपसः सचेतसः स्वसरे मन्युमत्तमाश् चिते गोः ॥२॥  
  
  
  
(अव्श्_७,२३।१अ) दौष्वप्न्यम् दौर्जीवित्यं रक्षो अभ्वम् अराय्यः ।  
(अव्श्_७,२३।१च्) दुर्णाम्नीः सर्वा दुर्वाचस् ता अस्मन् नाशयामसि ॥१॥  
  
  
  
(अव्श्_७,२४।१अ) यन् न इन्द्रो अखनद् यद् अग्निर् विश्वे देवा मरुतो यत् स्वर्काः ।  
(अव्श्_७,२४।१च्) तद् अस्मभ्यं सविता सत्यधर्मा प्रजापतिर् अनुमतिर् नि यछात् ॥१॥  
  
  
  
(अव्श्_७,२५।१अ) ययोर् ओजसा स्कभिता रजांसि यौ वीर्यैर् वीरतमा शविष्ठा ।  
(अव्श्_७,२५।१च्) यौ पत्येते अप्रतीतौ सहोभिर् विष्णुम् अगन् वरुणं पूर्वहूतिः ॥१॥  
  
(अव्श्_७,२५।२अ) यस्येदं प्रदिशि यद् विरोचते प्र चानति वि च चष्टे शचीभिः ।  
(अव्श्_७,२५।२च्) पुरा देवस्य धर्मणा सहोभिर् विष्णुम् अगन् वरुणं पूर्वहूतिः ॥२॥  
  
  
  
(अव्श्_७,२६।१अ) विष्णोर् नु कं प्रा वोचं वीर्याणि यः पार्थिवानि विममे रजांसि ।  
(अव्श्_७,२६।१च्) यो अस्कभायद् उत्तरं सधस्थं विचक्रमाणस् त्रेधोरुगायः ॥१॥  
  
(अव्श्_७,२६।२अ) प्र तद् विष्णु स्तवते वीर्याणि मृगो न भीमः कुचरो गिरिष्ठाः ।  
(अव्श्_७,२६।२च्) परावत आ जगम्यात् परस्याः ॥२॥  
  
(अव्श्_७,२६।३अ) यस्योरुषु त्रिषु विक्रमनेष्व् अधिक्षियन्ति भुवनानि विश्वा ।  
(अव्श्_७,२६।३च्) उरु विष्णो वि क्रमस्वोरु क्षयाय नस् कृधि ।  
(अव्श्_७,२६।३ए) घृतम् घृतयोने पिब प्रप्र यज्ञपतिं तिर ॥३॥  
  
(अव्श्_७,२६।४अ) इदं विष्णुर् वि चक्रमे त्रेधा नि दधे पदा ।  
(अव्श्_७,२६।४च्) समूढम् अस्य पंसुरे ॥४॥  
  
(अव्श्_७,२६।५अ) त्रीणि पदा वि चक्रमे विष्णुर् गोपा अदाभ्यः ।  
(अव्श्_७,२६।५च्) इतो धर्माणि धारयन् ॥५॥  
  
(अव्श्_७,२६।६अ) विष्णोः कर्माणि पश्यत यतो व्रतानि पस्पशे ।  
(अव्श्_७,२६।६च्) इन्द्रस्य युज्यः सखा ॥६॥  
  
(अव्श्_७,२६।७अ) तद् विष्णोः परमं पदं सदा पश्यन्ति सूरयः ।  
(अव्श्_७,२६।७च्) दिवीव चक्षुर् आततम् ॥७॥  
  
(अव्श्_७,२६।८अ) दिवो विष्ण उत पृथिव्या महो विष्ण उरोर् अन्तरिक्षात् ।  
(अव्श्_७,२६।८च्) हस्तौ पृणस्व बहुभिर् वसव्यैर् आप्रयछ दक्षिणाद् ओत सव्यात् ॥८॥  
  
  
(अव्श्_७,२७।१अ) इडैवास्मां अनु वस्तां व्रतेन यस्याः पदे पुनते देवयन्तः ।  
(अव्श्_७,२७।१च्) घृतपदी शक्वरी सोमपृष्ठोप यज्ञम् अस्थित वैश्वदेवी ॥१॥  
  
  
(अव्श्_७,२८।१अ) वेदः स्वस्तिर् द्रुघणः स्वस्तिः परशुर् वेदिः परशुर् नः स्वस्ति ।  
(अव्श्_७,२८।१च्) हविष्कृतो यज्ञिया यज्ञकामास् ते देवासो यज्ञम् इमं जुषन्ताम् ॥१॥  
  
  
  
(अव्श्_७,२९।१अ) अग्नाविष्णू महि तद् वां महित्वम् पाथो घृतस्य गुह्यस्य नाम ।  
(अव्श्_७,२९।१च्) दमेदमे सप्त रत्ना दधानौ प्रति वां जिह्वा घृतम् आ चरण्यात् ॥१॥  
  
(अव्श्_७,२९।२अ) अग्नाविष्णू महि धाम प्रियम् वां वीथो घृतस्य गुह्या जुषाणौ ।  
(अव्श्_७,२९।२च्) दमेदमे सुष्टुत्या वावृधानौ प्रति वां जिह्वा घृतम् उच् चरण्यात् ॥२॥  
  
  
  
(अव्श्_७,३०।१अ) स्वाक्तं मे द्यावापृथिवी स्वाक्तं मित्रो अकर् अयम् ।  
(अव्श्_७,३०।१च्) स्वाक्तं मे ब्रह्मणस् पतिः स्वाक्तं सविता करत् ॥१॥  
  
  
(अव्श्_७,३१।१अ) इन्द्रोतिभिर् बहुलाभिर् नो अद्य यावच्छ्रेष्ठाभिर् मघवन् छूर जिन्व ।  
(अव्श्_७,३१।१च्) यो नो द्वेष्ट्य् अधर सस् पदीष्ट यम् उ द्विष्मस् तम् उ प्राणो जहातु ॥१॥  
  
  
  
(अव्श्_७,३२।१अ) उप प्रियं पनिप्नतम् युवानम् आहुतीवृधम् ।  
(अव्श्_७,३२।१च्) अगन्म बिभ्रतो नमो दीर्घम् आयुः कृणोतु मे ॥१॥  
  
  
  
(अव्श्_७,३३।१अ) सं मा सिञ्चन्तु मरुतः सं पूषा सं बृहस्पतिः ।  
(अव्श्_७,३३।१च्) सं मायम् अग्निः सिञ्चतु प्रजया च धनेन च दीर्घम् आयुः कृणोतु मे ॥१॥  
  
  
  
(अव्श्_७,३४।१अ) अग्ने जातान् प्र णुदा मे सपत्नान् प्रत्य् अजातान् जातवेदो नुदस्व ।  
(अव्श्_७,३४।१च्) अधस्पदं कृणुष्व ये पृतन्यवो ऽनागसस् ते वयम् अदितये स्याम ॥१॥  
  
  
  
(अव्श्_७,३५।१अ) प्रान्यान्त् सपत्नान्त् सहसा सहस्व प्रत्य् अजातान् जातवेदो नुदस्व ।  
(अव्श्_७,३५।१च्) इदं राष्ट्रं पिपृहि सौभगाय विश्व एनम् अनु मदन्तु देवाः ॥१॥  
  
(अव्श्_७,३५।२अ) इमा यास् ते शतं हिराः सहस्रं धमनीर् उत ।  
(अव्श्_७,३५।२च्) तासां ते सर्वासाम् अहम् अश्मना बिलम् अप्य् अधाम् ॥२॥  
  
(अव्श्_७,३५।३अ) परं योनेर् अवरं ते कृणोमि मा त्वा प्रजाभि भून् मोत सूतुः ।  
(अव्श्_७,३५।३च्) अस्वं त्वाप्रजसं कृणोम्य् अश्मानं ते अपिधानम् कृणोमि ॥३॥  
  
  
  
(अव्श्_७,३६।१अ) अक्ष्यौ नौ मधुसङ्काशे अनीकम् नौ समञ्जनम् ।  
(अव्श्_७,३६।१च्) अन्तः कृष्णुष्व मां हृदि मन इन् नौ सहासति ॥१॥  
  
  
  
(अव्श्_७,३७।१अ) अभि त्वा मनुजातेन दधामि मम वाससा ।  
(अव्श्_७,३७।१च्) याथा ऽसो मम केवलो नान्यासां कीर्तयाश् चन ॥१॥  
  
  
(अव्श्_७,३८।१अ) इदम् खनामि भेषजं माम्पश्यम् अभिरोरुदम् ।  
(अव्श्_७,३८।१च्) परायतो निवर्तनम् आयतः प्रतिनन्दनम् ॥१॥  
(अव्श्_७,३८।२अ) येना निचक्र आसुरीन्द्रं देवेभ्यस् परि ।  
(अव्श्_७,३८।२च्) तेना नि कुर्वे त्वाम् अहं यथा ते ऽसानि सुप्रिया ॥२॥  
  
(अव्श्_७,३८।३अ) प्रतीची सोमम् असि प्रतीची उत सूर्यम् ।  
(अव्श्_७,३८।३च्) प्रतीची विश्वान् देवान् तां त्वाछावदामसि ॥३॥  
  
(अव्श्_७,३८।४अ) अहं वदामि नेत् त्वं सभायाम् अह त्वं वद ।  
(अव्श्_७,३८।४च्) ममेद् असस् त्वं केवलो नान्यासां कीर्तयाश् चन ॥४॥  
(अव्श्_७,३८।५अ) यदि वासि तिरोजनं यदि वा नद्यस् तिरःइ ।  
(अव्श्_७,३८।५च्) इयं ह मह्यं त्वाम् ओषधिर् बद्ध्वेव न्यानयत् ॥५॥  
  
  
  
(अव्श्_७,३९।१अ) दिव्यं सुपर्णं पयसं बृहन्तम् अपां गर्भं वृषभम् ओषधीनाम् ।  
(अव्श्_७,३९।१च्) अभीपतो वृष्ट्या तर्पयन्तम् आ नो गोष्ठे रयिष्ठां स्थापयाति ॥१॥  
  
  
(अव्श्_७,४०।१अ) यस्य व्रतं पशवो यन्ति सर्वे यस्य व्रत उपतिष्ठन्त आपः ।  
(अव्श्_७,४०।१च्) यस्य व्रते पुष्टपतिर् निविष्टस् तं सरस्वन्तम् अवसे हवामहे ॥१॥  
  
(अव्श्_७,४०।२अ) आ प्रत्यञ्चं दाशुषे दाश्वंसं सरस्वन्तं पुष्टपतिं रयिष्ठाम् ।  
(अव्श्_७,४०।२च्) रायस् पोषं श्रवस्युं वसाना इह सदनं रयीणाम् ॥२॥  
  
  
  
(अव्श्_७,४१।१अ) अति धन्वान्य् अत्य् अपस् ततर्द श्येनो नृचक्षा अवसानदर्शः ।  
(अव्श्_७,४१।१च्) तरन् विश्वान्य् अवरा रजंसीन्द्रेण सख्या शिव आ जगम्यात् ॥१॥  
  
(अव्श्_७,४१।२अ) श्येनो नृचक्षा दिव्यः सुपर्णः सहस्रपाच् छतयोनिर् वयोधाः ।  
(अव्श्_७,४१।२च्) स नो नि यछाद् वसु यत् पराभृतम् अस्माकम् अस्तु पितृषु स्वधावत् ॥२॥  
  
  
  
(अव्श्_७,४२।१अ) सोमारुद्रा वि वृहतं विषूचीम् अमीवा या नो गयम् आविवेश ।  
(अव्श्_७,४२।१च्) बाधेथां दूरं निरृतिम् पराचैः कृतं चिद् एनः प्र मुमुक्तम् अस्मत् ॥१॥  
  
(अव्श्_७,४२।२अ) सोमारुद्रा युवम् एतान्य् अस्मद् विश्वा तनूषु भेषजानि धत्तम् ।  
(अव्श्_७,४२।२च्) अव स्यतं मुञ्चतं यन् नो असत् तनूषु बद्धं कृतम् एनो अस्मत् ॥२॥  
  
  
  
(अव्श्_७,४३।१अ) शिवास् त एका अशिवास् त एकाः सर्वा बिभर्षि सुमनस्यमानः ।  
(अव्श्_७,४३।१च्) तिस्रो वाचो निहिता अन्तर् अस्मिन् तासाम् एका वि पपातानु घोषम् ॥१॥  
  
  
  
(अव्श्_७,४४।१अ) उभा जिग्यथुर् न परा जयेथे न परा जिग्ये कतरश् चनैनयोः ।  
(अव्श्_७,४४।१च्) इन्द्रश् च विष्णो यद् अपस्पृधेथां त्रेधा सहस्रं वि तद् ऐरयेथाम् ॥१॥  
  
  
  
(अव्श्_७,४५।१अ) जनाद् विश्वजनीनात् सिन्धुतस् पर्य् आभृतम् ।  
(अव्श्_७,४५।१च्) दूरात् त्वा मन्य उद्भृतम् ईर्ष्याया नाम भेषजम् ॥१॥  
  
(अव्श्_७,४५।२अ) अग्नेर् इवास्य दहतो दावस्य दहतः पृथक् ।  
(अव्श्_७,४५।२च्) एताम् एतस्येर्ष्याम् उद्राग्निम् इव शमय ॥१॥  
  
  
(अव्श्_७,४६।१अ) सिनीवालि पृथुष्टुके या देवानाम् असि स्वसा ।  
(अव्श्_७,४६।१च्) जुषस्व हव्यम् आहुतं प्रजां देवि दिदिड्ढि नः ॥१॥  
  
(अव्श्_७,४६।२अ) या सुबाहुः स्वङ्गुरिः सुषूमा बहुसूवरी ।  
(अव्श्_७,४६।२च्) तस्यै विश्पत्न्यै हविः सिनीवाल्यै जुहोतन ॥२॥  
  
(अव्श्_७,४६।३अ) या विश्पत्नीन्द्रम् असि प्रतीची सहस्रस्तुकाभियन्ती देवी ।  
(अव्श्_७,४६।३च्) विष्णोः पत्नि तुभ्यं राता हवींषि पतिं देवि राधसे चोदयस्व ॥३॥  
  
  
  
(अव्श्_७,४७।१अ) कुहूं देवीं सुकृतं विद्मनापसम् अस्मिन् यज्ञे सुहवा जोहवीमि ।  
(अव्श्_७,४७।१च्) सा नो रयिं विश्ववारं नि यछाद् ददातु वीरम् शतदायम् उक्थ्यम् ॥१॥  
  
(अव्श्_७,४७।२अ) कुहूर् देवानाम् अमृतस्य पत्नी हव्या नो अस्य हविषो जुषेत ।  
(अव्श्_७,४७।२च्) शृनोतु यज्ञम् उशती नो अद्य रायस् पोषं चिकितुषी दधातु ॥२॥  
  
  
  
(अव्श्_७,४८।१अ) राकाम् अहं सुहवा सुष्टुती हुवे शृणोतु नः सुभगा बोधतु त्मना ।  
(अव्श्_७,४८।१च्) सीव्यत्व् अपः सूच्याछिद्यमानया ददातु वीरं शतदायम् उक्थ्यम् ॥१॥  
  
(अव्श्_७,४८।२अ) यास् ते राके सुमतयः सुपेशसो याभिर् ददासि दाशुषे वसूनि ।  
(अव्श्_७,४८।२च्) ताभिर् नो अद्य सुमना उपागहि सहस्रापोषम् सुभगे रराणा ॥२॥  
  
  
  
(अव्श्_७,४९।१अ) देवानां पत्नीर् उशतीर् अवन्तु नः प्रावन्तु नस् तुजये वाजसातये ।  
(अव्श्_७,४९।१च्) याः पार्थिवासो या अपाम् अपि व्रते ता नो देवीः सुहवाः शर्म यछन्तु ॥१॥  
  
(अव्श्_७,४९।२अ) उत ग्ना व्यन्तु देवपत्नीर् इन्द्राण्य् अग्नाय्य् अश्विनी राट् ।  
(अव्श्_७,४९।२च्) आ रोदसी वरुनानी शृणोतु व्यन्तु देवीर् य ऋतुर् जनीनाम् ॥२॥  
  
  
  
(अव्श्_७,५०।१अ) यथा वृक्षम् अशनिर् विश्वाहा हन्त्य् अप्रति ।  
(अव्श्_७,५०।१च्) एवाहम् अद्य कितवान् अक्षैर् बध्यासम् अप्रति ॥१॥  
  
(अव्श्_७,५०।२अ) तुराणाम् अतुराणां विशाम् अवर्जुषीणाम् ।  
(अव्श्_७,५०।२च्) समैतु विश्वतो भगो अन्तर्हस्तं कृतं मम ॥२॥  
  
(अव्श्_७,५०।३अ) ईडे अग्निं स्वावसुं नमोभिर् इह प्रसक्तो वि चयत् कृतं नः ।  
(अव्श्_७,५०।३च्) रथैर् इव प्र भरे वाजयद्भिः प्रदक्षिणं मरुतां स्तोमम् ऋध्याम् ॥३॥  
  
(अव्श्_७,५०।४अ) वयं जयेम त्वया युजा वृतम् अस्माकम् अंशम् उद् अव भरेभरे ।  
(अव्श्_७,५०।४च्) अस्मभ्यम् इन्द्र वरीयः सुगं कृधि प्र शत्रूणां मघवन् वृष्ण्या रुज ॥४॥  
  
(अव्श्_७,५०।५अ) अजैषं त्वा संलिखितम् अजैषम् उत संरुधम् ।  
(अव्श्_७,५०।५च्) अविं वृको यथा मथद् एवा मथ्नामि ते कृतम् ॥५॥  
  
(अव्श्_७,५०।६अ) उत प्रहाम् अतिदीवा जयति कृतम् इव श्वघ्नी वि चिनोति काले ।  
(अव्श्_७,५०।६च्) यो देवकामो न धनम् रुणद्धि सम् इत् तं रायः सृजति स्वधाभिः ॥६॥  
  
(अव्श्_७,५०।७अ) गोभिष् टरेमामतिं दुरेवां यवेन वा क्षुधं पुरुहूत विश्वे ।  
(अव्श्_७,५०।७च्) वयं राजसु प्रथमा धनान्य् अरिष्टासो वृजनीभिर् जयेम ॥७॥  
  
(अव्श्_७,५०।८अ) कृतं मे दक्षिणे हस्ते जयो मे सव्य आहितः ।  
(अव्श्_७,५०।८च्) गोजिद् भूयासम् अश्वजिद् धनञ्जयो हिरण्यजित् ॥८॥  
  
(अव्श्_७,५०।९अ) अक्षाः फलवतीम् द्युवं दत्त गां क्षीरिणीम् इव ।  
(अव्श्_७,५०।९च्) सं मा कृतस्य धारया धनुः स्नाव्नेव नह्यत ॥९॥  
  
  
  
(अव्श्_७,५१।१अ) बृहस्पतिर् नः परि पातु पश्चाद् उतोत्तरस्माद् अधराद् अघयोः ।  
(अव्श्_७,५१।१च्) इन्द्रः पुरस्ताद् उत मध्यतो नः सखा सखिभ्यो वरीयः कृणोतु ॥१॥  
  
  
  
(अव्श्_७,५२।१अ) सञ्ज्ञानं नः स्वेभिः सञ्ज्ञानम् अरणेभिः ।  
(अव्श्_७,५२।१च्) सञ्ज्ञानम् अश्विना युवम् इहास्मासु नि यछतम् ॥१॥  
  
(अव्श्_७,५२।२अ) सं जानामहै मनसा सं चिकित्वा मा युष्महि मनसा दैव्येन ।  
(अव्श्_७,५२।२च्) मा घोषा उत् स्थुर् बहुले विनिर्हते मेषुः पप्तद् इन्द्रस्याहन्य् आगते ॥२॥  
  
  
  
(अव्श्_७,५३।१अ) अमुत्रभूयाद् अधि यद् यमस्य बृहस्पते अभिशस्तेर् अमुञ्चः ।  
(अव्श्_७,५३।१च्) प्रत्य् औहताम् अश्विना मृत्युम् अस्मद् देवानाम् अग्ने भिषजा शचीभिः ॥१॥  
  
(अव्श्_७,५३।२अ) सं क्रामतं मा जहीतं शरीरं प्राणापानौ ते सयुजाव् इह स्ताम् ।  
(अव्श्_७,५३।२च्) शतं जीव शरदो वर्धमानो ऽग्निष् टे गोपा अधिपा वसिष्ठः ॥२॥  
  
(अव्श्_७,५३।३अ) आयुर् यत् ते अतिहितं पराचैर् अपानः प्राणः पुनर् आ ताव् इताम् ।  
(अव्श्_७,५३।३च्) अग्निष् टद् आहार् निरृतेर् उपस्थात् तद् आत्मनि पुनर् आ वेशयामि ते ॥३॥  
  
(अव्श्_७,५३।४अ) मेमं प्राणो हासीन् मो अपानो ऽवहाय परा गात् ।  
(अव्श्_७,५३।४च्) सप्तर्षिभ्य एनं परि ददामि ते एनं स्वस्ति जरसे वहन्तु ॥४॥  
  
(अव्श्_७,५३।५अ) प्र विषतं प्राणापानाव् अनड्वाहाव् इव व्रजम् ।  
(अव्श्_७,५३।५च्) अयं जरिम्नः शेवधिर् अरिष्ट इह वर्धताम् ॥५॥  
  
(अव्श्_७,५३।६अ) आ ते प्राणं सुवामसि परा यक्ष्मं सुवामि ते ।  
(अव्श्_७,५३।६च्) आयुर् नो विश्वतो दधद् अयम् अग्निर् वरेण्यः ॥६॥  
  
(अव्श्_७,५३।७अ) उद् वयं तमसस् परि रोहन्तो नाकम् उत्तमम् ।  
(अव्श्_७,५३।७च्) देवं देवत्रा सूर्यम् अगन्म ज्योतिर् उत्तमम् ॥७॥  
  
  
  
(अव्श्_७,५४।१अ) ऋचं साम यजामहे याभ्यां कर्माणि कुर्वते ।  
(अव्श्_७,५४।१च्) एते सदसि राजतो यज्ञं देवेषु यछतः ॥१॥  
  
(अव्श्_७,५४।२अ) ऋचं साम यद् अप्राक्षं हविर् ओजो यजुर् बलम् ।  
(अव्श्_७,५४।२च्) एष मा तस्मान् मा हिंसीद् वेदः पृष्टः शचीपते ॥१॥  
  
  
  
(अव्श्_७,५५।१अ) ये ते पन्थानो ऽव दिवो येभिर् विश्वम् ऐरयः ।  
(अव्श्_७,५५।१च्) तेभिः सुम्नया धेहि नो वसो ॥२॥  
  
  
  
(अव्श्_७,५६।१अ) तिरश्चिराजेर् असितात् पृदाकोः परि सम्भृतम् ।  
(अव्श्_७,५६।१च्) तत् कङ्कपर्वणो विषम् इयं वीरुद् अनीनशत् ॥१॥  
  
(अव्श्_७,५६।२अ) इयं वीरुन् मधुजाता मधुश्चुन् मधुला मधूः ।  
(अव्श्_७,५६।२च्) सा विह्रुतस्य भेषज्य् अथो मशकजम्भनी ॥२॥  
  
(अव्श्_७,५६।३अ) यतो दष्टं यतो धीतं ततस् ते निर् ह्वयामसि ।  
(अव्श्_७,५६।३च्) अर्भस्य तृप्रदंशिनो मशकस्यारसं विषम् ॥३॥  
  
(अव्श्_७,५६।४अ) अयं यो वक्रो विपरुर् व्यङ्गो मुखानि वक्रा वृजिना कृणोषि ।  
(अव्श्_७,५६।४च्) तानि त्वं ब्रह्मणस् पते इषीकाम् इव सं नमः ॥४॥  
  
(अव्श्_७,५६।५अ) अरसस्य शर्कोटस्य नीचीनस्योपसर्पतः ।  
(अव्श्_७,५६।५च्) विषं ह्य् अस्यादिष्य् अथो एनम् अजीजभम् ॥५॥  
  
(अव्श्_७,५६।६अ) न ते बाह्वोर् बलम् अस्ति न शीर्षे नोत मध्यतः ।  
(अव्श्_७,५६।६च्) अथ किं पापया ऽमुया पुछे बिभर्ष्य् अर्भकम् ॥६॥  
  
(अव्श्_७,५६।७अ) अदन्ति त्वा पिपीलिका वि वृश्चन्ति मयूर्यः ।  
(अव्श्_७,५६।७च्) सर्वे भल ब्रवाथ शार्कोटम् अरसं विषम् ॥७॥  
  
(अव्श्_७,५६।८अ) य उभाभ्यां प्रहरसि पुछेन चास्येन च ।  
(अव्श्_७,५६।८च्) आस्ये न ते विषं किम् उ ते पुछधाव् असत् ॥८॥  
  
  
  
(अव्श्_७,५७।१अ) यद् आशसा वदतो मे विचुक्षुभे यद् याचमानस्य चरतो जनां अनु ।  
(अव्श्_७,५७।१च्) यद् आत्मनि तन्वो मे विरिष्टं सरस्वती तद् आ पृणद् घृतेन ॥१॥  
  
(अव्श्_७,५७।२अ) सप्त क्षरन्ति सिशवे मरुत्वते पित्रे पुत्रासो अप्य् अवीवृतन्न् ऋतानि ।  
(अव्श्_७,५७।२च्) उभे इद् अस्योभे अस्य राजत उभे यतेते उभे अस्य पुष्यतः ॥२॥  
  
  
  
(अव्श्_७,५८।१अ) इन्द्रावरुणा सुतपाव् इमं सुतं सोमं पिबतं मद्यं धृतव्रतौ ।  
(अव्श्_७,५८।१च्) युवो रथो अध्वरो देववीतये प्रति स्वसरम् उप यातु पीतये ॥१॥  
  
(अव्श्_७,५८।२अ) इन्द्रावरुणा मधुमत्तमस्य वृष्णः सोमस्य वृषणा वृषेथाम् ।  
(अव्श्_७,५८।२च्) इदं वाम् अन्धः परिषिक्तम् आसद्यास्मिन् बर्हिषि मादयेथाम् ॥२॥  
  
  
  
(अव्श्_७,५९।१अ) यो नः शपाद् अशपतः शपतो यश् च नः शपात् ।  
(अव्श्_७,५९।१च्) वृक्ष इव विद्युता हत आ मूलाद् अनु शुष्यतु ॥१॥  
  
  
  
(अव्श्_७,६०।१अ) ऊर्जं बिभ्रद् वसुवनिः सुमेधा अघोरेण चक्षुषा मित्रियेण ।  
(अव्श्_७,६०।१च्) गृहान् ऐमि सुमना वन्दमानो रमध्वम् मा बिभीत मत् ॥१॥  
  
(अव्श्_७,६०।२अ) इमे गृहा मयोभुव ऊर्जस्वन्तः पयस्वन्तः ।  
(अव्श्_७,६०।२च्) पूर्णा वामेन तिष्ठन्तस् ते नो जानन्त्व् आयतः ॥२॥  
  
(अव्श्_७,६०।३अ) येषाम् अध्येति प्रवसन् येषु सौमनसो बहुः ।  
(अव्श्_७,६०।३च्) गृहान् उप ह्वयामहे ते नो जानन्त्व् आयतः ॥३॥  
  
(अव्श्_७,६०।४अ) उपहूता भूरिधनाः सखायः स्वादुसम्मुदः ।  
(अव्श्_७,६०।४च्) अक्षुध्या अतृष्या स्त गृहा मास्मद् बिभीतन ॥४॥  
  
(अव्श्_७,६०।५अ) उपहूता इह गाव उपहूता अजावयः ।  
(अव्श्_७,६०।५च्) अथो अन्नस्य कीलाल उपहूतो गृहेषु ॥५॥  
  
(अव्श्_७,६०।६अ) सूनृतावन्तः सुभगा इरावन्तो हसामुदाः ।  
(अव्श्_७,६०।६च्) अतृष्या अक्षुध्या स्त गृहा मास्मद् बिभीतन ॥६॥  
  
(अव्श्_७,६०।७अ) इहैव स्त मानु गात विश्वा रूपाणि पुष्यत ।  
(अव्श्_७,६०।७च्) ऐष्यामि भद्रेणा सह भूयांसो भवता मया ॥७॥  
  
  
  
(अव्श्_७,६१।१अ) यद् अग्ने तपसा तप उपतप्यामहे तपः ।  
(अव्श्_७,६१।१च्) प्रियाः श्रुतस्य भूयास्मायुष्मन्तः सुमेधसः ॥१॥  
  
(अव्श्_७,६१।२अ) अग्ने तपस् तप्यामह उप तप्यामहे तपः ।  
(अव्श्_७,६१।२च्) श्रुतानि शृण्वन्तः वयम् आयुष्मन्तः सुमेधसः ॥२॥  
  
  
(अव्श्_७,६२।१अ) अयम् अग्निः सत्पतिर् वृद्धवृष्णो रथीव पत्तीन् अजयत् पुरोहितः ।  
(अव्श्_७,६२।१च्) नाभा पृथिव्यां निहितो दविद्युतद् अधस्पदं कृणुतां ये पृतन्यवः ॥१॥  
  
  
  
(अव्श्_७,६३।१अ) पृतनाजितं सहमानम् अग्निम् उक्थ्यैर् हवामहे परमात् सधस्थात् ।  
(अव्श्_७,६३।१च्) स नः पर्षद् अति दुर्गाणि विश्वा क्षामद् देवो ऽति दुरितान्य् अग्निः ॥१॥  
  
  
  
(अव्श्_७,६४।१अ) इदं यत् कृष्णः शकुनिर् अभिनिष्पतन्न् अपीपतत् ।  
(अव्श्_७,६४।१च्) आपो मा तस्मात् सर्वस्माद् दुरितात् पान्त्व् अंहसः ॥१॥  
  
(अव्श्_७,६४।२अ) इदं यत् कृष्णः शकुनिर् अवामृक्षन् निरृते ते मुखेन ।  
(अव्श्_७,६४।२च्) अग्निर् मा तस्माद् एनसो गार्हपत्यः प्र मुञ्चतु ॥२॥  
  
  
(अव्श्_७,६५।१अ) प्रतीचीनफलो हि त्वम् अपामार्ग रुरोहिथ ।  
(अव्श्_७,६५।१च्) सर्वान् मच् छपथाम् अधि वरीयो यवया इतः ॥१॥  
  
(अव्श्_७,६५।२अ) यद् दुष्कृतं यच् छमलं यद् वा चेरिम पापया ।  
(अव्श्_७,६५।२च्) त्वया तद् विश्वतोमुखापामार्गाप मृज्महे ॥२॥  
  
(अव्श्_७,६५।३अ) श्यावदता कुनखिना बण्डेन यत् सहासिम ।  
(अव्श्_७,६५।३च्) अपामार्ग त्वया वयं सर्वं तद् अप मृज्महे ॥३॥  
  
  
(अव्श्_७,६६।१अ) यद्य् अन्तरिक्षे यदि वात आस यदि वृक्षेषु यदि वोलपेषु ।  
(अव्श्_७,६६।१च्) यद् अश्रवन् पशव उद्यमानं तद् ब्राह्मणं पुनर् अस्मान् उपैतु ॥१॥  
  
  
  
(अव्श्_७,६७।१अ) पुनर् मैत्व् इन्द्रियं पुनर् आत्मा द्रविणं ब्राह्मणं च ।  
(अव्श्_७,६७।१च्) पुनर् अग्नयो धिष्ण्या यथास्थाम कल्पयन्ताम् इहैव ॥१॥  
  
  
(अव्श्_७,६८।१अ) सरस्वति व्रतेषु ते दिव्येषु देवि धामसु ।  
(अव्श्_७,६८।१च्) जुषस्व हव्यम् आहुतं प्रजाम् देवि ररास्व नः ॥१॥  
  
(अव्श्_७,६८।२अ) इदं ते हव्यं घृतवत् सरस्वतीदं पितॄणां हविर् आस्यं यत् ।  
(अव्श्_७,६८।२च्) इमानि त उदिता शम्तमानि तेभिर् वयं मधुमन्तः स्याम ॥२॥  
  
(अव्श्_७,६८।३अ) शिवा नः शन्तमा भव सुमृडीका सरस्वति ।  
(अव्श्_७,६८।३च्) मा ते युयोम सन्दृशः ॥१॥  
  
  
  
(अव्श्_७,६९।१अ) शं नो वातो वातु शं नस् तपतु सूर्यः ।  
(अव्श्_७,६९।१च्) अहानि शं भवन्तु नः शं रात्री प्रति धीयतां ।  
(अव्श्_७,६९।१ए) शं उषा नो व्य् उछतु ॥१॥  
  
  
(अव्श्_७,७०।१अ) यत् किं चासौ मनसा यच् च वाचा यज्ञैर् जुहोति हविषा यजुषा ।  
(अव्श्_७,७०।१च्) तन् मृत्युना निरृतिः संविदाना पुरा सत्याद् आहुतिं हन्त्व् अस्य ॥१॥  
  
(अव्श्_७,७०।२अ) यातुधाना निरृतिर् आद् उ रक्षस् ते अस्य घ्नन्त्व् अनृतेन सत्यम् ।  
(अव्श्_७,७०।२च्) इन्द्रेषिता देवा आजम् अस्य मथ्नन्तु मा तत् सं पादि यद् असौ जुहोति ॥२॥  
  
(अव्श्_७,७०।३अ) अजिराधिराजौ श्येनौ सम्पातिनाव् इव ।  
(अव्श्_७,७०।३च्) आज्यं पृतन्यतो हतां यो नः कश्चाभ्यघायति ॥३॥  
  
(अव्श्_७,७०।४अ) अपाञ्चौ त उभौ बाहू अपि नह्याम्य् आस्यम् ।  
(अव्श्_७,७०।४च्) अग्नेर् देवस्य मन्युना तेन ते ऽवधिषं हविः ॥४॥  
(अव्श्_७,७०।५अ) अपि नह्यामि ते बाहू अपि नह्याम्य् आस्यम् ।  
(अव्श्_७,७०।५च्) अग्नेर् घोरस्य मन्युना तेन ऽवधिषं हविः ॥५॥  
  
  
  
(अव्श्_७,७१।१अ) परि त्वाग्ने पुरं वयं विप्रं सहस्य धीमहि ।  
(अव्श्_७,७१।१च्) धृषद्वर्णं दिवेदिवे हन्तारं भङ्गुरावतः ॥१॥  
  
  
  
(अव्श्_७,७२।१अ) उत् तिष्ठताव पश्यतेन्द्रस्य भागम् ऋत्वियम् ।  
(अव्श्_७,७२।१च्) यदि श्रातम् जुहोतन यद्य् अश्रातं ममत्तन ॥१॥  
  
(अव्श्_७,७२।२अ) श्रातम् हविर् ओ ष्व् इन्द्र प्र याहि जगाम सूरो अध्वनो वि मध्यम् ।  
(अव्श्_७,७२।२च्) परि त्वासते निधिभिः सखायः कुलपा न व्राजपतिम् चरन्तम् ॥२॥  
  
(अव्श्_७,७२।३अ) श्रातं मन्य ऊधनि श्रातम् अग्नौ सुशृतं मन्ये तद् ऋतं नवीयः ।  
(अव्श्_७,७२।३च्) माध्यन्दिनस्य सवनस्य दध्नः पिबेन्द्र वज्रिन् पुरुकृज् जुषाणः ॥१॥  
  
  
(अव्श्_७,७३।१अ) समिद्धो अग्निर् वृषणा रथी दिवस् तप्तो घर्मो दुह्यते वाम् इषे मधु ।  
(अव्श्_७,७३।१च्) वयं हि वां पुरुदमासो अश्विना हवामहे सधमादेषु कारवः ॥१॥  
  
(अव्श्_७,७३।२अ) समिद्धो अग्निर् अश्विना तप्तो वां घर्म आ गतम् ।  
(अव्श्_७,७३।२च्) दुह्यन्ते नूनं वृषणेह धेनवो दस्रा मदन्ति वेधसः ॥२॥  
  
(अव्श्_७,७३।३अ) इवाहाकृतः शुचिर् देवेषु यज्ञो यो अश्विनोश् चमसो देवपानः ।  
(अव्श्_७,७३।३च्) तम् उ विश्वे अमृतासो जुषाणा गन्धर्वस्य प्रत्य् आस्ना रिहन्ति ॥३॥  
  
(अव्श्_७,७३।४अ) यद् उस्रियास्व् आहुतं घृतं पयो ऽयं स वाम् अश्विना भाग आ गतम् ।  
(अव्श्_७,७३।४च्) माध्वी धर्तारा विदथस्य सत्पती तप्तं घर्मं पिबतम् दिवः ॥४॥  
  
(अव्श्_७,७३।५अ) तप्तो वां घर्मो नक्षतु स्वहोता प्र वाम् अध्वर्युश् चरतु पयस्वान् ।  
(अव्श्_७,७३।५च्) मधोर् दुग्धस्याश्विना तनाया वीतं पातं पयस उस्रियायाः ॥५॥  
  
(अव्श्_७,७३।६अ) उप द्रव पयसा गोधुग् ओषम् आ घर्मे सिञ्च पय उस्रियायाः ।  
(अव्श्_७,७३।६च्) वि नाकम् अख्यत् सविता वरेण्यो ऽनुप्रयाणम् उषसो वि राजति ॥६॥  
  
(अव्श्_७,७३।७अ) उप ह्वये सुदुघां धेनुम् एतां सुहस्तो गोधुग् उत दोहद् एनाम् ।  
(अव्श्_७,७३।७च्) श्रेष्ठं सवं सविता साविषन् नो ऽभीद्धो घर्मस् तद् उ षु प्र वोचत् ॥७॥  
  
(अव्श्_७,७३।८अ) हिङ्कृण्वती वसुपत्नी वसूनां वत्सम् इछन्ती मनसा न्यागन् ।  
(अव्श्_७,७३।८च्) दुहाम् अश्विभ्यां पयो अघ्न्येयं सा वर्धतां महते सौभगाय ॥८॥  
  
(अव्श्_७,७३।९अ) जुष्टो दमूना अतिथिर् दुरोण इमं नो यज्ञम् उप याहि विद्वान् ।  
(अव्श्_७,७३।९च्) विश्वा अग्ने अभियुजो विहत्य शत्रूयताम् आ भरा भोजनानि ॥९॥  
  
(अव्श्_७,७३।१०अ) अग्ने शर्ध महते सौभगाय तव द्युम्नान्य् उत्तमानि सन्तु ।  
(अव्श्_७,७३।१०च्) सं जास्पत्यं सुयमम् आ कृणुष्व शत्रूयताम् अभि तिष्ठा महांसि ॥१०॥  
  
(अव्श्_७,७३।११अ) सूयवसाद् भगवती हि भूया अधा वयं भगवन्तः स्याम ।  
(अव्श्_७,७३।११च्) अद्धि तृणम् अघ्न्ये विश्वदानीं पिब शुद्धम् उदकम् आचरन्ती ॥११॥  
  
  
  
(अव्श्_७,७४।१अ) अपचितां लोहिनीनां कृष्णा मातेति शुश्रुम ।  
(अव्श्_७,७४।१च्) मुनेर् देवस्य मूलेन सर्वा विध्यामि ता अहम् ॥१॥  
  
(अव्श्_७,७४।२अ) विध्याम्य् आसां प्रथमां विध्यामि उत मध्यमाम् ।  
(अव्श्_७,७४।२च्) इदं जघन्याम् आसाम् आ छिनद्मि स्तुकाम् इव ॥२॥  
  
(अव्श्_७,७४।३अ) त्वाष्ट्रेणाहं वचसा वि त ईर्ष्याम् अमीमदम् ।  
(अव्श्_७,७४।३च्) अथो यो मन्युष् टे पते तम् उ ते शमयामसि ॥३॥  
  
(अव्श्_७,७४।४अ) व्रतेन त्वं व्रतपते समक्तो विश्वाहा सुमना दीदिहीह ।  
(अव्श्_७,७४।४च्) तं त्वा वयं जातवेदः समिद्धं प्रजावन्त उप सदेम सर्वे ॥४॥  
  
  
  
(अव्श्_७,७५।१अ) प्रजावतीः सूयवसे रुशन्तीः शुद्धा अपः सुप्रपाणे पिबन्तीः ।  
(अव्श्_७,७५।१च्) मा व स्तेन ईशत माघशंसः परि वो रुद्रस्य हेतिर् वृणक्तु ॥१॥  
  
(अव्श्_७,७५।२अ) पदज्ञा स्थ रमतयः संहिता विश्वनाम्नीः ।  
(अव्श्_७,७५।२च्) उप मा देवीर् देवेभिर् एत ।  
(अव्श्_७,७५।२ए) इमं गोष्ठम् इदं सदो घृतेनास्मान्त् सम् उक्षत ॥२॥  
  
  
  
(अव्श्_७,७६।१अ) आ सुस्रसः सुस्रसो असतीभ्यो असत्तराः ।  
(अव्श्_७,७६।१च्) सेहोर् अरसतरा हवणाद् विक्लेदीयसीः ॥१॥  
  
(अव्श्_७,७६।२अ) या ग्रैव्या अपचितो ऽथो या उपपक्ष्याः ।  
(अव्श्_७,७६।२च्) विजाम्नि या अपचितः स्वयंस्रसः ॥२॥  
  
(अव्श्_७,७६।३अ) यः कीकसाः प्रशृणाति तलीद्यम् अवतिष्ठति ।  
(अव्श्_७,७६।३च्) निर् हास् तं सर्वं जायान्यम् यः कश् च ककुदि श्रितः ॥३॥  
  
(अव्श्_७,७६।४अ) पक्षी जायान्यः पतति स आ विशति पूरुषम् ।  
(अव्श्_७,७६।४च्) तद् अक्षितस्य भेषजम् उभयोः सुक्षतस्य च ॥४॥  
  
(अव्श्_७,७६।५अ) विद्म वै ते जायान्य जानं यतो जायान्य जायसे ।  
(अव्श्_७,७६।५च्) कथं ह तत्र त्वम् हनो यस्य कृण्मो हविर् गृहे ॥१॥  
  
(अव्श्_७,७६।६अ) धृषत् पिब कलशे सोमम् इन्द्र वृत्रहा शूर समरे वसूनाम् ।  
(अव्श्_७,७६।६च्) माध्यन्दिने सवन आ वृषस्व रयिष्ठानो रयिम् अस्मासु धेहि ॥२॥  
  
  
  
(अव्श्_७,७७।१अ) सान्तपना इदं हविर् मरुतस् तज् जुजुष्टन ।  
(अव्श्_७,७७।१च्) अस्माकोती रिशादसः ॥१॥  
  
(अव्श्_७,७७।२अ) यो नो मर्तो मरुतो दुर्हृणायुस् तिरश् चित्तानि वसवो जिघांसति ।  
(अव्श्_७,७७।२च्) द्रुहः पाशान् प्रति मुञ्चतां सस् तपिष्ठेन तपसा हन्तना तम् ॥२॥  
  
(अव्श्_७,७७।३अ) सम्वत्सरीणा मरुतः स्वर्का उरुक्षयाः सगणा मानुषासः ।  
(अव्श्_७,७७।३च्) ते अस्मत् पाशान् प्र मुञ्चन्त्व् एनसस् सान्तपना मत्सरा मादयिष्णवः ॥३॥  
  
  
  
(अव्श्_७,७८।१अ) वि ते मुञ्चामि रशनां वि योक्त्रं वि नियोजनम् ।  
(अव्श्_७,७८।१च्) इहैव त्वम् अजस्र एध्य् अग्ने ॥१॥  
  
(अव्श्_७,७८।२अ) अस्मै क्षत्राणि धारयन्तम् अग्ने युनज्मि त्वा ब्रह्मणा दैव्येन ।  
(अव्श्_७,७८।२च्) दीदिह्य् अस्मभ्यं द्रविणेह भद्रं प्रेमं वोचो हविर्दाम् देवतासु ॥२॥  
  
  
  
(अव्श्_७,७९।१अ) यत् ते देवा अकृण्वन् भागधेयम् अमावास्ये संवसन्तो महित्वा ।  
(अव्श्_७,७९।१च्) तेना नो यज्ञं पिपृहि विश्ववारे रयिं नो धेहि सुभगे सुवीरम् ॥१॥  
  
(अव्श्_७,७९।२अ) अहम् एवास्म्य् अमावास्या माम् आ वसन्ति सुकृतो मयीमे ।  
(अव्श्_७,७९।२च्) मयि देवा उभये साद्याश् चेन्द्रज्येष्ठाः सम् अगछन्त सर्वे ॥२॥  
  
(अव्श्_७,७९।३अ) आगन् रात्री सङ्गमनी वसूनाम् ऊर्जं पुष्टं वस्व् आवेशयन्ती ।  
(अव्श्_७,७९।३च्) अमावास्यायै हविष विधेमोर्जं दुहाना पयसा न आगन् ॥३॥  
  
(अव्श्_७,७९।४अ) अमावास्ये न त्वद् एतान्य् अन्यो विश्वा रूपाणि परिभूर् जजान ।  
(अव्श्_७,७९।४च्) यत्कामास् ते जुहुमस् तन् नो अस्तु वयं स्याम पतयो रयिणाम् ॥४॥  
  
  
  
(अव्श्_७,८०।१अ) पौर्णमासी जिगाय ।  
(अव्श्_७,८०।१च्) तस्यां देवैः संवसन्तो महित्वा नाकस्य पृष्ठे सम् इषा मदेम ॥१॥  
  
(अव्श्_७,८०।२अ) वृषभं वाजिनं वयं पौर्णमासं यजामहे ।  
(अव्श्_७,८०।२च्) स नो ददात्व् अक्षितां रयिम् अनुपदस्वतीम् ॥२॥  
  
(अव्श्_७,८०।३अ) प्रजापते न त्वद् एतान्य् अन्यो विश्वा रूपाणि परिभूर् जजान ।  
(अव्श्_७,८०।३च्) यत्कामास् ते जुहुमस् तन् नो अस्तु वयं स्याम पतयो रयीणाम् ॥३॥  
  
(अव्श्_७,८०।४अ) पौर्णमासी प्रथमा यज्ञियासीद् अह्नां रात्रीणाम् अतिशर्वरेषु ।  
(अव्श्_७,८०।४च्) ये त्वाम् यज्ञैर् यज्ञिये अर्धयन्त्य् अमी ते नाके सुकृतः प्रविष्टाः ॥४॥  
  
  
  
(अव्श्_७,८१।१अ) पूर्वापरं चरतो मययैतौ शिशू क्रीडन्तौ परि यातो ऽर्णवम् ।  
(अव्श्_७,८१।१च्) विश्वान्यो भुवना विचष्ट ऋतूंर् अन्यो विदधज् जायसे नवः ॥१॥  
  
(अव्श्_७,८१।२अ) नवोनवो भवसि जायमानो ऽह्नां केतुर् उषसाम् एष्य् अग्रम् ।  
(अव्श्_७,८१।२च्) भागं देवेभ्यो वि दधास्य् आयन् प्र चन्द्रमस् तिरसे धीर्घम् आयुः ॥२॥  
  
(अव्श्_७,८१।३अ) सोमस्याम्शो युधां पते ऽनूनो नाम वा असि ।  
(अव्श्_७,८१।३च्) अनूनम् दर्श मा कृधि प्रजया च धनेन च ॥३॥  
  
(अव्श्_७,८१।४अ) दर्शो ऽसि दर्शतो ऽसि समग्रो ऽसि समन्तः ।  
(अव्श्_७,८१।४च्) समग्रः समन्तो भूयासं गोभिर् अश्वैः प्रजया पशुभिर् गृहैर् धनेन ॥४॥  
  
(अव्श्_७,८१।५अ) यो ऽस्मान् द्वेष्टि यं वयं द्विष्मस् तस्य त्वं प्राणेना प्यायस्व ।  
(अव्श्_७,८१।५च्) आ वयं प्यासिषीमहि गोभिर् अश्वैः प्रजया पशुभिर् गृहैर् धनेन ॥५॥  
  
(अव्श्_७,८१।६अ) यं देवा अंशुम् आप्याययन्ति यम् अक्षितम् अक्षिता भक्षयन्ति ।  
(अव्श्_७,८१।६च्) तेनास्मान् इन्द्रो वरुणो बृहस्पतिर् आ प्याययन्तु भुवनस्य गोपाः ॥६॥  
  
  
  
(अव्श्_७,८२।१अ) अभ्य् अर्चत सुष्टुतिं गव्यम् आजिम् अस्मासु भद्रा द्रविणानि धत्त ।  
(अव्श्_७,८२।१च्) इमं यज्ञं नयत देवता नो घृतस्य धारा मधुमत् पवन्ताम् ॥१॥  
  
(अव्श्_७,८२।२अ) मय्य् अग्रे अग्निं गृह्णामि सह क्षत्रेण वर्चसा बलेन ।  
(अव्श्_७,८२।२च्) मयि प्रजां मय्य् आयुर् दधामि स्वाहा मय्य् अग्निम् ॥२॥  
  
(अव्श्_७,८२।३अ) इहैवाग्ने अध्य् धारया रयिम् मा त्वा नि क्रन् पूर्वचित्ता निकारिणः ।  
(अव्श्_७,८२।३च्) क्षत्रेणाग्ने सुयमम् अस्तु तुभ्यम् उपसत्ता वर्धतां ते अनिष्टृतः ॥३॥  
  
(अव्श्_७,८२।४अ) अन्व् अग्निर् उषसाम् अग्रम् अख्यद् अन्व् अहानि प्रथमो जातवेदाः ।  
(अव्श्_७,८२।४च्) अनु सूर्य उषसो अनु रश्मीन् अनु द्यावापृथिवी आ विवेश ॥४॥  
  
(अव्श्_७,८२।५अ) प्रत्य् अग्निर् उषसाम् अग्रम् अख्यत् प्रति अहानि प्रथमो जातवेदाः ।  
(अव्श्_७,८२।५च्) प्रति सूर्यस्य पुरुधा च रश्मीन् प्रति द्यावापृथिवी आ ततान ॥५॥  
  
(अव्श्_७,८२।६अ) घृतं ते अग्ने दिव्ये सधस्थे घृतेन त्वां मनुर् अद्या सम् इन्धे ।  
(अव्श्_७,८२।६च्) घृतं ते देवीर् नप्त्य आ वहन्तु घृतं तुभ्यं दुह्रतां गावो अग्ने ॥६॥  
  
  
  
(अव्श्_७,८३।१अ) अप्सु ते राजन् वरुण गृहो हिरण्ययो मितः ।  
(अव्श्_७,८३।१च्) ततो धृतव्रतो राजा सर्वा धामानि मुञ्चतु ॥१॥  
  
(अव्श्_७,८३।२अ) दाम्नोदाम्नो राजन्न् इतो वरुण मुञ्च नः ।  
(अव्श्_७,८३।२च्) यद् आपो अघ्न्या इति वरुणेति यद् ऊचिम ततो वरुण मुञ्च नः ॥२॥  
  
(अव्श्_७,८३।३अ) उद् उत्तमं वरुण पाशम् अस्मद् अवाधमं वि मध्यमं श्रथाय ।  
(अव्श्_७,८३।३च्) अधा वयम् आदित्य व्रते तवानागसो अदितये स्याम ॥३॥  
  
(अव्श्_७,८३।४अ) प्रास्मत् पाशान् वरुण मुञ्च सर्वान् य उत्तमा अधमा वारुणा ये ।  
(अव्श्_७,८३।४च्) दुष्वप्न्यं दुरितं नि ष्वास्मद् अथ गछेम सुकृतस्य लोकम् ॥४॥  
  
  
  
(अव्श्_७,८४।१अ) अनाधृष्यो जातवेदा अमर्त्यो विराड् अग्ने क्षत्रभृद् दीदिहीह ।  
(अव्श्_७,८४।१च्) विश्वा अमीवाः प्रमुञ्चन् मानुषीभिः शिवाभिर् अद्य परि पाहि नो गयम् ॥१॥  
  
(अव्श्_७,८४।२अ) इन्द्र क्षत्रम् अभि वामम् ओजो ऽजायथा वृषभ चर्षणीनाम् ।  
(अव्श्_७,८४।२च्) अपानुदो जनम् अमित्रयन्तम् उरुं देवेभ्यो अकृणोर् उ लोकम् ॥२॥  
  
(अव्श्_७,८४।३अ) मृगो न भीमः कुचरो गिरिष्ठाः परावत आ जगम्यात् परस्याः ।  
(अव्श्_७,८४।३च्) सृकं संशाय पविम् इन्द्र तिग्मं वि शत्रून् ताढि वि मृधो नुदस्व ॥३॥  
  
  
  
(अव्श्_७,८५।१अ) त्यम् ऊ षु वाजिनं देवजूतं सहोवानं तरुतारं रथानाम् ।  
(अव्श्_७,८५।१च्) अरिष्टनेमिं पृतनाजिम् आशुं स्वस्तये तार्क्ष्यम् इहा हुवेम ॥१॥  
  
  
  
(अव्श्_७,८६।१अ) त्रातारम् इन्द्रम् अवितारम् इन्द्रं हवेहवे सुहवं शूरम् इन्द्रम् ।  
(अव्श्_७,८६।१च्) हुवे नु शक्रं पुरुहूतम् इन्द्रं स्वस्ति न इन्द्रो मघवान् कृणोतु ॥१॥  
  
  
(अव्श्_७,८७।१अ) यो अग्नौ रुद्रो यो अप्स्व् अन्तर् य ओषधीर् वीरुध आविवेश ।  
(अव्श्_७,८७।१च्) य इमाविश्वा भुवनानि चाकॢपे तस्मै रुद्राय नमो अस्त्व् अग्नये ॥१॥  
  
  
  
(अव्श्_७,८८।१अ) अपेह्य् अरिर् अस्य् अरिर् वा असि विषे विषम् अपृक्था विषम् इद् वा अपृक्थाः ।  
(अव्श्_७,८८।१च्) अहिम् एवाभ्यपेहि तं जहि ॥१॥  
  
  
(अव्श्_७,८९।१अ) अपो दिव्या अचायिषम् रसेन सम् अपृक्ष्महि ।  
(अव्श्_७,८९।१च्) पयस्वान् अग्न आगमं तम् मा सं सृज वर्चसा ॥१॥  
  
(अव्श्_७,८९।२अ) सं माग्ने वर्चसा सृज सं प्रजया सम् आयुषा ।  
(अव्श्_७,८९।२च्) विद्युर् मे अस्य देवा इन्द्रो विद्यात् सह ऋषिभिः ॥२॥  
  
(अव्श्_७,८९।३अ) इदम् आपः प्र वहतावद्यं च मलं च यत् ।  
(अव्श्_७,८९।३च्) यच् चाभिदुद्रोहानृतं यच् च शेपे अभीरुणम् ॥३॥  
  
(अव्श्_७,८९।४अ) एधो ऽस्य् एधिषीय समिद् असि सम् एधिषीय ।  
(अव्श्_७,८९।४च्) तेजो ऽसि तेजो मयि धेहि ॥४॥  
  
  
  
(अव्श्_७,९०।१अ) अपि वृश्च पुराणवद् व्रततेर् इव गुष्पितम् ।  
(अव्श्_७,९०।१च्) ओजो दासस्य दम्भय ॥१॥  
  
(अव्श्_७,९०।२अ) वयं तद् अस्य सम्भृतं वस्व् इन्द्रेन वि भजामहै ।  
(अव्श्_७,९०।२च्) म्लापयामि भ्रजः शिभ्रं वरुणस्य व्रतेन ते ॥२॥  
  
(अव्श्_७,९०।३अ) यथा शेपो अपायातै स्त्रीषु चासद् अनावयाः ।  
(अव्श्_७,९०।३च्) अवस्थस्य क्नदीवतः शाङ्कुरस्य नितोदिनः ।  
(अव्श्_७,९०।३ए) यद् आततम् अव तत् तनु यद् उत्ततं नि तत् तनु ॥३॥  
  
  
  
(अव्श्_७,९१।१अ) इन्द्रः सुत्रामा स्ववां अवोभिः सुमृडीको भवतु विश्ववेदाः ।  
(अव्श्_७,९१।१च्) बाधतां द्वेषो अभयं नः कृणोतु सुवीर्यस्य पतयः स्याम ॥१॥  
  
  
  
(अव्श्_७,९२।१अ) स सुत्रामा स्ववां इन्द्रो अस्मद् आराच् चिद् द्वेषः सनुतर् युयोतु ।  
(अव्श्_७,९२।१च्) तस्य वयं सुमतौ यज्ञियस्यापि भद्रे सौमनसे स्याम ॥१॥  
  
  
  
(अव्श्_७,९३।१अ) इन्द्रेण मन्युना वयम् अभि ष्याम पृतन्यतः ।  
(अव्श्_७,९३।१च्) घ्नन्तो वृत्राण्य् अप्रति ॥१॥  
  
  
  
(अव्श्_७,९४।१अ) ध्रुवं ध्रुवेण हविषाव सोमं नयामसि ।  
(अव्श्_७,९४।१च्) यथा न इन्द्रः केवलीर् विशः सम्मनसस् करत् ॥१॥  
  
  
  
(अव्श्_७,९५।१अ) उद् अस्य श्यावौ विथुरौ गृध्रौ द्याम् इव पेततुः ।  
(अव्श्_७,९५।१च्) उच्छोचनप्रशोचनव् अस्योच्छोचनौ हृदः ॥१॥  
  
(अव्श्_७,९५।२अ) अहम् एनाव् उद् अतिष्ठिपं गावौ श्रान्तसदाव् इव ।  
(अव्श्_७,९५।२च्) कुर्कुराव् इव कूजन्ताव् उदवन्तौ वृकाव् इव ॥२॥  
  
(अव्श्_७,९५।३अ) आतोदिनौ नितोदिनाव् अथो सन्तोदिनाव् उत ।  
(अव्श्_७,९५।३च्) अपि नह्याम्य् अस्य मेढ्रं य इतः स्त्री पुमान् जभार ॥३॥  
  
  
  
(अव्श्_७,९६।१अ) असदन् गावः सदने ऽपप्तद् वसतिं वयः ।  
(अव्श्_७,९६।१च्) आस्थाने पर्वता अस्थुः स्थाम्नि वृक्काव् अतिष्ठिपम् ॥१॥  
  
  
  
(अव्श्_७,९७।१अ) यद् अद्य त्वा प्रयति यज्ञे अस्मिन् होतश् चिकित्वन्न् अवृणीमहीह ।  
(अव्श्_७,९७।१च्) ध्रुवम् अयो ध्रुवम् उता शविष्ठैप्रविद्वान् यज्ञम् उप याहि सोमम् ॥१॥  
  
(अव्श्_७,९७।२अ) सम् इन्द्र नो मनसा नेष गोभिः सं सूरिभिर् हरिवन्त् सं स्वस्त्या ।  
(अव्श्_७,९७।२च्) सं ब्रह्मणा देवहितं यद् अस्ति सं देवानां सुमतौ यज्ञियानाम् ॥२॥  
  
(अव्श्_७,९७।३अ) यान् आवह उशतो देव देवांस् तान् प्रेरय स्वे अग्ने सधस्थे ।  
(अव्श्_७,९७।३च्) जक्षिवांसः पपिवांसो मधून्य् अस्मै धत्त वसवो वसूनि ॥३॥  
  
(अव्श्_७,९७।४अ) सुगा वो देवाः सदना अकर्म य आजग्म सवने मा जुषाणाः ।  
(अव्श्_७,९७।४च्) वहमाना भरमाणाः स्वा वसूनि वसुं घर्मं दिवम् आ रोहतानु ॥४॥  
  
(अव्श्_७,९७।५अ) यज्ञ यज्ञं गछ यज्ञपतिं गछ ।  
(अव्श्_७,९७।५च्) स्वां योनिं गछ स्वाहा ॥५॥  
  
(अव्श्_७,९७।६अ) एष ते यज्ञो यज्ञपते सहसूक्तवाकः ।  
(अव्श्_७,९७।६च्) सुवीर्यः स्वाहा ॥६॥  
  
(अव्श्_७,९७।७अ) वषड् धुतेभ्यो वषड् अहुतेभ्यः ।  
(अव्श्_७,९७।७च्) देवा गातुविदो गातुं वित्त्वा गातुम् इत ॥७॥  
  
  
  
(अव्श्_७,९७।८अ) मनसस् पत इमं नो दिवि देवेषु यज्ञम् ।  
(अव्श्_७,९७।८च्) स्वाहा दिवि स्वाहा पृथिव्यां स्वाहान्तरिक्षे स्वाहा वाते धां स्वाहा ॥८॥  
  
  
  
(अव्श्_७,९८।१अ) सं बर्हिर् अक्तं हविषा घृतेन सम् इन्द्रेण वसुना सं मरुद्भिः ।  
(अव्श्_७,९८।१च्) सं देवैर् विश्वदेवेभिर् अक्तम् इन्द्रं गछतु हविः स्वाहा ॥१॥  
  
  
  
(अव्श्_७,९९।१अ) परि स्तृणीहि परि धेहि वेदिं मा जामिं मोषीर् अमुया शयानाम् ।  
(अव्श्_७,९९।१च्) होतृषदनम् हरितं हिरण्ययं निष्का एते यजमानस्य लोके ॥१॥  
  
  
  
(अव्श्_७,१००।१अ) पर्यावर्ते दुष्वप्न्यात् पापात् स्वप्न्याद् अभूत्याः ।  
(अव्श्_७,१००।१च्) ब्रह्माहम् अन्तरं कृण्वे परा स्वप्नमुखाः शुचः ॥१॥  
  
  
  
(अव्श्_७,१०१।१अ) यत् स्वप्ने अन्नम् अश्नामि न प्रातर् अधिगम्यते ।  
(अव्श्_७,१०१।१च्) सर्वं तद् अस्तु मे शिवं नहि तद् दृष्यते दिवा ॥१॥  
  
  
  
(अव्श्_७,१०२।१अ) नमस्कृत्य द्यावापृथिवीभ्याम् अन्तरिक्षाय मृत्यवे ।  
(अव्श्_७,१०२।१च्) मेक्षाम्य् ऊर्ध्वस् तिष्ठन् मा मा हिंसिषुर् ईश्वराः ॥१॥  
  
  
  
(अव्श्_७,१०३।१अ) को अस्या नो द्रुहो ऽवद्यवत्या उन् नेष्यति क्षत्रियो वस्य इछन् ।  
(अव्श्_७,१०३।१च्) को यज्ञकामः क उ पूर्तिकामः को देवेषु वनुते दीर्घम् आयुः ॥१॥  
  
  
  
(अव्श्_७,१०४।१अ) कः पृश्निं धेनुं वरुणेन दत्ताम् अथर्वने सुदुघां नित्यवत्साम् ।  
(अव्श्_७,१०४।१च्) बृहस्पतिना सख्यं जुषणो यथावशं तन्वः कल्पयाति ॥१॥  
  
  
  
(अव्श्_७,१०५।१अ) अपक्रामन् पौरुषेयाद् वृणानो दैव्यं वचः ।  
(अव्श्_७,१०५।१च्) प्रणीतीर् अभ्यावर्तस्व विश्वेभिः सखिभिः सह ॥१॥  
  
  
  
(अव्श्_७,१०६।१अ) यद् अस्मृति चकृम किं चिद् अग्न उपारिम चरणे जातवेदः ।  
(अव्श्_७,१०६।१च्) ततः पाहि त्वं नः प्रचेतः शुभे सखिभ्यो अमृतत्वम् अस्तु नः ॥१॥  
  
  
  
(अव्श्_७,१०७।१अ) अव दिवस् तारयन्ति सप्त सूर्यस्य रश्मयः ।  
(अव्श्_७,१०७।१च्) आपः समुद्रिया धारास् तास् शल्यम् असिस्रसन् ॥१॥  
  
  
  
(अव्श्_७,१०८।१अ) यो न स्तायद् दिप्सति यो न आविः स्वो विद्वान् अरणो वा नो अग्ने ।  
(अव्श्_७,१०८।१च्) प्रतीच्य् एत्व् अरणी दत्वती तान् मैषाम् अग्ने वास्तु भून् मो अपत्यम् ॥१॥  
  
(अव्श्_७,१०८।२अ) यो नः सुप्तान् जाग्रतो वाभिदासात् तिष्ठतो वा चरतो जातवेदः ।  
(अव्श्_७,१०८।२च्) वैश्वानरेण सयुजा सजोषास् तान् प्रतीचो निर् दह जातवेदः ॥२॥  
  
  
  
(अव्श्_७,१०९।१अ) इदम् उग्राय बभ्रवे नमो यो अक्षेषु तनूवशी ।  
(अव्श्_७,१०९।१च्) घृतेन कलिं शिक्षामि स नो मृडातीदृशे ॥१॥  
  
(अव्श्_७,१०९।२अ) घृतम् अप्सराभ्यो वह त्वम् अग्ने पांसून् अक्षेभ्यः सिकता अपश् च ।  
(अव्श्_७,१०९।२च्) यथाभगं हव्यदातिं जुषाणा मदन्ति देवा उभयानि हव्या ॥२॥  
  
(अव्श्_७,१०९।३अ) अप्सरसः सधमादं मदन्ति हविर्धानम् अन्तरा सूर्यं च ।  
(अव्श्_७,१०९।३च्) ता मे हस्तौ सं सृजन्तु घृतेन सपत्नं मे कितवम् रन्धयन्तु ॥३॥  
  
(अव्श्_७,१०९।४अ) आदिनवं प्रतिदीव्ने घृतेनास्मां अभि क्षर ।  
(अव्श्_७,१०९।४च्) वृक्षम् इवाशन्या जहि यो अस्मान् प्रतिदीव्यति ॥४॥  
  
(अव्श्_७,१०९।५अ) यो नो द्युवे धनम् इदं चकार यो अक्षाणां ग्लहनं शेषणं च ।  
(अव्श्_७,१०९।५च्) स नो देवो हविर् इदं जुषाणो गन्धर्वेभिः सधमादं मदेम ॥५॥  
  
(अव्श्_७,१०९।६अ) संवसव इति वो नामधेयम् उग्रम्पश्या राष्ट्रभृतो ह्य् अक्षाः ।  
(अव्श्_७,१०९।६च्) तेभ्यो व इन्दवो हविषा विधेम वयं स्याम पतयो रयीणाम् ॥६॥  
  
(अव्श्_७,१०९।७अ) देवान् यन् नाथितो हुवे ब्रह्मचर्यं यद् ऊषिम ।  
(अव्श्_७,१०९।७च्) अक्षान् यद् बभ्रून् आलभे ते नो मृडन्त्व् ईदृशे ॥७॥  
  
  
(अव्श्_७,११०।१अ) अग्न इन्द्रश् च दाशुषे हतो वृत्राण्य् अप्रति ।  
(अव्श्_७,११०।१च्) उभा हि वृत्रहन्तमा ॥१॥  
  
(अव्श्_७,११०।२अ) याभ्याम् अजयन्त् स्वर् अग्र एव याव् आतस्थतुर् भुवनानि विश्वा ।  
(अव्श्_७,११०।२च्) प्र चर्षणीवृषणा वज्रबाहू अग्निम् इन्द्रम् वृत्रहणा हुवे ऽहम् ॥२॥  
  
(अव्श्_७,११०।३अ) उप त्वा देवो अग्रमीच् चमसेन बृहस्पतिः ।  
(अव्श्_७,११०।३च्) इन्द्र गीर्भिर् न आ विश यजमानाय सुन्वते ॥३॥  
  
  
  
(अव्श्_७,१११।१अ) इन्द्रस्य कुक्षिर् असि सोमधान आत्मा देवानाम् उत मानुषाणाम् ।  
(अव्श्_७,१११।१च्) इह प्रजा जनय यास् त आसु या अन्यत्रेह तास् ते रमन्ताम् ॥१॥  
  
  
  
(अव्श्_७,११२।१अ) शुम्भनी द्यावापृथिवी अन्तिसुम्ने महिव्रते ।  
(अव्श्_७,११२।१च्) आपः सप्त सुस्रुवुर् देवीस् ता नो मुञ्चन्त्व् अंहसः ॥१॥  
  
(अव्श्_७,११२।२अ) मुञ्चन्तु मा शपथ्याद् अथो वरुण्याद् उत ।  
(अव्श्_७,११२।२च्) अथो यमस्य पड्वीशाद् विश्वस्माद् देवकिल्बिषात् ॥२॥  
  
  
(अव्श्_७,११३।१अ) तृष्टिके तृष्टवन्दन उद् अमूं छिन्धि तृष्टिके ।  
(अव्श्_७,११३।१च्) यथा कृतद्विष्टासो ऽमुष्मै शेप्यावते ॥१॥  
  
(अव्श्_७,११३।२अ) तृष्टासि तृष्टिका विषा विषातक्य् असि ।  
(अव्श्_७,११३।२च्) परिवृक्ता यथासस्य् ऋषभस्य वशेव ॥२॥  
  
  
  
(अव्श्_७,११४।१अ) आ ते ददे वक्षणाभ्य आ ते ऽहं हृदयाद् ददे ।  
(अव्श्_७,११४।१च्) आ ते मुखस्य सङ्काशात् सर्वं ते वर्च आ ददे ॥१॥  
  
(अव्श्_७,११४।२अ) प्रेतो यन्तु व्याध्यः प्रानुध्याः प्रो अशस्तयः ।  
(अव्श्_७,११४।२च्) अग्नी रक्षस्विनीर् हन्तु सोमो हन्तु दुरस्यतीः ॥२॥  
  
  
  
(अव्श्_७,११५।१अ) प्र पतेतः पापि लक्ष्मि नश्येतः प्रामुतः पत ।  
(अव्श्_७,११५।१च्) अयस्मयेनाङ्केन द्विषते त्वा सजामसि ॥१॥  
  
(अव्श्_७,११५।२अ) या मा लक्ष्मीः पतयालूर् अजुष्टाभिचस्कन्द वन्दनेव वृक्षम् ।  
(अव्श्_७,११५।२च्) अन्यत्रास्मत् सवितस् ताम् इतो धा हिरण्यहस्तो वसु नो रराणः ॥२॥  
  
(अव्श्_७,११५।३अ) एकशतं लक्ष्म्यो मर्त्यस्य साकं तन्वा जनुषो ऽधि जाताः ।  
(अव्श्_७,११५।३च्) तासां पापिष्ठा निर् इतः प्र हिण्मः शिवा अस्मभ्यं जातवेदो नियछ ॥३॥  
  
(अव्श्_७,११५।४अ) एता एना व्याकरं खिले गा विष्ठिता इव ।  
(अव्श्_७,११५।४च्) रमन्तां पुण्या लक्ष्मीर् याः पापीस् ता अनीनशम् ॥४॥  
  
  
  
(अव्श्_७,११६।१अ) नमो रूराय च्यवनाय नोदनाय धृष्णवे ।  
(अव्श्_७,११६।१च्) नमः शीताय पूर्वकामकृत्वने ॥१॥  
  
(अव्श्_७,११६।२अ) यो अन्येद्युर् उभयद्युर् अभ्येतीमं मण्डूकम् ।  
(अव्श्_७,११६।२च्) अभ्य् एत्व् अव्रतः ॥२॥  
  
  
  
(अव्श्_७,११७।१अ) आ मन्द्रैर् इन्द्र हरिभिर् याहि मयूररोमभिः ।  
(अव्श्_७,११७।१च्) मा त्वा के चिद् वि यमन् विं न पाशिनो ऽति धन्वेव तां इहि ॥१॥  
  
(अव्श्_७,११८।१अ) मर्माणि ते वर्मणा छादयामि सोमस् त्वा राजामृतेनानु वस्ताम् ।  
(अव्श्_७,११८।१च्) उरोर् वरीयो वरुणस् ते कृणोतु जयन्तं त्वानु देवा मदन्तु ॥१॥  
  
  
  
(अव्श्_८,१।१अ) अन्तकाय मृत्यवे नमः प्राना अपाना इह ते रमन्ताम् ।  
(अव्श्_८,१।१च्) इहायम् अस्तु पुरुषः सहासुना सूर्यस्य भागे अमृतस्य लोके ॥१॥  
  
(अव्श्_८,१।२अ) उद् एनं भगो अग्रभीद् उद् एनं सोमो अंशुमान् ।  
(अव्श्_८,१।२च्) उद् एनं मरुतो देवा उद् इन्द्राग्नी स्वस्तये ॥२॥  
  
(अव्श्_८,१।३अ) इह ते ऽसुर् इह प्राण इहायुर् इह ते मनः ।  
(अव्श्_८,१।३च्) उत् त्वा निरृत्याः पाशेभ्यो दैव्या वचा भरामसि ॥३॥  
  
(अव्श्_८,१।४अ) उत् क्रामातः पुरुष माव पत्था मृत्योः पड्वीषम् अवमुञ्चमानः ।  
(अव्श्_८,१।४च्) मा छित्था अस्माल् लोकाद् अग्नेः सूर्यस्य सन्दृशः ॥४॥  
  
(अव्श्_८,१।५अ) तुभ्यं वातः पवतां मातरिश्वा तुभ्यं वर्षन्त्व् अमृतान्य् आपः ।  
(अव्श्_८,१।५च्) सूर्यस् ते तन्वे शं तपाति त्वाम् मृत्युर् दयतां मा प्र मेष्ठाः ॥५॥  
  
(अव्श्_८,१।६अ) उद्यानं ते पुरुष नावयानं जीवातुं ते दक्षतातिं कृनोमि ।  
(अव्श्_८,१।६च्) आ हि रोहेमम् अमृतं सुखं रथम् अथ जिर्विर् विदथम् आ वदासि ॥६॥  
  
(अव्श्_८,१।७अ) मा ते मनस् तत्र गान् मा तिरो भून् मा जीवेभ्यः प्र मदो मानु गाः पितॄन् ।  
(अव्श्_८,१।७च्) विश्वे देवा अभि रक्षन्तु त्वेह ॥७॥  
  
(अव्श्_८,१।८अ) मा गतानाम् आ दीधीथा ये नयन्ति परावतम् ।  
(अव्श्_८,१।८च्) आ रोह तमसो ज्योतिर् एह्य् आ ते हस्तौ रभामहे ॥८॥  
  
(अव्श्_८,१।९अ) श्यामश् च त्वा मा शबलश् च प्रेषितौ यमस्य यौ पथिरक्षी श्वानौ ।  
(अव्श्_८,१।९च्) अर्वाङ् एहि मा वि दीध्यो मात्र तिष्ठः पराङ्मनाः ॥९॥  
(अव्श्_८,१।१०अ) मैतं पन्थाम् अनु गा भीम एष येन पूर्वं नेयथ तं ब्रवीमि ।  
(अव्श्_८,१।१०च्) तम एतत् पुरुष मा प्र पत्था भयं परस्ताद् अभयं ते अर्वाक् ॥१०॥ {१}  
  
(अव्श्_८,१।११अ) रक्षन्तु त्वाग्नयो ये अप्स्व् अन्ता रक्षतु त्वा मनुष्या यम् इन्धते ।  
(अव्श्_८,१।११च्) वैश्वानरो रक्षतु जातवेदा दिव्यस् त्वा मा प्र धाग् विद्युता सह ॥११॥  
  
(अव्श्_८,१।१२अ) मा त्वा क्रव्याद् अभि मंस्तारात् सङ्कसुकाच् चर रक्षतु त्वा द्यौ रक्षतु ।  
(अव्श्_८,१।१२च्) पृथिवी सूर्यश् च त्वा रक्षतां चन्द्रमाश् च ।  
(अव्श्_८,१।१२ए) अन्तरिक्षं रक्षतु देवहेत्याः ॥१२॥  
  
(अव्श्_८,१।१३अ) बोधश् च त्वा प्रतिबोधश् च रक्षताम् अस्वप्नश् च त्वानवद्राणश् च रक्षताम् ।  
(अव्श्_८,१।१३च्) गोपायंश् च त्वा जागृविश् च रक्षताम् ॥१३॥  
  
(अव्श्_८,१।१४अ) ते त्वा रक्षन्तु ते त्वा गोपायन्तु तेभ्यो नमस् तेभ्यः स्वाहा ॥१४॥  
  
(अव्श्_८,१।१५अ) जीवेभ्यस् त्वा समुदे वायुर् इन्द्रो धाता दधातु सविता त्रायमाणः ।  
(अव्श्_८,१।१५च्) मा त्वा प्राणो बलं हासीद् असुं ते ऽनु ह्वयामसि ॥१५॥  
  
(अव्श्_८,१।१६अ) मा त्वा जम्भः संहनुर् मा तमो विदन् मा जिह्वा बर्हिस् प्रमयुः कथा स्याः ।  
(अव्श्_८,१।१६च्) उत् त्वादित्या वसवो भरन्तूद् इन्द्राग्नी स्वस्तये ॥१६॥  
  
(अव्श्_८,१।१७अ) उत् त्वा द्यौर् उत् पृथिव्य् उत् प्रजापतिर् अग्रभीत् ।  
(अव्श्_८,१।१७च्) उत् त्वा मृत्योर् ओषधयः सोमराज्ञीर् अपीपरन् ॥१७॥  
  
(अव्श्_८,१।१८अ) अयं देवा इहैवास्त्व् अयं मामुत्र गाद् इतः ।  
(अव्श्_८,१।१८च्) इमं सहस्रवीर्येण मृत्योर् उत् पारयामसि ॥१८॥  
  
(अव्श्_८,१।१९अ) उत् त्वा मृत्योर् अपीपरं सं धमन्तु वयोधसः ।  
(अव्श्_८,१।१९च्) मा त्वा व्यस्तकेश्यो मा त्वाघरुदो रुदन् ॥१९॥  
  
(अव्श्_८,१।२०अ) आहार्षम् अविदं त्वा पुनर् आगाः पुनर्णवः ।  
(अव्श्_८,१।२०च्) सर्वाङ्ग सर्वं ते चक्षुः सर्वम् आयुश् च ते ऽविदम् ॥२०॥  
  
(अव्श्_८,१।२१अ) व्य् अवात् ते ज्योतिर् अभूद् अप त्वत् तमो अक्रमीत् ।  
(अव्श्_८,१।२१च्) अप त्वन् मृत्युं निरृतिम् अप यक्ष्मं नि दध्मसि ॥२१॥ {२}  
  
  
  
(अव्श्_८,२।१अ) आ रभस्वेमाम् अमृतस्य श्नुष्टिम् अछिद्यमाना जरदष्टिर् अस्तु ते ।  
(अव्श्_८,२।१च्) असुं त आयुः पुनर् आ भरामि रजस् तमो मोप गा मा प्र मेष्ठाः ॥१॥  
  
(अव्श्_८,२।२अ) जीवतां ज्योतिर् अभ्येह्य् अर्वाङ् आ त्वा हरामि शतशारदाय ।  
(अव्श्_८,२।२च्) अवमुञ्चन् मृत्युपाशान् अशस्तिं द्राघीय आयुः प्रतरं ते दधामि ॥२॥  
  
(अव्श्_८,२।३अ) वातात् ते प्रानम् अविदं सूर्याच् चक्षुर् अहं तव ।  
(अव्श्_८,२।३च्) यत् ते मनस् त्वयि तद् धारयामि सं वित्स्वाङ्गैर् वद जिह्वयालपन् ॥३॥  
  
(अव्श्_८,२।४अ) प्राणेन त्वा द्विपदां चतुष्पदाम् अग्निम् इव जातम् अभि सं धमामि ।  
(अव्श्_८,२।४च्) नमस् ते मृत्यो चक्षुषे नमः प्राणाय ते ऽकरम् ॥४॥  
  
(अव्श्_८,२।५अ) अयं जीवतु मा मृतेमं सम् ईरयामसि ।  
(अव्श्_८,२।५च्) कृणोम्य् अस्मै भेषजं मृत्यो मा पुरुषं वधीः ॥५॥  
  
(अव्श्_८,२।६अ) जीवलां नघारिषां जीवन्तीम् ओषधीम् अहम् ।  
(अव्श्_८,२।६च्) त्रायमाणां सहमानां सहस्वतीम् इह हुवे ऽस्मा अरिष्टतातये ॥६॥  
  
(अव्श्_८,२।७अ) अधि ब्रूहि मा रभथाः सृजेमं तवैव सन्त् सर्वहायाः इहास्तु ।  
(अव्श्_८,२।७च्) भवाशर्वौ मृडतं शर्म यछतम् अपसिध्य दुरितं धत्तम् आयुः ॥७॥  
  
(अव्श्_८,२।८अ) अस्मै मृत्यो अधि ब्रूहीमं दयस्वोद् इतो ऽयम् एतु ।  
(अव्श्_८,२।८च्) अरिष्टः सर्वाङ्गः सुश्रुज् जरसा शतहायन आत्मना भुजम् अश्नुताम् ॥८॥  
  
(अव्श्_८,२।९अ) देवानां हेतिः परि त्वा वृणक्तु पारयामि त्वा रजस उत् त्वा मृत्योर् अपीपरम् ।  
(अव्श्_८,२।९च्) आराद् अग्निं क्रव्यादं निरूहं जीवातवे ते परिधिं दधामि ॥९॥  
  
(अव्श्_८,२।१०अ) यत् ते नियानं रजसं मृत्यो अनवधर्ष्यम् ।  
(अव्श्_८,२।१०च्) पथ इमं तस्माद् रक्षन्तो ब्रह्मास्मै वर्म कृण्मसि ॥१०॥ {३}  
  
(अव्श्_८,२।११अ) कृणोमि ते प्राणापानौ जरां मृत्युं दीर्घम् आयुः स्वस्ति ।  
(अव्श्_८,२।११च्) वैवस्वतेन प्रहितान् यमदूतांश् चरतो ऽप सेधामि सर्वान् ॥११॥  
  
(अव्श्_८,२।१२अ) आराद् अरातिं निरृतिं परो ग्राहिं क्रव्यादः पिशाचान् ।  
(अव्श्_८,२।१२च्) रक्षो यत् सर्वं दुर्भूतं तत् तम इवाप हन्मसि ॥१२॥  
  
(अव्श्_८,२।१३अ) अग्नेष् ट प्रानम् अमृताद् आयुष्मतो वन्वे जातवेदसः ।  
(अव्श्_८,२।१३च्) यथा न रिष्या अमृतः सजूर् असस् तत् ते कृणोमि तद् उ ते सम् ऋध्यताम् ॥१३॥  
  
(अव्श्_८,२।१४अ) शिवे ते स्तां द्यावापृथिवी असन्तापे अभिश्रियौ ।  
(अव्श्_८,२।१४च्) शं ते सूर्य आ तपतु शं वातो वातु ते हृदे ।  
(अव्श्_८,२।१४ए) शिवा अभि क्षरन्तु त्वापो दिव्याः पयस्वतीः ॥१४॥  
  
(अव्श्_८,२।१५अ) शिवास् ते सन्त्व् ओषधय उत् त्वाहार्षम् अधरस्या उत्तरां पृथिवीम् अभि ।  
(अव्श्_८,२।१५च्) तत्र त्वादित्यौ रक्षतां सूर्याचन्द्रमसाव् उभा ॥१५॥  
  
(अव्श्_८,२।१६अ) यत् ते वासः परिधानं यां नीविं कृणुषे त्वम् ।  
(अव्श्_८,२।१६च्) शिवं ते तन्वे तत् कृण्मः संस्पर्शे ऽद्रूक्ष्णम् अस्तु ते ॥१६॥  
  
(अव्श्_८,२।१७अ) यत् क्षुरेण मर्चयता सुतेजसा वप्ता वपसि केशश्मश्रु ।  
(अव्श्_८,२।१७च्) शुभं मुखं मा न आयुः प्र मोषीः ॥१७॥  
  
(अव्श्_८,२।१८अ) शिवौ ते स्तां व्रीहियवाव् अबलासाव् अदोमधौ ।  
(अव्श्_८,२।१८च्) एतौ यक्ष्मं वि बाधेते एतौ मुञ्चतो अंहसः ॥१८॥  
  
(अव्श्_८,२।१९अ) यद् अश्नासि यत् पिबसि धान्यं कृष्याः पयः ।  
(अव्श्_८,२।१९च्) यद् आद्यं यद् अनाद्यं सर्वं ते अन्नम् अविषं कृणोमि ॥१९॥  
  
(अव्श्_८,२।२०अ) अह्ने च त्वा रात्रये चोभाभ्यां परि दद्मसि ।  
(अव्श्_८,२।२०च्) अरायेभ्यो जिघत्सुभ्य इमं मे परि रक्षत ॥२०॥ {४}  
  
(अव्श्_८,२।२१अ) शतं ते ऽयुतं हायनान् द्वे युगे त्रीणि चत्वारि कृण्मः ।  
(अव्श्_८,२।२१च्) इन्द्राग्नी विश्वे देवास् ते ऽनु मन्यन्ताम् अहृणीयमानाः ॥२१॥  
  
(अव्श्_८,२।२२अ) शरदे त्वा हेमन्ताय वसन्ताय ग्रीष्माय परि दद्मसि ।  
(अव्श्_८,२।२२च्) वर्षाणि तुभ्यं स्योनानि येषु वर्धन्त ओषधीः ॥२२॥  
  
(अव्श्_८,२।२३अ) मृत्युर् ईशे द्विपदां मृत्युर् ईशे चतुष्पदाम् ।  
(अव्श्_८,२।२३च्) तस्मात् त्वां मृत्योर् गोपतेर् उद् भरामि स मा बिभेः ॥२३॥  
  
(अव्श्_८,२।२४अ) सो ऽरिष्ट न मरिष्यसि न मरिष्यसि मा बिभेः ।  
(अव्श्_८,२।२४च्) न वै तत्र म्रियन्ते नो यन्ति अधमं तमः ॥२४॥  
  
(अव्श्_८,२।२५अ) सर्वो वै तत्र जीवति गौर् अश्वः पुरुषः पशुः ।  
(अव्श्_८,२।२५च्) यत्रेदं ब्रह्म क्रियते परिधिर् जीवनाय कम् ॥२५॥  
  
(अव्श्_८,२।२६अ) परि त्वा पातु समानेभ्यो ऽभिचारात् सबन्धुभ्यः ।  
(अव्श्_८,२।२६च्) अमम्रिर् भवामृतो ऽतिजीवो मा ते हासिषुर् असवः शरीरम् ॥२६॥  
  
(अव्श्_८,२।२७अ) ये मृत्यव एकशतं या नाष्ट्रा अतितार्याः ।  
(अव्श्_८,२।२७च्) मुञ्चन्तु तस्मात् त्वां देवा अग्नेर् वैश्वानराद् अधि ॥२७॥  
  
(अव्श्_८,२।२८अ) अग्नेः शरीरम् असि पारयिष्णु रक्षोहासि सपत्नहा ।  
(अव्श्_८,२।२८च्) अथो अमीवचातनः पूतुद्रुर् नाम भेषजम् ॥२८॥ {५}  
  
  
  
(अव्श्_८,३।१अ) रक्षोहणं वाजिनम् आ जिघर्मि मित्रं प्रथिष्ठम् उप यामि शर्म ।  
(अव्श्_८,३।१च्) शिशानो अग्निः क्रतुभिः समिद्धः स नो दिवा स रिषः पातु नक्तम् ॥१॥  
  
(अव्श्_८,३।२अ) अयोदंष्ट्रो अर्चिषा यातुधानान् उप स्पृश जातवेदः समिद्धः ।  
(अव्श्_८,३।२च्) आ जिह्वया मूरदेवान् रभस्व क्रव्यादो वृष्ट्वापि धत्स्वासन् ॥२॥  
  
(अव्श्_८,३।३अ) उभोभयाविन्न् उप धेहि दंष्ट्रौ हिंस्रः शिशानो ऽवरं परं च ।  
(अव्श्_८,३।३च्) उतान्तरिक्षे परि याह्य् अग्ने जम्भैः सं धेह्य् अभि यातुधानान् ॥३॥  
  
(अव्श्_८,३।४अ) अग्ने त्वचं यातुधानस्य भिन्धि हिंस्राशनिर् हरसा हन्त्व् एनम् ।  
(अव्श्_८,३।४च्) प्र पर्वाणि जातवेदः शृणीहि क्रव्यात् क्रविष्णुर् वि चिनोत्व् एनम् ॥४॥  
  
(अव्श्_८,३।५अ) यत्रेदानीं पश्यसि जातवेदस् तिष्ठन्तम् अग्न उत वा चरन्तम् ।  
(अव्श्_८,३।५च्) उतान्तरिक्षे पतन्तं यातुधानं तम् अस्ता विध्य शर्वा शिशानः ॥५॥  
  
(अव्श्_८,३।६अ) यज्ञैर् इषूः सन्नममानो अग्ने इवाचा शल्यां अशनिभिर् दिहानः ।  
(अव्श्_८,३।६च्) ताभिर् विध्य हृदये यातुधानान् प्रतीचो बाहून् प्रति भङ्ग्ध्य् एषाम् ॥६॥  
  
(अव्श्_८,३।७अ) उतारब्धान्त् स्पृनुहि जातवेद उतारेभाणां ऋष्टिभिर् यातुधानान् ।  
(अव्श्_८,३।७च्) अग्ने पूर्वो नि जहि शोशुचान आमादः क्ष्विङ्कास् तम् अदन्त्व् एनीः ॥७॥  
  
(अव्श्_८,३।८अ) इह प्र ब्रूहि यतमः सो अग्ने यातुधानो य इदं कृणोति ।  
(अव्श्_८,३।८च्) तम् आ रभस्व समिधा यविष्ठ नृचक्षसश् चक्षुषे रन्धयैनम् ॥८॥  
  
(अव्श्_८,३।९अ) तीक्ष्णेनाग्ने चक्षुषा रक्ष यज्ञं प्राञ्चं वसुभ्यः प्र णय प्रचेतः ।  
(अव्श्_८,३।९च्) हिंस्रं रक्षांस्य् अभि शोशुचानं मा त्वा दभन् यातुधाना नृचक्षः ॥९॥  
  
(अव्श्_८,३।१०अ) नृचक्षा रक्षः परि पश्य विक्षु तस्य त्रीणि प्रति शृणीह्य् अग्रा ।  
(अव्श्_८,३।१०च्) तस्याग्ने पृष्टीर् हरसा शृणीहि त्रेधा मूलं यातुधानस्य वृश्च ॥१०॥ {६}  
  
(अव्श्_८,३।११अ) त्रिर् यातुधानः प्रसितिं त एत्व् ऋतं यो अग्ने अनृतेन हन्ति ।  
(अव्श्_८,३।११च्) तम् अर्चिषा स्फूर्जयन् जातवेदः समक्षम् एनम् गृणते नि युङ्ग्धि ॥११॥  
  
(अव्श्_८,३।१२अ) यद् अग्ने अद्य मिथुना शपातो यद् वाचस् तृष्टं जनयन्त रेभाः ।  
(अव्श्_८,३।१२च्) मन्योर् मनसः शरव्या जायते या तया विध्य हृदये यातुधानान् ॥१२॥  
  
(अव्श्_८,३।१३अ) परा शृणीहि तपसा यातुधानान् पराग्ने रक्षो हरसा शृणीहि ।  
(अव्श्_८,३।१३च्) परार्चिषा मूरदेवान् छृणीहि परासुतृपः शोशुचतः शृणीहि ॥१३॥  
  
(अव्श्_८,३।१४अ) पराद्य देवा वृजिनं शृणन्तु प्रत्यग् एनं शपथा यन्तु सृष्टाः ।  
(अव्श्_८,३।१४च्) वाचास्तेनं शरव ऋछन्तु मर्मन् विश्वस्यैतु प्रसितिं यातुधानः ॥१४॥  
  
(अव्श्_८,३।१५अ) यः पौरुषेयेण क्रविषा समङ्क्ते यो अश्व्येन पशुना यातुधानः ।  
(अव्श्_८,३।१५च्) यो अघ्न्याया भरति क्षीरम् अग्ने तेषां शीर्षाणि हरसापि वृश्च ॥१५॥  
  
(अव्श्_८,३।१६अ) विषं गवां यातुधाना भरन्ताम् आ वृश्चन्ताम् अदितये दुरेवाः ।  
(अव्श्_८,३।१६च्) परैणान् देवः सविता ददातु परा भागम् ओषधीनां जयन्ताम् ॥१६॥  
  
(अव्श्_८,३।१७अ) संवत्सरीणं पय उस्रियायास् तस्य माशीद् यातुधानो नृचक्षः ।  
(अव्श्_८,३।१७च्) पीयूषम् अग्ने यतमस् तितृप्सात् तं प्रत्यञ्चम् अर्चिषा विध्य मर्मणि ॥१७॥  
  
(अव्श्_८,३।१८अ) सनाद् अग्ने मृणसि यातुधानान् न त्वा रक्षांसि पृतनासु जिग्युः ।  
(अव्श्_८,३।१८च्) सहमूरान् अनु दह क्रव्यादो मा ते हेत्या मुक्षत दैव्यायाः ॥१८॥  
  
(अव्श्_८,३।१९अ) त्वं नो अग्ने अधराद् उदक्तस् त्वं पश्चाद् उत रक्षा पुरस्तात् ।  
(अव्श्_८,३।१९च्) प्रति त्ये ते अजरासस् तपिष्ठा अघशंसं शोशुचतो दहन्तु ॥१९॥  
  
(अव्श्_८,३।२०अ) पश्चात् पुरस्ताद् अधराद् उतोत्तरात् कविः काव्येन परि पाह्य् अग्ने ।  
(अव्श्_८,३।२०च्) सखा सखायम् अजरो जरिम्ने अग्ने मर्तां अमर्त्यस् त्वं नः ॥२०॥ {७}  
  
(अव्श्_८,३।२१अ) तद् अग्ने चक्षुः प्रति धेहि रेभे शफारुजो येन पश्यसि यातुधानान् ।  
(अव्श्_८,३।२१च्) अथर्ववज् ज्योतिषा दैव्येन सत्यं धूर्वन्तम् अचितं न्योष ॥२१॥  
  
(अव्श्_८,३।२२अ) परि त्वाग्ने पुरं वयं विप्रं सहस्य धीमहि ।  
(अव्श्_८,३।२२च्) धृषद्वर्णं दिवेदिवे हन्तारं भङ्गुरावतः ॥२२॥  
  
(अव्श्_८,३।२३अ) विषेण भङ्गुरावतः प्रति स्म रक्षसो जहि ।  
(अव्श्_८,३।२३च्) अग्ने तिग्मेन शोचिषा तपुरग्राभिर् अर्चिभिः ॥२३॥  
  
(अव्श्_८,३।२४अ) वि ज्योतिषा बृहता भात्य् अग्निर् आविर् विश्वानि कृणुते महित्वा ।  
(अव्श्_८,३।२४च्) प्रादेवीर् मायाः सहते दुरेवाः शिशीते शृङ्गे रक्षोभ्यो विनिक्षे ॥२४॥  
  
(अव्श्_८,३।२५अ) ये ते शृङ्गे अजरे जातवेदस् तिग्महेती ब्रह्मसंशिते ।  
(अव्श्_८,३।२५च्) ताभ्यां दुर्हार्दम् अभिदासन्तं किमीदिनं ।  
(अव्श्_८,३।२५ए) प्रत्यञ्चम् अर्चिषा जातवेदो वि निक्ष्व ॥२५॥  
  
(अव्श्_८,३।२६अ) अग्नी रक्षांसि सेधति शुक्रशोचिर् अमर्त्यः ।  
(अव्श्_८,३।२६च्) शुचिः पावक ईड्यः ॥२६॥ {८}  
  
  
  
(अव्श्_८,४।१अ) इन्द्रासोमा तपतं रक्ष उब्जतं न्य् अर्पयतं वृषणा तमोवृधः ।  
(अव्श्_८,४।१च्) परा शृणीतम् अचितो न्य् ओषतं हतं नुदेथां नि शिशीतम् अत्त्रिणः ॥१॥  
  
(अव्श्_८,४।२अ) इन्द्रासोमा सम् अघशंसम् अभ्य् अघं तपुर् ययस्तु चरुर् अग्निमां इव ।  
(अव्श्_८,४।२च्) ब्रह्मद्विषे क्रव्यादे घोरचक्षसे द्वेषो धत्तम् अनवायं किमीदिने ॥२॥  
  
(अव्श्_८,४।३अ) इन्द्रासोमा दुष्कृतो वव्रे अन्तर् अनारम्भणे तमसि प्र विध्यतम् ।  
(अव्श्_८,४।३च्) यतो नैषां पुनर् एकश् चनोदयत् तद् वाम् अस्तु सहसे मन्युमच् छवः ॥३॥  
  
(अव्श्_८,४।४अ) इन्द्रासोमा वर्तयतं दिवो वधं सं पृथिव्या अघशंसाय तर्हणम् ।  
(अव्श्_८,४।४च्) उत् तक्षतं स्वर्यं१ पर्वतेभ्यो येन रक्षो वावृधानं निजूर्वथः ॥४॥  
  
(अव्श्_८,४।५अ) इन्द्रासोमा वर्तयतं दिवस् पर्य् अग्नितप्तेभिर् युवम् अश्महन्मभिः ।  
(अव्श्_८,४।५च्) तपुर्वधेभिर् अजरेभिर् अत्त्रिणो नि पर्शाने विध्यतं यन्तु निस्वरम् ॥५॥  
  
(अव्श्_८,४।६अ) इन्द्रासोमा परि वां भूतु विश्वत इयं मतिः कक्ष्याश्वेव वाजिना ।  
(अव्श्_८,४।६च्) यां वां होत्रां परिहिनोमि मेधयेमा ब्रह्माणि नृपती इव जिन्वतम् ॥६॥  
  
(अव्श्_८,४।७अ) प्रति स्मरेथां तुजयद्भिर् एवैर् हतं द्रुहो रक्षसो भङ्गुरावतः ।  
(अव्श्_८,४।७च्) इन्द्रासोमा दुष्कृते मा सुगं भूद् यो मा कदा चिद् अभिदासति द्रुहुः ॥७॥  
  
(अव्श्_८,४।८अ) यो मा पाकेन मनसा चरन्तम् अभिचष्टे अनृतेभिर् वचोभिः ।  
(अव्श्_८,४।८च्) आप इव काशिना सम्गृभीता असन्न् अस्त्व् असतः इन्द्र वक्ता ॥८॥  
  
(अव्श्_८,४।९अ) ये पाकशंसं विहरन्त एवैर् ये वा भद्रं दूषयन्ति स्वधाभिः ।  
(अव्श्_८,४।९च्) अहये वा तान् प्रददातु सोम आ वा दधातु निरृतेर् उपष्ठे ॥९॥  
  
(अव्श्_८,४।१०अ) यो नो रसं दिप्सति पित्वो अग्ने अश्वानां गवां यस् तनूनाम् ।  
(अव्श्_८,४।१०च्) रिपु स्तेन स्तेयकृद् दभ्रम् एतु नि ष हीयतां तन्वा तना च ॥१०॥ {९}  
  
(अव्श्_८,४।११अ) परः सो अस्तु तन्वा तना च तिस्रः पृथिवीर् अधो अस्तु विश्वाः ।  
(अव्श्_८,४।११च्) प्रति शुष्यतु यशो अस्य देवा यो मा दिवा दिप्सति यश् च नक्तम् ॥११॥  
  
(अव्श्_८,४।१२अ) सुविज्ञानं चिकितुषे जनाय सच् चासच् च वचसी पस्पृधाते ।  
(अव्श्_८,४।१२च्) तस्योर् यत् सत्यं यतरद् ऋजीयस् तद् इत् सोमो ऽवति हन्त्य् असत् ॥१२॥  
  
(अव्श्_८,४।१३अ) न वा उ सोमो वृजिनं हिनोति न क्षत्रियम् मिथुया धारयन्तम् ।  
(अव्श्_८,४।१३च्) हन्ति रक्षो हन्त्य् आसद् वदन्तम् उभाव् इन्द्रस्य प्रसितौ शयाते ॥१३॥  
  
(अव्श्_८,४।१४अ) यदि वाहम् अनृतदेवो अस्मि मोघं वा देवां अप्यूहे अग्ने ।  
(अव्श्_८,४।१४च्) किम् अस्मभ्यं जातवेदो हृणीषे द्रोघवाचस् ते निरृथं सचन्ताम् ॥१४॥  
  
(अव्श्_८,४।१५अ) अद्या मुरीय यदि यातुधानो अस्मि यदि वायुस् ततप पुरुषस्य ।  
(अव्श्_८,४।१५च्) अधा स वीरैर् दशभिर् वि यूया यो मा मोघं यातुधानेत्य् आह ॥१५॥  
  
(अव्श्_८,४।१६अ) यो मायातुं यातुधानेत्य् आह यो वा रक्षाः शिचिर् अस्मीत्य् आह ।  
(अव्श्_८,४।१६च्) इन्द्रस् तं हन्तु महता वधेन विश्वस्य जन्तोर् अधमस् पदीष्ट ॥१६॥  
  
(अव्श्_८,४।१७अ) प्र या जिगाति खर्गलेव नक्तम् अप द्रुहुस् तन्वं१ गूहमाना ।  
(अव्श्_८,४।१७च्) वव्रम् अनन्तम् अव सा पदीष्टिअ ग्रावाणो घ्नन्तु रक्षस उपब्दैः ॥१७॥  
  
(अव्श्_८,४।१८अ) वि तिष्ठध्वम् मरुतो विक्ष्व् इछत गृभायत रक्षसः सं पिनष्टन् ।  
(अव्श्_८,४।१८च्) वयो ये भूत्वा पतयन्ति नक्तभिर् ये वा रिपो दधिरे देवे अध्वरे ॥१८॥  
  
(अव्श्_८,४।१९अ) प्र वर्तय दिवो ऽश्मानम् इन्द्र सोमशितं मघवन्त् सं शिशाधि ।  
(अव्श्_८,४।१९च्) प्राक्तो अपाक्तो अधराद् उदक्तो ऽभि जहि रक्षसः पर्वतेन ॥१९॥  
  
(अव्श्_८,४।२०अ) एत उ त्ये पतयन्ति श्वयातव इन्द्रं दिप्सन्ति दिप्सवो ऽदाभ्यम् ।  
(अव्श्_८,४।२०च्) शिशीते शक्रः पिशुनेभ्यो वधं नुनं सृजद् अशनिं यातुमद्भ्यः ॥२०॥ {१०}  
  
(अव्श्_८,४।२१अ) इन्द्रो यातूनाम् अभवत् पराशरो हविर्मथीनाम् अभ्य् आविवासताम् ।  
(अव्श्_८,४।२१च्) अभीद् उ शक्रः परशुर् यथा वनं पात्रेव भिन्दन्त् सत एतु रक्षसः ॥२१॥  
  
(अव्श्_८,४।२२अ) उलूकयातुं शुशुलूकयातुं जहि श्वयातुम् उत कोकयातुम् ।  
(अव्श्_८,४।२२च्) सुपर्णयातुम् उत गृध्रयातुं दृषदेव प्र मृण रक्ष इन्द्र ॥२२॥  
  
(अव्श्_८,४।२३अ) मा नो रक्षो अभि नड् यातुमावद् अपोछन्तु मिथुना ये किमीदिनः ।  
(अव्श्_८,४।२३च्) पृथिवी नः पार्थिवात् पात्व् अंहसो ऽन्तरिक्षं दिव्यात् पात्व् अस्मान् ॥२३॥  
  
(अव्श्_८,४।२४अ) इन्द्र जहि पुमांसं यातुधानम् उत स्त्रियं मायया शाशदानाम् ।  
(अव्श्_८,४।२४च्) विग्रीवासो मूरदेवा ऋदन्तु मा ते दृशन्त् सूर्यम् उच्चरन्तम् ॥२४॥  
(अव्श्_८,४।२५अ) प्रति चक्ष्व वि चक्ष्वेन्द्रश् च सोम जागृतम् ।  
(अव्श्_८,४।२५च्) रक्षोभ्यो वधम् अस्यतम् अशनिं यातुमद्भ्यः ॥२५॥ {११}  
  
  
  
(अव्श्_८,५।१अ) अयं प्रतिसरो मणिर् वीरो वीराय बध्यते ।  
(अव्श्_८,५।१च्) वीर्यवान्त् सपत्नहा शूरवीरः परिपाणः सुमङ्गलः ॥१॥  
  
(अव्श्_८,५।२अ) अयं मणिः सपत्नहा सुवीरः सहस्वान् वाजी सहमान उग्रः ।  
(अव्श्_८,५।२च्) प्रत्यक् कृत्या दूषयन्न् एति वीरः ॥२॥  
  
(अव्श्_८,५।३अ) अनेनेन्द्रो मणिना वृत्रम् अहन्न् अनेनासुरान् पराभावयन् मनीषी ।  
(अव्श्_८,५।३च्) अनेनाजयद् द्यावापृथिवी उभे इमे अनेनाजयत् प्रदिशश् चतस्रः ॥३॥  
  
(अव्श्_८,५।४अ) अयं स्राक्त्यो मणिः प्रतीवर्तः प्रतिसरः ।  
(अव्श्_८,५।४च्) ओजस्वान् विमृधो वशी सो अस्मान् पातु सर्वतः ॥४॥  
  
(अव्श्_८,५।५अ) तद् अग्निर् आह तद् उ सोम आह बृहस्पतिः सविता तद् इन्द्रः ।  
(अव्श्_८,५।५च्) ते मे देवाः पुरोहिताः प्रतीचीः कृत्याः प्रतिसरैर् अजन्तु ॥५॥  
  
(अव्श्_८,५।६अ) अन्तर् दधे द्यावापृथिवी उताहर् उत सूर्यम् ।  
(अव्श्_८,५।६च्) ते मे देवाः पुरोहिताः प्रतीचीः कृत्याः प्रतिसरैर् अजन्तु ॥६॥  
  
(अव्श्_८,५।७अ) ये स्राक्त्यं मणिं जना वर्माणि कृण्वते ।  
(अव्श्_८,५।७च्) सूर्य इव दिवम् आरुह्य वि कृत्या बाधते वशी ॥७॥  
  
(अव्श्_८,५।८अ) स्राक्त्येन मणिना ऋषिणेव मनीषिणा ।  
(अव्श्_८,५।८च्) अजैषं सर्वाः पृतना वि मृधो हन्मि रक्षसः ॥८॥  
  
(अव्श्_८,५।९अ) याः कृत्या आङ्गिरसीर् याः कृत्या आसुरीर् याः ।  
(अव्श्_८,५।९च्) कृत्याः स्वयङ्कृता या उ चान्येभिर् आभृताः ।  
(अव्श्_८,५।९ए) उभयीस् ताः परा यन्तु परावतो नवतिं नाव्या अति ॥९॥  
  
(अव्श्_८,५।१०अ) अस्मै मणिं वर्म बध्नन्तु देवा इन्द्रो विष्णुः सविता रुद्रो अग्निः ।  
(अव्श्_८,५।१०च्) प्रजापतिः परमेष्ठी विराड् वैश्वानर ऋषयश् च सर्वे ॥१०॥ {१२}  
  
(अव्श्_८,५।११अ) उत्तमो अस्य् ओषधीनाम् अनड्वान् जगताम् इव व्याघ्रः श्वपदाम् इव ।  
(अव्श्_८,५।११ड्) यम् ऐछामाविदाम तं प्रतिस्पाशनम् अन्तितम् ॥११॥  
  
(अव्श्_८,५।१२अ) स इद् व्याघ्रो भवत्य् अथो सिंहो अथो वृषा ।  
(अव्श्_८,५।१२च्) अथो सपत्नकर्शनो यो बिभर्तीमं मणिम् ॥१२॥  
  
(अव्श्_८,५।१३अ) नैनं घ्नन्त्य् अप्सरसो न गन्धर्वा न मर्त्याः ।  
(अव्श्_८,५।१३च्) सर्वा दिशो वि राजति यो बिभर्तीमं मणिम् ॥१३॥  
  
(अव्श्_८,५।१४अ) कश्यपस् त्वाम् असृजत कश्यपस् त्वा सम् ऐरयत् ।  
(अव्श्_८,५।१४च्) अबिभस् त्वेन्द्रो मानुषे बिभ्रत् संश्रेषिणे ऽजयत् ।  
(अव्श्_८,५।१४ए) मणिं सहस्रवीर्यं वर्म देवा अकृण्वत ॥१४॥  
  
(अव्श्_८,५।१५अ) यस् त्वा कृत्याभिर् यस् त्वा दीक्षाभिर् यज्ञैर् यस् त्वा जिघांसति ।  
(अव्श्_८,५।१५च्) प्रत्यक् त्वम् इन्द्र तं जहि वज्रेण शतपर्वणा ॥१५॥  
  
(अव्श्_८,५।१६अ) अयम् इद् वै प्रतीवर्त ओजस्वान् सञ्जयो मणिः ।  
(अव्श्_८,५।१६च्) प्रजां धनं च रक्षतु परिपाणः सुमङ्गलः ॥१६॥  
  
(अव्श्_८,५।१७अ) असपत्नं नो अधराद् असपत्नं न उत्तरात् ।  
(अव्श्_८,५।१७च्) इन्द्रासपत्नं नः पश्चाज् ज्योतिः शूर पुरस् कृधि ॥१७॥  
  
(अव्श्_८,५।१८अ) वर्म मे द्यावापृथिवी वर्माहर् वर्म सूर्यः ।  
(अव्श्_८,५।१८च्) वर्म म इन्द्रश् चाग्निश् च वर्म धाता दधातु मे ॥१८॥  
  
(अव्श्_८,५।१९अ) ऐन्द्राग्नं वर्म बहुलं यद् उग्रं विश्वे देवा नातिविध्यन्ति सर्वे ।  
(अव्श्_८,५।१९च्) तन् मे तन्वं त्रायतां सर्वतो बृहद् आयुष्मां जरदष्टिर् यथासानि ॥१९॥  
  
(अव्श्_८,५।२०अ) आ मारुक्षद् देवमणिर् मह्या अरिष्टतातये ।  
(अव्श्_८,५।२०च्) इमं मेथिम् अभिसंविशध्वं तनूपानं त्रिवरूथम् ओजसे ॥२०॥  
  
(अव्श्_८,५।२१अ) अस्मिन्न् इन्द्रो नि दधातु नृम्णम् इमं देवासो अभिसंविशध्वम् ।  
(अव्श्_८,५।२१च्) दीर्घायुत्वाय शतशारदायायुष्मान् जरदष्टिर् यथासत् ॥२१॥  
  
(अव्श्_८,५।२२अ) स्वस्तिदा विशां पतिर् वृत्रहा विमृधो वशी ।  
(अव्श्_८,५।२२च्) इन्द्रो बध्नातु ते मणिं जिगीवां अपराजितः ।  
(अव्श्_८,५।२२ए) सोमपा अभयङ्करो वृषा ।  
  
  
  
(अव्श्_८,६।१अ) यौ ते मातोन्ममार्ज जातायाः पतिवेदनौ ।  
(अव्श्_८,६।१च्) दुर्णामा तत्र मा गृधद् अलिंश उत वत्सपः ॥१॥  
  
(अव्श्_८,६।२अ) पलालानुपलालौ शर्कुं कोकं मलिम्लुचं पलीजकम् ।  
(अव्श्_८,६।२च्) आश्रेषं वव्रिवाससम् ऋक्षग्रीवं प्रमीलिनम् ॥२॥  
  
(अव्श्_८,६।३अ) मा सं वृतो मोप सृप ऊरू माव सृपो ऽन्तरा ।  
(अव्श्_८,६।३च्) कृणोम्य् अस्यै भेषजं बजं दुर्णामचातनम् ॥३॥  
  
(अव्श्_८,६।४अ) दुर्णामा च सुनामा चोभा सम्वृतम् इछतः ।  
(अव्श्_८,६।४च्) अरायान् अप हन्मः सुनामा स्त्रैणम् इछताम् ॥४॥  
  
(अव्श्_८,६।५अ) यः कृष्णः केश्य् असुर स्तम्बज उत तुण्डिकः ।  
(अव्श्_८,६।५च्) अरायान् अस्या मुष्काभ्यां भंससो ऽप हन्मसि ॥५॥  
  
(अव्श्_८,६।६अ) अनुजिघ्रं प्रमृशन्तं क्रव्यादम् उत रेरिहम् ।  
(अव्श्_८,६।६च्) अरायां छ्वकिष्किणो बजः पिङ्गो अनीनशत् ॥६॥  
  
(अव्श्_८,६।७अ) यस् त्वा स्वप्ने निपद्यते भ्राता भूत्वा पितेव च ।  
(अव्श्_८,६।७च्) बजस् तान्त् सहताम् इतः क्लीबरूपांस् तिरीटिनः ॥७॥  
  
(अव्श्_८,६।८अ) यस् त्वा स्वपन्तीं त्सरति यस् त्वा दिप्सति जाग्रतीम् ।  
(अव्श्_८,६।८च्) छायाम् इव प्र तान्त् सूर्यः परिक्रामन्न् अनीनशत् ॥८॥  
  
(अव्श्_८,६।९अ) यः कृणोति मृतवत्साम् अवतोकाम् इमां स्त्रियम् ।  
(अव्श्_८,६।९च्) तम् ओषधे त्वं नाशयास्याः कमलम् अञ्जिवम् ॥९॥  
  
(अव्श्_८,६।१०अ) ये शालाः परिनृत्यन्ति सायं गर्दभनादिनः ।  
(अव्श्_८,६।१०च्) कुसूला ये च कुक्षिलाः ककुभाः करुमाः स्रिमाः ।  
(अव्श्_८,६।१०ए) तान् ओषधे त्वं गन्धेन विषूचीनान् वि नाशय ॥१०॥ {१४}  
  
(अव्श्_८,६।११अ) ये कुकुन्धाः कुकिरभाः कृत्तीर् दूर्शानि बिभ्रति ।  
(अव्श्_८,६।११च्) क्लीबा इव प्रनृत्यन्तो वने ये कुर्वते घोषं तान् इतो नाशयामसि ॥११॥  
  
(अव्श्_८,६।१२अ) ये सूर्यं न तितिक्षन्त आतपन्तम् अमुं दिवः ।  
(अव्श्_८,६।१२च्) अरायान् बस्तवासिनो दुर्गन्धींल् लोहितास्यान् मककान् नाशयामसि ॥१२॥  
  
(अव्श्_८,६।१३अ) य आत्मानम् अतिमात्रम् अंस आधाय बिभ्रति ।  
(अव्श्_८,६।१३च्) स्त्रीणां श्रोणिप्रतोदिन इन्द्र रक्षांसि नाशय ॥१३॥  
  
(अव्श्_८,६।१४अ) ये पूर्वे बध्वो यन्ति हस्ते शृङ्गानि बिभ्रतः ।  
(अव्श्_८,६।१४च्) आपाकेस्थाः प्रहासिन स्तम्बे ये कुर्वते ज्योतिस् तान् इतो नाशयामसि ॥१४॥  
  
(अव्श्_८,६।१५अ) येषाम् पश्चात् प्रपदानि पुरः पार्ष्णीः पुरो मुखा ।  
(अव्श्_८,६।१५च्) खलजाः शकधूमजा उरुण्डा ये च मट्मटाः कुम्भमुष्का अयाशवः ।  
(अव्श्_८,६।१५ए) तान् अस्या ब्रह्मणस् पते प्रतीबोधेन नाशय ॥१५॥  
  
(अव्श्_८,६।१६अ) पर्यस्ताक्षा अप्रचङ्कशा अस्त्रैणाः सन्तु पण्डगाः ।  
(अव्श्_८,६।१६च्) अव भेषज पादय य इमां संविवृत्सत्य् अपतिः स्वपतिं स्त्रियम् ॥१६॥  
  
(अव्श्_८,६।१७अ) उद्धर्षिणं मुनिकेशं जम्भयन्तं मरीमृशम् ।  
(अव्श्_८,६।१७च्) उपेषन्तम् उदुम्बलं तुण्डेलम् उत शालुडम् ।  
(अव्श्_८,६।१७ए) पदा प्र विध्य पार्ष्ण्या स्थालीं गौर् इव स्पन्दना ॥१७॥  
  
(अव्श्_८,६।१८अ) यस् ते गर्भं प्रतिमृशाज् जातं वा मारयाति ते ।  
(अव्श्_८,६।१८च्) पिङ्गस् तम् उग्रधन्वा कृणोतु हृदयाविधम् ॥१८॥  
  
(अव्श्_८,६।१९अ) ये अम्नो जतान् मारयन्ति सूतिका अनुशेरते ।  
(अव्श्_८,६।१९च्) स्त्रीभागान् पिङ्गो गन्धर्वान् वातो अभ्रम् इवाजतु ॥१९॥  
  
(अव्श्_८,६।२०अ) परिसृष्टं धरयतु यद् धितं माव पादि तत् ।  
(अव्श्_८,६।२०च्) गर्भं त उग्रौ रक्षताम् भेषजौ नीविभार्यौ ॥२०॥ {१५}  
  
(अव्श्_८,६।२१अ) पवीनसात् तङ्गल्वाच् छायकाद् उत नग्नकात् ।  
(अव्श्_८,६।२१च्) प्रजायै पत्ये त्वा पिङ्गः परि पातु किमीदिनः ॥२१॥  
  
(अव्श्_८,६।२२अ) द्व्यास्याच् चतुरक्षात् पञ्चपदाद् अनङ्गुरेः ।  
(अव्श्_८,६।२२च्) वृन्ताद् अभि प्रसर्पतः परि पाहि वरीवृतात् ॥२२॥  
  
(अव्श्_८,६।२३अ) य आमं मांसम् अदन्ति पौरुषेयं च ये क्रविः ।  
(अव्श्_८,६।२३च्) गर्भान् खादन्ति केशवास् तान् इतो नाशयामसि ॥२३॥  
  
(अव्श्_८,६।२४अ) ये सूर्यात् परिसर्पन्ति स्नुषेव श्वशुराद् अधि ।  
(अव्श्_८,६।२४च्) बजश् च तेषां पिङ्गश् च हृदये ऽधि नि विध्यताम् ॥२४॥  
  
(अव्श्_८,६।२५अ) पिङ्ग रक्ष जायमानं मा पुमांसं स्त्रियं क्रन् ।  
(अव्श्_८,६।२५च्) आण्डादो गर्भान् मा दभन् बाधस्वेतः किमीदिनः ॥२५॥  
  
(अव्श्_८,६।२६अ) अप्रजास्त्वं मार्तवत्सम् आद् रोदम् अघम् आवयम् ।  
(अव्श्_८,६।२६च्) वृक्षाद् इव स्रजम् कृत्वाप्रिये प्रति मुञ्च तत् ॥२६॥ {१६}  
  
  
  
(अव्श्_८,७।१अ) या बभ्रवो याश् च शुक्रा रोहिणीर् उत पृश्नयः ।  
(अव्श्_८,७।१च्) असिक्नीः कृष्णा ओषधीः सर्वा अछावदामसि ॥१॥  
  
(अव्श्_८,७।२अ) त्रायन्ताम् इमं पुरुसं यक्ष्माद् देवेषिताद् अधि ।  
(अव्श्_८,७।२च्) यासाम् द्यौः पिता पृथिवी माता समुद्रो मूलं वीरुधां बभूव ॥२॥  
  
(अव्श्_८,७।३अ) आपो अग्रं दिव्या ओषधयः ।  
(अव्श्_८,७।३च्) तास् ते यक्ष्मम् एनस्यम् अङ्गादङ्गाद् अनीनशन् ॥३॥  
  
(अव्श्_८,७।४अ) प्रस्तृणती स्तम्बिनीर् एकशुङ्गाः प्रतन्वतीर् ओषधीर् आ वदामि ।  
(अव्श्_८,७।४च्) अंशुमतीः कण्डिनीर् या विशाखा ह्वयामि ते वीरुधो वैश्वदेवीर् उग्राः पुरुषजीवनीः ॥४॥  
  
(अव्श्_८,७।५अ) यद् वः सहः सहमाना वीर्यं१ यच् च वो बलम् ।  
(अव्श्_८,७।५च्) तेनेमम् अस्माद् यक्ष्मात् पुरुषं मुञ्चतौषधीर् अथो कृणोमि भेषजम् ॥५॥  
  
(अव्श्_८,७।६अ) जीवलां नघारिषां जीवन्तीम् ओषधीम् अहम् ।  
(अव्श्_८,७।६च्) अरुन्धतीम् उन्नयन्तीं पुष्पाम् मधुमतीम् इह हुवे ऽस्मा अरिष्टतातये ॥६॥  
  
(अव्श्_८,७।७अ) इहा यन्तु प्रचेतसो मेदिनीर् वचसो मम ।  
(अव्श्_८,७।७च्) यथेमं पारयामसि पुरुषं दुरिताद् अधि ॥७॥  
  
(अव्श्_८,७।८अ) अग्नेर् घासो अपां गर्भो या रोहन्ति पुनर्णवाः ।  
(अव्श्_८,७।८च्) ध्रुवाः सहस्रनाम्नीर् भेषजीः सन्त्व् आभृताः ॥८॥  
  
(अव्श्_८,७।९अ) अवकोल्बा उदकात्मान ओषधयः ।  
(अव्श्_८,७।९च्) व्यृषन्तु दुरितं तीक्ष्णशृङ्ग्यः ॥९॥  
  
(अव्श्_८,७।१०अ) उन्मुञ्चन्तीर् विवरुणा उग्रा या विषदूषनीः ।  
(अव्श्_८,७।१०च्) अथो बलासनाशनीः कृत्यादूषणीश् च यास् ता इहा यन्त्व् ओषधीः ॥१०॥ {१७}  
  
(अव्श्_८,७।११अ) अपक्रीताः सहीयसीर् वीरुधो या अभिष्टुताः ।  
(अव्श्_८,७।११च्) त्रायन्ताम् अस्मिन् ग्रामे गाम् अश्वं पुरुषं पशुम् ॥११॥  
  
(अव्श्_८,७।१२अ) मधुमन् मूलं मधुमद् अग्रम् आसाम् मधुमन् मध्यं वीरुधां बभूव ।  
(अव्श्_८,७।१२च्) मधुमत् पर्णं मधुमत् पुष्पम् आसां मधोः सम्भक्ता अमृतस्य भक्षो घृतम् अन्नं दुह्रतां गोपुरोगवम् ॥१२॥  
  
(अव्श्_८,७।१३अ) यावतीः कियतीश् चेमाः पृथिव्याम् अध्य् ओषधीः ।  
(अव्श्_८,७।१३च्) ता मा सहस्रपर्ण्यो मृत्योर् मुञ्चन्त्व् अंहसः ॥१३॥  
  
(अव्श्_८,७।१४अ) वैयाघ्रो मणिर् वीरुधां त्रायमानो ऽभिशस्तिपाः ।  
(अव्श्_८,७।१४च्) अमीवाः सर्वा रक्षांस्य् अप हन्त्व् अधि दूरम् अस्मत् ॥१४॥  
  
(अव्श्_८,७।१५अ) सिंहस्येव स्तनथोः सं विजन्ते ऽग्नेर् इव विजन्ते आभृताभ्यः ।  
(अव्श्_८,७।१५च्) गवां यक्ष्मः पुरुषाणां वीरुद्भिर् अतिनुत्तो नाव्या एतु स्रोत्याः ॥१५॥  
  
(अव्श्_८,७।१६अ) मुमुचाना ओषधयो ऽग्नेर् वैश्वानराद् अधि ।  
(अव्श्_८,७।१६च्) भूमिं सन्तन्वतीर् इत यासां राजा वनस्पतिः ॥१६॥  
  
(अव्श्_८,७।१७अ) या रोहन्त्य् आङ्गिरसीः पर्वतेषु समेषु च ।  
(अव्श्_८,७।१७च्) ता नः पयस्वतीः शिवा ओषधीः सन्तु शं हृदे ॥१७॥  
  
(अव्श्_८,७।१८अ) याश् चाहं वेद वीरुधो याश् च पश्यामि चक्षुषा ।  
(अव्श्_८,७।१८च्) अज्ञाता जानीमश् च या यासु विद्म च सम्भृतम् ॥१८॥  
  
(अव्श्_८,७।१९अ) सर्वाः समग्रा ओषधीर् बोधन्तु वचसो मम ।  
(अव्श्_८,७।१९च्) यथेमं पारयामसि पुरुषम् दुरिताद् अधि ॥१९॥  
  
(अव्श्_८,७।२०अ) अश्वत्थो दर्भो वीरुधां सोमो राजामृतं हविः ।  
(अव्श्_८,७।२०च्) व्रीहिर् यवश् च भेषजौ दिवसि पुत्राव् अमर्त्यौ ॥२०॥ {१८}  
  
(अव्श्_८,७।२१अ) उज् जिहीध्वे स्तनयत्य् अभिक्रन्दत्य् ओषधीः ।  
(अव्श्_८,७।२१च्) यदा वः पृश्निमातरः पर्जन्यो रेतसावति ॥२१॥  
(अव्श्_८,७।२२अ) तस्यामृतस्येमं बलं पुरुषं पययामसि ।  
(अव्श्_८,७।२२च्) अथो कृणोमि भेषजं यथासच् छतहायनः ॥२२॥  
  
(अव्श्_८,७।२३अ) वराहो वेद वीरुधं नकुलो वेद भेषजीम् ।  
(अव्श्_८,७।२३च्) सर्पा गन्धर्वा या विदुस् ता अस्मा अवसे हुवे ॥२३॥  
  
(अव्श्_८,७।२४अ) याः सुपर्णा आङ्गिरसीर् दिव्या या रघतो विदुः ।  
(अव्श्_८,७।२४च्) वयांसि हंसा या विदुर् यास् च सर्वे पतत्रिणः ।  
(अव्श्_८,७।२४ए) मृगा या विदुर् ओषधीस् ता अस्मा अवसे हुवे ॥२४॥  
  
(अव्श्_८,७।२५अ) यावतीनाम् ओषधीनां गावः प्राश्नन्त्य् अघ्न्या यवतीनाम् अजावयः ।  
(अव्श्_८,७।२५च्) तावतीस् तुभ्यम् ओषधीः शर्म यछन्त्व् आभृताः ॥२५॥  
  
(अव्श्_८,७।२६अ) यावतीषु मनुष्या भेषजं भिषजो विदुः ।  
(अव्श्_८,७।२६च्) तावतीर् विश्वभेषजीर् आ भरामि त्वाम् अभि ॥२६॥  
  
(अव्श्_८,७।२७अ) पुष्पवतीः प्रसूमतीः फलिनीर् अफला उत ।  
(अव्श्_८,७।२७च्) सम्मातर इव दुह्राम् अस्मा अरिष्टतातये ॥२७॥  
  
(अव्श्_८,७।२८अ) उत् त्वाहार्षं पञ्चशलाद् अथो दशशलाद् उत ।  
(अव्श्_८,७।२८च्) अथो यमस्य पड्वीशाद् विश्वस्माद् देवकिल्बिषात् ॥२८॥ {१९}  
  
  
(अव्श्_८,८।१अ) इन्द्रो मन्थतु मन्थिता शक्रः शूरः पुरन्दरः ।  
(अव्श्_८,८।१च्) यथा हनाम सेना अमित्राणां सहस्रशः ॥१॥  
  
(अव्श्_८,८।२अ) पूतिरज्जुर् उपध्मानी पूतिं सेनां कृणोत्व् अमूम् ।  
(अव्श्_८,८।२च्) धूमम् अग्निम् परादृश्या ऽमित्रा हृत्स्व् आ दधतां भयम् ॥२॥  
  
(अव्श्_८,८।३अ) अमून् अश्वत्थ निः शृणीहि खादामून् खदिराजिरम् ।  
(अव्श्_८,८।३च्) ताजद्भङ्ग इव भजन्तां हन्त्व् एनान् वधको वधैः ॥३॥  
  
(अव्श्_८,८।४अ) परुषान् अमून् परुषाह्वः कृणोतु हन्त्व् एनान् वधको वधैः ।  
(अव्श्_८,८।४च्) क्षिप्रं शर इव भजन्तां बृहज्जालेन सन्दिताः ॥४॥  
  
(अव्श्_८,८।५अ) अन्तरिक्षं जालम् आसीज् जालदण्डा दिशो महीः ।  
(अव्श्_८,८।५च्) तेनाभिधाय दस्यूनां शक्रः सेनाम् अपावपत् ॥५॥  
  
(अव्श्_८,८।६अ) बृहद् धि जालं बृहतः शक्रस्य वाजिनीवतः ।  
(अव्श्_८,८।६च्) तेन शत्रून् अभि सर्वान् न्य् उब्ज यथा न मुच्यातै कतमश् चनैषाम् ॥६॥  
  
(अव्श्_८,८।७अ) बृहत् ते जालं बृहत इन्द्र शूर सहस्रार्घस्य शतवीर्यस्य ।  
(अव्श्_८,८।७च्) तेन शतं सहस्रम् अयुतं न्यर्बुदं जघान शक्रो दस्यूनाम् अभिधाय सेनया ॥७॥  
  
(अव्श्_८,८।८अ) अयं लोको जालम् आसीच् छक्रस्य महतो महान् ।  
(अव्श्_८,८।८च्) तेनाहम् इन्द्रजालेनामूंस् तमसाभि दधामि सर्वान् ॥८॥  
  
(अव्श्_८,८।९अ) सेदिर् उग्रा व्यृद्धिर् आर्तिश् चानपवाचना ।  
(अव्श्_८,८।९च्) श्रमस् तन्द्रीश् च मोहश् च तैर् अमून् अभि दधामि सर्वान् ॥९॥  
  
(अव्श्_८,८।१०अ) मृत्यवे ऽमून् प्र यछामि मृत्युपाशैर् अमी सिताः ।  
(अव्श्_८,८।१०च्) मृत्योर् ये अघला दूतास् तेभ्य एनान् प्रति नयामि बद्ध्वा ॥१०॥ {२०}  
  
(अव्श्_८,८।११अ) नयतामून् मृत्युदूता यमदूता अपोम्भत ।  
(अव्श्_८,८।११च्) परःसहस्रा हन्यन्तां तृणेढ्व् एनान् मत्यं भवस्य ॥११॥  
  
(अव्श्_८,८।१२अ) साध्या एकं जालदण्डम् उद्यत्य यन्त्य् ओजसा ।  
(अव्श्_८,८।१२च्) रुद्रा एकं वसव एकम् आदित्यैर् एक उद्यतः ॥१२॥  
  
(अव्श्_८,८।१३अ) विश्वे देवाः उपरिष्टाद् उब्जन्तो यन्त्व् ओजसा ।  
(अव्श्_८,८।१३च्) मध्येन घ्नन्तो यन्तु सेनाम् अङ्गिरसो महीम् ॥१३॥  
  
(अव्श्_८,८।१४अ) वनस्पतीन् वानस्पत्यान् ओषधीर् उत वीरुधः ।  
(अव्श्_८,८।१४च्) द्विपाच् चतुष्पाद् इष्णामि यथा सेनाम् अमूं हनन् ॥१४॥  
  
(अव्श्_८,८।१५अ) गन्धर्वाप्सरसः सर्पान् देवान् पुण्यजनान् पितॄन् ।  
(अव्श्_८,८।१५च्) दृष्टान् अदृष्टान् इष्णामि यथा सेनाम् अमूं हनन् ॥१५॥  
  
(अव्श्_८,८।१६अ) इम उप्ता मृत्युपाशा यान् आक्रम्य न मुच्यसे ।  
(अव्श्_८,८।१६च्) अमुष्या हन्तु सेनाया इदं कूटं सहस्रशः ॥१६॥  
  
(अव्श्_८,८।१७अ) घर्मः समिद्धो अग्निनायं होमः सहस्रहः ।  
(अव्श्_८,८।१७च्) भवश् च पृश्निबाहुश् च शर्व सेनाम् अमूं हतम् ॥१७॥  
  
(अव्श्_८,८।१८अ) मृत्योर् आषम् आ पद्यन्तां क्षुधं सेदिं वधम् भयम् ।  
(अव्श्_८,८।१८च्) इन्द्रश् चाक्षुजालाभ्यां शर्व सेनाम् अमूं हतम् ॥१८॥  
  
(अव्श्_८,८।१९अ) पराजिताः प्र त्रसतामित्रा नुत्ता धावत ब्रह्मणा ।  
(अव्श्_८,८।१९च्) बृहस्पतिप्रनुत्तानां मामीषां मोचि कश् चन ॥१९॥  
  
(अव्श्_८,८।२०अ) अव पद्यन्ताम् एषाम् आयुधानि मा शकन् प्रतिधाम् इषुम् ।  
(अव्श्_८,८।२०च्) अथैषां बहु बिभ्यताम् इषवः घ्नन्तु मर्मणि ॥२०॥  
  
(अव्श्_८,८।२१अ) सं क्रोशताम् एनान् द्यावापृथिवी सम् अन्तरिक्षं सह देवताभिः ।  
(अव्श्_८,८।२१च्) मा ज्ञातारं मा प्रतिष्ठां विदन्त मिथो विघ्नाना उप यन्तु मृत्युम् ॥२१॥  
  
(अव्श्_८,८।२२अ) दिशश् चतस्रो ऽश्वतर्यो देवरथस्य पुरोदाशाः शफा अन्तरिक्षम् उद्धिः ।  
(अव्श्_८,८।२२च्) द्यावापृथिवी पक्षसी ऋतवो ऽभीशवो ऽन्तर्देशाः किम्करा वाक् परिरथ्यम् ॥२२॥  
  
(अव्श्_८,८।२३अ) संवत्सरो रथः परिवत्सरो रथोपस्थो विराड् ईषाग्नी रथमुखम् ।  
(अव्श्_८,८।२३च्) इन्द्रः सव्यष्ठाश् चन्द्रमाः सारथिः ॥२३॥  
  
(अव्श्_८,८।२४अ) इतो जयेतो वि जय सं जय जय स्वाहा ।  
(अव्श्_८,८।२४च्) इमे जयन्तु परामी जयन्तां स्वाहैभ्यो दुराहामीभ्यः ।  
(अव्श्_८,८।२४ए) नीललोहितेनामून् अभ्यवतनोमि ॥२४॥ {२१}  
  
  
  
(अव्श्_८,९।१अ) कुतस् तौ जातौ कतमः सो अर्धः कस्माल् लोकात् कतमस्याः पृथिव्याः ।  
(अव्श्_८,९।१च्) वत्सौ विराजः सलिलाद् उद् ऐतां तौ त्वा पृछामि कतरेण दुग्धा ॥१॥  
  
(अव्श्_८,९।२अ) यो अक्रन्दयत् सलिलं महित्वा योनिं कृत्वा त्रिभुजं शयानः ।  
(अव्श्_८,९।२च्) वत्सः कामदुघो विराजः स गुहा चक्रे तन्वः पराचैः ॥२॥  
  
(अव्श्_८,९।३अ) यानि त्रीणि बृहन्ति येषां चतुर्थं वियुनक्ति वाचम् ।  
(अव्श्_८,९।३च्) ब्रह्मैनद् विद्यात् तपसा विपश्चिद् यस्मिन्न् एकं युज्यते यस्मिन्न् एकम् ॥३॥  
  
(अव्श्_८,९।४अ) बृहतः परि सामानि षष्ठात् पञ्चाधि निर्मिता ।  
(अव्श्_८,९।४च्) बृहद् बृहत्या निर्मितं कुतो ऽधि बृहती मिता ॥४॥  
  
(अव्श्_८,९।५अ) बृहती परि मात्राया मातुर् मात्राधि निर्मिता ।  
(अव्श्_८,९।५च्) माया ह जज्ञे मायाया मायाया मातली परि ॥५॥  
  
(अव्श्_८,९।६अ) वैश्वानरस्य प्रतिमोपरि द्यौर् यावद् रोदसी विबबाधे अग्निः ।  
(अव्श्_८,९।६च्) ततः षष्ठाद् आमुतो यन्ति स्तोमा उद् इतो यन्त्य् अभि षष्ठम् अह्नः ॥६॥  
  
(अव्श्_८,९।७अ) षट् त्वा पृछाम ऋषयः कश्यपेमे त्वं हि युक्तं युयुक्षे योग्यं च ।  
(अव्श्_८,९।७च्) विराजम् आहुर् ब्रह्मणः पितरं तां नो वि धेहि यतिधा सखिभ्यः ॥७॥  
  
(अव्श्_८,९।८अ) यां प्रच्युताम् अनु यज्ञाः प्रच्यवन्त उपतिष्ठन्त उपतिष्ठमानाम् ।  
(अव्श्_८,९।८च्) यस्या व्रते प्रसवे यक्षम् एजति सा विराट् ऋषयः परमे व्योमन् ॥८॥  
  
(अव्श्_८,९।९अ) अप्राणैति प्राणेन प्राणतीनां विराट् स्वराजम् अभ्य् एति पश्चात् ।  
(अव्श्_८,९।९च्) विश्वं मृशन्तीम् अभिरूपां विराजं पश्यन्ति त्वे न त्वे पश्यन्त्य् एनाम् ॥९॥  
  
(अव्श्_८,९।१०अ) को विराजो मिथुनत्वं प्र वेद क ऋतून् क उ कल्पम् अस्याः ।  
(अव्श्_८,९।१०च्) क्रमान् को अस्याः कतिधा विदुग्धान् को अस्या धाम कतिधा व्युष्टीः ॥१०॥ {२२}  
  
(अव्श्_८,९।११अ) इयम् एव सा या प्रथमा व्यौछद् आस्व् इतरासु चरति प्रविष्टा ।  
(अव्श्_८,९।११च्) महान्तो अस्यां महिमानो अन्तर् वधूर् जिगाय नवगज् जनित्री ॥११॥  
  
(अव्श्_८,९।१२अ) छन्दःपक्षे उषसा पेपिशाने समानं योनिम् अनु सं चरेमे ।  
(अव्श्_८,९।१२च्) सूर्यपत्नी सं चरतः प्रजानती केतुमती अजरे भूरिरेतसा ॥१२॥  
  
(अव्श्_८,९।१३अ) ऋतस्य पन्थाम् अनु तिस्र आगुस् त्रयो घर्मा अनु रेत आगुः ।  
(अव्श्_८,९।१३च्) प्रजाम् एका जिन्वत्य् ऊर्जम् एका राष्ट्रम् एका रक्षति देवयूनाम् ॥१३॥  
  
(अव्श्_८,९।१४अ) अग्नीषोमाव् अदधुर् या तुरीयासीद् यज्ञस्य पक्षाव् ऋषयः कल्पयन्तः ।  
(अव्श्_८,९।१४च्) गायत्रीं त्रिष्टुभं जगतीम् अनुष्टुभं बृहदर्कीं यजमानाय स्वर् आभरन्तीम् ॥१४॥  
  
(अव्श्_८,९।१५अ) पञ्च व्युष्टीर् अनु पञ्च दोहा गां पञ्चनाम्नीम् ऋतवो ऽनु पञ्च ।  
(अव्श्_८,९।१५च्) पञ्च दिशः पञ्चदशेन कॢप्तास् ता एकमूर्ध्नीर् अभि लोकम् एकम् ॥१५॥  
  
(अव्श्_८,९।१६अ) षट् जाता भूता प्रथमजा ऋतस्य षट् उ सामानि षटहं वहन्ति ।  
(अव्श्_८,९।१६च्) षट्योगं सीरम् अनु सामसाम षट् आहुर् द्यावापृथिवीः षट् उर्वीः ॥१६॥  
  
(अव्श्_८,९।१७अ) षड् आहुः शीतान् षड् उ मास उष्णान् ऋतुं नो ब्रूत यतमो ऽतिरिक्तः ।  
(अव्श्_८,९।१७च्) सप्त सुपर्णाः कवयो नि षेदुः सप्त छन्दांस्य् अनु सप्त दीक्षाः ॥१७॥  
  
(अव्श्_८,९।१८अ) सप्त होमाः समिधो ह सप्त मधूनि सप्त ऋतवो ह सप्त ।  
(अव्श्_८,९।१८च्) सप्ताज्यानि परि भूतम् आयन् ताः सप्तगृध्रा इति शुश्रुमा वयम् ॥१८॥  
  
(अव्श्_८,९।१९अ) सप्त छन्दांसि चतुरुत्तराण्य् अन्यो अन्यस्मिन्न् अध्य् आर्पितानि ।  
(अव्श्_८,९।१९च्) कथं स्तोमाः प्रति तिष्ठन्ति तेषु तानि स्तोमेषु कथम् आर्पितानि ॥१९॥  
  
(अव्श्_८,९।२०अ) कथं गायत्री त्रिवृतं व्य् आप कथं त्रिष्टुप् पञ्चदशेन कल्पते ।  
(अव्श्_८,९।२०च्) त्रयस्त्रिंशेन जगती कथम् अनुष्टुप् कथम् एकविंशः ॥२०॥ {२३}  
  
(अव्श्_८,९।२१अ) अष्ट जाता भूता प्रथमजा ऋतस्याष्टेन्द्र ऋत्विजो दैव्या ये ।  
(अव्श्_८,९।२१च्) अष्टयोनिर् अदितिर् अष्टपुत्रास्तमीं रात्रिम् अभि हव्यम् एति ॥२१॥  
  
(अव्श्_८,९।२२अ) इत्थं श्रेयो मन्यमानेदम् आगमं युष्माकं सख्ये अहम् अस्मि शेवा ।  
(अव्श्_८,९।२२च्) समानजन्मा क्रतुर् अस्ति वः शिवः स वः सर्वाः सं चरति प्रजानन् ॥२२॥  
(अव्श्_८,९।२३अ) अष्टेन्द्रस्य षड् यमस्य ऋषीणां सप्त सप्तधा ।  
(अव्श्_८,९।२३च्) अपो मनुष्यान् ओषधीस् तां उ पञ्चानु सेचिरे ॥२३॥  
  
(अव्श्_८,९।२४अ) केवलीन्द्राय दुदुहे हि गृष्टिर् वशम् पीयूषं प्रथमं दुहाना ।  
(अव्श्_८,९।२४च्) अथातर्पयच् चतुरश् चतुर्धा देवान् मनुष्यां असुरान् उत ऋषीन् ॥२४॥  
  
(अव्श्_८,९।२५अ) को नु गौः क एकऋषिः किम् उ धाम का आशिषः ।  
(अव्श्_८,९।२५च्) यक्षम् पृथिव्याम् एकवृद् एकर्तुः कतमो नु सः ॥२५॥  
  
(अव्श्_८,९।२६अ) एको गौर् एक एकऋषिर् एकं धामैकधाशिषः ।  
(अव्श्_८,९।२६च्) यक्षं पृथिव्याम् एकवृद् एकर्तुर् नाति रिच्यते ॥२६॥ {२४}  
  
  
  
(अव्श्_८,१०।१अ) विराड् वा इदम् अग्र आसीत् तस्या जातायाः सर्वम् अबिभेद् इयम् एवेदं भविष्यतीति ॥१॥  
  
(अव्श्_८,१०।२अ) सोद् अक्रामत् सा गार्हपत्ये न्य् अक्रामत् ।  
(अव्श्_८,१०।२च्) गृहमेधी गृहपतिर् भवति य एवं वेद ॥२॥  
  
(अव्श्_८,१०।३अ) सोद् अक्रामत् साहवनीये न्य् अक्रामत् ।  
(अव्श्_८,१०।३च्) यन्त्य् अस्य देवा देवहूतिं प्रियो देवानां भवति य एवं वेद ॥३॥  
  
(अव्श्_८,१०।४अ) सोद् अक्रामत् सा दक्षिणाग्नौ न्य् अक्रामत् ।  
(अव्श्_८,१०।४च्) यज्ञर्तो दक्षिणीयो वासतेयो भवति य एवं वेद ॥४॥  
  
(अव्श्_८,१०।५अ) सोद् अक्रामत् सा सभायां न्य् अक्रामत् ।  
(अव्श्_८,१०।५च्) यन्त्य् अस्य सभां सभ्यो भवति य एवं वेद ॥५॥  
  
(अव्श्_८,१०।६अ) सोद् अक्रामत् सा समितौ न्य् अक्रामत् ।  
(अव्श्_८,१०।६च्) यन्त्य् अस्य समितिं सामित्यो भवति य एवं वेद ॥६॥  
  
(अव्श्_८,१०।७अ) सोद् अक्रामत् सामन्त्रणे न्य् अक्रामत् ।  
(अव्श्_८,१०।७च्) यन्त्य् अस्यामन्त्रणम् आमन्त्रणीयो भवति य एवं वेद ॥७॥ {२५}  
  
(अव्श्_८,१०।८अ) सोद् अक्रामत् सान्तरिक्षे चतुर्धा विक्रान्तातिष्ठत् ॥८॥  
  
(अव्श्_८,१०।९अ) तां देवमनुष्या अब्रुवन्न् इयम् एव तद् वेद यद् उभय उपजीवेमेमाम् उप ह्वयामहा इति ॥९॥  
  
(अव्श्_८,१०।१०अ) ताम् उपाह्वयन्त ॥१०॥  
  
(अव्श्_८,१०।११अ) ऊर्ज एहि स्वध एहि सूनृत एहीरावत्य् एहीति ॥११॥  
  
(अव्श्_८,१०।१२अ) तस्या इन्द्रो वत्स आसीद् गायत्र्य् अभिधान्य् अभ्रम् ऊधः ॥१२॥  
  
(अव्श्_८,१०।१३अ) बृहच् च रथन्तरं च द्वौ स्तनाव् आस्तां यज्ञायज्ञियं च वामदेव्यं च द्वौ ॥१३॥  
  
(अव्श्_८,१०।१४अ) ओषधीर् एव रथन्तरेण देवा अदुह्रन् व्यचो बृहता ॥१४॥  
  
(अव्श्_८,१०।१५अ) अपो वामदेव्येन यज्ञं यज्ञायज्ञियेन ॥१५॥  
  
(अव्श्_८,१०।१६अ) ओषधीर् एवास्मै रथन्तरं दुहे व्यचो बृहत् ॥१६॥  
  
(अव्श्_८,१०।१७अ) अपो वामदेव्यं यज्ञं यज्ञायज्ञियं य वेद ॥१७॥ {२६}  
  
(अव्श्_८,१०।१८अ) सोद् अक्रामत् सा वनस्पतीन् आगछत् तां वनस्पतयो ऽघ्नत सा संवत्सरे सम् अभवत् ।  
(अव्श्_८,१०।१८च्) तस्माद् वनस्पतीनां संवत्सरे वृक्णम् अपि रोहति वृश्चते ऽस्याप्रियो भ्रातृव्यो य एवं वेद ॥१८॥  
  
(अव्श्_८,१०।१९अ) सोद् अक्रामत् सा पितॄन् आगछत् तां पितरो ऽघ्नत सा मासि सम् अभवत् ।  
(अव्श्_८,१०।१९च्) तस्मात् पितृभ्यो मास्य् उपमास्यं ददति प्र पितृयाणं पन्थां जानाति य एवं वेद ॥१९॥  
  
(अव्श्_८,१०।२०अ) सोद् अक्रामत् सा देवान् आगछत् तां देवा अघ्नत सार्धमासे सम् अभवत् ।  
(अव्श्_८,१०।२०च्) तस्माद् देवेभ्यो ऽर्धमासे वषट् कुर्वन्ति प्र देवयानं पन्थां जानाति य एवं वेद ॥२०॥  
  
(अव्श्_८,१०।२१अ) सोद् अक्रामत् सा मनुष्यान् आगछत् तां मनुष्या अघ्नत सा सद्यः सम् अभवत् ।  
(अव्श्_८,१०।२१च्) तस्मान् मनुष्येभ्य उभयद्युर् उप हरन्त्य् उपास्य गृहे हरन्ति य एवं वेद ॥२१॥ {२७}  
  
(अव्श्_८,१०।२२अ) सोद् अक्रामत् सासुरान् आगछत् ताम् असुरा उपाह्वयन्त माय एहीति ।  
(अव्श्_८,१०।२२च्) तस्या विरोचनः प्राह्रादिर् वत्स आसीद् अयस्पात्रं पात्रम् ।  
(अव्श्_८,१०।२२ए) तां द्विमूर्धार्त्व्यो ऽधोक् तां मायाम् एवाधोक् ॥  
(अव्श्_८,१०।२२ग्) तां मायाम् असुरा उप जीवन्त्य् उपजीवनीयो भवति य एवं वेद ॥२२॥  
  
(अव्श्_८,१०।२३अ) सोद् अक्रामत् सा पितॄन् आगछत् तां पितर उपाह्वयन्त स्वध एहीति ।  
(अव्श्_८,१०।२३च्) तस्या यमो राजा वत्स आसीद् रजतपात्रं पात्रम् ।  
(अव्श्_८,१०।२३ए) ताम् अन्तको मार्त्यवो ऽधोक् तां स्वधाम् एवाधोक् ।  
(अव्श्_८,१०।२३ग्) तां स्वधां पितर उप जीवन्त्य् उपजीवनीयो भवति य एवं वेद ॥२३॥  
  
(अव्श्_८,१०।२४अ) सोद् अक्रामत् सा मनुष्यान् आगछत् तां मनुष्या उपाह्वयन्तेरावत्य् एहीति ।  
(अव्श्_८,१०।२४च्) तस्या मनुर् वैवस्वतो वत्स आसीत् पृथिवी पात्रम् ।  
(अव्श्_८,१०।२४ए) तां पृथी वैन्यो ऽधोक् तां कृषिं च सस्यं चाधोक् ।  
(अव्श्_८,१०।२४ग्) ते स्वधां कृषिं च सस्यं च मनुष्या उप जीवन्ति कृष्टराधिर् उपजीवनीयो भवति य एवं वेद ॥२४॥  
  
(अव्श्_८,१०।२५अ) सोद् अक्रामत् सा सप्तऋषीन् आगछत् तां सप्तऋषय उपाह्वयन्त ब्रह्मण्वत्य् एहीति ।  
(अव्श्_८,१०।२५च्) तस्याः सोमो राजा वत्स आसीच् छन्दः पात्रम् ।  
(अव्श्_८,१०।२५ए) तां बृहस्पतिर् आङ्गिरसो ऽधोक् तां ब्रह्म च तपश् चाधोक् ।  
(अव्श्_८,१०।२५ग्) तद् ब्रह्म च तपश् च सप्तऋषय उप जीवन्ति ब्रह्मवर्चस्य् उपजीवनीयो भवति य एवं वेद ॥२५॥ {२८}  
  
(अव्श्_८,१०।२६अ) सोद् अक्रामत् सा देवान् आगछत् तां देवा उपाह्वयन्तोर्ज एहीति ।  
(अव्श्_८,१०।२६च्) तस्या इन्द्रो वत्स आसीच् चमसः पात्रम् ।  
(अव्श्_८,१०।२६ए) तां देवः सविताधोक् ताम् ऊर्जाम् एवाधोक् ।  
(अव्श्_८,१०।२६ग्) तां ऊर्जां देवा उप जीवन्त्य् उपजीवनीयो भवति य एवं वेद ॥२६॥  
  
(अव्श्_८,१०।२७अ) सोद् अक्रामत् सा गन्धर्वाप्सरस आगछत् तां गन्धर्वाप्सरस उपाह्वयन्त पुण्यगन्ध एहीति ।  
(अव्श्_८,१०।२७च्) तस्याश् चित्ररथः सौर्यवर्चसो वत्स आसीत् पुष्करपर्णं पात्रम् ।  
(अव्श्_८,१०।२७ए) तां वसुरुचिः सौर्यवर्चसो ऽधोक् तां पुण्यम् एव गन्धम् अधोक् ।  
(अव्श्_८,१०।२७ग्) तं पुण्यं गन्धं गन्धर्वाप्सरस उप जीवन्ति पुण्यगन्धिर् उपजीवनीयो भवति य एवं वेद ॥२७॥  
  
(अव्श्_८,१०।२८अ) सोद् अक्रामत् सेतरजनान् आगछत् ताम् इतरजना उपाह्वयन्त तिरोध एहीति ।  
(अव्श्_८,१०।२८च्) तस्याः कुबेरो वैश्रवणो वत्स आसीद् आमपात्रं पात्रम् ।  
(अव्श्_८,१०।२८ए) तां रजतनाभिः कबेरको ऽधोक् तां तिरोधाम् एवाधोक् ।  
(अव्श्_८,१०।२८ग्) तां तिरोधाम् अतिरजना पितर उप जीवन्ति तिरो धत्ते सर्वं पाप्मानम् उपजीवनीयो भवति य एवं वेद ॥२८॥  
  
(अव्श्_८,१०।२९अ) सोद् अक्रामत् सा सर्पान् आगछत् तां सर्पा उपाह्वयन्त विषवत्य् एहीति ।  
(अव्श्_८,१०।२९च्) तस्यास् तक्षको वैशलेयो वत्स आसीद् अलाबुपात्रं पात्रं ।  
(अव्श्_८,१०।२९ए) तां धृतराष्ट्र ऐरावतो ऽधोक् तां विषम् एवाधोक् ।  
(अव्श्_८,१०।२९ग्) तद् विषं सर्वा उप जीवन्त्य् उपजीवनीयो भवति य एवं वेद ॥२९॥ {२९}  
  
(अव्श्_८,१०।३०अ) तद् यस्मा एवं विदुषे ऽलाबुनाभिषिञ्चेत् प्रत्याहन्यात् ॥३०॥  
  
(अव्श्_८,१०।३१अ) न च प्रत्याहन्यान् मनसा त्वा प्रत्याहन्मीति प्रत्याहन्यात् ॥३१॥  
  
(अव्श्_८,१०।३२अ) यत् प्रत्याहन्ति विषम् एव तत् प्रत्याहन्ति ॥३२॥  
  
(अव्श्_८,१०।३३अ) विषम् एवास्याप्रियं भ्रातृव्यम् अनुविषिच्यते य एवं वेद ॥३३॥ {३०}  
  
  
(अव्श्_९,१।१अ) दिवस् पृथिव्या अन्तरिक्षात् समुद्राद् अग्नेर् वातान् मधुकशा हि जज्ञे ।  
(अव्श्_९,१।१च्) तां चायित्वामृतं वसानां हृद्भिः प्रजाः प्रति नन्दन्ति सर्वाः ॥१॥  
  
(अव्श्_९,१।२अ) महत् पयो विश्वरूपम् अस्याः समुद्रस्य त्वोत रेत आहुः ।  
(अव्श्_९,१।२च्) यत ऐति मधुकशा रराणा तत् प्राणस् तद् अमृतं निविष्टम् ॥२॥  
  
(अव्श्_९,१।३अ) पश्यन्त्य् अस्याश् चरितं पृथिव्यां पृथङ् नरो बहुधा मीमांसमानाः ।  
(अव्श्_९,१।३च्) अग्नेर् वातान् मधुकशा हि जज्ञे मरुताम् उग्रा नप्तिः ॥३॥  
  
(अव्श्_९,१।४अ) मातादित्यानां दुहिता वसूनां प्राणः प्रजानाम् अमृतस्य नाभिः ।  
(अव्श्_९,१।४च्) हिरण्यवर्णा मधुकशा घृताची महान् भर्गश् चरति मर्त्येषु ॥४॥  
  
(अव्श्_९,१।५अ) मधोः कशाम् अजनयन्त देवास् तस्या गर्भो अभवद् विश्वरूपः ।  
(अव्श्_९,१।५च्) तं जातं तरुणं पिपर्ति माता स जातो विश्वा भुवना वि चष्टे ॥५॥  
  
(अव्श्_९,१।६अ) कस् तं प्र वेद क उ तं चिकेत यो अस्या हृदः कलशः सोमधानो अक्षितः ।  
(अव्श्_९,१।६च्) ब्रह्मा सुमेधाः सो अस्मिन् मदेत ॥६॥  
  
(अव्श्_९,१।७अ) स तौ प्र वेद स उ तौ चिकेत याव् अस्याः स्तनौ सहस्रधाराव् अक्षितौ ।  
(अव्श्_९,१।७च्) ऊर्जं दुहाते अनपस्फुरन्तौ ॥७॥  
  
(अव्श्_९,१।८अ) हिङ्करिक्रती बृहती वयोधा उच्चैर्घोषाभ्येति या व्रतम् ।  
(अव्श्_९,१।८च्) त्रीन् घर्मान् अभि वावशाना मिमाति मायुं पयते पयोभिः ॥८॥  
  
(अव्श्_९,१।९अ) याम् आपीनाम् उपसीदन्त्य् आपः शाक्वरा वृषभा ये स्वराजः ।  
(अव्श्_९,१।९च्) ते वर्षन्ति ते वर्षयन्ति तद्विदे कामम् ऊर्जम् आपः ॥९॥  
  
(अव्श्_९,१।१०अ) स्तनयित्नुस् ते वाक् प्रजापते वृषा शुष्मं क्षिपसि भूम्याम् अधि ।  
(अव्श्_९,१।१०च्) अग्नेर् वातान् मधुकशा हि जज्ञे मरुताम् उग्रा नप्तिः ॥१०॥ {१}  
  
(अव्श्_९,१।११अ) यथा सोमः प्रातःसवने अश्विनोर् भवति प्रियः ।  
(अव्श्_९,१।११च्) एवा मे अश्विना वर्च आत्मनि ध्रियताम् ॥११॥  
  
(अव्श्_९,१।१२अ) यथा सोमो द्वितीये सवन इन्द्राग्न्योर् भवति प्रियः ।  
(अव्श्_९,१।१२च्) एवा म इन्द्राग्नी वर्च आत्मनि ध्रियताम् ॥१२॥  
  
(अव्श्_९,१।१३अ) यथा सोमस् तृतीये सवन ऋभूणां भवति प्रियः ।  
(अव्श्_९,१।१३च्) एवा म ऋभवो वर्च आत्मनि ध्रियताम् ॥१३॥  
  
(अव्श्_९,१।१४अ) मधु जनिषीय मधु वंसिषीय ।  
(अव्श्_९,१।१४च्) पयस्वान् अग्न आगमं तं मा सं सृज वर्चसा ॥१४॥  
  
(अव्श्_९,१।१५अ) सं माग्ने वर्चसा सृज सं प्रजया सम् आयुषा ।  
(अव्श्_९,१।१५च्) विद्युर् मे अस्य देवा इन्द्रो विद्यात् सह ऋषिभिः ॥१५॥  
  
(अव्श्_९,१।१६अ) यथा मधु मधुकृतः सम्भरन्ति मधाव् अधि ।  
(अव्श्_९,१।१६च्) एवा मे अश्विना वर्च आत्मनि ध्रियताम् ॥१६॥  
  
(अव्श्_९,१।१७अ) यथा मक्षाः इदं मधु न्यञ्जन्ति मधाव् अधि ।  
(अव्श्_९,१।१७च्) एवा मे अश्विना वर्चस् तेजो बलम् ओजश् च ध्रियताम् ॥१७॥  
  
(अव्श्_९,१।१८अ) यद् गिरिषु पर्वतेषु गोष्व् अश्वेषु यन् मधु ।  
(अव्श्_९,१।१८च्) सुरायां सिच्यमानायां यत् तत्र मधु तन् मयि ॥१८॥  
  
(अव्श्_९,१।१९अ) अश्विना सारघेण मा मधुनाङ्क्तं शुभस् पती ।  
(अव्श्_९,१।१९च्) यथा वर्चस्वतीं वाचम् आवदानि जनां अनु ॥१९॥  
  
(अव्श्_९,१।२०अ) स्तनयित्नुस् ते वाक् प्रजापते वृषा शुष्मं क्षिपसि भूम्यां दिवि ।  
(अव्श्_९,१।२०च्) तां पशव उप जीवन्ति सर्वे तेनो सेषम् ऊर्जं पिपर्ति ॥२०॥  
  
(अव्श्_९,१।२१अ) पृथिवी दण्डो ऽन्तरिक्षं गर्भो द्यौः कशा विद्युत् प्रकशो हिरण्ययो बिन्दुः ॥२१॥  
  
(अव्श्_९,१।२२अ) यो वै कशायाः सप्त मधूनि वेद मधुमान् भवति ।  
(अव्श्_९,१।२२च्) ब्राह्मणश् च राजा च धेनुश् चानड्वांश् च व्रीहिश् च यवश् च मधु सप्तमम् ॥२२॥  
  
(अव्श्_९,१।२३अ) मधुमान् भवति मधुमद् अस्याहार्यं भवति ।  
(अव्श्_९,१।२३च्) मधुमतो लोकान् जयति य एवं वेद ॥२३॥  
  
(अव्श्_९,१।२४अ) यद् वीध्रे स्तनयति प्रजापतिर् एव तत् प्रजाभ्यः प्रादुर् भवति ।  
(अव्श्_९,१।२४च्) तस्मात् प्राचीनोपवीतस् तिष्ठे प्रजापते ऽनु मा बुध्यस्वेति ।  
(अव्श्_९,१।२४ए) अन्व् एनं प्रजा अनु प्रजापतिर् बुध्यते य एवं वेद ॥२४॥ {२}  
  
  
  
(अव्श्_९,२।१अ) सपत्नहनम् ऋषभं घृतेन कामं शिक्षामि हविषाज्येन ।  
(अव्श्_९,२।१च्) नीचैः सपत्नान् मम पदय त्वम् अभिष्टुतो महता वीर्येण ॥१॥  
  
(अव्श्_९,२।२अ) यन् मे मनसो न प्रियं चक्षुषो यन् मे बभस्ति नाभिनन्दति ।  
(अव्श्_९,२।२च्) तद् दुष्वप्न्यं प्रति मुञ्चामि सपत्ने कामं स्तुत्वोद् अहं भिदेयम् ॥२॥  
  
(अव्श्_९,२।३अ) दुष्वप्न्यं काम दुरितं च कमाप्रजस्ताम् अस्वगताम् अवर्तिम् ।  
(अव्श्_९,२।३च्) उग्र ईशानः प्रति मुञ्च तस्मिन् यो अस्मभ्यम् अंहूरणा चिकित्सात् ॥३॥  
  
(अव्श्_९,२।४अ) नुदस्व काम प्र णुदस्व कामावर्तिं यन्तु मम ये सपत्नाः ।  
(अव्श्_९,२।४च्) तेषां नुत्तानाम् अधमा तमांस्य् अग्ने वास्तूनि निर् दह त्वम् ॥४॥  
  
(अव्श्_९,२।५अ) सा ते काम दुहिता धेनुर् उच्यते याम् आहुर् वाचं कवयो विराजम् ।  
(अव्श्_९,२।५च्) तया सपत्नान् परि वृङ्ग्धि ये मम पर्य् एनान् प्राणः पशवो जीवनं वृणक्तु ॥५॥  
  
(अव्श्_९,२।६अ) कामस्येन्द्रस्य वरुणस्य राज्ञो विष्णोर् बलेन सवितुः सवेन ।  
(अव्श्_९,२।६च्) अग्नेर् होत्रेण प्र णुदे सपत्नां छम्बीव नावम् उदकेषु धीरः ॥६॥  
  
(अव्श्_९,२।७अ) अध्यक्षो वाजी मम काम उग्रः कृणोतु मह्यम् असपत्नम् एव ।  
(अव्श्_९,२।७च्) विश्वे देवा मम नाथं भवन्तु सर्वे देवा हवम् आ यन्तु म इमम् ॥७॥  
  
(अव्श्_९,२।८अ) इदम् आज्यं घृतवज् जुषाणाः कामज्येष्ठा इह मादयध्वम् ।  
(अव्श्_९,२।८च्) कृण्वन्तो मह्यम् असपत्नम् एव ॥८॥  
  
(अव्श्_९,२।९अ) इन्द्राग्नी काम सरथं हि भूत्वा नीचैः सपत्नान् मम पादयाथः ।  
(अव्श्_९,२।९च्) तेषां पन्नानाम् अधमा तमांस्य् अग्ने वास्तून्य् अनुनिर्दह त्वम् ॥९॥  
  
(अव्श्_९,२।१०अ) जहि त्वम् काम मम ये सपत्ना अन्धा तमांस्य् अव पादयैनान् ।  
(अव्श्_९,२।१०च्) निरिन्द्रिया अरसाः सन्तु सर्वे मा ते जीविषुः कतमच् चनाहः ॥१०॥ {३}  
  
(अव्श्_९,२।११अ) अवधीत् कामो मम ये सपत्ना उरुं लोकम् अकरन् मह्यम् एधतुम् ।  
(अव्श्_९,२।११च्) मह्यं नमन्तां प्रदिशश् चतस्रो मह्यं षड् उर्वीर् घृतम् आ वहन्तु ॥११॥  
  
(अव्श्_९,२।१२अ) ते ऽधराञ्चः प्र प्लवन्तां छिन्ना नौर् इव बन्धनात् ।  
(अव्श्_९,२।१२च्) न सायकप्रणुत्तानां पुनर् अस्ति निवर्तनम् ॥१२॥  
  
(अव्श्_९,२।१३अ) अग्निर् यव इन्द्रो यवः सोमो यवः ।  
(अव्श्_९,२।१३च्) यवयावानो देवा यवयन्त्व् एनम् ॥१३॥  
  
(अव्श्_९,२।१४अ) असर्ववीरश् चरतु प्रणुत्तो द्वेष्यो मित्रानां परिवर्ग्यः स्वानाम् ।  
(अव्श्_९,२।१४च्) उत पृथिव्याम् अव स्यन्ति विद्युत उग्रो वो देवः प्र मृणत् सपत्नान् ॥१४॥  
  
(अव्श्_९,२।१५अ) च्युता चेयं बृहत्य् अच्युता च विद्युद् बिभर्ति स्तनयित्नूंश् च सर्वान् ।  
(अव्श्_९,२।१५च्) उद्यन्न् आदित्यो द्रविणेन तेजसा नीचैः सपत्नान् नुदतां मे सहस्वान् ॥१५॥  
  
(अव्श्_९,२।१६अ) यत् ते काम शर्म त्रिवरूथम् उद्भु ब्रह्म वर्म विततम् अनतिव्याध्यं कृतम् ।  
(अव्श्_९,२।१६च्) तेन सपत्नान् परि वृङ्ग्धि ये मम पर्य् एनान् प्राणः पशवो जीवनं वृणक्तु ॥१६॥  
  
(अव्श्_९,२।१७अ) येन देवा असुरान् प्राणुदन्त येनेन्द्रो दस्यून् अधमं तमो निनाय ।  
(अव्श्_९,२।१७च्) तेन त्वं काम मम ये सपत्नास् तान् अस्माल् लोकात् प्र णुदस्व दूरम् ॥१७॥  
  
(अव्श्_९,२।१८अ) यथा देवा असुरान् प्राणुदन्त यथेन्द्रो दस्यून् अधमं तमो बबाधे ।  
(अव्श्_९,२।१८च्) तथा त्वं काम मम ये सपत्नास् तान् अस्माल् लोकात् प्र णुदस्व दूरम् ॥१८॥  
  
(अव्श्_९,२।१९अ) कामो जज्ञे प्रथमो नैनं देवा आपुः पितरो न मर्त्याः ।  
(अव्श्_९,२।१९च्) ततस् त्वम् असि ज्यायान् विश्वहा महांस् तस्मै ते काम नम इत् कृनोमि ॥१९॥  
  
(अव्श्_९,२।२०अ) यावती द्यावापृथिवी वरिम्णा यावद् आपः सिष्यदुर् यावद् अग्निः ।  
(अव्श्_९,२।२०च्) ततस् त्वम् असि ज्यायान् विश्वहा महांस् तस्मै ते काम नम इत् कृणोमि ॥२०॥ {४}  
  
(अव्श्_९,२।२१अ) यावतीर् दिशः प्रदिशो विषूचीर् यावतीर् आशा अभिचक्षणा दिवः ।  
(अव्श्_९,२।२१च्) ततस् त्वम् असि ज्यायान् विश्वहा महांस् तस्मै ते काम नम इत् कृणोमि ॥२१॥  
  
(अव्श्_९,२।२२अ) यावतीर् भृङ्गा जत्वः कुरूरवो यावतीर् वघा वृक्षसर्प्यो बभूवुः ।  
(अव्श्_९,२।२२च्) ततस् त्वम् असि ज्यायान् विश्वहा महांस् तस्मै ते काम नम इत् कृणोमि ॥२२॥  
  
(अव्श्_९,२।२३अ) ज्यायान् निमिषतो ऽसि तिष्ठतो ज्यायान्त् समुद्राद् असि काम मन्यो ।  
(अव्श्_९,२।२३च्) ततस् त्वम् असि ज्यायान् विश्वहा महांस् तस्मै ते काम नम इत् कृनोमि ॥२३॥  
  
(अव्श्_९,२।२४अ) न वै वातश् चन कामम् आप्नोति नाग्निः सूर्यो नोत चन्द्रमाः ।  
(अव्श्_९,२।२४च्) ततस् त्वम् असि ज्यायान् विश्वहा महांस् तस्मै ते काम नम इत् कृणोमि ॥२४॥  
  
(अव्श्_९,२।२५अ) यास् ते शिवास् तन्वः काम भद्रा याभिः सत्यं भवति यद् वृणिषे ।  
(अव्श्_९,२।२५च्) ताभिष् ट्वम् अस्मां अभिसंविशस्वान्यत्र पापीर् अप वेशया धियः ॥२५॥ {५}  
  
  
(अव्श्_९,३।१अ) उपमितां प्रतिमिताम् अथो परिमिताम् उत ।  
(अव्श्_९,३।१च्) शालाया विश्ववाराया नद्धानि वि चृतामसि ॥१॥  
  
(अव्श्_९,३।२अ) यत् ते नद्धं विश्ववारे पाशो ग्रन्थिश् च यः कृतः ।  
(अव्श्_९,३।२च्) बृहस्पतिर् इवाहं बलं वाचा वि स्रंसयामि तत् ॥२॥  
  
(अव्श्_९,३।३अ) आ ययाम सं बबर्ह ग्रन्थींश् चकार ते दृढान् ।  
(अव्श्_९,३।३च्) परूंषि विद्वां छस्तेवेन्द्रेण वि चृतामसि ॥३॥  
  
(अव्श्_९,३।४अ) वंशानां ते नहनानां प्राणाहस्य तृणस्य च ।  
(अव्श्_९,३।४च्) पक्षाणां विश्ववारे ते नद्धानि वि चृतामसि ॥४॥  
  
(अव्श्_९,३।५अ) सन्दंशानां पलदानां परिष्वञ्जल्यस्य च ।  
(अव्श्_९,३।५च्) इदं मानस्य पत्न्या नद्धानि वि चृतामसि ॥५॥  
  
(अव्श्_९,३।६अ) यानि ते ऽन्तः शिक्यान्य् आबेधू रण्याय कम् ।  
(अव्श्_९,३।६च्) प्र ते तानि चृतामसि शिवा मानस्य पत्नि न उद्धिता तन्वे भव ॥६॥  
  
(अव्श्_९,३।७अ) हविर्धानम् अग्निशालं पत्नीनां सदनं सदः ।  
(अव्श्_९,३।७च्) सदो देवानाम् असि देवि शाले ॥७॥  
  
(अव्श्_९,३।८अ) अक्षुम् ओपशं विततं सहस्राक्षं विषूवति ।  
(अव्श्_९,३।८च्) अवनद्धम् अभिहितं ब्रह्मणा वि चृतामसि ॥८॥  
  
(अव्श्_९,३।९अ) यस् त्वा शाले प्रतिगृह्णाति येन चासि मिता त्वम् ।  
(अव्श्_९,३।९च्) उभौ मानस्य पत्नि तौ जीवतां जरदष्टी ॥९॥  
  
(अव्श्_९,३।१०अ) अमुत्रैनम् आ गछताद् दृढा नद्धा परिष्कृता ।  
(अव्श्_९,३।१०च्) यस्यास् ते विचृतामस्य् अङ्गमङ्गं परुष्परुः ॥१०॥ {६}  
  
(अव्श्_९,३।११अ) यस् त्वा शाले निमिमाय सञ्जभार वनस्पतीन् ।  
(अव्श्_९,३।११च्) प्रजायै चक्रे त्वा शाले परमेष्ठी प्रजापतिः ॥११॥  
  
(अव्श्_९,३।१२अ) नमस् तस्मै नमो दात्रे शालापतये च कृण्मः ।  
(अव्श्_९,३।१२च्) नमो ऽग्नये प्रचरते पुरुषाय च ते नमः ॥१२॥  
  
(अव्श्_९,३।१३अ) गोभ्यो अश्वेभ्यो नमो यच् छालायां विजायते ।  
(अव्श्_९,३।१३च्) विजावति प्रजावति वि ते पाशांश् चृतामसि ॥१३॥  
  
(अव्श्_९,३।१४अ) अग्निम् अन्तश् छादयसि पुरुषान् पशुभिः सह ।  
(अव्श्_९,३।१४च्) विजावति प्रजावति वि ते पाशांश् चृतामसि ॥१४॥  
  
(अव्श्_९,३।१५अ) अन्तरा द्यां च पृथिवीं च यद् व्यचस् तेन शालां प्रति गृह्णामि त इमाम् ।  
(अव्श्_९,३।१५च्) यद् अन्तरिक्षं रजसो विमानं तत् कृण्वे ऽहम् उदरं शेवधिभ्यः ।  
(अव्श्_९,३।१५ए) तेन शालां प्रति गृह्णामि तस्मै ॥१५॥  
  
(अव्श्_९,३।१६अ) ऊर्जस्वती पयस्वती पृथिव्यां निमिता मिता ।  
(अव्श्_९,३।१६च्) विश्वान्नं बिभ्रती शाले मा हिंसीः प्रतिगृह्णतः ॥१६॥  
  
(अव्श्_९,३।१७अ) तृणैर् आवृता पलदान् वसाना रात्रीव शाला जगतो निवेशनी ।  
(अव्श्_९,३।१७च्) मिता पृथिव्यां तिष्ठसि हस्तिनीव पद्वती ॥१७॥  
  
(अव्श्_९,३।१८अ) इटस्य ते वि चृताम्य् अपिनद्धम् अपोर्णुवन् ।  
(अव्श्_९,३।१८च्) वरुणेन समुब्जितां मित्रः प्रातर् व्य् उब्जतु ॥१८॥  
  
(अव्श्_९,३।१९अ) ब्रह्मणा शालां निमितां कविभिर् निमितां मिताम् ।  
(अव्श्_९,३।१९च्) इन्द्राग्नी रक्षतां शालाम् अमृतौ सोम्यं सदः ॥१९॥  
  
(अव्श्_९,३।२०अ) कुलाये ऽधि कुलायं कोशे कोशः समुब्जितः ।  
(अव्श्_९,३।२०च्) तत्र मर्तो वि जायते यस्माद् विश्वं प्रजायते ॥२०॥ {७}  
  
(अव्श्_९,३।२१अ) या द्विपक्षा चतुष्पक्षा षट्पक्षा या निमीयते ।  
(अव्श्_९,३।२१च्) अष्टापक्षां दशपक्षां शालां मानस्य पत्नीम् अग्निर् गर्भ इवा शये ॥२१॥  
  
(अव्श्_९,३।२२अ) प्रतीचीं त्वा प्रतीचीनः शाले प्रैम्य् अहिंसतीम् ।  
(अव्श्_९,३।२२च्) अग्निर् ह्य् अन्तर् आपश् च ऋतस्य प्रथमा द्वाः ॥२२॥  
  
(अव्श्_९,३।२३अ) इमा आपः प्र भराम्य् अयक्ष्मा यक्ष्मनाशनीः ।  
(अव्श्_९,३।२३च्) गृहान् उप प्र सीदाम्य् अमृतेन सहाग्निना ॥२३॥  
  
(अव्श्_९,३।२४अ) मा नः पाशं प्रति मुचो गुरुर् भारो लघुर् भव ।  
(अव्श्_९,३।२४च्) वधूम् इव त्वा शाले यत्रकामं भरामसि ॥२४॥  
  
(अव्श्_९,३।२५अ) प्राच्या दिशः शालाया नमो महिम्ने स्वाहा देवेभ्यः स्वाह्येभ्यः ॥२५॥  
  
(अव्श्_९,३।२६अ) दक्षिणाया दिशः शालाया नमो महिम्ने स्वाहा देवेभ्यः स्वाह्येभ्यः ॥२६॥  
  
(अव्श्_९,३।२७अ) प्रतीच्या दिशः शालाया नमो महिम्ने स्वाहा देवेभ्यः स्वाह्येभ्यः ॥२७॥  
  
(अव्श्_९,३।२८अ) उदीच्या दिशः शालाया नमो महिम्ने स्वाहा देवेभ्यः स्वाह्येभ्यः ॥२८॥  
  
(अव्श्_९,३।२९अ) ध्रुवाया दिशः शालाया नमो महिम्ने स्वाहा देवेभ्यः स्वाह्येभ्यः ॥२९॥  
  
(अव्श्_९,३।३०अ) ऊर्ध्वाया दिशः शालाया नमो महिम्ने स्वाहा देवेभ्यः स्वाह्येभ्यः ॥३०॥  
  
(अव्श्_९,३।३१अ) दिशोदिशः शालाया नमो महिम्ने स्वाहा देवेभ्यः स्वाह्येभ्यः ॥३१॥ {८}  
  
  
  
(अव्श्_९,४।१अ) साहस्रस् त्वेष ऋषभः पयस्वान् विश्वा रूपाणि वक्षणासु बिभ्रत् ।  
(अव्श्_९,४।१च्) भद्रं दात्रे यजमानाय शीक्षन् बार्हस्पत्य उस्रियस् तन्तुम् आतान् ॥१॥  
  
(अव्श्_९,४।२अ) अपां यो अग्ने प्रतिमा बभूव प्रभूः सर्वस्मै पृथिवीव देवी ।  
(अव्श्_९,४।२च्) पिता वत्सानां पतिर् अघ्न्यानां साहस्रे पोषे अपि नः कृणोतु ॥२॥  
  
(अव्श्_९,४।३अ) पुमान् अन्तर्वान्त् स्थविरः पयस्वान् वसोः कबन्धं ऋषभो बिभर्ति ।  
(अव्श्_९,४।३च्) तम् इन्द्राय पथिभिर् देवयानैर् हुतम् अग्निर् वहतु जातवेदाः ॥३॥  
  
(अव्श्_९,४।४अ) पिता वत्सानां पतिर् अघ्न्यानां अथो पिता महतां गर्गराणाम् ।  
(अव्श्_९,४।४च्) वत्सो जरायु प्रतिधुक् पीयूष आमिक्षा घृतं तद् व् अस्य रेतः ॥४॥  
  
(अव्श्_९,४।५अ) देवानां भाग उपनाह एषो ऽपां रस ओषधीनां घृतस्य ।  
(अव्श्_९,४।५च्) सोमस्य भक्षम् अवृणीत शक्रो बृहन्न् अद्रिर् अभवद् यच् छरीरम् ॥५॥  
  
(अव्श्_९,४।६अ) सोमेन पूर्णं कलशं बिभर्षि त्वस्ता रुपाणां जनिता पशूनाम् ।  
(अव्श्_९,४।६च्) शिवास् ते सन्तु प्रजन्व इह या इमा न्य् अस्मभ्यं स्वधिते यछ या अमूः ॥६॥  
  
(अव्श्_९,४।७अ) आजं बिभर्ति घृतम् अस्य रेतः साहस्रः पोषस् तम् उ यज्ञम् आहुः ।  
(अव्श्_९,४।७च्) इन्द्रस्य रूपम् ऋषभो वसानः सो अस्मान् देवाः शिव ऐतु दत्तः ॥७॥  
  
(अव्श्_९,४।८अ) इन्द्रस्यौजो वरुणस्य बाहू अश्विनोर् अंसौ मरुताम् इयं ककुत् ।  
(अव्श्_९,४।८च्) बृहस्पतिं सम्भृतम् एतम् आहुर् ये धीरासः कवयो ये मनीषिणः ॥८॥  
  
(अव्श्_९,४।९अ) दैवीर् विशः पयस्वान् आ तनोषि त्वाम् इन्द्रं त्वां सरस्वन्तम् आहुः ।  
(अव्श्_९,४।९च्) सहस्रं स एकमुखा ददाति यो ब्राह्मण ऋषभम् आजुहोति ॥९॥  
(अव्श्_९,४।१०अ) बृहस्पतिः सविता ते वयो दधौ त्वष्टुर् वायोः पर्य् आत्मा त आभृतः ।  
(अव्श्_९,४।१०च्) अन्तरिक्षे मनसा त्वा जुहोमि बर्हिष् टे द्यावापृथिवी उभे स्ताम् ॥१०॥ {९}  
  
(अव्श्_९,४।११अ) य इन्द्र इव देवेषु गोष्व् एति विवावदत् ।  
(अव्श्_९,४।११च्) तस्य ऋषभस्याङ्गानि ब्रह्मा सं स्तौतु भद्रया ॥११॥  
  
(अव्श्_९,४।१२अ) पार्श्वे आस्ताम् अनुमत्या भगस्यास्ताम् अनूवृजौ ।  
(अव्श्_९,४।१२च्) अष्ठीवन्ताव् अब्रवीन् मित्रो ममैतौ केवलाव् इति ॥१२॥  
  
(अव्श्_९,४।१३अ) भसद् आसीद् आदित्यानां श्रोणी आस्तां बृहस्पतेः ।  
(अव्श्_९,४।१३च्) पुछं वातस्य देवस्य तेन धूनोत्य् ओषधीः ॥१३॥  
  
(अव्श्_९,४।१४अ) गुदा आसन्त् सिनीवाल्याः सूर्यायास् त्वचम् अब्रुवन् ।  
(अव्श्_९,४।१४च्) उत्थातुर् अब्रुवन् पद ऋषभं यद् अकल्पयन् ॥१४॥  
  
(अव्श्_९,४।१५अ) क्रोड आसीज् जामिशंसस्य सोमस्य क्लशो धृतः ।  
(अव्श्_९,४।१५च्) देवाः सङ्गत्य यत् सर्व ऋषभं व्यकल्पयन् ॥१५॥  
  
(अव्श्_९,४।१६अ) ते कुष्ठिकाः सरमायै कुर्मेभ्यो अदधुः शफान् ।  
(अव्श्_९,४।१६च्) ऊबध्यम् अस्य कीतेभ्यः श्ववर्तेभ्यो अधारयन् ॥१६॥  
  
(अव्श्_९,४।१७अ) शृङ्गाभ्यां रक्ष ऋषत्य् अवर्तिम् हन्ति चक्षुषा ।  
(अव्श्_९,४।१७च्) शृणोति भद्रं कर्णाभ्यां गवां यः पतिर् अघ्न्यः ॥१७॥  
  
(अव्श्_९,४।१८अ) शतयाजं स यजते नैनं दुन्वन्त्य् अग्नयः ।  
(अव्श्_९,४।१८च्) जिन्वन्ति विश्वे तं देवा यो ब्राह्मण ऋषभम् आजुहोति ॥१८॥  
  
(अव्श्_९,४।१९अ) ब्राह्मणेभ्य ऋषभं दत्त्वा वरीयः कृणुते मनः ।  
(अव्श्_९,४।१९च्) पुष्टिं सो अघ्न्यानां स्वे गोष्ठे ऽव पश्यते ॥१९॥  
  
(अव्श्_९,४।२०अ) गावः सन्तु प्रजाः सन्त्व् अथो अस्तु तनूबलम् ।  
(अव्श्_९,४।२०च्) तत् सर्वम् अनु मन्यन्तां देवा ऋषभदायिने ॥२०॥  
  
(अव्श्_९,४।२१अ) अयं पिपान इन्द्र इद् रयिं दधातु चेतनीम् ।  
(अव्श्_९,४।२१च्) अयं धेनुं सुदुघां नित्यवत्सां वशं दुहां विपश्चितं परो दिवः ॥२१॥  
  
(अव्श्_९,४।२२अ) पिशङ्गरूपो नभसो वयोधा ऐन्द्रः शुष्मो विश्वरूपो न आगन् ।  
(अव्श्_९,४।२२च्) आयुर् अस्मभ्यं दधत् प्रजां च रायश् च पोषैर् अभि नः सचताम् ॥२२॥  
  
(अव्श्_९,४।२३अ) उपेहोपपर्चनास्मिन् गोष्ठ उप पृञ्च नः ।  
(अव्श्_९,४।२३च्) उप ऋषभस्य यद् रेत उपेन्द्र तव वीर्यम् ॥२३॥  
  
(अव्श्_९,४।२४अ) एतं वो युवानं प्रति दध्मो अत्र तेन क्रीडन्तीश् चरत वशां अनु ।  
(अव्श्_९,४।२४च्) मा नो हासिष्ट जनुषा सुभागा रायश् च पोषैर् अभि नः सचध्वम् ॥२४॥ {१०}  
  
  
  
(अव्श्_९,५।१अ) आ नयैतम् आ रभस्व सुकृतां लोकम् अपि गछतु प्रजानन् ।  
(अव्श्_९,५।१च्) तीर्त्वा तमांसि बहुधा महान्त्य् अजो नाकम् आ क्रमतां तृतीयम् ॥१॥  
  
(अव्श्_९,५।२अ) इन्द्राय भागं परि त्वा नयाम्य् अस्मिन् यज्ञे यजमानाय सूरिम् ।  
(अव्श्_९,५।२च्) ये नो द्विषन्त्य् अनु तान् रभस्वानागसो यजमानस्य वीराः ॥२॥  
  
(अव्श्_९,५।३अ) प्र पदो ऽव नेनिग्धि दुश्चरितं यच् चचार शुद्धैः शफैर् आ क्रमतां प्रजानन् ।  
(अव्श्_९,५।३च्) तीर्त्वा तमांसि बहुधा विपश्यन्न् अजो नाकम् आ क्रमतां तृतीयम् ॥३॥  
  
(अव्श्_९,५।४अ) अनुछ्य श्यामेन त्वचम् एतां विशस्तर् यथापर्व् असिना माभि मंस्थाः ।  
(अव्श्_९,५।४च्) माभि द्रुहः परुशः कल्पयैनं तृतीये नाके अधि वि श्रयैनम् ॥४॥  
  
(अव्श्_९,५।५अ) ऋचा कुम्भीम् अध्य् अग्नौ श्रयाम्य् आ सिञ्चोदकम् अव धेह्य् एनम् ।  
(अव्श्_९,५।५च्) पर्याधत्ताग्निना शमितारः शृतो गछतु सुकृतां यत्र लोकः ॥५॥  
  
(अव्श्_९,५।६अ) उत् क्रामातः परि चेद् अतप्तस् तप्ताच् चरोर् अधि नाकं तृतीयम् ।  
(अव्श्_९,५।६च्) अग्नेर् अग्निर् अधि सं बभूविथ ज्योतिष्मन्तम् अभि लोकं जयैतम् ॥६॥  
  
(अव्श्_९,५।७अ) अजो अग्निर् अजम् उ ज्योतिर् आहुर् अजं जीवता ब्रह्मणे देयम् आहुः ।  
(अव्श्_९,५।७च्) अजस् तमांस्य् अप हन्ति दूरम् अस्मिंल् लोके श्रद्दधानेन दत्तः ॥७॥  
  
(अव्श्_९,५।८अ) पञ्चौदनः पञ्चधा वि क्रमताम् आक्रंस्यमानस् त्रीणि ज्योतींषि ।  
(अव्श्_९,५।८च्) ईजानानां सुकृतां प्रेहि मध्यं तृतीये नाके अधि वि श्रयस्व ॥८॥  
  
(अव्श्_९,५।९अ) अजा रोह सुकृतां यत्र लोकः शरभो न चत्तो ऽति दुर्गान्य् एषः ।  
(अव्श्_९,५।९च्) पञ्चौदनो ब्रह्मणे दीयमानः स दातारं तृप्त्या तर्पयाति ॥९॥  
  
(अव्श्_९,५।१०अ) अजस् त्रिनाके त्रिदिवे त्रिपृष्ठे नाकस्य पृष्ठे ददिवांसं दधाति ।  
(अव्श्_९,५।१०च्) पञ्चौदनो ब्रह्मणे दीयमानो विश्वरूपा धेनुः कामदुघास्य् एका ॥१०॥ {११}  
  
(अव्श्_९,५।११अ) एतद् वो ज्योतिः पितरस् तृतीयं पञ्चौदनं ब्रह्मणे ऽजं ददाति ।  
(अव्श्_९,५।११च्) अजस् तमांस्य् अप हन्ति दूरम् अस्मिंल् लोके श्रद्दधानेन दत्तः ॥११॥  
  
(अव्श्_९,५।१२अ) ईजानानां सुकृतां लोकम् ईप्सन् पञ्चौदनं ब्रह्मणे ऽजं ददाति ।  
(अव्श्_९,५।१२च्) स व्याप्तिम् अभि लोकं जयैतं शिवो ऽस्मभ्यं प्रतिगृहीतो अस्तु ॥१२॥  
  
(अव्श्_९,५।१३अ) अजो ह्य् अग्नेर् अजनिष्ट शोकाद् विप्रो विप्रस्य सहसो विपश्चित् ।  
(अव्श्_९,५।१३च्) इष्टं पूर्तम् अभिपूर्तं वषट्कृतं तद् देवा ऋतुशः कल्पयन्तु ॥१३॥  
  
(अव्श्_९,५।१४अ) अमोतं वासो दद्याद् धिरण्यम् अपि दक्षिणाम् ।  
(अव्श्_९,५।१४च्) तथा लोकान्त् सम् आप्नोति ये दिव्या ये च पार्थिवाः ॥१४॥  
  
(अव्श्_९,५।१५अ) एतास् त्वाजोप यन्तु धाराः सोम्या देवीर् घृतपृष्ठा मधुश्चुतः ।  
(अव्श्_९,५।१५च्) स्तभान् पृथिवीम् उत द्यां नाकस्य पृष्ठे ऽधि सप्तरश्मौ ॥१५॥  
  
(अव्श्_९,५।१६अ) अजो ऽस्य् अज स्वर्गो ऽसि त्वया लोकम् अङ्गिरसः प्राजानन् ।  
(अव्श्_९,५।१६च्) तं लोकं पुण्यं प्र ज्ञेषम् ॥१६॥  
  
(अव्श्_९,५।१७अ) येना सहस्रं वहसि येनाग्ने सर्ववेदसम् ।  
(अव्श्_९,५।१७च्) तेनेमं यज्ञं नो वह स्वर् देवेषु गन्तवे ॥१७॥  
  
(अव्श्_९,५।१८अ) अजः पक्वः स्वर्गे लोके दधाति पञ्चौदनो निरृतिं बाधमानः ।  
(अव्श्_९,५।१८च्) तेन लोकान्त् सूर्यवतो जयेम ॥१८॥  
  
(अव्श्_९,५।१९अ) यं ब्राह्मणे निदधे यं च विक्षु या विप्रुष ओदनानाम् अजस्य ।  
(अव्श्_९,५।१९च्) सर्वं तद् अग्ने सुकृतस्य लोके जानीतान् नः सङ्गमने पथीनाम् ॥१९॥  
  
(अव्श्_९,५।२०अ) अजो वा इदम् अग्ने व्य् अक्रमत तस्योर इयम् अभवद् द्यौः पृष्टिहम् ।  
(अव्श्_९,५।२०च्) अन्तरिक्षं मध्यम् दिशः पार्श्वे समुद्रौ कुक्षी ॥२०॥ {१२}  
  
(अव्श्_९,५।२१अ) सत्यं च र्तं च चक्षुषी विश्वं सत्यं श्रद्धा प्राणो विराट् शिरः ।  
(अव्श्_९,५।२१च्) एष वा अपरिमितो यज्ञो यद् अजः पञ्चौदनः ॥२१॥  
  
(अव्श्_९,५।२२अ) अपरिमितम् एव यज्ञम् आप्नोत्य् अपरिमितं लोकम् अव रुन्द्धे ।  
(अव्श्_९,५।२२च्) यो ऽजं पञ्चौदनं दक्षिणाज्योतिषं ददाति ॥२२॥  
  
(अव्श्_९,५।२३अ) नास्यास्थीनि भिन्द्यान् न मज्ज्ञो निर् धयेत् ।  
(अव्श्_९,५।२३च्) सर्वम् एनं समादायेदमिदं प्र वेशयेत् ॥२३॥  
  
(अव्श्_९,५।२४अ) इदमिदम् एवास्य रूपं भवति तेनैनं सं गमयति ।  
(अव्श्_९,५।२४च्) इषं मह ऊर्जम् अस्मै दुहे यो ऽजं पञ्चौदनम् दक्षिणाज्योतिषं ददाति ॥२४॥  
  
(अव्श्_९,५।२५अ) पञ्च रुक्मा पञ्च नवानि वस्त्रा पञ्चास्मै धेनवः कामदुघा भवन्ति ।  
(अव्श्_९,५।२५च्) यो ऽजं पञ्चौदनं दक्षिणाज्योतिषं ददाति ॥२५॥  
  
(अव्श्_९,५।२६अ) पञ्च रुक्मा ज्योतिर् अस्मै भवन्ति वर्म वासांसि तन्वे भवन्ति ।  
(अव्श्_९,५।२६च्) स्वर्गं लोकम् अश्नुते यो ऽजं पञ्चौदनं दक्षिणाज्योतिषम् ददाति ॥२६॥  
  
(अव्श्_९,५।२७अ) या पूर्वं पतिं वित्त्वा ऽथान्यं विन्दते ऽपरम् ।  
(अव्श्_९,५।२७च्) पञ्चौदनं च ताव् अजं ददातो न वि योषतः ॥२७॥  
  
(अव्श्_९,५।२८अ) समानलोको भवति पुनर्भुवापरः पतिः ।  
(अव्श्_९,५।२८च्) यो ऽजं पञ्चौदनम् दक्षिणाज्योतिषं ददाति ॥२८॥  
  
(अव्श्_९,५।२९अ) अनुपूर्ववत्सां धेनुम् अनड्वाहम् उपबर्हणम् ।  
(अव्श्_९,५।२९च्) वासो हिरण्यं दत्त्वा ते यन्ति दिवम् उत्तमाम् ॥२९॥  
  
(अव्श्_९,५।३०अ) आत्मानं पितरं पुत्रं पौत्रं पितामहम् ।  
(अव्श्_९,५।३०च्) जायां जनित्रीं मातरं ये प्रियास् तान् उप ह्वये ॥३०॥ {१३}  
  
(अव्श्_९,५।३१अ) यो वै नैदाघं नाम र्तुं वेद ।  
(अव्श्_९,५।३१च्) एष वै नैदाघो नाम र्तुर् यद् अजः पञ्चौदनः ।  
(अव्श्_९,५।३१ए) निर् एवाप्रियस्य भ्रातृव्यस्य श्रियं दहति भवत्य् आत्मना ।  
  
(अव्श्_९,५।३२अ) यो वै कुर्वन्तं नाम र्तुं वेद ।  
(अव्श्_९,५।३२च्) कुर्वतीङ्कुर्वतीम् एवाप्रियस्य भ्रातृव्यस्य श्रियं आ दत्ते ।  
(अव्श्_९,५।३२ए) एष वै कुर्वन् नाम र्तुर् यद् अजः पञ्चौदनः ।  
  
(अव्श्_९,५।३३अ) यो वै संयन्तं नाम र्तुं वेद ।  
(अव्श्_९,५।३३च्) संयतींसंयतीम् एवाप्रियस्य भ्रातृव्यस्य श्रियं आ दत्ते ।  
(अव्श्_९,५।३३ए) एष वै संयन् नाम र्तुर् यद् अजः पञ्चौदनः ।  
  
(अव्श्_९,५।३४अ) यो वै पिन्वन्तं नाम र्तुम् वेद ।  
(अव्श्_९,५।३४च्) पिन्वतीम्पिन्वतीम् एवाप्रियस्य भ्रातृव्यस्य श्रियं आ दत्ते ।  
(अव्श्_९,५।३४ए) एष वै पिन्वन् नाम र्तुर् यद् अजः पञ्चौदनः ।  
  
(अव्श्_९,५।३५अ) यो वा उद्यन्तं नाम र्तुं वेद ।  
(अव्श्_९,५।३५च्) उद्यतींउद्यतीम् एवाप्रियस्य भ्रातृव्यस्य श्रियं आ दत्ते ।  
(अव्श्_९,५।३५ए) एष वा उद्यन्न् नाम र्तुर् यद् अजः पञ्चौदनः ।  
  
(अव्श्_९,५।३६अ) यो वा अभिभुवं नाम र्तुं वेद ।  
(अव्श्_९,५।३६च्) अभिभवन्तीमभिभवन्तीम् एवाप्रियस्य भ्रातृव्यस्य श्रियं आ दत्ते ।  
(अव्श्_९,५।३६ए) एष वा अभिभूर् नाम र्तुर् यद् अजः पञ्चौदनः ।  
  
(अव्श्_९,५।३७अ) अजं च पचत पञ्च चौदनान् ।  
(अव्श्_९,५।३७च्) सर्वा दिशः सम्मनसः सध्रीचीः सान्तर्देशाः प्रति गृह्नन्तु त एतम् ॥३७॥  
  
(अव्श्_९,५।३८अ) तास् ते रक्षन्तु तव तुभ्यम् एतं ताभ्य आज्यं हविर् इदं जुहोमि ॥३८॥ {१४}  
  
  
  
(अव्श्_९,६।१अ) यो विद्याद् ब्रह्म प्रत्यक्षं परूंषि यस्य सम्भारा ऋचो यस्यानूक्यम् ॥१॥  
  
(अव्श्_९,६।२अ) सामानि यस्य लोमानि यजुर् हृदयम् उच्यते परिस्तरणम् इद् धविः ॥२॥  
  
(अव्श्_९,६।३अ) यद् वा अतिथिपतिर् अतिथीन् प्रतिपश्यति देवयजनं प्रेक्षते ॥३॥  
  
(अव्श्_९,६।४अ) यद् अभिवदति दीक्षाम् उपैति यद् उदकं याचत्य् अपः प्र णयति ॥४॥  
  
(अव्श्_९,६।५अ) या एव यज्ञ आपः प्रणीयन्ते ता एव ताः ॥५॥  
  
(अव्श्_९,६।६अ) यत् तर्पणम् आहरन्ति य एवाग्नीषोमीयः पशुर् बध्यते स एव सः ॥६॥  
  
(अव्श्_९,६।७अ) यद् आवसथान् कल्पयन्ति सदोहविर्धानान्य् एव तत् कल्पयन्ति ॥७॥  
  
(अव्श्_९,६।८अ) यद् उपस्तृणन्ति बर्हिर् एव तत् ॥८॥  
  
(अव्श्_९,६।९अ) यद् उपरिशयनम् आहरन्ति स्वर्गम् एव तेन लोकम् अव रुन्द्धे ॥९॥  
  
(अव्श्_९,६।१०अ) यत् कशिपूपबर्हणम् आहरन्ति परिधय एव ते ॥१०॥  
  
(अव्श्_९,६।११अ) यद् आञ्जनाभ्यञ्जनम् आहरन्त्य् आज्यम् एव तत् ॥११॥  
  
(अव्श्_९,६।१२अ) यत् पुरा परिवेषात् स्वादम् आहरन्ति पुरोदाशाव् एव तौ ॥१२॥  
  
(अव्श्_९,६।१३अ) यद् अशनकृतं ह्वयन्ति हविष्कृतम् एव तद् ध्वयन्ति ॥१३॥  
  
(अव्श्_९,६।१४अ) ये व्रीहयो यवा निरुप्यन्ते ऽंशव एव ते ॥१४॥  
  
(अव्श्_९,६।१५अ) यान्य् उलूखलमुसलानि ग्रावाण एव ते ॥१५॥  
  
(अव्श्_९,६।१६अ) शूर्पं पवित्रं तुषा ऋजीषाभिषवणीर् आपः ॥१६॥  
  
(अव्श्_९,६।१७अ) स्रुग् दर्विर् नेक्षणम् आयवनं द्रोणकलशाः कुम्भ्यो वायव्यानि पात्राणीयम् एव कृष्णाजिनम् ॥१७॥ {१५}  
  
(अव्श्_९,६।१८अ) यजमानब्राह्मणं वा एतद् अतिथिपतिः कुरुते यद् आहार्याणि प्रेक्षत इदं भूया३ इदा३म् इति ॥१८॥  
  
(अव्श्_९,६।१९अ) यद् आह भूय उद् धरेति प्राणम् एव तेन वर्षीयांसं कुरुते ॥१९॥  
  
(अव्श्_९,६।२०अ) उप हरति हवींष्य् आ सादयति ॥२०॥  
  
(अव्श्_९,६।२१अ) तेषाम् आसन्नानाम् अतिथिर् आत्मन् जुहोति ॥२१॥  
  
(अव्श्_९,६।२२अ) स्रुचा हस्तेन प्राणे यूपे स्रुक्कारेण वषट्कारेण ॥२२॥  
  
(अव्श्_९,६।२३अ) एते वै प्रियाश् चाप्रियाश् च र्त्विजः स्वर्गं लोकं गमयन्ति यद् अतिथयः ॥२३॥  
  
(अव्श्_९,६।२४अ) स य एवं विद्वान् न द्विषन्न् अश्नीयान् न द्विषतो ऽन्नम् अश्नीयान् न मीमांसितस्य न मीमांसमानस्य ॥२४॥  
  
(अव्श्_९,६।२५अ) सर्वो वा एष जग्धपाप्मा यस्यान्नम् अश्नन्ति ॥२५॥  
  
(अव्श्_९,६।२६अ) सर्वो वा एसो ऽजग्धपाप्मा यस्यान्नम् नाश्नन्ति ॥२६॥  
  
(अव्श्_९,६।२७अ) सर्वदा वा एष युक्तग्रावार्द्रपवित्रो वितताध्वर आहृतयज्ञक्रतुर् य उपहरति ॥२७॥  
  
(अव्श्_९,६।२८अ) प्राजापत्यो वा एतस्य यज्ञो विततो य उपहरति ॥२८॥  
  
(अव्श्_९,६।२९अ) प्रजापतेर् वा एष विक्रमान् अनुविक्रमते य उपहरति ॥२९॥  
  
(अव्श्_९,६।३०अ) यो ऽतिथीनां स आहवनीयो यो वेश्मनि स गार्हपत्यो यस्मिन् पचन्ति स दक्षिणाग्निः ॥३०॥ {१६}  
  
(अव्श्_९,६।३१अ) इष्टं च वा एष पूर्तं च गृहाणाम् अश्नाति यः पूर्वो ऽतिथेर् अश्नाति ॥३१॥  
  
(अव्श्_९,६।३२अ) पयश् च वा एष रसं च गृहाणाम् अश्नाति यः पूर्वो ऽतिथेर् अश्नाति ॥३२॥  
  
(अव्श्_९,६।३३अ) ऊर्जां च वा एष स्फातिं च गृहाणाम् अश्नाति यः पूर्वो ऽतिथेर् अश्नाति ॥३३॥  
  
(अव्श्_९,६।३४अ) प्रजां वा एष पशूंश् च गृहाणाम् अश्नाति यः पूर्वो ऽतिथेर् अश्नाति ॥३४॥  
  
(अव्श्_९,६।३५अ) कीर्तिं वा एष यशश् च गृहाणाम् अश्नाति यः पूर्वो ऽतिथेर् अश्नाति ॥३५॥  
  
(अव्श्_९,६।३६अ) श्रियं वा एष संविदं च गृहाणाम् अश्नाति यः पूर्वो ऽतिथेर् अश्नाति ॥३६॥  
  
(अव्श्_९,६।३७अ) एष वा अतिथिर् यच् छ्रोत्रियस् तस्मात् पूर्वो नाश्नीयात् ॥३७॥  
  
(अव्श्_९,६।३८अ) अशितावत्य् अतिथाव् अश्नीयाद् यज्ञस्य सात्मत्वाय यज्ञस्याविछेदाय तद् व्रतम् ॥३८॥  
  
(अव्श्_९,६।३९अ) एतद् वा उ स्वादीयो यद् अधिगवं क्षीरं वा मांसं वा तद् एव नाश्नीयात् ॥३९॥ {१७}  
  
(अव्श्_९,६।४०अ) स य एवं विद्वान् क्षीरम् उपसिच्योपहरति ।  
(अव्श्_९,६।४०च्) यावद् अग्निष्टोमेनेष्ट्वा सुसमृद्धेनावरुन्द्धे तावद् एनेनाव रुन्द्धे ॥४०॥  
  
(अव्श्_९,६।४१अ) स य एवं विद्वान्त् सर्पिर् उपसिच्योपहरति ।  
(अव्श्_९,६।४१च्) यावद् अतिरात्रेणेष्ट्वा सुसमृद्धेनावरुन्द्धे तावद् एनेनाव रुन्द्धे ॥४१॥  
  
(अव्श्_९,६।४२अ) स य एवं विद्वान् मधूपसिच्योपहरति ।  
(अव्श्_९,६।४२च्) यावद् सत्त्रसद्येनेष्ट्वा सुसमृद्धेनावरुन्द्धे तावद् एनेनाव रुन्द्धे ॥४२॥  
  
(अव्श्_९,६।४३अ) स य एवं विद्वान् मांसम् उपसिच्योपहरति ।  
(अव्श्_९,६।४३च्) यावद् द्वादशाहेनेष्ट्वा सुसमृद्धेनावरुन्द्धे तावद् एनेनाव रुन्द्धे ॥४३॥  
  
(अव्श्_९,६।४४अ) स य एवं विद्वान् उदकम् उपसिच्योपहरति ।  
(अव्श्_९,६।४४च्) प्रजानां प्रजननाय गछति प्रतिष्ठां प्रियः प्रजानां भवति य एवं विद्वान् उपसिच्योपहरति ॥४४॥ {१८}  
  
(अव्श्_९,६।४५अ) तस्मा उषा हिङ् कृणोति सविता प्र स्तौति ।  
(अव्श्_९,६।४५च्) बृहस्पतिर् ऊर्जयोद् गायति त्वष्टा पुष्ट्या प्रति हरति विश्वे देवा निधनम् ॥२॥  
(अव्श्_९,६।४५ए) निधनं भूत्याः प्रजायाः पशूनां भवति य एवं वेद ॥४५॥  
  
(अव्श्_९,६।४६अ) तस्मा उद्यन्त् सूर्यो हिङ् कृणोति सङ्गवः प्र स्तौति ।  
(अव्श्_९,६।४६च्) मध्यन्दिन उद् गायत्य् अपराह्णः प्रति हरत्य् अस्तंयन् निधनम् ।  
(अव्श्_९,६।४६ए) निधनं भूत्याः प्रजायाः पशूनां भवति य एवं वेद ॥४६॥  
  
(अव्श्_९,६।४७अ) तस्मा अभ्रो भवन् हिङ् कृणोति स्तनयन् प्र स्तौति ।  
(अव्श्_९,६।४७च्) विद्योतमानः प्रति हरति वर्षन्न् उद् गायत्य् उद्गृह्णन् निधनम् ।  
(अव्श्_९,६।४७ए) निधनं भूत्याः प्रजायाः पशूनां भवति य एवं वेद ॥४७॥  
  
(अव्श्_९,६।४८अ) अतिथीन् प्रति पश्यति हिङ् कृणोत्य् अभि वदति प्र स्तौत्य् उदकम् याचत्य् उद् गायति ।  
(अव्श्_९,६।४८च्) उप हरति प्रति हरत्य् उच्छिष्टं निधनम् ।  
(अव्श्_९,६।४८ए) निधनं भूत्याः प्रजायाः पशूनां भवति य एवम् वेद ॥४८॥ {१९}  
(अव्श्_९,६।४८अ) यत् क्षत्तारं ह्वयत्य् आ श्रावयत्य् एव तत् ॥४९॥  
  
(अव्श्_९,६।५०अ) यत् प्रतिशृणोति प्रत्याश्रावयत्य् एव तत् ॥५०॥  
  
(अव्श्_९,६।५१अ) यत् परिवेष्टारः पात्रहस्ताः पूर्वे चापरे च प्रपद्यन्ते चमसाध्वर्यव एव ते ॥५१॥  
  
(अव्श्_९,६।५२अ) तेषां न कश् चनाहोता ॥५२॥  
  
(अव्श्_९,६।५३अ) यद् वा अतिथिपतिर् अतिथीन् परिविष्य गृहान् उपोदैत्य् अवभृथम् एव तद् उपावैति ॥५३॥  
  
(अव्श्_९,६।५४अ) यत् सभागयति दक्षिणाः सभागयति यद् अनुतिष्ठत उदवस्यत्य् एव तत् ॥५४॥  
  
(अव्श्_९,६।५५अ) स उपहूतः पृथिव्यां भक्षयत्य् उपहूतस् तस्मिन् यत् पृथिव्यां विश्वरूपम् ॥५५॥  
  
(अव्श्_९,६।५६अ) स उपहूतो ऽन्तरिक्षे भक्षयत्य् उपहूतस् तस्मिन् यद् दिवि विश्वरूपम् ॥५६॥  
  
(अव्श्_९,६।५७अ) स उपहूतो दिवि भक्षयत्य् उपहूतस् तस्मिन् यद् दिवि विश्वरूपम् ॥५७॥  
  
(अव्श्_९,६।५८अ) स उपहूतो देवेषु भक्षयत्य् उपहूतस् तस्मिन् यद् दिवि विश्वरूपम् ॥५८॥  
  
(अव्श्_९,६।५९अ) स उपहूतो लोकेषु भक्षयत्य् उपहूतस् तस्मिन् यद् दिवि विश्वरूपम् ॥५९॥  
  
(अव्श्_९,६।६०अ) स उपहूत उपहूतः ॥६०॥  
  
(अव्श्_९,६।६१अ) आप्नोतीमं लोकम् आप्नोत्य् अमुम् ॥६१॥  
  
(अव्श्_९,६।६२अ) ज्योतिष्मतो लोकान् जयति य एवं वेद ॥६२॥ {२०}  
  
  
  
(अव्श्_९,७।१अ) प्रजापतिश् च परमेष्ठी च शृङ्गे इन्द्रः शिरो अग्निर् ललाटं यमः कृकाटम् ॥१॥  
  
(अव्श्_९,७।२अ) सोमो राजा मस्तिष्को द्यौर् उत्तरहनुः पृथिव्य् अधरहनुः ॥२॥  
  
(अव्श्_९,७।३अ) विद्युज् जिह्वा मरुतो दन्ता रेवतिर् ग्रीवाः कृत्तिका स्कन्धा घर्मो वहः ॥३॥  
  
(अव्श्_९,७।४अ) विश्वं वायुः स्वर्गो लोकः कृष्णद्रं विधरणी निवेष्यः ॥४॥  
  
(अव्श्_९,७।५अ) श्येनः क्रोतो ऽन्तरिक्षं पाजस्यं बृहस्पतिः ककुद् बृहतीः कीकसाः ॥५॥  
  
(अव्श्_९,७।६अ) देवानां पत्नीः पृष्टय उपसदः पर्शवः ॥६॥  
  
(अव्श्_९,७।७अ) मित्रश् च वरुणश् चांसौ त्वष्टा चार्यमा च दोषणी महादेवो बाहू ॥७॥  
  
(अव्श्_९,७।८अ) इन्द्राणी भसद् वायुः पुछं पवमानो बालाः ॥८॥  
  
(अव्श्_९,७।९अ) ब्रह्म च क्षत्रं च श्रोणी बलम् ऊरू ॥९॥  
  
(अव्श्_९,७।१०अ) धाता च सविता चाष्ठीवन्तौ जङ्घा गन्धर्वा अप्सरसः कुष्ठिका अदितिः शफाः ॥१०॥  
  
(अव्श्_९,७।११अ) चेतो हृदयं यकृन् मेधा व्रतं पुरीतत् ॥११॥  
  
(अव्श्_९,७।१२अ) क्षुत् कुक्षिर् इरा वनिष्ठुः पर्वताः प्लाशयः ॥१२॥  
  
(अव्श्_९,७।१३अ) क्रोधो वृक्कौ मन्युर् आण्डौ प्रजा शेपः ॥१३॥  
  
(अव्श्_९,७।१४अ) नदी सूत्री वर्षस्य पतय स्तना स्तनयित्नुर् ऊधः ॥१४॥  
  
(अव्श्_९,७।१५अ) विश्वव्यचास् चर्मौषधयो लोमानि नक्षत्राणि रूपम् ॥१५॥  
  
(अव्श्_९,७।१६अ) देवजना गुदा मनुष्या आन्त्राण्य् अत्रा उदरम् ॥१६॥  
  
(अव्श्_९,७।१७अ) रक्षांसि लोहितम् इतरजना ऊबध्यम् ॥१७॥  
  
(अव्श्_९,७।१८अ) अभ्रं पीबो मज्जा निधनम् ॥१८॥  
  
(अव्श्_९,७।१९अ) अग्निर् आसीन उत्थितो ऽश्विना ॥१९॥  
  
(अव्श्_९,७।२०अ) इन्द्रः प्राङ् तिष्ठन् दक्षिणा तिष्ठन् यमः ॥२०॥  
  
(अव्श्_९,७।२१अ) प्रत्यङ् तिष्ठन् धातोदङ् तिष्ठन्त् सविता ॥२१॥  
  
(अव्श्_९,७।२२अ) तृणानि प्राप्तः सोमो राजा ॥२२॥  
  
(अव्श्_९,७।२३अ) मित्र ईक्षमाण आवृत्त आनन्दः ॥२३॥  
  
(अव्श्_९,७।२४अ) युज्यमानो वैश्वदेवो युक्तः प्रजापतिर् विमुक्तः सर्वम् ॥२४॥  
  
(अव्श्_९,७।२५अ) एतद् वै विश्वरूपं सर्वरूपं गोरूपम् ॥२५॥  
  
(अव्श्_९,७।२६अ) उपैनं विश्वरूपाः सर्वरूपाः पशवस् तिष्ठन्ति य एवं वेद ॥२६॥ {२१}  
  
  
  
(अव्श्_९,८।१अ) शीर्षक्तिं शीर्षामयं कर्णशूलं विलोहितम् ।  
(अव्श्_९,८।१च्) सर्वं शीर्षन्यं ते रोगं बहिर् निर् मन्त्रयामहे ॥१॥  
  
(अव्श्_९,८।२अ) कर्णाभ्यां ते कङ्कूषेभ्यः कर्णशूलं विसल्पकम् ।  
(अव्श्_९,८।२च्) सर्वं शीर्षन्यं ते रोगं बहिर् निर् मन्त्रयामहे ॥२॥  
  
(अव्श्_९,८।३अ) यस्य हेतोः प्रच्यवते यक्ष्मः कर्णतो आस्यतः ।  
(अव्श्_९,८।३च्) सर्वं शीर्षन्यं ते रोगं बहिर् निर् मन्त्रयामहे ॥३॥  
(अव्श्_९,८।४अ) यः कृणोति प्रमोतम् अन्धं कृणोति पूरुषम् ।  
(अव्श्_९,८।४च्) सर्वं शीर्षन्यं ते रोगं बहिर् निर् मन्त्रयामहे ॥४॥  
  
(अव्श्_९,८।५अ) अङ्गभेदम् अङ्गज्वरम् विश्वाङ्ग्यं विसल्पकम् ।  
(अव्श्_९,८।५च्) सर्वं शीर्षन्यं ते रोगं बहिर् निर् मन्त्रयामहे ॥५॥  
  
(अव्श्_९,८।६अ) यस्य भीमः प्रतीकाश उद्वेपयति पूरुषम् ।  
(अव्श्_९,८।६च्) तक्मानं विश्वशारदं बहिर् निर् मन्त्रयामहे ॥६॥  
  
(अव्श्_९,८।७अ) य ऊरू अनुसर्पत्य् अथो एति गवीनिके ।  
(अव्श्_९,८।७च्) यक्ष्मं ते अन्तर् अङ्गेभ्यो बहिर् निर् मन्त्रयामहे ॥७॥  
  
(अव्श्_९,८।८अ) यदि कामाद् अपकामाद् धृदयाज् जायते परि ।  
(अव्श्_९,८।८च्) हृदो बलासम् अङ्गेभ्यो बहिर् निर् मन्त्रयामहे ॥८॥  
  
(अव्श्_९,८।९अ) हरिमाणं ते अङ्गेभ्यो ऽप्वाम् अन्तरोदरात् ।  
(अव्श्_९,८।९च्) यक्ष्मोधाम् अन्तर् आत्मनो बहिर् निर् मन्त्रयामहे ॥९॥  
  
(अव्श्_९,८।१०अ) आसो बलासो भवतु मूत्रं भवत्व् आमयत् ।  
(अव्श्_९,८।१०च्) यक्ष्माणां सर्वेषां विषं निर् अवोचम् अहं त्वत् ॥१०॥ {२२}  
  
(अव्श्_९,८।११अ) बहिर् बिलं निर् द्रवतु काहाबाहं तवोदरात् ।  
(अव्श्_९,८।११च्) यक्ष्माणां सर्वेषां विषं निर् अवोचम् अहं त्वत् ॥११॥  
  
(अव्श्_९,८।१२अ) उदरात् ते क्लोम्नो नाभ्या हृदयाद् अधि ।  
(अव्श्_९,८।१२च्) यक्ष्माणां सर्वेषां विषं निर् अवोचम् अहं त्वत् ॥१२॥  
  
(अव्श्_९,८।१३अ) याः सीमानं विरुजन्ति मूर्धानं प्रत्य् अर्षनीः ।  
(अव्श्_९,८।१३च्) अहिंसन्तीर् अनामया निर् द्रवन्तु बहिर् बिलम् ॥१३॥  
  
(अव्श्_९,८।१४अ) या हृदयम् उपर्षन्त्य् अनुतन्वन्ति कीकसाः ।  
(अव्श्_९,८।१४च्) अहिंसन्तीर् अनामया निर् द्रवन्तु बहिर् बिलम् ॥१४॥  
  
(अव्श्_९,८।१५अ) याः पार्श्वे उपर्षन्त्य् अनुनिक्षन्ति पृष्टीः ।  
(अव्श्_९,८।१५च्) अहिंसन्तीर् अनामया निर् द्रवन्तु बहिर् बिलम् ॥१५॥  
  
(अव्श्_९,८।१६अ) यास् तिरश्चीः उपर्षन्त्य् अर्षणीर् वक्षणासु ते ।  
(अव्श्_९,८।१६च्) अहिंसन्तीर् अनामया निर् द्रवन्तु बहिर् बिलम् ॥१६॥  
  
(अव्श्_९,८।१७अ) या गुदा अनुसर्पन्त्य् आन्त्राणि मोहयन्ति च ।  
(अव्श्_९,८।१७च्) अहिंसन्तीर् अनामया निर् द्रवन्तु बहिर् बिलम् ॥१७॥  
  
(अव्श्_९,८।१८अ) या मज्ज्ञो निर्धयन्ति परूंषि विरुजन्ति च ।  
(अव्श्_९,८।१८च्) अहिंसन्तीर् अनामया निर् द्रवन्तु बहिर् बिलम् ॥१८॥  
  
(अव्श्_९,८।१९अ) ये अङ्गानि मदयन्ति यक्ष्मासो रोपणास् तव ।  
(अव्श्_९,८।१९च्) यक्ष्माणां सर्वेषां विषं निर् अवोचम् अहं त्वत् ॥१९॥  
  
(अव्श्_९,८।२०अ) विसल्पस्य विद्रधस्य वातीकारस्य वालजेः ।  
(अव्श्_९,८।२०च्) यक्ष्माणां सर्वेषां विषं निर् अवोचम् अहं त्वत् ॥२०॥  
  
(अव्श्_९,८।२१अ) पादाभ्यां ते जानुभ्यां श्रोणिभ्यां परि भंससः ।  
(अव्श्_९,८।२१च्) अनूकाद् अर्षणीर् उष्णिहाभ्यः शीर्ष्णो रोगम् अनीनशम् ॥२१॥  
  
(अव्श्_९,८।२२अ) सं ते शीर्ष्णः कपालानि हृदयस्य च यो विधुः ।  
(अव्श्_९,८।२२च्) उद्यन्न् आदित्य रश्मिभिः शीर्ष्णो रोगम् अनीनशो ऽङ्गभेदम् अशीशमः ॥२२॥ {२३}  
  
  
  
(अव्श्_९,९।१अ) अस्य वामस्य पलितस्य होतुस् तस्य भ्राता मध्यमो अस्त्य् अश्नः ।  
(अव्श्_९,९।१च्) तृतीयो भ्राता घृतपृष्ठो अस्यात्रापश्यं विश्पतिं सप्तपुत्रम् ॥१॥  
  
(अव्श्_९,९।२अ) सप्त युञ्जन्ति रथम् एकचक्रम् एको अश्वो वहति सप्तनामा ।  
(अव्श्_९,९।२च्) त्रिनाभि चक्रम् अजरम् अनर्वं यत्रेमा विश्वा भुवनाधि तस्थुः ॥२॥  
  
(अव्श्_९,९।३अ) इमं रथम् अधि ये सप्त तस्थुः सप्तचक्रं सप्त वहन्त्य् अश्वाः ।  
(अव्श्_९,९।३च्) सप्त स्वसारो अभि सं नवन्त यत्र गवाम् निहिता सप्त नाम ॥३॥  
  
(अव्श्_९,९।४अ) को ददर्श प्रथमं जायमानम् अस्थन्वन्तं यद् अनस्था बिभर्ति ।  
(अव्श्_९,९।४च्) भूम्या असुर् असृग् आत्मा क्व स्वित् को विद्वांसम् उप गात् प्रष्टुम् एतत् ॥४॥  
  
(अव्श्_९,९।५अ) इह ब्रवीतु य ईम् अङ्ग वेदास्य वामस्य निहितं पदं वेः ।  
(अव्श्_९,९।५च्) शीर्ष्णः क्षीरं दुह्रते गावो अस्य वव्रिं वसाना उदकं पदा ऽपुः ॥५॥  
  
(अव्श्_९,९।६अ) पाकः पृछामि मनसा ऽविजानन् देवानाम् एना निहिता पदानि ।  
(अव्श्_९,९।६च्) वत्से बष्कये ऽधि सप्त तन्तून् वि तत्निरे कवय ओतवा उ ॥६॥  
  
(अव्श्_९,९।७अ) अचिकित्वांस् चिकितुषश् चिद् अत्र कवीन् पृछामि विद्वनो न विद्वान् ।  
(अव्श्_९,९।७च्) वि यस् तस्तम्भ षट् इमा रजांस्य् अजस्य रूपे किं अपि स्विद् एकम् ॥७॥  
  
(अव्श्_९,९।८अ) माता पितरम् ऋत आ बभाज ऽधीत्य् अग्रे मनसा सं हि जग्मे ।  
(अव्श्_९,९।८च्) सा बीभत्सुर् गर्भरसा निविद्धा नमस्वन्त इद् उपवाकम् ईयुः ॥८॥  
  
(अव्श्_९,९।९अ) युक्ता मातासिद् धुरि दक्षिणाया अतिष्ठद् गर्भो वृजनीष्व् अन्तः ।  
(अव्श्_९,९।९च्) अमीमेद् वत्सो अनु गाम् अपश्यद् विश्वरूप्यं त्रिषु योगनेषु ॥९॥  
  
(अव्श्_९,९।१०अ) तिस्रो मतॄस् त्रीन् पितॄन् बिभ्रद् एक उर्ध्वस् तस्थौ नेम् अव ग्लापयन्त ।  
(अव्श्_९,९।१०च्) मन्त्रयन्ते दिवो अमुष्य पृष्ठे विश्वविदो वाचम् अविश्वविन्नाम् ॥१०॥ {२४}  
  
(अव्श्_९,९।११अ) पञ्चारे चक्रे परिवर्तमाने यस्मिन्न् आतस्थुर् भुवनानि विश्वा ।  
(अव्श्_९,९।११च्) तस्य नाक्षस् तप्यते भूरिभारः सनाद् एव न छिद्यते सनाभिः ॥११॥  
  
(अव्श्_९,९।१२अ) पञ्चपादं पितरं द्वादशाकृतिं दिव आहुः परे अर्धे पुरीषिणम् ।  
(अव्श्_९,९।१२च्) अथेमे अन्य उपरे विचक्षणे सप्तचक्रे षडर आहुर् अर्पितम् ॥१२॥  
  
(अव्श्_९,९।१३अ) द्वादशारं नहि तज् जराय वर्वर्ति चक्रं परि द्याम् ऋतस्य ।  
(अव्श्_९,९।१३च्) आ पुत्रा अग्ने मिथुनासो अत्र सप्त शतानि विंशतिश् च तस्थुः ॥१३॥  
  
(अव्श्_९,९।१४अ) सनेमि चक्रम् अजरं वि ववृत उत्तानायां दश युक्ता वहन्ति ।  
(अव्श्_९,९।१४च्) सूर्यस्य चक्षू रजसैत्य् आवृतं यस्मिन्न् आतस्थुर् भुवनानि विश्वा ॥१४॥  
  
(अव्श्_९,९।१५अ) स्त्रियः सतीस् ताम् उ मे पुंसः आहुः पश्यद् अक्षण्वान्न् वि चेतद् अन्धः ।  
(अव्श्_९,९।१५च्) कविर् यः पुत्रः स ईम् आ चिकेत यस् ता विजानात् स पितुष् पितासत् ॥१५॥  
  
(अव्श्_९,९।१६अ) साकञ्जानां सप्तथम् आहुर् एकजं षड् इद् यमा ऋषयो देवजा इति ।  
(अव्श्_९,९।१६च्) तेषाम् इष्टानि विहितानि धामश स्थात्रे रेजन्ते विकृतानि रूपशः ॥१६॥  
  
(अव्श्_९,९।१७अ) अवः परेण पर एना अवरेण पदा वत्सं बिभ्रती गौर् उद् अस्थात् ।  
(अव्श्_९,९।१७च्) सा कद्रीची कं स्विद् अर्धं परागात् क्व स्वित् सूते नहि यूथे अस्मिन् ॥१७॥  
  
(अव्श्_९,९।१८अ) अवः परेण पितरं यो अस्य वेदावः परेण पर एनावरेण ।  
(अव्श्_९,९।१८च्) कवीयमानः क इह प्र वोचद् देवं मनः कुतो अधि प्रजातम् ॥१८॥  
  
(अव्श्_९,९।१९अ) ये अर्वाञ्चस् ताम् उ पराच आहुर् ये पराञ्चस् तां उ अर्वाच आहुः ।  
(अव्श्_९,९।१९च्) इन्द्रश् च या चक्रथुः सोम तानि धुरा न युक्ता रजसो वहन्ति ॥१९॥  
  
(अव्श्_९,९।२०अ) द्वा सुपर्णा सयुजा सखाया समानं वृक्षं परि षस्वजाते ।  
(अव्श्_९,९।२०च्) तयोर् अन्यः पिप्पलं स्वाद्व् अत्त्य् अनश्नन्न् अन्यो अभि चाकशीति ॥२०॥  
  
(अव्श्_९,९।२१अ) यस्मिन् वृक्षे मध्वदः सुपर्णा निविशन्ते सुवते चाधि विश्वे ।  
(अव्श्_९,९।२१च्) तस्य यद् आहुः पिप्पलं स्वाद्व् अग्रे तन् नोन् नशद् यः पितरं न वेद ॥२१॥  
  
(अव्श्_९,९।२२अ) यत्रा सुपर्णा अमृतस्य भक्षम् अनिमेषं विदथाभिस्वरन्ति ।  
(अव्श्_९,९।२२च्) एना विश्वस्य भुवनस्य गोपाः स मा धीरः पाकम् अत्रा विवेश ॥२२॥ {२५}  
  
  
  
(अव्श्_९,१०।१अ) यद् गायत्रे अधि गायत्रम् आहितं त्रैष्टुभं वा त्रैष्टुभान् निरतक्षत ।  
(अव्श्_९,१०।१च्) यद् वा जगज् जगत्य् आहितं पदं य इत् तद् विदुस् ते अमृतत्वम् आनुशुः ॥१॥  
  
(अव्श्_९,१०।२अ) गायत्रेण प्रति मिमीते अर्कम् अर्केण साम त्रैष्टुभेन वाकम् ।  
(अव्श्_९,१०।२च्) वाकेन वाकं द्विपदा चतुष्पदाक्षरेण मिमते सप्त वाणीः ॥२॥  
  
(अव्श्_९,१०।३अ) जगता सिन्धुं दिव्य् अस्कभायद् रथन्तरे सूर्यं पर्य् अपश्यत् ।  
(अव्श्_९,१०।३च्) गायत्रस्य समिधस् तिस्र आहुस् ततो मह्ना प्र रिरिचे महित्वा ॥३॥  
  
(अव्श्_९,१०।४अ) उप ह्वये सुदुघां धेनुम् एतां सुहस्तो गोधुग् उत दोहद् एनाम् ।  
(अव्श्_९,१०।४च्) श्रेष्ठं सवं सविता साविषन् नो ऽभीद्धो घर्मस् तद् उ षु प्र वोचत् ॥४॥  
  
(अव्श्_९,१०।५अ) हिङ्कृण्वती वसुपत्नी वसूनां वत्सम् इछन्ती मनसाभ्यागात् ।  
(अव्श्_९,१०।५च्) दुहाम् अश्विभ्यां पयो अघ्न्येयं सा वर्धतां महते सौभगाय ॥५॥  
  
(अव्श्_९,१०।६अ) गौर् अमीमेद् अभि वत्सं मिषन्तं मूर्धानं हिङ्ङ् अकृणोन् मातवा उ ।  
(अव्श्_९,१०।६च्) सृक्वाणं घर्मम् अभि वावशाना मिमाति मायुं पयते पयोभिः ॥६॥  
  
(अव्श्_९,१०।७अ) अयं स शिङ्क्ते येन गौर् अभिवृता मिमाति मयुं ध्वसनाव् अधि श्रिता ।  
(अव्श्_९,१०।७च्) सा चित्तिभिर् नि हि चकार मर्त्यान् विद्युद् भवन्ती प्रति वव्रिम् औहत ॥७॥  
  
(अव्श्_९,१०।८अ) अनच् छये तुरगातु जीवम् एजद् ध्रुवं मध्य आ पस्त्यानाम् ।  
(अव्श्_९,१०।८च्) जीवो मृतस्य चरति स्वधाभिर् अमर्त्यो मर्त्येना सयोनिः ॥८॥  
  
(अव्श्_९,१०।९अ) विधुं दद्राणं सलिलस्य पृष्ठे युवानं सन्तं पलितो जगार ।  
(अव्श्_९,१०।९च्) देवस्य पश्य काव्यं महित्वाद्य ममार स ह्यः सम् आन ॥९॥  
  
(अव्श्_९,१०।१०अ) य ईं चकार न सो अस्य वेद य ईं ददर्श हिरुग् इन् नु तस्मात् ।  
(अव्श्_९,१०।१०च्) स मातुर् योना परिवीतो अन्तर् बहुप्रजा निरृतिर् आ विवेश ॥१०॥ {२६}  
  
(अव्श्_९,१०।११अ) अपश्यं गोपाम् अनिपद्यमानम् आ च परा च पथिभिश् चरन्तम् ।  
(अव्श्_९,१०।११च्) स सध्रीचीः स विषूचीर् वसान आ वरीवर्ति भुवनेष्व् अन्तः ॥११॥  
  
(अव्श्_९,१०।१२अ) द्यौर् नः पिता जनिता नाभिर् अत्र बन्धुर् नो माता पृथिवी महीयम् ।  
(अव्श्_९,१०।१२च्) उत्तानयोश् चम्वोर् योनिर् अन्तर् अत्रा पिता दुहितुर् गर्भम् आधात् ॥१२॥  
  
(अव्श्_९,१०।१३अ) पृछामि त्वा परम् अन्तं पृथिव्याः पृछामि वृष्णो अश्वस्य रेतः ।  
(अव्श्_९,१०।१३च्) पृछामि विश्वस्य भुवनस्य नाभिं पृछामि वाचः परमं व्योम ॥१३॥  
(अव्श्_९,१०।१४अ) इयं वेदिः परो अन्तः पृथिव्या अयं सोमो वृष्णो अश्वस्य रेतः ।  
(अव्श्_९,१०।१४च्) अयं यज्ञो विश्वस्य भुवनस्य नाभिर् ब्रह्मायं वाचः परमं व्योम ॥१४॥  
(अव्श्_९,१०।१५अ) न वि जानामि यद् इवेदम् अस्मि निण्यः सन्नद्धो मनसा चरामि ।  
(अव्श्_९,१०।१५च्) यदा मागन् प्रथमजा ऋतस्याद् इद् वाचो अश्नुवे भागम् अस्याः ॥१५॥  
  
(अव्श्_९,१०।१६अ) अपाङ् प्राङ् एति स्वधया गृभीतो ऽमर्त्यो मर्त्येना सयोनिः ।  
(अव्श्_९,१०।१६च्) ता शश्वन्ता विषूचीना वियन्ता न्य् अन्यं चिक्युर् न नि चिक्युर् अन्यम् ॥१६॥  
  
(अव्श्_९,१०।१७अ) सप्तार्धगर्भा भुवनस्य रेतो विष्णोस् तिष्ठन्ति प्रदिशा विधर्मणि ।  
(अव्श्_९,१०।१७च्) ते धीतिभिर् मनसा ते विपश्चितः परिभुवः परि भवन्ति विश्वतः ॥१७॥  
  
(अव्श्_९,१०।१८अ) ऋचो अक्षरे परमे व्योमन् यस्मिन् देवा अधि विश्वे निषेदुः ।  
(अव्श्_९,१०।१८च्) यस् तन् न वेद किम् ऋचा करिष्यति य इत् तद् विदुस् ते अमी सम् आसते ॥१८॥  
  
(अव्श्_९,१०।१९अ) ऋचः पदं मात्रया कल्पयन्तो ऽर्धर्चेन चकॢपुर् विश्वम् एजत् ।  
(अव्श्_९,१०।१९च्) त्रिपाद् ब्रह्म पुरुरूपं वि तष्ठे तेन जीवन्ति प्रदिशश् चतस्रः ॥१९॥  
  
(अव्श्_९,१०।२०अ) सूयवसाद् भगवती हि भूया अधा वयं भगवन्तः स्याम ।  
(अव्श्_९,१०।२०च्) अद्धि तृणम् अघ्न्ये विश्वदानीं पिब शुद्धम् उदकम् आचरन्ती ॥२०॥ {२७}  
  
(अव्श्_९,१०।२१अ) गौर् इन् मिमाय सलिलानि तक्षती एकपदी द्विपदी सा चतुष्पदी ।  
(अव्श्_९,१०।२१च्) अष्टापदी नवपदी बभूवुषी सहस्राक्षरा भुवनस्य पङ्क्तिस् तस्याः समुद्रा अधि वि क्षरन्ति ॥२१॥  
  
(अव्श्_९,१०।२२अ) कृष्णं नियानं हरयः सुपर्णा अपो वसाना दिवम् उत् पतन्ति ।  
(अव्श्_९,१०।२२च्) तं आववृत्रन्त् सदनाद् ऋतस्याद् इद् घृतेन पृथिवीं व्य् ऊदुः ॥२२॥  
  
(अव्श्_९,१०।२३अ) अपाद् एति प्रथमा पद्वतीनां कस् तद् वां मित्रावरुणा चिकेत ।  
(अव्श्_९,१०।२३च्) गर्भो भारं भरत्य् आ चिद् अस्या ऋतं पिपर्ति अनृतं नि पाति ॥२३॥  
  
(अव्श्_९,१०।२४अ) विराड् वाग् विराट् पृथिवी विराड् अन्तरिक्षं विराट् प्रजापतिः ।  
(अव्श्_९,१०।२४च्) विराण् मृत्युः साध्यानाम् अधिराजो बभूव तस्य भूतं भव्यं वशे स मे भूतं भव्यं वशे कृणोतु ॥२४॥  
  
(अव्श्_९,१०।२५अ) शकमयं धूमम् आराद् अपश्यं विषूवता पर एनावरेण ।  
(अव्श्_९,१०।२५च्) उक्षाणं पृश्निम् अपचन्त वीरास् तानि धर्माणि प्रथमान्य् आसन् ॥२५॥  
  
(अव्श्_९,१०।२६अ) त्रयः केशिन ऋतुथा वि चक्षते संवत्सरे वपत एक एषाम् ।  
(अव्श्_९,१०।२६च्) विश्वम् अन्यो अभिचष्टे शचीभिर् ध्राजिर् एकस्य ददृशे न रूपम् ॥२६॥  
  
(अव्श्_९,१०।२७अ) चत्वारि वाक् परिमिता पदानि तानि विदुर् ब्राह्मणा ये मनीषिणः ।  
(अव्श्_९,१०।२७च्) गुहा त्रीणि निहिता नेङ्गयन्ति तुरीयं वाचो मनुष्या वदन्ति ॥२७॥  
  
(अव्श्_९,१०।२८अ) इन्द्रं मित्रं वरुणम् अग्निम् आहुर् अथो दिव्यः स सुपर्णो गरुत्मान् ।  
(अव्श्_९,१०।२८च्) एकं सद् विप्रा बहुधा वदन्त्य् अग्निं यमं मातरिश्वानम् आहुः ॥२८॥ {२८}  
  
  
  
(अव्श्_१०,१।१अ) यां कल्पयन्ति वहतौ वधूम् इव विश्वरूपां हस्तकृतां चिकित्सवः ।  
(अव्श्_१०,१।१च्) साराद् एत्व् अप नुदाम एनाम् ॥१॥  
  
(अव्श्_१०,१।२अ) शीर्षण्वती नस्वती कर्णिणी कृत्याकृता सम्भृता विश्वरूपा ।  
(अव्श्_१०,१।२च्) साराद् एत्व् अप नुदाम एनाम् ॥२॥  
  
(अव्श्_१०,१।३अ) शूद्रकृता राजकृता स्त्रीकृता ब्रह्मभिः कृता ।  
(अव्श्_१०,१।३च्) जाया पत्या नुत्तेव कर्तारं बन्ध्व् ऋछतु ॥३॥  
  
(अव्श्_१०,१।४अ) अनयाहम् ओषध्या सर्वाः कृत्या अदूदुषम् ।  
(अव्श्_१०,१।४च्) यां क्षेत्रे चक्रुर् यां गोषु यां वा ते पुरुषेषु ॥४॥  
  
(अव्श्_१०,१।५अ) अघम् अस्त्व् अघकृते शपथः शपथीयते ।  
(अव्श्_१०,१।५च्) प्रत्यक् प्रतिप्रहिण्मो यथा कृत्याकृतं हनत् ॥५॥  
  
(अव्श्_१०,१।६अ) प्रतीचीन आङ्गिरसो ऽध्यक्षो नः पुरोहितः ।  
(अव्श्_१०,१।६च्) प्रतीचीः कृत्या आकृत्यामून् कृत्याकृतो जहि ॥६॥  
  
(अव्श्_१०,१।७अ) यस् त्वोवाच परेहीति प्रतिकूलम् उदाय्यम् ।  
(अव्श्_१०,१।७च्) तं कृत्ये ऽभिनिवर्तस्व मास्मान् इछो अनागसः ॥७॥  
  
(अव्श्_१०,१।८अ) यस् ते परूंषि सन्दधौ रथस्येव र्भुर् धिया ।  
(अव्श्_१०,१।८च्) तं गछ तत्र ते ऽयनम् अज्ञातस् ते ऽयं जनः ॥८॥  
  
(अव्श्_१०,१।९अ) ये त्वा कृत्वालेभिरे विद्वला अभिचारिणः ।  
(अव्श्_१०,१।९च्) शम्भ्व् इदं कृत्यादूषणं प्रतिवर्त्म पुनःसरं तेन त्वा स्नपयामसि ॥९॥  
  
(अव्श्_१०,१।१०अ) यद् दुर्भगां प्रस्नपितां मृतवत्साम् उपेयिम ।  
(अव्श्_१०,१।१०च्) अपैतु सर्वं मत् पापं द्रविणं मोप तिष्ठतु ॥१०॥ {१}  
  
(अव्श्_१०,१।११अ) यत् ते पितृभ्यो ददतो यज्ञे वा नाम जगृहुः ।  
(अव्श्_१०,१।११च्) सन्देश्यात् सर्वस्मात् पापाद् इमा मुञ्चन्तु त्वौषधीः ॥११॥  
  
(अव्श्_१०,१।१२अ) देवैनसात् पित्र्यान् नामग्राहात् सन्देश्याद् अभिनिष्कृतात् ।  
(अव्श्_१०,१।१२च्) मुञ्चन्तु त्वा वीरुधो वीर्येण ब्रह्मणा ऋग्भिः पयसा ऋषीणाम् ॥१२॥  
  
(अव्श्_१०,१।१३अ) यथा वातश् च्यावयति भूम्या रेणुम् अन्तरिक्षाच् चाभ्रम् ।  
(अव्श्_१०,१।१३च्) एवा मत् सर्वं दुर्भूतं ब्रह्मनुत्तम् अपायति ॥१३॥  
  
(अव्श्_१०,१।१४अ) अप क्राम नानदती विनद्धा गर्दभीव ।  
(अव्श्_१०,१।१४च्) कर्तॄन् नक्षस्वेतो नुत्ता ब्रह्मणा वीर्यावता ॥१४॥  
  
(अव्श्_१०,१।१५अ) अयं पन्थाः कृत्येति त्वा नयामो ऽभिप्रहितां प्रति त्वा प्र हिण्मः ।  
(अव्श्_१०,१।१५च्) तेनाभि याहि भञ्जत्य् अनस्वतीव वाहिनी विश्वरूपा कुरूतिनी ॥१५॥  
  
(अव्श्_१०,१।१६अ) पराक् ते ज्योतिर् अपथं ते अर्वाग् अन्यत्रास्मद् अयना कृणुष्व ।  
(अव्श्_१०,१।१६च्) परेणेहि नवतिं नाव्या अति दुर्गाः स्रोत्या मा क्षणिष्ठाः परेहि ॥१६॥  
  
(अव्श्_१०,१।१७अ) वात इव वृक्षान् नि मृणीहि पादय मा गाम् अश्वं पुरुषम् उच् छिष एषाम् ।  
(अव्श्_१०,१।१७च्) कर्तॄन् निवृत्येतः कृत्ये ऽप्रजास्त्वाय बोधय ॥१७॥  
  
(अव्श्_१०,१।१८अ) यां ते बर्हिषि यां श्मशाने क्षेत्रे कृत्यां वलगं वा निचख्नुः ।  
(अव्श्_१०,१।१८च्) अग्नौ वा त्वा गार्हपत्ये ऽभिचेरुः पाकं सन्तं धीरतरा अनागसम् ॥१८॥  
  
(अव्श्_१०,१।१९अ) उपाहृतम् अनुबुद्धं निखातं वैरं त्सार्य् अन्व् अविदाम कर्त्रम् ।  
(अव्श्_१०,१।१९च्) तद् एतु यत आभृतं तत्राश्व इव वि वर्ततां हन्तु कृत्याकृतः प्रजाम् ॥१९॥  
  
(अव्श्_१०,१।२०अ) स्वायसा असयः सन्ति नो गृहे विद्मा ते कृत्ये यतिधा परूंषि ।  
(अव्श्_१०,१।२०च्) उत् तिष्ठैव परेहीतो ऽज्ञाते किम् इहेछसि ॥२०॥ {२}  
  
(अव्श्_१०,१।२१अ) ग्रीवास् ते कृत्ये पादौ चापि कर्त्स्यामि निर् द्रव ।  
(अव्श्_१०,१।२१च्) इन्द्राग्नी अस्मान् रक्षतां यौ प्रजानां प्रजावती ॥२१॥  
  
(अव्श्_१०,१।२२अ) सोमो राजाधिपा मृडिता च भूतस्य नः पतयो मृडयन्तु ॥२२॥  
  
(अव्श्_१०,१।२३अ) भवाशर्वाव् अस्यतां पापकृते कृत्याकृते ।  
(अव्श्_१०,१।२३च्) दुष्कृते विद्युतं देवहेतिम् ॥२३॥  
  
(अव्श्_१०,१।२४अ) यद्य् एयथ द्विपदी चतुष्पदी कृत्याकृता सम्भृता विश्वरूपा ।  
(अव्श्_१०,१।२४च्) सेतो ऽष्टापदी भूत्वा पुनः परेहि दुछुने ॥२४॥  
  
(अव्श्_१०,१।२५अ) अभ्यक्ताक्ता स्वरङ्कृता सर्वं भरन्ती दुरितं परेहि ।  
(अव्श्_१०,१।२५च्) जानीहि कृत्ये कर्तारं दुहितेव पितरं स्वम् ॥२५॥  
  
(अव्श्_१०,१।२६अ) परेहि कृत्ये मा तिष्ठो विद्धस्येव पदं नय ।  
(अव्श्_१०,१।२६च्) मृगः स मृगयुस् त्वं न त्वा निकर्तुम् अर्हति ॥२६॥  
  
(अव्श्_१०,१।२७अ) उत हन्ति पूर्वासिनं प्रत्यादायापर इष्वा ।  
(अव्श्_१०,१।२७च्) उत पूर्वस्य निघ्नतो नि हन्त्य् अपरः प्रति ॥२७॥  
  
(अव्श्_१०,१।२८अ) एतद् धि शृणु मे वचो ऽथेहि यत एयथ ।  
(अव्श्_१०,१।२८च्) यस् त्वा चकार तं प्रति ॥२८॥  
  
(अव्श्_१०,१।२९अ) अनागोहत्या वै भीमा कृत्ये मा नो गाम् अश्वं पुरुषं वधीः ।  
(अव्श्_१०,१।२९च्) यत्रयत्रासि निहिता ततस् त्वोत् थापयामसि पर्णाल् लघीयसी भव ॥२९॥  
  
(अव्श्_१०,१।३०अ) यदि स्थ तमसावृता जालेनभिहिता इव ।  
(अव्श्_१०,१।३०च्) सर्वाः संलुप्येतः कृत्याः पुनः कर्त्रे प्र हिण्मसि ॥३०॥  
  
(अव्श्_१०,१।३१अ) कृत्याकृतो वलगिनो ऽभिनिष्कारिणः प्रजाम् ।  
(अव्श्_१०,१।३१च्) मृणीहि कृत्ये मोच् छिषो ऽमून् कृत्याकृतो जहि ॥३१॥  
  
(अव्श्_१०,१।३२अ) यथा सूर्यो मुच्यते तमसस् परि रात्रिं जहात्य् उषसश्च केतून् ।  
(अव्श्_१०,१।३२च्) एवाहं सर्वं दुर्भूतं कर्त्रं कृत्याकृता कृतं हस्तीव रजो दुरितं जहामि ॥३२॥ {३}  
  
  
  
(अव्श्_१०,२।१अ) केन पार्ष्णी आभृते पूरुषस्य केन मांसं सम्भृतं केन गुल्फौ ।  
(अव्श्_१०,२।१च्) केनाङ्गुलीः पेशनीः केन खानि केनोच्छ्लङ्खौ मध्यतः कः प्रतिष्ठाम् ॥१॥  
  
(अव्श्_१०,२।२अ) कस्मान् नु गुल्फाव् अधराव् अकृण्वन्न् अष्ठीवन्ताव् उत्तरौ पुरुषस्य ।  
(अव्श्_१०,२।२च्) जङ्घे निरृत्य न्य् अदधुः क्व स्विज् जानुनोः सन्धी क उ तच् चिकेत ॥२॥  
  
(अव्श्_१०,२।३अ) चतुष्टयं युजते संहितान्तं जानुभ्याम् ऊर्ध्वं शिथिरं कबन्धम् ।  
(अव्श्_१०,२।३च्) श्रोणी यद् ऊरू क उ तज् जजान याभ्यां कुसिन्धं सुदृढं बभूव ॥३॥  
  
(अव्श्_१०,२।४अ) कति देवाः कतमे त आसन् य उरो ग्रीवाश् चिक्युः पुरुषस्य ।  
(अव्श्_१०,२।४च्) कति स्तनौ व्य् अदधुः कः कफोदौ कति स्कन्धान् कति पृष्टीर् अचिन्वन् ॥४॥  
  
(अव्श्_१०,२।५अ) को अस्य बाहू सम् अभरद् वीर्यां करवाद् इति ।  
(अव्श्_१०,२।५च्) अंसौ को अस्य तद् देवः कुसिन्धे अध्य् आ दधौ ॥५॥  
  
(अव्श्_१०,२।६अ) कः सप्त खानि वि ततर्द शीर्षणि कर्णाव् इमौ नासिके चक्षणी मुखम् ।  
(अव्श्_१०,२।६च्) येषां पुरुत्रा विजयस्य मह्ननि चतुष्पादो द्विपदो यन्ति यामम् ॥६॥  
  
(अव्श्_१०,२।७अ) हन्वोर् हि जिह्वाम् अदधात् पुरूचीम् अधा महीम् अधि शिश्राय वाचम् ।  
(अव्श्_१०,२।७च्) स आ वरीवर्ति भुवनेष्व् अन्तर् अपो वसानः क उ तच् चिकेत ॥७॥  
  
(अव्श्_१०,२।८अ) मस्तिष्कम् अस्य यतमो ललातं ककाटिकां प्रथमो यः कपालम् ।  
(अव्श्_१०,२।८च्) चित्वा चित्यं हन्वोः पूरुषस्य दिवं रुरोह कतमः स देवः ॥८॥  
  
(अव्श्_१०,२।९अ) प्रियाप्रियाणि बहुला स्वप्नं सम्बाधतन्द्यः ।  
(अव्श्_१०,२।९च्) आनन्दान् उग्रो नन्दांश् च कस्माद् वहति पूरुषः ॥९॥  
  
(अव्श्_१०,२।१०अ) आर्तिर् अवर्तिर् निरृतिः कुतो नु पुरुषे ऽमतिः ।  
(अव्श्_१०,२।१०च्) राद्धिः समृद्धिर् अव्यृद्धिर् मतिर् उदितयः कुतः ॥१०॥ {४}  
  
(अव्श्_१०,२।११अ) को अस्मिन्न् आपो व्य् अदधात् विषूवृतः पुरूवृतः सिन्धुसृत्याय जाताः ।  
(अव्श्_१०,२।११च्) तीव्रा अरुणा लोहिनीस् ताम्रधूम्रा ऊर्ध्वा अवाचीः पुरुषे तिरश्चीः ॥११॥  
  
(अव्श्_१०,२।१२अ) को अस्मिन् रूपम् अदधात् को मह्मानं च नाम च ।  
(अव्श्_१०,२।१२च्) गातुं को अस्मिन् कः केतुं कश् चरित्रानि पुरुषे ॥१२॥  
  
(अव्श्_१०,२।१३अ) को अस्मिन् प्राणं अवयत् को अपानं व्यानम् उ ।  
(अव्श्_१०,२।१३च्) समानम् अस्मिन् को देवो ऽधि शिश्राय पुरुषे ॥१३॥  
  
(अव्श्_१०,२।१४अ) को अस्मिन् यज्ञम् अदधाद् एको देवो ऽधि पुरुषे ।  
(अव्श्_१०,२।१४च्) को अस्मिन्त् सत्यं को ऽनृतं कुतो मृत्युः कुतो ऽमृतम् ॥१४॥  
  
(अव्श्_१०,२।१५अ) को अस्मै वासः पर्य् अदधात् को अस्यायुर् अकल्पयत् ।  
(अव्श्_१०,२।१५च्) बलं को अस्मै प्रायछत् को अस्याकल्पयज् जवम् ॥१५॥  
  
(अव्श्_१०,२।१६अ) केनापो अन्व् अतनुत केनाहर् अकरोद् रुचे ।  
(अव्श्_१०,२।१६च्) उषसं केनान्व् ऐन्द्ध केन सायम्भवं ददे ॥१६॥  
  
(अव्श्_१०,२।१७अ) को अस्मिन् रेतो न्य् अदधात् तन्तुर् आ तायताम् इति ।  
(अव्श्_१०,२।१७च्) मेधां को अस्मिन्न् अध्य् औहत् को बाणं को नृतो दधौ ॥१७॥  
  
(अव्श्_१०,२।१८अ) केनेमां भूमिम् और्णोत् केन पर्य् अभवद् दिवम् ।  
(अव्श्_१०,२।१८च्) केनाभि मह्ना पर्वतान् केन कर्माणि पुरुषः ॥१८॥  
  
(अव्श्_१०,२।१९अ) केन पर्जन्यम् अन्व् एति केन सोमं विचक्षणम् ।  
(अव्श्_१०,२।१९च्) केन यज्ञम् च श्रद्धां च केनास्मिन् निहितं मनः ॥१९॥  
  
(अव्श्_१०,२।२०अ) केन श्रोत्रियम् आप्नोति केनेमं परमेष्ठिनम् ।  
(अव्श्_१०,२।२०च्) केनेमम् अग्निं पूरुषः केन संवत्सरं ममे ॥२०॥ {५}  
  
(अव्श्_१०,२।२१अ) ब्रह्म श्रोत्रियम् आप्नोति ब्रह्मेमं परमेष्ठिनम् ।  
(अव्श्_१०,२।२१च्) ब्रह्मेमम् अग्निं पूरुषो ब्रह्म संवत्सरं ममे ॥२१॥  
  
(अव्श्_१०,२।२२अ) केन देवां अनु क्षियति केन दैवजनीर् विशः ।  
(अव्श्_१०,२।२२च्) केनेदम् अन्यन् नक्षत्रं केन सत् क्षत्रम् उच्यते ॥२२॥  
  
(अव्श्_१०,२।२३अ) ब्रह्म देवां अनु क्षियति ब्रह्म दैवजनीर् विशः ।  
(अव्श्_१०,२।२३च्) ब्रह्मेदम् अन्यन् नक्षत्रं ब्रह्म सत् क्षत्रम् उच्यते ॥२३॥  
  
(अव्श्_१०,२।२४अ) केनेयं भूमिर् विहिता केन द्यौर् उत्तरा हिता ।  
(अव्श्_१०,२।२४च्) केनेदम् ऊर्ध्वं तिर्यक् चान्तरिक्षम् व्यचो हितम् ॥२४॥  
  
(अव्श्_१०,२।२५अ) ब्रह्मणा भूमिर् विहिता ब्रह्म द्यौर् उत्तरा हिता ।  
(अव्श्_१०,२।२५च्) ब्रह्मेदम् ऊर्ध्वं तिर्यक् चान्तरिक्षं व्यचो हितम् ॥२५॥  
  
(अव्श्_१०,२।२६अ) मूर्धानम् अस्य संसीव्याथर्वा हृदयं च यत् ।  
(अव्श्_१०,२।२६च्) मस्तिष्काद् ऊर्ध्वः प्रैरयत् पवमानो ऽधि शीर्षतः ॥२६॥  
  
(अव्श्_१०,२।२७अ) तद् वा अथर्वणः शिरो देवकोशः समुब्जितः ।  
(अव्श्_१०,२।२७च्) तत् प्राणो अभि रक्षति शिरो अन्नम् अथो मनः ॥२७॥  
  
(अव्श्_१०,२।२८अ) ऊर्ध्वो नु सृष्टा३स् तिर्यङ् नु सृष्टा३स् सर्वा दिशः पुरुष आ बभूवा३ं ।  
(अव्श्_१०,२।२८च्) पुरं यो ब्रह्मणो वेद यस्याः पुरुष उच्यते ॥२८॥  
  
(अव्श्_१०,२।२९अ) यो वै तां ब्रह्मणो वेदामृतेनावृतां पुरम् ।  
(अव्श्_१०,२।२९च्) तस्मै ब्रह्म च ब्राह्माश् च चक्षुः प्राणं प्रजां ददुः ॥२९॥  
  
(अव्श्_१०,२।३०अ) न वै तम् चक्षुर् जहाति न प्राणो जरसः पुरा ।  
(अव्श्_१०,२।३०च्) पुरं यो ब्रह्मणो वेद यस्याः पुरुष उच्यते ॥३०॥  
  
(अव्श्_१०,२।३१अ) अष्टाचक्रा नवद्वारा देवानां पूर् अयोध्या ।  
(अव्श्_१०,२।३१च्) तस्यां हिरण्ययः कोशः स्वर्गो ज्योतिषावृतः ॥३१॥  
  
(अव्श्_१०,२।३२अ) तस्मिन् हिरण्यये कोशे त्र्यरे त्रिप्रतिष्ठिते ।  
(अव्श्_१०,२।३२च्) तस्मिन् यद् यक्षम् आत्मन्वत् तद् वै ब्रह्मविदो विदुः ॥३२॥  
  
(अव्श्_१०,२।३३अ) प्रभ्राजमानां हरिणीं यशसा सम्परीवृताम् ।  
(अव्श्_१०,२।३३च्) पुरं हिरण्ययीं ब्रह्मा विवेशापराजिताम् ॥३३॥ {६}  
  
  
  
(अव्श्_१०,३।१अ) अयं मे वरणो मणिः सपत्नक्षयणो वृषा ।  
(अव्श्_१०,३।१च्) तेना रभस्व त्वं शत्रून् प्र मृणीहि दुरस्यतः ॥१॥  
  
(अव्श्_१०,३।२अ) प्रैणान् छृणीहि प्र मृणा रभस्व मणिस् ते अस्तु पुरएता पुरस्तात् ।  
(अव्श्_१०,३।२च्) अवारयन्त वरणेन देवा अभ्याचारम् असुराणां श्वःश्वः ॥२॥  
  
(अव्श्_१०,३।३अ) अयं मणिर् वरणो विश्वभेषजः सहस्राक्षो हरितो हिरण्ययः ।  
(अव्श्_१०,३।३च्) स ते शत्रून् अधरान् पादयाति पूर्वस् तान् दभ्नुहि ये त्वा द्विषन्ति ॥३॥  
  
(अव्श्_१०,३।४अ) अयं ते कृत्यां वितताम् पौरुषेयाद् अयं भयात् ।  
(अव्श्_१०,३।४च्) अयं त्वा सर्वस्मात् पापाद् वरणो वारयिष्यते ॥४॥  
  
(अव्श्_१०,३।५अ) वरणो वारयाता अयं देवो वनस्पतिः ।  
(अव्श्_१०,३।५च्) यक्ष्मो यो अस्मिन्न् आविष्टस् तम् उ देवा अवीवरन् ॥५॥  
  
(अव्श्_१०,३।६अ) स्वप्नं सुप्त्वा यदि पश्यासि पापं मृगः सृतिं यति धावाद् अजुष्टाम् ।  
(अव्श्_१०,३।६च्) परिक्षवाच् छकुनेः पापवादाद् अयं मणिर् वरणो वारयिष्यते ॥६॥  
  
(अव्श्_१०,३।७अ) अरात्यास् त्वा निरृत्या अभिचाराद् अथो भयात् ।  
(अव्श्_१०,३।७च्) मृत्योर् ओजीयसो वधाद् वरणो वारयिष्यते ॥७॥  
  
(अव्श्_१०,३।८अ) यन् मे माता यन् मे पिता भ्रातरो यच् च मे स्वा यद् एनश् चकृमा वयम् ।  
(अव्श्_१०,३।८च्) ततो नो वारयिष्यते ऽयं देवो वनस्पतिः ॥८॥  
  
(अव्श्_१०,३।९अ) वरणेन प्रव्यथिता भ्रातृव्या मे सबन्धवः ।  
(अव्श्_१०,३।९च्) असूर्तं रजो अप्य् अगुस् ते यन्त्व् अधमं तमः ॥९॥  
  
(अव्श्_१०,३।१०अ) अरिष्टो ऽहम् अरिष्टगुर् आयुष्मान्त् सर्वपूरुषः ।  
(अव्श्_१०,३।१०च्) तम् मायं वरणो मणिः परि पातु दिशोदिशः ॥१०॥ {७}  
  
(अव्श्_१०,३।११अ) अयं मे वरण उरसि राजा देवो वनस्पतिः ।  
(अव्श्_१०,३।११च्) स मे शत्रून् वि बाधताम् इन्द्रो दस्यून् इवासुरान् ॥११॥  
  
(अव्श्_१०,३।१२अ) इमं बिभर्मि वरणम् आयुष्मान् छतशारदः ।  
(अव्श्_१०,३।१२च्) स मे राष्ट्रं च क्षत्रं च पशून् ओजश् च मे दधत् ॥१२॥  
  
(अव्श्_१०,३।१३अ) यथा वातो वनस्पतीन् वृक्षान् भनक्त्य् ओजसा ।  
(अव्श्_१०,३।१३च्) एवा सपत्नान् मे भङ्ग्धि पूर्वान् जातां उतापरान् वरणस् त्वाभि रक्षतु ॥१३॥  
  
(अव्श्_१०,३।१४अ) यथा वातश् चाग्निश् च वृक्षान् प्सातो वनस्पतीन् ।  
(अव्श्_१०,३।१४च्) एवा सपत्नान् मे प्साहि पूर्वान् जातां उतापरान् वरणस् त्वाभि रक्षतु ॥१४॥  
  
(अव्श्_१०,३।१५अ) यथा वातेन प्रक्षीणा वृक्षाः शेरे न्यर्पिताः ।  
(अव्श्_१०,३।१५च्) एवा सपत्नांस् त्वं मम प्र क्षिणीहि न्य् अर्पय ।  
(अव्श्_१०,३।१५ए) पूर्वान् जातां उतापरान् वरणस् त्वाभि रक्षतु ॥१५॥  
  
(अव्श्_१०,३।१६अ) तांस् त्वं प्र छिन्द्धि वरण पुरा दिष्टात् पुरायुषः ।  
(अव्श्_१०,३।१६च्) य एनं पशुषु दिप्सन्ति ये चास्य राष्ट्रदिप्सवः ॥१६॥  
  
(अव्श्_१०,३।१७अ) यथा सूर्यो अतिभाति यथास्मिन् तेज आहितम् ।  
(अव्श्_१०,३।१७च्) एवा मे वरणो मणिः कीर्तिं भूतिं नि यछतु ।  
(अव्श्_१०,३।१७ए) तेजसा मा सम् उक्षतु यशसा सम् अनक्तु मा ॥१७॥  
  
(अव्श्_१०,३।१८अ) यथा यशश् चन्द्रमस्य् आदित्ये च नृचक्षसि ।  
(अव्श्_१०,३।१८च्) एवा मे वरणो मणिः कीर्तिं भूतिं नि यछतु ।  
(अव्श्_१०,३।१८ए) तेजसा मा सम् उक्षतु यशसा सम् अनक्तु मा ॥१८॥  
  
(अव्श्_१०,३।१९अ) यथा यशः पृथिव्यां यथास्मिन् जातवेदसि ।  
(अव्श्_१०,३।१९च्) एवा मे वरणो मणिः कीर्तिं भूतिं नि यछतु ।  
(अव्श्_१०,३।१९ए) तेजसा मा सम् उक्षतु यशसा सम् अनक्तु मा ॥१९॥  
  
(अव्श्_१०,३।२०अ) यथा यशः कन्यायां यथास्मिन्त् सम्भृते रथे ।  
(अव्श्_१०,३।२०च्) एवा मे वरणो मणिः कीर्तिं भूतिं नि यछतु ।  
(अव्श्_१०,३।२०ए) तेजसा मा सम् उक्षतु यशसा सम् अनक्तु मा ॥२०॥ {८}  
  
(अव्श्_१०,३।२१अ) यथा यशः सोमपीथे मधुपर्के यथा यशः ।  
(अव्श्_१०,३।२१च्) एवा मे वरणो मणिः कीर्तिं भूतिं नि यछतु ।  
(अव्श्_१०,३।२१ए) तेजसा मा सम् उक्षतु यशसा सम् अनक्तु मा ॥२१॥  
  
(अव्श्_१०,३।२२अ) यथा यशो ऽग्निहोत्रे वषट्कारे यथा यशः ।  
(अव्श्_१०,३।२२च्) एवा मे वरणो मणिः कीर्तिं भूतिं नि यछतु ।  
(अव्श्_१०,३।२२ए) तेजसा मा सम् उक्षतु यशसा सम् अनक्तु मा ॥२२॥  
  
(अव्श्_१०,३।२३अ) यथा यशो यजमाने यथास्मिन् यज्ञ आहितम् ।  
(अव्श्_१०,३।२३च्) एवा मे वरणो मणिः कीर्तिं भूतिं नि यछतु ।  
(अव्श्_१०,३।२३ए) तेजसा मा सम् उक्षतु यशसा सम् अनक्तु मा ॥२३॥  
  
(अव्श्_१०,३।२४अ) यथा यशः प्रजापतौ यथास्मिन् परमेष्ठिनि ।  
(अव्श्_१०,३।२४च्) एवा मे वरणो मणिः कीर्तिं भूतिं नि यछतु ।  
(अव्श्_१०,३।२४ए) तेजसा मा सम् उक्षतु यशसा सम् अनक्तु मा ॥२४॥  
  
(अव्श्_१०,३।२५अ) यथा देवेष्व् अमृतं यथैषु सत्यम् आहितम् ।  
(अव्श्_१०,३।२५च्) एवा मे वरणो मणिः कीर्तिं भूतिं नि यछतु ।  
(अव्श्_१०,३।२५ए) तेजसा मा सम् उक्षतु यशसा सम् अनक्तु मा ॥२५॥ {९}  
  
  
  
(अव्श्_१०,४।१अ) इन्द्रस्य प्रथमो रथो देवानाम् अपरो रथो वरुणस्य तृतीय इत् ।  
(अव्श्_१०,४।१च्) अहीनाम् अपमा रथ स्थानुम् आरद् अथार्षत् ॥१॥  
  
(अव्श्_१०,४।२अ) दर्भः शोचिस् तरूणकम् अश्वस्य वारः परुषस्य वारः ।  
(अव्श्_१०,४।२च्) रथस्य बन्धुरम् ॥२॥  
  
(अव्श्_१०,४।३अ) अव श्वेत पदा जहि पूर्वेण चापरेण च ।  
(अव्श्_१०,४।३च्) उदप्लुतम् इव दार्व् अहीनाम् अरसं विषं वार् उग्रम् ॥३॥  
  
(अव्श्_१०,४।४अ) अरङ्घुषो निमज्योन्मज पुनर् अब्रवीत् ।  
(अव्श्_१०,४।४च्) उदप्लुतम् इव दार्व् अहीनाम् अरसं विषं वार् उग्रम् ॥४॥  
  
(अव्श्_१०,४।५अ) पैद्वो हन्ति कसर्णीलं पैद्वः श्वित्रम् उतासितम् ।  
(अव्श्_१०,४।५च्) पैद्वो रथर्व्याः शिरः सं बिभेद पृदाक्वाः ॥५॥  
  
(अव्श्_१०,४।६अ) पैद्व प्रेहि प्रथमो ऽनु त्वा वयम् एमसि ।  
(अव्श्_१०,४।६च्) अहीन् व्य् अस्यतात् पथो येन स्मा वयम् एमसि ॥६॥  
  
(अव्श्_१०,४।७अ) इदं पैद्वो अजायतेदम् अस्य परायणम् ।  
(अव्श्_१०,४।७च्) इमान्य् अर्वतः पदाहिघ्न्यो वाजिनीवतः ॥७॥  
  
(अव्श्_१०,४।८अ) संयतं न वि ष्परद् व्यात्तं न सं यमत् ।  
(अव्श्_१०,४।८च्) अस्मिन् क्षेत्रे द्वाव् अही स्त्री च पुमांश् च ताव् उभाव् अरसा ॥८॥  
  
(अव्श्_१०,४।९अ) अरसास इहाहयो ये अन्ति ये च दूरके ।  
(अव्श्_१०,४।९च्) घनेन हन्मि वृश्चिकम् अहिं दण्डेनागतम् ॥९॥  
  
(अव्श्_१०,४।१०अ) अघाश्वस्येदं भेषजम् उभयो स्वजस्य च ।  
(अव्श्_१०,४।१०च्) इन्द्रो मे ऽहिम् अघायन्तम् अहिं पैद्वो अरन्धयत् ॥१०॥ {१०}  
  
(अव्श्_१०,४।११अ) पैद्वस्य मन्महे वयं स्थिरस्य स्थिरधाम्नः ।  
(अव्श्_१०,४।११च्) इमे पश्चा पृदाकवः प्रदीध्यत आसते ॥११॥  
  
(अव्श्_१०,४।१२अ) नष्टासवो नष्टविषा हता इन्द्रेण वज्रिणा ।  
(अव्श्_१०,४।१२च्) जघानेन्द्रो जघ्निमा वयम् ॥१२॥  
  
(अव्श्_१०,४।१३अ) हतास् तिरश्चिराजयो निपिष्टासः पृदाकवः ।  
(अव्श्_१०,४।१३च्) दर्विं करिक्रतं श्वित्रं दर्भेष्व् असितं जहि ॥१३॥  
  
(अव्श्_१०,४।१४अ) कैरातिका कुमारिका सका खनति भेषजम् ।  
(अव्श्_१०,४।१४च्) हिरण्ययीभिर् अभ्रिभिर् गिरीनाम् उप सानुषु ॥१४॥  
  
(अव्श्_१०,४।१५अ) आयम् अगन् युवा भिषक् पृश्निहापराजितः ।  
(अव्श्_१०,४।१५च्) स वै स्वजस्य जम्भन उभयोर् वृश्चिकस्य च ॥१५॥  
  
(अव्श्_१०,४।१६अ) इन्द्रो मे ऽहिम् अरन्धयन् मित्रश् च वरुणश् च ।  
(अव्श्_१०,४।१६च्) वातापर्जन्योभा ॥१६॥  
  
(अव्श्_१०,४।१७अ) इन्द्रो मे ऽहिम् अरन्धयत् पृदाकुं च पृदाक्वम् ।  
(अव्श्_१०,४।१७च्) स्वजं तिरश्चिराजिं कसर्णीलं दशोनसिम् ॥१७॥  
  
(अव्श्_१०,४।१८अ) इन्द्रो जघान प्रथमं जनितारम् अहे तव ।  
(अव्श्_१०,४।१८च्) तेषाम् उ तृह्यमाणानां कः स्वित् तेषाम् असद् रसः ॥१८॥  
  
(अव्श्_१०,४।१९अ) सं हि शीर्षाण्य् अग्रभं पौञ्जिष्ठ इव कर्वरम् ।  
(अव्श्_१०,४।१९च्) सिन्धोर् मध्यं परेत्य व्य् अनिजम् अहेर् विषम् ॥१९॥  
  
(अव्श्_१०,४।२०अ) अहीनां सर्वेषां विषं परा वहन्तु सिन्धवः ।  
(अव्श्_१०,४।२०च्) हतास् तिरश्चिराजयो निपिष्टासः पृदाकवः ॥२०॥ {११}  
  
(अव्श्_१०,४।२१अ) ओषधीनाम् अहं वृण उर्वरीर् इव साधुया ।  
(अव्श्_१०,४।२१च्) नयाम्य् अर्वतीर् इवाहे निरैतु विषम् ॥२१॥  
  
(अव्श्_१०,४।२२अ) यद् अग्नौ सूर्ये विषं पृथिव्याम् ओषधीषु यत् ।  
(अव्श्_१०,४।२२च्) कान्दाविषं कनक्नकं निरैत्व् ऐतु ते विषम् ॥२२॥  
  
(अव्श्_१०,४।२३अ) ये अग्निजा ओषधिजा अहीनां ये अप्सुजा विद्युत आबभूवुः ।  
(अव्श्_१०,४।२३च्) येषां जातानि बहुधा महान्ति तेभ्यः सर्पेभ्यो नमसा विधेम ॥२३॥  
  
(अव्श्_१०,४।२४अ) तौदी नामासि कन्या घृताची नाम वा असि ।  
(अव्श्_१०,४।२४च्) अधस्पदेन ते पदम् आ ददे विषदूषणम् ॥२४॥  
  
(अव्श्_१०,४।२५अ) अङ्गादङ्गात् प्र च्यावय हृदयम् परि वर्जय ।  
(अव्श्_१०,४।२५च्) अधा विषस्य यत् तेजो ऽवाचीनं तद् एतु ते ॥२५॥  
  
(अव्श्_१०,४।२६अ) आरे अभूद् विषम् अरौद् विषे विषम् अप्राग् अपि ।  
(अव्श्_१०,४।२६च्) अग्निर् विषम् अहेर् निर् अधात् सोमो निर् अणयीत् ।  
(अव्श्_१०,४।२६ए) दंष्टारम् अन्व् अगाद् विषम् अहिर् अमृत ॥२६॥ {१२}  
  
  
  
(अव्श्_१०,५।१अ) इन्द्रस्यौज स्थेन्द्रस्य सह स्थेन्द्रस्य बलं स्थेन्द्रस्य वीर्यं स्थेन्द्रस्य नृम्णं स्थ ।  
(अव्श्_१०,५।१च्) जिष्णवे योगाय ब्रह्मयोगैर् वो युनज्मि ॥१॥  
  
(अव्श्_१०,५।२अ) इन्द्रस्यौज स्थेन्द्रस्य सह स्थेन्द्रस्य बलं स्थेन्द्रस्य वीर्यं स्थेन्द्रस्य नृम्णं स्थ ।  
(अव्श्_१०,५।२च्) जिष्णवे योगाय क्षत्रयोगैर् वो युनज्मि ॥२॥  
  
(अव्श्_१०,५।३अ) इन्द्रस्यौज स्थेन्द्रस्य सह स्थेन्द्रस्य बलं स्थेन्द्रस्य वीर्यं स्थेन्द्रस्य नृम्णं स्थ ।  
(अव्श्_१०,५।३च्) जिष्णवे योगायेन्द्रयोगैर् वो युनज्मि ॥३॥  
  
(अव्श्_१०,५।४अ) इन्द्रस्यौज स्थेन्द्रस्य सह स्थेन्द्रस्य बलं स्थेन्द्रस्य वीर्यं स्थेन्द्रस्य नृम्णं स्थ ।  
(अव्श्_१०,५।४च्) जिष्णवे योगाय सोमयोगैर् वो युनज्मि ॥४॥  
  
(अव्श्_१०,५।५अ) इन्द्रस्यौज स्थेन्द्रस्य सह स्थेन्द्रस्य बलं स्थेन्द्रस्य वीर्यं स्थेन्द्रस्य नृम्णं स्थ ।  
(अव्श्_१०,५।५च्) जिष्णवे योगायाप्सुयोगैर् वो युनज्मि ॥५॥  
  
(अव्श्_१०,५।६अ) इन्द्रस्यौज स्थेन्द्रस्य सह स्थेन्द्रस्य बलं स्थेन्द्रस्य वीर्यं स्थेन्द्रस्य नृम्णं स्थ ।  
(अव्श्_१०,५।६च्) जिष्णवे योगाय विश्वानि मा भूतान्य् उप तिष्ठन्तु युक्ता म आप स्थ ॥६॥  
  
(अव्श्_१०,५।७अ) अग्नेर् भाग स्थ अपां शुक्रम् आपो देवीर् वर्चो अस्मासु धत्त ।  
(अव्श्_१०,५।७च्) प्रजापतेर् वो धाम्नास्मै लोकाय सादये ॥७॥  
  
(अव्श्_१०,५।८अ) इन्द्रस्य भाग स्थ अपां शुक्रम् आपो देवीर् वर्चो अस्मासु धत्त ।  
(अव्श्_१०,५।८च्) प्रजापतेर् वो धाम्नास्मै लोकाय सादये ॥८॥  
  
(अव्श्_१०,५।९अ) सोमस्य भाग स्थ अपां शुक्रम् आपो देवीर् वर्चो अस्मासु धत्त ।  
(अव्श्_१०,५।९च्) प्रजापतेर् वो धाम्नास्मै लोकाय सादये ॥९॥  
  
(अव्श्_१०,५।१०अ) वरुणस्य भाग स्थ अपां शुक्रम् आपो देवीर् वर्चो अस्मासु धत्त ।  
(अव्श्_१०,५।१०च्) प्रजापतेर् वो धाम्नास्मै लोकाय सादये ॥१०॥ {१३}  
  
(अव्श्_१०,५।११अ) मित्रावरुणयोर् भाग स्थ अपां शुक्रम् आपो देवीर् वर्चो अस्मासु धत्त ।  
(अव्श्_१०,५।११च्) प्रजापतेर् वो धाम्नास्मै लोकाय सादये ॥११॥  
  
(अव्श्_१०,५।१२अ) यमस्य भाग स्थ अपाम् शुक्रम् आपो देवीर् वर्चो अस्मासु धत्त ।  
(अव्श्_१०,५।१२च्) प्रजापतेर् वो धाम्नास्मै लोकाय सादये ॥१२॥  
  
(अव्श्_१०,५।१३अ) पितॄणां भाग स्थ अपां शुक्रम् आपो देवीर् वर्चो अस्मासु धत्त ।  
(अव्श्_१०,५।१३च्) प्रजापतेर् वो धाम्नास्मै लोकाय सादये ॥१३॥  
  
(अव्श्_१०,५।१४अ) देवस्य सवितुर् भाग स्थ अपां शुक्रम् आपो देवीर् वर्चो अस्मासु धत्त ।  
(अव्श्_१०,५।१४च्) प्रजापतेर् वो धाम्नास्मै लोकाय सादये ॥१४॥  
  
(अव्श्_१०,५।१५अ) यो व आपो ऽपां भागो ऽप्स्व् अन्तर् यजुष्यो देवयजनः ।  
(अव्श्_१०,५।१५च्) इदं तम् अति सृजामि तं माभ्यवनिक्षि ।  
(अव्श्_१०,५।१५ए) तेन तम् अभ्यतिसृजामो यो ऽस्मान् द्वेष्टि यं वयं द्विष्मः ।  
(अव्श्_१०,५।१५ग्) तं वधेयं तं स्तृषीयानेन ब्रह्मणानेन कर्मणानया मेन्या ॥ १५ ॥  
  
(अव्श्_१०,५।१६अ) यो व आपो ऽपाम् ऊर्मिर् अप्स्व् अन्तर् यजुष्यो देवयजनः ।  
(अव्श्_१०,५।१६च्) इदं तम् अति सृजामि तं माभ्यवनिक्षि ।  
(अव्श्_१०,५।१६ए) तेन तम् अभ्यतिसृजामो यो ऽस्मान् द्वेष्टि यं वयं द्विष्मः ।  
(अव्श्_१०,५।१६ग्) तं वधेयं तं स्तृषीयानेन ब्रह्मणानेन कर्मणानया मेन्या ॥ १६ ॥  
  
(अव्श्_१०,५।१७अ) यो व आपो ऽपाम् वत्सो ऽप्स्व् अन्तर् यजुष्यो देवयजनः ।  
(अव्श्_१०,५।१७च्) इदं तम् अति सृजामि तं माभ्यवनिक्षि ।  
(अव्श्_१०,५।१७ए) तेन तम् अभ्यतिसृजामो यो ऽस्मान् द्वेष्टि यं वयं द्विष्मः ।  
(अव्श्_१०,५।१७ग्) तं वधेयं तं स्तृषीयानेन ब्रह्मणानेन कर्मणानया मेन्या ॥ १७ ॥  
  
(अव्श्_१०,५।१८अ) यो व आपो ऽपां वृषभो ऽप्स्व् अन्तर् यजुष्यो देवयजनः ॥  
(अव्श्_१०,५।१८च्) इदं तम् अति सृजामि तं माभ्यवनिक्षि ।  
(अव्श्_१०,५।१८ए) तेन तम् अभ्यतिसृजामो यो ऽस्मान् द्वेष्टि यं वयं द्विष्मः ॥  
(अव्श्_१०,५।१८ग्) तं वधेयं तं स्तृषीयानेन ब्रह्मणानेन कर्मणानया मेन्या ॥ १८ ॥  
  
(अव्श्_१०,५।१९अ) यो व आपो ऽपां हिरण्यगर्भो ऽप्स्व् अन्तर् यजुष्यो देवयजनः ।  
(अव्श्_१०,५।१९च्) इदं तम् अति सृजामि तं माभ्यवनिक्षि ।  
(अव्श्_१०,५।१९ए) तेन तम् अभ्यतिसृजामो यो ऽस्मान् द्वेष्टि यं वयं द्विष्मः ।  
(अव्श्_१०,५।१९ग्) तं वधेयं तं स्तृषीयानेन ब्रह्मणानेन कर्मणानया मेन्या ॥ १९ ॥  
  
(अव्श्_१०,५।२०अ) यो व आपो ऽपां अश्मा पृश्निर् दिव्यो ऽप्स्व् अन्तर् यजुष्यो देवयजनः ।  
(अव्श्_१०,५।२०च्) इदं तम् अति सृजामि तं माभ्यवनिक्षि ।  
(अव्श्_१०,५।२०ए) तेन तम् अभ्यतिसृजामो यो ऽस्मान् द्वेष्टि यं वयं द्विष्मः ।  
(अव्श्_१०,५।२०ग्) तं वधेयं तं स्तृषीयानेन ब्रह्मणानेन कर्मणानया मेन्या ॥ २० ॥  
  
(अव्श्_१०,५।२१अ) यो व आपो ऽपां अग्नयो ऽप्स्व् अन्तर् यजुष्यो देवयजनः ।  
(अव्श्_१०,५।२१च्) इदं तम् अति सृजामि तं माभ्यवनिक्षि ।  
(अव्श्_१०,५।२१ए) तेन तम् अभ्यतिसृजामो यो ऽस्मान् द्वेष्टि यं वयं द्विष्मः ।  
(अव्श्_१०,५।२१ग्) तं वधेयं तं स्तृषीयानेन ब्रह्मणानेन कर्मणानया मेन्या ॥ २१ ॥  
  
(अव्श्_१०,५।२२अ) यद् अर्वाचीनं त्रैहायणाद् अनृतं किं चोदिम ।  
(अव्श्_१०,५।२२च्) आपो मा तस्मात् सर्वस्माद् दुरितात् पान्त्व् अंहसः ॥२२॥  
  
(अव्श्_१०,५।२३अ) समुद्रं वः प्र हिणोमि स्वां योनिम् अपीतन ।  
(अव्श्_१०,५।२३च्) अरिष्टाः सर्वहायसो मा च नः किं चनाममत् ॥२३॥  
  
(अव्श्_१०,५।२४अ) अरिप्रा आपो अप रिप्रम् अस्मत् ।  
(अव्श्_१०,५।२४च्) प्रास्मद् एनो दुरितं सुप्रतीकाः प्र दुष्वप्न्यम् प्र मलं वहन्तु ॥२४॥  
  
(अव्श्_१०,५।२५अ) विष्णोः क्रमो ऽसि सपत्नहा पृथिवीसंशितो ऽग्नितेजाः ।  
(अव्श्_१०,५।२५च्) पृथिवीम् अनु वि क्रमे ऽहं पृथिव्यास् तं निर् भजामो यो ऽस्मान् द्वेष्टि यं वयं द्विष्मः ।  
(अव्श्_१०,५।२५ए) स मा जीवीत् तं प्रानो जहातु ॥२५॥  
  
(अव्श्_१०,५।२६अ) विष्णोः क्रमो ऽसि सपत्नहान्तरिक्षसंशितो वायुतेजाः ।  
(अव्श्_१०,५।२६च्) अन्तरिक्षम् अनु वि क्रमे ऽहं अन्तरिक्षात् तं निर् भजामो यो ऽस्मान् द्वेष्टि यं वयं द्विष्मः ।  
(अव्श्_१०,५।२६ए) स मा जीवीत् तं प्रानो जहातु ॥२६॥  
  
(अव्श्_१०,५।२७अ) विष्णोः क्रमो ऽसि सपत्नहा द्यौसंशितः सूर्यतेजाः ।  
(अव्श्_१०,५।२७च्) दिवम् अनु वि क्रमे ऽहं दिवस् तं निर् भजामो यो ऽस्मान् द्वेष्टि यं वयं द्विष्मः ।  
(अव्श्_१०,५।२७ए) स मा जिवीत् तं प्रानो जहातु ॥२७॥  
  
(अव्श्_१०,५।२८अ) विष्णोः क्रमो ऽसि सपत्नहा दिक्संशितो मनस्तेजाः ।  
(अव्श्_१०,५।२८च्) दिशो अनु वि क्रमे ऽहं दिग्भ्यस् तं निर् भजामो यो ऽस्मान् द्वेष्टि यं वयं द्विष्मः ।  
(अव्श्_१०,५।२८ए) स मा जीवीत् तं प्रानो जहातु ॥२८॥  
  
(अव्श्_१०,५।२९अ) विष्णोः क्रमो ऽसि सपत्नहाशासंशितो वाततेजाः ।  
(अव्श्_१०,५।२९च्) आशा अनु वि क्रमे ऽहं आशाभ्यस् तं निर् भजामो यो ऽस्मान् द्वेष्टि यं वयं द्विष्मः ।  
(अव्श्_१०,५।२९ए) स मा जीवीत् तं प्रानो जहातु ॥२९॥  
  
(अव्श्_१०,५।३०अ) विष्णोः क्रमो ऽसि सपत्नहा ऋक्संशितो सामतेजाः ।  
(अव्श्_१०,५।३०च्) ऋचो ऽनु वि क्रमे ऽहं ऋग्भ्यस् तं निर् भजामो यो ऽस्मान् द्वेष्टि यं वयं द्विष्मः ।  
(अव्श्_१०,५।३०ए) स मा जीवीत् तं प्रानो जहातु ॥३०॥ {१५}  
  
(अव्श्_१०,५।३१अ) विष्णोः क्रमो ऽसि सपत्नहा यज्ञसंशितो ब्रह्मतेजाः ।  
(अव्श्_१०,५।३१च्) यज्ञम् अनु वि क्रमे ऽहं यज्ञात् तं निर् भजामो यो ऽस्मान् द्वेष्टि यं वयं द्विष्मः ।  
(अव्श्_१०,५।३१ए) स मा जीवीत् तं प्रानो जहातु ॥३१॥  
  
(अव्श्_१०,५।३२अ) विष्णोः क्रमो ऽसि सपत्नहौषधीसंशितो सोमतेजाः ।  
(अव्श्_१०,५।३२च्) ओषधीर् अनु वि क्रमे ऽहं ओषधीभ्यस् तं निर् भजामो यो ऽस्मान् द्वेष्टि यं वयं द्विष्मः ।  
(अव्श्_१०,५।३२ए) स मा जीवीत् तं प्रानो जहातु ॥३२॥  
  
(अव्श्_१०,५।३३अ) विष्णोः क्रमो ऽसि सपत्नहाप्सुसंशितो वरुणतेजाः ।  
(अव्श्_१०,५।३३च्) अपो ऽनु वि क्रमे ऽहं अद्भ्यस् तं निर् भजामो यो ऽस्मान् द्वेष्टि यं वयं द्विष्मः ।  
(अव्श्_१०,५।३३ए) स मा जीवीत् तं प्रानो जहातु ॥३३॥  
  
(अव्श्_१०,५।३४अ) विष्णोः क्रमो ऽसि सपत्नहा कृषिसंशितो ऽन्नतेजाः ।  
(अव्श्_१०,५।३४च्) कृषिम् अनु वि क्रमे ऽहं कृष्यास् तं निर् भजामो यो ऽस्मान् द्वेष्टि यं वयं द्विष्मः ।  
(अव्श्_१०,५।३४ए) स मा जीवीत् तं प्रानो जहातु ॥३४॥  
  
(अव्श्_१०,५।३५अ) विस्णोः क्रमो ऽसि सपत्नहा प्राणसंशितः पुरुषतेजाः ।  
(अव्श्_१०,५।३५च्) प्राणम् अनु वि क्रमे ऽहं प्राणात् तं निर् भजामो यो ऽस्मान् द्वेष्टि यं वयं द्विष्मः ।  
(अव्श्_१०,५।३५ए) स मा जीवीत् तं प्रानो जहातु ॥३५॥  
(अव्श्_१०,५।३६अ) जितम् अस्माकम् उद्भिन्नम् अस्माकम् अभ्य् अष्ठां विश्वाः पृतना अरातीः ।  
(अव्श्_१०,५।३६च्) इदम् अहम् आमुष्यायणस्यामुष्याः पुत्रस्य वर्चस् तेजः प्राणम् आयुर् नि वेष्टयामीदम् एनम् अधराञ्चं पादयामि ॥३६॥  
  
(अव्श्_१०,५।३७अ) सूर्यस्यावृतम् अन्वावर्ते दक्षिणाम् अन्व् आवृतम् ।  
(अव्श्_१०,५।३७च्) सा मे द्रविणं यछतु सा मे ब्राह्मणवर्चसम् ॥३७॥  
  
(अव्श्_१०,५।३८अ) दिशो ज्योतिष्मतीर् अभ्यावर्ते ।  
(अव्श्_१०,५।३८च्) ता मे द्रविणं यछन्तु ता मे ब्राह्मणवर्चसम् ॥३८॥  
  
(अव्श्_१०,५।३९अ) सप्तऋषीन् अभ्यावर्ते ।  
(अव्श्_१०,५।३९च्) ते मे द्रविणं यछन्तु ते मे ब्राह्मणवर्चसम् ॥३९॥  
  
(अव्श्_१०,५।४०अ) ब्रह्माभ्यावर्ते ।  
(अव्श्_१०,५।४०च्) तन् मे द्रविणं यछन्तु तन् मे ब्राह्मणवर्चसम् ॥४०॥ {१६}  
  
(अव्श्_१०,५।४१अ) ब्राह्मणां अभ्यावर्ते ।  
(अव्श्_१०,५।४१च्) ते मे द्रविणं यछन्तु ते मे ब्राह्मणवर्चसम् ॥४१॥  
  
(अव्श्_१०,५।४२अ) यम् वयं मृगयामहे तं वधै स्तृणवामहै ।  
(अव्श्_१०,५।४२च्) व्यात्ते परमेष्ठिनो ब्रह्मणापीपदाम तम् ॥४२॥  
  
(अव्श्_१०,५।४३अ) वैश्वानरस्य दंष्ट्राभ्यां हेतिस् तं सम् अधाद् अभि ।  
(अव्श्_१०,५।४३च्) इयं तं प्सात्व् आहुतिः समिद् देवी सहीयसी ॥४३॥  
  
(अव्श्_१०,५।४४अ) राज्ञो वरुणस्य बन्धो ऽसि ।  
(अव्श्_१०,५।४४च्) सो ऽमुम् आमुष्यायणम् अमुष्याः पुत्रम् अन्ने प्राणे बधान ॥४४॥  
  
(अव्श्_१०,५।४५अ) यत् ते अन्नं भुवस् पत आक्षियति पृथिवीम् अनु ।  
(अव्श्_१०,५।४५च्) तस्य नस् त्वं भुवस् पते सम्प्रयछ प्रजापते ॥४५॥  
  
(अव्श्_१०,५।४६अ) अपो दिव्या अचायिषं रसेन सम् अपृक्ष्महि ।  
(अव्श्_१०,५।४६च्) पयस्वान् अग्न आगमं तं मा सं सृज वर्चसा ॥४६॥  
  
(अव्श्_१०,५।४७अ) सं माग्ने वर्चसा सृज सं प्रजया सम् आयुषा ।  
(अव्श्_१०,५।४७च्) विद्युर् मे अस्य देवा इन्द्रो विद्यात् सह ऋषिभिः ॥४७॥  
  
(अव्श्_१०,५।४८अ) यद् अग्ने अद्य मिथुना शपतो यद् वाचस् तृष्टं जनयन्त रेभाः ।  
(अव्श्_१०,५।४८च्) मन्योर् मनसः शरव्या जायते या तया विध्य हृदये यातुधानान् ॥४८॥  
  
(अव्श्_१०,५।४९अ) परा शृणीहि तपसा यातुधानान् पराग्ने रक्षो हरसा शृणीहि ।  
(अव्श्_१०,५।४९च्) परार्चिषा मूरदेवां छृणीहि परासुतृपः शोशुचतः शृणीहि ॥४९॥  
  
(अव्श्_१०,५।५०अ) अपाम् अस्मै वज्रं प्र हरामि चतुर्भृष्टिं शीर्षभिद्याय विद्वान् ।  
(अव्श्_१०,५।५०च्) सो अस्याङ्गानि प्र शृणातु सर्वा तन् मे देवा अनु जानन्तु विश्वे ॥५०॥ {१७}  
  
  
  
(अव्श्_१०,६।१अ) अरातीयोर् भ्रातृव्यस्य दुर्हार्दो द्विषतः शिरः ।  
(अव्श्_१०,६।१च्) अपि वृश्चाम्य् ओजसा ॥१॥  
  
(अव्श्_१०,६।२अ) वर्म मह्यम् अयं मणिः फालाज् जातः करिष्यति ।  
(अव्श्_१०,६।२च्) पूर्णो मन्थेन मागमद् रसेन सह वर्चसा ॥२॥  
  
(अव्श्_१०,६।३अ) यत् त्वा शिक्वः परावधीत् तक्षा हस्तेन वास्या ।  
(अव्श्_१०,६।३च्) आपस् त्वा तस्मज् जीवलाः पुनन्तु शुचयः शुचिम् ॥३॥  
  
(अव्श्_१०,६।४अ) हिरण्यस्रग् अयं मणिः श्रद्धां यज्ञं महो दधत् ।  
(अव्श्_१०,६।४च्) गृहे वसतु नो ऽतिथिः ॥४॥  
  
(अव्श्_१०,६।५अ) तस्मै घृतं सुरं मध्व् अन्नमन्नम् क्षदामहे ।  
(अव्श्_१०,६।५च्) स नः पितेव पुत्रेभ्यः श्रेयःश्रेयश् चिकित्सतु भूयोभूयः श्वःश्वो देवेभ्यो मणिर् एत्य ॥५॥  
  
(अव्श्_१०,६।६अ) यम् अबध्नाद् बृहस्पतिर् मणिं फालं घृतश्चुतम् उग्रं कधिरम् ओजसे ।  
(अव्श्_१०,६।६च्) तम् अग्निः प्रत्य् अमुञ्चत सो अस्मै दुह आज्यं भूयोभूयः श्वःश्वस् तेन त्वं द्विषतो जहि ॥६॥  
  
(अव्श्_१०,६।७अ) यम् अबध्नाद् बृहस्पतिर् मणिं फालं घृतश्चुतम् उग्रं कधिरम् ओजसे ।  
(अव्श्_१०,६।७च्) तम् इन्द्रः प्रत्य् अमुञ्चतौजसे वीर्याय कम् ।  
(अव्श्_१०,६।७ए) सो अस्मै बलम् इद् दुहे भूयोभूयः श्वःश्वस् तेन त्वं द्विषतो जहि ॥७॥  
  
(अव्श्_१०,६।८अ) यम् अबध्नाद् बृहस्पतिर् मणिं फालं घृतश्चुतम् उग्रम् कधिरम् ओजसे ।  
(अव्श्_१०,६।८च्) तं सोमः प्रत्य् अमुञ्चत महे श्रोत्राय चक्षसे ।  
(अव्श्_१०,६।८ए) सो अस्मै वर्च इद् दुहे भूयोभूयः श्वःश्वस् तेन त्वम् द्विषतो जहि ॥८॥  
  
(अव्श्_१०,६।९अ) यम् अबध्नाद् बृहस्पतिर् मणिं फालं घृतश्चुतम् उग्रं खदिरम् ओजसे ।  
(अव्श्_१०,६।९च्) तं सूर्यः प्रत्य् अमुञ्चत तेनेमा अजयद् दिशः ।  
(अव्श्_१०,६।९ए) सो अस्मै भूतिम् इद् दुहे भूयोभूयः श्वःश्वस् तेन त्वं द्विषतो जहि ॥९॥  
  
(अव्श्_१०,६।१०अ) यम् अबध्नाद् बृहस्पतिर् मणिं फालं घृतश्चुतम् उग्रम् खदिरम् ओजसे ।  
(अव्श्_१०,६।१०च्) तम् बिभ्रच् चन्द्रमा मणिम् असुराणां पुरो ऽजयद् दानवानां हिरण्ययीः ।  
(अव्श्_१०,६।१०ए) सो अस्मै श्रियम् इद् दुहे भूयोभूयः श्वःश्वस् तेन त्वं द्विषतो जहि ॥१०॥ {१८}  
  
(अव्श्_१०,६।११अ) यम् अबध्नाद् बृहस्पतिर् वाताय मणिम् आशवे ।  
(अव्श्_१०,६।११च्) सो अस्मै वाजिनम् इद् दुहे भूयोभूयः श्वःश्वस् तेन त्वं द्विषतो जहि ॥११॥  
  
(अव्श्_१०,६।१२अ) यम् अबध्नाद् बृहस्पतिर् वाताय मणिम् आशवे ।  
(अव्श्_१०,६।१२च्) तेनेमां मणिना कृषिम् अश्विनाव् अभि रक्षतः ।  
(अव्श्_१०,६।१२ए) स भिषग्भ्यां महो दुहे भूयोभूयः श्वःश्वस् तेन त्वं द्विषतो जहि ॥१२॥  
  
(अव्श्_१०,६।१३अ) यम् अबध्नाद् बृहस्पतिर् वाताय मणिम् आशवे ।  
(अव्श्_१०,६।१३च्) तम् बिभ्रत् सविता मणिं तेनेदम् अजयत् स्वः ।  
(अव्श्_१०,६।१३ए) सो अस्मै सूनृतां दुहे भूयोभूयः श्वःश्वस् तेन त्वं द्विषतो जहि ॥१३॥  
  
(अव्श्_१०,६।१४अ) यम् अबध्नाद् बृहस्पतिर् वाताय मणिम् आशवे ।  
(अव्श्_१०,६।१४च्) तम् आपो बिभ्रतीर् मणिं सदा धावन्त्य् अक्षिताः ।  
(अव्श्_१०,६।१४ए) स आभ्यो ऽमृतम् इद् दुहे भूयोभूयः श्वःश्वस् तेन त्वं द्विषतो जहि ॥१४॥  
  
(अव्श्_१०,६।१५अ) यम् अबध्नाद् बृहस्पतिर् वाताय मणिम् आशवे ।  
(अव्श्_१०,६।१५च्) तम् राजा वरुणो मणिं प्रत्य् अमुञ्चत शम्भुवम् ।  
(अव्श्_१०,६।१५ए) सो अस्मै सत्यम् इद् दुहे भूयोभूयः श्वःश्वस् तेन त्वं द्विषतो जहि ॥१५॥  
  
(अव्श्_१०,६।१६अ) यम् अबध्नाद् बृहस्पतिर् वाताय मणिम् आशवे ।  
(अव्श्_१०,६।१६च्) तं देवा बिभ्रतो मणिं सर्वांल् लोकान् युधाजयन् ।  
(अव्श्_१०,६।१६ए) स एभ्यो जितिम् इद् दुहे भूयोभूयः श्वःश्वस् तेन त्वं द्विषतो जहि ॥१६॥  
  
(अव्श्_१०,६।१७अ) यम् अबध्नाद् बृहस्पतिर् वाताय मणिम् आशवे ।  
(अव्श्_१०,६।१७च्) तम् इमं देवता मणिं प्रत्य् अमुञ्चन्त शम्भुवम् ।  
(अव्श्_१०,६।१७ए) स आभ्यो विश्वम् इद् दुहे भूयोभूयः श्वःश्वस् तेन त्वं द्विषतो जहि ॥१७॥  
  
(अव्श्_१०,६।१८अ) ऋतवस् तम् अबध्नतार्तवास् तम् अबध्नत ।  
(अव्श्_१०,६।१८च्) संवत्सरस् तं बद्ध्वा सर्वं भूतं वि रक्षति ॥१८॥  
  
(अव्श्_१०,६।१९अ) अन्तर्देशा अबध्नत प्रदिशस् तम् अबध्नत ।  
(अव्श्_१०,६।१९च्) प्रजापतिसृष्टो मणिर् द्विषतो मे ऽधरां अकः ॥१९॥  
  
(अव्श्_१०,६।२०अ) अथर्वाणो अबध्नताथर्वणा अबध्नत ।  
(अव्श्_१०,६।२०च्) तैर् मेदिनो अङ्गिरसो दस्यूनां बिभिदुः पुरस् तेन त्वम् द्विषतो जहि ॥२०॥ {१९}  
  
(अव्श्_१०,६।२१अ) तं धाता प्रत्य् अमुञ्चत स भूतं व्य् अकल्पयत् ।  
(अव्श्_१०,६।२१च्) तेन त्वं द्विषतो जहि ॥२१॥  
  
(अव्श्_१०,६।२२अ) यम् अबध्नाद् बृहस्पतिर् देवेभ्यो असुरक्षितिम् ।  
(अव्श्_१०,६।२२च्) स मायं मणिर् आगमद् रसेन सह वर्चसा ॥२२॥  
  
(अव्श्_१०,६।२३अ) यम् अबध्नाद् बृहस्पतिर् देवेभ्यो असुरक्षितिम् ।  
(अव्श्_१०,६।२३च्) स मायं मणिर् आगमत् सह गोभिर् अजाविभिर् अन्नेन प्रजया सह ॥२३॥  
  
(अव्श्_१०,६।२४अ) यम् अबध्नाद् बृहस्पतिर् देवेभ्यो असुरक्षितिम् ।  
(अव्श्_१०,६।२४च्) स मायं मणिर् आगमत् सह व्रीहियवाभ्यां महसा भूत्या सह ॥२४॥  
  
(अव्श्_१०,६।२५अ) यम् अबध्नाद् बृहस्पतिर् देवेभ्यो असुरक्षितिम् ।  
(अव्श्_१०,६।२५च्) स मायं मणिर् आगमन् मधोर् घृतस्य धारया कीलालेन मणिः सह ॥२५॥  
  
(अव्श्_१०,६।२६अ) यम् अबध्नाद् बृहस्पतिर् देवेभ्यो असुरक्षितिम् ।  
(अव्श्_१०,६।२६च्) स मायं मणिर् आगमद् ऊर्जया पयसा सह द्रविणेन श्रिया सह ॥२६॥  
  
(अव्श्_१०,६।२७अ) यम् अबध्नाद् बृहस्पतिर् देवेभ्यो असुरक्षितिम् ।  
(अव्श्_१०,६।२७च्) स मायं मणिर् आगमत् तेजसा त्विष्या सह यशसा कीर्त्या सह ॥२७॥  
  
(अव्श्_१०,६।२८अ) यम् अबध्नाद् बृहस्पतिर् देवेभ्यो असुरक्षितिम् ।  
(अव्श्_१०,६।२८च्) स मायं मणिर् आगमत् सर्वाभिर् भूतिभिः सह ॥२८॥  
  
(अव्श्_१०,६।२९अ) तम् इमं देवता मणिं मह्यं ददतु पुष्टये ।  
(अव्श्_१०,६।२९च्) अभिभुं क्षत्रवर्धनं सपत्नदम्भनं मणिम् ॥२९॥  
  
(अव्श्_१०,६।३०अ) ब्रह्मणा तेजसा सह प्रति मुञ्चामि मे शिवम् ।  
(अव्श्_१०,६।३०च्) असपत्नः सपत्नहा सपत्नान् मे ऽधरां अकः ॥३०॥ {२०}  
  
(अव्श्_१०,६।३१अ) उत्तरं द्विषतो माम् अयं मणिः कृणोतु देवजाः ।  
(अव्श्_१०,६।३१च्) यस्य लोका इमे त्रयः पयो दुग्धम् उपासते ।  
(अव्श्_१०,६।३१ए) स मायम् अधि रोहतु मणिः श्रैष्ठ्याय मूर्धतः ॥३१॥  
  
(अव्श्_१०,६।३२अ) यं देवाः पितरो मनुष्या उपजीवन्ति सर्वदा ।  
(अव्श्_१०,६।३२च्) स मायम् अधि रोहतु मणिः श्रैष्ठ्याय मूर्धतः ॥३२॥  
  
(अव्श्_१०,६।३३अ) यथा बीजम् उर्वरायां कृष्टे फालेन रोहति ।  
(अव्श्_१०,६।३३च्) एवा मयि प्रजा पशवो ऽन्नमन्नं वि रोहतु ॥३३॥  
  
(अव्श्_१०,६।३४अ) यस्मै त्वा यज्ञवर्धन मणे प्रत्यमुचं शिवम् ।  
(अव्श्_१०,६।३४च्) तं त्वं शतदक्षिण मणे श्रैष्ठ्याय जिन्वतात् ॥३४॥  
  
(अव्श्_१०,६।३५अ) एतम् इध्मं समाहितं जुषणो अग्ने प्रति हर्य होमैः ।  
(अव्श्_१०,६।३५च्) तस्मिन् विधेम सुमतिं स्वस्ति प्रजाम् चक्षुः पशून्त् समिद्धे जातवेदसि ब्रह्मणा ॥३५॥ {२१}  
  
  
  
(अव्श्_१०,७।१अ) कस्मिन्न् अङ्गे तपो अस्याधि तिष्ठति कस्मिन्न् अङ्ग ऋतम् अस्याध्य् आहितम् ।  
(अव्श्_१०,७।१च्) क्व व्रतं क्व श्रद्धास्य तिष्ठति कस्मिन्न् अङ्गे सत्यम् अस्य प्रतिष्ठितम् ॥१॥  
  
(अव्श्_१०,७।२अ) कस्माद् अङ्गाद् दीप्यते अग्निर् अस्य कस्माद् अङ्गात् पवते मातरिश्व ।  
(अव्श्_१०,७।२च्) कस्माद् अङ्गाद् वि मिमीते ऽधि चन्द्रमा मह स्कम्भस्य मिमानो अङ्गम् ॥२॥  
  
(अव्श्_१०,७।३अ) कस्मिन्न् अङ्गे तिष्ठति भूमिर् अस्य कस्मिन्न् अङ्गे तिष्ठत्य् अन्तरिक्षम् ।  
(अव्श्_१०,७।३च्) कस्मिन्न् अङ्गे तिष्ठत्य् आहिता द्यौः कस्मिन्न् अङ्गे तिष्ठत्य् उत्तरं दिवः ॥३॥  
  
(अव्श्_१०,७।४अ) क्व प्रेप्सन् दीप्यत ऊर्ध्वो अग्निः क्व प्रेप्सन् पवते मातरिश्वा ।  
(अव्श्_१०,७।४च्) यत्र प्रेप्सन्तीर् अभियन्त्य् आवृतः स्कम्भं तं ब्रूहि कतमः स्विद् एव सः ॥४॥  
  
(अव्श्_१०,७।५अ) क्वार्धमासाः क्व यन्ति मासाः संवत्सरेण सह संविदानाः ।  
(अव्श्_१०,७।५च्) यत्र यन्त्य् ऋतवो यत्रार्तवाः स्कम्भं तं ब्रूहि कतमः स्विद् एव सः ॥५॥  
  
(अव्श्_१०,७।६अ) क्व प्रेप्सन्ती युवती विरूपे अहोरात्रे द्रवतः संविदाने ।  
(अव्श्_१०,७।६च्) यत्र प्रेप्सन्तीर् अभियन्त्य् आपः स्कम्भं तं ब्रूहि कतमः स्विद् एव सः ॥६॥  
  
(अव्श्_१०,७।७अ) यस्मिन्त् स्तब्ध्वा प्रजापतिर् लोकान्त् सर्वां अधारयत् ।  
(अव्श्_१०,७।७च्) स्कम्भं तं ब्रूहि कतमः स्विद् एव सः ॥७॥  
  
(अव्श्_१०,७।८अ) यत् परमम् अवमम् यच् च मध्यमं प्रजापतिः ससृजे विश्वरूपम् ।  
(अव्श्_१०,७।८च्) कियता स्कम्भः प्र विवेश तत्र यन् न प्राविशत् कियत् तद् बभूव ॥८॥  
  
(अव्श्_१०,७।९अ) कियता स्कम्भः प्र विवेश भूतम् कियद् भविष्यद् अन्वाशये ऽस्य ।  
(अव्श्_१०,७।९च्) एकं यद् अङ्गम् अकृणोत् सहस्रधा कियता स्कम्भः प्र विवेश तत्र ॥९॥  
  
(अव्श्_१०,७।१०अ) यत्र लोकाम्श् च कोशांश् चापो ब्रह्म जना विदुः ।  
(अव्श्_१०,७।१०च्) असच् च यत्र सच् चान्त स्कम्भं तं ब्रूहि कतमः स्विद् एव सः ॥१०॥ {२२}  
  
(अव्श्_१०,७।११अ) यत्र तपः पराक्रम्य व्रतं धारयत्य् उत्तरम् ।  
(अव्श्_१०,७।११च्) ऋतं च यत्र श्रद्धा चापो ब्रह्म समाहिताः स्कम्भं तं ब्रूहि कतमः स्विद् एव सः ॥११॥  
  
(अव्श्_१०,७।१२अ) यस्मिन् भूमिर् अन्तरिक्षं द्यौर् यस्मिन्न् अध्य् आहिता ।  
(अव्श्_१०,७।१२च्) यत्राग्निश् चन्द्रमाः सूर्यो वातस् तिष्ठन्त्य् आर्पिताः स्कम्भं तं ब्रूहि कतमः स्विद् एव सः ॥१२॥  
  
(अव्श्_१०,७।१३अ) यस्य त्रयस्त्रिंशद् देवा अङ्गे सर्वे समाहिताः ।  
(अव्श्_१०,७।१३च्) स्कम्भं तं ब्रूहि कतमः स्विद् एव सः ॥१३॥  
  
(अव्श्_१०,७।१४अ) यत्र ऋषयः प्रथमजा ऋचः साम यजुर् मही ।  
(अव्श्_१०,७।१४च्) एकर्षिर् यस्मिन्न् आर्पितः स्कम्भं तं ब्रूहि कतमः स्विद् एव सः ॥१४॥  
  
(अव्श्_१०,७।१५अ) यत्रामृतं च मृत्युश् च पुरुषे ऽधि समाहिते ।  
(अव्श्_१०,७।१५च्) समुद्रो यस्य नाड्यः पुरुषे ऽधि समाहिताः स्कम्भं तं ब्रूहि कतमः स्विद् एव सः ॥१५॥  
  
(अव्श्_१०,७।१६अ) यस्य चतस्रः प्रदिशो नाड्यस् तिष्ठन्ति प्रथमाः ।  
(अव्श्_१०,७।१६च्) यज्ञो यत्र पराक्रान्तः स्कम्भं तं ब्रूहि कतमः स्विद् एव सः ॥१६॥  
  
(अव्श्_१०,७।१७अ) ये पुरुषे ब्रह्म विदुस् ते विदुः परमेष्ठिनम् ।  
(अव्श्_१०,७।१७च्) यो वेद परमेष्ठिनं यश् च वेद प्रजापतिम् ।  
(अव्श्_१०,७।१७ए) ज्येष्ठं ये ब्राह्मणं विदुस् ते स्कम्भम् अनुसंविदुः ॥१७॥  
  
(अव्श्_१०,७।१८अ) यस्य शिरो वैश्वानरश् चक्षुर् अङ्गिरसो ऽभवन् ।  
(अव्श्_१०,७।१८च्) अङ्गानि यस्य यातवः स्कम्भं तं ब्रूहि कतमः स्विद् एव सः ॥१८॥  
  
(अव्श्_१०,७।१९अ) यस्य ब्रह्म मुखम् आहुर् जिह्वां मधुकशाम् उत ।  
(अव्श्_१०,७।१९च्) विराजम् ऊधो यस्याहुः स्कम्भं तं ब्रूहि कतमः स्विद् एव सः ॥१९॥  
  
(अव्श्_१०,७।२०अ) यस्माद् ऋचो अपातक्षन् यजुर् यस्माद् अपाकषन् ।  
(अव्श्_१०,७।२०च्) सामानि यस्य लोमान्य् अथर्वाङ्गिरसो मुखं स्कम्भं तं ब्रूहि कतमः स्विद् एव सः ॥२०॥ {२३}  
  
(अव्श्_१०,७।२१अ) असच्चाखां प्रतिष्ठन्तीं परमम् इव जना विदुः ।  
(अव्श्_१०,७।२१च्) उतो सन् मन्यन्ते ऽवरे ये ते शाखाम् उपासते ॥२१॥  
  
(अव्श्_१०,७।२२अ) यत्रादित्याश् च रुद्राश् च वसवश् च समाहिताः ।  
(अव्श्_१०,७।२२च्) भूतं च यत्र भव्यं च सर्वे लोकाः प्रतिष्ठिताः स्कम्भं तं ब्रूहि कतमः स्विद् एव सः ॥२२॥  
  
(अव्श्_१०,७।२३अ) यस्य त्रयस्त्रिंशद् देवा निधिं रक्षन्ति सर्वदा ।  
(अव्श्_१०,७।२३च्) निधिं तम् अद्य को वेद यं देवा अभिरक्षथ ॥२३॥  
  
(अव्श्_१०,७।२४अ) यत्र देवा ब्रह्मविदो ब्रह्म ज्येष्ठम् उपासते ।  
(अव्श्_१०,७।२४च्) यो वै तान् विद्यात् प्रत्यक्षं स ब्रह्मा वेदिता स्यात् ॥२४॥  
  
(अव्श्_१०,७।२५अ) बृहन्तो नाम ते देवा ये ऽसतः परि जज्ञिरे ।  
(अव्श्_१०,७।२५च्) एकं तद् अङ्गं स्कम्भस्यासद् आहुः परो जनाः ॥२५॥  
  
(अव्श्_१०,७।२६अ) यत्र स्कम्भः प्रजनयन् पुराणं व्यवर्तयत् ।  
(अव्श्_१०,७।२६च्) एकं तद् अङ्गं स्कम्भस्य पुराणम् अनुसंविदुः ॥२६॥  
  
(अव्श्_१०,७।२७अ) यस्य त्रयस्त्रिंशद् देवा अङ्गे गात्रा विभेजिरे ।  
(अव्श्_१०,७।२७च्) तान् वै त्रयस्त्रिंशद् देवान् एके ब्रहम्विदो विदुः ॥२७॥  
  
(अव्श्_१०,७।२८अ) हिरण्यगर्भम् परमम् अनत्युद्यं जना विदुः ।  
(अव्श्_१०,७।२८च्) स्कम्भस् तद् अग्रे प्रासिञ्चद् धिरण्यं लोके अन्तरा ॥२८॥  
  
(अव्श्_१०,७।२९अ) स्कम्भे लोकाः स्कम्भे तपः स्कम्भे ऽध्य् ऋतम् आहितम् ।  
(अव्श्_१०,७।२९च्) स्कम्भ त्वा वेद प्रत्यक्षम् इन्द्रे सर्वं समाहितम् ॥२९॥  
  
(अव्श्_१०,७।३०अ) इन्द्रे लोका इन्द्रे तप इन्द्रे ऽध्य् ऋतम् आहितम् ।  
(अव्श्_१०,७।३०च्) इन्द्रं त्वा वेद प्रत्यक्षं स्कम्भे सर्वं प्रतिष्ठितम् ॥३०॥ {२४}  
  
(अव्श्_१०,७।३१अ) नाम नाम्ना जोहवीति पुरा सूर्यात् पुरोषसः ।  
(अव्श्_१०,७।३१च्) यद् अजः प्रथमं सम्बभूव स ह तत् स्वराज्यम् इयाय यस्मान् नान्यत् परम् अस्ति भूतम् ॥३१॥  
  
(अव्श्_१०,७।३२अ) यस्य भूमिः प्रमान्तरिक्षम् उतोदरम् ।  
(अव्श्_१०,७।३२च्) दिवं यश् चक्रे मूर्धानं तस्मै ज्येष्ठाय ब्रह्मणे नमः ॥३२॥  
  
(अव्श्_१०,७।३३अ) यस्य सूर्यश् चक्षुश् चन्द्रमाश् च पुनर्णवः ।  
(अव्श्_१०,७।३३च्) अग्निं यश् चक्र आस्यं तस्मै ज्येष्ठाय ब्रह्मणे नमः ॥३३॥  
  
(अव्श्_१०,७।३४अ) यस्य वातः प्राणापानौ चक्षुर् अङ्गिरसो ऽभवन् ।  
(अव्श्_१०,७।३४च्) दिशो यश् चक्रे प्रज्ञानीस् तस्मै ज्येष्ठाय ब्रह्मणे नमः ॥३४॥  
(अव्श्_१०,७।३५अ) स्कम्भो दाधार द्यावापृथिवी उभे इमे स्कम्भो दाधारोर्व् अन्तरिक्षम् ।  
(अव्श्_१०,७।३५च्) स्कम्भो दाधार प्रदिशः षड् उर्वीः स्कम्भ इदं विश्वं भुवनम् आ विवेश ॥३५॥  
  
(अव्श्_१०,७।३६अ) यः श्रमात् तपसो जातो लोकान्त् सर्वान्त् समानशे ।  
(अव्श्_१०,७।३६च्) सोमं यश् चक्रे केवलं तस्मै ज्येष्ठाय ब्रह्मणे नमः ॥३६॥  
  
(अव्श्_१०,७।३७अ) कथं वातो नेलयति कथं न रमते मनः ।  
(अव्श्_१०,७।३७च्) किम् आपः सत्यं प्रेप्सन्तीर् नेलयन्ति कदा चन ॥३७॥  
  
(अव्श्_१०,७।३८अ) महद् यक्षं भुवनस्य मध्ये तपसि क्रान्तं सलिलस्य पृष्ठे ।  
(अव्श्_१०,७।३८च्) तस्मिन् छ्रयन्ते य उ के च देवा वृक्षस्य स्कन्धः परित इव शाखाः ॥३८॥  
(अव्श्_१०,७।३९अ) यस्मै हस्ताभ्यां पादाभ्यां वाचा श्रोत्रेण चक्षुषा ।  
(अव्श्_१०,७।३९च्) यस्मै देवाः सदा बलिं प्रयछन्ति विमिते ऽमितं स्कम्भं तं ब्रूहि कतमः स्विद् एव सः ॥३९॥  
  
(अव्श्_१०,७।४०अ) अप तस्य हतं तमो व्यावृत्तः स पाप्मना ।  
(अव्श्_१०,७।४०च्) सर्वाणि तस्मिन् ज्योतींषि यानि त्रीणि प्रजापतौ ॥४०॥  
  
(अव्श्_१०,७।४१अ) यो वेतसं हिरण्ययं तिष्ठन्तं सलिले वेद ।  
(अव्श्_१०,७।४१च्) स वै गुह्यः प्रजापतिः ॥४१॥  
  
(अव्श्_१०,७।४२अ) तन्त्रम् एके युवती विरूपे अभ्याक्रामं वयतः षण्मयूखम् ।  
(अव्श्_१०,७।४२च्) प्रान्या तन्तूंस् तिरते धत्ते अन्या नाप वृञ्जाते न गमातो अन्तम् ॥४२॥  
  
(अव्श्_१०,७।४३अ) तयोर् अहं परिनृत्यन्त्योर् इव न वि जानामि यतरा परस्तात् ।  
(अव्श्_१०,७।४३च्) पुमान् एनद् वयत्य् उद् गृणन्ति पुमान् एनद् वि जभाराधि नाके ॥४३॥  
  
(अव्श्_१०,७।४४अ) इमे मयूखा उप तस्तभुर् दिवं सामानि चक्रुस् तसराणि वातवे ॥४४॥ {२५}  
  
  
  
(अव्श्_१०,८।१अ) यो भूतं च भव्यं च सर्वं यश् चाधितिष्ठति ।  
(अव्श्_१०,८।१च्) स्व् अर्यस्य च केवलं तस्मै ज्येष्ठाय ब्रह्मणे नमः ॥१॥  
  
(अव्श्_१०,८।२अ) स्कम्भेनेमे विष्टभिते द्यौश् च भूमिश् च तिष्ठतः ।  
(अव्श्_१०,८।२च्) स्कम्भ इदं सर्वम् आत्मन्वद् यत् प्राणन् निमिषच् च यत् ॥२॥  
  
(अव्श्_१०,८।३अ) तिस्रो ह प्रजा अत्यायम् आयन् न्य् अन्या अर्कम् अभितो ऽविशन्त ।  
(अव्श्_१०,८।३च्) बृहन् ह तस्थौ रजसो विमानो हरितो हरिणीर् आ विवेश ॥३॥  
  
(अव्श्_१०,८।४अ) द्वादश प्रधयश् चक्रम् एकं त्रीणि नभ्यानि क उ तच् चिकेत ।  
(अव्श्_१०,८।४च्) तत्राहतास् त्रीणि शतानि शङ्कवः षष्टिश् च खीला अविचाचला ये ॥४॥  
  
(अव्श्_१०,८।५अ) इदं सवितर् वि जानीहि षड् यमा एक एकजः ।  
(अव्श्_१०,८।५च्) तस्मिन् हापित्वम् इछन्ते य एषाम् एक एकजः ॥५॥  
  
(अव्श्_१०,८।६अ) आविः सन् निहितं गुहा जरन् नाम महत् पदम् ।  
(अव्श्_१०,८।६च्) तत्रेदं सर्वम् आर्पितम् एजत् प्राणत् प्रतिष्ठितम् ॥६॥  
  
(अव्श्_१०,८।७अ) एकचक्रं वर्तत एकनेमि सहस्राक्षरं प्र पुरो नि पश्चा ।  
(अव्श्_१०,८।७च्) अर्धेन विश्वं भुवनं जजान यद् अस्यार्धं क्व तद् बभूव ॥७॥  
  
(अव्श्_१०,८।८अ) पञ्चवाही वहत्यग्रम् एषां प्रष्टयो युक्ता अनुसंवहन्ति ।  
(अव्श्_१०,८।८च्) अयातम् अस्य ददृशे न यातं परं नेदीयो ऽवरं दवीयः ॥८॥  
  
(अव्श्_१०,८।९अ) तिर्यग्बिलश् चमस ऊर्ध्वबुध्नस् तस्मिन् यशो निहितं विश्वरूपम् ।  
(अव्श्_१०,८।९च्) तद् आसत ऋषयः सप्त साकं ये अस्य गोपा महतो बभूवुः ॥९॥  
  
(अव्श्_१०,८।१०अ) या पुरस्ताद् युज्यते या च पश्चाद् या विश्वतो युज्यते या च सर्वतः ।  
(अव्श्_१०,८।१०च्) यया यज्ञः प्राङ् तायते तां त्वा पृछामि कतमा सा ऋचाम् ॥१०॥ {२६}  
  
(अव्श्_१०,८।११अ) यद् एजति पतति यच् च तिष्ठति प्राणद् अप्राणन् निमिषच् च यद् भुवत् ।  
(अव्श्_१०,८।११च्) तद् दाधार पृथिवीं विश्वरूपं तत् सम्भूय भवत्य् एकम् एव ॥११॥  
  
(अव्श्_१०,८।१२अ) अनन्तं विततं पुरुत्रानन्तम् अन्तवच् चा समन्ते ।  
(अव्श्_१०,८।१२च्) ते नाकपालश् चरति विचिन्वन् विद्वान् भूतम् उत भव्यम् अस्य ॥१२॥  
  
(अव्श्_१०,८।१३अ) प्रजापतिश् चरति गर्भे अन्तर् अदृश्यमानो बहुधा वि जायते ।  
(अव्श्_१०,८।१३च्) अर्धेन विश्वं भुवनं जजान यद् अस्यार्धं कतमः स केतुः ॥१३॥  
  
(अव्श्_१०,८।१४अ) ऊर्ध्वं भरन्तम् उदकं कुम्भेनेवोदहार्यम् ।  
(अव्श्_१०,८।१४च्) पश्यन्ति सर्वे चक्षुषा न सर्वे मनसा विदुः ॥१४॥  
  
(अव्श्_१०,८।१५अ) दूरे पूर्णेन वसति दूर ऊनेन हीयते ।  
(अव्श्_१०,८।१५च्) महद् यक्षं भुवनस्य मध्ये तस्मै बलिं राष्ट्रभृतो भरन्ति ॥१५॥  
  
(अव्श्_१०,८।१६अ) यतः सूर्यः उदेत्य् अस्तं यत्र च गछति ।  
(अव्श्_१०,८।१६च्) तद् एव मन्ये ऽहं ज्येष्ठं तद् उ नात्य् एति किं चन ॥१६॥  
  
(अव्श्_१०,८।१७अ) ये अर्वाङ् मध्य उत वा पुराणं वेदं विद्वांसम् अभितो वदन्ति ।  
(अव्श्_१०,८।१७च्) आदित्यम् एव ते परि वदन्ति सर्वे अग्निं द्वितीयं त्रिवृतं च हंसम् ॥१७॥  
  
(अव्श्_१०,८।१८अ) सहस्राह्ण्यं वियताव् अस्य पक्षौ हरेर् हंसस्य पततः स्वर्गम् ।  
(अव्श्_१०,८।१८च्) स देवान्त् सर्वान् उरस्य् उपदद्य सम्पश्यन् याति भुवनानि विश्वा ॥१८॥  
  
(अव्श्_१०,८।१९अ) सत्येनोर्ध्वस् तपति ब्रह्मणार्वाङ् वि पश्यति ।  
(अव्श्_१०,८।१९च्) प्राणेन तिर्यङ् प्राणति यस्मिन् ज्येष्ठम् अधि श्रितम् ॥१९॥  
  
(अव्श्_१०,८।२०अ) यो वै ते विद्याद् अरणी याभ्यां निर्मथ्यते वसु ।  
(अव्श्_१०,८।२०च्) स विद्वान् ज्येष्ठं मन्येत स विद्याद् ब्राह्मणं महत् ॥२०॥ {२७}  
  
(अव्श्_१०,८।२१अ) अपाद् अग्रे सम् अभवत् सो अग्रे स्वर् आभरत् ।  
(अव्श्_१०,८।२१च्) चतुष्पाद् भूत्वा भोग्यः सर्वम् आदत्त भोजनम् ॥२१॥  
  
(अव्श्_१०,८।२२अ) भोग्यो भवद् अथो अन्नम् अदद् बहु ।  
(अव्श्_१०,८।२२च्) यो देवम् उत्तरावन्तम् उपासातै सनातनम् ॥२२॥  
  
(अव्श्_१०,८।२३अ) सनातनम् एनम् आहुर् उताद्य स्यात् पुनर्णवः ।  
(अव्श्_१०,८।२३च्) अहोरात्रे प्र जायेते अन्यो अन्यस्य रूपयोः ॥२३॥  
  
(अव्श्_१०,८।२४अ) शतं सहस्रम् अयुतं न्यर्बुदम् असङ्ख्येयं स्वम् अस्मिन् निविष्टम् ।  
(अव्श्_१०,८।२४च्) तद् अस्य घ्नन्त्य् अभिपश्यत एव तस्माद् देवो रोचत् एष एतत् ॥२४॥  
  
(अव्श्_१०,८।२५अ) बालाद् एकम् अणीयस्कम् उतैकं नेव दृश्यते ।  
(अव्श्_१०,८।२५च्) ततः परिष्वजीयसी देवता सा मम प्रिया ॥२५॥  
  
(अव्श्_१०,८।२६अ) इयं कल्याण्य् अजरा मर्त्यस्यामृता गृहे ।  
(अव्श्_१०,८।२६च्) यस्मै कृता शये स यश् चकार जजार सः ॥२६॥  
  
(अव्श्_१०,८।२७अ) त्वं स्त्री त्वं पुमान् असि त्वं कुमार उत वा कुमारी॥  
(अव्श्_१०,८।२७ब्) त्वं जीर्णो दण्डेन वञ्चसि त्वं जातो भवसि विश्वतोमुखः ॥२७॥  
  
(अव्श्_१०,८।२८अ) उतैषां पितोत वा पुत्र एषाम् उतैषां ज्येष्ठ उत वा कनिष्ठः ।  
(अव्श्_१०,८।२८च्) एको ह देवो मनसि प्रविष्टः प्रथमो जातः स उ गर्भे अन्तः ॥२८॥  
  
(अव्श्_१०,८।२९अ) पूर्णात् पूर्णम् उद् अचति पूर्णं पूर्णेन सिच्यते ।  
(अव्श्_१०,८।२९च्) उतो तद् अद्य विद्याम यतस् तत् परिषिच्यते ॥२९॥  
  
(अव्श्_१०,८।३०अ) एषा सनत्नी सनम् एव जातैषा पुराणी परि सर्वं बभूव ।  
(अव्श्_१०,८।३०च्) मही देव्य् उषसो विभाती सैकेनैकेन मिषता वि चष्टे ॥३०॥ {२८}  
  
(अव्श्_१०,८।३१अ) अविर् वै नाम देवतर्तेनास्ते परीवृता ।  
(अव्श्_१०,८।३१च्) तस्या रूपेणेमे वृक्षा हरिता हरितस्रजः ॥३१॥  
  
(अव्श्_१०,८।३२अ) अन्ति सन्तं न जहात्य् अन्ति सन्तं न पश्यति ।  
(अव्श्_१०,८।३२च्) देवस्य पश्य काव्यं न ममार न जीर्यति ॥३२॥  
  
(अव्श्_१०,८।३३अ) अपूर्वेणेषिता वाचस् ता वदन्ति यथायथम् ।  
(अव्श्_१०,८।३३च्) वदन्तीर् यत्र गछन्ति तद् आहुर् ब्राह्मणं महत् ॥३३॥  
  
(अव्श्_१०,८।३४अ) यत्र देवाश् च मनुष्याश् चारा नाभाव् इव श्रिताः ।  
(अव्श्_१०,८।३४च्) अपां त्वा पुष्पं पृछामि यत्र तन् मायया हितम् ॥३४॥  
  
(अव्श्_१०,८।३५अ) येभिर् वात इषितः प्रवाति ये ददन्ते पञ्च दिशः सध्रीचीः ।  
(अव्श्_१०,८।३५च्) य आहुतिम् अत्यमन्यन्त देवा अपां नेतारः कतमे त आसन् ॥३५॥  
  
(अव्श्_१०,८।३६अ) इमाम् एषां पृथिवीं वस्त एको ऽन्तरिक्षं पर्य् एको बभूव ।  
(अव्श्_१०,८।३६च्) दिवम् एषां ददते यो विधर्ता विश्वा आशाः प्रति रक्षन्त्य् एके ॥३६॥  
  
(अव्श्_१०,८।३७अ) यो विद्यात् सूत्रं विततं यस्मिन्न् ओताः प्रजा इमाः ।  
(अव्श्_१०,८।३७च्) सूत्रं सूत्रस्य यो विद्याद् स विद्याद् ब्राह्मणं महत् ॥३७॥  
  
(अव्श्_१०,८।३८अ) वेदाहं सूत्रं विततं यस्मिन्न् ओताः प्रजा इमाः ।  
(अव्श्_१०,८।३८च्) सूत्रं सूत्रस्याहं वेदाथो यद् ब्राह्मणं महद् ॥३८॥  
  
(अव्श्_१०,८।३९अ) यद् अन्तरा द्यावापृथिवी अग्निर् ऐत् प्रदहन् विश्वदाव्यः ।  
(अव्श्_१०,८।३९च्) यत्रातिष्ठन्न् एकपत्नीः परस्तात् क्वेवासीन् मातरिश्वा तदानीम् ॥३९॥  
  
(अव्श्_१०,८।४०अ) अप्स्व् आसीन् मातरिश्वा प्रविष्टः प्रविष्टा देवाः सलिलान्य् आसन्॥  
(अव्श्_१०,८।४०ब्) बृहन् ह तस्थौ रजसो विमानः पवमानो हरित आ विवेश ॥४०॥  
  
(अव्श्_१०,८।४१अ) उत्तरेणेव गयत्रीम् अमृते ऽधि वि चक्रमे ।  
(अव्श्_१०,८।४१च्) साम्ना ये साम संविदुर् अजस् तद् ददृशे क्व ॥४१॥  
  
(अव्श्_१०,८।४२अ) निवेशनः सङ्गमनो वसूनां देव इव सविता सत्यधर्मा ।  
(अव्श्_१०,८।४२च्) इन्द्रो न तस्थौ समरे धनानाम् ॥४२॥  
  
(अव्श्_१०,८।४३अ) पुण्डरीकं नवद्वारं त्रिभिर् गुणेभिर् आवृतम् ।  
(अव्श्_१०,८।४३च्) तस्मिन् यद् यक्षम् आत्मन्वत् तद् वै ब्रह्मविदो विदुः ॥४३॥  
  
(अव्श्_१०,८।४४अ) अकामो धीरो अमृतः स्वयम्भू रसेन तृप्तो न कुतश् चनोनः ।  
(अव्श्_१०,८।४४च्) तम् एव विद्वान् न बिभाय मृत्योर् आत्मानं धीरम् अजरं युवानम् ॥४४॥ {२९}  
  
  
  
(अव्श्_१०,९।१अ) अघायताम् अपि नह्या मुखानि सपत्नेषु वज्रम् अर्पयैतम् ।  
(अव्श्_१०,९।१च्) इन्द्रेण दत्ता प्रथमा शतौदना भ्रातृव्यघ्नी यजमानस्य गातुः ॥१॥  
  
(अव्श्_१०,९।२अ) वेदिष् टे चर्म भवतु बर्हिर् लोमानि यानि ते ।  
(अव्श्_१०,९।२च्) एषा त्वा रशनाग्रभीद् ग्रावा त्वैषो ऽधि नृत्यतु ॥२॥  
  
(अव्श्_१०,९।३अ) बालास् ते प्रोक्षणीः सन्तु जीह्वा सं मार्ष्टु अघ्न्ये ।  
(अव्श्_१०,९।३च्) शुद्धा त्वं यज्ञिया भूत्वा दिवं प्रेहि शतौदने ॥३॥  
  
(अव्श्_१०,९।४अ) यः शतौदनां पचति कामप्रेण स कल्पते ।  
(अव्श्_१०,९।४च्) प्रीता ह्य् अस्य ऋत्विजः सर्वे यन्ति यथायथम् ॥४॥  
  
(अव्श्_१०,९।५अ) स स्वर्गम् आ रोहति यत्रादस् त्रिदिवं दिवः ।  
(अव्श्_१०,९।५च्) अपूपनाभिं कृत्वा यो ददाति शतौदनाम् ॥५॥  
(अव्श्_१०,९।६अ) स तांल् लोकान्त् सम् आप्नोति ये दिव्या ये च पार्थिवाः ।  
(अव्श्_१०,९।६च्) हिरण्यज्योतिषं कृत्वा यो ददाति शतौदनाम् ॥६॥  
  
(अव्श्_१०,९।७अ) ये ते देवि शमितारः पक्तारो ये च ते जनाः ।  
(अव्श्_१०,९।७च्) ते त्वा सर्वे गोप्स्यन्ति मैभ्यो भैषीः शतौदने ॥७॥  
  
(अव्श्_१०,९।८अ) वसवस् त्वा दक्षिणत उत्तरान् मरुतस् त्वा ।  
(अव्श्_१०,९।८च्) आदित्याः पश्चाद् गोप्स्यन्ति साग्निष्टोमम् अति द्रव ॥८॥  
  
(अव्श्_१०,९।९अ) देवाः पितरो मनुष्या गन्धर्वाप्सरसश् च ये ।  
(अव्श्_१०,९।९च्) ते त्वा सर्वे गोप्स्यन्ति सातिरात्रम् अति द्रव ॥९॥  
  
(अव्श्_१०,९।१०अ) अन्तरिक्षं दिवं भूमिम् आदित्यान् मरुतो दिशः ।  
(अव्श्_१०,९।१०च्) लोकान्त् स सर्वान् आप्नोति यो ददाति शतौदनाम् ॥१०॥ {३०}  
  
(अव्श्_१०,९।११अ) घृतं प्रोक्षन्ती सुभगा देवी देवान् गमिष्यति ।  
(अव्श्_१०,९।११च्) पक्तारम् अघ्न्ये मा हिंसीर् दिवं प्रेहि शतौदने ॥११॥  
  
(अव्श्_१०,९।१२अ) ये देवा दिविषदो अन्तरिक्षसदश् च ये ये चेमे भूम्याम् अधि ।  
(अव्श्_१०,९।१२च्) तेभ्यस् त्वं धुक्ष्व सर्वदा क्षीरं सर्पिर् अथो मधु ॥१२॥  
  
(अव्श्_१०,९।१३अ) यत् ते शिरो यत् ते मुखं यौ कर्णौ ये च ते हनू ।  
(अव्श्_१०,९।१३च्) आमिक्षां दुह्रतां दात्रे क्षीरं सर्पिर् अथो मधु ॥१३॥  
  
(अव्श्_१०,९।१४अ) यौ त ओष्ठौ ये नासिके ये शृङ्गे ये च ते ऽक्षिणी ।  
(अव्श्_१०,९।१४च्) आमिक्षां दुह्रतां दात्रे क्षीरं सर्पिर् अथो मधु ॥१४॥  
  
(अव्श्_१०,९।१५अ) यत् ते क्लोमा यद् धृदयं पुरीतत् सहकण्ठिका ।  
(अव्श्_१०,९।१५च्) आमिक्षां दुह्रतां दात्रे क्षीरं सर्पिर् अथो मधु ॥१५॥  
  
(अव्श्_१०,९।१६अ) यत् ते यकृद् ये मतस्ने यद् आन्त्रम् याश् च ते गुदाः ।  
(अव्श्_१०,९।१६च्) आमिक्षां दुह्रतां दात्रे क्षीरं सर्पिर् अथो मधु ॥१६॥  
  
(अव्श्_१०,९।१७अ) यस् ते प्लाशिर् यो वनिष्ठुर् यौ कुक्षी यच् च चर्म ते ।  
(अव्श्_१०,९।१७च्) आमिक्षां दुह्रतां दात्रे क्षीरं सर्पिर् अथो मधु ॥१७॥  
  
(अव्श्_१०,९।१८अ) यत् ते मज्जा यद् अस्थि यन् मंसं यच् च लोहितम् ।  
(अव्श्_१०,९।१८च्) आमिक्षां दुह्रतां दात्रे क्षीरं सर्पिर् अथो मधु ॥१८॥  
  
(अव्श्_१०,९।१९अ) यौ ते बाहू ये दोषणी याव् अंसौ या च ते ककुत् ।  
(अव्श्_१०,९।१९च्) आमिक्षां दुह्रतां दात्रे क्षीरं सर्पिर् अथो मधु ॥१९॥  
  
(अव्श्_१०,९।२०अ) यास् ते ग्रीवा ये स्कन्धा याः पृष्टीर् याश् च पर्शवः ।  
(अव्श्_१०,९।२०च्) आमिक्षां दुह्रतां दात्रे क्षीरं सर्पिर् अथो मधु ॥२०॥ {३१}  
  
(अव्श्_१०,९।२१अ) यौ त उरू अष्ठीवन्तौ ये श्रोणी या च ते भसत् ।  
(अव्श्_१०,९।२१च्) आमिक्षां दुह्रतां दात्रे क्षीरं सर्पिर् अथो मधु ॥२१॥  
  
(अव्श्_१०,९।२२अ) यत् ते पुछं ये ते बाला यद् ऊधो ये च ते स्तनाः ।  
(अव्श्_१०,९।२२च्) आमिक्षां दुह्रतां दात्रे क्षीरं सर्पिर् अथो मधु ॥२२॥  
  
(अव्श्_१०,९।२३अ) यास् ते जङ्घाः याः कुष्ठिका ऋछरा ये च ते शफाः ।  
(अव्श्_१०,९।२३च्) आमिक्षां दुह्रतां दात्रे क्षीरं सर्पिर् अथो मधु ॥२३॥  
  
(अव्श्_१०,९।२४अ) यत् ते चर्म शतौदने यानि लोमान्य् अघ्न्ये ।  
(अव्श्_१०,९।२४च्) आमिक्षां दुह्रतां दात्रे क्षीरं सर्पिर् अथो मधु ॥२४॥  
  
(अव्श्_१०,९।२५अ) क्रोडौ ते स्तां पुरोदाशाव् आज्येनाभिघारितौ ।  
(अव्श्_१०,९।२५च्) तौ पक्षौ देवि कृत्वा सा पक्तारं दिवं वह ॥२५॥  
  
(अव्श्_१०,९।२६अ) उलूखले मुसले यश् च चर्मणि यो वा शूर्पे तण्डुलः कणः ।  
(अव्श्_१०,९।२६च्) यं वा वातो मातरिश्वा पवमानो ममाथाग्निष् टद् धोता सुहुतं कृणोतु ॥२६॥  
  
(अव्श्_१०,९।२७अ) अपो देवीर् मधुमतीर् घृतश्चुतो ब्रह्मणां हस्तेषु प्रपृथक् सादयामि ।  
(अव्श्_१०,९।२७च्) यत्काम इदम् अभिषिञ्चामि वो ऽहं तन् मे सर्वं सं पद्यतां वयं स्याम पतयो रयीणाम् ॥२७॥ {३२}  
  
  
  
(अव्श्_१०,१०।१अ) नमस् ते जायमानायै जाताया उत ते नमः ।  
(अव्श्_१०,१०।१च्) बालेभ्यः शफेभ्यो रूपायाघ्न्ये ते नमः ॥१॥  
  
(अव्श्_१०,१०।२अ) यो विद्यात् सप्त प्रवतः सप्त विद्यात् परावतः ।  
(अव्श्_१०,१०।२च्) शिरो यज्ञस्य यो विद्यात् स वशां प्रति गृह्णीयात् ॥२॥  
  
(अव्श्_१०,१०।३अ) वेदाहं सप्त प्रवतः सप्त वेद परावतः ।  
(अव्श्_१०,१०।३च्) शिरो यज्ञस्याहं वेद सोमं चास्यां विचक्षणम् ॥३॥  
  
(अव्श्_१०,१०।४अ) यया द्यौर् यया पृथिवी ययापो गुपिता इमाः ।  
(अव्श्_१०,१०।४च्) वशां सहस्रधारां ब्रह्मणाछावदामसि ॥४॥  
  
(अव्श्_१०,१०।५अ) शतं कंसाः शतं दोग्धारः शतं गोप्तारो अधि पृष्ठे अस्याः ।  
(अव्श्_१०,१०।५च्) ये देवास् तस्यां प्राणन्ति ते वशां विदुर् एकधा ॥५॥  
  
(अव्श्_१०,१०।६अ) यज्ञपदीराक्षीरा स्वधाप्राणा महीलुका ।  
(अव्श्_१०,१०।६च्) वशा पर्जन्यपत्नी देवां अप्य् एति ब्रह्मणा ॥६॥  
  
(अव्श्_१०,१०।७अ) अनु त्वाग्निः प्राविशद् अनु सोमो वशे त्वा ।  
(अव्श्_१०,१०।७च्) ऊधस् ते भद्रे पर्जन्यो विद्युतस् ते स्तना वशे ॥७॥  
  
(अव्श्_१०,१०।८अ) अपस् त्वं धुक्षे प्रथमा उर्वरा अपरा वशे ।  
(अव्श्_१०,१०।८च्) तृतीयं राष्ट्रं धुक्षे ऽन्नं क्षीरं वशे त्वम् ॥८॥  
  
(अव्श्_१०,१०।९अ) यद् आदित्यैर् हूयमानोपातिष्ठ ऋतवरि ।  
(अव्श्_१०,१०।९च्) इन्द्रः सहस्रं पात्रान्त् सोमं त्वापाययद् वशे ॥९॥  
  
(अव्श्_१०,१०।१०अ) यद् अनूचीन्द्रम् ऐर् आत् त्वा ऋषभो ऽह्वयत् ।  
(अव्श्_१०,१०।१०च्) तस्मात् ते वृत्रहा पयः क्षीरं क्रुद्धो ऽहरद् वशे ॥१०॥ {३३}  
  
(अव्श्_१०,१०।११अ) यत् ते क्रुद्धो धनपतिर् आ क्षीरम् अहरद् वशे ।  
(अव्श्_१०,१०।११च्) इदं तद् अद्य नाकस् त्रिषु पात्रेषु रक्षति ॥११॥  
  
(अव्श्_१०,१०।१२अ) त्रिषु पात्रेषु तं सोमम् आ देव्य् अहरद् वशा ।  
(अव्श्_१०,१०।१२च्) अथर्वा यत्र दीक्षितो बर्हिष्य् आस्त हिरण्यये ॥१२॥  
  
(अव्श्_१०,१०।१३अ) सं हि सोमेनागत सम् उ सर्वेण पद्वता ।  
(अव्श्_१०,१०।१३च्) वशा समुद्रम् अध्य् अष्ठद् गन्धर्वैः कलिभिः सह ॥१३॥  
  
(अव्श्_१०,१०।१४अ) सं हि वातेनागत सम् उ सर्वैः पतत्रिभिः ।  
(अव्श्_१०,१०।१४च्) वशा समुद्रे प्रानृत्यद् ऋचः सामानि बिभ्रती ॥१४॥  
  
(अव्श्_१०,१०।१५अ) सं हि सूर्येणागत सम् उ सर्वेण चक्षुषा ।  
(अव्श्_१०,१०।१५च्) वशा समुद्रम् अत्य् अख्यद् भद्रा ज्योतींषि बिभ्रती ॥१५॥  
  
(अव्श्_१०,१०।१६अ) अभीवृता हिरण्येन यद् अतिष्ठ ऋतावरि ।  
(अव्श्_१०,१०।१६च्) अश्वः समुद्रो भूत्वाध्य् अस्कन्दद् वशे त्वा ॥१६॥  
  
(अव्श्_१०,१०।१७अ) तद् भद्राः सम् अगछन्त वशा देष्ट्र्य् अथो स्वधा ।  
(अव्श्_१०,१०।१७च्) अथर्वा यत्र दीक्षितो बर्हिष्य् आस्त हिरण्यये ॥१७॥  
  
(अव्श्_१०,१०।१८अ) वशा माता राजन्यस्य वशा माता स्वधे तव ।  
(अव्श्_१०,१०।१८च्) वशाया यज्ञ आयुधं ततश् चित्तम् अजायत ॥१८॥  
  
(अव्श्_१०,१०।१९अ) ऊर्ध्वो बिन्दुर् उद् अचरद् ब्रह्मणः ककुदाद् अधि ।  
(अव्श्_१०,१०।१९च्) ततस् त्वं जज्ञिषे वशे ततो होताजायत ॥१९॥  
  
(अव्श्_१०,१०।२०अ) आस्नस् ते गाथा अभवन्न् उष्णिहाभ्यो बलं वशे ।  
(अव्श्_१०,१०।२०च्) पाजस्याज् जज्ञे यज्ञ स्तनेभ्यो रश्मयस् तव ॥२०॥ {३४}  
  
(अव्श्_१०,१०।२१अ) ईर्माभ्याम् अयनं जातं सक्थिभ्यां च वशे तव ।  
(अव्श्_१०,१०।२१च्) आन्त्रेभ्यो जज्ञिरे अत्रा उदराद् अधि वीरुधः ॥२१॥  
  
(अव्श्_१०,१०।२२अ) यद् उदरं वरुणस्यानुप्राविशथा वशे ।  
(अव्श्_१०,१०।२२च्) ततस् त्वा ब्रह्मोद् अह्वयत् स हि नेत्रम् अवेत् तव ॥२२॥  
  
(अव्श्_१०,१०।२३अ) सर्वे गर्भाद् अवेपन्त जायमानाद् असूस्वः ।  
(अव्श्_१०,१०।२३च्) ससूव हि ताम् आहु वशेति ब्रह्मभिः कॢप्तः स ह्य् अस्या बन्धुः ॥२३॥  
  
(अव्श्_१०,१०।२४अ) युध एकः सं सृजति यो अस्या एक इद् वशी ।  
(अव्श्_१०,१०।२४च्) तरांसि यज्ञा अभवन् तरसां चक्षुर् अभवद् वशा ॥२४॥  
  
(अव्श्_१०,१०।२५अ) वशा यज्ञं प्रत्य् अगृह्णाद् वशा सूर्यम् अधारयत् ।  
(अव्श्_१०,१०।२५च्) वशायाम् अन्तर् अविशद् ओदनो ब्रह्मणा सह ॥२५॥  
  
(अव्श्_१०,१०।२६अ) वशाम् एवामृतम् आहुर् वशां मृत्युम् उपासते ।  
(अव्श्_१०,१०।२६च्) वशेदं सर्वम् अभवद् देवा मनुष्या असुराः पितर ऋषयः ॥२६॥  
  
(अव्श्_१०,१०।२७अ) य एवं विद्यात् स वशां प्रति गृह्णीयात् ।  
(अव्श्_१०,१०।२७च्) तथा हि यज्ञः सर्वपाद् दुहे दात्रे ऽनपस्फुरन् ॥२७॥  
  
(अव्श्_१०,१०।२८अ) तिस्रो जिह्वा वरुणस्यान्तर् दीद्यत्य् आसनि ।  
(अव्श्_१०,१०।२८च्) तासां या मध्ये राजति सा वशा दुष्प्रतिग्रहा ॥२८॥  
  
(अव्श्_१०,१०।२९अ) चतुर्धा रेतो अभवद् वशायाः ।  
(अव्श्_१०,१०।२९च्) आपस् तुरीयम् अमृतं तुरीयं यज्ञस् तुरीयं पशवस् तुरीयम् ॥२९॥  
  
(अव्श्_१०,१०।३०अ) वशा द्यौर् वशा पृथिवी वशा विष्णुः प्रजापतिः ।  
(अव्श्_१०,१०।३०च्) वशाया दुग्धम् अपिबन्त् साध्या वसवश् च ये ॥३०॥  
  
(अव्श्_१०,१०।३१अ) वशाया दुग्धं पीत्वा साध्या वसवश् च ये ।  
(अव्श्_१०,१०।३१च्) ते वै ब्रध्नस्य विष्टपि पयो अस्या उपासते ॥३१॥  
  
(अव्श्_१०,१०।३२अ) सोमम् एनाम् एके दुह्रे घृतम् एक उपासते ।  
(अव्श्_१०,१०।३२च्) य एवं विदुषे वशां ददुस् ते गतास् त्रिदिवं दिवः ॥३२॥  
  
(अव्श्_१०,१०।३३अ) ब्राह्मणेभ्यो वशां दत्त्वा सर्वांल् लोकान्त् सम् अश्नुते ।  
(अव्श्_१०,१०।३३च्) ऋतं ह्य् अस्याम् आर्पितम् अपि ब्रह्माथो तपः ॥३३॥  
  
(अव्श्_१०,१०।३४अ) वशां देवा उप जीवन्ति वशां मनुष्या उत ।  
(अव्श्_१०,१०।३४च्) वशेदं सर्वम् अभवद् यावत् सूर्यो विपश्यति ॥३४॥ {३५}  
  
  
  
  
(अव्श्_११,१।१अ) अग्ने जायस्वादितिर् नाथितेयं ब्रह्मौदनं पचति पुत्रकामा ।  
(अव्श्_११,१।१च्) सप्तऋषयो भूतकृतस् ते त्वा मन्थन्तु प्रजया सहेह ॥१॥  
  
(अव्श्_११,१।२अ) कृणुत धूमं वृषणः सखायो ऽद्रोघाविता वाचम् अछ ।  
(अव्श्_११,१।२च्) अयम् अग्निः पृतनाषाट् सुवीरो येन देवा असहन्त दस्यून् ॥२॥  
  
(अव्श्_११,१।३अ) अग्ने ऽजनिष्ठा महते वीर्याय ब्रह्मौदनाय पक्तवे जातवेदः ।  
(अव्श्_११,१।३च्) सप्तऋषयो भूतकृतस् ते त्वाजीजनन्न् अस्यै रयिं सर्ववीरं नि यछ ॥३॥  
  
(अव्श्_११,१।४अ) समिद्धो अग्ने समिधा सम् इध्यस्व विद्वान् देवान् यज्ञियां एह वक्षः ।  
(अव्श्_११,१।४च्) तेभ्यो हविः श्रपयं जातवेद उत्तमं नाकम् अधि रोहयेमम् ॥४॥  
  
(अव्श्_११,१।५अ) त्रेधा भागो निहितो यः पुरा वो देवानां पितॄणां मर्त्यानाम् ।  
(अव्श्_११,१।५च्) अंशां जानीध्वं वि भजामि तान् वो यो देवानां स इमां पारयाति ॥५॥  
  
(अव्श्_११,१।६अ) अग्ने सहस्वान् अभिभूर् अभीद् असि नीचो न्य् उब्ज द्विषतः सपत्नान् ।  
(अव्श्_११,१।६च्) इयं मात्रा मीयमाना मिता च सजातांस् ते बलिहृतः कृणोतु ॥६॥  
  
(अव्श्_११,१।७अ) साकं सजातैः पयसा सहैध्य् उद् उब्जैनां महते वीर्याय ।  
(अव्श्_११,१।७च्) ऊर्ध्वो नाकस्याधि रोह विष्टपं स्वर्गो लोक इति यं वदन्ति ॥७॥  
  
(अव्श्_११,१।८अ) इयं मही प्रति गृह्णातु चर्म पृथिवी देवी सुमनस्यमाना ।  
(अव्श्_११,१।८च्) अथ गछेम सुकृतस्य लोकम् ॥८॥  
  
(अव्श्_११,१।९अ) एतौ ग्रावाणौ सयुजा युङ्धि चर्मणि निर्बिन्ध्य् अंशून् यजमानाय साधु ।  
(अव्श्_११,१।९च्) अवघ्नती नि जहि य इमां पृतन्यव ऊर्ध्वं प्रजाम् उद्भरन्त्य् उद् ऊह ॥९॥  
  
(अव्श्_११,१।१०अ) गृहाण ग्रावाणौ सकृतौ वीर हस्त आ ते देवा यज्ञिया यज्ञम् अगुः ।  
(अव्श्_११,१।१०च्) त्रयो वरा यतमांस् त्वं वृणीषे तास् ते समृद्धीर् इह राधयामि ॥१०॥ {१}  
  
(अव्श्_११,१।११अ) इयं ते धीतिर् इदम् उ ते जनित्रं गृह्णातु त्वाम् अदितिः शूरपुत्रा ।  
(अव्श्_११,१।११च्) परा पुनीहि य इमां पृतन्यवो ऽस्यै रयिं सर्ववीरं नि यछ ॥११॥  
  
(अव्श्_११,१।१२अ) उपश्वसे द्रुवये सीदता यूयं वि विच्यध्वं यज्ञियासस् तुषैः ।  
(अव्श्_११,१।१२च्) श्रिया समानान् अति सर्वान्त् स्यामाधस्पदं द्विषतस् पादयामि ॥१२॥  
  
(अव्श्_११,१।१३अ) परेहि नारि पुनर् एहि क्षिप्रम् अपां त्वा गोष्ठो अध्य् अरुक्षद् भराय ।  
(अव्श्_११,१।१३च्) तासां गृह्णीताद् यतमा यज्ञिया असन् विभाज्य धीरीतरा जहीतात् ॥१३॥  
  
(अव्श्_११,१।१४अ) एमा अगुर् योषितः शुम्भमाना उत् तिष्ठ नारि तवसं रभस्व ।  
(अव्श्_११,१।१४च्) सुपत्नी पत्या प्रजया प्रजावत्य् आ त्वागन् यज्ञः प्रति कुम्भं गृभाय ॥१४॥  
  
(अव्श्_११,१।१५अ) ऊर्जो भागो निहितो यः पुरा व ऋषिप्रशिष्टाप आ भरैताः ।  
(अव्श्_११,१।१५च्) अयं यज्ञो गातुविन् नाथवित् प्रजाविद् उग्रः पशुविद् वीरविद् वो अस्तु ॥१५॥  
  
(अव्श्_११,१।१६अ) अग्ने चरुर् यज्ञियस् त्वाध्य् अरुक्षच् छुचिस् तपिष्ठस् तपसा तपैनम् ।  
(अव्श्_११,१।१६च्) आर्षेया दैवा अभिसङ्गत्य भागम् इमं तपिष्ठा ऋतुभिस् तपन्तु ॥१६॥  
  
(अव्श्_११,१।१७अ) शुद्धाः पूता योषितो यज्ञिया इमा आपश् चरुम् अव सर्पन्तु शुभ्राः ।  
(अव्श्_११,१।१७च्) अदुः प्रजां बहुलां पशून् नः पक्तौदनस्य सुकृताम् एतु लोकम् ॥१७॥  
  
(अव्श्_११,१।१८अ) ब्रह्मणा शुद्धा उत पूता घृतेन सोमस्यांशवस् तण्डुला यज्ञिया इमे ।  
(अव्श्_११,१।१८च्) अपः प्र विशत प्रति गृह्णातु वश् चरुर् इमं पक्त्वा सुकृताम् एत लोकम् ॥१८॥  
  
(अव्श्_११,१।१९अ) उरुः प्रथस्व महता महिम्ना सहस्रपृष्ठः सुकृतस्य लोके ।  
(अव्श्_११,१।१९च्) पितामहाः पितरः प्रजोपजाहं पक्ता पञ्चदशस् ते अस्मि ॥१९॥  
  
(अव्श्_११,१।२०अ) सहस्रपृष्ठः शतधारो अक्षितो ब्रह्मौदनो देवयानः स्वर्गः ।  
(अव्श्_११,१।२०च्) अमूंस् त आ दधामि प्रजया रेषयैनान् बलिहाराय मृडतान् मह्यम् एव ॥२०॥ {२}  
  
(अव्श्_११,१।२१अ) उदेहि वेदिं प्रजया वर्धयैनां नुदस्व रक्षः प्रतरं धेह्य् एनाम् ।  
(अव्श्_११,१।२१च्) श्रिया समानान् अति सर्वान्त् स्यामाधस्पदं द्विषतस् पादयामि ॥२१॥  
  
(अव्श्_११,१।२२अ) अभ्यावर्तस्व पशुभिः सहैनां प्रत्यङ्ङ् एनां देवताभिः सहैधि ।  
(अव्श्_११,१।२२च्) मा त्वा प्रापच् छपथो माभिचारः स्वे क्षेत्रे अनमीवा वि राज ॥२२॥  
  
(अव्श्_११,१।२३अ) ऋतेन तष्टा मनसा हितैषा ब्रह्मौदनस्य विहिता वेदिर् अग्रे ।  
(अव्श्_११,१।२३च्) अंसध्रीं शुद्धाम् उप धेहि नारि तत्रौदनं सादय दैवानाम् ॥२३॥  
  
(अव्श्_११,१।२४अ) अदितेर् हस्तां स्रुचम् एतां द्वितीयां सप्तऋषयो भूतकृतो याम् अकृण्वन् ।  
(अव्श्_११,१।२४च्) सा गात्राणि विदुष्य् ओदनस्य दर्विर् वेद्याम् अध्य् एनं चिनोतु ॥२४॥  
  
(अव्श्_११,१।२५अ) शृतं त्वा हव्यम् उप सीदन्तु दैवा निःसृप्याग्नेः पुनर् एनान् प्र सीद ।  
(अव्श्_११,१।२५च्) सोमेन पूतो जठरे सीद ब्रह्मणाम् आर्षेयास् ते मा रिषन् प्राशितारः ॥२५॥  
  
(अव्श्_११,१।२६अ) सोम राजन्त् सञ्ज्ञानम् आ वपैभ्यः सुब्राह्मणा यतमे त्वोपसीदान् ।  
(अव्श्_११,१।२६च्) ऋषीन् आर्षेयांस् तपसो ऽधि जातान् ब्रह्मौदने सुहवा जोहवीमि ॥२६॥  
  
(अव्श्_११,१।२७अ) शुद्धाः पूता योषितो यज्ञिया इमा ब्रह्मणां हस्तेषु प्रपृथक् सादयामि ।  
(अव्श्_११,१।२७च्) यत्काम इदम् अभिषिञ्चामि वो ऽहम् इन्द्रो मरुत्वान्त् स ददाद् इदं मे ॥२७॥  
  
(अव्श्_११,१।२८अ) इदं मे ज्योतिर् अमृतं हिरण्यं पक्वं क्षेत्रात् कामदुघा म एषा ।  
(अव्श्_११,१।२८च्) इदं धनं नि दधे ब्राह्मणेषु कृण्वे पन्थां पितृषु यः स्वर्गः ॥२८॥  
  
(अव्श्_११,१।२९अ) अग्नौ तुषान् आ वप जातवेदसि परः कम्बूकां अप मृड्ढि दूरम् ।  
(अव्श्_११,१।२९च्) एतं शुश्रुम गृहराजस्य भागम् अथो विद्म निरृतेर् भागधेयम् ॥२९॥  
  
(अव्श्_११,१।३०अ) श्राम्यतः पचतो विद्धि सुन्वतः पन्थां स्वर्गम् अधि रोहयैनम् ।  
(अव्श्_११,१।३०च्) येन रोहात् परम् आपद्य यद् वय उत्तमं नाकं परमं व्योम ॥३०॥ {३}  
  
(अव्श्_११,१।३१अ) बभ्रेर् अध्वर्यो मुखम् एतद् वि मृड्ढ्य् आज्याय लोकं कृणुहि प्रविद्वान् ।  
(अव्श्_११,१।३१च्) घृतेन गात्रानु सर्वा वि मृड्ढि कृण्वे पन्थां पितृषु यः स्वर्गः ॥३१॥  
  
(अव्श्_११,१।३२अ) बभ्रे रक्षः समदम् आ वपैभ्यो ऽब्राह्मणा यतमे त्वोपसीदान् ।  
(अव्श्_११,१।३२च्) पुरीषिणः प्रथमानाः पुरस्ताद् आर्षेयास् ते मा रिषन् प्राशितारः ॥३२॥  
  
(अव्श्_११,१।३३अ) आर्षेयेषु नि दध ओदन त्वा नानार्षेयाणाम् अप्य् अस्त्य् अत्र ।  
(अव्श्_११,१।३३च्) अग्निर् मे गोप्ता मरुतश् च सर्वे विश्वे देवा अभि रक्षन्तु पक्वम् ॥३३॥  
  
(अव्श्_११,१।३४अ) यज्ञं दुहानं सदम् इत् प्रपीनं पुमांसं धेनुं सदनं रयीणाम् ।  
(अव्श्_११,१।३४च्) प्रजामृतत्वम् उत दीर्घम् आयू रायश् च पोषैर् उप त्वा सदेम ॥३४॥  
  
(अव्श्_११,१।३५अ) वृषभो ऽसि स्वर्ग ऋषीन् आर्षेयान् गछ ।  
(अव्श्_११,१।३५च्) सुकृतां लोके सीद तत्र नौ संस्कृतम् ॥३५॥  
  
(अव्श्_११,१।३६अ) समाचिनुष्वानुसम्प्रयाह्य् अग्ने पथः कल्पय देवयानान् ।  
(अव्श्_११,१।३६च्) एतैः सुकृतैर् अनु गछेम यज्ञं नाके तिष्ठन्तम् अधि सप्तरश्मौ ॥३६॥  
  
(अव्श्_११,१।३७अ) येन देवा ज्योतिषा द्याम् उदायन् ब्रह्मौदनं पक्त्वा सुकृतस्य लोकम् ।  
(अव्श्_११,१।३७च्) तेन गेष्म सुकृतस्य लोकं स्वर् आरोहन्तो अभि नाकम् उत्तमम् ॥३७॥ {४}  
  
  
  
(अव्श्_११,२।१अ) भवाशर्वौ मृडतं माभि यातं भूतपती पशुपती नमो वाम् ।  
(अव्श्_११,२।१च्) प्रतिहिताम् आयतां मा वि स्राष्टं मा नो हिंसिष्टं द्विपदो मा चतुष्पदः ॥१॥  
  
(अव्श्_११,२।२अ) शुने क्रोष्ट्रे मा शरीराणि कर्तम् अलिक्लवेभ्यो गृध्रेभ्यो ये च कृष्णा अविष्यवः ।  
(अव्श्_११,२।२च्) मक्षिकास् ते पशुपते वयांसि ते विघसे मा विदन्त ॥२॥  
  
(अव्श्_११,२।३अ) क्रन्दाय ते प्राणाय याश् च ते भव रोपयः ।  
(अव्श्_११,२।३च्) नमस् ते रुद्र कृण्मः सहस्राक्षायामर्त्य ॥३॥  
  
(अव्श्_११,२।४अ) पुरस्तात् ते नमः कृण्म उत्तराद् अधराद् उत ।  
(अव्श्_११,२।४च्) अभीवर्गाद् दिवस् पर्य् अन्तरिक्षाय ते नमः ॥४॥  
  
(अव्श्_११,२।५अ) मुखाय ते पशुपते यानि चक्षूंषि ते भव ।  
(अव्श्_११,२।५च्) त्वचे रूपाय सन्दृशे प्रतीचीनाय ते नमः ॥५॥  
  
(अव्श्_११,२।६अ) अङ्गेभ्यस् त उदराय जिह्वाया आस्याय ते ।  
(अव्श्_११,२।६च्) दद्भ्यो गन्धाय ते नमः ॥६॥  
  
(अव्श्_११,२।७अ) अस्त्रा नीलशिखण्डेन सहस्राक्षेण वाजिना ।  
(अव्श्_११,२।७च्) रुद्रेणार्धकघातिना तेन मा सम् अरामहि ॥७॥  
  
(अव्श्_११,२।८अ) स नो भवः परि वृणक्तु विश्वत आप इवाग्निः परि वृणक्तु नो भवः ।  
(अव्श्_११,२।८च्) मा नो ऽभि मांस्त नमो अस्त्व् अस्मै ॥८॥  
  
(अव्श्_११,२।९अ) चतुर् नमो अष्टकृत्वो भवाय दश कृत्वः पशुपते नमस् ते ।  
(अव्श्_११,२।९च्) तवेमे पञ्च पशवो विभक्ता गावो अश्वाः पुरुषा अजावयः ॥९॥  
  
(अव्श्_११,२।१०अ) तव चतस्रः प्रदिशस् तव द्यौस् तव पृथिवी तवेदम् उग्रोर्व् अन्तरिक्षम् ।  
(अव्श्_११,२।१०च्) तवेदं सर्वम् आत्मन्वद् यत् प्राणत् पृथिवीम् अनु ॥१०॥ {५}  
  
(अव्श्_११,२।११अ) उरुः कोशो वसुधानस् तवायं यस्मिन्न् इमा विश्वा भुवनान्य् अन्तः ।  
(अव्श्_११,२।११च्) स नो मृड पशुपते नमस् ते परः क्रोष्टारो अभिभाः श्वानः परो यन्त्व् अघरुदो विकेश्यः ॥११॥  
  
(अव्श्_११,२।१२अ) धनुर् बिभर्षि हरितं हिरण्ययं सहस्रघ्निं शतवधं शिखण्डिन् ।  
(अव्श्_११,२।१२च्) रुद्रस्येषुश् चरति देवहेतिस् तस्यै नमो यतमस्यां दिशीतः ॥१२॥  
  
(अव्श्_११,२।१३अ) यो ऽभियातो निलयते त्वां रुद्र निचिकीर्षति ।  
(अव्श्_११,२।१३च्) पश्चाद् अनुप्रयुङ्क्षे तं विद्धस्य पदनीर् इव ॥१३॥  
  
(अव्श्_११,२।१४अ) भवारुद्रौ सयुजा संविदानाव् उभाव् उग्रौ चरतो वीर्याय ।  
(अव्श्_११,२।१४च्) ताभ्यां नमो यतमस्यां दिशीतः ॥१४॥  
  
(अव्श्_११,२।१५अ) नमस् ते अस्त्व् आयते नमो अस्तु परायते ।  
(अव्श्_११,२।१५च्) नमस् ते रुद्र तिष्ठत आसीनायोत ते नमः ॥१५॥  
  
(अव्श्_११,२।१६अ) नमः सायं नमः प्रातर् नमो रात्र्या नमो दिवा ।  
(अव्श्_११,२।१६च्) भवाय च शर्वाय चोभाभ्याम् अकरं नमः ॥१६॥  
  
(अव्श्_११,२।१७अ) सहस्राक्षम् अतिपश्यं पुरस्ताद् रुद्रम् अस्यन्तं बहुधा विपश्चितम् ।  
(अव्श्_११,२।१७च्) मोपाराम जिह्वयेयमानम् ॥१७॥  
  
(अव्श्_११,२।१८अ) श्यावाश्वं कृष्णम् असितं मृणन्तं भीमं रथं केशिनः पादयन्तम् ।  
(अव्श्_११,२।१८च्) पूर्वे प्रतीमो नमो अस्त्व् अस्मै ॥१८॥  
  
(अव्श्_११,२।१९अ) मा नो ऽभि स्रा मत्यं देवहेतिं मा नः क्रुधः पशुपते नमस् ते ।  
(अव्श्_११,२।१९च्) अन्यत्रास्मद् दिव्यां शाखां वि धूनु ॥१९॥  
  
(अव्श्_११,२।२०अ) मा नो हिंसीर् अधि नो ब्रूहि परि णो वृङ्धि मा क्रुधः ।  
(अव्श्_११,२।२०च्) मा त्वया सम् अरामहि ॥२०॥ {६}  
  
(अव्श्_११,२।२१अ) मा नो गोषु पुरुषेषु मा गृधो नो अजाविषु ।  
(अव्श्_११,२।२१च्) अन्यत्रोग्र वि वर्तय पियारूणां प्रजां जहि ॥२१॥  
  
(अव्श्_११,२।२२अ) यस्य तक्मा कासिका हेतिर् एकम् अश्वस्येव वृषणः क्रन्द एति ।  
(अव्श्_११,२।२२च्) अभिपूर्वं निर्णयते नमो अस्त्व् अस्मै ॥२२॥  
  
(अव्श्_११,२।२३अ) यो ऽन्तरिक्षे तिष्ठति विष्टभितो ऽयज्वनः प्रमृणन् देवपीयून् ।  
(अव्श्_११,२।२३च्) तस्मै नमो दशभिः शक्वरीभिः ॥२३॥  
  
(अव्श्_११,२।२४अ) तुभ्यम् आरण्याः पशवो मृगा वने हिता हंसाः सुपर्णाः शकुना वयांसि ।  
(अव्श्_११,२।२४च्) तव यक्षं पशुपते अप्स्व् अन्तस् तुभ्यं क्षरन्ति दिव्या आपो वृधे ॥२४॥  
  
(अव्श्_११,२।२५अ) शिंशुमारा अजगराः पुरीकया जषा मत्स्या रजसा येभ्यो अस्यसि ।  
(अव्श्_११,२।२५च्) न ते दूरं न परिष्ठास्ति ते भव सद्यः सर्वां परि पश्यसि भूमिं पूर्वस्माद् धंस्य् उत्तरस्मिन्त् समुद्रे ॥२५॥  
  
(अव्श्_११,२।२६अ) मा नो रुद्र तक्मना मा विषेण मा नः सं स्रा दिव्येनाग्निना ।  
(अव्श्_११,२।२६च्) अन्यत्रास्मद् विद्युतं पातयैताम् ॥२६॥  
  
(अव्श्_११,२।२७अ) भवो दिवो भव ईशे पृथिव्या भव आ पप्र उर्व् अन्तरिक्षम् ।  
(अव्श्_११,२।२७च्) तस्यै नमो यतमस्यां दिशीतः ॥२७॥  
  
(अव्श्_११,२।२८अ) भव राजन् यजमानाय मृड पशूनां हि पशुपतिर् बभूथ ।  
(अव्श्_११,२।२८च्) यः श्रद्दधाति सन्ति देवा इति चतुष्पदे द्विपदे ऽस्य मृड ॥२८॥  
  
(अव्श्_११,२।२९अ) मा नो महान्तम् उत मा नो अर्भकं मा नो वहन्तम् उत मा नो वक्ष्यतः ।  
(अव्श्_११,२।२९च्) मा नो हिंसीः पितरं मातरं च स्वां तन्वं रुद्र मा रीरिषो नः ॥२९॥  
  
(अव्श्_११,२।३०अ) रुद्रस्यैलबकारेभ्यो ऽसंसूक्तगिलेभ्यः ।  
(अव्श्_११,२।३०च्) इदं महास्येभ्यः श्वभ्यो अकरं नमः ॥३०॥  
  
(अव्श्_११,२।३१अ) नमस् ते घोषिणीभ्यो नमस् ते केशिनीभ्यः ।  
(अव्श्_११,२।३१च्) नमो नमस्कृताभ्यो नमः सम्भुञ्जतीभ्यः ।  
(अव्श्_११,२।३१ए) नमस् ते देव सेनाभ्यः स्वस्ति नो अभयं च नः ॥३१॥ {७}  
  
  
(अव्श्_११,३।१अ) तस्यौदनस्य बृहस्पतिः शिरो ब्रह्म मुखम् ॥१॥  
  
(अव्श्_११,३।२अ) द्यावापृथिवी श्रोत्रे सूर्याचन्द्रमसाव् अक्षिणी सप्तऋषयः प्राणापानाः ॥२॥  
  
(अव्श्_११,३।३अ) चक्षुर् मुसलं काम उलूखलम् ॥३॥  
  
(अव्श्_११,३।४अ) दितिः शूर्पम् अदितिः शूर्पग्राही वातो ऽपाविनक् ॥४॥  
  
(अव्श्_११,३।५अ) अश्वाः कणा गावस् तण्डुला मशकास् तुषाः ॥५॥  
  
(अव्श्_११,३।६अ) कब्रु फलीकरणाः शरो ऽभ्रम् ॥६॥  
  
(अव्श्_११,३।७अ) श्यामम् अयो ऽस्य मांसानि लोहितम् अस्य लोहितम् ॥७॥  
  
(अव्श्_११,३।८अ) त्रपु भस्म हरितं वर्णः पुष्करम् अस्य गन्धः ॥८॥  
  
(अव्श्_११,३।९अ) खलः पात्रं स्फ्याव् अंसाव् ईषे अनूक्ये ॥९॥  
  
(अव्श्_११,३।१०अ) आन्त्राणि जत्रवो गुदा वरत्राः ॥१०॥  
  
(अव्श्_११,३।११अ) इयम् एव पृथिवी कुम्भी भवति राध्यमानस्यौदनस्य द्यौर् अपिधानम् ॥११॥  
  
(अव्श्_११,३।१२अ) सीताः पर्शवः सिकता ऊबध्यम् ॥१२॥  
  
(अव्श्_११,३।१३अ) ऋतं हस्तावनेजनं कुल्योपसेचनम् ॥१३॥  
  
(अव्श्_११,३।१४अ) ऋचा कुम्भ्य् अधिहितार्त्विज्येन प्रेषिता ॥१४॥  
  
(अव्श्_११,३।१५अ) ब्रह्मणा परिगृहीता साम्ना पर्यूढा ॥१५॥  
  
(अव्श्_११,३।१६अ) बृहद् आयवनं रथन्तरं दर्विः ॥१६॥  
  
(अव्श्_११,३।१७अ) ऋतवः पक्तार आर्तवाः सम् इन्धते ॥१७॥  
  
(अव्श्_११,३।१८अ) चरुं पञ्चबिलम् उखं घर्मो ऽभीन्धे ॥१८॥ [नोते चोर्रिगेन्द एद्। श्प्प्]  
(अव्श्_११,३।१९अ) ओदनेन यज्ञवतः सर्वे लोकाः समाप्याः ॥१९॥  
  
(अव्श्_११,३।२०अ) यस्मिन्त् समुद्रो द्यौर् भूमिस् त्रयो ऽवरपरं श्रिताः ॥२०॥  
  
(अव्श्_११,३।२१अ) यस्य देवा अकल्पन्तोच्छिष्टे षड् अशीतयः ॥२१॥  
  
(अव्श्_११,३।२२अ) तं त्वौदनस्य पृछामि यो अस्य महिमा महान् ॥२२॥  
  
(अव्श्_११,३।२३अ) स य ओदनस्य महिमानं विद्यात् ॥२३॥  
  
(अव्श्_११,३।२४अ) नाल्प इति ब्रूयान् नानुपसेचन इति नेदं च किं चेति ॥२४॥  
  
(अव्श्_११,३।२५अ) यावद् दाताभिमनस्येत तन् नाति वदेत् ॥२५॥  
  
(अव्श्_११,३।२६अ) ब्रह्मवादिनो वदन्ति पराञ्चम् ओदनं प्राशी३ः प्रत्यञ्चा३म् इति ॥२६॥  
  
(अव्श्_११,३।२७अ) त्वम् ओदनं प्राशी३स् त्वाम् ओदना३ इति ॥२७॥  
  
(अव्श्_११,३।२८अ) पराञ्चं चैनं प्राशीः प्राणास् त्वा हास्यन्तीत्य् एनम् आह ॥२८॥  
  
(अव्श्_११,३।२९अ) प्रत्यञ्चं चैनं प्राशीर् अपानास् त्वा हास्यन्तीत्य् एनम् आह ॥२९॥  
  
(अव्श्_११,३।३०अ) नैवाहम् ओदनं न माम् ओदनः ॥३०॥  
  
(अव्श्_११,३।३१अ) ओदन एवौदनं प्राशीत् ॥३१॥ {८}  
  
  
  
(अव्श्_११,३।३२[४।१]अ) ततश् चैनम् अन्येन शीर्ष्णा प्राशीर् येन चैतं पूर्व ऋषयः प्राश्नन् ।  
(अव्श्_११,३।३२[४।१]ब्) ज्येष्ठतस् ते प्रजा मरिष्यतीत्य् एनम् आह ।  
(अव्श्_११,३।३२[४।१]च्) तं वा अहं नार्वाञ्चं न पराञ्चं न प्रत्यञ्चम् ।  
(अव्श्_११,३।३२[४।१]द्) बृहस्पतिना शीर्ष्णा ।  
(अव्श्_११,३।३२[४।१]ए) तेनैनं प्राशिषं तेनैनम् अजीगमम् ।  
(अव्श्_११,३।३२[४।१]ड़्) एष वा ओदनः सर्वाङ्गः सर्वपरुः सर्वतनूः ।  
(अव्श्_११,३।३२[४।१]ग्) सर्वाङ्ग एव सर्वपरुः सर्वतनूः सं भवति य एवं वेद ॥३२॥ [१]  
  
(अव्श्_११,३।३३[४।२]अ) ततश् चैनम् अन्याभ्यां श्रोत्राभ्यां प्राशीर् याभ्यां चैतं पूर्व ऋषयः प्राश्नन् ।  
(अव्श्_११,३।३३[४।२]ब्) बधिरो भविष्यसीत्य् एनम् आह ।  
(अव्श्_११,३।३३[४।२]च्) तं वा अहं नार्वाञ्चं न पराञ्चं न प्रत्यञ्चम् ।  
(अव्श्_११,३।३३[४।२]द्) द्यावापृथिवीभ्यां श्रोत्राभ्याम् ।  
(अव्श्_११,३।३३[४।२]ए) ताभ्याम् एनं प्राशिषं ताभ्याम् एनम् अजीगमम् ।  
(अव्श्_११,३।३३[४।२]ड़्) एष वा ओदनः सर्वाङ्गः सर्वपरुः सर्वतनूः ।  
(अव्श्_११,३।३३[४।२]ग्) सर्वाङ्ग एव सर्वपरुः सर्वतनूः सं भवति य एवं वेद ॥३३॥ [२]  
  
(अव्श्_११,३।३४[४।३]अ) ततश् चैनम् अन्याभ्याम् अक्षीभ्यां प्राशीर् याभ्यां चैतं पूर्व ऋषयः प्राश्नन् ।  
(अव्श्_११,३।३४[४।३]ब्) अन्धो भविष्यसीत्य् एनम् आह ।  
(अव्श्_११,३।३४[४।३]च्) तं वा अहं नार्वाञ्चं न पराञ्चं न प्रत्यञ्चम् ।  
(अव्श्_११,३।३४[४।३]द्) सूर्याचन्द्रमसाभ्याम् अक्षीभ्याम् ।  
(अव्श्_११,३।३४[४।३]ए) ताभ्याम् एनं प्राशिषं ताभ्याम् एनम् अजीगमम् ।  
(अव्श्_११,३।३४[४।३]ड़्) एष वा ओदनः सर्वाङ्गः सर्वपरुः सर्वतनूः ।  
(अव्श्_११,३।३४[४।३]ग्) सर्वाङ्ग एव सर्वपरुः सर्वतनूः सं भवति य एवं वेद ॥३४॥ [३]  
  
(अव्श्_११,३।३५[४।४]अ) ततश् चैनम् अन्येन मुखेन प्राशीर् येन चैतं पूर्व ऋषयः प्राश्नन् ।  
(अव्श्_११,३।३५[४।४]ब्) मुखतस् ते प्रजा मरिष्यतीत्य् एनम् आह ।  
(अव्श्_११,३।३५[४।४]च्) तं वा अहं नार्वाञ्चं न पराञ्चं न प्रत्यञ्चम् ।  
(अव्श्_११,३।३५[४।४]द्) ब्रह्मणा मुखेन ।  
(अव्श्_११,३।३५[४।४]ए) तेनैनं प्राशिषं तेनैनम् अजीगमम् ।  
(अव्श्_११,३।३५[४।४]ड़्) एष वा ओदनः सर्वाङ्गः सर्वपरुः सर्वतनूः ।  
(अव्श्_११,३।३५[४।४]ग्) सर्वाङ्ग एव सर्वपरुः सर्वतनूः सं भवति य एवं वेद ॥३५॥ [४]  
  
(अव्श्_११,३।३६[४।५]अ) ततश् चैनम् अन्यया जिह्वया प्राशीर् यया चैतं पूर्व ऋषयः प्राश्नन् ।  
(अव्श्_११,३।३६[४।५]ब्) जिह्वा ते मरिष्यतीत्य् एनम् आह ।  
(अव्श्_११,३।३६[४।५]च्) तं वा अहं नार्वाञ्चं न पराञ्चं न प्रत्यञ्चम् ।  
(अव्श्_११,३।३६[४।५]द्) अग्नेर् जिह्वया ।  
(अव्श्_११,३।३६[४।५]ए) तयैनं प्राशिषं तयैनम् अजीगमम् ।  
(अव्श्_११,३।३६[४।५]ड़्) एष वा ओदनः सर्वाङ्गः सर्वपरुः सर्वतनूः ।  
(अव्श्_११,३।३६[४।५]ग्) सर्वाङ्ग एव सर्वपरुः सर्वतनूः सं भवति य एवं वेद ॥३६॥ [५]  
  
(अव्श्_११,३।३७[४।६]अ) ततश् चैनम् अन्यैर् दन्तैः प्राशीर् यैश् चैतं पूर्व ऋषयः प्राश्नन् ।  
(अव्श्_११,३।३७[४।६]ब्) दन्तास् ते शत्स्यन्तीत्य् एनम् आह ।  
(अव्श्_११,३।३७[४।६]च्) तं वा अहं नार्वाञ्चं न पराञ्चं न प्रत्यञ्चम् ।  
(अव्श्_११,३।३७[४।६]द्) ऋतुभिर् दन्तैः ।  
(अव्श्_११,३।३७[४।६]ए) तैर् एनं प्राशिषं तैर् एनम् अजीगमम् ।  
(अव्श्_११,३।३७[४।६]ड़्) एष वा ओदनः सर्वाङ्गः सर्वपरुः सर्वतनूः ।  
(अव्श्_११,३।३७[४।६]ग्) सर्वाङ्ग एव सर्वपरुः सर्वतनूः सं भवति य एवं वेद ॥३७॥ [६]  
  
(अव्श्_११,३।३८[४।७]अ) ततश् चैनम् अन्यैः प्राणापानैः प्राशीर् यैश् चैतं पूर्व ऋषयः प्राश्नन् ।  
(अव्श्_११,३।३८[४।७]ब्) प्राणापानास् त्वा हास्यन्तीत्य् एनम् आह ।  
(अव्श्_११,३।३८[४।७]च्) तं वा अहं नार्वाञ्चं न पराञ्चं न प्रत्यञ्चम् ।  
(अव्श्_११,३।३८[४।७]द्) सप्तऋषिभिः प्राणापानैः ।  
(अव्श्_११,३।३८[४।७]ए) तैर् एनं प्राशिषं तैर् एनम् अजीगमम् ।  
(अव्श्_११,३।३८[४।७]ड़्) एष वा ओदनः सर्वाङ्गः सर्वपरुः सर्वतनूः ।  
(अव्श्_११,३।३८[४।७]ग्) सर्वाङ्ग एव सर्वपरुः सर्वतनूः सं भवति य एवं वेद ॥३८॥ [७]  
  
(अव्श्_११,३।३९[४।८]अ) ततश् चैनम् अन्येन व्यचसा प्राशीर् येन चैतं पूर्व ऋषयः प्राश्नन् ।  
(अव्श्_११,३।३९[४।८]ब्) राजयक्ष्मस् त्वा हनिष्यतीत्य् एनम् आह ।  
(अव्श्_११,३।३९[४।८]च्) तं वा अहं नार्वाञ्चं न पराञ्चं न प्रत्यञ्चम् ।  
(अव्श्_११,३।३९[४।८]द्) अन्तरिक्षेण व्यचसा ।  
(अव्श्_११,३।३९[४।८]ए) तेनैनं प्राशिषं तेनैनम् अजीगमम् ।  
(अव्श्_११,३।३९[४।८]ड़्) एष वा ओदनः सर्वाङ्गः सर्वपरुः सर्वतनूः ।  
(अव्श्_११,३।३९[४।८]ग्) सर्वाङ्ग एव सर्वपरुः सर्वतनूः सं भवति य एवं वेद ॥३९॥ [८]  
  
(अव्श्_११,३।४०[४।९]अ) ततश् चैनम् अन्येन पृष्ठेन प्राशीर् येन चैतं पूर्व ऋषयः प्राश्नन् ।  
(अव्श्_११,३।४०[४।९]ब्) विद्युत् त्वा हनिष्यतीत्य् एनम् आह ।  
(अव्श्_११,३।४०[४।९]च्) तं वा अहं नार्वाञ्चं न पराञ्चं न प्रत्यञ्चम् ।  
(अव्श्_११,३।४०[४।९]द्) दिवा पृष्ठेन ।  
(अव्श्_११,३।४०[४।९]ए) तेनैनं प्राशिषं तेनैनम् अजीगमम् ।  
(अव्श्_११,३।४०[४।९]ड़्) एष वा ओदनः सर्वाङ्गः सर्वपरुः सर्वतनूः ।  
(अव्श्_११,३।४०[४।९]ग्) सर्वाङ्ग एव सर्वपरुः सर्वतनूः सं भवति य एवं वेद ॥४०॥ [९]  
  
(अव्श्_११,३।४१[४।१०]अ) ततश् चैनम् अन्येनोरसा प्राशीर् येन चैतं पूर्व ऋषयः प्राश्नन् ।  
(अव्श्_११,३।४१[४।१०]ब्) कृष्या न रात्स्यसीत्य् एनम् आह ।  
(अव्श्_११,३।४१[४।१०]च्) तं वा अहं नार्वाञ्चं न पराञ्चं न प्रत्यञ्चम् ।  
(अव्श्_११,३।४१[४।१०]द्) पृथिव्योरसा ।  
(अव्श्_११,३।४१[४।१०]ए) तेनैनं प्राशिषं तेनैनम् अजीगमम् ।  
(अव्श्_११,३।४१[४।१०]ड़्) एष वा ओदनः सर्वाङ्गः सर्वपरुः सर्वतनूः ।  
(अव्श्_११,३।४१[४।१०]ग्) सर्वाङ्ग एव सर्वपरुः सर्वतनूः सं भवति य एवं वेद ॥४१॥ [१०]  
  
(अव्श्_११,३।४२[४।११]अ) ततश् चैनम् अन्येनोदरेण प्राशीर् येन चैतं पूर्व ऋषयः प्राश्नन् ।  
(अव्श्_११,३।४२[४।११]ब्) उदरदारस् त्वा हनिष्यतीत्य् एनम् आह ।  
(अव्श्_११,३।४२[४।११]च्) तं वा अहं नार्वाञ्चं न पराञ्चं न प्रत्यञ्चम् ।  
(अव्श्_११,३।४२[४।११]द्) सत्येनोदरेण ।  
(अव्श्_११,३।४२[४।११]ए) तेनैनं प्राशिषं तेनैनम् अजीगमम् ।  
(अव्श्_११,३।४२[४।११]ड़्) एष वा ओदनः सर्वाङ्गः सर्वपरुः सर्वतनूः ।  
(अव्श्_११,३।४२[४।११]ग्) सर्वाङ्ग एव सर्वपरुः सर्वतनूः सं भवति य एवं वेद ॥४२॥ [११]  
  
(अव्श्_११,३।४३[४।१२]अ) ततश् चैनम् अन्येन वस्तिना प्राशीर् येन चैतं पूर्व ऋषयः प्राश्नन् ।  
(अव्श्_११,३।४३[४।१२]ब्) अप्सु मरिष्यसीत्य् एनम् आह ।  
(अव्श्_११,३।४३[४।१२]च्) तं वा अहं नार्वाञ्चं न पराञ्चं न प्रत्यञ्चम् ।  
(अव्श्_११,३।४३[४।१२]द्) समुद्रेण वस्तिना ।  
(अव्श्_११,३।४३[४।१२]ए) तेनैनं प्राशिषं तेनैनम् अजीगमम् ।  
(अव्श्_११,३।४३[४।१२]ड़्) एष वा ओदनः सर्वाङ्गः सर्वपरुः सर्वतनूः ।  
(अव्श्_११,३।४३[४।१२]ग्) सर्वाङ्ग एव सर्वपरुः सर्वतनूः सं भवति य एवं वेद ॥४३॥ [१२]  
  
(अव्श्_११,३।४४[४।१३]अ) ततश् चैनम् अन्याभ्याम् ऊरुभ्यां प्राशीर् याभ्यां चैतं पूर्व ऋषयः प्राश्नन् ।  
(अव्श्_११,३।४४[४।१३]ब्) ऊरू ते मरिष्यत इत्य् एनम् आह ।  
(अव्श्_११,३।४४[४।१३]च्) तं वा अहं नार्वाञ्चं न पराञ्चं न प्रत्यञ्चम् ।  
(अव्श्_११,३।४४[४।१३]द्) मित्रावरुणयोर् ऊरुभ्याम् ।  
(अव्श्_११,३।४४[४।१३]ए) ताभ्याम् एनं प्राशिषं ताभ्याम् एनम् अजीगमम् ।  
(अव्श्_११,३।४४[४।१३]ड़्) एष वा ओदनः सर्वाङ्गः सर्वपरुः सर्वतनूः ।  
(अव्श्_११,३।४४[४।१३]ग्) सर्वाङ्ग एव सर्वपरुः सर्वतनूः सं भवति य एवं वेद ॥४४॥ [१३]  
  
(अव्श्_११,३।४५[४।१४]अ) ततश् चैनम् अन्याभ्याम् अष्ठीवद्भ्यां प्राशीर् याभ्यां चैतं पूर्व ऋषयः प्राश्नन् ।  
(अव्श्_११,३।४५[४।१४]ब्) स्रामो भविष्यसीत्य् एनम् आह ।  
(अव्श्_११,३।४५[४।१४]च्) तं वा अहं नार्वाञ्चं न पराञ्चं न प्रत्यञ्चम् ।  
(अव्श्_११,३।४५[४।१४]द्) त्वष्टुर् अष्ठीवद्भ्याम् ।  
(अव्श्_११,३।४५[४।१४]ए) ताभ्याम् एनं प्राशिषं ताभ्याम् एनम् अजीगमम् ।  
(अव्श्_११,३।४५[४।१४]ड़्) एष वा ओदनः सर्वाङ्गः सर्वपरुः सर्वतनूः ।  
(अव्श्_११,३।४५[४।१४]ग्) सर्वाङ्ग एव सर्वपरुः सर्वतनूः सं भवति य एवं वेद ॥४५॥ [१४]  
  
(अव्श्_११,३।४६[४।१५]अ) ततश् चैनम् अन्याभ्यां पादाभ्यां प्राशीर् याभ्यां चैतं पूर्व ऋषयः प्राश्नन् ।  
(अव्श्_११,३।४६[४।१५]ब्) बहुचारी भविष्यसीत्य् एनम् आह ।  
(अव्श्_११,३।४६[४।१५]च्) तं वा अहं नार्वाञ्चं न पराञ्चं न प्रत्यञ्चम् ।  
(अव्श्_११,३।४६[४।१५]द्) अश्विनोः पादाभ्याम् ।  
(अव्श्_११,३।४६[४।१५]ए) ताभ्याम् एनं प्राशिषं ताभ्याम् एनम् अजीगमम् ।  
(अव्श्_११,३।४६[४।१५]ड़्) एष वा ओदनः सर्वाङ्गः सर्वपरुः सर्वतनूः ।  
(अव्श्_११,३।४६[४।१५]ग्) सर्वाङ्ग एव सर्वपरुः सर्वतनूः सं भवति य एवं वेद ॥४६॥ [१५]  
  
(अव्श्_११,३।४७[४।१६]अ) ततश् चैनम् अन्याभ्यां प्रपदाभ्यां प्राशीर् याभ्यां चैतं पूर्व ऋषयः प्राश्नन् ।  
(अव्श्_११,३।४७[४।१६]ब्) सर्पस् त्वा हनिष्यतीत्य् एनम् आह ।  
(अव्श्_११,३।४७[४।१६]च्) तं वा अहं नार्वाञ्चं न पराञ्चं न प्रत्यञ्चम् ।  
(अव्श्_११,३।४७[४।१६]द्) सवितुः प्रपदाभ्याम् ।  
(अव्श्_११,३।४७[४।१६]ए) ताभ्याम् एनं प्राशिषं ताभ्याम् एनम् अजीगमम् ।  
(अव्श्_११,३।४७[४।१६]ड़्) एष वा ओदनः सर्वाङ्गः सर्वपरुः सर्वतनूः ।  
(अव्श्_११,३।४७[४।१६]ग्) सर्वाङ्ग एव सर्वपरुः सर्वतनूः सं भवति य एवं वेद ॥४७॥ [१६]  
  
(अव्श्_११,३।४८[४।१७]अ) ततश् चैनम् अन्याभ्यां हस्ताभ्यां प्राशीर् याभ्यां चैतं पूर्व ऋषयः प्राश्नन् ।  
(अव्श्_११,३।४८[४।१७]ब्) ब्राह्मणं हनिष्यसीत्य् एनम् आह ।  
(अव्श्_११,३।४८[४।१७]च्) तं वा अहं नार्वाञ्चं न पराञ्चं न प्रत्यञ्चम् ।  
(अव्श्_११,३।४८[४।१७]द्) ऋतस्य हस्ताभ्याम् ।  
(अव्श्_११,३।४८[४।१७]ए) ताभ्याम् एनं प्राशिषं ताभ्याम् एनम् अजीगमम् ।  
(अव्श्_११,३।४८[४।१७]ड़्) एष वा ओदनः सर्वाङ्गः सर्वपरुः सर्वतनूः ।  
(अव्श्_११,३।४८[४।१७]ग्) सर्वाङ्ग एव सर्वपरुः सर्वतनूः सं भवति य एवं वेद ॥४८॥ [१७]  
  
(अव्श्_११,३।४९[४।१८]अ) ततश् चैनम् अन्यया प्रतिष्ठया प्राशीर् यया चैतं पूर्व ऋषयः प्राश्नन् ।  
(अव्श्_११,३।४९[४।१८]ब्) अप्रतिष्ठानो ऽनायतनो मरिष्यसीत्य् एनम् आह ।  
(अव्श्_११,३।४९[४।१८]च्) तं वा अहं नार्वाञ्चं न पराञ्चं न प्रत्यञ्चम् ।  
(अव्श्_११,३।४९[४।१८]द्) सत्ये प्रतिष्ठाय ।  
(अव्श्_११,३।४९[४।१८]ए) तयैनं प्राशिषं तयैनम् अजीगमम् ।  
(अव्श्_११,३।४९[४।१८]ड़्) एष वा ओदनः सर्वाङ्गः सर्वपरुः सर्वतनूः ।  
(अव्श्_११,३।४९[४।१८]ग्) सर्वाङ्ग एव सर्वपरुः सर्वतनूः सं भवति य एवं वेद ॥४९॥ [१८] {९}  
  
  
  
(अव्श्_११,३।५०[५।१]अ) एतद् वै ब्रध्नस्य विष्टपं यद् ओदनः ॥५०॥ [१]  
  
(अव्श्_११,३।५१[५।२]अ) ब्रध्नलोको भवति ब्रध्नस्य विष्टपि श्रयते य एवं वेद ॥५१॥ [२]  
  
(अव्श्_११,३।५२[५।३]अ) एतस्माद् वा ओदनात् त्रयस्त्रिंशतं लोकान् निर् अमिमीत प्रजापतिः ॥५२॥ [३]  
  
(अव्श्_११,३।५३[५।४]अ) तेषां प्रज्ञानाय यज्ञम् असृजत ॥५३॥ [४]  
  
(अव्श्_११,३।५४[५।५]अ) स य एवं विदुष उपद्रष्टा भवति प्राणं रुणद्धि ॥५४॥ [५]  
  
(अव्श्_११,३।५५[५।६]अ) न च प्राणं रुणद्धि सर्वज्यानिं जीयते ॥५५॥ [६]  
  
(अव्श्_११,३।५६[५।७]अ) न च सर्वज्यानिं जीयते पुरैनं जरसः प्राणो जहाति ॥५६॥ [७] {१०}  
  
  
  
(अव्श्_११,४[६]।१अ) प्राणाय नमो यस्य सर्वम् इदं वशे ।  
(अव्श्_११,४[६]।१च्) यो भूतः सर्वस्येश्वरो यस्मिन्त् सर्वं प्रतिष्ठितम् ॥१॥  
  
(अव्श्_११,४[६]।२अ) नमस् ते प्राण क्रन्दाय नमस् ते स्तनयित्नवे ।  
(अव्श्_११,४[६]।२च्) नमस् ते प्राण विद्युते नमस् ते प्राण वर्षते ॥२॥  
  
(अव्श्_११,४[६]।३अ) यत् प्राण स्तनयित्नुनाभिक्रन्दत्य् ओषधीः ।  
(अव्श्_११,४[६]।३च्) प्र वीयन्ते गर्भान् दधते ऽथो बह्वीर् वि जायन्ते ॥३॥  
  
(अव्श्_११,४[६]।४अ) यत् प्राण ऋताव् आगते ऽभिक्रन्दत्य् ओषधीः ।  
(अव्श्_११,४[६]।४च्) सर्वं तदा प्र मोदते यत् किं च भूम्याम् अधि ॥४॥  
(अव्श्_११,४[६]।५अ) यदा प्राणो अभ्यवर्षीद् वर्षेण पृथिवीं महीम् ।  
(अव्श्_११,४[६]।५च्) पशवस् तत् प्र मोदन्ते महो वै नो भविष्यति ॥५॥  
  
(अव्श्_११,४[६]।६अ) अभिवृष्टा ओषधयः प्राणेन सम् अवादिरन् ।  
(अव्श्_११,४[६]।६च्) आयुर् वै नः प्रातीतरः सर्वा नः सुरभीर् अकः ॥६॥  
  
(अव्श्_११,४[६]।७अ) नमस् ते अस्त्व् आयते नमो अस्तु परायते ।  
(अव्श्_११,४[६]।७च्) नमस् ते प्राण तिष्ठत आसीनायोत ते नमः ॥७॥  
  
(अव्श्_११,४[६]।८अ) नमस् ते प्राण प्राणते नमो अस्त्व् अपानते ।  
(अव्श्_११,४[६]।८च्) पराचीनाय ते नमः प्रतीचीनाय ते नमः सर्वस्मै त इदं नमः ॥८॥  
  
(अव्श्_११,४[६]।९अ) या ते प्राण प्रिया तनूर् यो ते प्राण प्रेयसी ।  
(अव्श्_११,४[६]।९च्) अथो यद् भेषजं तव तस्य नो धेहि जीवसे ॥९॥  
(अव्श्_११,४[६]।१०अ) प्राणः प्रजा अनु वस्ते पिता पुत्रम् इव प्रियम् ।  
(अव्श्_११,४[६]।१०च्) प्राणो ह सर्वस्येश्वरो यच् च प्राणति यच् च न ॥१०॥ {११}  
  
(अव्श्_११,४[६]।११अ) प्राणो मृत्युः प्राणस् तक्मा प्राणं देवा उपासते ।  
(अव्श्_११,४[६]।११च्) प्राणो ह सत्यवादिनम् उत्तमे लोक आ दधत् ॥११॥  
  
(अव्श्_११,४[६]।१२अ) प्राणो विराट् प्राणो देष्ट्री प्राणं सर्व उपासते ।  
(अव्श्_११,४[६]।१२च्) प्राणो ह सूर्यश् चन्द्रमाः प्राणम् आहुः प्रजापतिम् ॥१२॥  
  
(अव्श्_११,४[६]।१३अ) प्राणापानौ व्रीहियवाव् अनड्वान् प्राण उच्यते ।  
(अव्श्_११,४[६]।१३च्) यवे ह प्राण आहितो ऽपानो व्रीहिर् उच्यते ॥१३॥  
  
(अव्श्_११,४[६]।१४अ) अपानति प्राणति पुरुषो गर्भे अन्तरा ।  
(अव्श्_११,४[६]।१४च्) यदा त्वं प्राण जिन्वस्य् अथ स जायते पुनः ॥१४॥  
  
(अव्श्_११,४[६]।१५अ) प्राणम् आहुर् मातरिश्वानं वातो ह प्राण उच्यते ।  
(अव्श्_११,४[६]।१५च्) प्राणे ह भूतं भव्यं च प्राणे सर्वं प्रतिष्ठितम् ॥१५॥  
  
(अव्श्_११,४[६]।१६अ) आथर्वणीर् आङ्गिरसीर् दैवीर् मनुष्यजा उत ।  
(अव्श्_११,४[६]।१६च्) ओषधयः प्र जायन्ते यदा त्वं प्राण जिन्वसि ॥१६॥  
  
(अव्श्_११,४[६]।१७अ) यदा प्राणो अभ्यवर्षीद् वर्षेण पृथिवीं महीम् ।  
(अव्श्_११,४[६]।१७च्) ओषधयः प्र जायन्ते ऽथो याः काश् च वीरुधः ॥१७॥  
  
(अव्श्_११,४[६]।१८अ) यस् ते प्राणेदं वेद यस्मिंश् चासि प्रतिष्ठितः ।  
(अव्श्_११,४[६]।१८च्) सर्वे तस्मै बलिं हरान् अमुष्मिंल् लोक उत्तमे ॥१८॥  
  
(अव्श्_११,४[६]।१९अ) यथा प्राण बलिहृतस् तुभ्यं सर्वाः प्रजा इमाः ।  
(अव्श्_११,४[६]।१९च्) एवा तस्मै बलिं हरान् यस् त्वा शृणवत् सुश्रवः ॥१९॥  
  
(अव्श्_११,४[६]।२०अ) अन्तर् गर्भश् चरति देवतास्व् आभूतो भूतः स उ जायते पुनः ।  
(अव्श्_११,४[६]।२०च्) स भूतो भव्यं भविष्यत् पिता पुत्रं प्र विवेशा शचीभिः ॥२०॥ {१२}  
  
(अव्श्_११,४[६]।२१अ) एकं पादं नोत् खिदति सलिलाद् धंस उच्चरन् ।  
(अव्श्_११,४[६]।२१च्) यद् अङ्ग स तम् उत्खिदेन् नैवाद्य न श्वः स्यात् ।  
(अव्श्_११,४[६]।२१ए) न रात्री नाहः स्यान् न व्य् उछेत् कदा चन ॥२१॥  
  
(अव्श्_११,४[६]।२२अ) अष्टाचक्रं वर्तत एकनेमि सहस्राक्षरं प्र पुरो नि पश्चा ।  
(अव्श्_११,४[६]।२२च्) अर्धेन विश्वं भुवनं जजान यद् अस्यार्धं कतमः स केतुः ॥२२॥  
  
(अव्श्_११,४[६]।२३अ) यो अस्य विश्वजन्मन ईशे विश्वस्य चेष्टतः ।  
(अव्श्_११,४[६]।२३च्) अन्येषु क्षिप्रधन्वने तस्मै प्राण नमो ऽस्तु ते ॥२३॥  
  
(अव्श्_११,४[६]।२४अ) यो अस्य सर्वजन्मन ईशे सर्वस्य चेष्टतः ।  
(अव्श्_११,४[६]।२४च्) अतन्द्रो ब्रह्मणा धीरः प्राणो मानु तिष्ठतु ॥२४॥  
  
(अव्श्_११,४[६]।२५अ) ऊर्ध्वः सुप्तेषु जागार ननु तिर्यङ् नि पद्यते ।  
(अव्श्_११,४[६]।२५च्) न सुप्तम् अस्य सुप्तेष्व् अनु शुश्राव कश् चन ॥२५॥  
  
(अव्श्_११,४[६]।२६अ) प्राण मा मत् पर्यावृतो न मद् अन्यो भविष्यसि ।  
(अव्श्_११,४[६]।२६च्) अपां गर्भम् इव जीवसे प्राण बध्नामि त्वा मयि ॥२६॥ {१३}  
  
  
  
(अव्श्_११,५[७]।१अ) ब्रह्मचारीष्णंश् चरति रोदसी उभे तस्मिन् देवाः सम्मनसो भवन्ति ।  
(अव्श्_११,५[७]।१च्) स दाधार पृथिवीं दिवं च स आचार्यं तपसा पिपर्ति ॥१॥  
  
(अव्श्_११,५[७]।२अ) ब्रह्मचारिणं पितरो देवजनाः पृथग् देवा अनुसंयन्ति सर्वे ।  
(अव्श्_११,५[७]।२च्) गन्धर्वा एनम् अन्व् आयन् त्रयस्त्रिंशत् त्रिशताः षट्सहस्राः सर्वान्त् स देवांस् तपसा पिपर्ति ॥२॥  
  
(अव्श्_११,५[७]।३अ) आचार्य उपनयमानो ब्रह्मचारिणं कृणुते गर्भम् अन्तः ।  
(अव्श्_११,५[७]।३च्) तं रात्रीस् तिस्र उदरे बिभर्ति तं जातं द्रष्टुम् अभिसंयन्ति देवाः ॥३॥  
  
(अव्श्_११,५[७]।४अ) इयं समित् पृथिवी द्यौर् द्वितीयोतान्तरिक्षं समिधा पृणाति ।  
(अव्श्_११,५[७]।४च्) ब्रह्मचारी समिधा मेखलया श्रमेण लोकांस् तपसा पिपर्ति ॥४॥  
  
(अव्श्_११,५[७]।५अ) पूर्वो जातो ब्रह्मणो ब्रह्मचारी घर्मं वसानस् तपसोद् अतिष्ठत् ।  
(अव्श्_११,५[७]।५च्) तस्माज् जातं ब्राह्मणं ब्रह्म ज्येष्ठं देवाश् च सर्वे अमृतेन साकम् ॥५॥  
  
(अव्श्_११,५[७]।६अ) ब्रह्मचार्य् एति समिधा समिद्धः कार्ष्णं वसानो दीक्षितो दीर्घश्मश्रुः ।  
(अव्श्_११,५[७]।६च्) स सद्य एति पूर्वस्माद् उत्तरं समुद्रं लोकान्त् सङ्गृभ्य मुहुर् आचरिक्रत् ॥६॥  
  
(अव्श्_११,५[७]।७अ) ब्रह्मचारी जनयन् ब्रह्मापो लोकं प्रजापतिं परमेष्ठिनं विराजम् ।  
(अव्श्_११,५[७]।७च्) गर्भो भूत्वामृतस्य योनाव् इन्द्रो ह भूत्वासुरांस् ततर्ह ॥७॥  
  
(अव्श्_११,५[७]।८अ) आचार्यस् ततक्ष नभसी उभे इमे उर्वी गम्भीरे पृथिवीं दिवं च ।  
(अव्श्_११,५[७]।८च्) ते रक्षति तपसा ब्रह्मचारी तस्मिन् देवाः सम्मनसो भवन्ति ॥८॥  
  
(अव्श्_११,५[७]।९अ) इमां भूमिं पृथिवीं ब्रह्मचारी भिक्षाम् आ जभार प्रथमो दिवं च ।  
(अव्श्_११,५[७]।९च्) ते कृत्वा समिधाव् उपास्ते तयोर् आर्पिता भुवनानि विश्वा ॥९॥  
  
(अव्श्_११,५[७]।१०अ) अर्वाग् अन्यः परो अन्यो दिवस् पृष्ठाद् गुहा निधी निहितौ ब्राह्मणस्य ।  
(अव्श्_११,५[७]।१०च्) तौ रक्षति तपसा ब्रह्मचारी तत् केवलं कृणुते ब्रह्म विद्वान् ॥१०॥ {१४}  
  
(अव्श्_११,५[७]।११अ) अर्वाग् अन्य इतो अन्यः पृथिव्या अग्नी समेतो नभसी अन्तरेमे ।  
(अव्श्_११,५[७]।११च्) तयोः श्रयन्ते रश्मयो ऽधि दृढास् तान् आ तिष्ठति तपसा ब्रह्मचारी ॥११॥  
  
(अव्श्_११,५[७]।१२अ) अभिक्रन्दन् स्तनयन्न् अरुणः शितिङ्गो बृहच् छेपो ऽनु भूमौ जभार ।  
(अव्श्_११,५[७]।१२च्) ब्रह्मचारी सिञ्चति सानौ रेतः पृथिव्यां तेन जीवन्ति प्रदिशश् चतस्रः ॥१२॥  
  
(अव्श्_११,५[७]।१३अ) अग्नौ सूर्ये चन्द्रमसि मातरिश्वन् ब्रह्मचार्य् अप्सु समिधम् आ दधाति ।  
(अव्श्_११,५[७]।१३च्) तासाम् अर्चींषि पृथग् अभ्रे चरन्ति तासाम् आज्यं पुरुषो वर्षम् आपः ॥१३॥  
  
(अव्श्_११,५[७]।१४अ) आचार्यो मृत्युर् वरुणः सोम ओषधयः पयः ।  
(अव्श्_११,५[७]।१४च्) जीमूता आसन्त् सत्वानस् तैर् इदं स्वर् आभृतम् ॥१४॥  
  
(अव्श्_११,५[७]।१५अ) अमा घृतं कृणुते केवलम् आचार्यो भूत्वा वरुणः ।  
(अव्श्_११,५[७]।१५च्) यद्यद् ऐछत् प्रजापतौ तद् ब्रह्मचारी प्रायछत् स्वान् मित्रो अध्य् आत्मनः ॥१५॥  
  
(अव्श्_११,५[७]।१६अ) आचार्यो ब्रह्मचारी ब्रह्मचारी प्रजापतिः ।  
(अव्श्_११,५[७]।१६च्) प्रजापतिर् वि राजति विराड् इन्द्रो ऽभवद् वशी ॥१६॥  
  
(अव्श्_११,५[७]।१७अ) ब्रह्मचर्येण तपसा राजा राष्ट्रं वि रक्षति ।  
(अव्श्_११,५[७]।१७च्) आचार्यो ब्रह्मचर्येण ब्रह्मचारिणम् इछते ॥१७॥  
  
(अव्श्_११,५[७]।१८अ) ब्रह्मचर्येण कन्या युवानं विन्दते पतिम् ।  
(अव्श्_११,५[७]।१८च्) अनड्वान् ब्रह्मचर्येणाश्वो घासं जिगीषति ॥१८॥  
  
(अव्श्_११,५[७]।१९अ) ब्रह्मचर्येण तपसा देवा मृत्युम् अपाघ्नत ।  
(अव्श्_११,५[७]।१९च्) इन्द्रो ह ब्रह्मचर्येण देवेभ्यः स्वर् आभरत् ॥१९॥  
  
(अव्श्_११,५[७]।२०अ) ओषधयो भूतभव्यम् अहोरात्रे वनस्पतिः ।  
(अव्श्_११,५[७]।२०च्) संवत्सरः सह ऋतुभिस् ते जाता ब्रह्मचारिणः ॥२०॥ {१५}  
  
(अव्श्_११,५[७]।२१अ) पार्थिवा दिव्याः पशव आरण्या ग्राम्याश् च ये ।  
(अव्श्_११,५[७]।२१च्) अपक्षाः पक्षिणश् च ये ते जाता ब्रह्मचारिणः ॥२१॥  
  
(अव्श्_११,५[७]।२२अ) पृथक् सर्वे प्राजापत्याः प्राणान् आत्मसु बिभ्रति ।  
(अव्श्_११,५[७]।२२च्) तान्त् सर्वान् ब्रह्म रक्षति ब्रह्मचारिण्य् आभृतम् ॥२२॥  
  
(अव्श्_११,५[७]।२३अ) देवानाम् एतत् परिषूतम् अनभ्यारूढं चरति रोचमानम् ।  
(अव्श्_११,५[७]।२३च्) तस्माज् जातं ब्राह्मणं ब्रह्म ज्येष्ठं देवाश् च सर्वे अमृतेन साकम् ॥२३॥  
  
(अव्श्_११,५[७]।२४अ) ब्रह्मचारी ब्रह्म भ्राजद् बिभर्ति तस्मिन् देवा अधि विश्वे समोताः ।  
(अव्श्_११,५[७]।२४च्) प्राणापानौ जनयन्न् आद् व्यानं वाचं मनो हृदयं ब्रह्म मेधाम् ॥२४॥  
  
(अव्श्_११,५[७]।२५अ) चक्षुः श्रोत्रं यशो अस्मासु धेह्य् अन्नं रेतो लोहितम् उदरम् ॥२५॥  
  
(अव्श्_११,५[७]।२६अ) तानि कल्पन् ब्रह्मचारी सलिलस्य पृष्ठे तपो ऽतिष्ठत् तप्यमानः समुद्रे ।  
(अव्श्_११,५[७]।२६च्) स स्नातो बभ्रुः पिङ्गलः पृथिव्यां बहु रोचते ॥२६॥ {१६}  
  
  
  
(अव्श्_११,६[८]।१अ) अग्निं ब्रूमो वनस्पतीन् ओषधीर् उत वीरुधः ।  
(अव्श्_११,६[८]।१च्) इन्द्रं बृहस्पतिं सूर्यं ते नो मुञ्चन्त्व् अंहसः ॥१॥  
  
(अव्श्_११,६[८]।२अ) ब्रूमो राजानं वरुणं मित्रं विष्णुम् अथो भगम् ।  
(अव्श्_११,६[८]।२च्) अंशं विवस्वन्तं ब्रूमस् ते नो मुञ्चन्त्व् अंहसः ॥२॥  
  
(अव्श्_११,६[८]।३अ) ब्रूमो देवं सवितारं धातारम् उत पूषणम् ।  
(अव्श्_११,६[८]।३च्) त्वष्टारम् अग्रियं ब्रूमस् ते नो मुञ्चन्त्व् अंहसः ॥३॥  
  
(अव्श्_११,६[८]।४अ) गन्धर्वाप्सरसो ब्रूमो अश्विना ब्रह्मणस्पतिम् ।  
(अव्श्_११,६[८]।४च्) अर्यमा नाम यो देवस् ते नो मुञ्चन्त्व् अंहसः ॥४॥  
  
(अव्श्_११,६[८]।५अ) अहोरात्रे इदं ब्रूमः सूर्याचन्द्रमसाव् उभा ।  
(अव्श्_११,६[८]।५च्) विश्वान् आदित्यान् ब्रूमस् ते नो मुञ्चन्त्व् अंहसः ॥५॥  
  
(अव्श्_११,६[८]।६अ) वातं ब्रूमः पर्जन्यम् अन्तरिक्षम् अथो दिशः ।  
(अव्श्_११,६[८]।६च्) आशाश् च सर्वा ब्रूमस् ते नो मुञ्चन्त्व् अंहसः ॥६॥  
  
(अव्श्_११,६[८]।७अ) मुञ्चन्तु मा शपथ्याद् अहोरात्रे अथो उषाः ।  
(अव्श्_११,६[८]।७च्) सोमो मा देवो मुञ्चतु यम् आहुश् चन्द्रमा इति ॥७॥  
  
(अव्श्_११,६[८]।८अ) पार्थिवा दिव्याः पशव आरण्या उत ये मृगाः ।  
(अव्श्_११,६[८]।८च्) शकुन्तान् पक्षिणो ब्रूमस् ते नो मुञ्चन्त्व् अंहसः ॥८॥  
  
(अव्श्_११,६[८]।९अ) भवाशर्वाव् इदं ब्रूमो रुद्रं पशुपतिश् च यः ।  
(अव्श्_११,६[८]।९च्) इषूर् या एषां संविद्म ता नः सन्तु सदा शिवाः ॥९॥  
  
(अव्श्_११,६[८]।१०अ) दिवं ब्रूमो नक्षत्राणि भूमिं यक्षाणि पर्वतान् ।  
(अव्श्_११,६[८]।१०च्) समुद्रा नद्यो वेशन्तास् ते नो मुञ्चन्त्व् अंहसः ॥१०॥ {१७}  
  
(अव्श्_११,६[८]।११अ) सप्तऋषीन् वा इदं ब्रूमो ऽपो देवीः प्रजापतिम् ।  
(अव्श्_११,६[८]।११च्) पितॄन् यमश्रेष्ठान् ब्रूमस् ते नो मुञ्चन्त्व् अंहसः ।११॥  
  
(अव्श्_११,६[८]।१२अ) ये देवा दिविषदो अन्तरिक्षसदश् च ये ।  
(अव्श्_११,६[८]।१२च्) पृथिव्यां शक्रा ये श्रितास् ते नो मुञ्चन्त्व् अंहसः ॥१२॥  
  
(अव्श्_११,६[८]।१३अ) आदित्या रुद्रा वसवो दिवि देवा अथर्वाणः ।  
(अव्श्_११,६[८]।१३च्) अङ्गिरसो मनीषिणस् ते नो मुञ्चन्त्व् अंहसः ॥१३॥  
  
(अव्श्_११,६[८]।१४अ) यज्ञं ब्रूमो यजमानम् ऋचः सामानि भेषजा ।  
(अव्श्_११,६[८]।१४च्) यजूंषि होत्रा ब्रूमस् ते नो मुञ्चन्त्व् अंहसः ॥१४॥  
  
(अव्श्_११,६[८]।१५अ) पञ्च राज्यानि वीरुधां सोमश्रेष्ठानि ब्रूमः ।  
(अव्श्_११,६[८]।१५च्) दर्भो भङ्गो यवः सहस् ते नो मुञ्चन्त्व् अंहसः ॥१५॥  
  
(अव्श्_११,६[८]।१६अ) अरायान् ब्रूमो रक्षांसि सर्पान् पुण्यजनान् पितॄन् ।  
(अव्श्_११,६[८]।१६च्) मृत्यून् एकशतं ब्रूमस् ते नो मुञ्चन्त्व् अंहसः ॥१६॥  
  
(अव्श्_११,६[८]।१७अ) ऋतून् ब्रूम ऋतुपतीन् आर्तवान् उत हायनान् ।  
(अव्श्_११,६[८]।१७च्) समाः संवत्सरान् मासांस् ते नो मुञ्चन्त्व् अंहसः ॥१७॥  
  
(अव्श्_११,६[८]।१८अ) एत देवा दक्षिणतः पश्चात् प्राञ्च उदेत ।  
(अव्श्_११,६[८]।१८च्) पुरस्ताद् उत्तराच् छक्रा विश्वे देवाः समेत्य ते नो मुञ्चन्त्व् अंहसः ॥१८॥  
  
(अव्श्_११,६[८]।१९अ) विश्वान् देवान् इदं ब्रूमः सत्यसन्धान् ऋतावृधः ।  
(अव्श्_११,६[८]।१९च्) विश्वाभिः पत्नीभिः सह ते नो मुञ्चन्त्व् अंहसः ॥१९॥  
  
(अव्श्_११,६[८]।२०अ) सर्वान् देवान् इदं ब्रूमः सत्यसन्धान् ऋतावृधः ।  
(अव्श्_११,६[८]।२०च्) सर्वाभिः पत्नीभिः सह ते नो मुञ्चन्त्व् अंहसः ॥२०॥  
  
(अव्श्_११,६[८]।२१अ) भूतं ब्रूमो भूतपतिं भूतानाम् उत यो वशी ।  
(अव्श्_११,६[८]।२१च्) भूतानि सर्वा सङ्गत्य ते नो मुञ्चन्त्व् अंहसः ॥२१॥  
  
(अव्श्_११,६[८]।२२अ) या देवीः पञ्च प्रदिशो ये देवा द्वादश ऋतवः ।  
(अव्श्_११,६[८]।२२च्) संवत्सरस्य ये दंष्ट्रास् ते नः सन्तु सदा शिवाः ॥२२॥  
  
(अव्श्_११,६[८]।२३अ) यन् मातली रथक्रीतम् अमृतं वेद भेषजम् ।  
(अव्श्_११,६[८]।२३च्) तद् इन्द्रो अप्सु प्रावेशयत् तद् आपो दत्त भेषजम् ॥२३॥ {१८}  
  
  
  
(अव्श्_११,७[९]।१अ) उच्छिष्टे नाम रूपं चोच्छिष्टे लोक आहितः ।  
(अव्श्_११,७[९]।१च्) उच्छिष्ट इन्द्रश् चाग्निश् च विश्वम् अन्तः समाहितम् ॥१॥  
  
(अव्श्_११,७[९]।२अ) उच्छिष्टे द्यावापृथिवी विश्वं भूतं समाहितम् ।  
(अव्श्_११,७[९]।२च्) आपः समुद्र उच्छिष्टे चन्द्रमा वात आहितः ॥२॥  
  
(अव्श्_११,७[९]।३अ) सन्न् उच्छिष्टे असंश् चोभौ मृत्युर् वाजः प्रजापतिः ।  
(अव्श्_११,७[९]।३च्) लौक्या उच्छिष्ट आयत्ता व्रश् च द्रश् चापि श्रीर् मयि ॥३॥  
  
(अव्श्_११,७[९]।४अ) दृढो दृंह स्थिरो न्यो ब्रह्म विश्वसृजो दश ।  
(अव्श्_११,७[९]।४च्) नाभिम् इव सर्वतश् चक्रम् उच्छिष्टे देवताः श्रिताः ॥४॥  
  
(अव्श्_११,७[९]।५अ) ऋक् साम यजुर् उच्छिष्ट उद्गीथः प्रस्तुतं स्तुतम् ।  
(अव्श्_११,७[९]।५च्) हिङ्कार उच्छिष्टे स्वरः साम्नो मेडिश् च तन् मयि ॥५॥  
  
(अव्श्_११,७[९]।६अ) ऐन्द्राग्नं पावमानं महानाम्नीर् महाव्रतम् ।  
(अव्श्_११,७[९]।६च्) उच्छिष्टे यज्ञस्याङ्गान्य् अन्तर् गर्भ इव मातरि ॥६॥  
  
(अव्श्_११,७[९]।७अ) राजसूयं वाजपेयम् अग्निष्टोमष् तद् अध्वरः ।  
(अव्श्_११,७[९]।७च्) अर्काश्वमेधाव् उच्छिष्टे जीवबर्हिर् मदिन्तमः ॥७॥  
  
(अव्श्_११,७[९]।८अ) अग्न्याधेयम् अथो दीक्षा कामप्रश् छन्दसा सह ।  
(अव्श्_११,७[९]।८च्) उत्सन्ना यज्ञाः सत्राण्य् उच्छिष्टे ऽधि समाहिताः ॥८॥  
  
(अव्श्_११,७[९]।९अ) अग्निहोत्रं च श्रद्धा च वषट्कारो व्रतं तपः ।  
(अव्श्_११,७[९]।९च्) दक्षिणेष्टं पूर्तं चोच्छिष्टे ऽधि समाहिताः ॥९॥  
  
(अव्श्_११,७[९]।१०अ) एकरात्रो द्विरात्रः सद्यःक्रीः प्रक्रीर् उक्थ्यः ।  
(अव्श्_११,७[९]।१०च्) ओतं निहितम् उच्छिष्टे यज्ञस्याणूनि विद्यया ॥१०॥ {१९}  
  
(अव्श्_११,७[९]।११अ) चतूरात्रः पञ्चरात्रः षड्रात्रश् चोभयः सह ।  
(अव्श्_११,७[९]।११च्) षोडशी सप्तरात्रश् चोच्छिष्टाज् जज्ञिरे सर्वे ये यज्ञा अमृते हिताः ॥११॥  
  
(अव्श्_११,७[९]।१२अ) प्रतीहारो निधनं विश्वजिच् चाभिजिच् च यः ।  
(अव्श्_११,७[९]।१२च्) साह्नातिरात्राव् उच्छिष्टे द्वादशाहो ऽपि तन् मयि ॥१२॥  
  
(अव्श्_११,७[९]।१३अ) सूनृता सन्नतिः क्षेमः स्वधोर्जामृतं सहः ।  
(अव्श्_११,७[९]।१३च्) उच्छिष्टे सर्वे प्रत्यञ्चः कामाः कामेन तातृपुः ॥१३॥  
  
(अव्श्_११,७[९]।१४अ) नव भूमीः समुद्रा उच्छिष्टे ऽधि श्रिता दिवः ।  
(अव्श्_११,७[९]।१४च्) आ सूर्यो भात्य् उच्छिष्टे ऽहोरात्रे अपि तन् मयि ॥१४॥  
(अव्श्_११,७[९]।१५अ) उपहव्यं विषूवन्तं ये च यज्ञा गुहा हिताः ।  
(अव्श्_११,७[९]।१५च्) बिभर्ति भर्ता विश्वस्योच्छिष्टो जनितुः पिता ॥१५॥  
  
(अव्श्_११,७[९]।१६अ) पिता जनितुर् उच्छिष्टो ऽसोः पौत्रः पितामहः ।  
(अव्श्_११,७[९]।१६च्) स क्षियति विश्वस्येशानो वृषा भूम्याम् अतिघ्न्यः ॥१६॥  
  
(अव्श्_११,७[९]।१७अ) ऋतं सत्यं तपो राष्ट्रं श्रमो धर्मश् च कर्म च ।  
(अव्श्_११,७[९]।१७च्) भूतं भविष्यद् उच्छिष्टे वीर्यं लक्ष्मीर् बलं बले ॥१७॥  
  
(अव्श्_११,७[९]।१८अ) समृद्धिर् ओज आकूतिः क्षत्रं राष्ट्रं षड् उर्व्यः ।  
(अव्श्_११,७[९]।१८च्) संवत्सरो ऽध्य् उच्छिष्ट इडा प्रैषा ग्रहा हविः ॥१८॥  
  
(अव्श्_११,७[९]।१९अ) चतुर्होतार आप्रियश् चातुर्मास्यानि नीविदः ।  
(अव्श्_११,७[९]।१९च्) उच्छिष्टे यज्ञा होत्राः पशुबन्धास् तद् इष्टयः ॥१९॥  
  
(अव्श्_११,७[९]।२०अ) अर्धमासाश् च मासाश् चार्तवा ऋतुभिः सह ।  
(अव्श्_११,७[९]।२०च्) उच्छिष्टे घोषिणीर् आप स्तनयित्नुः श्रुतिर् मही ॥२०॥ {२०}  
  
(अव्श्_११,७[९]।२१अ) शर्कराः सिकता अश्मान ओषधयो वीरुधस् तृणा ।  
(अव्श्_११,७[९]।२१च्) अभ्राणि विद्युतो वर्षम् उच्छिष्टे संश्रिता श्रिता ॥२१॥  
  
(अव्श्_११,७[९]।२२अ) राद्धिः प्राप्तिः समाप्तिर् व्याप्तिर् मह एधतुः ।  
(अव्श्_११,७[९]।२२च्) अत्याप्तिर् उच्छिष्टे भूतिश् चाहिता निहिता हिता ॥२२॥  
  
(अव्श्_११,७[९]।२३अ) यच् च प्राणति प्राणेन यच् च पश्यति चक्षुषा ।  
(अव्श्_११,७[९]।२३च्) उच्छिष्टाज् जज्ञिरे सर्वे दिवि देवा दिविश्रितः ॥२३॥  
  
(अव्श्_११,७[९]।२४अ) ऋचः सामानि छन्दांसि पुराणं यजुषा सह ।  
(अव्श्_११,७[९]।२४च्) उच्छिष्टाज् जज्ञिरे सर्वे दिवि देवा दिविश्रितः ॥२४॥  
  
(अव्श्_११,७[९]।२५अ) प्राणापानौ चक्षुः श्रोत्रम् अक्षितिश् च क्षितिश् च या ।  
(अव्श्_११,७[९]।२५च्) उच्छिष्टाज् जज्ञिरे सर्वे दिवि देवा दिविश्रितः ॥२५॥  
  
(अव्श्_११,७[९]।२६अ) आनन्दा मोदाः प्रमुदो ऽभीमोदमुदश् च ये ।  
(अव्श्_११,७[९]।२६च्) उच्छिष्टाज् जज्ञिरे सर्वे दिवि देवा दिविश्रितः ॥२६॥  
  
(अव्श्_११,७[९]।२७अ) देवाः पितरो मनुष्या गन्धर्वाप्सरसश् च ये ।  
(अव्श्_११,७[९]।२७च्) उच्छिष्टाज् जज्ञिरे सर्वे दिवि देवा दिविश्रितः ॥२७॥ {२१}  
  
  
  
(अव्श्_११,८[१०]।१अ) यन् मन्युर् जायाम् आवहत् सङ्कल्पस्य गृहाद् अधि ।  
(अव्श्_११,८[१०]।१च्) क आसं जन्याः के वराः क उ ज्येष्ठवरो ऽभवत् ॥१॥  
  
(अव्श्_११,८[१०]।२अ) तपश् चैवास्तां कर्म चान्तर् महत्य् अर्णवे ।  
(अव्श्_११,८[१०]।२च्) त आसं जन्यास् ते वरा ब्रह्म ज्येष्ठवरो ऽभवत् ॥२॥  
  
(अव्श्_११,८[१०]।३अ) दश साकम् अजायन्त देवा देवेभ्यः पुरा ।  
(अव्श्_११,८[१०]।३च्) यो वै तान् विद्यात् प्रत्यक्षं स वा अद्य महद् वदेत् ॥३॥  
  
(अव्श्_११,८[१०]।४अ) प्राणापानौ चक्षुः श्रोत्रम् अक्षितिश् च क्षितिश् च या ।  
(अव्श्_११,८[१०]।४च्) व्यानोदानौ वाङ् मनस् ते वा आकूतिम् आवहन् ॥४॥  
  
(अव्श्_११,८[१०]।५अ) अजाता आसन्न् ऋतवो ऽथो धाता बृहस्पतिः ।  
(अव्श्_११,८[१०]।५च्) इन्द्राग्नी अश्विना तर्हि कं ते ज्येष्ठम् उपासत ॥५॥  
  
(अव्श्_११,८[१०]।६अ) तपश् चैवास्तां कर्म चान्तर् महत्य् अर्णवे ।  
(अव्श्_११,८[१०]।६च्) तपो ह जज्ञे कर्मणस् तत् ते ज्येष्ठम् उपासत ॥६॥  
  
(अव्श्_११,८[१०]।७अ) येत आसीद् भूमिः पूर्वा याम् अद्धातय इद् विदुः ।  
(अव्श्_११,८[१०]।७च्) यो वै तां विद्यान् नामथा स मन्येत पुराणवित् ॥७॥  
  
(अव्श्_११,८[१०]।८अ) कुत इन्द्रः कुतः सोमः कुतो अग्निर् अजायत ।  
(अव्श्_११,८[१०]।८च्) कुतस् त्वष्टा सम् अभवत् कुतो धाताजायत ॥८॥  
  
(अव्श्_११,८[१०]।९अ) इन्द्राद् इन्द्रः सोमात् सोमो अग्नेर् अग्निर् अजायत ।  
(अव्श्_११,८[१०]।९च्) त्वष्टा ह जज्ञे त्वष्टुर् धातुर् धाताजायत ॥९॥  
  
(अव्श्_११,८[१०]।१०अ) ये त आसन् दश जाता देवा देवेभ्यः पुरा ।  
(अव्श्_११,८[१०]।१०च्) पुत्रेभ्यो लोकं दत्त्वा कस्मिंस् ते लोक आसते ॥१०॥ {२२}  
  
(अव्श्_११,८[१०]।११अ) यदा केशान् अस्थि स्नाव मांसं मज्जानम् आभरत् ।  
(अव्श्_११,८[१०]।११च्) शरीरं कृत्वा पादवत् कं लोकम् अनु प्राविशत् ॥११॥  
  
(अव्श्_११,८[१०]।१२अ) कुतः केशान् कुतः स्नाव कुतो अस्थीन्य् आभरत् ।  
(अव्श्_११,८[१०]।१२च्) अङ्गा पर्वाणि मज्जानं को मांसं कुत आभरत् ॥१२॥  
  
(अव्श्_११,८[१०]।१३अ) संसिचो नाम ते देवा ये सम्भारान्त् समभरन् ।  
(अव्श्_११,८[१०]।१३च्) सर्वं संसिच्य मर्त्यं देवाः पुरुषम् आविशन् ॥१३॥  
  
(अव्श्_११,८[१०]।१४अ) ऊरू पादाव् अष्ठीवन्तौ शिरो हस्ताव् अथो मुखम् ।  
(अव्श्_११,८[१०]।१४च्) पृष्टीर् बर्जह्ये पार्श्वे कस् तत् सम् अदधाद् ऋषिः ॥१४॥  
  
(अव्श्_११,८[१०]।१५अ) शिरो हस्ताव् अथो मुखं जिह्वां ग्रीवाश् च कीकसाः ।  
(अव्श्_११,८[१०]।१५च्) त्वचा प्रावृत्य सर्वं तत् सन्धा सम् अदधान् मही ॥१५॥  
  
(अव्श्_११,८[१०]।१६अ) यत् तच् छरीरम् अशयत् सन्धया संहितं महत् ।  
(अव्श्_११,८[१०]।१६च्) येनेदम् अद्य रोचते को अस्मिन् वर्णम् आभरत् ॥१६॥  
  
(अव्श्_११,८[१०]।१७अ) सर्वे देवा उपाशिक्षन् तद् अजानाद् वधूः सती ।  
(अव्श्_११,८[१०]।१७च्) ईशा वशस्य या जाया सास्मिन् वर्णम् आभरत् ॥१७॥  
  
(अव्श्_११,८[१०]।१८अ) यदा त्वष्टा व्यतृणत् पिता त्वष्टुर् य उत्तरः ।  
(अव्श्_११,८[१०]।१८च्) गृहं कृत्वा मर्त्यं देवाः पुरुषम् आविशन् ॥१८॥  
  
(अव्श्_११,८[१०]।१९अ) स्वप्नो वै तन्द्रीर् निरृतिः पाप्मानो नाम देवताः ।  
(अव्श्_११,८[१०]।१९च्) जरा खालत्यं पालित्यं शरीरम् अनु प्राविशन् ॥१९॥  
  
(अव्श्_११,८[१०]।२०अ) स्तेयं दुष्कृतं वृजिनं सत्यं यज्ञो यशो बृहत् ।  
(अव्श्_११,८[१०]।२०च्) बलं च क्षत्रम् ओजश् च शरीरम् अनु प्राविशन् ॥२०॥ {२३}  
  
(अव्श्_११,८[१०]।२१अ) भूतिश् च वा अभूतिश् च रातयो ऽरातयश् च याः ।  
(अव्श्_११,८[१०]।२१च्) क्षुधश् च सर्वास् तृष्णाश् च शरीरम् अनु प्राविशन् ॥२१॥  
  
(अव्श्_११,८[१०]।२२अ) निन्दाश् च वा अनिन्दाश् च यच् च हन्तेति नेति च ।  
(अव्श्_११,८[१०]।२२च्) शरीरं श्रद्धा दक्षिणाश्रद्धा चानु प्राविशन् ॥२२॥  
  
(अव्श्_११,८[१०]।२३अ) विद्याश् च वा अविद्याश् च यच् चान्यद् उपदेश्यम् ।  
(अव्श्_११,८[१०]।२३च्) शरीरं ब्रह्म प्राविशद् ऋचः सामाथो यजुः ॥२३॥  
  
(अव्श्_११,८[१०]।२४अ) आनन्दा मोदाः प्रमुदो ऽभीमोदमुदश् च ये ।  
(अव्श्_११,८[१०]।२४च्) हसो नरिष्टा नृत्तानि शरीरम् अनु प्राविशन् ॥२४॥  
  
(अव्श्_११,८[१०]।२५अ) आलापाश् च प्रलापाश् चाभीलापलपश् च ये ।  
(अव्श्_११,८[१०]।२५च्) शरीरं सर्वे प्राविशन्न् आयुजः प्रयुजो युजः ॥२५॥  
  
(अव्श्_११,८[१०]।२६अ) प्राणापानौ चक्षुः श्रोत्रम् अक्षितिश् च क्षितिश् च या ।  
(अव्श्_११,८[१०]।२६च्) व्यानोदानौ वाङ् मनः शरीरेण त ईयन्ते ॥२६॥  
  
(अव्श्_११,८[१०]।२७अ) आशिषश् च प्रशिषश् च संशिषो विशिषश् च याः ।  
(अव्श्_११,८[१०]।२७च्) चित्तानि सर्वे सङ्कल्पाः शरीरम् अनु प्राविशन् ॥२७॥  
  
(अव्श्_११,८[१०]।२८अ) आस्तेयीश् च वास्तेयीश् च त्वरणाः कृपणाश् च याः ।  
(अव्श्_११,८[१०]।२८च्) गुह्याः शुक्रा स्थूला अपस् ता बीभत्साव् असादयन् ॥२८॥  
  
(अव्श्_११,८[१०]।२९अ) अस्थि कृत्वा समिधं तद् अष्टापो असादयन् ।  
(अव्श्_११,८[१०]।२९च्) रेतः कृत्वाज्यं देवाः पुरुषम् आविशन् ॥२९॥  
  
(अव्श्_११,८[१०]।३०अ) या आपो याश् च देवता या विराड् ब्रह्मणा सह ।  
(अव्श्_११,८[१०]।३०च्) शरीरं ब्रह्म प्राविशच् छरीरे ऽधि प्रजापतिः ॥३०॥  
  
(अव्श्_११,८[१०]।३१अ) सूर्यश् चक्षुर् वातः प्राणं पुरुषस्य वि भेजिरे ।  
(अव्श्_११,८[१०]।३१च्) अथास्येतरम् आत्मानं देवाः प्रायछन्न् अग्नये ॥३१॥  
  
(अव्श्_११,८[१०]।३२अ) तस्माद् वै विद्वान् पुरुषम् इदं ब्रह्मेति मन्यते ।  
(अव्श्_११,८[१०]।३२च्) सर्वा ह्य् अस्मिन् देवता गावो गोष्ठ इवासते ॥३२॥  
  
(अव्श्_११,८[१०]।३३अ) प्रथमेन प्रमारेण त्रेधा विष्वङ् वि गछति ।  
(अव्श्_११,८[१०]।३३च्) अद एकेन गछत्य् अद एकेन गछतीहैकेन नि षेवते ॥३३॥  
  
(अव्श्_११,८[१०]।३४अ) अप्सु स्तीमासु वृद्धासु शरीरम् अन्तरा हितम् ।  
(अव्श्_११,८[१०]।३४च्) तस्मिं छवो ऽध्य् अन्तरा तस्माच् छवो ऽध्य् उच्यते ॥३४॥ {२४}  
  
  
  
(अव्श्_११,९[११]।१अ) ये बाहवो या इषवो धन्वनां वीर्याणि च ।  
(अव्श्_११,९[११]।१च्) असीन् परशून् आयुधं चित्ताकूतं च यद् धृदि ।  
(अव्श्_११,९[११]।१ए) सर्वं तद् अर्बुदे त्वम् अमित्रेभ्यो दृशे कुरूदारांश् च प्र दर्शय ॥१॥  
  
(अव्श्_११,९[११]।२अ) उत् तिष्ठत सं नह्यध्वं मित्रा देवजना यूयम् ।  
(अव्श्_११,९[११]।२च्) सन्दृष्टा गुप्ता वः सन्तु या नो मित्राण्य् अर्बुदे ॥२॥  
  
(अव्श्_११,९[११]।३अ) उत् तिष्ठतम् आ रभेताम् आदानसन्दानाभ्याम् ।  
(अव्श्_११,९[११]।३च्) अमित्राणां सेना अभि धत्तम् अर्बुदे ॥३॥  
  
(अव्श्_११,९[११]।४अ) अर्बुदिर् नाम यो देव ईशानश् च न्यर्बुदिः ।  
(अव्श्_११,९[११]।४च्) याभ्याम् अन्तरिक्षम् आवृतम् इयं च पृथिवी मही ।  
(अव्श्_११,९[११]।४ए) ताभ्याम् इन्द्रमेदिभ्याम् अहं जितम् अन्व् एमि सेनया ॥४॥  
  
(अव्श्_११,९[११]।५अ) उत् तिष्ठ त्वं देवजनार्बुदे सेनया सह ।  
(अव्श्_११,९[११]।५च्) भञ्जन्न् अमित्राणां सेनां भोगेभिः परि वारय ॥५॥  
  
(अव्श्_११,९[११]।६अ) सप्त जातान् न्यर्बुद उदाराणां समीक्षयन् ।  
(अव्श्_११,९[११]।६च्) तेभिष् ट्वम् आज्ये हुते सर्वैर् उत् तिष्ठ सेनया ॥६॥  
  
(अव्श्_११,९[११]।७अ) प्रतिघ्नानाश्रुमुखी कृधुकर्णी च क्रोशतु ।  
(अव्श्_११,९[११]।७च्) विकेशी पुरुषे हते रदिते अर्बुदे तव ॥७॥  
  
(अव्श्_११,९[११]।८अ) सङ्कर्षन्ती करूकरं मनसा पुत्रम् इछन्ती ।  
(अव्श्_११,९[११]।८च्) पतिं भ्रातरम् आत् स्वान् रदिते अर्बुदे तव ॥८॥  
  
(अव्श्_११,९[११]।९अ) अलिक्लवा जाष्कमदा गृध्राः श्येनाः पतत्रिणः ।  
(अव्श्_११,९[११]।९च्) ध्वाङ्क्षाः शकुनयस् तृप्यन्त्व् अमित्रेषु समीक्षयन् रदिते अर्बुदे तव ॥९॥  
  
(अव्श्_११,९[११]।१०अ) अथो सर्वं श्वापदं मक्षिका तृप्यतु क्रिमिः ।  
(अव्श्_११,९[११]।१०च्) पौरुषेये ऽधि कुणपे रदिते अर्बुदे तव ॥१०॥ {२५}  
  
(अव्श्_११,९[११]।११अ) आ गृह्णीतं सं बृहतं प्राणापानान् न्यर्बुदे ।  
(अव्श्_११,९[११]।११च्) निवाशा घोषाः सं यन्त्व् अमित्रेषु समीक्षयन् रदिते अर्बुदे तव ॥११॥  
  
(अव्श्_११,९[११]।१२अ) उद् वेपय सं विजन्तां भियामित्रान्त् सं सृज ।  
(अव्श्_११,९[११]।१२च्) उरुग्राहैर् बाह्वङ्कैर् विध्यामित्रान् न्यर्बुदे ॥१२॥  
  
(अव्श्_११,९[११]।१३अ) मुह्यन्त्व् एषां बाहवश् चित्ताकूतं च यद् धृदि ।  
(अव्श्_११,९[११]।१३च्) मैषाम् उच् छेषि किं चन रदिते अर्बुदे तव ॥१३॥  
  
(अव्श्_११,९[११]।१४अ) प्रतिघ्नानाः सं धावन्तूरः पटौराव् आघ्नानाः ।  
(अव्श्_११,९[११]।१४च्) अघारिणीर् विकेश्यो रुदत्यः पुरुषे हते रदिते अर्बुदे तव ॥१४॥  
  
(अव्श्_११,९[११]।१५अ) श्वन्वतीर् अप्सरसो रूपका उतार्बुदे ।  
(अव्श्_११,९[११]।१५च्) अन्तःपात्रे रेरिहतीं रिशां दुर्णिहितैषिणीम् ।  
(अव्श्_११,९[११]।१५ए) सर्वास् ता अर्बुदे त्वम् अमित्रेभ्यो दृशे कुरूदारांश् च प्र दर्शय ॥१५॥  
  
(अव्श्_११,९[११]।१६अ) खडूरे ऽधिचङ्क्रमां खर्विकां खर्ववासिनीम् ।  
(अव्श्_११,९[११]।१६च्) य उदारा अन्तर्हिता गन्धर्वाप्सरसश् च ये ।   
(अव्श्_११,९[११]।१६ए) सर्पा इतरजना रक्षांसि ॥१६॥  
  
(अव्श्_११,९[११]।१७अ) चतुर्दंष्ट्रां छ्यावदतः कुम्भमुष्कां असृङ्मुखान् ।  
(अव्श्_११,९[११]।१७च्) स्वभ्यसा ये चोद्भ्यसाः ॥१७॥  
  
(अव्श्_११,९[११]।१८अ) उद् वेपय त्वम् अर्बुदे ऽमित्राणाम् अमूः सिचः ।  
(अव्श्_११,९[११]।१८च्) जयंश् च जिष्णुश् चामित्रां जयताम् इन्द्रमेदिनौ ॥१८॥  
  
(अव्श्_११,९[११]।१९अ) प्रब्लीनो मृदितः शयां हतो ऽमित्रो न्यर्बुदे ।  
(अव्श्_११,९[११]।१९च्) अग्निजिह्वा धूमशिखा जयन्तीर् यन्तु सेनया ॥१९॥  
  
(अव्श्_११,९[११]।२०अ) तयार्बुदे प्रणुत्तानाम् इन्द्रो हन्तु वरंवरम् ।  
(अव्श्_११,९[११]।२०च्) अमित्राणां शचीपतिर् मामीषां मोचि कश् चन ॥२०॥ {२६}  
  
(अव्श्_११,९[११]।२१अ) उत् कसन्तु हृदयान्य् ऊर्ध्वः प्राण उद् ईषतु ।  
(अव्श्_११,९[११]।२१च्) शौष्कास्यम् अनु वर्तताम् अमित्रान् मोत मित्रिणः ॥२१॥  
  
(अव्श्_११,९[११]।२२अ) ये च धीरा ये चाधीराः पराञ्चो बधिराश् च ये ।  
(अव्श्_११,९[११]।२२च्) तमसा ये च तूपरा अथो बस्ताभिवासिनः ।  
(अव्श्_११,९[११]।२२ए) सर्वांस् तां अर्बुदे त्वम् अमित्रेभ्यो दृशे कुरूदारांश् च प्र दर्शय ॥२२॥  
  
(अव्श्_११,९[११]।२३अ) अर्बुदिश् च त्रिषन्धिश् चामित्रान् नो वि विध्यताम् ।  
(अव्श्_११,९[११]।२३च्) यथैषाम् इन्द्र वृत्रहन् हनाम शचीपते ऽमित्राणां सहस्रशः ॥२३॥  
  
(अव्श्_११,९[११]।२४अ) वनस्पतीन् वानस्पत्यान् ओषधीर् उत वीरुधः ।  
(अव्श्_११,९[११]।२४च्) गन्धर्वाप्सरसः सर्पान् देवान् पुण्यजनान् पितॄन् ।  
(अव्श्_११,९[११]।२४ए) सर्वांस् तां अर्बुदे त्वम् अमित्रेभ्यो दृशे कुरूदारांश् च प्र दर्शय ॥२४॥  
  
(अव्श्_११,९[११]।२५अ) ईशां वो मरुतो देव आदित्यो ब्रह्मणस्पतिः ।  
(अव्श्_११,९[११]।२५च्) ईशां व इन्द्रश् चाग्निश् च धाता मित्रः प्रजापतिः ।  
(अव्श्_११,९[११]।२५ए) ईशां व ऋषयश् चक्रुर् अमित्रेषु समीक्षयन् रदिते अर्बुदे तव ॥२५॥  
  
(अव्श्_११,९[११]।२६अ) तेषां सर्वेषाम् ईशाना उत् तिष्ठत सं नह्यध्वम् ।  
(अव्श्_११,९[११]।२६च्) मित्रा देवजना यूयम् इमं सङ्ग्रामं सञ्जित्य यथालोकं वि तिष्ठध्वम् ॥२६॥ {२७}  
  
  
  
(अव्श्_११,१०[१२]।१अ) उत् तिष्ठत सं नह्यध्वम् उदाराः केतुभिः सह ।  
(अव्श्_११,१०[१२]।१च्) सर्पा इतरजना रक्षांस्य् अमित्रान् अनु धावत ॥१॥  
  
(अव्श्_११,१०[१२]।२अ) ईशां वो वेद राज्यं त्रिषन्धे अरुणैः केतुभिः सह ।  
(अव्श्_११,१०[१२]।२च्) ये अन्तरिक्षे ये दिवि पृथिव्यां ये च मानवाः ।  
(अव्श्_११,१०[१२]।२ए) त्रिषन्धेस् ते चेतसि दुर्णामान उपासताम् ॥२॥  
  
(अव्श्_११,१०[१२]।३अ) अयोमुखाः सूचीमुखा अथो विकङ्कतीमुखाः ।  
(अव्श्_११,१०[१२]।३च्) क्रव्यादो वातरंहस आ सजन्त्व् अमित्रान् वज्रेण त्रिषन्धिना ॥३॥  
  
(अव्श्_११,१०[१२]।४अ) अन्तर् धेहि जातवेद आदित्य कुणपं बहु ।  
(अव्श्_११,१०[१२]।४च्) त्रिषन्धेर् इयं सेना सुहितास्तु मे वशे ॥४॥  
  
(अव्श्_११,१०[१२]।५अ) उत् तिष्ठ त्वं देवजनार्बुदे सेनया सह ।  
(अव्श्_११,१०[१२]।५च्) अयं बलिर् व आहुतस् त्रिषन्धेर् आहुतिः प्रिया ॥५॥  
  
(अव्श्_११,१०[१२]।६अ) शितिपदी सं द्यतु शरव्येयं चतुष्पदी ।  
(अव्श्_११,१०[१२]।६च्) कृत्ये ऽमित्रेभ्यो भव त्रिषन्धेः सह सेनया ॥६॥  
  
(अव्श्_११,१०[१२]।७अ) धूमाक्षी सं पततु कृधुकर्णी च क्रोशतु ।  
(अव्श्_११,१०[१२]।७च्) त्रिषन्धेः सेनया जिते अरुणाः सन्तु केतवः ॥७॥  
  
(अव्श्_११,१०[१२]।८अ) अवायन्तां पक्षिणो ये वयांस्य् अन्तरिक्षे दिवि ये चरन्ति ।  
(अव्श्_११,१०[१२]।८च्) श्वापदो मक्षिकाः सं रभन्ताम् आमादो गृध्राः कुणपे रदन्ताम् ॥८॥  
  
(अव्श्_११,१०[१२]।९अ) याम् इन्द्रेण सन्धां समधत्था ब्रह्मणा च बृहस्पते ।  
(अव्श्_११,१०[१२]।९च्) तयाहम् इन्द्रसन्धया सर्वान् देवान् इह हुव इतो जयत मामुतः ॥९॥  
  
(अव्श्_११,१०[१२]।१०अ) बृहस्पतिर् आङ्गिरस ऋषयो ब्रह्मसंशिताः ।  
(अव्श्_११,१०[१२]।१०च्) असुरक्षयणं वधं त्रिषन्धिं दिव्य् आश्रयन् ॥१०॥ {२८}  
  
(अव्श्_११,१०[१२]।११अ) येनासौ गुप्त आदित्य उभाव् इन्द्रश् च तिष्ठतः ।  
(अव्श्_११,१०[१२]।११च्) त्रिषन्धिं देवा अभजन्तौजसे च बलाय च ॥११॥  
  
(अव्श्_११,१०[१२]।१२अ) सर्वांल् लोकान्त् सम् अजयन् देवा आहुत्यानया ।  
(अव्श्_११,१०[१२]।१२च्) बृहस्पतिर् आङ्गिरसो वज्रं यम् असिञ्चतासुरक्षयणं वधम् ॥१२॥  
  
(अव्श्_११,१०[१२]।१३अ) बृहस्पतिर् आङ्गिरसो वज्रं यम् असिञ्चतासुरक्षयणं वधम् ।  
(अव्श्_११,१०[१२]।१३च्) तेनाहम् अमूं सेनां नि लिम्पामि बृहस्पते ऽमित्रान् हन्म्य् ओजसा ॥१३॥  
  
(अव्श्_११,१०[१२]।१४अ) सर्वे देवा अत्यायन्ति ये अश्नन्ति वषट्कृतम् ।  
(अव्श्_११,१०[१२]।१४च्) इमां जुषध्वम् आहुतिम् इतो जयत मामुतः ॥१४॥  
  
(अव्श्_११,१०[१२]।१५अ) सर्वे देवा अत्यायन्तु त्रिषन्धेर् आहुतिः प्रिया ।  
(अव्श्_११,१०[१२]।१५च्) सन्धां महतीं रक्षत ययाग्रे असुरा जिताः ॥१५॥  
  
(अव्श्_११,१०[१२]।१६अ) वायुर् अमित्राणाम् इष्वग्राण्य् आञ्चतु ।  
(अव्श्_११,१०[१२]।१६च्) इन्द्र एषां बाहून् प्रति भनक्तु मा शकन् प्रतिधाम् इषुम् ।  
(अव्श्_११,१०[१२]।१६ए) आदित्य एषाम् अस्त्रं वि नाशयतु चन्द्रमा युताम् अगतस्य पन्थाम् ॥१६॥  
  
(अव्श्_११,१०[१२]।१७अ) यदि प्रेयुर् देवपुरा ब्रह्म वर्माणि चक्रिरे ।  
(अव्श्_११,१०[१२]।१७च्) तनूपानं परिपाणं कृण्वाना यद् उपोचिरे सर्वं तद् अरसं कृधि ॥१७॥  
  
(अव्श्_११,१०[१२]।१८अ) क्रव्यादानुवर्तयन् मृत्युना च पुरोहितम् ।  
(अव्श्_११,१०[१२]।१८च्) त्रिषन्धे प्रेहि सेनया जयामित्रान् प्र पद्यस्व ॥१८॥  
(अव्श्_११,१०[१२]।१९अ) त्रिषन्धे तमसा त्वम् अमित्रान् परि वारय ।  
(अव्श्_११,१०[१२]।१९च्) पृषदाज्यप्रणुत्तानां मामीषां मोचि कश् चन ॥१९॥  
  
(अव्श्_११,१०[१२]।२०अ) शितिपदी सं पतत्व् अमित्राणाम् अमूः सिचः ।  
(अव्श्_११,१०[१२]।२०च्) मुह्यन्त्व् अद्यामूः सेना अमित्राणां न्यर्बुदे ॥२०॥ {२९}  
  
(अव्श्_११,१०[१२]।२१अ) मूढा अमित्रा न्यर्बुदे जह्य् एषां वरंवरम् ।  
(अव्श्_११,१०[१२]।२१च्) अनया जहि सेनया ॥२१॥  
  
(अव्श्_११,१०[१२]।२२अ) यश् च कवची यश् चाकवचो ऽमित्रो यश् चाज्मनि ।  
(अव्श्_११,१०[१२]।२२च्) ज्यापाशैः कवचपाशैर् अज्मनाभिहतः शयाम् ॥२२॥  
  
(अव्श्_११,१०[१२]।२३अ) ये वर्मिणो ये ऽवर्माणो अमित्रा ये च वर्मिणः ।  
(अव्श्_११,१०[१२]।२३च्) सर्वांस् तां अर्बुदे हतां छ्वानो ऽदन्तु भूम्याम् ॥२३॥  
  
(अव्श्_११,१०[१२]।२४अ) ये रथिनो ये अरथा असादा ये च सादिनः ।  
(अव्श्_११,१०[१२]।२४च्) सर्वान् अदन्तु तान् हतान् गृध्राः श्येनाः पतत्रिणः ॥२४॥  
  
(अव्श्_११,१०[१२]।२५अ) सहस्रकुणपा शेताम् आमित्री सेना समरे वधानाम् ।  
(अव्श्_११,१०[१२]।२५च्) विविद्धा ककजाकृता ॥२५॥  
  
(अव्श्_११,१०[१२]।२६अ) मर्माविधं रोरुवतं सुपर्णैर् अदन्तु दुश्चितं मृदितं शयानम् ।  
(अव्श्_११,१०[१२]।२६च्) य इमां प्रतीचीम् आहुतिम् अमित्रो नो युयुत्सति ॥२६॥  
  
(अव्श्_११,१०[१२]।२७अ) यां देवा अनुतिष्ठन्ति यस्या नास्ति विराधनम् ।  
(अव्श्_११,१०[१२]।२७च्) तयेन्द्रो हन्तु वृत्रहा वज्रेण त्रिषन्धिना ॥२७॥ {३०}  
  
  
  
(अव्श्_१२,१।१अ) सत्यं बृहद् ऋतम् उग्रं दीक्षा तपो ब्रह्म यज्ञः पृथिवीं धारयन्ति ।  
(अव्श्_१२,१।१च्) सा नो भूतस्य भव्यस्य पत्न्य् उरुं लोकं पृथिवी नः कृणोतु ॥१॥  
  
(अव्श्_१२,१।२अ) असम्बाधं मध्यतो मानवानां यस्या उद्वतः प्रवतः समं बहु ।  
(अव्श्_१२,१।२च्) नानावीर्या ओषधीर् या बिभर्ति पृथिवी नः प्रथतां राध्यतां नः ॥२॥  
  
(अव्श्_१२,१।३अ) यस्यां समुद्र उत सिन्धुर् आपो यस्याम् अन्नं कृष्टयः सम्बभूवुः ।  
(अव्श्_१२,१।३च्) यस्याम् इदं जिन्वति प्राणद् एजत् सा नो भूमिः पूर्वपेये दधातु ॥३॥  
  
(अव्श्_१२,१।४अ) यस्याश् चतस्रः प्रदिशः पृथिव्या यस्याम् अन्नम् कृष्टयः सम्बभूवुः ।  
(अव्श्_१२,१।४च्) या बिभर्ति बहुधा प्राणद् एजत् सा नो भूमिर् गोष्व् अप्य् अन्ने दधातु ॥४॥  
  
(अव्श्_१२,१।५अ) यस्यां पूर्वे पूर्वजना विचक्रिरे यस्यां देवा असुरान् अभ्यवर्तयन् ।  
(अव्श्_१२,१।५च्) गवाम् अश्वानां वयसश् च विष्ठा भगं वर्चः पृथिवी नो दधातु ॥५॥  
  
(अव्श्_१२,१।६अ) विश्वम्भरा वसुधानी प्रतिष्ठा हिरण्यवक्षा जगतो निवेशनी ।  
(अव्श्_१२,१।६च्) वैश्वानरं बिभ्रती भूमिर् अग्निम् इन्द्रऋषभा द्रविणे नो दधातु ॥६॥  
  
(अव्श्_१२,१।७अ) यां रक्षन्त्य् अस्वप्ना विश्वदानीं देवा भूमिं पृथिवीम् अप्रमादम् ।  
(अव्श्_१२,१।७च्) सा नो मधु प्रियं दुहाम् अथो उक्षतु वर्चसा ॥७॥  
  
(अव्श्_१२,१।८अ) यार्णवे ऽधि सलिलम् अग्र आसीत् यां मायाभिर् अन्वचरन् मनीषिणः ।  
(अव्श्_१२,१।८च्) यस्या हृदयं परमे व्योमन्त् सत्येनावृतम् अमृतं पृथिव्याः ।  
(अव्श्_१२,१।८ए) सा नो भूमिस् त्विषिं बलं राष्ट्रे दधातूत्तमे ॥८॥  
  
(अव्श्_१२,१।९अ) यस्याम् आपः परिचराः समानीर् अहोरात्रे अप्रमादं क्षरन्ति ।  
(अव्श्_१२,१।९च्) सा नो भूमिर् भूरिधारा पयो दुहाम् अथो उक्षतु वर्चसा ॥९॥  
  
(अव्श्_१२,१।१०अ) याम् अश्विनाव् अमिमातां विष्णुर् यस्यां विचक्रमे ।  
(अव्श्_१२,१।१०च्) इन्द्रो यां चक्र आत्मने ऽनमित्रां शचीपतिः ।  
(अव्श्_१२,१।१०ए) सा नो भूमिर् वि सृजतां माता पुत्राय मे पयः ॥१०॥ {१}  
  
(अव्श्_१२,१।११अ) गिरयस् ते पर्वता हिमवन्तो ऽरण्यं ते पृथिवि स्योनम् अस्तु ।  
(अव्श्_१२,१।११च्) बभ्रुं कृष्णां रोहिणीं विश्वरूपां ध्रुवां भूमिं पृथिवीम् इन्द्रगुप्ताम् ।  
(अव्श्_१२,१।११ए) अजीतो ऽहतो अक्षतो ऽध्य् अष्ठाम् पृथिवीम् अहम् ॥११॥  
  
(अव्श्_१२,१।१२अ) यत् ते मध्यं पृथिवि यच् च नभ्यं यास् त ऊर्जस् तन्वः सम्बभूवुः ।  
(अव्श्_१२,१।१२च्) तासु नो धेह्य् अभि नः पवस्व माता भूमिः पुत्रो अहं पृथिव्याः पर्जन्यः पिता स उ नः पिपर्तु ॥१२॥  
  
(अव्श्_१२,१।१३अ) यस्यां वेदिं परिगृह्णन्ति भूम्यां यस्यां यज्ञं तन्वते विश्वकर्माणः ।  
(अव्श्_१२,१।१३च्) यस्यां मीयन्ते स्वरवः पृथिव्याम् ऊर्ध्वाः शुक्रा आहुत्याः पुरस्तात् ।  
(अव्श्_१२,१।१३ए) सा नो भूमिर् वर्धयद् वर्धमाना ॥१३॥  
  
(अव्श्_१२,१।१४अ) यो नो द्वेषत् पृथिवि यः पृतन्याद् यो ऽभिदासान् मनसा यो वधेन ।  
(अव्श्_१२,१।१४च्) तं नो भूमे रन्धय पूर्वकृत्वरि ॥१४॥  
  
(अव्श्_१२,१।१५अ) त्वज् जातास् त्वयि चरन्ति मर्त्यास् त्वं बिभर्षि द्विपदस् त्वं चतुष्पदः ।  
(अव्श्_१२,१।१५च्) तवेमे पृथिवि पञ्च मानवा येभ्यो ज्योतिर् अमृतं मर्त्येभ्य उद्यन्त् सूर्यो रश्मिभिर् आतनोति ॥१५॥  
  
(अव्श्_१२,१।१६अ) ता नः प्रजाः सं दुह्रतां समग्रा वाचो मधु पृथिवि धेहि मह्यम् ॥१६॥  
  
(अव्श्_१२,१।१७अ) विश्वस्वं मातरम् ओषधीनां ध्रुवां भूमिं पृथिवीं धर्मणा धृताम् ।  
(अव्श्_१२,१।१७च्) शिवां स्योनाम् अनु चरेम विश्वहा ॥१७॥  
  
(अव्श्_१२,१।१८अ) महत् सधस्थं महती बभूविथ महान् वेग एजथुर् वेपथुष् टे ।  
(अव्श्_१२,१।१८च्) महांस् त्वेन्द्रो रक्षत्य् अप्रमादम् ।  
(अव्श्_१२,१।१८ए) सा नो भूमे प्र रोचय हिरण्यस्येव सन्दृशि मा नो द्विक्षत कश् चन ॥१८॥  
  
(अव्श्_१२,१।१९अ) अग्निर् भूम्याम् ओषधीष्व् अग्निम् आपो बिभ्रत्य् अग्निर् अश्मसु ।  
(अव्श्_१२,१।१९च्) अग्निर् अन्तः पुरुषेषु गोष्व् अश्वेष्व् अग्नयः ॥१९॥  
  
(अव्श्_१२,१।२०अ) अग्निर् दिव आ तपत्य् अग्नेर् देवस्योर्व् अन्तरिक्षम् ।  
(अव्श्_१२,१।२०च्) अग्निं मर्तास इन्धते हव्यवाहं घृतप्रियम् ॥२०॥ {२}  
  
(अव्श्_१२,१।२१अ) अग्निवासाः पृथिव्य् असितज्ञूस् त्विषीमन्तं संशितं मा कृणोतु ॥२१॥  
  
(अव्श्_१२,१।२२अ) भूम्यां देवेभ्यो ददति यज्ञं हव्यम् अरङ्कृतम् ।  
(अव्श्_१२,१।२२च्) भूम्यां मनुष्या जीवन्ति स्वधयान्नेन मर्त्याः ।  
(अव्श्_१२,१।२२ए) सा नो भूमिः प्राणम् आयुर् दधातु जरदष्टिं मा पृथिवी कृणोतु ॥२२॥  
  
(अव्श्_१२,१।२३अ) यस् ते गन्धः पृथिवि सम्बभूव यं बिभ्रत्य् ओषधयो यम् आपः ।  
(अव्श्_१२,१।२३च्) यं गन्धर्वा अप्सरसश् च भेजिरे तेन मा सुरभिं कृणु मा नो द्विक्षत कश् चन ॥२३॥  
  
(अव्श्_१२,१।२४अ) यस् ते गन्धः पुष्करम् आविवेश यं सञ्जभ्रुः सूर्याया विवाहे ।  
(अव्श्_१२,१।२४च्) अमर्त्याः पृथिवि गन्धम् अग्रे तेन मा सुरभिं कृणु मा नो द्विक्षत कश् चन ॥२४॥  
  
(अव्श्_१२,१।२५अ) यस् ते गन्धः पुरुषेषु स्त्रीषु पुंसु भगो रुचिः ।  
(अव्श्_१२,१।२५च्) यो अश्वेषु वीरेषु यो मृगेषूत हस्तिषु ।  
(अव्श्_१२,१।२५ए) कन्यायां वर्चो यद् भूमे तेनास्मां अपि सं सृज मा नो द्विक्षत कश् चन ॥२५॥  
  
(अव्श्_१२,१।२६अ) शिला भूमिर् अश्मा पांसुः सा भूमिः सन्धृता धृता ।  
(अव्श्_१२,१।२६च्) तस्यै हिरण्यवक्षसे पृथिव्या अकरं नमः ॥२६॥  
  
(अव्श्_१२,१।२७अ) यस्यां वृक्षा वानस्पत्या ध्रुवास् तिष्ठन्ति विश्वहा ।  
(अव्श्_१२,१।२७च्) पृथिवीं विश्वधायसं धृताम् अछावदामसि ॥२७॥  
  
(अव्श्_१२,१।२८अ) उदीराणा उतासीनास् तिष्ठन्तः प्रक्रामन्तः ।  
(अव्श्_१२,१।२८च्) पद्भ्यां दक्षिणसव्याभ्यां मा व्यथिष्महि भूम्याम् ॥२८॥  
  
(अव्श्_१२,१।२९अ) विमृग्वरीं पृथिवीम् आ वदामि क्षमां भूमिं ब्रह्मणा वावृधानाम् ।  
(अव्श्_१२,१।२९च्) ऊर्जं पुष्टं बिभ्रतीम् अन्नभागं घृतं त्वाभि नि षीदेम भूमे ॥२९॥  
  
(अव्श्_१२,१।३०अ) शुद्धा न आपस् तन्वे क्षरन्तु यो नः सेदुर् अप्रिये तं नि दध्मः ।  
(अव्श्_१२,१।३०च्) पवित्रेण पृथिवि मोत् पुनामि ॥३०॥ {३}  
  
(अव्श्_१२,१।३१अ) यास् ते प्राचीः प्रदिशो या उदीचीर् यास् ते भूमे अधराद् याश् च पश्चात् ।  
(अव्श्_१२,१।३१च्) स्योनास् ता मह्यं चरते भवन्तु मा नि पप्तं भुवने शिश्रियाणः ॥३१॥  
  
(अव्श्_१२,१।३२अ) मा नः पश्चान् मा पुरस्तान् नुदिष्ठा मोत्तराद् अधराद् उत ।  
(अव्श्_१२,१।३२च्) स्वस्ति भूमे नो भव मा विदन् परिपन्थिनो वरीयो यावया वधम् ॥३२॥  
  
(अव्श्_१२,१।३३अ) यावत् ते ऽभि विपश्यामि भूमे सूर्येण मेदिना ।  
(अव्श्_१२,१।३३च्) तावन् मे चक्षुर् मा मेष्टोत्तरामुत्तरां समाम् ॥३३॥  
  
(अव्श्_१२,१।३४अ) यच् छयानः पर्यावर्ते दक्षिणं सख्यम् अभि भूमे पार्श्वम् उत्तानास् त्वा प्रतीचीं यत् पृष्टीभिर् अधिशेमहे ।  
(अव्श्_१२,१।३४च्) मा हिंसीस् तत्र नो भूमे सर्वस्य प्रतिशीवरि ॥३४॥  
  
(अव्श्_१२,१।३५अ) यत् ते भूमे विखनामि क्षिप्रं तद् अपि रोहतु ।  
(अव्श्_१२,१।३५च्) मा ते मर्म विमृग्वरि मा ते हृदयम् अर्पिपम् ॥३५॥  
  
(अव्श्_१२,१।३६अ) ग्रीष्मस् ते भूमे वर्षाणि शरद् धेमन्तः शिशिरो वसन्तः ।  
(अव्श्_१२,१।३६च्) ऋतवस् ते विहिता हायनीर् अहोरात्रे पृथिवि नो दुहाताम् ॥३६॥  
  
(अव्श्_१२,१।३७अ) याप सर्पं विजमाना विमृग्वरी यस्याम् आसन्न् अग्नयो ये अप्स्व् अन्तः ।  
(अव्श्_१२,१।३७च्) परा दस्यून् ददती देवपीयून् इन्द्रं वृणाना पृथिवी न वृत्रम् शक्राय दध्रे वृषभाय वृष्णे ॥३७॥  
  
(अव्श्_१२,१।३८अ) यस्यां सदोहविर्धाने यूपो यस्यां निमीयते ।  
(अव्श्_१२,१।३८च्) ब्रह्माणो यस्याम् अर्चन्त्य् ऋग्भिः साम्ना यजुर्विदः युज्यन्ते यस्याम् ऋत्विजः सोमम् इन्द्राय पातवे ॥३८॥  
  
(अव्श्_१२,१।३९अ) यस्यां पूर्वे भूतकृत ऋषयो गा उदानृचुः ।  
(अव्श्_१२,१।३९च्) सप्त सत्रेण वेधसो यज्ञेन तपसा सह ॥३९॥  
  
(अव्श्_१२,१।४०अ) सा नो भूमिर् आ दिशतु यद् धनं कामयामहे ।  
(अव्श्_१२,१।४०च्) भगो अनुप्रयुङ्क्ताम् इन्द्र एतु पुरोगवः ॥४०॥ {४}  
  
(अव्श्_१२,१।४१अ) यस्यां गायन्ति नृत्यन्ति भूम्यां मर्त्या व्यैलबाः ।  
(अव्श्_१२,१।४१च्) युध्यन्ते यस्याम् आक्रन्दो यस्याम् वदति दुन्दुभिः ।  
(अव्श्_१२,१।४१ए) सा नो भूमिः प्र णुदतां सपत्नान् असपत्नं मा पृथिवी कृणोतु ॥४१॥  
  
(अव्श्_१२,१।४२अ) यस्याम् अन्नं व्रीहियवौ यस्या इमाः पञ्च कृष्टयः ।  
(अव्श्_१२,१।४२च्) भूम्यै पर्जन्यपत्न्यै नमो ऽस्तु वर्षमेदसे ॥४२॥  
  
(अव्श्_१२,१।४३अ) यस्याः पुरो देवकृताः क्षेत्रे यस्या विकुर्वते ।  
(अव्श्_१२,१।४३च्) प्रजापतिः पृथिवीं विश्वगर्भाम् आशामाशां रण्यां नः कृणोतु ॥४३॥  
  
(अव्श्_१२,१।४४अ) निधिं बिभ्रती बहुधा गुहा वसु मणिं हिरण्यं पृथिवी ददातु मे ।  
(अव्श्_१२,१।४४च्) वसूनि नो वसुदा रासमाना देवी दधातु सुमनस्यमाना ॥४४॥  
  
(अव्श्_१२,१।४५अ) जनं बिभ्रती बहुधा विवाचसं नानाधर्माणं पृथिवी यथौकसम् ।  
(अव्श्_१२,१।४५च्) सहस्रं धारा द्रविणस्य मे दुहां ध्रुवेव धेनुर् अनपस्फुरन्ती ॥४५॥  
  
(अव्श्_१२,१।४६अ) यस् ते सर्पो वृश्चिकस् तृष्टदंश्मा हेमन्तजब्धो भृमलो गुहा शये ।  
(अव्श्_१२,१।४६च्) क्रिमिर् जिन्वत् पृथिवि यद्यद् एजति प्रावृषि तन् नः सर्पन् मोप सृपद् यच् छिवं तेन नो मृड ॥४६॥  
  
(अव्श्_१२,१।४७अ) ये ते पन्थानो बहवो जनायना रथस्य वर्त्मानसश् च यातवे ।  
(अव्श्_१२,१।४७च्) यैः सञ्चरन्त्य् उभये भद्रपापास् तं पन्थानं जयेमानमित्रम् अतस्करं यच् छिवं तेन नो मृड ॥४७॥  
  
(अव्श्_१२,१।४८अ) मल्वं बिभ्रती गुरुभृद् भद्रपापस्य निधनं तितिक्षुः ।  
(अव्श्_१२,१।४८च्) वराहेण पृथिवी संविदाना सूकराय वि जिहीते मृगाय ॥४८॥  
  
(अव्श्_१२,१।४९अ) ये त आरण्याः पशवो मृगा वने हिताः सिंहा व्याघ्राः पुरुषादश् चरन्ति ।  
(अव्श्_१२,१।४९च्) उलं वृकं पृथिवि दुछुनाम् इत ऋक्षीकां रक्षो अप बाधयास्मत् ॥४९॥  
  
(अव्श्_१२,१।५०अ) ये गन्धर्वा अप्सरसो ये चारायाः किमीदिनः ।  
(अव्श्_१२,१।५०च्) पिशाचान्त् सर्वा रक्षांसि तान् अस्मद् भूमे यावय ॥५०॥ {५}  
  
(अव्श्_१२,१।५१अ) यां द्विपादः पक्षिणः सम्पतन्ति हंसाः सुपर्णाः शकुना वयांसि ।  
(अव्श्_१२,१।५१च्) यस्यां वातो मातरिश्वेयते रजांसि कृण्वंश् च्यावयंश् च वृक्षान् ।  
(अव्श्_१२,१।५१ए) वातस्य प्रवाम् उपवाम् अनु वात्य् अर्चिः ॥५१॥  
  
(अव्श्_१२,१।५२अ) यस्यां कृष्णम् अरुणं च संहिते अहोरात्रे विहिते भूम्याम् अधि ।  
(अव्श्_१२,१।५२च्) वर्षेण भूमिः पृथिवी वृतावृता सा नो दधातु भद्रया प्रिये धामनिधामनि ॥५२॥  
  
(अव्श्_१२,१।५३अ) द्यौश् च म इदं पृथिवी चान्तरिक्षं च मे व्यचः ।  
(अव्श्_१२,१।५३च्) अग्निः सूर्य आपो मेधां विश्वे देवाश् च सं ददुः ॥५३॥  
  
(अव्श्_१२,१।५४अ) अहम् अस्मि सहमान उत्तरो नाम भूम्याम् ।  
(अव्श्_१२,१।५४च्) अभीषाड् अस्मि विश्वाषाड् आशामाशां विषासहिः ॥५४॥  
  
(अव्श्_१२,१।५५अ) अदो यद् देवि प्रथमाना पुरस्ताद् देवैर् उक्ता व्यसर्पो महित्वम् ।  
(अव्श्_१२,१।५५च्) आ त्वा सुभूतम् अविशत् तदानीम् अकल्पयथाः प्रदिशश् चतस्रः ॥५५॥  
  
(अव्श्_१२,१।५६अ) ये ग्रामा यद् अरण्यं याः सभा अधि भूम्याम् ।  
(अव्श्_१२,१।५६च्) ये सङ्ग्रामाः समितयस् तेषु चारु वदेम ते ॥५६॥  
  
(अव्श्_१२,१।५७अ) अश्व इव रजो दुधुवे वि तान् जनान् य आक्षियन् पृथिवीं याद् अजायत ।  
(अव्श्_१२,१।५७च्) मन्द्राग्रेत्वरी भुवनस्य गोपा वनस्पतीनां गृभिर् ओषधीनाम् ॥५७॥  
  
(अव्श्_१२,१।५८अ) यद् वदामि मधुमत् तद् वदामि यद् ईक्षे तद् वनन्ति मा ।  
(अव्श्_१२,१।५८च्) त्विषीमान् अस्मि जूतिमान् अवान्यान् हन्मि दोधतः ॥५८॥  
  
(अव्श्_१२,१।५९अ) शन्तिवा सुरभिः स्योना कीलालोध्नी पयस्वती ।  
(अव्श्_१२,१।५९च्) भूमिर् अधि ब्रवीतु मे पृथिवी पयसा सह ॥५९॥  
  
(अव्श्_१२,१।६०अ) याम् अन्वैछद् धविषा विश्वकर्मान्तर् अर्णवे रजसि प्रविष्टाम् ।  
(अव्श्_१२,१।६०च्) भुजिष्यं पात्रं निहितं गुहा यद् आविर् भोगे अभवन् मातृमद्भ्यः ॥६०॥  
  
(अव्श्_१२,१।६१अ) त्वम् अस्य् आवपनी जनानाम् अदितिः कामदुघा पप्रथाना ।  
(अव्श्_१२,१।६१च्) यत् त ऊनं तत् त आ पूरयाति प्रजापतिः प्रथमजा ऋतस्य ॥६१॥  
  
(अव्श्_१२,१।६२अ) उपस्थास् ते अनमीवा अयक्ष्मा अस्मभ्यं सन्तु पृथिवि प्रसूताः ।  
(अव्श्_१२,१।६२च्) दीर्घं न आयुः प्रतिबुध्यमाना वयं तुभ्यं बलिहृतः स्याम ॥६२॥  
  
(अव्श्_१२,१।६३अ) भूमे मातर् नि धेहि मा भद्रया सुप्रतिष्ठितम् ।  
(अव्श्_१२,१।६३च्) संविदाना दिवा कवे श्रियां मा धेहि भूत्याम् ॥६३॥ {६}  
  
  
  
(अव्श्_१२,२।१अ) नडम् आ रोह न ते अत्र लोक इदं सीसं भागधेयं त एहि ।  
(अव्श्_१२,२।१च्) यो गोषु यक्ष्मः पुरुषेषु यक्ष्मस् तेन त्वं साकम् अधराङ् परेहि ॥१॥  
  
(अव्श्_१२,२।२अ) अघशंसदुःशंसाभ्यां करेणानुकरेण च ।  
(अव्श्_१२,२।२च्) यक्ष्मं च सर्वं तेनेतो मृत्युं च निर् अजामसि ॥२॥  
  
(अव्श्_१२,२।३अ) निर् इतो मृत्युं निरृतिं निर् अरातिम् अजामसि ।  
(अव्श्_१२,२।३च्) यो नो द्वेष्टि तम् अद्ध्य् अग्ने अक्रव्याद् यम् उ द्विष्मस् तम् उ ते प्र सुवामसि ॥३॥  
  
(अव्श्_१२,२।४अ) यद्य् अग्निः क्रव्याद् यदि वा व्याघ्र इमं गोष्ठं प्रविवेशान्योकाः ।  
(अव्श्_१२,२।४च्) तं माषाज्यं कृत्वा प्र हिणोमि दूरं स गछत्व् अप्सुषदो ऽप्य् अग्नीन् ॥४॥  
  
(अव्श्_१२,२।५अ) यत् त्वा क्रुद्धाः प्रचक्रुर् मन्युना पुरुषे मृते ।  
(अव्श्_१२,२।५च्) सुकल्पम् अग्ने तत् त्वया पुनस् त्वोद् दीपयामसि ॥५॥  
  
(अव्श्_१२,२।६अ) पुनस् त्वादित्या रुद्रा वसवः पुनर् ब्रह्मा वसुनीतिर् अग्ने ।  
(अव्श्_१२,२।६च्) पुनस् त्वा ब्रह्मणस् पतिर् आधाद् दीर्घायुत्वाय शतशारदाय ॥६॥  
(अव्श्_१२,२।७अ) यो अग्निः क्रव्यात् प्रविवेश नो गृहम् इमं पश्यन्न् इतरं जातवेदसम् ।  
(अव्श्_१२,२।७च्) तं हरामि पितृयज्ञाय दूरं स घर्मम् इन्धां परमे सधस्थे ॥७॥  
  
(अव्श्_१२,२।८अ) क्रव्यादम् अग्निं प्र हिणोमि दूरम् यमराज्ञो गछतु रिप्रवाहः ।  
(अव्श्_१२,२।८च्) इहायम् इतरो जातवेदा देवो देवेभ्यो हव्यं वहतु प्रजानन् ॥८॥  
  
(अव्श्_१२,२।९अ) क्रव्यादम् अग्निम् इषितो हरामि जनान् दृंहन्तं वज्रेण मृत्युम् ।  
(अव्श्_१२,२।९च्) नि तं शास्मि गार्हपत्येन विद्वान् पितॄणां लोके ऽपि भागो अस्तु ॥९॥  
  
(अव्श्_१२,२।१०अ) क्रव्यादम् अग्निं शशमानम् उक्थ्यं प्र हिणोमि पथिभिः पितृयाणैः ।  
(अव्श्_१२,२।१०च्) मा देवयानैः पुनर् आ गा अत्रैवैधि पितृषु जागृहि त्वम् ॥१०॥ {७}  
  
(अव्श्_१२,२।११अ) सम् इन्धते सङ्कसुकं स्वस्तये शुद्धा भवन्तः शुचयः पावकाः ।  
(अव्श्_१२,२।११च्) जहाति रिप्रम् अत्य् एन एति समिद्धो अग्निः सुपुना पुनाति ॥११॥  
  
(अव्श्_१२,२।१२अ) देवो अग्निः सङ्कसुको दिवस् पृष्ठान्य् आरुहत् ।  
(अव्श्_१२,२।१२च्) मुच्यमानो निर् एणसो ऽमोग् अस्मां अशस्त्याः ॥१२॥  
  
(अव्श्_१२,२।१३अ) अस्मिन् वयं सङ्कसुके अग्नौ रिप्राणि मृज्महे ।  
(अव्श्_१२,२।१३च्) अभूम यज्ञियाः शुद्धाः प्र ण आयूंषि तारिषत् ॥१३॥  
  
(अव्श्_१२,२।१४अ) सङ्कसुको विकसुको निरृथो यश् च निस्वरः ।  
(अव्श्_१२,२।१४च्) ते ते यक्ष्मं सवेदसो दूराद् दूरम् अनीनशन् ॥१४॥  
  
(अव्श्_१२,२।१५अ) यो नो अश्वेषु वीरेषु यो नो गोष्व् अजाविषु ।  
(अव्श्_१२,२।१५च्) क्रव्यादं निर् णुदामसि यो अग्निर् जनयोपनः ॥१५॥  
  
(अव्श्_१२,२।१६अ) अन्येभ्यस् त्वा पुरुषेभ्यो गोभ्यो अश्वेभ्यस् त्वा ।  
(अव्श्_१२,२।१६च्) निः क्रव्यादं नुदामसि यो अग्निर् जीवितयोपनः ॥१६॥  
  
(अव्श्_१२,२।१७अ) यस्मिन् देवा अमृजत यस्मिन् मनुष्या उत ।  
(अव्श्_१२,२।१७च्) तस्मिन् घृतस्तावो मृष्ट्वा त्वम् अग्ने दिवं रुह ॥१७॥  
  
(अव्श्_१२,२।१८अ) समिद्धो अग्न आहुत स नो माभ्यपक्रमीः ।  
(अव्श्_१२,२।१८च्) अत्रैव दीदिहि द्यवि ज्योक् च सूर्यं दृशे ॥१८॥  
  
(अव्श्_१२,२।१९अ) सीसे मृड्ढ्वं नडे मृड्ढ्वम् अग्नौ सङ्कसुके च यत् ।  
(अव्श्_१२,२।१९च्) अथो अव्यां रामायां शीर्षक्तिम् उपबर्हणे ॥१९॥  
  
(अव्श्_१२,२।२०अ) सीसे मलं सादयित्वा शीर्षक्तिम् उपबर्हणे ।  
(अव्श्_१२,२।२०च्) अव्याम् असिक्न्यां मृष्ट्वा शुद्धा भवत यज्ञियाः ॥२०॥ {८}  
  
(अव्श्_१२,२।२१अ) परं मृत्यो अनु परेहि पन्थां यस् त एष इतरो देवयानात् ।  
(अव्श्_१२,२।२१च्) चक्षुष्मते शृण्वते ते ब्रवीमीहेमे वीरा बहवो भवन्तु ॥२१॥  
  
(अव्श्_१२,२।२२अ) इमे जीवा वि मृतैर् आववृत्रन्न् अभूद् भद्रा देवहुतिर् नो अद्य ।  
(अव्श्_१२,२।२२च्) प्राञ्चो अगाम नृतये हसाय सुवीरासो विदथम् आ वदेम ॥२२॥  
  
(अव्श्_१२,२।२३अ) इमं जीवेभ्यः परिधिं दधामि मैषां नु गाद् अपरो अर्थम् एतम् ।  
(अव्श्_१२,२।२३च्) शतं जीवन्तः शरदः पुरूचीस् तिरो मृत्युं दधताम् पर्वतेन ॥२३॥  
  
(अव्श्_१२,२।२४अ) आ रोहतायुर् जरसं वृणाना अनुपूर्वं यतमाना यति स्थ ।  
(अव्श्_१२,२।२४च्) तान् वस् त्वष्टा सुजनिमा सजोषाः सर्वम् आयुर् नयतु जीवनाय ॥२४॥  
  
(अव्श्_१२,२।२५अ) यथाहान्य् अनुपूर्वं भवन्ति यथ र्तव ऋतुभिर् यन्ति साकम् ।  
(अव्श्_१२,२।२५च्) यथा न पूर्वम् अपरो जहात्य् एवा धातर् आयूंषि कल्पयैषाम् ॥२५॥  
  
(अव्श्_१२,२।२६अ) अश्मन्वती रीयते सं रभध्वं वीरयध्वं प्र तरता सखायः ।  
(अव्श्_१२,२।२६च्) अत्रा जहीत ये असन् दुरेवा अनमीवान् उत् तरेमाभि वाजान् ॥२६॥  
  
(अव्श्_१२,२।२७अ) उत् तिष्ठता प्र तरता सखायो ऽश्मन्वती नदी स्यन्दत इयम् ।  
(अव्श्_१२,२।२७च्) अत्रा जहीत ये असन्न् अशिवाः शिवान्त् स्योनान् उत् तरेमाभि वाजान् ॥२७॥  
  
(अव्श्_१२,२।२८अ) वैश्वदेवीं वर्चसा आ रभध्वं शुद्धा भवन्तः शुचयः पावकाः ।  
(अव्श्_१२,२।२८च्) अतिक्रामन्तो दुरिता पदानि शतं हिमाः सर्ववीरा मदेम ॥२८॥  
  
(अव्श्_१२,२।२९अ) उदीचीनैः पथिभिर् वायुमद्भिर् अतिक्रामन्तो ऽवरान् परेभिः ।  
(अव्श्_१२,२।२९च्) त्रिः सप्त कृत्व ऋषयः परेता मृत्युं प्रत्य् औहन् पदयोपनेन ॥२९॥  
  
(अव्श्_१२,२।३०अ) मृत्योः पदं योपयन्त एत द्राघीय आयुः प्रतरं दधानाः ।  
(अव्श्_१२,२।३०च्) आसीना मृत्युं नुदता सधस्थे ऽथ जीवासो विदथम् आ वदेम ॥३०॥ {९}  
  
(अव्श्_१२,२।३१अ) इमा नारीर् अविधवाः सुपत्नीर् आञ्जनेन सर्पिषा सं स्पृशन्ताम् ।  
(अव्श्_१२,२।३१च्) अनश्रवो अनमीवाः सुरत्ना आ रोहन्तु जनयो योनिम् अग्रे ॥३१॥  
  
(अव्श्_१२,२।३२अ) व्याकरोमि हविषाहम् एतौ तौ ब्रह्मणा व्य् अहं कल्पयामि ।  
(अव्श्_१२,२।३२च्) स्वधां पितृभ्यो अजरां कृणोमि दीर्घेणायुषा सम् इमान्त् सृजामि ॥३२॥  
  
(अव्श्_१२,२।३३अ) यो नो अग्निः पितरो हृत्स्व् अन्तर् आविवेशामृतो मर्त्येषु ।  
(अव्श्_१२,२।३३च्) मय्य् अहं तं परि गृह्णामि देवं मा सो अस्मान् द्विक्षत मा वयं तम् ॥३३॥  
  
(अव्श्_१२,२।३४अ) अपावृत्य गार्हपत्यात् क्रव्यादा प्रेत दक्षिणा ।  
(अव्श्_१२,२।३४च्) प्रियं पितृभ्य आत्मने ब्रह्मभ्यः कृणुता प्रियम् ॥३४॥  
  
(अव्श्_१२,२।३५अ) द्विभागधनम् आदाय प्र क्षिणात्य् अवर्त्या ।  
(अव्श्_१२,२।३५च्) अग्निः पुत्रस्य ज्येष्ठस्य यः क्रव्याद् अनिराहितः ॥३५॥  
  
(अव्श्_१२,२।३६अ) यत् कृषते यद् वनुते यच् च वस्नेन विन्दते ।  
(अव्श्_१२,२।३६च्) सर्वं मर्त्यस्य तन् नास्ति क्रव्याच् चेद् अनिराहितः ॥३६॥  
  
(अव्श्_१२,२।३७अ) अयज्ञियो हतवर्चा भवति नैनेन हविर् अत्तवे ।  
(अव्श्_१२,२।३७च्) छिनत्ति कृष्या गोर् धनाद् यं क्रव्याद् अनुवर्तते ॥३७॥  
  
(अव्श्_१२,२।३८अ) मुहुर् गृध्यैः प्र वदत्य् आर्तिम् मर्त्यो नीत्य ।  
(अव्श्_१२,२।३८च्) क्रव्याद् यान् अग्निर् अन्तिकाद् अनुविद्वान् वितावति ॥३८॥  
  
(अव्श्_१२,२।३९अ) ग्राह्या गृहाः सं सृज्यन्ते स्त्रिया यन् म्रियते पतिः ।  
(अव्श्_१२,२।३९च्) ब्रह्मैव विद्वान् एष्यो यः क्रव्यादं निरादधत् ॥३९॥  
(अव्श्_१२,२।४०अ) यद् रिप्रं शमलं चकृम यच् च दुष्कृतम् ।  
(अव्श्_१२,२।४०च्) आपो मा तस्माच् छुम्भन्त्व् अग्नेः सङ्कसुकाच् च यत् ॥४०॥ {१०}  
  
(अव्श्_१२,२।४१अ) ता अधराद् उदीचीर् आववृत्रन् प्रजानैतीः पथिभिर् देवयानैः ।  
(अव्श्_१२,२।४१च्) पर्वतस्य वृषभस्याधि पृष्ठे नवाश् चरन्ति सरितः पुराणीः ॥४१॥  
  
(अव्श्_१२,२।४२अ) अग्ने अक्रव्यान् निः क्रव्यादं नुदा देवयजनं वह ॥४२॥  
  
(अव्श्_१२,२।४३अ) इमं क्रव्याद् आ विवेशायं क्रव्यादम् अन्व् अगात् ।  
(अव्श्_१२,२।४३च्) व्याघ्रौ कृत्वा नानानं तं हरामि शिवापरम् ॥४३॥  
  
(अव्श्_१२,२।४४अ) अन्तर्धिर् देवानां परिधिर् मनुष्याणाम् अग्निर् गार्हपत्य उभयान् अन्तरा श्रितः ॥४४॥  
  
(अव्श्_१२,२।४५अ) जीवानाम् आयुः प्र तिर त्वम् अग्ने पितॄणां लोकम् अपि गछन्तु ये मृताः ।  
(अव्श्_१२,२।४५च्) सुगार्हपत्यो वितपन्न् अरातिम् उषामुषां श्रेयसीं धेह्य् अस्मै ॥४५॥  
  
(अव्श्_१२,२।४६अ) सर्वान् अग्ने सहमानः सपत्नान् ऐषाम् ऊर्जं रयिम् अस्मासु धेहि ॥४६॥  
  
(अव्श्_१२,२।४७अ) इमम् इन्द्रं वह्निं पप्रिम् अन्वारभध्वं स वो निर् वक्षद् दुरिताद् अवद्यात् ।  
(अव्श्_१२,२।४७च्) तेनाप हत शरुम् आपतन्तं तेन रुद्रस्य परि पातास्ताम् ॥४७॥  
  
(अव्श्_१२,२।४८अ) अनड्वाहं प्लवम् अन्वारभध्वं स वो निर् वक्षद् दुरिताद् अवद्यात् ।  
(अव्श्_१२,२।४८च्) आ रोहत सवितुर् नावम् एतां षड्भिर् उर्वीभिर् अमतिं तरेम ॥४८॥  
  
(अव्श्_१२,२।४९अ) अहोरात्रे अन्व् एषि बिभ्रत् क्षेम्यस् तिष्ठन् प्रतरणः सुवीरः ।  
(अव्श्_१२,२।४९च्) अनातुरान्त् सुमनसस् तल्प बिभ्रज् ज्योग् एव नः पुरुषगन्धिर् एधि ॥४९॥  
  
(अव्श्_१२,२।५०अ) ते देवेभ्य आ वृश्चन्ते पापं जीवन्ति सर्वदा ।  
(अव्श्_१२,२।५०च्) क्रव्याद् यान् अग्निर् अन्तिकाद् अश्व इवानुवपते नडम् ॥५०॥ {११}  
  
(अव्श्_१२,२।५१अ) ये ऽश्रद्धा धनकाम्या क्रव्यादा समासते ।  
(अव्श्_१२,२।५१च्) ते वा अन्येषां कुम्भीं पर्यादधति सर्वदा ॥५१॥  
  
(अव्श्_१२,२।५२अ) प्रेव पिपतिषति मनसा मुहुर् आ वर्तते पुनः ।  
(अव्श्_१२,२।५२च्) क्रव्याद् यान् अग्निर् अन्तिकाद् अनुविद्वान् वितावति ॥५२॥  
  
(अव्श्_१२,२।५३अ) अविः कृष्णा भागधेयं पशूनां सीसं क्रव्याद् अपि चन्द्रं त आहुः ।  
(अव्श्_१२,२।५३च्) माषाः पिष्टा भागधेयं ते हव्यम् अरण्यान्या गह्वरं सचस्व ॥५३॥  
  
(अव्श्_१२,२।५४अ) इषीकां जरतीम् इष्ट्वा तिल्पिञ्जं दण्डनं नडम् ।  
(अव्श्_१२,२।५४च्) तम् इन्द्र इध्मम् कृत्वा यमस्याग्निं निरादधौ ॥५४॥  
  
(अव्श्_१२,२।५५अ) प्रत्यञ्चम् अर्कं प्रत्यर्पयित्वा प्रविद्वान् पन्थां वि ह्य् आविवेश ।  
(अव्श्_१२,२।५५च्) परामीषाम् असून् दिदेश दीर्घेणायुषा सम् इमान्त् सृजामि ॥५५॥ {१२}  
  
  
  
(अव्श्_१२,३।१अ) पुमान् पुंसो ऽधि तिष्ठ चर्मेहि तत्र ह्वयस्व यतमा प्रिया ते ।  
(अव्श्_१२,३।१च्) यावन्ताव् अग्रे प्रथमं समेयथुस् तद् वां वयो यमराज्ये समानम् ॥१॥  
  
(अव्श्_१२,३।२अ) तावद् वां चक्षुस् तति वीर्याणि तावत् तेजस् ततिधा वाजिनानि ।  
(अव्श्_१२,३।२च्) अग्निः शरीरं सचते यदैधो ऽधा पक्वान् मिथुना सं भवाथः ॥२॥  
  
(अव्श्_१२,३।३अ) सम् अस्मिंल् लोके सम् उ देवयाने सं स्मा समेतं यमराज्येषु ।  
(अव्श्_१२,३।३च्) पूतौ पवित्रैर् उप तद् ध्वयेथां यद्यद् रेतो अधि वां सम्बभूव ॥३॥  
  
(अव्श्_१२,३।४अ) आपस् पुत्रासो अभि सं विशध्वम् इमं जीवं जीवधन्याः समेत्य ।  
(अव्श्_१२,३।४च्) तासां भजध्वम् अमृतं यम् आहुर् ओदनं पचति वां जनित्री ॥४॥  
  
(अव्श्_१२,३।५अ) यं वां पिता पचति यं च माता रिप्रान् निर्मुक्त्यै शमलाच् च वाचः ।  
(अव्श्_१२,३।५च्) स ओदनः शतधारः स्वर्ग उभे व्य् आप नभसी महित्वा ॥५॥  
  
(अव्श्_१२,३।६अ) उभे नभसी उभयांश् च लोकान् ये यज्वनाम् अभिजिताः स्वर्गाः ।  
(अव्श्_१२,३।६च्) तेषां ज्योतिष्मान् मधुमान् यो अग्रे तस्मिन् पुत्रैर् जरसि सं श्रयेथाम् ॥६॥  
  
(अव्श्_१२,३।७अ) प्राचीम्प्राचीं प्रदिशम् आ रभेथाम् एतं लोकं श्रद्दधानाः सचन्ते ।  
(अव्श्_१२,३।७च्) यद् वां पक्वं परिविष्टम् अग्नौ तस्य गुप्तये दम्पती सं श्रयेथाम् ॥७॥  
  
(अव्श्_१२,३।८अ) दक्षिणां दिशम् अभि नक्षमाणौ पर्यावर्तेथाम् अभि पात्रम् एतत् ।  
(अव्श्_१२,३।८च्) तस्मिन् वां यमः पितृभिः संविदानः पक्वाय शर्म बहुलं नि यछात् ॥८॥  
  
(अव्श्_१२,३।९अ) प्रतीची दिशाम् इयम् इद् वरं यस्यां सोमो अधिपा मृडिता च ।  
(अव्श्_१२,३।९च्) तस्यां श्रयेथां सुकृतः सचेथाम् अधा पक्वान् मिथुना सं भवाथः ॥९॥  
  
(अव्श्_१२,३।१०अ) उत्तरं राष्ट्रं प्रजयोत्तरावद् दिशाम् उदीची कृणवन् नो अग्रम् ।  
(अव्श्_१२,३।१०च्) पाङ्क्तं छन्दः पुरुषो बभूव विश्वैर् विश्वाङ्गैः सह सं भवेम ॥१०॥ {१३}  
  
(अव्श्_१२,३।११अ) ध्रुवेयं विराण् नमो अस्त्व् अस्यै शिवा पुत्रेभ्य उत मह्यम् अस्तु ।  
(अव्श्_१२,३।११च्) सा नो देव्य् अदिते विश्ववार इर्य इव गोपा अभि रक्ष पक्वम् ॥११॥  
  
(अव्श्_१२,३।१२अ) पितेव पुत्रान् अभि सं स्वजस्व नः शिवा नो वाता इह वान्तु भूमौ ।  
(अव्श्_१२,३।१२च्) यम् ओदनं पचतो देवते इह तं नस् तप उत सत्यं च वेत्तु ॥१२॥  
  
(अव्श्_१२,३।१३अ) यद्यद् कृष्णः शकुन एह गत्वा त्सरन् विषक्तं बिल आससाद ।  
(अव्श्_१२,३।१३च्) यद् वा दास्य् आर्द्रहस्ता समङ्क्त उलूखलं मुसलं शुम्भतापः ॥१३॥  
  
(अव्श्_१२,३।१४अ) अयं ग्रावा पृथुबुध्नो वयोधाः पूतः पवित्रैर् अप हन्तु रक्षः ।  
(अव्श्_१२,३।१४च्) आ रोह चर्म महि शर्म यछ मा दम्पती पौत्रम् अघं नि गाताम् ॥१४॥  
  
(अव्श्_१२,३।१५अ) वनस्पतिः सह देवैर् न आगन् रक्षः पिशाचां अपबाधमानः ।  
(अव्श्_१२,३।१५च्) स उच् छ्रयातै प्र वदाति वाचं तेन लोकां अभि सर्वान् जयेम ॥१५॥  
  
(अव्श्_१२,३।१६अ) सप्त मेधान् पशवः पर्य् अगृह्णन् य एषां ज्योतिष्मां उत यश् चकर्श ।  
(अव्श्_१२,३।१६च्) त्रयस्त्रिंशद् देवतास् तान्त् सचन्ते स नः स्वर्गम् अभि नेष लोकम् ॥१६॥  
  
(अव्श्_१२,३।१७अ) स्वर्गं लोकम् अभि नो नयासि सं जायया सह पुत्रैः स्याम ।  
(अव्श्_१२,३।१७च्) गृह्णामि हस्तम् अनु मैत्व् अत्र मा नस् तारीन् निरृतिर् मो अरातिः ॥१७॥  
  
(अव्श्_१२,३।१८अ) ग्राहिं पाप्मानम् अति तां अयाम तमो व्य् अस्य प्र वदासि वल्गु ।  
(अव्श्_१२,३।१८च्) वानस्पत्य उद्यतो मा जिहिंसीर् मा तण्डुलं वि शरीर् देवयन्तम् ॥१८॥  
  
(अव्श्_१२,३।१९अ) विश्वव्यचा घृतपृष्ठो भविष्यन्त् सयोनिर् लोकम् उप याह्य् एतम् ।  
(अव्श्_१२,३।१९च्) वर्षवृद्धम् उप यछ शूर्पं तुषं पलावान् अप तद् विनक्तु ॥१९॥  
  
(अव्श्_१२,३।२०अ) त्रयो लोकाः सम्मिता ब्राह्मणेन द्यौर् एवासौ पृथिव्य् अन्तरिक्षम् ।  
(अव्श्_१२,३।२०च्) अंशून् गृभीत्वान्वारभेथाम् आ प्यायन्तां पुनर् आ यन्तु शूर्पम् ॥२०॥ {१४}  
  
(अव्श्_१२,३।२१अ) पृथग् रूपाणि बहुधा पशूनाम् एकरूपो भवसि सं समृद्ध्या ।  
(अव्श्_१२,३।२१च्) एतां त्वचं लोहिनीं तां नुदस्व ग्रावा शुम्भाति मलग इव वस्त्रा ॥२१॥  
  
(अव्श्_१२,३।२२अ) पृथिवीं त्वा पृथिव्याम् आ वेशयामि तनूः समानी विकृता त एषा ।  
(अव्श्_१२,३।२२च्) यद्यद् द्युत्तं लिखितम् अर्पणेन तेन मा सुस्रोर् ब्रह्मणापि तद् वपामि ॥२२॥  
  
(अव्श्_१२,३।२३अ) जनित्रीव प्रति हर्यासि सूनुं सं त्वा दधामि पृथिवीं पृथिव्या ।  
(अव्श्_१२,३।२३च्) उखा कुम्भी वेद्यां मा व्यथिष्ठा यज्ञायुधैर् आज्येनातिषक्ता ॥२३॥  
  
(अव्श्_१२,३।२४अ) अग्निः पचन् रक्षतु त्वा पुरस्ताद् इन्द्रो रक्षतु दक्षिणतो मरुत्वान् ।  
(अव्श्_१२,३।२४च्) वरुणस् त्वा दृंहाद् धरुणे प्रतीच्या उत्तरात् त्वा सोमः सं ददातै ॥२४॥  
  
(अव्श्_१२,३।२५अ) पूताः पवित्रैः पवन्ते अभ्राद् दिवं च यन्ति पृथिवीं च लोकान् ।  
(अव्श्_१२,३।२५च्) ता जीवला जीवधन्याः प्रतिष्ठाः पात्र आसिक्ताः पर्य् अग्निर् इन्धाम् ॥२५॥  
  
(अव्श्_१२,३।२६अ) आ यन्ति दिवः पृथिवीं सचन्ते भूम्याः सचन्ते अध्य् अन्तरिक्षम् ।  
(अव्श्_१२,३।२६च्) शुद्धाः सतीस् ता उ शुम्भन्त एव ता नः स्वर्गम् अभि लोकं नयन्तु ॥२६॥  
  
(अव्श्_१२,३।२७अ) उतेव प्रभ्वीर् उत सम्मितास उत शुक्राः शुचयश् चामृतासः ।  
(अव्श्_१२,३।२७च्) ता ओदनं दम्पतिभ्यां प्रशिष्टा आपः शिक्षन्तीः पचता सुनाथाः ॥२७॥  
  
(अव्श्_१२,३।२८अ) सङ्ख्याता स्तोकाः पृथिवीं सचन्ते प्राणापानैः सम्मिता ओषधीभिः ।  
(अव्श्_१२,३।२८च्) असङ्ख्याता ओप्यमानाः सुवर्णाः सर्वं व्यापुः शुचयः शुचित्वम् ॥२८॥  
  
(अव्श्_१२,३।२९अ) उद् योधन्त्य् अभि वल्गन्ति तप्ताः फेनम् अस्यन्ति बहुलांश् च बिन्दून् ।  
(अव्श्_१२,३।२९च्) योषेव दृष्ट्वा पतिम् ऋत्वियायैतैस् तण्डुलैर् भवता सम् आपः ॥२९॥  
  
(अव्श्_१२,३।३०अ) उत् थापय सीदतो बुध्न एनान् अद्भिर् आत्मानम् अभि सं स्पृशन्ताम् ।  
(अव्श्_१२,३।३०च्) अमासि पात्रैर् उदकं यद् एतन् मितास् तण्डुलाः प्रदिशो यदीमाः ॥३०॥ {१५}  
  
(अव्श्_१२,३।३१अ) प्र यछ पर्शुं त्वरया हरौसम् अहिंसन्त ओषधीर् दान्तु पर्वन् ।  
(अव्श्_१२,३।३१च्) वासां सोमः परि राज्यं बभूवामन्युता नो वीरुधो भवन्तु ॥३१॥  
  
(अव्श्_१२,३।३२अ) नवं बर्हिर् ओदनाय स्तृणीत प्रियं हृदश् चक्षुषो वल्ग्व् अस्तु ।  
(अव्श्_१२,३।३२च्) तस्मिन् देवाः सह दैवीर् विशन्त्व् इमं प्राश्नन्त्व् ऋतुभिर् निषद्य ॥३२॥  
  
(अव्श्_१२,३।३३अ) वनस्पते स्तीर्णम् आ सीद बर्हिर् अग्निष्टोभैः सम्मितो देवताभिः ।  
(अव्श्_१२,३।३३च्) त्वष्ट्रेव रूपं सुकृतं स्वधित्यैना एहाः परि पात्रे ददृश्राम् ॥३३॥  
  
(अव्श्_१२,३।३४अ) षष्ट्यां शरत्सु निधिपा अभीछात् स्वः पक्वेनाभ्य् अश्नवातै ।  
(अव्श्_१२,३।३४च्) उपैनं जीवान् पितरश् च पुत्रा एतं स्वर्गं गमयान्तम् अग्नेः ॥३४॥  
  
(अव्श्_१२,३।३५अ) धर्ता ध्रियस्व धरुणे पृथिव्या अच्युतं त्वा देवताश् च्यावयन्तु ।  
(अव्श्_१२,३।३५च्) तं त्वा दम्पती जीवन्तौ जीवपुत्राव् उद् वासयातः पर्य् अग्निधानात् ॥३५॥  
  
(अव्श्_१२,३।३६अ) सर्वान्त् समागा अभिजित्य लोकान् यावन्तः कामाः सम् अतीतृपस् तान् ।  
(अव्श्_१२,३।३६च्) वि गाहेथाम् आयवनं च दर्विर् एकस्मिन् पात्रे अध्य् उद् धरैनम् ॥३६॥  
  
(अव्श्_१२,३।३७अ) उप स्तृणीहि प्रथय पुरस्ताद् घृतेन पात्रम् अभि घारयैतत् ।  
(अव्श्_१२,३।३७च्) वाश्रेवोस्रा तरुणं स्तनस्युम् इमं देवासो अभिहिङ्कृणोत ॥३७॥  
  
(अव्श्_१२,३।३८अ) उपास्तरीर् अकरो लोकम् एतम् उरुः प्रथताम् असमः स्वर्गः ।  
(अव्श्_१२,३।३८च्) तस्मिं छ्रयातै महिषः सुपर्णो देवा एनं देवताभ्यः प्र यछान् ॥३८॥  
  
(अव्श्_१२,३।३९अ) यद्यज् जाया पचति त्वत् परःपरः पतिर् वा जाये त्वत् तिरः ।  
(अव्श्_१२,३।३९च्) सं तत् सृजेथां सह वां तद् अस्तु सम्पादयन्तौ सह लोकम् एकम् ॥३९॥  
  
(अव्श्_१२,३।४०अ) यावन्तो अस्याः पृथिवीं सचन्ते अस्मत् पुत्राः परि ये सम्बभूवुः ।  
(अव्श्_१२,३।४०च्) सर्वांस् तां उप पात्रे ह्वयेथां नाभिं जानानाः शिशवः समायान् ॥४०॥ {१६}  
  
(अव्श्_१२,३।४१अ) वसोर् या धारा मधुना प्रपीना घृतेन मिश्रा अमृतस्य नाभयः ।  
(अव्श्_१२,३।४१च्) सर्वास् ता अव रुन्धे स्वर्गः षष्ट्यां शरत्सु निधिपा अभीछात् ॥४१॥  
  
(अव्श्_१२,३।४२अ) निधिं निधिपा अभ्य् एनम् इछाद् अनीश्वरा अभितः सन्तु ये ऽन्ये ।  
(अव्श्_१२,३।४२च्) अस्माभिर् दत्तो निहितः स्वर्गस् त्रिभिः काण्डैस् त्रीन्त् स्वर्गान् अरुक्षत् ॥४२॥  
  
(अव्श्_१२,३।४३अ) अग्नी रक्षस् तपतु यद् विदेवं क्रव्याद् पिशाच इह मा प्र पास्त ।  
(अव्श्_१२,३।४३च्) नुदाम एनम् अप रुध्मो अस्मद् आदित्या एनम् अङ्गिरसः सचन्ताम् ॥४३॥  
(अव्श्_१२,३।४४अ) आदित्येभ्यो अङ्गिरोभ्यो मध्व् इदं घृतेन मिश्रं प्रति वेदयामि ।  
(अव्श्_१२,३।४४च्) शुद्धहस्तौ ब्राह्मणस्यानिहत्यैतं स्वर्गं सुकृताव् अपीतम् ॥४४॥  
  
(अव्श्_१२,३।४५अ) इदं प्रापम् उत्तमं काण्डम् अस्य यस्माल् लोकात् परमेष्ठी समाप ।  
(अव्श्_१२,३।४५च्) आ सिञ्च सर्पिर् घृतवत् सम् अङ्ग्ध्य् एष भागो अङ्गिरसो नो अत्र ॥४५॥  
  
(अव्श्_१२,३।४६अ) सत्याय च तपसे देवताभ्यो निधिं शेवधिं परि दद्म एतम् ।  
(अव्श्_१२,३।४६च्) मा नो द्यूते ऽव गान् मा समित्यां मा स्मान्यस्मा उत् सृजता पुरा मत् ॥४६॥  
  
(अव्श्_१२,३।४७अ) अहं पचाम्य् अहं ददामि ममेद् उ कर्मन् करुणे ऽधि जाया ।  
(अव्श्_१२,३।४७च्) कौमारो लोको अजनिष्ट पुत्रो ऽन्वारभेथां वय उत्तरावत् ॥४७॥  
  
(अव्श्_१२,३।४८अ) न किल्बिषम् अत्र नाधारो अस्ति न यन् मित्रैः समममान एति ।  
(अव्श्_१२,३।४८च्) अनूनं पात्रं निहितं न एतत् पक्तारं पक्वः पुनर् आ विशाति ॥४८॥  
  
(अव्श्_१२,३।४९अ) प्रियं प्रियाणां कृणवाम तमस् ते यन्तु यतमे द्विषन्ति ।  
(अव्श्_१२,३।४९च्) धेनुर् अनड्वान् वयोवय आयद् एव पौरुषेयम् अप मृत्युं नुदन्तु ॥४९॥  
  
(अव्श्_१२,३।५०अ) सम् अग्नयः विदुर् अन्यो अन्यं य ओषधीः सचते यश् च सिन्धून् ।  
(अव्श्_१२,३।५०च्) यावन्तो देवा दिव्य् आतपन्ति हिरण्यं ज्योतिः पचतो बभूव ॥५०॥ {१७}  
  
(अव्श्_१२,३।५१अ) एषा त्वचां पुरुषे सं बभूवानग्नाः सर्वे पशवो ये अन्ये ।  
(अव्श्_१२,३।५१च्) क्षत्रेणात्मानं परि धापयाथो ऽमोतं वासो मुखम् ओदनस्य ॥५१॥  
  
(अव्श्_१२,३।५२अ) यद् अक्षेषु वदा यत् समित्यां यद् वा वदा अनृतं वित्तकाम्या ।  
(अव्श्_१२,३।५२च्) समानं तन्तुम् अभि सम्वसानौ तस्मिन्त् सर्वं शमलं सादयाथः ॥५२॥  
  
(अव्श्_१२,३।५३अ) वर्षं वनुष्वापि गछ देवांस् त्वचो धूमं पर्य् उत् पातयासि ।  
(अव्श्_१२,३।५३च्) विश्वव्यचा घृतपृष्ठो भविष्यन्त् सयोनिर् लोकम् उप याह्य् एतम् ॥५३॥  
  
(अव्श्_१२,३।५४अ) तन्वं स्वर्गो बहुधा वि चक्रे यथा विद आत्मन्न् अन्यवर्णाम् ।  
(अव्श्_१२,३।५४च्) अपाजैत् कृष्णां रुशतीं पुनानो या लोहिनी तां ते अग्नौ जुहोमि ॥५४॥  
  
(अव्श्_१२,३।५५अ) प्राच्यै त्वा दिशे ऽग्नये ऽधिपतये ऽसिताय रक्षित्र आदित्यायेषुमते ।  
(अव्श्_१२,३।५५च्) एतं परि दद्मस् तं नो गोपायतास्माकम् ऐतोः ।  
(अव्श्_१२,३।५५ए) दिष्टं नो अत्र जरसे नि नेषज् जरा मृत्यवे परि णो ददात्व् अथ पक्वेन सह सं भवेम ॥५५॥  
  
(अव्श्_१२,३।५६अ) दक्षिणायै त्वा दिश इन्द्रायाधिपतये तिरश्चिराजये रक्षित्रे यमायेषुमते ।  
(अव्श्_१२,३।५६च्) एतं परि दद्मस् तं नो गोपायतास्माकम् ऐतोः ।  
(अव्श्_१२,३।५६ए) दिष्टं नो अत्र जरसे नि नेषज् जरा मृत्यवे परि णो ददात्व् अथ पक्वेन सह सं भवेम ॥५६॥  
  
(अव्श्_१२,३।५७अ) प्रतीच्यै त्वा दिशे वरुणायाधिपतये पृदाकवे रक्षित्रे ऽन्नायेषुमते ।  
(अव्श्_१२,३।५७च्) एतं परि दद्मस् तं नो गोपायतास्माकम् ऐतोः ।  
(अव्श्_१२,३।५७ए) दिष्टं नो अत्र जरसे नि नेषज् जरा मृत्यवे परि णो ददात्व् अथ पक्वेन सह सं भवेम ॥५७॥  
  
(अव्श्_१२,३।५८अ) उदीच्यै त्वा दिशे सोमायाधिपतये स्वजाय रक्षित्रे ऽशन्या इषुमत्यै ।  
(अव्श्_१२,३।५८च्) एतं परि दद्मस् तं नो गोपायतास्माकम् ऐतोः ।  
(अव्श्_१२,३।५८ए) दिष्टं नो अत्र जरसे नि नेषज् जरा मृत्यवे परि णो ददात्व् अथ पक्वेन सह सं भवेम ॥५८॥  
  
(अव्श्_१२,३।५९अ) ध्रुवायै त्वा दिशे विष्णवे ऽधिपतये कल्माषग्रीवाय रक्षित्र ओषधीभ्य इषुमतीभ्यः ।  
(अव्श्_१२,३।५९च्) एतं परि दद्मस् तं नो गोपायतास्माकम् ऐतोः ।  
(अव्श्_१२,३।५९ए) दिष्टं नो अत्र जरसे नि नेषज् जरा मृत्यवे परि णो ददात्व् अथ पक्वेन सह सं भवेम ॥५९॥  
  
(अव्श्_१२,३।६०अ) ऊर्ध्वायै त्वा दिशे बृहस्पतये ऽधिपतये श्वित्राय रक्षित्रे वर्षायेषुमते ।  
(अव्श्_१२,३।६०च्) एतं परि दद्मस् तं नो गोपायतास्माकम् ऐतोः ।  
(अव्श्_१२,३।६०ए) दिष्टं नो अत्र जरसे नि नेषज् जरा मृत्यवे परि णो ददात्व् अथ पक्वेन सह सं भवेम ॥६०॥ {१८}  
  
  
  
(अव्श्_१२,४।१अ) ददामीत्य् एव ब्रूयाद् अनु चैनाम् अभुत्सत ।  
(अव्श्_१२,४।१च्) वशां ब्रह्मभ्यो याचद्भ्यस् तत् प्रजावद् अपत्यवत् ॥१॥  
  
(अव्श्_१२,४।२अ) प्रजया स वि क्रीणीते पशुभिश् चोप दस्यति ।  
(अव्श्_१२,४।२च्) य आर्षेयेभ्यो याचद्भ्यो देवानां गां न दित्सति ॥२॥  
  
(अव्श्_१२,४।३अ) कूटयास्य सं शीर्यन्ते श्लोणया काटम् अर्दति ।  
(अव्श्_१२,४।३च्) बण्डया दह्यन्ते गृहाः काणया दीयते स्वम् ॥३॥  
  
(अव्श्_१२,४।४अ) विलोहितो अधिष्ठानाच् छक्नो विन्दति गोपतिम् ।  
(अव्श्_१२,४।४च्) तथा वशायाः संविद्यं दुरदभ्ना ह्य् उच्यसे ॥४॥  
  
(अव्श्_१२,४।५अ) पदोर् अस्या अधिष्ठानाद् विक्लिन्दुर् नाम विन्दति ।  
(अव्श्_१२,४।५च्) अनामनात् सं शीर्यन्ते या मुखेनोपजिघ्रति ॥५॥  
  
(अव्श्_१२,४।६अ) यो अस्याः कर्णाव् आस्कुनोत्य् आ स देवेषु वृश्चते ।  
(अव्श्_१२,४।६च्) लक्ष्म कुर्व इति मन्यते कनीयः कृणुते स्वम् ॥६॥  
  
(अव्श्_१२,४।७अ) यद् अस्याः कस्मै चिद् भोगाय बालान् कश् चित् प्रकृन्तति ।  
(अव्श्_१२,४।७च्) ततः किशोरा म्रियन्ते वत्सांश् च घातुको वृकः ॥७॥  
  
(अव्श्_१२,४।८अ) यद् अस्या गोपतौ सत्या लोम ध्वाङ्क्षो अजीहिडत् ।  
(अव्श्_१२,४।८च्) ततः कुमारा म्रियन्ते यक्ष्मो विन्दत्य् अनामनात् ॥८॥  
  
(अव्श्_१२,४।९अ) यद् अस्याः पल्पूलनं शकृद् दासी समस्यति ।  
(अव्श्_१२,४।९च्) ततो ऽपरूपं जायते तस्माद् अव्येष्यद् एनसः ॥९॥  
  
(अव्श्_१२,४।१०अ) जायमानाभि जायते देवान्त् सब्राह्मणान् वशा ।  
(अव्श्_१२,४।१०च्) तस्माद् ब्रह्मभ्यो देयैषा तद् आहुः स्वस्य गोपनम् ॥१०॥ {१९}  
  
(अव्श्_१२,४।११अ) य एनां वनिम् आयन्ति तेषां देवकृता वशा ।  
(अव्श्_१२,४।११च्) ब्रह्मज्येयं तद् अब्रुवन् य एनां निप्रियायते ॥११॥  
  
(अव्श्_१२,४।१२अ) य आर्षेयेभ्यो याचद्भ्यो देवानां गां न दित्सति ।  
(अव्श्_१२,४।१२च्) आ स देवेषु वृश्चते ब्राह्मणानां च मन्यवे ॥१२॥  
  
(अव्श्_१२,४।१३अ) यो अस्य स्याद् वशाभोगो अन्याम् इछेत तर्हि सः ।  
(अव्श्_१२,४।१३च्) हिंस्ते अदत्ता पुरुषं याचितां च न दित्सति ॥१३॥  
  
(अव्श्_१२,४।१४अ) यथा शेवधिर् निहितो ब्राह्मणानां तथा वशा ।  
(अव्श्_१२,४।१४च्) ताम् एतद् अछायन्ति यस्मिन् कस्मिंश् च जायते ॥१४॥  
  
(अव्श्_१२,४।१५अ) स्वम् एतद् अछायन्ति यद् वशां ब्राह्मणा अभि ।  
(अव्श्_१२,४।१५च्) यथैनान् अन्यस्मिन् जिनीयाद् एवास्या निरोधनम् ॥१५॥  
  
(अव्श्_१२,४।१६अ) चरेद् एवा त्रैहायणाद् अविज्ञातगदा सती ।  
(अव्श्_१२,४।१६च्) वशां च विद्यान् नारद ब्राह्मणास् तर्ह्य् एष्याः ॥१६॥  
  
(अव्श्_१२,४।१७अ) य एनाम् अवशाम् आह देवानां निहितं निधिम् ।  
(अव्श्_१२,४।१७च्) उभौ तस्मै भवाशर्वौ परिक्रम्येषुम् अस्यतः ॥१७॥  
  
(अव्श्_१२,४।१८अ) यो अस्या ऊधो न वेदाथो अस्या स्तनान् उत ।  
(अव्श्_१२,४।१८च्) उभयेनैवास्मै दुहे दातुं चेद् अशकद् वशाम् ॥१८॥  
  
(अव्श्_१२,४।१९अ) दुरदभ्नैनम् आ शये याचितां च न दित्सति ।  
(अव्श्_१२,४।१९च्) नास्मै कामाः सम् ऋध्यन्ते याम् अदत्त्वा चिकीर्षति ॥१९॥  
  
(अव्श्_१२,४।२०अ) देवा वशाम् अयाचन् मुखं कृत्वा ब्राह्मणम् ।  
(अव्श्_१२,४।२०च्) तेषां सर्वेषाम् अददद् धेडं न्य् एति मानुषः ॥२०॥ {२०}  
  
(अव्श्_१२,४।२१अ) हेडं पशूनां न्य् एति ब्राह्मणेभ्यो ऽददद् वशाम् ।  
(अव्श्_१२,४।२१च्) देवानां निहितं भागं मर्त्यश् चेन् निप्रियायते ॥२१॥  
  
(अव्श्_१२,४।२२अ) यद् अन्ये शतं याचेयुर् ब्राह्मणा गोपतिं वशाम् ।  
(अव्श्_१२,४।२२च्) अथैनां देवा अब्रुवन्न् एवं ह विदुषो वशा ॥२२॥  
  
(अव्श्_१२,४।२३अ) य एवं विदुषे ऽदत्त्वाथान्येभ्यो ददद् वशाम् ।  
(अव्श्_१२,४।२३च्) दुर्गा तस्मा अधिष्ठाने पृथिवी सहदेवता ॥२३॥  
  
(अव्श्_१२,४।२४अ) देवा वशाम् अयाचन् यस्मिन्न् अग्रे अजायत ।  
(अव्श्_१२,४।२४च्) ताम् एतां विद्यान् नारदः सह देवैर् उद् आजत ॥२४॥  
  
(अव्श्_१२,४।२५अ) अनपत्यम् अल्पपशुं वशा कृणोति पूरुषम् ।  
(अव्श्_१२,४।२५च्) ब्राह्मणैश् च याचिताम् अथैनां निप्रियायते ॥२५॥  
  
(अव्श्_१२,४।२६अ) अग्नीषोमाभ्यां कामाय मित्राय वरुणाय च ।  
(अव्श्_१२,४।२६च्) तेभ्यो याचन्ति ब्राह्मणास् तेष्व् आ वृश्चते ऽददत् ॥२६॥  
  
(अव्श्_१२,४।२७अ) यावद् अस्या गोपतिर् नोपशृणुयाद् ऋचः स्वयम् ।  
(अव्श्_१२,४।२७च्) चरेद् अस्य तावद् गोषु नास्य श्रुत्वा गृहे वसेत् ॥२७॥  
  
(अव्श्_१२,४।२८अ) यो अस्या ऋच उपश्रुत्याथ गोष्व् अचीचरत् ।  
(अव्श्_१२,४।२८च्) आयुश् च तस्य भूतिं च देवा वृश्चन्ति हीडिताः ॥२८॥  
  
(अव्श्_१२,४।२९अ) वशा चरन्ती बहुधा देवानां निहितो निधिः ।  
(अव्श्_१२,४।२९च्) आविष् कृणुष्व रूपाणि यदा स्थाम जिघांसति ॥२९॥  
  
(अव्श्_१२,४।३०अ) आविर् आत्मानं कृणुते यदा स्थाम जिघांसति ।  
(अव्श्_१२,४।३०च्) अथो ह ब्रह्मभ्यो वशा याञ्च्याय कृणुते मनः ॥३०॥ {२१}  
  
(अव्श्_१२,४।३१अ) मनसा सं कल्पयति तद् देवां अपि गछति ।  
(अव्श्_१२,४।३१च्) ततो ह ब्रह्माणो वशाम् उपप्रयन्ति याचितुम् ॥३१॥  
  
(अव्श्_१२,४।३२अ) स्वधाकारेण पितृभ्यो यज्ञेन देवताभ्यः ।  
(अव्श्_१२,४।३२च्) दानेन राजन्यो वशाया मातुर् हेडम् न गछति ॥३२॥  
  
(अव्श्_१२,४।३३अ) वशा माता राजन्यस्य तथा सम्भूतम् अग्रशः ।  
(अव्श्_१२,४।३३च्) तस्या आहुर् अनर्पणं यद् ब्रह्मभ्यः प्रदीयते ॥३३॥  
  
(अव्श्_१२,४।३४अ) यथाज्यं प्रगृहीतम् आलुम्पेत् स्रुचो अग्नये ।  
(अव्श्_१२,४।३४च्) एवा ह ब्रह्मभ्यो वशाम् अग्नय आ वृश्चते ऽददत् ॥३४॥  
  
(अव्श्_१२,४।३५अ) पुरोडाशवत्सा सुदुघा लोके ऽस्मा उप तिष्ठति ।  
(अव्श्_१२,४।३५च्) सास्मै सर्वान् कामान् वशा प्रददुषे दुहे ॥३५॥  
  
(अव्श्_१२,४।३६अ) सर्वान् कामान् यमराज्ये वशा प्रददुषे दुहे ।  
(अव्श्_१२,४।३६च्) अथाहुर् नारकं लोकं निरुन्धानस्य याचिताम् ॥३६॥  
  
(अव्श्_१२,४।३७अ) प्रवीयमाना चरति क्रुद्धा गोपतये वशा ।  
(अव्श्_१२,४।३७च्) वेहतं मा मन्यमानो मृत्योः पाशेषु बध्यताम् ॥३७॥  
  
(अव्श्_१२,४।३८अ) यो वेहतं मन्यमानो ऽमा च पचते वशाम् ।  
(अव्श्_१२,४।३८च्) अप्य् अस्य पुत्रान् पौत्रांश् च याचयते बृहस्पतिः ॥३८॥  
  
(अव्श्_१२,४।३९अ) महद् एषाव तपति चरन्ती गोषु गौर् अपि ।  
(अव्श्_१२,४।३९च्) अथो ह गोपतये वशाददुषे विषं दुहे ॥३९॥  
  
(अव्श्_१२,४।४०अ) प्रियं पशूनां भवति यद् ब्रह्मभ्यः प्रदीयते ।  
(अव्श्_१२,४।४०च्) अथो वशायास् तत् प्रियं यद् देवत्रा हविः स्यात् ॥४०॥ {२२}  
  
(अव्श्_१२,४।४१अ) या वशा उदकल्पयन् देवा यज्ञाद् उदेत्य ।  
(अव्श्_१२,४।४१च्) तासां विलिप्त्यं भीमाम् उदाकुरुत नारदः ॥४१॥  
  
(अव्श्_१२,४।४२अ) तां देवा अमीमांसन्त वशेया३म् अवशेति ।  
(अव्श्_१२,४।४२च्) ताम् अब्रवीन् नारद एषा वशानां वशतमेति ॥४२॥  
  
(अव्श्_१२,४।४३अ) कति नु वशा नारद यास् त्वं वेत्थ मनुष्यजाः ।  
(अव्श्_१२,४।४३च्) तास् त्वा पृछामि विद्वांसं कस्या नाश्नीयाद् अब्राह्मणः ॥४३॥  
  
(अव्श्_१२,४।४४अ) विलिप्त्या बृहस्पते या च सूतवशा वशा ।  
(अव्श्_१२,४।४४च्) तस्या नाश्नीयाद् अब्राह्मणो य आशंसेत भूत्याम् ॥४४॥  
  
(अव्श्_१२,४।४५अ) नमस् ते अस्तु नारदानुष्ठु विदुषे वशा ।  
(अव्श्_१२,४।४५च्) कतमासां भीमतमा याम् अदत्त्वा पराभवेत् ॥४५॥  
  
(अव्श्_१२,४।४६अ) विलिप्ती या बृहस्पते ऽथो सूतवशा वशा ।  
(अव्श्_१२,४।४६च्) तस्या नाश्नीयाद् अब्राह्मणो य आशंसेत भूत्याम् ॥४६॥  
  
(अव्श्_१२,४।४७अ) त्रीणि वै वशाजातानि विलिप्ती सूतवशा वशा ।  
(अव्श्_१२,४।४७च्) ताः प्र यछेद् ब्रह्मभ्यः सो ऽनाव्रस्कः प्रजापतौ ॥४७॥  
  
(अव्श्_१२,४।४८अ) एतद् वो ब्राह्मणा हविर् इति मन्वीत याचितः ।  
(अव्श्_१२,४।४८च्) वशां चेद् एनं याचेयुर् या भीमाददुषो गृहे ॥४८॥  
  
(अव्श्_१२,४।४९अ) देवा वशां पर्य् अवदन् न नो ऽदाद् इति हीडिताः ।  
(अव्श्_१२,४।४९च्) एताभिर् ऋग्भिर् भेदं तस्माद् वै स पराभवत् ॥४९॥  
  
(अव्श्_१२,४।५०अ) उतैनां भेदो नाददाद् वशाम् इन्द्रेण याचितः ।  
(अव्श्_१२,४।५०च्) तस्मात् तं देवा आगसो ऽवृश्चन्न् अहमुत्तरे ॥५०॥  
  
(अव्श्_१२,४।५१अ) ये वशाया अदानाय वदन्ति परिरापिणः ।  
(अव्श्_१२,४।५१च्) इन्द्रस्य मन्यवे जाल्मा आ वृश्चन्ते अचित्त्या ॥५१॥  
  
(अव्श्_१२,४।५२अ) ये गोपतिं पराणीयाथाहुर् मा ददा इति ।  
(अव्श्_१२,४।५२च्) रुद्रस्यास्तां ते हेतीं परि यन्त्य् अचित्त्या ॥५२॥  
  
(अव्श्_१२,४।५३अ) यदि हुतं यद्य् अहुताम् अमा च पचते वशाम् ।  
(अव्श्_१२,४।५३च्) देवान्त् सब्राह्मणान् ऋत्वा जिह्मो लोकान् निर् ऋछति ॥५३॥ {२३}  
  
  
(अव्श्_१२,५।५३अ) श्रमेण तपसा सृष्टा ब्रह्मणा वित्ता र्ते श्रिता ॥१॥  
  
(अव्श्_१२,५।२अ) सत्येनावृता श्रिया प्रावृता यशसा परीवृता ॥२॥  
  
(अव्श्_१२,५।३अ) स्वधया परिहिता श्रद्धया पर्यूढा दीक्षया गुप्ता यज्ञे प्रतिष्ठिता लोको निधनम् ॥३॥  
  
(अव्श्_१२,५।४अ) ब्रह्म पदवायं ब्राह्मणो ऽधिपतिः ॥४॥  
  
(अव्श्_१२,५।५अ) ताम् आददानस्य ब्रह्मगवीं जिनतो ब्राह्मणं क्षत्रियस्य ॥५॥  
  
(अव्श्_१२,५।६अ) अप क्रामति सूनृता वीर्यं पुन्या लक्ष्मीः ॥६॥ {२४}  
  
(अव्श्_१२,५।७अ) ओजश् च तेजश् च सहश् च बलं च वाक् चेन्द्रियं च श्रीश् च धर्मश् च ॥७॥  
  
(अव्श्_१२,५।८अ) ब्रह्म च क्षत्रं च राष्ट्रं च विशश् च त्विषिश् च यशश् च वर्चश् च द्रविणं च ॥८॥  
  
(अव्श्_१२,५।९अ) आयुश् च रूपं च नाम च कीर्तिश् च प्राणश् चापानश् च चक्षुश् च श्रोत्रं च ॥९॥  
  
(अव्श्_१२,५।१०अ) पयश् च रसश् चान्नं चान्नाद्यं च र्तं च सत्यं चेष्टं च पूर्तं च प्रजा च पशवश् च ॥१०॥  
  
(अव्श्_१२,५।११अ) तानि सर्वाण्य् अप क्रामन्ति ब्रह्मगवीम् आददानस्य जिनतो ब्राह्मणं क्षत्रियस्य ॥११॥ {२५}  
  
(अव्श्_१२,५।१२अ) सैषा भीमा ब्रह्मगव्य् अघविषा साक्षात् कृत्या कूल्बजम् आवृता ॥१२॥  
  
(अव्श्_१२,५।१३अ) सर्वाण्य् अस्यां घोराणि सर्वे च मृत्यवः ॥१३॥  
  
(अव्श्_१२,५।१४अ) सर्वाण्य् अस्यां क्रूराणि सर्वे पुरुषवधाः ॥१४॥  
  
(अव्श्_१२,५।१५अ) सा ब्रह्मज्यं देवपीयुं ब्रह्मगव्य् आदीयमाना मृत्योः पद्वीष आ द्यति ॥१५॥  
  
(अव्श्_१२,५।१६अ) मेनिः शतवधा हि सा ब्रह्मज्यस्य क्षितिर् हि सा ॥१६॥  
  
(अव्श्_१२,५।१७अ) तस्माद् वै ब्राह्मणानां गौर् दुराधर्षा विजानता ॥१७॥  
  
(अव्श्_१२,५।१८अ) वज्रो धावन्ती वैश्वानर उद्वीता ॥१८॥  
  
(अव्श्_१२,५।१९अ) हेतिः शफान् उत्खिदन्ती महादेवो ऽपेक्षमाणा ॥१९॥  
  
(अव्श्_१२,५।२०अ) क्षुरपविर् ईक्षमाणा वाश्यमानाभि स्फूर्जति ॥२०॥  
  
(अव्श्_१२,५।२१अ) मृत्युर् हिङ्कृण्वत्य् उग्रो देवः पुछं पर्यस्यन्ती ॥२१॥  
  
(अव्श्_१२,५।२२अ) सर्वज्यानिः कर्णौ वरीवर्जयन्ती राजयक्ष्मो मेहन्ती ॥२२॥  
  
(अव्श्_१२,५।२३अ) मेनिर् दुह्यमाना शीर्षक्तिर् दुग्धा ॥२३॥  
  
(अव्श्_१२,५।२४अ) सेदिर् उपतिष्ठन्ती मिथोयोधः परामृष्टा ॥२४॥  
(अव्श्_१२,५।२५अ) शरव्या मुखे ऽपिनह्यमान ऋतिर् हन्यमाना ॥२५॥  
  
(अव्श्_१२,५।२६अ) अघविषा निपतन्ती तमो निपतिता ॥२६॥  
  
(अव्श्_१२,५।२७अ) अनुगछन्ती प्राणान् उप दासयति ब्रह्मगवी ब्रह्मज्यस्य ॥२७॥ {२६}  
  
(अव्श्_१२,५।२८अ) वैरं विकृत्यमाना पौत्राद्यं विभाज्यमाना ॥२८॥  
  
(अव्श्_१२,५।२९अ) देवहेतिर् ह्रियमाणा व्यृद्धिर् हृता ॥२९॥  
  
(अव्श्_१२,५।३०अ) पाप्माधिधीयमाना पारुष्यम् अवधीयमाना ॥३०॥  
  
(अव्श्_१२,५।३१अ) विषं प्रयस्यन्ती तक्मा प्रयस्ता ॥३१॥  
  
(अव्श्_१२,५।३२अ) अघं प्रच्यमाना दुष्वप्न्यं पक्वा ॥३२॥  
(अव्श्_१२,५।३३अ) मूलबर्हणी पर्याक्रियमाणा क्षितिः पर्याकृता ॥३३॥  
  
(अव्श्_१२,५।३४अ) असञ्ज्ञा गन्धेन शुग् उद्ध्रियमाणाशीविष उद्धृता ॥३४॥  
  
(अव्श्_१२,५।३५अ) अभूतिर् उपह्रियमाणा पराभूतिर् उपहृता ॥३५॥  
  
(अव्श्_१२,५।३६अ) शर्वः क्रुद्धः पिश्यमाना शिमिदा पिशिता ॥३६॥  
  
(अव्श्_१२,५।३७अ) अवर्तिर् अश्यमाना निरृतिर् अशिता ॥३७॥  
  
(अव्श्_१२,५।३८अ) अशिता लोकाच् छिनत्ति ब्रह्मगवी ब्रह्मज्यम् अस्माच् चामुष्माच् च ॥३८॥ {२७}  
  
(अव्श्_१२,५।३९अ) तस्या आहननं कृत्या मेनिर् आशसनं वलग ऊबध्यम् ॥३९॥  
  
(अव्श्_१२,५।४०अ) अस्वगता परिह्णुता ॥४०॥  
  
(अव्श्_१२,५।४१अ) अग्निः क्रव्याद् भूत्वा ब्रह्मगवी ब्रह्मज्यं प्रविश्यात्ति ॥४१॥  
  
(अव्श्_१२,५।४२अ) सर्वास्याङ्गा पर्वा मूलानि वृश्चति ॥४२॥  
  
(अव्श्_१२,५।४३अ) छिनत्त्य् अस्य पितृबन्धु परा भावयति मातृबन्धु ॥४३॥  
  
(अव्श्_१२,५।४४अ) विवाहां ज्ञातीन्त् सर्वान् अपि क्षापयति ब्रह्मगवी ब्रह्मज्यस्य क्षत्रियेणापुनर्दीयमाना ॥४४॥  
  
(अव्श्_१२,५।४५अ) अवास्तुम् एनम् अस्वगम् अप्रजसं करोत्य् अपरापरणो भवति क्षीयते ॥४५॥  
  
(अव्श्_१२,५।४६अ) य एवं विदुषो ब्राह्मणस्य क्षत्रियो गाम् आदत्ते ॥४६॥ {२८}  
  
(अव्श्_१२,५।४७अ) क्षिप्रं वै तस्याहनने गृध्राः कुर्वत ऐलबम् ॥४७॥  
  
(अव्श्_१२,५।४८अ) क्षिप्रं वै तस्यादहनं परि नृत्यन्ति केशिनीर् आघ्नानाः पाणिनोरसि कुर्वाणाः पापम् ऐलबम् ॥४८॥  
  
(अव्श्_१२,५।४९अ) क्षिप्रं वै तस्य वास्तुषु वृकाः कुर्वत ऐलबम् ॥४९॥  
  
(अव्श्_१२,५।५०अ) क्षिप्रं वै तस्य पृछन्ति यत् तद् आसी३द् इदं नु ता३द् इति ॥५०॥  
  
(अव्श्_१२,५।५१अ) छिन्ध्य् आ छिन्धि प्र छिन्ध्य् अपि क्षापय क्षापय ॥५१॥  
  
(अव्श्_१२,५।५२अ) आददानम् आङ्गिरसि ब्रह्मज्यम् उप दासय ॥५२॥  
  
(अव्श्_१२,५।५३अ) वैश्वदेवी ह्य् उच्यसे कृत्या कूल्बजम् आवृता ॥५३॥  
  
(अव्श्_१२,५।५४अ) ओषन्ती समोषन्ती ब्रह्मणो वज्रः ॥५४॥  
  
(अव्श्_१२,५।५५अ) क्षुरपविर् मृत्युर् भूत्वा वि धाव त्वम् ॥५५॥  
  
(अव्श्_१२,५।५६अ) आ दत्से जिनतां वर्च इष्टं पूर्तं चाशिषः ॥५६॥  
  
(अव्श्_१२,५।५७अ) आदाय जीतं जीताय लोके ऽमुष्मिन् प्र यछसि ॥५७॥  
  
(अव्श्_१२,५।५८अ) अघ्न्ये पदवीर् भव ब्राह्मणस्याभिशस्त्या ॥५८॥  
  
(अव्श्_१२,५।५९अ) मेनिः शरव्या भवाघाद् अघविषा भव ॥५९॥  
  
(अव्श्_१२,५।६०अ) अघ्न्ये प्र शिरो जहि ब्रह्मज्यस्य कृतागसो देवपीयोर् अराधसः ॥६०॥  
  
(अव्श्_१२,५।६१अ) त्वया प्रमूर्णं मृदितम् अग्निर् दहतु दुश्चितम् ॥६१॥ {२९}  
  
(अव्श्_१२,५।६२अ) वृश्च प्र वृश्च सं वृश्च दह प्र दह सं दह ॥६२॥  
  
(अव्श्_१२,५।६३अ) ब्रह्मज्यं देव्य् अघ्न्य आ मूलाद् अनुसन्दह ॥६३॥  
  
(अव्श्_१२,५।६४अ) यथायाद् यमसादनात् पापलोकान् परावतः ॥६४॥  
  
(अव्श्_१२,५।६५अ) एवा त्वं देव्य् अघ्न्ये ब्रह्मज्यस्य कृतागसो देवपीयोर् अराधसः ॥६५॥  
  
(अव्श्_१२,५।६६अ) वज्रेण शतपर्वणा तीक्ष्णेन क्षुरभृष्टिना ॥६६॥  
  
(अव्श्_१२,५।६७अ) प्र स्कन्धान् प्र शिरो जहि ॥६७॥  
  
(अव्श्_१२,५।६८अ) लोमान्य् अस्य सं छिन्धि त्वचम् अस्य वि वेष्टय ॥६८॥  
  
(अव्श्_१२,५।६९अ) मांसान्य् अस्य शातय स्नावान्य् अस्य सं वृह ॥६९॥  
  
(अव्श्_१२,५।७०अ) अस्थीन्य् अस्य पीडय मज्जानम् अस्य निर् जहि ॥७०॥  
  
(अव्श्_१२,५।७१अ) सर्वास्याङ्गा पर्वाणि वि श्रथय ॥७१॥  
  
(अव्श्_१२,५।७२अ) अग्निर् एनं क्रव्यात् पृथिव्या नुदताम् उद् ओषतु वायुर् अन्तरिक्षान् महतो वरिम्णः ॥७२॥  
  
(अव्श्_१२,५।७३अ) सूर्य एनं दिवः प्र णुदतां न्य् ओषतु ॥७३॥ {३०}  
  
  
  
(अव्श्_१३,१।१अ) उदेहि वाजिन् यो अप्स्व् अन्तर् इदं राष्ट्रं प्र विश सूनृतावत् ।  
(अव्श्_१३,१।१च्) यो रोहितो विश्वम् इदं जजान स त्वा राष्ट्राय सुभृतं बिभर्तु ॥१॥  
  
(अव्श्_१३,१।२अ) उद् वाज आ गन् यो अप्स्व् अन्तर् विश आ रोह त्वद्योनयो याः ।  
(अव्श्_१३,१।२च्) सोमं दधानो ऽप ओषधीर् गाश् चतुष्पदो द्विपद आ वेशयेह ॥२॥  
  
(अव्श्_१३,१।३अ) यूयम् उग्रा मरुतः पृश्निमातर इन्द्रेण युजा प्र मृणीत शत्रून् ।  
(अव्श्_१३,१।३च्) आ वो रोहितः शृणवत् सुदानवस् त्रिषप्तासो मरुतः स्वादुसम्मुदः ॥३॥  
  
(अव्श्_१३,१।४अ) रुहो रुरोह रोहित आ रुरोह गर्भो जनीनां जनुषाम् उपस्थम् ।  
(अव्श्_१३,१।४च्) ताभिः संरब्धम् अन्व् अविन्दन् षड् उर्वीर् गातुं प्रपश्यन्न् इह राष्ट्रम् आहाः ॥४॥  
  
(अव्श्_१३,१।५अ) आ ते राष्ट्रम् इह रोहितो ऽहार्षीद् व्य् आस्थन् मृधो अभयं ते अभूत् ।  
(अव्श्_१३,१।५च्) तस्मै ते द्यावापृथिवी रेवतीभिः कामं दुहाताम् इह शक्वरीभिः ॥५॥  
  
(अव्श्_१३,१।६अ) रोहितो द्यावापृथिवी जजान तत्र तन्तुं परमेष्ठी ततान ।  
(अव्श्_१३,१।६च्) तत्र शिश्रिये ऽज एकपादो ऽदृंहद् द्यावापृथिवी बलेन ॥६॥  
  
(अव्श्_१३,१।७अ) रोहितो द्यावापृथिवी अदृंहत् तेन स्व स्तभितं तेन नाकः ।  
(अव्श्_१३,१।७च्) तेनान्तरिक्षं विमिता रजांसि तेन देवा अमृतम् अन्व् अविन्दन् ॥७॥  
  
(अव्श्_१३,१।८अ) वि रोहितो अमृशद् विश्वरूपं समाकुर्वाणः प्ररुहो रुहश् च ।  
(अव्श्_१३,१।८च्) दिवं रूढ्वा महता महिम्ना सं ते राष्ट्रम् अनक्तु पयसा घृतेन ॥८॥  
  
(अव्श्_१३,१।९अ) यास् ते रुहः प्ररुहो यास् त आरुहो याभिर् आपृणासि दिवम् अन्तरिक्षम् ।  
(अव्श्_१३,१।९च्) तासां ब्रह्मणा पयसा ववृधानो विशि राष्ट्रे जागृहि रोहितस्य ॥९॥  
  
(अव्श्_१३,१।१०अ) यस् ते विशस् तपसः सम्बभूवुर् वत्सं गायत्रीम् अनु ता इहागुः ।  
(अव्श्_१३,१।१०च्) तास् त्वा विशन्तु मनसा शिवेन सम्माता वत्सो अभ्य् एतु रोहितः ॥१०॥ {१}  
  
(अव्श्_१३,१।११अ) ऊर्ध्वो रोहितो अधि नाके अस्थाद् विश्वा रूपाणि जनयन् युवा कविः ।  
(अव्श्_१३,१।११च्) तिग्मेनाग्निर् ज्योतिषा वि भाति तृतीये चक्रे रजसि प्रियाणि ॥११॥  
  
(अव्श्_१३,१।१२अ) सहस्रशृङ्गो वृषभो जातवेदा घृताहुतः सोमपृष्ठः सुवीरः ।  
(अव्श्_१३,१।१२च्) मा मा हासीन् नाथितो नेत् त्वा जहानि गोपोषं च मे वीरपोषं च धेहि ॥१२॥  
  
(अव्श्_१३,१।१३अ) रोहितो यज्ञस्य जनिता मुखं च रोहिताय वाचा श्रोत्रेण मनसा जुहोमि ।  
(अव्श्_१३,१।१३च्) रोहितं देवा यन्ति सुमनस्यमानाः स मा रोहैः सामित्यै रोहयतु ॥१३॥  
  
(अव्श्_१३,१।१४अ) रोहितो यज्ञं व्य् अदधाद् विश्वकर्मणे तस्मात् तेजांस्य् उप मेमान्य् आगुः ।  
(अव्श्_१३,१।१४च्) वोचेयं ते नाभिं भुवनस्याधि मज्मनि ॥१४॥  
  
(अव्श्_१३,१।१५अ) आ त्वा रुरोह बृहत्य् उत पङ्क्तिर् आ ककुब् वर्चसा जातवेदः ।  
(अव्श्_१३,१।१५च्) आ त्वा रुरोहोष्णिहाक्षरो वषट्कार आ त्वा रुरोह रोहितो रेतसा सह ॥१५॥  
  
(अव्श्_१३,१।१६अ) अयं वस्ते गर्भं पृथिव्या दिवं वस्ते ऽयम् अन्तरिक्षम् ।  
(अव्श्_१३,१।१६च्) अयं ब्रध्नस्य विष्टपि स्वर् लोकान् व्य् आनशे ॥१६॥  
  
(अव्श्_१३,१।१७अ) वाचस् पते पृथिवी नः स्योना स्योना योनिस् तल्पा नः सुशेवा ।  
(अव्श्_१३,१।१७च्) इहैव प्राणः सख्ये नो अस्तु तं त्वा परमेष्ठिन् पर्य् अग्निर् आयुषा वर्चसा दधातु ॥१७॥  
  
(अव्श्_१३,१।१८अ) वाचस् पत ऋतवः पञ्च ये नौ वैश्वकर्मणाः परि ये सम्बभूवुः ।  
(अव्श्_१३,१।१८च्) इहैव प्राणः सख्ये नो अस्तु तं त्वा परमेष्ठिन् परि रोहित आयुषा वर्चसा दधातु ॥१८॥  
  
(अव्श्_१३,१।१९अ) वाचस् पते सौमनसं मनश् च गोष्ठे नो गा जनय योनिषु प्रजाः ।  
(अव्श्_१३,१।१९च्) इहैव प्राणः सख्ये नो अस्तु तं त्वा परमेष्ठिन् पर्य् अहम् आयुषा वर्चसा दधातु ॥१९॥  
  
(अव्श्_१३,१।२०अ) परि त्वा धात् सविता देवो अग्निर् वर्चसा मित्रावरुणाव् अभि त्वा ।  
(अव्श्_१३,१।२०च्) सर्वा अरातीर् अवक्रामन्न् एहीदं राष्ट्रम् अकरः सुनृतावत् ॥२०॥ {२}  
  
(अव्श्_१३,१।२१अ) यं त्वा पृषती रथे प्रष्टिर् वहति रोहित ।  
(अव्श्_१३,१।२१च्) शुभा यासि रिणन्न् अपः ॥२१॥  
  
(अव्श्_१३,१।२२अ) अनुव्रता रोहिणी रोहितस्य सूरिः सुवर्णा बृहती सुवर्चाः ।  
(अव्श्_१३,१।२२च्) तया वाजान् विश्वरूपां जयेम तया विश्वाः पृतना अभि ष्याम ॥२२॥  
  
(अव्श्_१३,१।२३अ) इदं सदो रोहिणी रोहितस्यासौ पन्थाः पृषती येन याति ।  
(अव्श्_१३,१।२३च्) तां गन्धर्वाः कश्यपा उन् नयन्ति तां रक्षन्ति कवयो ऽप्रमादम् ॥२३॥  
  
(अव्श्_१३,१।२४अ) सूर्यस्याश्वा हरयः केतुमन्तः सदा वहन्त्य् अमृताः सुखं रथम् ।  
(अव्श्_१३,१।२४च्) घृतपावा रोहितो भ्राजमानो दिवं देवः पृषतीम् आ विवेश ॥२४॥  
  
(अव्श्_१३,१।२५अ) यो रोहितो वृषभस् तिग्मशृङ्गः पर्य् अग्निं परि सूर्यं बभूव ।  
(अव्श्_१३,१।२५च्) यो विष्टभ्नाति पृथिवीं दिवं च तस्माद् देवा अधि सृष्टीः सृजन्ते ॥२५॥  
  
(अव्श्_१३,१।२६अ) रोहितो दिवम् आरुहन् महतः पर्य् अर्णवात् ।  
(अव्श्_१३,१।२६च्) सर्वो रुरोह रोहितो रुहः ॥२६॥  
  
(अव्श्_१३,१।२७अ) वि मिमीष्व पयस्वतीं घृताचीं देवानां धेनुर् अनपस्पृग् एषा ।  
(अव्श्_१३,१।२७च्) इन्द्रः सोमं पिबतु क्षेमो अस्त्व् अग्निः प्र स्तौतु वि मृधो नुदस्व ॥२७॥  
  
(अव्श्_१३,१।२८अ) समिद्धो अग्निः समिधानो घृतवृद्धो घृताहुतः ।  
(अव्श्_१३,१।२८च्) अभीषाट् विश्वाषाड् अग्निः सपत्नान् हन्तु ये मम ॥२८॥  
  
(अव्श्_१३,१।२९अ) हन्त्व् एनान् प्र दहत्व् अरिर् यो नः पृतन्यति ।  
(अव्श्_१३,१।२९च्) क्रव्यादाग्निना वयं सपत्नान् प्र दहामसि ॥२९॥  
  
(अव्श्_१३,१।३०अ) अवाचीनान् अव जहीन्द्र वज्रेण बाहुमान् ।  
(अव्श्_१३,१।३०च्) अधा सपत्नान् मामकान् अग्नेस् तेजोभिर् आदिषि ॥३०॥ {३}  
  
(अव्श्_१३,१।३१अ) अग्ने सपत्नान् अधरान् पादयास्मद् व्यथया सजातम् उत्पिपानं बृहस्पते ।  
(अव्श्_१३,१।३१च्) इन्द्राग्नी मित्रावरुणाव् अधरे पद्यन्ताम् अप्रतिमन्यूयमानाः ॥३१॥  
  
(अव्श्_१३,१।३२अ) उद्यंस् त्वं देव सूर्य सपत्नान् अव मे जहि ।  
(अव्श्_१३,१।३२च्) अवैनान् अश्मना जहि ते यन्त्व् अधमं तमः ॥३२॥  
  
(अव्श्_१३,१।३३अ) वत्सो विराजो वृषभो मतीनाम् आ रुरोह शुक्रपृष्ठो ऽन्तरिक्षम् ।  
(अव्श्_१३,१।३३च्) घृतेनार्कम् अभ्य् अर्चन्ति वत्सं ब्रह्म सन्तं ब्रह्मणा वर्धयन्ति ॥३३॥  
  
(अव्श्_१३,१।३४अ) दिवं च रोह पृथिवीं च रोह राष्ट्रं च रोह द्रविणं च रोह ।  
(अव्श्_१३,१।३४च्) प्रजां च रोहामृतं च रोह रोहितेन तन्वं सं स्पृषस्व ॥३४॥  
  
(अव्श्_१३,१।३५अ) ये देवा राष्ट्रभृतो ऽभितो यन्ति सूर्यम् ।  
(अव्श्_१३,१।३५च्) तैष् टे रोहितः सम्विदानो राष्ट्रं दधातु सुमनस्यमानः ॥३५॥  
  
(अव्श्_१३,१।३६अ) उत् त्वा यज्ञा ब्रह्मपूता वहन्त्य् अध्वगतो हरयस् त्वा वहन्ति ।  
(अव्श्_१३,१।३६च्) तिरः समुद्रम् अति रोचसे ऽर्णवम् ॥३६॥  
  
(अव्श्_१३,१।३७अ) रोहिते द्यावापृथिवी अधि श्रिते वसुजिति गोजिति सन्धनाजिति ।  
(अव्श्_१३,१।३७च्) सहस्रं यस्य जनिमानि सप्त च वोचेयं ते नाभिं भुवनस्याधि मज्मनि ॥३७॥  
  
(अव्श्_१३,१।३८अ) यशा यासि प्रदिशो दिशश् च यशाः पशूनाम् उत चर्षणीनाम् ।  
(अव्श्_१३,१।३८च्) यशाः पृथिव्या अदित्या उपस्थे ऽहं भूयासं सवितेव चारुः ॥३८॥  
  
(अव्श्_१३,१।३९अ) अमुत्र सन्न् इह वेत्थेतः संस् तानि पश्यसि ।  
(अव्श्_१३,१।३९च्) इतः पश्यन्ति रोचनं दिवि सूर्यं विपश्चितम् ॥३९॥  
  
(अव्श्_१३,१।४०अ) देवो देवान् मर्चयस्य् अन्तश् चरस्य् अर्णवे ।  
(अव्श्_१३,१।४०च्) समानम् अग्निम् इन्धते तं विदुः कवयः परे ॥४०॥ {४}  
  
(अव्श्_१३,१।४१अ) अवः परेण पर एनावरेण पदा वत्सं बिब्रती गौर् उद् अस्थात् ।  
(अव्श्_१३,१।४१च्) सा कद्रीची कं स्विद् अर्धं परागात् क्व स्वित् सूते नहि यूथे अस्मिन् ॥४१॥  
  
(अव्श्_१३,१।४२अ) एकपदी द्विपदी सा चतुष्पद्य् अष्टापदी नवपदी बभूवुषी ।  
(अव्श्_१३,१।४२च्) सहस्राक्षरा भुवनस्य पङ्क्तिस् तस्याः समुद्रा अधि वि क्षरन्ति ॥४२॥  
  
(अव्श्_१३,१।४३अ) आरोहन् द्याम् अमृतः प्राव मे वचः ।  
(अव्श्_१३,१।४३च्) उत् त्वा यज्ञा ब्रह्मपूता वहन्त्य् अध्वगतो हरयस् त्वा वहन्ति ॥४३॥  
  
(अव्श्_१३,१।४४अ) वेद तत् ते अमर्त्य यत् त आक्रमणं दिवि ।  
(अव्श्_१३,१।४४च्) यत् ते सधस्थं परमे व्योमन् ॥४४॥  
  
(अव्श्_१३,१।४५अ) सूर्यो द्यां सूर्यः पृठिवीं सूर्य आपोऽति पश्यति ।  
(अव्श्_१३,१।४५च्) सूर्यो भूतस्यैकं चक्षुर् आ रुरोह दिवं महीम् ॥४५॥  
  
(अव्श्_१३,१।४६अ) उर्वीर् आसन् परिधयो वेदिर् भूमिर् अकल्पत ।  
(अव्श्_१३,१।४६च्) तत्रैताव् अग्नी आधत्त हिमं घ्रंसं च रोहितः ॥४६॥  
  
(अव्श्_१३,१।४७अ) हिमं घ्रंसं चाधाय यूपान् कृत्वा पर्वतान् ।  
(अव्श्_१३,१।४७च्) वर्षाज्याव् अग्नी ईजाते रोहितस्य स्वर्विदः ॥४७॥  
  
(अव्श्_१३,१।४८अ) स्वर्विदो रोहितस्य ब्रह्मणाग्निः सम् इध्यते ।  
(अव्श्_१३,१।४८च्) तस्माद् घ्रंसस् तस्माद् धिमस् तस्माद् यज्ञो ऽजायत ॥४८॥  
  
(अव्श्_१३,१।४९अ) ब्रह्मणाग्नी वावृधानौ ब्रह्मवृद्धौ ब्रह्माहुतौ ।  
(अव्श्_१३,१।४९च्) ब्रह्मेद्धाव् अग्नी ईजाते रोहितस्य स्वर्विदः ॥४९॥  
  
(अव्श्_१३,१।५०अ) सत्ये अन्यः समाहितो ऽप्स्व् अन्यः सम् इध्यते ।  
(अव्श्_१३,१।५०च्) ब्रह्मेद्धाव् अग्नी ईजाते रोहितस्य स्वर्विदः ॥५०॥ {५}  
  
(अव्श्_१३,१।५१अ) यं वातः परिशुम्भति यं वेन्द्रो ब्रह्मणस्पतिः ।  
(अव्श्_१३,१।५१च्) ब्रह्मेद्धावग्नी ईजाते रोहितस्य स्वर्विदः ॥५१॥  
  
(अव्श्_१३,१।५२अ) वेदिं भूमिं कल्पयित्वा दिवं कृत्वा दक्षिणाम् ।  
(अव्श्_१३,१।५२च्) घ्रंसं तद् अग्निं कृत्वा चकार विश्वम् आत्मन्वद् वर्षेणाज्येन रोहितः ॥५२॥  
  
(अव्श्_१३,१।५३अ) वर्षम् आजम् घ्रंसो अग्निर् वेदिर् भूमिर् अकल्पत ।  
(अव्श्_१३,१।५३च्) तत्रैतान् पर्वतान् अग्निर् गीर्भिर् ऊर्ध्वां अकल्पयत् ॥५३॥  
  
(अव्श्_१३,१।५४अ) गीर्भिर् ऊर्ध्वान् कल्पयित्वा रोहितो भूमिम् अब्रवीत् ।  
(अव्श्_१३,१।५४च्) त्वयीदं सर्वं जायतां यद् भूतं यच् च भाव्यम् ॥५४॥  
  
(अव्श्_१३,१।५५अ) स यज्ञः प्रथमो भूतो भव्यो अजायत ।  
(अव्श्_१३,१।५५च्) तस्माद् ध जज्ञ इदं सर्वं यत् किं चेदं विरोचते रोहितेन ऋषिणाभृतम् ॥५५॥  
  
(अव्श्_१३,१।५६अ) यश् च गां पदा स्फुरति प्रत्यङ् सूर्यं च मेहति ।  
(अव्श्_१३,१।५६च्) तस्य वृश्चामि ते मूलं न छायां करवो ऽपरम् ॥५६॥  
  
(अव्श्_१३,१।५७अ) यो माभिछायम् अत्येषि मां चाग्निं चान्तरा ।  
(अव्श्_१३,१।५७च्) तस्य वृश्चामि ते मूलं न छायां करवो ऽपरम् ॥५७॥  
  
(अव्श्_१३,१।५८अ) यो अद्य देव सूर्य त्वां च मां चान्तरायति ।  
(अव्श्_१३,१।५८च्) दुष्वप्न्यं तस्मिं छमलं दुरितानि च मृज्महे ॥५८॥  
  
(अव्श्_१३,१।५९अ) मा प्र गाम पथो वयं मा यज्ञाद् इन्द्र सोमिनः ।  
(अव्श्_१३,१।५९च्) मान्त स्थुर् नो अरातयः ॥५९॥  
  
(अव्श्_१३,१।६०अ) यो यज्ञस्य प्रसाधनस् तन्तुर् देवेष्व् आततः ।  
(अव्श्_१३,१।६०च्) तम् आहुतम् अशीमहि ॥६०॥ {६}  
  
  
  
(अव्श्_१३,२।१अ) उद् अस्य केतवो दिवि शुक्रा भ्राजन्त ईरते ।  
(अव्श्_१३,२।१च्) आदित्यस्य नृचक्षसो महिव्रतस्य मीढुषः ॥१॥  
  
(अव्श्_१३,२।२अ) दिशां प्रज्ञानां स्वरयन्तम् अर्चिषा सुपक्षम् आशुं पतयन्तम् अर्णवे ।  
(अव्श्_१३,२।२च्) स्तवाम सूर्यं भुवनस्य गोपां यो रश्मिभिर् दिश आभाति सर्वाः ॥२॥  
  
(अव्श्_१३,२।३अ) यत् प्राङ् प्रत्यङ् स्वधया यासि शीभं नानारूपे अहनी कर्षि मायया ।  
(अव्श्_१३,२।३च्) तद् आदित्य महि तत् ते महि श्रवो यद् एको विश्वं परि भूम जायसे ॥३॥  
  
(अव्श्_१३,२।४अ) विपश्चितं तरणिं भ्राजमानं वहन्ति यं हरितः सप्त बह्वीः ।  
(अव्श्_१३,२।४च्) स्रुताद् यम् अत्त्रिर् दिवम् उन्निनाय तं त्वा पश्यन्ति परियान्तम् आजिम् ॥४॥  
  
(अव्श्_१३,२।५अ) मा त्वा दभन् परियान्तम् आजिं स्वस्ति दुर्गां अति याहि शीभम् ।  
(अव्श्_१३,२।५च्) दिवं च सूर्य पृथिवीं च देवीम् अहोरात्रे विमिमानो यद् एषि ॥५॥  
  
(अव्श्_१३,२।६अ) स्वस्ति ते सूर्य चरसे रथाय येनोभाव् अन्तौ परियासि सद्यः ।  
(अव्श्_१३,२।६च्) यं ते वहन्ति हरितो वहिष्ठाः शतम् अश्वा यदि वा सप्त बह्वीः ॥६॥  
  
(अव्श्_१३,२।७अ) सुखं सूर्य रथम् अंशुमन्तं स्योनं सुवह्निम् अधि तिष्ठ वाजिनम् ।  
(अव्श्_१३,२।७च्) यं ते वहन्ति हरितो वहिष्ठाः शतम् अश्वा यदि वा सप्त बह्वीः ॥७॥  
  
(अव्श्_१३,२।८अ) सप्त सूर्यो हरितो यातवे रथे हिरण्यत्वचसो बृहतीर् अयुक्त ।  
(अव्श्_१३,२।८च्) अमोचि शुक्रो रजसः परस्ताद् विधूय देवस् तमो दिवम् आरुहत् ॥८॥  
  
(अव्श्_१३,२।९अ) उत् केतुना बृहता देव आगन्न् अपावृक् तमो ऽभि ज्योतिर् अश्रैत् ।  
(अव्श्_१३,२।९च्) दिव्यः सुपर्णः स वीरो व्य् अख्यद् अदितेः पुत्रो भुवनानि विश्वा ॥९॥  
  
(अव्श्_१३,२।१०अ) उद्यन् रश्मीन् आ तनुषे विश्वा रुपाणि पुष्यसि ।  
(अव्श्_१३,२।१०च्) उभा समुद्रौ क्रतुना वि भासि सर्वांल् लोकान् परिभूर् भ्राजमानः ॥१०॥ {७}  
  
(अव्श्_१३,२।११अ) पूर्वापरं चरतो माययैतौ शिशू क्रीडन्तौ परि यातो ऽर्णवम् ।  
(अव्श्_१३,२।११च्) विश्वान्यो भुवना विचष्टे हैरण्यैर् अन्यं हरितो वहन्ति ॥११॥  
  
(अव्श्_१३,२।१२अ) दिवि त्वात्त्रिर् अधारयत् सूर्या मासाय कर्तवे ।  
(अव्श्_१३,२।१२च्) स एषि सुधृतस् तपन् विश्वा भूतावचाकशत् ॥१२॥  
  
(अव्श्_१३,२।१३अ) उभाव् अन्तौ सम् अर्षसि वत्सः सम्मातराव् इव ।  
(अव्श्_१३,२।१३च्) नन्व् एतद् इतः पुरा ब्रह्म देवा अमी विदुः ॥१३॥  
  
(अव्श्_१३,२।१४अ) यत् समुद्रम् अनु श्रितं तत् सिषासति सूर्यः ।  
(अव्श्_१३,२।१४च्) अध्वास्य विततो महान् पूर्वश् चापरश् च यः ॥१४॥  
  
(अव्श्_१३,२।१५अ) तं सम् आप्नोति जूतिभिस् ततो नाप चिकित्सति ।  
(अव्श्_१३,२।१५च्) तेनामृतस्य भक्षं देवानां नाव रुन्धते ॥१५॥  
  
(अव्श्_१३,२।१६अ) उद् उ त्यं जातवेदसं देवं वहन्ति केतवः ।  
(अव्श्_१३,२।१६च्) दृशे विश्वाय सूर्यम् ॥१६॥  
  
(अव्श्_१३,२।१७अ) अप त्ये तायवो यथा नक्षत्रा यन्त्य् अक्तुभिः ।  
(अव्श्_१३,२।१७च्) सूराय विश्वचक्षसे ॥१७॥  
  
(अव्श्_१३,२।१८अ) अदृश्रन्न् अस्य केतवो वि रश्मयो जनां अनु ।  
(अव्श्_१३,२।१८च्) भ्राजन्तो अग्नयो यथा ॥१८॥  
  
(अव्श्_१३,२।१९अ) तरणिर् विश्वदर्शतो ज्योतिष्कृद् असि सूर्य ।  
(अव्श्_१३,२।१९च्) विश्वम् आ भासि रोचन ॥१९॥  
  
(अव्श्_१३,२।२०अ) प्रत्यङ् देवानां विशः प्रत्यङ्ङ् उद् एषि मानुषीः ।  
(अव्श्_१३,२।२०च्) प्रत्यङ् विश्वं स्वर् दृशे ॥२०॥ {८}  
  
(अव्श्_१३,२।२१अ) येना पावक चक्षसा भुरण्यन्तं जनां अनु ।  
(अव्श्_१३,२।२१च्) त्वं वरुण पश्यसि ॥२१॥  
  
(अव्श्_१३,२।२२अ) वि द्याम् एषि रजस् पृथ्व् अहर् मिमानो अक्तुभिः ।  
(अव्श्_१३,२।२२च्) पश्यन् जन्मानि सूर्य ॥२२॥  
  
(अव्श्_१३,२।२३अ) सप्त त्वा हरितो रथे वहन्ति देव सूर्य ।  
(अव्श्_१३,२।२३च्) शोचिष्केशं विचक्षणम् ॥२३॥  
  
(अव्श्_१३,२।२४अ) अयुक्त सप्त शुन्ध्युवः सूरो रथस्य नप्त्यः ।  
(अव्श्_१३,२।२४च्) ताभिर् याति स्वयुक्तिभिः ॥२४॥  
  
(अव्श्_१३,२।२५अ) रोहितो दिवम् आरुहत् तपसा तपस्वी ।  
(अव्श्_१३,२।२५च्) स योनिम् ऐति स उ जायते पुनः स देवानाम् अधिपतिर् बभूव ॥२५॥  
  
(अव्श्_१३,२।२६अ) यो विश्वचर्षणिर् उत विश्वतोमुखो यो विश्वतस्पाणिर् उत विश्वतस्पृथः ।  
(अव्श्_१३,२।२६च्) सं बाहुभ्यां भरति सं पतत्रैर् द्यावापृथिवी जनयन् देव एकः ॥२६॥  
  
(अव्श्_१३,२।२७अ) एकपाद् द्विपदो भूयो वि चक्रमे द्विपात् त्रिपादम् अभ्य् एति पश्चात् ।  
(अव्श्_१३,२।२७च्) द्विपाद् ध षट्पदो भूयो वि चक्रमे त एकपदस् तन्वं सम् आसते ॥२७॥  
  
(अव्श्_१३,२।२८अ) अतन्द्रो यास्यन् हरितो यद् आस्थाद् द्वे रूपे कृणुते रोचमानः ।  
(अव्श्_१३,२।२८च्) केतुमान् उद्यन्त् सहमानो रजांसि विश्वा आदित्य प्रवतो वि भासि ॥२८॥  
  
(अव्श्_१३,२।२९अ) बण् महां असि सूर्य बड् आदित्य महां असि ।  
(अव्श्_१३,२।२९च्) महांस् ते महतो महिमा त्वम् आदित्य महां असि ॥२९॥  
  
(अव्श्_१३,२।३०अ) रोचसे दिवि रोचसे अन्तरिक्षे पतङ्ग पृथिव्यां रोचसे रोचसे अप्स्व् अन्तः ।  
(अव्श्_१३,२।३०च्) उभा समुद्रौ रुच्या व्य् आपिथ देवो देवासि महिषः स्वर्जित् ॥३०॥ {९}  
  
(अव्श्_१३,२।३१अ) अर्वाङ् परस्तात् प्रयतो व्यध्व आशुर् विपश्चित् पतयन् पतङ्गः ।  
(अव्श्_१३,२।३१च्) विष्णुर् विचित्तः शवसाधितिष्ठन् प्र केतुना सहते विश्वम् एजत् ॥३१॥  
  
(अव्श्_१३,२।३२अ) चित्राश् चिकित्वान् महिषः सुपर्ण आरोचयन् रोदसी अन्तरिक्षम् ।  
(अव्श्_१३,२।३२च्) अहोरात्रे परि सूर्यं वसाने प्रास्य विश्वा तिरतो वीर्याणि ॥३२॥  
  
(अव्श्_१३,२।३३अ) तिग्मो विभ्राजन् तन्वं शिशानो ऽरङ्गमासः प्रवतो रराणः ।  
(अव्श्_१३,२।३३च्) ज्योतिष्मान् पक्षी महिषो वयोधा विश्वा आस्थात् प्रदिशः कल्पमानः ॥३३॥  
  
(अव्श्_१३,२।३४अ) चित्रं देवानाम् केतुर् अनीकं ज्योतिष्मान् प्रदिशः सूर्य उद्यन् ।  
(अव्श्_१३,२।३४च्) दिवाकरो ऽति द्युम्नैस् तमांसि विश्वातारीद् दुरितानि शुक्रः ॥३४॥  
  
(अव्श्_१३,२।३५अ) चित्रं देवानाम् उद् अगाद् अनीकं चक्षुर् मित्रस्य वरुणस्याग्नेः ।  
(अव्श्_१३,२।३५च्) आप्राद् द्यावापृथिवी अन्तरिक्षं सूर्य आत्मा जगतस् तस्थुषश् च ॥३५॥  
  
(अव्श्_१३,२।३६अ) उच्चा पतन्तम् अरुणं सुपर्णं मध्ये दिवस् तरणिं भ्राजमानम् ।  
(अव्श्_१३,२।३६च्) पश्यम त्वा सवितारं यम् आहुर् अजस्रं ज्योतिर् यद् अविन्दद् अत्त्रिः ॥३६॥  
  
(अव्श्_१३,२।३७अ) दिवस् पृष्ठे धावमानं सुपर्णम् अदित्याः पुत्रं नाथकाम उप यामि भीतः ।  
(अव्श्_१३,२।३७च्) स नः सूर्य प्र तिर दीर्घम् आयुर् मा रिषाम सुमतौ ते स्याम ॥३७॥  
  
(अव्श्_१३,२।३८अ) सहस्राह्ण्यं वियताव् अस्य पक्षौ हरेर् हंसस्य पततः स्वर्गम् ।  
(अव्श्_१३,२।३८च्) स देवान्त् सर्वान् उरस्य् उपदद्य सम्पश्यन् याति भुवनानि विश्वा ॥३८॥  
  
(अव्श्_१३,२।३९अ) रोहितः कालो अभवद् रोहितो ऽग्रे प्रजापतिः ।  
(अव्श्_१३,२।३९च्) रोहितो यज्ञानां मुखं रोहितः स्वर् आभरत् ॥३९॥  
  
(अव्श्_१३,२।४०अ) रोहितो लोको अभवद् रोहितो ऽत्य् अतपद् दिवम् ।  
(अव्श्_१३,२।४०च्) रोहितो रश्मिभिर् भूमिं समुद्रम् अनु सं चरत् ॥४०॥ {१०}  
  
(अव्श्_१३,२।४१अ) सर्वा दिशः सम् अचरद् रोहितो ऽधिपतिर् दिवः ।  
(अव्श्_१३,२।४१च्) दिवं समुद्रम् आद् भूमिं सर्वं भूतं वि रक्षति ॥४१॥  
  
(अव्श्_१३,२।४२अ) आरोहन् छुक्रो बृहतीर् अतन्द्रो द्वे रूपे कृणुते रोचमानः ।  
(अव्श्_१३,२।४२च्) चित्रश् चिकित्वान् महिषो वातमाया यावतो लोकान् अभि यद् विभाति ॥४२॥  
  
(अव्श्_१३,२।४३अ) अभ्य् अन्यद् एति पर्य् अन्यद् अस्यते ऽहोरात्राभ्यां महिषः कल्पमानः ।  
(अव्श्_१३,२।४३च्) सूर्यं वयं रजसि क्षियन्तं गातुविदं हवामहे नाधमानाः ॥४३॥  
  
(अव्श्_१३,२।४४अ) पृथिवीप्रो महिषो नाधमानस्य गातुर् अदब्धचक्षुः परि विश्वं बभूव ।  
(अव्श्_१३,२।४४च्) विश्वं सम्पश्यन्त् सुविदत्रो यजत्र इदं शृणोतु यद् अहं ब्रवीमि ॥४४॥  
  
(अव्श्_१३,२।४५अ) पर्य् अस्य महिमा पृथिवीं समुद्रं ज्योतिषा विभ्राजन् परि द्याम् अन्तरिक्षम् ।  
(अव्श्_१३,२।४५च्) सर्वं सम्पश्यन्त् सुविदत्रो यजत्र इदं शृणोतु यद् अहं ब्रवीमि ॥४५॥  
  
(अव्श्_१३,२।४६अ) अबोध्य् अग्निः समिधा जनानां प्रति धेनुम् इवायतीम् उषसम् ।  
(अव्श्_१३,२।४६च्) यह्वा इव प्र वयाम् उज्जिहानाः प्र भानवः सिस्रते नाकम् अछ ॥४६॥ {११}  
  
  
  
(अव्श्_१३,३।१अ) य इमे द्यावापृथिवी जजान यो द्रापिम् कृत्वा भुवनानि वस्ते ।  
(अव्श्_१३,३।१च्) यस्मिन् क्षियन्ति प्रदिशः षड् उर्वीर् याः पतङ्गो अनु विचाकशीति ।  
(अव्श्_१३,३।१ए) तस्य देवस्य क्रुद्धस्यैतद् आगो य एवं विद्वांसं ब्राह्मणं जिनाति ।  
  
(अव्श्_१३,३।२अ) यस्माद् वाता ऋतुथा पवन्ते यस्मात् समुद्रा अधि विक्षरन्ति ।  
(अव्श्_१३,३।२च्) तस्य देवस्य क्रुद्धस्यैतद् आगो य एवं विद्वांसं ब्राह्मणं जिनाति ।  
(अव्श्_१३,३।२ए) उद् वेपय रोहित प्र क्षिणीहि ब्रह्मज्यस्य प्रति मुञ्च पाशान् ॥२॥  
  
(अव्श्_१३,३।३अ) यो मारयति प्राणयति यस्मात् प्राणन्ति भुवनानि विश्वा ।  
(अव्श्_१३,३।३च्) तस्य देवस्य क्रुद्धस्यैतद् आगो य एवं विद्वांसं ब्राह्मणं जिनाति ।  
(अव्श्_१३,३।३ए) उद् वेपय रोहित प्र क्षिणीहि ब्रह्मज्यस्य प्रति मुञ्च पाशान् ॥३॥  
  
(अव्श्_१३,३।४अ) यः प्राणेन द्यावापृथिवी तर्पयत्य् अपानेन समुद्रस्य जठरं यः पिपर्ति ।  
(अव्श्_१३,३।४च्) तस्य देवस्य क्रुद्धस्यैतद् आगो य एवं विद्वांसं ब्राह्मणं जिनाति ।  
(अव्श्_१३,३।४ए) उद् वेपय रोहित प्र क्षिणीहि ब्रह्मज्यस्य प्रति मुञ्च पाशान् ॥४॥  
  
(अव्श्_१३,३।५अ) यस्मिन् विराट् परमेष्ठी प्रजापतिर् अग्निर् वैश्वानरः सह पङ्क्त्या श्रितः ।  
(अव्श्_१३,३।५च्) यः परस्य प्राणं परमस्य तेज आददे ।  
(अव्श्_१३,३।५ए) तस्य देवस्य क्रुद्धस्यैतद् आगो य एवं विद्वांसं ब्राह्मणं जिनाति ।  
  
(अव्श्_१३,३।६अ) यस्मिन् षड् उर्वीः पञ्च दिशो अधिश्रिताश् चतस्र आपो यज्ञस्य त्रयो ऽक्षराः ।  
(अव्श्_१३,३।६च्) यो अन्तरा रोदसी क्रुद्धश् चक्षुषैक्षत ।  
(अव्श्_१३,३।६ए) तस्य देवस्य क्रुद्धस्यैतद् आगो य एवं विद्वांसं ब्राह्मणम् जिनाति ।  
  
(अव्श्_१३,३।७अ) यो अन्नादो अन्नपतिर् बभूव ब्रह्मणस् पतिर् उत यः ।  
(अव्श्_१३,३।७च्) भूतो भविष्यत् भुवनस्य यस् पतिः ।  
(अव्श्_१३,३।७ए) तस्य देवस्य क्रुद्धस्यैतद् आगो य एवं विद्वांसं ब्राह्मणं जिनाति ।  
  
(अव्श्_१३,३।८अ) अहोरात्रैर् विमितं त्रिंशदङ्गं त्रयोदशं मासं यो निर्मिमीते ।  
(अव्श्_१३,३।८च्) तस्य देवस्य क्रुद्धस्यैतद् आगो य एवं विद्वांसं ब्राह्मणं जिनाति ।  
(अव्श्_१३,३।८ए) उद् वेपय रोहित प्र क्षिणीहि ब्रह्मज्यस्य प्रति मुञ्च पाशान् ॥८॥  
  
(अव्श्_१३,३।९अ) कृस्णं नियानं हरयः सुपर्णा अपो वसाना दिवम् उत् पतन्ति ।  
(अव्श्_१३,३।९च्) त आववृत्रन्त् सदनाद् ऋतस्य ।  
(अव्श्_१३,३।९ए) तस्य देवस्य क्रुद्धस्यैतद् आगो य एवं विद्वांसं ब्राह्मणं जिनाति ।  
  
(अव्श्_१३,३।१०अ) यत् ते चन्द्रं कश्यप रोचनावद् यत् संहितं पुष्कलं चित्रभानु यस्मिन्त् सूर्या आर्पिताः सप्त साकम् ।  
(अव्श्_१३,३।१०च्) तस्य देवस्य क्रुद्धस्यैतद् आगो य एवं विद्वांसं ब्राह्मणं जिनाति ।  
(अव्श्_१३,३।१०ए) उद् वेपय रोहित प्र क्षिणीहि ब्रह्मज्यस्य प्रति मुञ्च पाशान् ॥१०॥ {१२}  
  
(अव्श्_१३,३।११अ) बृहद् एनम् अनु वस्ते पुरस्ताद् रथन्तरं प्रति गृह्णाति पश्चात् ।  
(अव्श्_१३,३।११च्) ज्योतिर् वसाने सदम् अप्रमादम् ।  
(अव्श्_१३,३।११ए) तस्य देवस्य क्रुद्धस्यैतद् आगो य एवं विद्वांसं ब्राह्मणं जिनाति ।  
  
(अव्श्_१३,३।१२अ) बृहद् अन्यतः पक्ष आसीद् रथन्तरम् अन्यतः सबले सध्रीची ।  
(अव्श्_१३,३।१२च्) यद् रोहितम् अजनयन्त देवाः ।  
(अव्श्_१३,३।१२ए) तस्य देवस्य क्रुद्धस्यैतद् आगो य एवं विद्वांसं ब्राह्मणं जिनाति ।  
  
(अव्श्_१३,३।१३अ) स वरुणः सायम् अग्निर् भवति स मित्रो भवति प्रातर् उद्यन् ।  
(अव्श्_१३,३।१३च्) स सविता भूत्वान्तरिक्षेण याति स इन्द्रो भूत्वा तपति मध्यतो दिवम् ।  
(अव्श्_१३,३।१३ए) तस्य देवस्य क्रुद्धस्यैतद् आगो य एवं विद्वांसं ब्राह्मणं जिनाति ।  
  
(अव्श्_१३,३।१४अ) सहस्राह्ण्यं वियताव् अस्य पक्षौ हरेर् हंसस्य पततः स्वर्गम् ।  
(अव्श्_१३,३।१४च्) स देवान्त् सर्वान् उरस्य् उपदद्य सम्पश्यन् याति भुवनानि विश्वा ।  
(अव्श्_१३,३।१४ए) तस्य देवस्य क्रुद्धस्यैतद् आगो य एवं विद्वांसं ब्राह्मणं जिनाति ।  
  
(अव्श्_१३,३।१५अ) अयं स देवो अप्स्व् अन्तः सहस्रमूलः परुशाको अत्त्रिः ।  
(अव्श्_१३,३।१५च्) य इदं विश्वं भुवनं जजान ।  
(अव्श्_१३,३।१५ए) तस्य देवस्य क्रुद्धस्यैतद् आगो य एवं विद्वांसं ब्राह्मणं जिनाति ।  
  
(अव्श्_१३,३।१६अ) शुक्रं वहन्ति हरयो रघुष्यदो देवं दिवि वर्चसा भ्राजमानम् ।  
(अव्श्_१३,३।१६च्) यस्योर्ध्वा दिवं तन्वस् तपन्त्य् अर्वाङ् सुवर्णैः पटरैर् वि भाति ।  
(अव्श्_१३,३।१६ए) तस्य देवस्य क्रुद्धस्यैतद् आगो य एवं विद्वांसं ब्राह्मणं जिनाति ।  
  
(अव्श्_१३,३।१७अ) येनादित्यान् हरितः सम्वहन्ति येन यज्ञेन बहवो यन्ति प्रजानन्तः ।  
(अव्श्_१३,३।१७च्) यद् एकं ज्योतिर् बहुधा विभाति ।  
(अव्श्_१३,३।१७ए) तस्य देवस्य क्रुद्धस्यैतद् आगो य एवं विद्वांसं ब्राह्मणं जिनाति ।  
  
(अव्श्_१३,३।१८अ) सप्त युञ्जन्ति रथम् एकचक्रम् एको अश्वो वहति सप्तनामा ।  
(अव्श्_१३,३।१८च्) त्रिनाभि चक्रम् अजरम् अनर्वं यत्रेमा विश्वा भुवनाधि तस्थुः ।  
(अव्श्_१३,३।१८ए) तस्य देवस्य क्रुद्धस्यैतद् आगो य एवं विद्वांसं ब्राह्मणं जिनाति ।  
  
(अव्श्_१३,३।१९अ) अष्टधा युक्तो वहति वह्निर् उग्रः पिता देवानां जनिता मतीनाम् ।  
(अव्श्_१३,३।१९च्) ऋतस्य तन्तुं मनसा मिमानः सर्वा दिशः पवते मातरिश्वा ।  
(अव्श्_१३,३।१९ए) तस्य देवस्य क्रुद्धस्यैतद् आगो य एवं विद्वांसं ब्राह्मणं जिनाति ।  
  
(अव्श्_१३,३।२०अ) संयञ्चं तन्तुं प्रदिशो ऽनु सर्वा अन्तर् गायत्र्याम् अमृतस्य गर्भे ।  
(अव्श्_१३,३।२०च्) तस्य देवस्य क्रुद्धस्यैतद् आगो य एवं विद्वांसं ब्राह्मणं जिनाति ।  
(अव्श्_१३,३।२०ए) उद् वेपय रोहित प्र क्षिणीहि ब्रह्मज्यस्य प्रति मुञ्च पाशान् ॥२०॥ {१३}  
  
(अव्श्_१३,३।२१अ) निम्रुचस् तिस्रो व्युषो ह तिस्रस् त्रीणि रजांसि दिवो अङ्ग तिस्रः ।  
(अव्श्_१३,३।२१च्) विद्मा ते अग्ने त्रेधा जनित्रं त्रेधा देवानां जनिमानि विद्म ।  
(अव्श्_१३,३।२१ए) तस्य देवस्य क्रुद्धस्यैतद् आगो य एवं विद्वांसं ब्राह्मणं जिनाति ।  
  
(अव्श्_१३,३।२२अ) वि य और्णोत् पृथिवीं जायमान आ समुद्रम् अदधात् अन्तरिक्षे ।  
(अव्श्_१३,३।२२च्) तस्य देवस्य क्रुद्धस्यैतद् आगो य एवं विद्वांसं ब्राह्मणं जिनाति ।  
(अव्श्_१३,३।२२ए) उद् वेपय रोहित प्र क्षिणीहि ब्रह्मज्यस्य प्रति मुञ्च पाशान् ॥२२॥  
  
(अव्श्_१३,३।२३अ) त्वम् अग्ने क्रतुभिः केतुभिर् हितो ऽर्कः समिद्ध उद् अरोचथा दिवि ।  
(अव्श्_१३,३।२३च्) किम् अभ्य् आर्चन् मरुतः पृश्निमातरो यद् रोहितम् अजनयन्त देवाः ।  
(अव्श्_१३,३।२३ए) तस्य देवस्य क्रुद्धस्यैतद् आगो य एवं विद्वांसं ब्राह्मणं जिनाति ।  
  
(अव्श्_१३,३।२४अ) य आत्मदा बलदा यस्य विश्व उपासते प्रशिषं यस्य देवाः ।  
(अव्श्_१३,३।२४च्) यो ऽस्येशे द्विपदो यश् चतुष्पदः ।  
(अव्श्_१३,३।२४ए) तस्य देवस्य क्रुद्धस्यैतद् आगो य एवं विद्वांसं ब्राह्मणं जिनाति ।  
  
(अव्श्_१३,३।२५अ) एकपाद् द्विपदो भूयो वि चक्रमे द्विपात् त्रिपादम् अभ्य् एति पश्चात् ।  
(अव्श्_१३,३।२५च्) चतुष्पाच् चक्रे द्विपदाम् अभिस्वरे सम्पश्यन् पङ्क्तिम् उपतिष्ठमानः ।  
(अव्श्_१३,३।२५ए) तस्य देवस्य क्रुद्धस्यैतद् आगो य एवं विद्वांसं ब्राह्मणं जिनाति ।  
  
(अव्श्_१३,३।२६अ) कृष्णायः पुत्रो अर्जुनो रात्र्या वत्सो ऽजायत ।  
(अव्श्_१३,३।२६च्) स ह द्याम् अधि रोहति रुहो रुरोह रोहितः ॥२६॥ {१४}  
  
  
(अव्श्_१३,४।२६अ) स एति सविता स्वर् दिवस् पृष्ठे ऽवचाकशत् ॥१॥  
  
(अव्श्_१३,४।२अ) रश्मिभिर् नभ आभृतं महेन्द्र एत्य् आवृतः ॥२॥  
  
(अव्श्_१३,४।३अ) स धाता स विधर्ता स वायुर् नभ उच्छ्रितम् ॥३॥  
  
(अव्श्_१३,४।४अ) सो ऽर्यमा स वरुणः स रुद्रः स महादेवः ॥४॥  
  
(अव्श्_१३,४।५अ) सो अग्निः स उ सूर्यः स उ एव महायमः ॥५॥  
  
(अव्श्_१३,४।६अ) तं वत्सा उप तिष्ठन्त्य् एकशीर्षाणो युता दश ॥६॥  
  
(अव्श्_१३,४।७अ) पश्चात् प्राञ्च आ तन्वन्ति यद् उदेति वि भासति ॥७॥  
  
(अव्श्_१३,४।८अ) तस्यैष मारुतो गणः स एति शिक्याकृतः ॥८॥  
  
(अव्श्_१३,४।९अ) रश्मिभिर् नभ आभृतं महेन्द्र एत्य् आवृतः ॥९॥  
  
(अव्श्_१३,४।१०अ) तस्येमे नव कोशा विष्टम्भा नवधा हिताः ॥१०॥  
  
(अव्श्_१३,४।११अ) स प्रजाभ्यो वि पश्यति यच् च प्राणति यच् च न ॥११॥  
  
(अव्श्_१३,४।१२अ) तम् इदं निगतं सहः स एष एक एकवृद् एक एव ॥१२॥  
  
(अव्श्_१३,४।१३अ) एते अस्मिन् देवा एकवृतो भवन्ति ॥१३॥ {१५}  
  
(अव्श्_१३,४।१४अ) कीर्तिश् च यशश् चाम्भश् च नभश् च ब्राह्मणवर्चसं चान्नं चान्नाद्यं च ॥१४॥  
  
(अव्श्_१३,४।१५अ) य एतं देवम् एकवृतं वेद ॥१५॥  
  
(अव्श्_१३,४।१६अ) न द्वितीयो न तृतीयश् चतुर्थो नाप्य् उच्यते ॥१६॥  
  
(अव्श्_१३,४।१७अ) न पञ्चमो न षष्ठः सप्तमो नाप्य् उच्यते ॥१७॥  
  
(अव्श्_१३,४।१८अ) नाष्टमो न नवमो दशमो नाप्य् उच्यते ॥१८॥  
  
(अव्श्_१३,४।१९अ) स सर्वस्मै वि पश्यति यच् च प्राणति यच् च न ॥१९॥  
  
(अव्श्_१३,४।२०अ) तम् इदं निगतं सहः स एष एक एकवृद् एक एव ॥२०॥  
  
(अव्श्_१३,४।२१अ) सर्वे अस्मिन् देवा एकवृतो भवन्ति ॥२१॥ {१६}  
  
(अव्श्_१३,४।२२अ) ब्रह्म च तपश् च कीर्तिश् च यशश् चाम्भश् च नभश् च ब्राह्मणवर्चसं चान्नं चान्नाद्यं च ॥२॥  
  
(अव्श्_१३,४।२३अ) भूतं च भव्यं च श्रद्धा च रुचिश् च स्वर्गश् च स्वधा च ॥२३॥  
  
(अव्श्_१३,४।२४अ) य एतं देवम् एकवृतं वेद ॥२४॥  
  
(अव्श्_१३,४।२५अ) स एव मृत्युः सो ऽमृतं सो ऽभ्वं स रक्षः ॥२५॥  
  
(अव्श्_१३,४।२६अ) स रुद्रो वसुवनिर् वसुदेये नमोवाके वषट्कारो ऽनु संहितः ॥२६॥  
  
(अव्श्_१३,४।२७अ) तस्येमे सर्वे यातव उप प्रशिषम् आसते ॥२७॥  
  
(अव्श्_१३,४।२८अ) तस्यामू सर्वा नक्षत्रा वशे चन्द्रमसा सह ॥२८॥ {१७}  
  
(अव्श्_१३,४।२९अ) स वा अह्नो ऽजायत तस्माद् अहर् अजायत ॥२९॥  
  
(अव्श्_१३,४।३०अ) स वै रात्र्या अजायत तस्माद् रात्रिर् अजायत ॥३०॥  
  
(अव्श्_१३,४।३१अ) स वा अन्तरिक्षाद् अजायत तस्माद् अन्तरिक्षम् अजायत ॥३१॥  
  
(अव्श्_१३,४।३२अ) स वै वायोर् अजायत तस्माद् वायुर् अजायत ॥३२॥  
  
(अव्श्_१३,४।३३अ) स वै दिवो ऽजायत तस्माद् द्यौर् अधि अजायत ॥३३॥  
  
(अव्श्_१३,४।३४अ) स वै दिग्भ्यो ऽजायत तस्माद् दिशो ऽजायन्त ॥३४॥  
  
(अव्श्_१३,४।३५अ) स वै भूमेर् अजायत तस्माद् भूमिर् अजायत ॥३५॥  
  
(अव्श्_१३,४।३६अ) स वा अग्नेर् अजायत तस्माद् अग्निर् अजायत ॥३६॥  
  
(अव्श्_१३,४।३७अ) स वा अद्भ्यो ऽजायत तस्माद् आपो ऽजायन्त ॥३७॥  
  
(अव्श्_१३,४।३८अ) स वा ऋग्भ्यो ऽजायत तस्माद् ऋचो ऽजायन्त ॥३८॥  
  
(अव्श्_१३,४।३९अ) स वै यज्ञाद् अजायत तस्माद् यज्ञो ऽजायत ॥३९॥  
  
(अव्श्_१३,४।४०अ) स यज्ञस् तस्य यज्ञः स यज्ञस्य शिरस् कृतम् ॥४०॥  
  
(अव्श्_१३,४।४१अ) स स्तनयति स वि द्योतते स उ अश्मानम् अस्यति ॥४१॥  
  
(अव्श्_१३,४।४२अ) पापाय वा भद्राय वा पुरुषायासुराय वा ॥४२॥  
  
(अव्श्_१३,४।४३अ) यद् वा कृणोष्य् ओषधीर् यद् वा वर्षसि भद्रया यद् वा जन्यम् अवीवृधः ॥४३॥  
  
(अव्श्_१३,४।४४अ) तावांस् ते मघवन् महिमोपो ते तन्वः शतम् ॥४४॥  
  
(अव्श्_१३,४।४५अ) उपो ते बध्वे बद्धानि यदि वासि न्यर्बुदम् ॥४५॥ {१८}  
  
(अव्श्_१३,४।४६अ) भूयान् इन्द्रो नमुराद् भूयान् इन्द्रासि मृत्युभ्यः ॥४६॥  
  
(अव्श्_१३,४।४७अ) भूयान् अरात्याः शच्याः पतिस् त्वम् इन्द्रासि विभूः प्रभूर् इति त्वोपास्महे वयम् ॥४७॥  
  
(अव्श्_१३,४।४८अ) नमस् ते अस्तु पश्यत पश्य मा पश्यत ॥४८॥  
  
(अव्श्_१३,४।४९अ) अन्नाद्येन यशसा तेजसा ब्राह्मणवर्चसेन ॥४९॥  
  
(अव्श्_१३,४।५०अ) अम्भो अमो महः सह इति त्वोपास्महे वयम् ॥५०॥  
  
(अव्श्_१३,४।५१अ) अम्भो अरुणं रजतं रजः सह इति त्वोपास्महे वयम् ॥५१॥ {१९}  
  
(अव्श्_१३,४।५२अ) उरुः पृथुः सुभूर् भुव इति त्वोपास्महे वयम् ॥५२॥  
  
(अव्श्_१३,४।५३अ) प्रथो वरो व्यचो लोक इति त्वोपास्महे वयम् ॥५३॥  
  
(अव्श्_१३,४।५४अ) भवद्वसुर् इदद्वसुः संयद्वसुर् आयद्वसुर् इति त्वोपास्महे वयम् ॥५४॥  
  
(अव्श्_१३,४।५५अ) नमस् ते अस्तु पश्यत पश्य मा पश्यत ॥५५॥  
  
(अव्श्_१३,४।५६अ) अन्नाद्येन यशसा तेजसा ब्राह्मणवर्चसेन ॥५६॥ {२०}  
  
  
  
(अव्श्_१४,१।१अ) सत्येनोत्तभिता भूमिः सूर्येणोत्तभिता द्यौः ।  
(अव्श्_१४,१।१च्) ऋतेनादित्यास् तिष्ठन्ति दिवि सोमो अधि श्रितः ॥१॥  
  
(अव्श्_१४,१।२अ) सोमेनादित्या बलिनः सोमेन पृथिवी मही ।  
(अव्श्_१४,१।२च्) अथो नक्षत्राणाम् एषाम् उपस्थे सोम आहितः ॥२॥  
  
(अव्श्_१४,१।३अ) सोमं मन्यते पपिवान् यत् सम्पिंषन्त्य् ओषधिम् ।  
(अव्श्_१४,१।३च्) सोमं यं ब्रह्माणो विदुर् न तस्याश्नाति पार्थिवः ॥३॥  
  
(अव्श्_१४,१।४अ) यत् त्वा सोम प्रपिबन्ति तत आ प्यायसे पुनः ।  
(अव्श्_१४,१।४च्) वायुः सोमस्य रक्षिता समानां मास आकृतिः ॥४॥  
  
(अव्श्_१४,१।५अ) आछद्विधानैर् गुपितो बार्हतैः सोम रक्षितः ।  
(अव्श्_१४,१।५च्) ग्राव्णाम् इच् छृण्वन् तिष्ठसि न ते अश्नाति पार्थिवः ॥५॥  
  
(अव्श्_१४,१।६अ) चित्तिर् आ उपबर्हणं चक्षुर् आ अभ्यञ्जनम् ।  
(अव्श्_१४,१।६च्) द्यौर् भूमिः कोश आसीद् यद् अयात् सूर्या पतिम् ॥६॥  
  
(अव्श्_१४,१।७अ) रैभ्य् आसीद् अनुदेयी नाराशंसी न्योचनी ।  
(अव्श्_१४,१।७च्) सुर्याया भद्रम् इद् वासो गाथयति परिष्कृता ॥७॥  
  
(अव्श्_१४,१।८अ) स्तोमा आसन् प्रतिधयः कुरीरं छन्द ओपशः ।  
(अव्श्_१४,१।८च्) सूर्याया अश्विना वराग्निर् आसीत् पुरोगवः ॥८॥  
  
(अव्श्_१४,१।९अ) सोमो वधूयुर् अभवद् अश्विनास्ताम् उभा वरा ।  
(अव्श्_१४,१।९च्) सूर्यां यत् पत्ये शंसन्तीं मनसा सविताददात् ॥९॥  
  
(अव्श्_१४,१।१०अ) मनो अस्या अन आसीद् द्यौर् आसीद् उत छदिः ।  
(अव्श्_१४,१।१०च्) शुक्राव् अनड्वाहाव् आस्तां यद् अयात् सूर्या पतिम् ॥१०॥ {१}  
  
(अव्श्_१४,१।११अ) ऋक्सामाभ्याम् अभिहितौ गावौ ते सामनाव् ऐताम् ।  
(अव्श्_१४,१।११च्) श्रोत्रे ते चक्रे आस्तां दिवि पन्थाश् चराचरः ॥११॥  
  
(अव्श्_१४,१।१२अ) शुची ते चक्रे यात्या व्यानो अक्ष आहतः ।  
(अव्श्_१४,१।१२च्) अनो मनस्मयं सूर्यारोहत् प्रयती पतिम् ॥१२॥  
  
(अव्श्_१४,१।१३अ) सूर्याया वहतुः प्रागात् सविता यम् अवासृजत् ।  
(अव्श्_१४,१।१३च्) मघासु हन्यन्ते गावः फल्गुनीषु व्य् उह्यते ॥१३॥  
  
(अव्श्_१४,१।१४अ) यद् अश्विना पृछमानाव् अयातं त्रिचक्रेण वहतुं सूर्यायाः ।  
(अव्श्_१४,१।१४च्) क्वैकं चक्रं वाम् आसीत् क्व देष्ट्राय तस्थथुः ॥१४॥  
  
(अव्श्_१४,१।१५अ) यद् अयातं शुभस् पती वरेयं सूर्याम् उप ।  
(अव्श्_१४,१।१५च्) विश्वे देवा अनु तद् वाम् अजानन् पुत्रः पितरम् अवृणीत पूषा ॥१५॥  
  
(अव्श्_१४,१।१६अ) द्वे ते चक्रे सूर्ये ब्रह्माण ऋतुथा विदुः ।  
(अव्श्_१४,१।१६च्) अथैकं चक्रं यद् गुहा तद् अद्धातय इद् विदुः ॥१६॥  
  
(अव्श्_१४,१।१७अ) अर्यमणं यजामहे सुबन्धुं पतिवेदनम् ।  
(अव्श्_१४,१।१७च्) उर्वारुकम् इव बन्धनात् प्रेतो मुञ्चामि नामुतः ॥१७॥  
  
(अव्श्_१४,१।१८अ) प्रेतो मुञ्चामि नामुतः सुबद्धाम् अमुतस् करम् ।  
(अव्श्_१४,१।१८च्) यथेयम् इन्द्र मीढ्वः सुपुत्रा सुभगासति ॥१८॥  
  
(अव्श्_१४,१।१९अ) प्र त्वा मुञ्चामि वरुणस्य पाशाद् येन त्वाबध्नात् सविता सुशेवाः ।  
(अव्श्_१४,१।१९च्) ऋतस्य योनौ सुकृतस्य लोके स्योनं ते अस्तु सहसम्भलायै ॥१९॥  
(अव्श्_१४,१।२०अ) भगस् त्वेतो नयतु हस्तगृह्याश्विना त्वा प्र वहतां रथेन ।  
(अव्श्_१४,१।२०च्) गृहान् गछ गृहपत्नी यथासो वशिनी त्वं विदथम् आ वदासि ॥२०॥ {२}  
  
(अव्श्_१४,१।२१अ) इह प्रियं प्रजायै ते सम् ऋध्यताम् अस्मिन् गृहे गार्हपत्याय जागृहि ।  
(अव्श्_१४,१।२१च्) एना पत्या तन्वं सं स्पृशस्वाथ जिर्विर् विदथम् आ वदासि ॥२१॥  
  
(अव्श्_१४,१।२२अ) इहैव स्तं मा वि यौष्टं विश्वम् आयुर् व्य् अश्नुतम् ।  
(अव्श्_१४,१।२२च्) क्रीडन्तौ पुत्रैर् नप्तृभिर् मोदमानौ स्वस्तकौ ॥२२॥  
  
(अव्श्_१४,१।२३अ) पूर्वापरं चरतो मायैतौ शिशू क्रीडन्तौ परि यातो ऽर्णवम् ।  
(अव्श्_१४,१।२३च्) विश्वान्यो भुवना विचष्ट ऋतूंर् अन्यो विदधज् जायसे नवः ॥२३॥  
  
(अव्श्_१४,१।२४अ) नवोनवो भवसि जायमानो ऽह्नां केतुर् उषसाम् एष्य् अग्रम् ।  
(अव्श्_१४,१।२४च्) भागं देवेभ्यो वि दधास्य् आयन् प्र चन्द्रमस् तिरसे दीर्घम् आयुः ॥२४॥  
(अव्श्_१४,१।२५अ) परा देहि शामुल्यं ब्रह्मभ्यो वि भजा वसु ।  
(अव्श्_१४,१।२५च्) कृत्यैषा पद्वती भूत्वा जाया विशते पतिम् ॥२५॥  
  
(अव्श्_१४,१।२६अ) नीललोहितं भवति कृत्यासक्तिर् व्य् अज्यते ।  
(अव्श्_१४,१।२६च्) एधन्ते अस्या ज्ञातयः पतिर् बन्धेषु बध्यते ॥२६॥  
  
(अव्श्_१४,१।२७अ) अश्लीला तनूर् भवति रुशती पापयामुया ।  
(अव्श्_१४,१।२७च्) पतिर् यद् वध्वो वाससः स्वम् अङ्गम् अभ्यूर्णुते ॥२७॥  
  
(अव्श्_१४,१।२८अ) आशसनं विशसनम् अथो अधिविकर्तनम् ।  
(अव्श्_१४,१।२८च्) सूर्यायाः पश्य रूपाणि तानि ब्रह्मोत शुम्भति ॥२८॥  
  
(अव्श्_१४,१।२९अ) तृष्टम् एतत् कटुकम् अपाष्ठवद् विषवन् नैतद् अत्तवे ।  
(अव्श्_१४,१।२९च्) सूर्यां यो ब्रह्मा वेद स इद् वाधूयम् अर्हति ॥२९॥  
  
(अव्श्_१४,१।३०अ) स इत् तत् स्योनं हरति ब्रह्मा वासः सुमङ्गलम् ।  
(अव्श्_१४,१।३०च्) प्रायश्चित्तिं यो अध्येति येन जाया न रिष्यति ॥३०॥ {३}  
  
(अव्श्_१४,१।३१अ) युवं भगं सं भरतं समृद्धम् ऋतं वदन्ताव् ऋतोद्येषु ।  
(अव्श्_१४,१।३१च्) ब्रह्मणस् पते पतिम् अस्यै रोचय चारु सम्भलो वदतु वाचम् एताम् ॥३१॥  
  
(अव्श्_१४,१।३२अ) इहेद् असाथ न परो गमाथेमं गावः प्रजया वर्धयाथ ।  
(अव्श्_१४,१।३२च्) शुभं यतीर् उस्रियाः सोमवर्चसो विश्वे देवाः क्रन्न् इह वो मनांसि ॥३२॥  
  
(अव्श्_१४,१।३३अ) इमं गावः प्रजया सं विशाथायं देवानां न मिनाति भागम् ।  
(अव्श्_१४,१।३३च्) अस्मै वः पूषा मरुतश् च सर्वे अस्मै वो धाता सविता सुवाति ॥३३॥  
  
(अव्श्_१४,१।३४अ) अनृक्षरा ऋजवः सन्तु पन्थनो येभिः सखायो यन्ति नो वरेयम् ।  
(अव्श्_१४,१।३४च्) सं भगेन सम् अर्यम्णा सं धाता सृजतु वर्चसा ॥३४॥  
  
(अव्श्_१४,१।३५अ) यच् च वर्चो अक्षेषु सुरायां च यद् आहितम् ।  
(अव्श्_१४,१।३५च्) यद् गोष्व् अश्विना वर्चस् तेनेमां वर्चसावतम् ॥३५॥  
  
(अव्श्_१४,१।३६अ) येन महानघ्न्या जघनम् अश्विना येन वा सुरा ।  
(अव्श्_१४,१।३६च्) येनाक्षा अभ्यषिच्यन्त तेनेमां वर्चसावतम् ॥३६॥  
  
(अव्श्_१४,१।३७अ) यो अनिध्मो दीदयद् अप्स्व् अन्तर् यं विप्रास ईडते अध्वरेषु ।  
(अव्श्_१४,१।३७च्) अपां नपान् मधुमतीर् अपो दा याभिर् इन्द्रो वावृधे वीर्यावान् ॥३७॥  
  
(अव्श्_१४,१।३८अ) इदम् अहं रुशन्तं ग्राभं तनूदूषिम् अपोहामि ।  
(अव्श्_१४,१।३८च्) यो भद्रो रोचनस् तम् उद् अचामि ॥३८॥  
  
(अव्श्_१४,१।३९अ) आस्यै ब्राह्मणाः स्नपनीर् हरन्त्व् अवीरघ्नीर् उद् अजन्त्व् आपः ।  
(अव्श्_१४,१।३९च्) अर्यम्णो अग्निं पर्य् एतु पूषन् प्रतीक्षन्ते श्वशुरो देवरश् च ॥३९॥  
  
(अव्श्_१४,१।४०अ) शं ते हिरण्यं शम् उ सन्त्व् आपः शं मेथिर् भवतु शं युगस्य तर्द्म ।  
(अव्श्_१४,१।४०च्) शं त आपः शतपवित्रा भवन्तु शम् उ पत्या तन्वं सं स्पृशस्व ॥४०॥ {४}  
  
(अव्श्_१४,१।४१अ) खे रथस्य खे ऽनसः खे युगस्य शतक्रतो ।  
(अव्श्_१४,१।४१च्) अपालाम् इन्द्र त्रिष् पूत्वाकृणोः सूर्यत्वचम् ॥४१॥  
  
(अव्श्_१४,१।४२अ) आशासाना सौमनसं प्रजां सौभाग्यं रयिम् ।  
(अव्श्_१४,१।४२च्) पत्युर् अनुव्रता भूत्वा सं नह्यस्वामृताय कम् ॥४२॥  
  
(अव्श्_१४,१।४३अ) यथा सिन्धुर् नदीनां साम्राज्यं सुषुवे वृषा ।  
(अव्श्_१४,१।४३च्) एवा त्वं सम्राज्ञ्य् एधि पत्युर् अस्तं परेत्य ॥४३॥  
  
(अव्श्_१४,१।४४अ) सम्राज्ञ्य् एधि श्वशुरेषु सम्राज्ञ्य् उत देवृषु ।  
(अव्श्_१४,१।४४च्) ननान्दुः सम्राज्ञ्य् एधि सम्राज्ञ्य् उत श्वश्र्वाः ॥४४॥  
  
(अव्श्_१४,१।४५अ) या अकृन्तन्न् अवयन् याश् च तत्निरे या देवीर् अन्तां अभितो ऽददन्त ।  
(अव्श्_१४,१।४५च्) तास् त्वा जरसे सं व्ययन्त्व् आयुष्मतीदं परि धत्स्व वासः ॥४५॥  
  
(अव्श्_१४,१।४६अ) जीवं रुदन्ति वि नयन्त्य् अध्वरं दीर्घाम् अनु प्रसितिं दीध्युर् नरः ।  
(अव्श्_१४,१।४६च्) वामं पितृभ्यो य इदं समीरिरे मयः पतिभ्यो जनये परिष्वजे ॥४६॥  
  
(अव्श्_१४,१।४७अ) स्योनं ध्रुवं प्रजायै धारयामि ते ऽश्मानं देव्याः पृथिव्या उपस्थे ।  
(अव्श्_१४,१।४७च्) तम् आ तिष्ठानुमाद्या सुवर्चा दीर्घं त आयुः सविता कृणोतु ॥४७॥  
  
(अव्श्_१४,१।४८अ) येनाग्निर् अस्या भूम्या हस्तं जग्राह दक्षिणम् ।  
(अव्श्_१४,१।४८च्) तेन गृह्णामि ते हस्तं मा व्यथिष्ठा मया सह प्रजया च धनेन च ॥४८॥  
  
(अव्श्_१४,१।४९अ) देवस् ते सविता हस्तं गृह्णातु सोमो राजा सुप्रजसं कृणोतु ।  
(अव्श्_१४,१।४९च्) अग्निः सुभगां जतवेदाः पत्ये पत्नीं जरदष्टिम् कृणोतु ॥४९॥  
  
(अव्श्_१४,१।५०अ) गृह्णामि ते सौभगत्वाय हस्तं मया पत्या जरदष्टिर् यथासः ।  
(अव्श्_१४,१।५०च्) भगो अर्यमा सविता पुरन्धिर् मह्यं त्वादुर् गार्हपत्याय देवाः ॥५०॥ {५}  
(अव्श्_१४,१।५१अ) भगस् ते हस्तम् अग्रहीत् सविता हस्तम् अग्रहीत् ।  
(अव्श्_१४,१।५१च्) पत्नी त्वम् असि धर्मणाहं गृहपतिस् तव ॥५१॥  
  
(अव्श्_१४,१।५२अ) ममेयम् अस्तु पोष्या मह्यं त्वादाद् बृहस्पतिः ।  
(अव्श्_१४,१।५२च्) मया पत्या प्रजावति सं जीव शरदः शतम् ॥५२॥  
  
(अव्श्_१४,१।५३अ) त्वष्टा वासो व्य् अदधाच् छुभे कं बृहस्पतेः प्रशिषा कवीनाम् ।  
(अव्श्_१४,१।५३च्) तेनेमां नारीं सविता भगश् च सूर्याम् इव परि धत्तां प्रजया ॥५३॥  
  
(अव्श्_१४,१।५४अ) इन्द्राग्नी द्यावापृथिवी मातरिश्वा मित्रावरुणा भगो अश्विनोभा ।  
(अव्श्_१४,१।५४च्) बृहस्पतिर् मरुतो ब्रह्म सोम इमां नारिं प्रजया वर्धयन्तु ॥५४॥  
(अव्श्_१४,१।५५अ) बृहस्पतिः प्रथमः सूर्यायाः शीर्षे केशां अकल्पयत् ।  
(अव्श्_१४,१।५५च्) तेनेमाम् अश्विना नारीं पत्ये सं शोभयामसि ॥५५॥  
  
(अव्श्_१४,१।५६अ) इदं तद् रूपं यद् अवस्त योषा जायां जिज्ञासे मनसा चरन्तीम् ।  
(अव्श्_१४,१।५६च्) ताम् अन्व् अर्तिष्ये सखिभिर् नवग्वैः क इमान् विद्वान् वि चचर्त पाशान् ॥५६॥  
  
(अव्श्_१४,१।५७अ) अहं वि ष्यामि मयि रूपम् अस्या वेदद् इत् पश्यन् मनसः कुलायम् ।  
(अव्श्_१४,१।५७च्) न स्तेयम् अद्मि मनसोद् अमुच्ये स्वयं श्रथ्नानो वरुणस्य पाशान् ॥५७॥  
  
(अव्श्_१४,१।५८अ) प्र त्वा मुञ्चामि वरुणस्य पाशाद् येन त्वाबध्नात् सविता सुशेवाः ।  
(अव्श्_१४,१।५८च्) उरुं लोकं सुगम् अत्र पन्थां कृणोमि तुभ्यं सहपत्न्यै वधु ॥५८॥  
  
(अव्श्_१४,१।५९अ) उद् यछध्वम् अप रक्षो हनाथेमं नारीं सुकृते दधात ।  
(अव्श्_१४,१।५९च्) धाता विपश्चित् पतिम् अस्यै विवेद भगो राजा पुर एतु प्रजानन् ॥५९॥  
  
(अव्श्_१४,१।६०अ) भगस् ततक्ष चतुरः पादान् भगस् ततक्ष चत्वार्य् उष्पलानि ।  
(अव्श्_१४,१।६०च्) त्वष्टा पिपेश मध्यतो ऽनु वर्ध्रान्त् सा नो अस्तु सुमङ्गली ॥६०॥  
  
(अव्श्_१४,१।६१अ) सुकिंशुकं वहतुं विश्वरूपं हिरण्यवर्णं सुवृतं सुचक्रम् ।  
(अव्श्_१४,१।६१च्) आ रोह सूर्ये अमृतस्य लोकं स्योनं पतिभ्यो वहतुं कृणु त्वम् ॥६१॥  
  
(अव्श्_१४,१।६२अ) अभ्रातृघ्नीं वरुणापशुघ्नीं बृहस्पते ।  
(अव्श्_१४,१।६२च्) इन्द्रापतिघ्नीम् पुत्रिणीम् आस्मभ्यं सवितर् वह ॥६२॥  
  
(अव्श्_१४,१।६३अ) मा हिंसिष्टं कुमार्यं स्थूणे देवकृते पथि ।  
(अव्श्_१४,१।६३च्) शालाया देव्या द्वारं स्योनं कृण्मो वधूपथम् ॥६३॥  
  
(अव्श्_१४,१।६४अ) ब्रह्मापरं युज्यतां ब्रह्म पूर्वं ब्रह्मान्ततो मध्यतो ब्रह्म सर्वतः ।  
(अव्श्_१४,१।६४च्) अनाव्याधां देवपुरां प्रपद्य शिवा स्योना पतिलोके वि राज ॥६४॥ {६}  
  
  
  
(अव्श्_१४,२।१अ) तुभ्यम् अग्रे पर्य् अवहन्त् सूर्यां वहतुना सह ।  
(अव्श्_१४,२।१च्) स नः पतिभ्यो जायां दा अग्ने प्रजया सह ॥१॥  
  
(अव्श्_१४,२।२अ) पुनः पत्नीम् अग्निर् अदाद् आयुषा सह वर्चसा ।  
(अव्श्_१४,२।२च्) दीर्घायुर् अस्या यः पतिर् जीवाति शरदः शतम् ॥२॥  
  
(अव्श्_१४,२।३अ) सोमस्य जाया प्रथमं गन्धर्वस् ते ऽपरः पतिः ।  
(अव्श्_१४,२।३च्) तृतीयो अग्निष् टे पतिस् तुरीयस् ते मनुष्यजाः ॥३॥  
  
(अव्श्_१४,२।४अ) सोमो ददद् गन्धर्वाय गन्धर्वो ददद् अग्नये ।  
(अव्श्_१४,२।४च्) रयिं च पुत्रांस् चादाद् अग्निर् मह्यम् अथो इमाम् ॥४॥  
  
(अव्श्_१४,२।५अ) आ वाम् अगन्त् सुमतिर् वाजिनीवसू न्य् अश्विना हृत्सु कामा अरंसत ।  
(अव्श्_१४,२।५च्) अभूतं गोपा मिथुना शुभस् पती प्रिया अर्यम्णो दुर्यां अशीमहि ॥५॥  
  
(अव्श्_१४,२।६अ) सा मन्दसाना मनसा शिवेन रयिं धेहि सर्ववीरं वचस्यम् ।  
(अव्श्_१४,२।६च्) सुगं तीर्थं सुप्रपाणं शुभस् पती स्थाणुं पथिष्ठाम् अप दुर्मतिं हतम् ॥६॥  
  
(अव्श्_१४,२।७अ) या ओषधयो या नद्यो यानि क्षेत्राणि या वना ।  
(अव्श्_१४,२।७च्) तास् त्वा वधु प्रजावतीं पत्ये रक्षन्तु रक्षसः ॥७॥  
  
(अव्श्_१४,२।८अ) एमं पन्थाम् अरुक्षाम सुगं स्वस्तिवाहनम् ।  
(अव्श्_१४,२।८च्) यस्मिन् वीरो न रिष्यत्य् अन्येषां विन्दते वसु ॥८॥  
  
(अव्श्_१४,२।९अ) इदं सु मे नरः शृणुत ययाशिषा दम्पती वामम् अश्नुतः ।  
(अव्श्_१४,२।९च्) ये गन्धर्वा अप्सरसश् च देवीर् एषु वानस्पत्येषु ये ऽधि तस्थुः ।  
(अव्श्_१४,२।९ए) स्योनास् ते अस्यै वध्वै भवन्तु मा हिंसिषुर् वहतुम् उह्यमानम् ॥९॥  
  
(अव्श्_१४,२।१०अ) ये वध्वश् चन्द्रं वहतुं यक्ष्मा यन्ति जनां अनु ।  
(अव्श्_१४,२।१०च्) पुनस् तान् यज्ञिया देवा नयन्तु यत आगताः ॥१०॥ {७}  
  
(अव्श्_१४,२।११अ) मा विदन् परिपन्थिनो य आसीदन्ति दम्पती ।  
(अव्श्_१४,२।११च्) सुगेन दुर्गम् अतीताम् अप द्रान्त्व् अरातयः ॥११॥  
  
(अव्श्_१४,२।१२अ) सं काशयामि वहतुं ब्रह्मणा गृहैर् अघोरेण चक्षुषा मित्रियेण ।  
(अव्श्_१४,२।१२च्) पर्याणद्धं विश्वरूपं यद् अस्ति स्योनं पतिभ्यः सविता तत् कृणोतु ॥१२॥  
  
(अव्श्_१४,२।१३अ) शिवा नारीयम् अस्तम् आगन्न् इमं धाता लोकम् अस्यै दिदेश ।  
(अव्श्_१४,२।१३च्) ताम् अर्यमा भगो अश्विनोभा प्रजापतिः प्रजया वर्धयन्तु ॥१३॥  
  
(अव्श्_१४,२।१४अ) आत्मन्वत्य् उर्वरा नारीयम् आगन् तस्यां नरो वपत बीजम् अस्याम् ।  
(अव्श्_१४,२।१४च्) सा वः प्रजां जनयद् वक्षणाभ्यो बिभ्रती दुग्धम् ऋषभस्य रेतः ॥१४॥  
  
(अव्श्_१४,२।१५अ) प्रति तिष्ठ विराड् असि विष्णुर् इवेह सरस्वति ।  
(अव्श्_१४,२।१५च्) सिनीवालि प्र जायतां भगस्य सुमताव् असत् ॥१५॥  
  
(अव्श्_१४,२।१६अ) उद् व ऊर्मिः शम्या हन्त्व् आपो योक्त्राणि मुञ्चत ।  
(अव्श्_१४,२।१६च्) मादुष्कृतौ व्येनसाव् अघ्न्याव् अशुनम् आरताम् ॥१६॥  
  
(अव्श्_१४,२।१७अ) अघोरचक्षुर् अपतिघ्नी स्योना शग्मा सुशेवा सुयमा गृहेभ्यः ।  
(अव्श्_१४,२।१७च्) वीरसूर् देवृकामा सं त्वयैधिषीमहि सुमस्यमाना ॥१७॥  
  
(अव्श्_१४,२।१८अ) अदेवृघ्न्य् अपतिघ्नीहैधि शिवा पशुभ्यः सुयमा सुवर्चाः ।  
(अव्श्_१४,२।१८च्) प्रजावती वीरसूर् देवृकामा स्योनेमम् अग्निं गार्हपत्यं सपर्य ॥१८॥  
  
(अव्श्_१४,२।१९अ) उत् तिष्ठेतः किम् इछन्तीदम् आगा अहं त्वेडे अभिभूः स्वाद् गृहात् ।  
(अव्श्_१४,२।१९च्) शून्यैषी निरृते याजगन्थोत् तिष्ठाराते प्र पत मेह रंस्थाः ॥१९॥  
  
(अव्श्_१४,२।२०अ) यदा गार्हपत्यम् असपर्यैत् पूर्वम् अग्निं वधूर् इयम् ।  
(अव्श्_१४,२।२०च्) अधा सरस्वत्यै नारि पितृभ्यश् च नमस् कुरु ॥२०॥ {८}  
  
(अव्श्_१४,२।२१अ) शर्म वर्मैतद् आ हरास्यै नार्या उपस्तिरे ।  
(अव्श्_१४,२।२१च्) सिनीवालि प्र जायतां भगस्य सुमताव् असत् ॥२१॥  
  
(अव्श्_१४,२।२२अ) यं बल्बजं न्यस्यथ चर्म चोपस्तृणीथन ।  
(अव्श्_१४,२।२२च्) तद् आ रोहतु सुप्रजा या कन्या विन्दते पतिम् ॥२२॥  
  
(अव्श्_१४,२।२३अ) उप स्तृणीहि बल्बजम् अधि चर्मणि रोहिते ।  
(अव्श्_१४,२।२३च्) तत्रोपविश्य सुप्रजा इमम् अग्निं सपर्यतु ॥२३॥  
  
(अव्श्_१४,२।२४अ) आ रोह चर्मोप सीदाग्निम् एष देवो हन्ति रक्षांसि सर्वा ।  
(अव्श्_१४,२।२४च्) इह प्रजां जनय पत्ये अस्मै सुज्यैष्ठ्यो भवत् पुत्रस् त एषः ॥२४॥  
  
(अव्श्_१४,२।२५अ) वि तिष्ठन्तां मातुर् अस्या उपस्थान् नानारूपाः पशवो जायमानाः ।  
(अव्श्_१४,२।२५च्) सुमङ्गल्य् उप सीदेमम् अग्निं सम्पत्नी प्रति भूषेह देवान् ॥२५॥  
  
(अव्श्_१४,२।२६अ) सुमङ्गली प्रतरणी गृहाणां सुशेवा पत्ये श्वशुराय शम्भूः ।  
(अव्श्_१४,२।२६च्) स्योना श्वश्र्वै प्र गृहान् विशेमान् ॥२६॥  
  
(अव्श्_१४,२।२७अ) स्योना भव श्वशुरेभ्यः स्योना पत्ये गृहेभ्यः ।  
(अव्श्_१४,२।२७च्) स्योनास्यै सर्वस्यै विशे स्योना पुष्टायैषां भव ॥२७॥  
  
(अव्श्_१४,२।२८अ) सुमङ्गलीर् इयं वधूर् इमां समेत पश्यत ।  
(अव्श्_१४,२।२८च्) सौभाग्यम् अस्यै दत्त्वा दौर्भाग्यैर् विपरेतन ॥२८॥  
  
(अव्श्_१४,२।२९अ) या दुर्हार्दो युवतयो याश् चेह जरतीर् अपि ।  
(अव्श्_१४,२।२९च्) वर्चो न्व् अस्यै सं दत्ताथास्तं विपरेतन ॥२९॥  
  
(अव्श्_१४,२।३०अ) रुक्मप्रस्तरणं वह्यं विश्वा रूपाणि बिभ्रतम् ।  
(अव्श्_१४,२।३०च्) आरोहत् सूर्या सावित्री बृहते सौभगाय कम् ॥३०॥ {९}  
  
(अव्श्_१४,२।३१अ) आ रोह तल्पं सुमनस्यमानेह प्रजां जनय पत्ये अस्मै ।  
(अव्श्_१४,२।३१च्) इन्द्राणीव सुबुधा बुध्यमाना ज्योतिरग्रा उषसः प्रति जागरासि ॥३१॥  
  
(अव्श्_१४,२।३२अ) देवा अग्रे न्य् अपद्यन्त पत्नीः सम् अस्पृशन्त तन्वस् तनूभिः ।  
(अव्श्_१४,२।३२च्) सूर्येव नारि विश्वरूपा महित्वा प्रजावती पत्या सं भवेह ॥३२॥  
  
(अव्श्_१४,२।३३अ) उत् तिष्ठेतो विश्वावसो नमसेडामहे त्वा ।  
(अव्श्_१४,२।३३च्) जामिम् इछ पितृषदं न्यक्तां स ते भागो जनुषा तस्य विद्धि ॥३३॥  
  
(अव्श्_१४,२।३४अ) अप्सरसः सधमादं मदन्ति हविर्धानम् अन्तरा सूर्यं च ।  
(अव्श्_१४,२।३४च्) तास् ते जनित्रम् अभि ताः परेहि नमस् ते गन्धर्वर्तुना कृणोमि ॥३४॥  
  
(अव्श्_१४,२।३५अ) नमो गन्धर्वस्य नमसे नमो भामाय चक्षुषे च कृण्मः ।  
(अव्श्_१४,२।३५च्) विश्वावसो ब्रह्मणा ते नमो ऽभि जाया अप्सरसः परेहि ॥३५॥  
  
(अव्श्_१४,२।३६अ) राया वयं सुमनसः स्यामोद् इतो गन्धर्वम् आवीवृताम ।  
(अव्श्_१४,२।३६च्) अगन्त् स देवः परमं सधस्थम् अगन्म यत्र प्रतिरन्त आयुः ॥३६॥  
  
(अव्श्_१४,२।३७अ) सं पितराव् ऋत्विये सृजेथां माता पिता च रेतसो भवाथः ।  
(अव्श्_१४,२।३७च्) मर्य इव योषाम् अधि रोहयैनां प्रजां कृण्वाथाम् इह पुष्यतं रयिम् ॥३७॥  
  
(अव्श्_१४,२।३८अ) तां पूषं छिवतमाम् एरयस्व यस्यां बीजं मनुष्या वपन्ति ।  
(अव्श्_१४,२।३८च्) या न ऊरू उशती विश्रयाति यस्याम् उशन्तः प्रहरेम शेपः ॥३८॥  
  
(अव्श्_१४,२।३९अ) आ रोहोरुम् उप धत्स्व हस्तं परि ष्वजस्व जायां सुमनस्यमानः ।  
(अव्श्_१४,२।३९च्) प्रजां कृण्वाथाम् इह मोदमानौ दीर्घं वाम् आयुः सविता कृणोतु ॥३९॥  
  
(अव्श्_१४,२।४०अ) आ वां प्रजां जनयतु प्रजापतिर् अहोरात्राभ्यां सम् अनक्त्व् अर्यमा ।  
(अव्श्_१४,२।४०च्) अदुर्मङ्गली पतिलोकम् आ विशेमं शं नो भव द्विपदे शं चतुष्पदे ॥४०॥ {१०}  
  
(अव्श्_१४,२।४१अ) देवैर् दत्तं मनुना साकम् एतद् वाधूयं वासो वध्वश् च वस्त्रम् ।  
(अव्श्_१४,२।४१च्) यो ब्रह्मणे चिकितुषे ददाति स इद् रक्षांसि तल्पानि हन्ति ॥४१॥  
  
(अव्श्_१४,२।४२अ) यं मे दत्तो ब्रह्मभागं वधूयोर् वाधूयं वासो वध्वश् च वस्त्रम् ।  
(अव्श्_१४,२।४२च्) युवं ब्रह्मणे ऽनुमन्यमानौ बृहस्पते साकम् इन्द्रश् च दत्तम् ॥४२॥  
  
(अव्श्_१४,२।४३अ) स्योनाद् योनेर् अधि बध्यमानौ हसामुदौ महसा मोदमानौ ।  
(अव्श्_१४,२।४३च्) सुगू सुपुत्रौ सुगृहौ तराथो जीवाव् उषसो विभातीः ॥४३॥  
  
(अव्श्_१४,२।४४अ) नवं वसानः सुरभिः सुवासा उदागां जीव उषसो विभातीः ।  
(अव्श्_१४,२।४४च्) आण्डात् पतत्रीवामुक्षि विश्वस्माद् एनसस् परि ॥४४॥  
  
(अव्श्_१४,२।४५अ) शुम्भनी द्यावापृथिवी अन्तिसुम्ने महिव्रते ।  
(अव्श्_१४,२।४५च्) आपः सप्त सुस्रुवुर् देवीस् ता नो मुञ्चन्त्व् अंहसः ॥४५॥  
  
(अव्श्_१४,२।४६अ) सूर्यायै देवेभ्यो मित्राय वरुणाय च ।  
(अव्श्_१४,२।४६च्) ये भूतस्य प्रचेतसस् तेभ्य इदम् अकरं नमः ॥४६॥  
  
(अव्श्_१४,२।४७अ) य ऋते चिद् अभिश्रिषः पुरा जत्रुभ्य आतृदः ।  
(अव्श्_१४,२।४७च्) सन्धाता सन्धिं मघवा पुरूवसुर् निष्कर्ता विह्रुतं पुनः ॥४७॥  
  
(अव्श्_१४,२।४८अ) अपास्मत् तम उछतु नीलं पिशङ्गम् उत लोहितं यत् ।  
(अव्श्_१४,२।४८च्) निर्दहनी या पृषातक्य् अस्मिन् तां स्थाणाव् अध्य् आ सजामि ॥४८॥  
  
(अव्श्_१४,२।४९अ) यावतीः कृत्या उपवासने यावन्तो राज्ञो वरुणस्य पाशाः ।  
(अव्श्_१४,२।४९च्) व्यृद्धयो या असमृद्धयो या अस्मिन् ता स्थाणाव् अधि सादयामि ॥४९॥  
  
(अव्श्_१४,२।५०अ) या मे प्रियतमा तनूः सा मे बिभाय वाससः ।  
(अव्श्_१४,२।५०च्) तस्याग्रे त्वं वनस्पते नीविं कृणुष्व मा वयं रिषाम ॥५०॥ {११}  
  
(अव्श्_१४,२।५१अ) ये अन्ता यावतीः सिचो य ओतवो ये च तन्तवः ।  
(अव्श्_१४,२।५१च्) वासो यत् पत्नीभिर् उतं तन् न स्योनम् उप स्पृशात् ॥५१॥  
  
(अव्श्_१४,२।५२अ) उशतीः कन्यला इमाः पितृलोकात् पतिं यतीः ।  
(अव्श्_१४,२।५२च्) अव दीक्षाम् असृक्षत स्वाहा ॥५२॥  
  
(अव्श्_१४,२।५३अ) बृहस्पतिनावसृष्टां विश्वे देवा अधारयन् ।  
(अव्श्_१४,२।५३च्) वर्चो गोषु प्रविष्टं यत् तेनेमां सं सृजामसि ॥५३॥  
  
(अव्श्_१४,२।५४अ) बृहस्पतिनावसृष्टां विश्वे देवा अधारयन् ।  
(अव्श्_१४,२।५४च्) तेजो गोषु प्रविष्टं यत् तेनेमां सं सृजामसि ॥५४॥  
  
(अव्श्_१४,२।५५अ) बृहस्पतिनावसृष्टां विश्वे देवा अधारयन् ।  
(अव्श्_१४,२।५५च्) भजो गोषु प्रविष्टो यस् तेनेमां सं सृजामसि ॥५५॥  
  
(अव्श्_१४,२।५६अ) बृहस्पतिनावसृष्टां विश्वे देवा अधारयन् ।  
(अव्श्_१४,२।५६च्) यशो गोषु प्रविष्टं यत् तेनेमां सं सृजामसि ॥५६॥  
  
(अव्श्_१४,२।५७अ) बृहस्पतिनावसृष्टां विश्वे देवा अधारयन् ।  
(अव्श्_१४,२।५७च्) पयो गोषु प्रविष्टं यत् तेनेमां सं सृजामसि ॥५७॥  
  
(अव्श्_१४,२।५८अ) बृहस्पतिनावसृष्टां विश्वे देवा अधारयन् ।  
(अव्श्_१४,२।५८च्) रसो गोषु प्रविष्टो यस् तेनेमां सं सृजामसि ॥५८॥  
  
(अव्श्_१४,२।५९अ) यदीमे केशिनो जना गृहे ते समनर्तिषू रोदेन कृण्वन्तो ऽघम् ।  
(अव्श्_१४,२।५९च्) अग्निष् ट्वा तस्माद् एनसः सविता च प्र मुञ्चताम् ॥५९॥  
  
(अव्श्_१४,२।६०अ) यदीयं दुहिता तव विकेश्य् अरुदद् गृहे रोदेन कृण्वत्य् अघम् ।  
(अव्श्_१४,२।६०च्) अग्निष् ट्वा तस्माद् एनसः सविता च प्र मुञ्चताम् ॥६०॥ {१२}  
  
(अव्श्_१४,२।६१अ) यज् जामयो यद् युवतयो गृहे ते समनर्तिषू रोदेन कृण्वतीर् अघम् ।  
(अव्श्_१४,२।६१च्) अग्निष् ट्वा तस्माद् एनसः सविता च प्र मुञ्चताम् ॥६१॥  
  
(अव्श्_१४,२।६२अ) यत् ते प्रजायां पशुषु यद् वा गृहेषु निष्ठितम् अघकृद्भिर् अघं कृतम् ।  
(अव्श्_१४,२।६२च्) अग्निष् ट्वा तस्माद् एनसः सविता च प्र मुञ्चताम् ॥६२॥  
  
(अव्श्_१४,२।६३अ) इयं नार्य् उप ब्रूते पूल्यान्य् आवपन्तिका ।  
(अव्श्_१४,२।६३च्) दीर्घायुर् अस्तु मे पतिर् जीवाति शरदः शतम् ॥६३॥  
  
(अव्श्_१४,२।६४अ) इहेमाव् इन्द्र सं नुद चक्रवाकेव दम्पती ।  
(अव्श्_१४,२।६४च्) प्रजयैनौ स्वस्तकौ विश्वम् आयुर् व्य् अश्नुताम् ॥६४॥  
  
(अव्श्_१४,२।६५अ) यद् आसन्द्याम् उपधाने यद् वोपवासने कृतम् ।  
(अव्श्_१४,२।६५च्) विवाहे कृत्यां यां चक्रुर् आस्नाने तां नि दध्मसि ॥६५॥  
  
(अव्श्_१४,२।६६अ) यद् दुष्कृतं यच् छमलं विवाहे वहतौ च यत् ।  
(अव्श्_१४,२।६६च्) तत् सम्भलस्य कम्बले मृज्महे दुरितं वयम् ॥६६॥  
  
(अव्श्_१४,२।६७अ) सम्भले मलं सादयित्वा कम्बले दुरितं वयम् ।  
(अव्श्_१४,२।६७च्) अभूम यज्ञियाः शुद्धाः प्र ण आयूंषि तारिषत् ॥६७॥  
  
(अव्श्_१४,२।६८अ) कृत्रिमः कण्टकः शतदन् य एषः ।  
(अव्श्_१४,२।६८च्) अपास्याः केश्यं मलम् अप शीर्षण्यं लिखात् ॥६८॥  
  
(अव्श्_१४,२।६९अ) अङ्गादङ्गाद् वयम् अस्या अप यक्ष्मं नि दध्मसि ।  
(अव्श्_१४,२।६९च्) तन् मा प्रापत् पृथिवीं मोत देवान् दिवं मा प्रापद् उर्व् अन्तरिक्षम् ।  
(अव्श्_१४,२।६९ए) अपो मा प्रापन् मलम् एतद् अग्ने यमम् मा प्रापत् पितॄंश् च सर्वान् ॥६९॥  
  
(अव्श्_१४,२।७०अ) सं त्वा नह्यामि पयसा पृथिव्याः सं त्वा नह्यामि पयसौषधीनाम् ।  
(अव्श्_१४,२।७०च्) सं त्वा नह्यामि प्रजया धनेन सा सन्नद्धा सनुहि वाजम् एमम् ॥७०॥ {१३}  
  
(अव्श्_१४,२।७१अ) अमो ऽहम् अस्मि सा त्वं सामाहम् अस्म्य् ऋक् त्वं द्यौर् अहं पृथिवी त्वम् ।  
(अव्श्_१४,२।७१च्) ताव् इह सं भवाव प्रजाम् आ जनयावहै ॥७१॥  
  
(अव्श्_१४,२।७२अ) जनियन्ति नाव् अग्रवः पुत्रियन्ति सुदानवः ।  
(अव्श्_१४,२।७२च्) अरिष्टासू सचेवहि बृहते वाजसातये ॥७२॥  
  
(अव्श्_१४,२।७३अ) ये पितरो वधूदर्शा इमं वहतुम् आगमन् ।  
(अव्श्_१४,२।७३च्) ते अस्यै वध्वै सम्पत्न्यै प्रजावच् छर्म यछन्तु ॥७३॥  
  
(अव्श्_१४,२।७४अ) येदं पूर्वागन् रशनायमाना प्रजाम् अस्यै द्रविणं चेह दत्त्वा ।  
(अव्श्_१४,२।७४च्) तां वहन्त्व् अगतस्यानु पन्थां विराड् इयं सुप्रजा अत्य् अजैषीत् ॥७४॥  
  
(अव्श्_१४,२।७५अ) प्र बुध्यस्व सुबुधा बुध्यमाना दीर्घायुत्वाय शतशारदाय ।  
(अव्श्_१४,२।७५च्) गृहान् गछ गृहपत्नी यथासो दीर्घं त आयुः सविता कृणोतु ॥७५॥ {१४}  
  
  
(अव्श्_१५,१।१अ) व्रात्य आसीद् ईयमान एव स प्रजापतिं सम् ऐरयत् ॥१॥  
  
(अव्श्_१५,१।२अ) स प्रजापतिः सुवर्णम् आत्मन्न् अपश्यत् तत् प्राजनयत् ॥२॥  
  
(अव्श्_१५,१।३अ) तद् एकम् अभवत् तल् ललामम् अभवत् तन् महद् अभवत् तज् ज्येष्ठम् अभवत् तद् ब्रह्माभवत् तत् तपो ऽभवत् तत् सत्यम् अभवत् तेन प्राजायत ॥३॥  
  
(अव्श्_१५,१।४अ) सो ऽवर्धत स महान् अभवत् स महादेवो ऽभवत् ॥४॥  
  
(अव्श्_१५,१।५अ) स देवानाम् ईशां पर्य् ऐत् स ईशानो ऽभवत् ॥५॥  
  
(अव्श्_१५,१।६अ) स एकव्रात्यो ऽभवत् स धनुर् आदत्त तद् एवेन्द्रधनुः ॥६॥  
  
(अव्श्_१५,१।७अ) नीलम् अस्योदरं लोहितं पृष्ठम् ॥७॥  
  
(अव्श्_१५,१।८अ) नीलेनैवाप्रियं भ्रातृव्यं प्रोर्णोति लोहितेन द्विषन्तं विध्यतीति ब्रह्मवादिनो वदन्ति ॥८॥  
  
  
  
(अव्श्_१५,२।१[२।१]अ) स उद् अतिष्ठत् स प्राचीं दिशम् अनु व्य् अचलत् । [१]  
(अव्श्_१५,२।१[२।२]ब्) तं बृहच् च रथन्तरं चादित्याश् च विश्वे च देवा अनुव्यचलन् । [२]  
(अव्श्_१५,२।१[२।३]च्) बृहते च वै स रथन्तराय चादित्येभ्यश् च विश्वेभ्यश् च देवेभ्य आ वृश्चते य एवं विद्वांसं व्रात्यम् उपवदति । [३]  
(अव्श्_१५,२।१[२।४]द्) बृहतश् च वै स रथन्तरस्य चादित्यानां च विश्वेषां च देवानां प्रियं धाम भवति य एवं वेद । [४]  
(अव्श्_१५,२।१[२।५]ए) तस्य प्राच्यां दिशि श्रद्धा पुंश्चली मित्रो मागधो विज्ञानं वासो ऽहर् उष्णीषं रात्री केशा हरितौ प्रवर्तौ कल्मलिर् मणिः । [५]  
(अव्श्_१५,२।१[२।६-७]ड़्) भूतं च भविष्यच् च परिष्कन्दौ मनो विपथं मातरिश्वा च पवमानश् च विपथवाहौ वातः सारथी रेष्मा प्रतोदः कीर्तिश् च यशश् च पुरःसरौ । [६-७]  
(अव्श्_१५,२।१[२।८]ग्) ऐनं कीर्तिर् गछत्य् आ यशो गछति य एवं वेद ॥१॥ [८]  
  
(अव्श्_१५,२।२[२।९]अ) स उद् अतिष्ठत् स दक्षिणां दिशम् अनु व्य् अचलत् । [९]  
(अव्श्_१५,२।२[२।१०]ब्) तं यज्ञायज्ञियं च वामदेव्यं च यज्ञश् च यजमानश् च पशवश् चानुव्यचलन् । [१०]  
(अव्श्_१५,२।२[२।११]च्) यज्ञायज्ञियाय च वै स वामदेव्याय च यज्ञाय च यजमानाय च पशुभ्यश् चा वृश्चते य एवं विद्वांसं व्रात्यम् उपवदति । [११]  
(अव्श्_१५,२।२[२।१२]द्) यज्ञायज्ञियस्य च वै स वामदेव्यस्य च यज्ञस्य च यजमानस्य च पशूनां च प्रियं धाम भवति य एवं वेद । [१२]  
(अव्श्_१५,२।२[२।१३]ए) तस्य दक्षिणायां दिश्य् उषाः पुंश्चली मन्त्रो मागधो विज्ञानं वासो ऽहर् उष्णीषं रात्री केशा हरितौ प्रवर्तौ कल्मलिर् मणिः । [१३]  
(अव्श्_१५,२।२[२।१४]ड़्) अमावास्या च पौर्णमासी च परिष्कन्दौ मनो विपथं मातरिश्वा च पवमानश् च विपथवाहौ वातः सारथी रेष्मा प्रतोदः कीर्तिश् च यशश् च पुरःसरौ ।  
(अव्श्_१५,२।२[२।१४]ग्) ऐनं कीर्तिर् गछत्य् आ यशो गछति य एवं वेद ॥२॥ [१४]  
  
(अव्श्_१५,२।३[२।१५]अ) स उद् अतिष्ठत् स प्रतीचीं दिशम् अनु व्य् अचलत् । [१५]  
(अव्श्_१५,२।३[२।१६]ब्) तं वैरूपं च वैराजं चापश् च वरुणश् च राजानुव्यचलन् । [१६]  
(अव्श्_१५,२।३[२।१७]च्) वैरूपाय च वै स वैराजाय चाद्भ्यश् च वरुणाय च राज्ञ आ वृश्चते य एवं विद्वांसं व्रात्यम् उपवदति । [१७]  
(अव्श्_१५,२।३[२।१८]द्) वैरूपस्य च वै स वैराजस्य चापां च वरुणस्य च राज्ञः प्रियं धाम भवति य एवं वेद । [१८]  
(अव्श्_१५,२।३[२।१९]ए) तस्य प्रतीच्यां दिशीरा पुंश्चली हसो मागधो विज्ञानं वासो ऽहर् उष्णीषं रात्री केशा हरितौ प्रवर्तौ कल्मलिर् मणिः । [१९]  
(अव्श्_१५,२।३[२।२०]ड़्) अहश् च रात्री च परिष्कन्दौ मनो विपथं मातरिश्वा च पवमानश् च विपथवाहौ वातः सारथी रेष्मा प्रतोदः कीर्तिश् च यशश् च पुरःसरौ ।  
(अव्श्_१५,२।३[२।२०]ग्) ऐनं कीर्तिर् गछत्य् आ यशो गछति य एवं वेद ॥३॥ [२०]  
  
(अव्श्_१५,२।४[२।२१]अ) स उद् अतिष्ठत् स उदीचीं दिशम् अनु व्य् अचलत् । [२१]  
(अव्श्_१५,२।४[२।२२]ब्) तं श्यैतं च नौधसं च सप्तर्षयश् च सोमश् च राजानुव्यचलन् । [२२]  
(अव्श्_१५,२।४[२।२३]च्) श्यैताय च वै स नौधसाय च सप्तर्षिभ्यश् च सोमाय च राज्ञ आ वृश्चते य एवं विद्वांसं व्रात्यम् उपवदति । [२३]  
(अव्श्_१५,२।४[२।२४]द्) श्यैतस्य च वै स नौधसस्य च सप्तर्षीणां च सोमस्य च राज्ञः प्रियं धाम भवति य एवं वेद । [२४]  
(अव्श्_१५,२।४[२।२५]ए) तस्योदीच्यां दिशि विद्युत् पुंश्चली स्तनयित्नुर् मागधो विज्ञानं वासो ऽहर् उष्णीषं रात्री केशा हरितौ प्रवर्तौ कल्मलिर् मणिः । [२५]  
(अव्श्_१५,२।४[२।२६-२७]ड़्) श्रुतं च विश्रुतं च परिष्कन्दौ मनो विपथं मातरिश्वा च पवमानश् च विपथवाहौ वातः सारथी रेष्मा प्रतोदः कीर्तिश् च यशश् च पुरःसरौ । [२६-२७]  
(अव्श्_१५,२।४[२।२८]ग्) ऐनं कीर्तिर् गछत्य् आ यशो गछति य एवं वेद ॥४॥ [२८]  
  
  
  
(अव्श्_१५,३।१अ) स संवत्सरम् ऊर्ध्वो ऽतिष्ठत् तं देवा अब्रुवन् व्रात्य किं नु तिष्ठसीति ॥१॥  
  
(अव्श्_१५,३।२अ) सो ऽब्रवीद् आसन्दीं मे सं भरन्त्व् इति ॥२॥  
  
(अव्श्_१५,३।३अ) तस्मै व्रात्यायासन्दीं सम् अभरन् ॥३॥  
  
(अव्श्_१५,३।४अ) तस्या ग्रीष्मश् च वसन्तश् च द्वौ पादाव् आस्तां शरच् च वर्षाश् च द्वौ ॥४॥  
  
(अव्श्_१५,३।५अ) बृहच् च रथन्तरं चानूच्ये आस्तां यज्ञायज्ञियं च वामदेव्यं च तिरश्च्ये ॥५॥  
  
(अव्श्_१५,३।६अ) ऋचः प्राञ्चस् तन्तवो यजूंषि तिर्यञ्चः ॥६॥  
  
(अव्श्_१५,३।७अ) वेद आस्तरणं ब्रह्मोपबर्हणम् ॥७॥  
  
(अव्श्_१५,३।८अ) सामासाद उद्गीथो ऽपश्रयः ॥८॥  
  
(अव्श्_१५,३।९अ) ताम् आसन्दीं व्रात्य आरोहत् ॥९॥  
  
(अव्श्_१५,३।१०अ) तस्य देवजनाः परिष्कन्दा आसन्त् सङ्कल्पाः प्रहाय्या विश्वानि भूतान्य् उपसदः ॥१०॥  
  
(अव्श्_१५,३।११अ) विश्वान्य् एवास्य भूतान्य् उपसदो भवन्ति य एवं वेद ॥११॥  
  
  
  
(अव्श्_१५,४।१[४।१]अ) तस्मै प्राच्या दिशः । [१]  
(अव्श्_१५,४।१[४।२]ब्) वासन्तौ मासौ गोप्ताराव् अकुर्वन् बृहच् च रथन्तरं चानुष्ठातारौ । [२]  
(अव्श्_१५,४।१[४।३]च्) वासन्ताव् एनं मासौ प्राच्या दिशो गोपायतो बृहच् च रथन्तरं चानु तिष्ठतो य एवं वेद ॥१॥ [३]  
  
(अव्श्_१५,४।२[४।४]अ) तस्मै दक्षिणाया दिशः । [४]  
(अव्श्_१५,४।२[४।५]ब्) ग्रैष्मौ मासौ गोप्ताराव् अकुर्वन् यज्ञायज्ञियं च वामदेव्यं चानुष्ठातारौ । [५]  
(अव्श्_१५,४।२[४।६]च्) ग्रैष्माव् एनं मासौ दक्षिणाया दिशो गोपायतो यज्ञायज्ञियं च वामदेव्यं चानु तिष्ठतो य एवं वेद ॥२॥ [६]  
  
(अव्श्_१५,४।३[४।७]अ) तस्मै प्रतीच्या दिशः । [७]  
(अव्श्_१५,४।३[४।८]ब्) वार्षिकौ मासौ गोप्ताराव् अकुर्वन् वैरूपं च वैराजं चानुष्ठातारौ । [८]  
(अव्श्_१५,४।३[४।९]च्) वार्षिकाव् एनं मासौ प्रतीच्या दिशो गोपायतो वैरूपं च वैराजं चानु तिष्ठतो य एवं वेद ॥३॥ [९]  
  
(अव्श्_१५,४।४[४।१०]अ) तस्मा उदीच्या दिशः । [१०]  
(अव्श्_१५,४।४[४।११]ब्) शारदौ मासौ गोप्ताराव् अकुर्वं छ्यैतं च नौधसं चानुष्ठातारौ । [११]  
(अव्श्_१५,४।४[४।१२]च्) शारदाव् एनं मासाव् उदीच्या दिशो गोपायतः श्यैतं च नौधसं चानु तिष्ठतो य एवं वेद ॥४॥ [१२]  
  
(अव्श्_१५,४।५[४।१३]अ) तस्मै ध्रुवाया दिशः । [१३]  
(अव्श्_१५,४।५[४।१४]ब्) हैमनौ मासौ गोप्ताराव् अकुर्वन् भूमिं चाग्निं चानुष्ठातारौ । [१४]  
(अव्श्_१५,४।५[४।१५]च्) हैमनाव् एनं मासौ ध्रुवाया दिशो गोपायतो भूमिश् चाग्निश् चानु तिष्ठतो य एवं वेद ॥५॥ [१५]  
  
(अव्श्_१५,४।६[४।१६]अ) तस्मा ऊर्ध्वाया दिशः । [१६]  
(अव्श्_१५,४।६[४।१७]ब्) शैशिरौ मासौ गोप्ताराव् अकुर्वन् दिवं चादित्यं चानुष्ठातारौ । [१७]  
(अव्श्_१५,४।६[४।१८]च्) शैशिराव् एनं मासाव् ऊर्ध्वाया दिशो गोपायतो द्यौश् चादित्यश् चानु तिष्ठतो य एवं वेद ॥६॥ [१८]  
  
  
  
(अव्श्_१५,५।१[५।१]अ) तस्मै प्राच्या दिशो अन्तर्देशाद् भवम् इष्वासम् अनुष्ठातारम् अकुर्वन् । [१]  
(अव्श्_१५,५।१[५।२-३]ब्) भव एनम् इष्वासः प्राच्या दिशो अन्तर्देशाद् अनुष्ठातानु तिष्ठति नैनं शर्वो न भवो नेशानो नास्य पशून् न समानान् हिनस्ति य एवं वेद ॥१॥ [२-३]  
  
(अव्श्_१५,५।२[५।४]अ) तस्मै दक्षिणाया दिशो अन्तर्देशाच् छर्वम् इष्वासम् अनुष्ठातारम् अकुर्वन् । [४]  
(अव्श्_१५,५।२[५।५]ब्) शर्व एनम् इश्वासो दक्षिणाया दिशो अन्तर्देशाद् अनुष्ठातानु तिष्ठति नैनं शर्वो न भवो नेशानो नास्य पशून् न समानान् हिनस्ति य एवं वेद ॥२॥ [५]  
  
(अव्श्_१५,५।३[५।६]अ) तस्मै प्रतीच्या दिशो अन्तर्देशात् पशुपतिम् इष्वासम् अनुष्ठातारम् अकुर्वन् । [६]  
(अव्श्_१५,५।३[५।७]ब्) पशुपतिर् एनम् इष्वासः प्रतीच्या दिशो अन्तर्देशाद् अनुष्ठातानु तिष्ठति नैनं शर्वो न भवो नेशानो नास्य पशून् न समानान् हिनस्ति य एवं वेद ॥३॥ [७]  
  
(अव्श्_१५,५।४[५।८]अ) तस्मा उदीच्या दिशो अन्तर्देशाद् उग्रं देवम् इष्वासम् अनुष्ठातारम् अकुर्वन् । [८]  
(अव्श्_१५,५।४[५।९]ब्) उग्र एनं देव इष्वास उदीच्या दिशो अन्तर्देशाद् अनुष्ठातानु तिष्ठति नैनं शर्वो न भवो नेशानो नास्य पशून् न समानान् हिनस्ति य एवं वेद ॥४॥ [९]  
  
(अव्श्_१५,५।५[५।१०]अ) तस्मै ध्रुवाया दिशो अन्तर्देशाद् रुद्रम् इष्वासम् अनुष्ठातारम् अकुर्वन् । [१०]  
(अव्श्_१५,५।५[५।११]ब्) रुद्र एनम् इष्वासो ध्रुवाया दिशो अन्तर्देशाद् अनुष्ठातानु तिष्ठति नैनं शर्वो न भवो नेशानो नास्य पशून् न समानान् हिनस्ति य एवं वेद ॥५॥ [११]  
  
(अव्श्_१५,५।६[५।१२]अ) तस्मा ऊर्ध्वाया दिशो अन्तर्देशान् महादेवम् इष्वासम् अनुष्ठातारम् अकुर्वन् । [१२]  
(अव्श्_१५,५।६[५।१३]ब्) महादेव एनम् इष्वास ऊर्ध्वाया दिशो अन्तर्देशाद् अनुष्ठातानु तिष्ठति नैनं शर्वो न भवो नेशानो नास्य पशून् न समानान् हिनस्ति य एवं वेद ॥६॥ [१३]  
  
(अव्श्_१५,५।७[५।१४]अ) तस्मै सर्वेभ्यो अन्तर्देशेभ्य ईशानम् इष्वासम् अनुष्ठातारम् अकुर्वन् । [१४]  
(अव्श्_१५,५।७[५।१५-१६]ब्) ईशान एनम् इष्वासः सर्वेभ्यो अन्तर्देशेभ्यो ऽनुष्ठातानु तिष्ठति नैनं शर्वो न भवो नेशानो नास्य पशून् न समानान् हिनस्ति य एवं वेद ॥७॥ [१५-१६]  
  
  
  
(अव्श्_१५,६।१[६।१]अ) स ध्रुवां दिशम् अनु व्य् अचलत् । [१]  
(अव्श्_१५,६।१[६।२]ब्) तं भूमिश् चाग्निश् चौषधयश् च वनस्पतयश् च वानस्पत्याश् च वीरुधश् चानुव्यचलन् । [२]  
(अव्श्_१५,६।१[६।३]च्) भूमेश् च वै सो ऽग्नेश् चौषधीनां च वनस्पतीनां च वानस्पत्यानां च वीरुधां च प्रियं धाम भवति य एवं वेद ॥१॥ [३]  
  
(अव्श्_१५,६।२[६।४]अ) स ऊर्ध्वां दिशम् अनु व्य् अचलत् । [४]  
(अव्श्_१५,६।२[६।५]ब्) तम् ऋतं च सत्यं च सूर्यश् च चन्द्रश् च नक्षत्राणि चानुव्यचलन् । [५]  
(अव्श्_१५,६।२[६।६]च्) ऋतस्य च वै स सत्यस्य च सूर्यस्य च चन्द्रस्य च नक्षत्राणां च प्रियं धाम भवति य एवं वेद ॥२॥ [६]  
  
(अव्श्_१५,६।३[६।७]अ) स उत्तमां दिशम् अनु व्य् अचलत् । [७]  
(अव्श्_१५,६।३[६।८]ब्) तम् ऋचश् च सामानि च यजूंषि च ब्रह्म चानुव्यचलन् । [८]  
(अव्श्_१५,६।३[६।९]च्) ऋचां च वै स साम्नां च यजुषां च ब्रह्मणश् च प्रियं धाम भवति य एवं वेद ॥३॥ [९]  
  
(अव्श्_१५,६।४[६।१०]अ) स बृहतीं दिशम् अनु व्य् अचलत् । [१०]  
(अव्श्_१५,६।४[६।११]ब्) तम् इतिहासश् च पुराणं च गाथाश् च नाराशंसीश् चानुव्यचलन् । [११]  
(अव्श्_१५,६।४[६।१२]च्) इतिहासस्य च वै स पुराणस्य च गाथानां च नाराशंसीनां च प्रियं धाम भवति य एवं वेद ॥४॥ [१२]  
  
(अव्श्_१५,६।५[६।१३]अ) स परमां दिशम् अनु व्य् अचलत् । [१३]  
(अव्श्_१५,६।५[६।१४]ब्) तम् आहवनीयश् च गार्हपत्यश् च दक्षिणाग्निश् च यज्ञश् च यजमानश् च पशवश् चानुव्यचलन् । [१४]  
(अव्श्_१५,६।५[६।१५]च्) आहवनीयस्य च वै स गार्हपत्यस्य च दक्षिणाग्नेश् च यज्ञस्य च यजमानस्य च पशूनां च प्रियं धाम भवति य एवं वेद ॥५॥ [१५]  
  
(अव्श्_१५,६।६[६।१६]अ) सो ऽनादिष्टां दिशम् अनु व्य् अचलत् । [१६]  
(अव्श्_१५,६।६[६।१७]ब्) तम् ऋतवश् चार्तवाश् च लोकाश् च लौक्याश् च मासाश् चार्धमासाश् चाहोरात्रे चानुव्यचलन् । [१७]  
(अव्श्_१५,६।६[६।१८]च्) ऋतूनां च वै स आर्तवानां च लोकानां च लौक्यानां च मासानां चार्धमासानां चाहोरात्रयोश् च प्रियं धाम भवति य एवं वेद ॥६॥ [१८]  
  
(अव्श्_१५,६।७[६।१९]अ) सो ऽनावृत्तां दिशम् अनु व्य् अचलत् ततो नावर्त्स्यन्न् अमन्यत । [१९]  
(अव्श्_१५,६।७[६।२०]ब्) तं दितिश् चादितिश् चेडा चेन्द्राणी चानुव्यचलन् । [२०]  
(अव्श्_१५,६।७[६।२१]च्) दितेश् च वै सो ऽदितेश् चेडायाश् चेन्द्राण्याश् च प्रियं धाम भवति य एवं वेद ॥७॥ [२१]  
  
(अव्श्_१५,६।८[६।२२]अ) स दिशो ऽनु व्य् अचलत् तं विराड् अनु व्य् अचलत् सर्वे च देवाः सर्वाश् च देवताः । [२२]  
(अव्श्_१५,६।८[६।२३]ब्) विराजश् च वै स सर्वेषां च देवानां सर्वासां च देवतानां प्रियं धाम भवति य एवं वेद ॥८॥ [२३]  
  
(अव्श्_१५,६।९[६।२४]अ) स सर्वान् अन्तर्देशान् अनु व्य् अचलत् । [२४]  
(अव्श्_१५,६।९[६।२५]ब्) तं प्रजापतिश् च परमेष्ठी च पिता च पितामहश् चानुव्यचलन् । [२५]  
(अव्श्_१५,६।९[६।२६]च्) प्रजापतेश् च वै स परमेष्ठिनश् च पितुश् च पितामहस्य च प्रियं धाम भवति य एवं वेद ॥९॥ [२६]  
  
  
  
(अव्श्_१५,७।१अ) स महिमा सद्रुर् भूत्वान्तं पृथिव्या अगछत् समुद्रो ऽभवत् ॥१॥  
  
(अव्श्_१५,७।२अ) तं प्रजापतिश् च परमेष्ठी च पिता च पितामहश् चापश् च श्रद्धा च वर्षं भूत्वानुव्यवर्तयन्त ॥२॥  
  
(अव्श्_१५,७।३अ) ऐनम् आपो गछन्त्य् ऐनं श्रद्धा गछत्य् ऐनं वर्षं गछति य एवं वेद ॥३॥  
  
(अव्श्_१५,७।४अ) तं श्रद्धा च यज्ञश् च लोकश् चान्नं चान्नाद्यं च भूत्वाभिपर्यावर्तन्त ॥४॥  
  
(अव्श्_१५,७।५अ) ऐनं श्रद्धा गछत्य् ऐनं यज्ञो गछत्य् ऐनं लोको गछत्य् ऐनम् अन्नं गछत्य् ऐनम् अन्नाद्यं गछति य एवं वेद ॥५॥  
  
  
  
(अव्श्_१५,८।१अ) सो ऽरज्यत ततो राजन्यो ऽजायत ॥१॥  
  
(अव्श्_१५,८।२अ) स विशः सबन्धून् अन्नम् अन्नाद्यम् अभ्युदतिष्ठत् ॥२॥  
  
(अव्श्_१५,८।३अ) विशां च वै स सबन्धूनां चान्नस्य चान्नाद्यस्य च प्रियं धाम भवति य एवं वेद ॥३॥  
  
  
  
(अव्श्_१५,९।१अ) स विशो ऽनु व्य् अचलत् ॥१॥  
  
(अव्श्_१५,९।२अ) तं सभा च समितिश् च सेना च सुरा चानुव्यचलन् ॥२॥  
  
(अव्श्_१५,९।३अ) सभायाश् च वै स समितेश् च सेनायाश् च सुरायाश् च प्रियं धाम भवति य एवं वेद ॥३॥  
  
  
  
(अव्श्_१५,१०।१अ) तद् यस्यैवं विद्वान् व्रात्यो राज्ञो ऽतिथिर् गृहान् आगछेत् ॥१॥  
  
(अव्श्_१५,१०।२अ) श्रेयांसम् एनम् आत्मनो मानयेत् तथा क्षत्राय ना वृश्चते तथा राष्ट्राय ना वृश्चते ॥२॥  
  
(अव्श्_१५,१०।३अ) अतो वै ब्रह्म च क्षत्रं चोद् अतिष्ठतां ते अब्रूतां कं प्र विशावेति ॥३॥  
  
(अव्श्_१५,१०।४अ) बृहस्पतिम् एव ब्रह्म प्रविशत्व् इन्द्रं क्षत्रं तथा वा इति ॥४॥  
  
(अव्श्_१५,१०।५अ) अतो वै बृहस्पतिम् एव ब्रह्म प्राविशद् इन्द्रं क्षत्रम् ॥५॥  
  
(अव्श्_१५,१०।६अ) इयं वा उ पृथिवी बृहस्पतिर् द्यौर् एवेन्द्रः ॥६॥  
  
(अव्श्_१५,१०।७अ) अयं वा उ अग्निर् ब्रह्मासाव् आदित्यः क्षत्रम् ॥७॥  
  
(अव्श्_१५,१०।८अ) ऐनं ब्रह्म गछति ब्रह्मवर्चसी भवति ॥८॥  
  
(अव्श्_१५,१०।९अ) यः पृथिवीं बृहस्पतिम् अग्निं ब्रह्म वेद ॥९॥  
  
(अव्श्_१५,१०।१०अ) ऐनम् इन्द्रियं गछतीन्द्रियवान् भवति ॥१०॥  
  
(अव्श्_१५,१०।११अ) य आदित्यं क्षत्रं दिवम् इन्द्रं वेद ॥११॥  
  
  
  
(अव्श्_१५,११।१अ) तद् यस्यैवं विद्वान् व्रात्यो ऽतिथिर् गृहान् आगछेत् ॥१॥  
  
(अव्श्_१५,११।२अ) स्वयम् एनम् अभ्युदेत्य ब्रूयाद् व्रात्य क्वावात्सीर् व्रात्योदकं व्रात्य तर्पयन्तु व्रात्य यथा ते प्रियं तथास्तु व्रात्य यथा ते वशस् तथास्तु व्रात्य यथा ते निकामस् तथास्त्व् इति ॥२॥  
  
(अव्श्_१५,११।३अ) यद् एनम् आह व्रात्य क्वावात्सीर् इति पथ एव तेन देवयानान् अव रुन्धे ॥३॥  
  
(अव्श्_१५,११।४अ) यद् एनम् आह व्रात्योदकम् इत्य् अप एव तेनाव रुन्धे ॥४॥  
  
(अव्श्_१५,११।५अ) यद् एनम् आह व्रात्य तर्पयन्त्व् इति प्राणम् एव तेन वर्षीयांसं कुरुते ॥५॥  
  
(अव्श्_१५,११।६अ) यद् एनम् आह व्रात्य यथा ते प्रियं तथास्त्व् इति प्रियम् एव तेनाव रुन्धे ॥६॥  
  
(अव्श्_१५,११।७अ) ऐनं प्रियं गछति प्रियः प्रियस्य भवति य एवं वेद ॥७॥  
  
(अव्श्_१५,११।८अ) यद् एनम् आह व्रात्य यथा ते वशस् तथास्त्व् इति वशम् एव तेनाव रुन्धे ॥८॥  
  
(अव्श्_१५,११।९अ) ऐनं वशो गछति वशी वशिनां भवति य एवं वेद ॥९॥  
  
(अव्श्_१५,११।१०अ) यद् एनम् आह व्रात्य यथा ते निकामस् तथास्त्व् इति निकामम् एव तेनाव रुन्धे ॥१०॥  
  
(अव्श्_१५,११।११अ) ऐनं निकामो गछति निकामे निकामस्य भवति य एवं वेद ॥११॥  
  
  
  
(अव्श्_१५,१२।१अ) तद् यस्यैवं विद्वान् व्रात्य उद्धृतेष्व् अग्निष्व् अधिश्रिते ऽग्निहोत्रे ऽतिथिर् गृहान् आगछेत् ॥१॥  
  
(अव्श्_१५,१२।२अ) स्वयम् एनम् अभ्युदेत्य ब्रूयाद् व्रात्याति सृज होष्यामीति ॥२॥  
  
(अव्श्_१५,१२।३अ) स चातिसृजेज् जुहुयान् न चातिसृजेन् न जुहुयात् ॥३॥  
  
(अव्श्_१५,१२।४अ) स य एवं विदुषा व्रात्येनातिसृष्टो जुहोति ॥४॥  
  
(अव्श्_१५,१२।५अ) प्र पितृयाणं पन्थां जानाति प्र देवयानम् ॥५॥  
  
(अव्श्_१५,१२।६अ) न देवेष्व् आ वृश्चते हुतम् अस्य भवति ॥६॥  
  
(अव्श्_१५,१२।७अ) पर्य् अस्यास्मिंल् लोक आयतनं शिष्यते य एवं विदुषा व्रात्येनातिसृष्टो जुहोति ॥७॥  
  
(अव्श्_१५,१२।८अ) अथ य एवं विदुषा व्रात्येनानतिसृष्टो जुहोति ॥८॥  
  
(अव्श्_१५,१२।९अ) न पितृयाणं पन्थां जानाति न देवयानम् ॥९॥  
  
(अव्श्_१५,१२।१०अ) आ देवेषु वृश्चते अहुतम् अस्य भवति ॥१०॥  
  
(अव्श्_१५,१२।११अ) नास्यास्मिंल् लोक आयतनं शिष्यते य एवं विदुषा व्रात्येनानतिसृष्टो जुहोति ॥११॥  
  
  
(अव्श्_१५,१३।१[१३।१]अ) तद् यस्यैवं विद्वान् व्रात्य एकां रात्रिम् अतिथिर् गृहे वसति । [१]  
(अव्श्_१५,१३।१[१३।२]ब्) ये पृथिव्यां पुण्या लोकास् तान् एव तेनाव रुन्धे ॥१॥ [२]  
  
(अव्श्_१५,१३।२[१३।३]अ) तद् यस्यैवं विद्वान् व्रात्यो द्वितीयां रात्रिम् अतिथिर् गृहे वसति । [३]  
(अव्श्_१५,१३।२[१३।४]ब्) ये ऽन्तरिक्षे पुण्या लोकास् तान् एव तेनाव रुन्धे ॥२॥ [४]  
(अव्श्_१५,१३।३[१३।५]अ) तद् यस्यैवं विद्वान् व्रात्यस् तृतीयां रात्रिम् अतिथिर् गृहे वसति । [५]  
(अव्श्_१५,१३।३[१३।६]ब्) ये दिवि पुण्या लोकास् तान् एव तेनाव रुन्धे ॥३॥ [६]  
  
(अव्श्_१५,१३।४[१३।७]अ) तद् यस्यैवं विद्वान् व्रात्यश् चतुर्थीं रात्रिम् अतिथिर् गृहे वसति । [७]  
(अव्श्_१५,१३।४[१३।८]ब्) ये पुण्यानां पुण्या लोकास् तान् एव तेनाव रुन्धे ॥४॥ [८]  
  
(अव्श्_१५,१३।५[१३।९]अ) तद् यस्यैवं विद्वान् व्रात्यो ऽपरिमिता रात्रीर् अतिथिर् गृहे वसति । [९]  
(अव्श्_१५,१३।५[१३।१०]ब्) य एवापरिमिताः पुण्या लोकास् तान् एव तेनाव रुन्धे ॥५॥ [१०]  
  
(अव्श्_१५,१३।६[१३।११]अ) अथ यस्याव्रात्यो व्रात्यब्रुवो नामबिभ्रत्य् अतिथिर् गृहान् आगछेत् ॥६॥ [११]  
  
(अव्श्_१५,१३।७[१३।१२]अ) कर्षेद् एनं न चैनं कर्षेत् ॥७॥ [१२]  
  
(अव्श्_१५,१३।८[१३।१३]अ) अस्यै देवताया उदकं याचामीमां देवतां वासय इमाम् इमां देवतां परि वेवेष्मीत्य् एनं परि वेविष्यात् ॥८॥ [१३]  
  
(अव्श्_१५,१३।९[१३।१४]अ) तस्याम् एवास्य तद् देवतायां हुतं भवति य एवं वेद ॥९॥ [१४]  
  
  
  
(अव्श्_१५,१४।१[१४।१]अ) स यत् प्राचीं दिशम् अनु व्यचलन् मारुतं शर्धो भूत्वानुव्यचलन् मनो ऽन्नादं कृत्वा । [१]  
(अव्श्_१५,१४।१[१४।२]ब्) मनसान्नादेनान्नम् अत्ति य एवं वेद ॥१॥ [२]  
  
(अव्श्_१५,१४।२[१४।३]अ) स यद् दक्षिणां दिशम् अनु व्यचलद् इन्द्रो भूत्वानुव्यचलद् बलम् अन्नादं कृत्वा । [३]  
(अव्श्_१५,१४।२[१४।४]ब्) बलेनान्नादेनान्नम् अत्ति य एवं वेद ॥२॥ [४]  
  
(अव्श्_१५,१४।३[१४।५]अ) स यत् प्रतीचीं दिशम् अनु व्यचलद् वरुणो राजा भूत्वानुव्यचलद् अपो ऽन्नादीः कृत्वा । [५]  
(अव्श्_१५,१४।३[१४।६]ब्) अद्भिर् अन्नादीभिर् अन्नम् अत्ति य एवं वेद ॥३॥ [६]  
  
(अव्श्_१५,१४।४[१४।७]अ) स यद् उदीचीं दिशम् अनु व्यचलत् सोमो राजा भूत्वानुव्यचलत् सप्तर्षिभिर् हुत आहुतिम् अन्नादीं कृत्वा । [७]  
(अव्श्_१५,१४।४[१४।८]ब्) आहुत्यान्नाद्यान्नम् अत्ति य एवं वेद ॥४॥ [८]  
  
(अव्श्_१५,१४।५[१४।९]अ) स यद् ध्रुवां दिशम् अनु व्यचलद् विष्णुर् भूत्वानुव्यचलद् विराजम् अन्नादीं कृत्वा । [९]  
(अव्श्_१५,१४।५[१४।१०]ब्) विराजान्नाद्यान्नम् अत्ति य एवं वेद ॥५॥ [१०]  
  
(अव्श्_१५,१४।६[१४।११]अ) स यत् पशून् अनु व्यचलद् रुद्रो भूत्वानुव्यचलद् ओषधीर् अन्नादीः कृत्वा । [११]  
(अव्श्_१५,१४।६[१४।१२]ब्) ओषधीभिर् अन्नादीभिर् अन्नम् अत्ति य एवं वेद ॥६॥ [१२]  
  
(अव्श्_१५,१४।७[१४।१३]अ) स यत् पितॄन् अनु व्यचलद् यमो राजा भूत्वानुव्यचलत् स्वधाकारम् अन्नादं कृत्वा । [१३]  
(अव्श्_१५,१४।७[१४।१४]ब्) स्वधाकारेणान्नादेनान्नम् अत्ति य एवं वेद ॥७॥ [१४]  
  
(अव्श्_१५,१४।८[१४।१५]अ) स यन् मनुष्यान् अनु व्यचलद् अग्निर् भूत्वानुव्यचलत् स्वाहाकारम् अन्नादं कृत्वा । [१५]  
(अव्श्_१५,१४।८[१४।१६]ब्) स्वाहाकारेणान्नादेनान्नम् अत्ति य एवं वेद ॥८॥ [१६]  
  
(अव्श्_१५,१४।९[१४।१७]अ) स यद् ऊर्ध्वां दिशम् अनु व्यचलद् बृहस्पतिर् भूत्वानुव्यचलद् वषट्कारम् अन्नादं कृत्वा । [१७]  
(अव्श्_१५,१४।९[१४।१८]ब्) वषट्कारेणान्नादेनान्नम् अत्ति य एवं वेद ॥९॥ [१८]  
  
(अव्श्_१५,१४।१०[१४।१९]अ) स यद् देवान् अनु व्यचलद् ईशानो भूत्वानुव्यचलन् मन्युम् अन्नादं कृत्वा । [१९]  
(अव्श्_१५,१४।१०[१४।२०]ब्) मन्युनान्नादेनान्नम् अत्ति य एवं वेद ॥१०॥ [२०]  
  
(अव्श्_१५,१४।११[१४।२१]अ) स यत् प्रजा अनु व्यचलत् प्रजापतिर् भूत्वानुव्यचलत् प्राणम् अन्नादं कृत्वा । [२१]  
(अव्श्_१५,१४।११[१४।२२]ब्) प्राणेनान्नादेनान्नम् अत्ति य एवं वेद ॥११॥ [२२]  
  
(अव्श्_१५,१४।१२[१४।२३]अ) स यत् सर्वान् अन्तर्देशान् अनु व्यचलत् परमेष्ठी भूत्वानुव्यचलद् ब्रह्मान्नादं कृत्वा । [२३]  
(अव्श्_१५,१४।१२[१४।२४]ब्) ब्रह्मणान्नादेनान्नम् अत्ति य एवं वेद ॥१२॥ [२४]  
  
  
  
(अव्श्_१५,१५।१अ) तस्य व्रात्यस्य ॥१॥  
  
(अव्श्_१५,१५।२अ) सप्त प्राणाः सप्तापानाः सप्त व्यानाः ॥२॥  
  
(अव्श्_१५,१५।३अ) यो ऽस्य प्रथमः प्राण ऊर्ध्वो नामायं सो अग्निः ॥३॥  
  
(अव्श्_१५,१५।४अ) यो ऽस्य द्वितीयः प्राणः प्रौढो नामासौ स आदित्यः ॥४॥  
  
(अव्श्_१५,१५।५अ) यो ऽस्य तृतीयः प्राणो ऽभ्यूढो नामासौ स चन्द्रमाः ॥५॥  
  
(अव्श्_१५,१५।६अ) यो ऽस्य चतुर्थः प्राणो विभूर् नामायं स पवमानः ॥६॥  
  
(अव्श्_१५,१५।७अ) यो ऽस्य पञ्चमः प्राणो योनिर् नाम ता इमा आपः ॥७॥  
  
(अव्श्_१५,१५।८अ) यो ऽस्य षष्ठः प्राणः प्रियो नाम त इमे पशवः ॥८॥  
  
(अव्श्_१५,१५।९अ) यो ऽस्य सप्तमः प्राणो ऽपरिमितो नाम ता इमाः प्रजाः ॥९॥  
  
  
  
(अव्श्_१५,१६।१अ) यो ऽस्य प्रथमो ऽपानः सा पौर्णमासी ॥१॥  
  
(अव्श्_१५,१६।२अ) यो ऽस्य द्वितीयो ऽपानः साष्टका ॥२॥  
  
(अव्श्_१५,१६।३अ) यो ऽस्य तृतीयो ऽपानः सामावास्या ॥३॥  
  
(अव्श्_१५,१६।४अ) यो ऽस्य चतुर्थो ऽपानः सा श्रद्धा ॥४॥  
  
(अव्श्_१५,१६।५अ) यो ऽस्य पञ्चमो ऽपानः सा दीक्षा ॥५॥  
  
(अव्श्_१५,१६।६अ) यो ऽस्य षष्ठो ऽपानः स यज्ञः ॥६॥  
  
(अव्श्_१५,१६।७अ) यो ऽस्य सप्तमो ऽपानस् ता इमा दक्षिणाः ॥७॥  
  
  
  
(अव्श्_१५,१७।१अ) यो ऽस्य प्रथमो व्यानः सेयं भूमिः ॥१॥  
  
(अव्श्_१५,१७।२अ) यो ऽस्य द्वितीयो व्यानस् तद् अन्तरिक्षम् ॥२॥  
  
(अव्श्_१५,१७।३अ) यो ऽस्य तृतीयो व्यानः सा द्यौः ॥३॥  
  
(अव्श्_१५,१७।४अ) यो ऽस्य चतुर्थो व्यानस् तानि नक्षत्राणि ॥४॥  
  
(अव्श्_१५,१७।५अ) यो ऽस्य पञ्चमो व्यानस् त ऋतवः ॥५॥  
  
(अव्श्_१५,१७।६अ) यो ऽस्य षष्ठो व्यानस् त आर्तवाः ॥६॥  
  
(अव्श्_१५,१७।७अ) यो ऽस्य सप्तमो व्यानः स संवत्सरः ॥७॥  
  
(अव्श्_१५,१७।८अ) समानम् अर्थं परि यन्ति देवाः संवत्सरं वा एतद् ऋतवो ऽनुपरियन्ति व्रात्यं च ॥८॥  
  
(अव्श्_१५,१७।९अ) यद् आदित्यम् अभिसंविशन्त्य् अमावास्यां चैव तत् पौर्णमासीं च ॥९॥  
  
(अव्श्_१५,१७।१०अ) एकं तद् एषाम् अमृतत्वम् इत्य् आहुतिर् एव ॥१०॥  
  
  
  
(अव्श्_१५,१८।१अ) तस्य व्रात्यस्य ॥१॥  
  
(अव्श्_१५,१८।२अ) यद् अस्य दक्षिणम् अक्ष्य् असौ स आदित्यो यद् अस्य सव्यम् अक्ष्य् असौ स चन्द्रमाः ॥२॥  
  
(अव्श्_१५,१८।३अ) यो ऽस्य दक्षिणः कर्णो ऽयं सो अग्निर् यो ऽस्य सव्यः कर्णो ऽयं स पवमानः ॥३॥  
  
(अव्श्_१५,१८।४अ) अहोरात्रे नासिके दितिश् चादितिश् च शीर्षकपाले संवत्सरः शिरः ॥४॥  
  
(अव्श्_१५,१८।५अ) अह्ना प्रत्यङ् व्रात्यो रात्र्या प्राङ् नमो व्रात्याय ॥५॥  
  
  
(अव्श्_१६,१।१अ) अतिसृष्टो अपां वृषभो ऽतिसृष्टा अग्नयो दिव्याः ॥१॥  
  
(अव्श्_१६,१।२अ) रुजन् परिरुजन् मृणन् प्रमृणन् ॥२॥  
  
(अव्श्_१६,१।३अ) म्रोको मनोहा खनो निर्दाह आत्मदूषिस् तनूदूषिः ॥३॥  
  
(अव्श्_१६,१।४अ) इदं तम् अति सृजामि तं माभ्यवनिक्षि ॥४॥  
  
(अव्श्_१६,१।५अ) तेन तम् अभ्यतिसृजामो यो ऽस्मान् द्वेष्टि यं वयं द्विष्मः ॥५॥  
  
(अव्श्_१६,१।६अ) अपाम् अग्रम् असि समुद्रं वो ऽभ्यवसृजामि ॥६॥  
  
(अव्श्_१६,१।७अ) यो ऽप्स्व् अग्निर् अति तं सृजामि म्रोकं खनिं तनूदूषिम् ॥७॥  
  
(अव्श्_१६,१।८अ) यो व आपो ऽग्निर् आविवेश स एष यद् वो घोरं तद् एतत् ॥८॥  
  
(अव्श्_१६,१।९अ) इन्द्रस्य व इन्द्रियेणाभि षिञ्चेत् ॥९॥  
  
(अव्श्_१६,१।१०अ) अरिप्रा आपो अप रिप्रम् अस्मत् ॥१०॥  
(अव्श्_१६,१।११अ) प्रास्मद् एनो वहन्तु प्र दुष्वप्न्यं वहन्तु ॥११॥  
  
(अव्श्_१६,१।१२अ) शिवेन मा चक्षुषा पश्यतापः शिवया तन्वोप स्पृशत त्वचं मे ॥१२॥  
  
(अव्श्_१६,१।१३अ) शिवान् अग्नीन् अप्सुषदो हवामहे मयि क्षत्रं वर्च आ धत्त देवीः ॥१३॥  
  
  
  
(अव्श्_१६,२।१अ) निर् दुरर्मण्य ऊर्जा मधुमती वाक् ॥१॥  
  
(अव्श्_१६,२।२अ) मधुमती स्थ मधुमतीं वाचम् उदेयम् ॥२॥  
  
(अव्श्_१६,२।३अ) उपहूतो मे गोपाः उपहूतो गोपीथः ॥३॥  
  
(अव्श्_१६,२।४अ) सुश्रुतौ कर्णौ भद्रश्रुतौ कर्णौ भद्रं श्लोकं श्रूयासम् ॥४॥  
  
(अव्श्_१६,२।५अ) सुश्रुतिश् च मोपश्रुतिश् च मा हासिष्टां सौपर्णं चक्षुर् अजस्रं ज्योतिः ॥५॥  
  
(अव्श्_१६,२।६अ) ऋषीणां प्रस्तरो ऽसि नमो ऽस्तु दैवाय प्रस्तराय ॥६॥  
  
  
  
(अव्श्_१६,३।१अ) मूर्धाहं रयीणां मूर्धा समानानां भूयासम् ॥१॥  
  
(अव्श्_१६,३।२अ) रुजश् च मा वेनश् च मा हासिष्टां मूर्धा च मा विधर्मा च मा हासिष्टाम् ॥२॥  
  
(अव्श्_१६,३।३अ) उर्वश् च मा चमसश् च मा हासिष्टां धर्ता च मा धरुणश् च मा हासिष्टाम् ॥३॥  
  
(अव्श्_१६,३।४अ) विमोकश् च मार्द्रपविश् च मा हासिष्टाम् आर्द्रदानुश् च मा मातरिश्वा च मा हासिष्टाम् ॥४॥  
  
(अव्श्_१६,३।५अ) बृहस्पतिर् म आत्मा नृमणा नाम हृद्यः ॥५॥  
  
(अव्श्_१६,३।६अ) असन्तापं मे हृदयम् उर्वी गव्यूतिः समुद्रो अस्मि विधर्मणा ॥६॥  
  
  
  
(अव्श्_१६,४।१अ) नाभिर् अहं रयीणां नाभिः समानानां भूयासम् ॥१॥  
  
(अव्श्_१६,४।२अ) स्वासद् असि सूषा अमृतो मर्त्येश्व् आ ॥२॥  
  
(अव्श्_१६,४।३अ) मा मां प्राणो हासीन् मो अपानो ऽवहाय परा गात् ॥३॥  
  
(अव्श्_१६,४।४अ) सूर्यो माह्नः पात्व् अग्निः पृथिव्या वायुर् अन्तरिक्षाद् यमो मनुष्येभ्यः सरस्वती पार्थिवेभ्यः ॥४॥  
  
(अव्श्_१६,४।५अ) प्राणापनौ मा मा हासिष्टम् मा जने प्र मेषि ॥५॥  
  
(अव्श्_१६,४।६अ) स्वस्त्य् अद्योषसो दोषसश् च सर्व आपः सर्वगणो अशीय ॥६॥  
  
(अव्श्_१६,४।७अ) शक्वरी स्थ पशवो मोप स्थेषुर् मित्रावरुणौ मे प्राणापानाव् अग्निर् मे दक्षं दधातु ॥७॥  
  
  
  
(अव्श्_१६,५।१अ) विद्म ते स्वप्न जनित्रं ग्राह्याः पुत्रो ऽसि यमस्य करणः ।  
(अव्श्_१६,५।१ब्) अन्तको ऽसि मृत्युर् असि ।  
(अव्श्_१६,५।१च्) तं त्वा स्वप्न तथा सं विद्म स नः स्वप्न दुष्वप्न्यात् पाहि ॥१॥  
  
(अव्श्_१६,५।२अ) विद्म ते स्वप्न जनित्रं निरृत्याः पुत्रो ऽसि यमस्य करणः । [॥।] ॥ २ ॥  
  
(अव्श्_१६,५।३अ) विद्म ते स्वप्न जनित्रं अभूत्याः पुत्रो ऽसि यमस्य [॥।] ॥ ३ ॥  
  
(अव्श्_१६,५।४अ) विद्म ते स्वप्न जनित्रं निर्भूत्याः पुत्रो ऽसि [॥।] ॥ ४ ॥  
  
(अव्श्_१६,५।५अ) विद्म ते स्वप्न जनित्रं पराभूत्याः पुत्रो ऽसि [॥।] ॥ ५ ॥  
  
(अव्श्_१६,५।६अ) विद्म ते स्वप्न जनित्रं देवजामीनां पुत्रो ऽसि यमस्य करणः ।  
(अव्श्_१६,५।६ब्) अन्तको ऽसि मृत्युर् असि ।  
(अव्श्_१६,५।६च्) तं त्वा स्वप्न तथा सं विद्म स नः स्वप्न दुष्वप्न्यात् पाहि ॥६॥  
  
  
  
(अव्श्_१६,६।१अ) अजैष्माद्यासनाम् अद्यामूम् अनागसो वयम् ॥१॥  
  
(अव्श्_१६,६।२अ) उषो यस्माद् दुष्वप्न्याद् अभैष्माप तद् उछतु ॥२॥  
  
(अव्श्_१६,६।३अ) द्विषते तत् परा वह शपते तत् परा वह ॥३॥  
  
(अव्श्_१६,६।४अ) यं द्विष्मो यश् च नो द्वेष्टि तस्मा एनद् गमयामः ॥४॥  
  
(अव्श्_१६,६।५अ) उषा देवी वाचा संविदाना वाग् देव्य् उषसा संविदाना ॥५॥  
  
(अव्श्_१६,६।६अ) उषस् पतिर् वाचस् पतिना संविदानो वाचस् पतिना संविदानः ॥६॥  
  
(अव्श्_१६,६।७अ) ते ऽमुष्मै परा वहन्त्व् अरायान् दुर्णाम्नः सदान्वाः ॥७॥  
  
(अव्श्_१६,६।८अ) कुम्भीकाः दूषीकाः पीयकान् ॥८॥  
  
(अव्श्_१६,६।९अ) जाग्रद्दुष्वप्न्यं स्वप्नेदुष्वप्न्यम् ॥९॥  
  
(अव्श्_१६,६।१०अ) अनागमिष्यतो वरान् अवित्तेः सङ्कल्पान् अमुच्या द्रुहः पाशान् ॥१०॥  
  
(अव्श्_१६,६।११अ) तद् अमुष्मा अग्ने देवाः परा वहन्तु वघ्रिर् यथासद् विथुरो न साधुः ॥११॥  
  
  
  
(अव्श्_१६,७।१अ) तेनैनं विध्याम्य् अभूत्यैनं विध्यामि निर्भूत्यैनं विध्यामि पराभूत्यैनं विध्यामि ग्राह्यैनं विध्यामि तमसैनं विध्यामि ॥१॥  
  
(अव्श्_१६,७।२अ) देवानाम् एनं घोरैः क्रूरैः प्रैषैर् अभिप्रेष्यामि ॥२॥  
  
(अव्श्_१६,७।३अ) वैश्वानरस्यैनं दंष्ट्रयोर् अपि दधामि ॥३॥  
  
(अव्श्_१६,७।४अ) एवानेवाव सा गरत् ॥४॥  
  
(अव्श्_१६,७।५अ) यो ऽस्मान् द्वेष्टि तम् आत्मा द्वेष्टु यं वयं द्विष्मः स आत्मानं द्वेष्टु ॥५॥  
  
(अव्श्_१६,७।६अ) निर् द्विषन्तं दिवो निः पृथिव्या निर् अन्तरिक्षाद् भजाम ॥६॥  
  
(अव्श्_१६,७।७अ) सुयामंश् चाक्षुष ॥७॥  
  
(अव्श्_१६,७।८अ) इदम् अहम् आमुष्यायणे ऽमुष्याः पुत्रे दुष्वप्न्यं मृजे ॥८॥  
  
(अव्श्_१६,७।९अ) यद् अदोअदो अभ्यगछं यद् दोषा यत् पूर्वां रात्रिम् ॥९॥  
  
(अव्श्_१६,७।१०अ) यज् जाग्रद् यत् सुप्तो यद् दिवा यन् नक्तम् ॥१०॥  
  
(अव्श्_१६,७।११अ) यद् अहरहर् अभिगछामि तस्माद् एनम् अव दये ॥११॥  
  
(अव्श्_१६,७।१२अ) तं जहि तेन मन्दस्व तस्य पृष्टीर् अपि शृणीहि ॥१२॥  
  
(अव्श्_१६,७।१३अ) स मा जीवीत् तं प्राणो जहातु ॥१३॥  
  
(अव्श्_१६,८।१अ) जितम् अस्माकम् उद्भिन्नम् अस्माकम् ऋतम् अस्माकं तेजस् अस्माकं ब्रह्मास्माकं स्वर् अस्माकं यज्ञो ऽस्माकं पशवो ऽस्माकं प्रजा अस्माकं वीरा अस्माकम् ॥१॥  
  
(अव्श्_१६,८।२अ) जितम् अस्माकम् उद्भिन्नम् अस्माकम् ऋतम् अस्माकं तेजो ऽस्माकं ब्रह्मास्माकं स्वर् अस्माकं यज्ञो ऽस्माकं पशवो ऽस्माकं प्रजा अस्माकं वीरा अस्माकम् ।  
(अव्श्_१६,८।२च्) तस्माद् अमुं निर् भजामो ऽमुम् आमुष्यायणम् अमुष्याः पुत्रम् असौ यः ।  
(अव्श्_१६,८।२ए) स निरृत्याः पाशान् मा मोचि ॥२॥  
  
(अव्श्_१६,८।३अ) जितम् अस्माकम् उद्भिन्नम् अस्माकम् ऋतम् अस्माकं तेजो ऽस्माकं ब्रह्मास्माकं स्वर् अस्माकं यज्ञो ऽस्माकं पशवो ऽस्माकं प्रजा अस्माकं वीरा अस्माकम् ।  
(अव्श्_१६,८।३च्) तस्माद् अमुं निर् भजामो ऽमुम् आमुष्यायणम् अमुष्याः पुत्रम् असौ यः ।  
(अव्श्_१६,८।३ए) सो ऽभूत्याः पाशान् मा मोचि ॥३॥  
  
(अव्श्_१६,८।४अ) जितम् अस्माकम् उद्भिन्नम् अस्माकम् ऋतम् अस्माकं तेजो ऽस्माकं ब्रह्मास्माकं स्वर् अस्माकं यज्ञो ऽस्माकं पशवो ऽस्माकं प्रजा अस्माकं वीरा अस्माकम् ।  
(अव्श्_१६,८।४च्) तस्माद् अमुं निर् भजामो ऽमुम् आमुष्यायणम् अमुष्याः पुत्रम् असौ यः ।  
(अव्श्_१६,८।४ए) स निर्भूत्याः पाशान् मा मोचि ॥४॥  
  
(अव्श्_१६,८।५अ) जितम् अस्माकम् उद्भिन्नम् अस्माकम् ऋतम् अस्माकं तेजो ऽस्माकं ब्रह्मास्माकं स्वर् अस्माकं यज्ञो ऽस्माकं पशवो ऽस्माकं प्रजा अस्माकं वीरा अस्माकम् ।  
(अव्श्_१६,८।५च्) तस्माद् अमुं निर् भजामो ऽमुम् आमुष्यायणम् अमुष्याः पुत्रम् असौ यः ।  
(अव्श्_१६,८।५ए) स पराभूत्याः पाशान् मा मोचि ॥५॥  
  
(अव्श्_१६,८।६अ) जितम् अस्माकम् उद्भिन्नम् अस्माकम् ऋतम् अस्माकं तेजो ऽस्माकं ब्रह्मास्माकं स्वर् अस्माकं यज्ञो ऽस्माकं पशवो ऽस्माकं प्रजा अस्माकं वीरा अस्माकम् ।  
(अव्श्_१६,८।६च्) तस्माद् अमुं निर् भजामो ऽमुम् आमुष्यायणम् अमुष्याः पुत्रम् असौ यः ।  
(अव्श्_१६,८।६ए) स देवजामीनां पाशान् मा मोचि ॥६॥  
  
(अव्श्_१६,८।७अ) जितम् अस्माकम् उद्भिन्नम् अस्माकम् ऋतम् अस्माकं तेजो ऽस्माकं ब्रह्मास्माकं स्वर् अस्माकं यज्ञो ऽस्माकं पशवो ऽस्माकं प्रजा अस्माकं वीरा अस्माकम् ।  
(अव्श्_१६,८।७च्) तस्माद् अमुं निर् भजामो ऽमुम् आमुष्यायणम् अमुष्याः पुत्रम् असौ यः ।  
(अव्श्_१६,८।७ए) स बृहस्पतेः पाशान् मा मोचि ॥७॥  
  
(अव्श्_१६,८।८अ) जितम् अस्माकम् उद्भिन्नम् अस्माकम् ऋतम् अस्माकं तेजो ऽस्माकं ब्रह्मास्माकं स्वर् अस्माकं यज्ञो ऽस्माकं पशवो ऽस्माकं प्रजा अस्माकं वीरा अस्माकम् ।  
(अव्श्_१६,८।८च्) तस्माद् अमुं निर् भजामो ऽमुम् आमुष्यायणम् अमुष्याः पुत्रम् असौ यः ।  
(अव्श्_१६,८।८ए) स प्रजापतेः पाशान् मा मोचि ॥८॥  
  
(अव्श्_१६,८।९अ) जितम् अस्माकम् उद्भिन्नम् अस्माकम् ऋतम् अस्माकं तेजो ऽस्माकं ब्रह्मास्माकं स्वर् अस्माकं यज्ञो ऽस्माकं पशवो ऽस्माकं प्रजा अस्माकं वीरा अस्माकम् ।  
(अव्श्_१६,८।९च्) तस्माद् अमुं निर् भजामो ऽमुम् आमुष्यायणम् अमुष्याः पुत्रम् असौ यः ।  
(अव्श्_१६,८।९ए) स ऋषीणां पाशान् मा मोचि ॥९॥  
  
(अव्श्_१६,८।१०अ) जितम् अस्माकम् उद्भिन्नम् अस्माकम् ऋतम् अस्माकं तेजो ऽस्माकं ब्रह्मास्माकं स्वर् अस्माकं यज्ञो ऽस्माकं पशवो ऽस्माकं प्रजा अस्माकं वीरा अस्माकम् ।  
(अव्श्_१६,८।१०च्) तस्माद् अमुं निर् भजामो ऽमुम् आमुष्यायणम् अमुष्याः पुत्रम् असौ यः ।  
(अव्श्_१६,८।१०ए) स आर्षेयाणां पाशान् मा मोचि ॥१०॥  
  
(अव्श्_१६,८।११अ) जितम् अस्माकम् उद्भिन्नम् अस्माकम् ऋतम् अस्माकं तेजो ऽस्माकं ब्रह्मास्माकं स्वर् अस्माकं यज्ञो ऽस्माकं पशवो ऽस्माकं प्रजा अस्माकं वीरा अस्माकम् ।  
(अव्श्_१६,८।११च्) तस्माद् अमुं निर् भजामो ऽमुम् आमुष्यायणम् अमुष्याः पुत्रम् असौ यः ।  
(अव्श्_१६,८।११ए) सो ऽङ्गिरसां पाशान् मा मोचि ॥११॥  
  
(अव्श्_१६,८।१२अ) जितम् अस्माकम् उद्भिन्नम् अस्माकम् ऋतम् अस्माकं तेजो ऽस्माकं ब्रह्मास्माकं स्वर् अस्माकं यज्ञो ऽस्माकं पशवो ऽस्माकं प्रजा अस्माकं वीरा अस्माकम् ।  
(अव्श्_१६,८।१२च्) तस्माद् अमुं निर् भजामो ऽमुम् आमुष्यायणम् अमुष्याः पुत्रम् असौ यः ।  
(अव्श्_१६,८।१२ए) स आङ्गिरसानां पाशान् मा मोचि ॥१२॥  
  
(अव्श्_१६,८।१३अ) जितम् अस्माकम् उद्भिन्नम् अस्माकम् ऋतम् अस्माकं तेजो ऽस्माकं ब्रह्मास्माकं स्वर् अस्माकं यज्ञो ऽस्माकं पशवो ऽस्माकं प्रजा अस्माकं वीरा अस्माकम् ।  
(अव्श्_१६,८।१३च्) तस्माद् अमुं निर् भजामो ऽमुम् आमुष्यायणम् अमुष्याः पुत्रम् असौ यः ।  
(अव्श्_१६,८।१३ए) सो ऽथर्वणाम् पाशान् मा मोचि ॥१३॥  
  
(अव्श्_१६,८।१४अ) जितम् अस्माकम् उद्भिन्नम् अस्माकम् ऋतम् अस्माकं तेजो ऽस्माकं ब्रह्मास्माकं स्वर् अस्माकं यज्ञो ऽस्माकं पशवो ऽस्माकं प्रजा अस्माकं वीरा अस्माकम् ।  
(अव्श्_१६,८।१४च्) तस्माद् अमुं निर् भजामो ऽमुम् आमुष्यायणम् अमुष्याः पुत्रम् असौ यः ।  
(अव्श्_१६,८।१४ए) स आथर्वणानां पाशान् मा मोचि ॥१४॥  
  
(अव्श्_१६,८।१५अ) जितम् अस्माकम् उद्भिन्नम् अस्माकम् ऋतम् अस्माकं तेजो ऽस्माकं ब्रह्मास्माकं स्वर् अस्माकं यज्ञो ऽस्माकं पशवो ऽस्माकं प्रजा अस्माकं वीरा अस्माकम् ।  
(अव्श्_१६,८।१५च्) तस्माद् अमुं निर् भजामो ऽमुम् आमुष्यायणम् अमुष्याः पुत्रम् असौ यः ।  
(अव्श्_१६,८।१५ए) स वनस्पतीणां पाशान् मा मोचि ॥१५॥  
  
(अव्श्_१६,८।१६अ) जितम् अस्माकम् उद्भिन्नम् अस्माकम् ऋतम् अस्माकं तेजो ऽस्माकं ब्रह्मास्माकं स्वर् अस्माकं यज्ञो ऽस्माकं पशवो ऽस्माकं प्रजा अस्माकं वीरा अस्माकम् ।  
(अव्श्_१६,८।१६च्) तस्माद् अमुं निर् भजामो ऽमुम् आमुष्यायणम् अमुष्याः पुत्रम् असौ यः ।  
(अव्श्_१६,८।१६ए) स वानस्पत्यानां पाशान् मा मोचि ॥१६॥  
  
(अव्श्_१६,८।१७अ) जितम् अस्माकम् उद्भिन्नम् अस्माकम् ऋतम् अस्माकं तेजो ऽस्माकं ब्रह्मास्माकं स्वर् अस्माकं यज्ञो ऽस्माकं पशवो ऽस्माकं प्रजा अस्माकं वीरा अस्माकम् ।  
(अव्श्_१६,८।१७च्) तस्माद् अमुं निर् भजामो ऽमुम् आमुष्यायणम् अमुष्याः पुत्रम् असौ यः ।  
(अव्श्_१६,८।१७ए) स ऋतूनां पाशान् मा मोचि ॥१७॥  
  
(अव्श्_१६,८।१८अ) जितम् अस्माकम् उद्भिन्नम् अस्माकम् ऋतम् अस्माकं तेजो ऽस्माकं ब्रह्मास्माकं स्वर् अस्माकं यज्ञो ऽस्माकं पशवो ऽस्माकं प्रजा अस्माकं वीरा अस्माकम् ।  
(अव्श्_१६,८।१८च्) तस्माद् अमुं निर् भजामो ऽमुम् आमुष्यायणम् अमुष्याः पुत्रम् असौ यः ।  
(अव्श्_१६,८।१८ए) स आर्तवानां पाशान् मा मोचि ॥१८॥  
  
(अव्श्_१६,८।१९अ) जितम् अस्माकम् उद्भिन्नम् अस्माकम् ऋतम् अस्माकं तेजो ऽस्माकं ब्रह्मास्माकं स्वर् अस्माकं यज्ञो ऽस्माकं पशवो ऽस्माकं प्रजा अस्माकं वीरा अस्माकम् ।  
(अव्श्_१६,८।१९च्) तस्माद् अमुं निर् भजामो ऽमुम् आमुष्यायणम् अमुष्याः पुत्रम् असौ यः ।  
(अव्श्_१६,८।१९ए) स मासानां पाशान् मा मोचि ॥१९॥  
  
(अव्श्_१६,८।२०अ) जितम् अस्माकम् उद्भिन्नम् अस्माकम् ऋतम् अस्माकं तेजो ऽस्माकं ब्रह्मास्माकं स्वर् अस्माकं यज्ञो ऽस्माकं पशवो ऽस्माकं प्रजा अस्माकं वीरा अस्माकम् ।  
(अव्श्_१६,८।२०च्) तस्माद् अमुं निर् भजामो ऽमुम् आमुष्यायणम् अमुष्याः पुत्रम् असौ यः ।  
(अव्श्_१६,८।२०ए) सो ऽर्धमासानां पाशान् मा मोचि ॥२०॥  
  
(अव्श्_१६,८।२१अ) जितम् अस्माकम् उद्भिन्नम् अस्माकम् ऋतम् अस्माकं तेजो ऽस्माकं ब्रह्मास्माकं स्वर् अस्माकं यज्ञो ऽस्माकं पशवो ऽस्माकं प्रजा अस्माकं वीरा अस्माकम् ।  
(अव्श्_१६,८।२१च्) तस्माद् अमुं निर् भजामो ऽमुम् आमुष्यायणम् अमुष्याः पुत्रम् असौ यः ।  
(अव्श्_१६,८।२१ए) सो ऽहोरात्रयोः पाशान् मा मोचि ॥२१॥  
  
(अव्श्_१६,८।२२अ) जितम् अस्माकम् उद्भिन्नम् अस्माकम् ऋतम् अस्माकं तेजो ऽस्माकं ब्रह्मास्माकं स्वर् अस्माकं यज्ञो ऽस्माकं पशवो ऽस्माकं प्रजा अस्माकं वीरा अस्माकम् ।  
(अव्श्_१६,८।२२च्) तस्माद् अमुं निर् भजामो ऽमुम् आमुष्यायणम् अमुष्याः पुत्रम् असौ यः ।  
(अव्श्_१६,८।२२ए) सो ऽह्नोः संयतोः पाशान् मा मोचि ॥२२॥  
  
(अव्श्_१६,८।२३अ) जितम् अस्माकम् उद्भिन्नम् अस्माकम् ऋतम् अस्माकं तेजो ऽस्माकं ब्रह्मास्माकं स्वर् अस्माकं यज्ञो ऽस्माकं पशवो ऽस्माकं प्रजा अस्माकं वीरा अस्माकम् ।  
(अव्श्_१६,८।२३च्) तस्माद् अमुं निर् भजामो ऽमुम् आमुष्यायणम् अमुष्याः पुत्रम् असौ यः ।  
(अव्श्_१६,८।२३ए) स द्यावापृथिव्योः पाशान् मा मोचि ॥२३॥  
  
(अव्श्_१६,८।२४अ) जितम् अस्माकम् उद्भिन्नम् अस्माकम् ऋतम् अस्माकं तेजो ऽस्माकं ब्रह्मास्माकं स्वर् अस्माकं यज्ञो ऽस्माकं पशवो ऽस्माकं प्रजा अस्माकं वीरा अस्माकम् ।  
(अव्श्_१६,८।२४च्) तस्माद् अमुं निर् भजामो ऽमुम् आमुष्यायणम् अमुष्याः पुत्रम् असौ यः ।  
(अव्श्_१६,८।२४ए) स इन्द्राग्न्योः पाशान् मा मोचि ॥२४॥  
  
(अव्श्_१६,८।२५अ) जितम् अस्माकम् उद्भिन्नम् अस्माकम् ऋतम् अस्माकं तेजो ऽस्माकं ब्रह्मास्माकं स्वर् अस्माकं यज्ञो ऽस्माकं पशवो ऽस्माकं प्रजा अस्माकं वीरा अस्माकम् ।  
(अव्श्_१६,८।२५च्) तस्माद् अमुं निर् भजामो ऽमुम् आमुष्यायणम् अमुष्याः पुत्रम् असौ यः ।  
(अव्श्_१६,८।२५ए) स मित्रावरुणयोः पाशान् मा मोचि ॥२५॥  
  
(अव्श्_१६,८।२६अ) जितम् अस्माकम् उद्भिन्नम् अस्माकम् ऋतम् अस्माकं तेजो ऽस्माकं ब्रह्मास्माकं स्वर् अस्माकं यज्ञो ऽस्माकं पशवो ऽस्माकं प्रजा अस्माकं वीरा अस्माकम् ।  
(अव्श्_१६,८।२६च्) तस्माद् अमुं निर् भजामो ऽमुम् आमुष्यायणम् अमुष्याः पुत्रम् असौ यः ।  
(अव्श्_१६,८।२६ए) स राज्ञो वरुणस्य पाशान् मा मोचि ॥२६॥  
  
(अव्श्_१६,८।२७अ) जितम् अस्माकम् उद्भिन्नम् अस्माकम् ऋतम् अस्माकं तेजो ऽस्माकं ब्रह्मास्माकं स्वर् अस्माकं यज्ञो ऽस्माकं पशवो ऽस्माकं प्रजा अस्माकं वीरा अस्माकम् ॥२७॥  
  
  
  
(अव्श्_१६,९।१अ) जितम् अस्माकम् उद्भिन्नम् अस्माकम् अभ्य् अष्ठां विश्वाः पृतना अरातीः ॥१॥  
  
(अव्श्_१६,९।२अ) तद् अग्निर् आह तद् उ सोम आह पूषा मा धात् सुकृतस्य लोके ॥२॥  
  
(अव्श्_१६,९।३अ) अगन्म स्वः स्वर् अगन्म सं सूर्यस्य ज्योतिषागन्म ॥३॥  
  
(अव्श्_१६,९।४अ) वस्योभूयाय वसुमान् यज्ञो वसु वंसिषीय वसुमान् भूयासं वसु मयि धेहि ॥४॥  
  
  
  
(अव्श्_१७,१।१अ) विषासहिं सहमानं सासहानं सहीयांसम् ।  
(अव्श्_१७,१।१च्) सहमानं सहोजितं स्वर्जितं गोजितं सन्धनाजितम् ।  
(अव्श्_१७,१।१ए) ईड्यं नाम ह्व इन्द्रम् आयुष्मान् भूयासम् ॥१॥  
  
(अव्श्_१७,१।२अ) विषासहिं सहमानं सासहानं सहीयांसम् ।  
(अव्श्_१७,१।२च्) सहमानं सहोजितं स्वर्जितं गोजितं सन्धनाजितम् ।  
(अव्श्_१७,१।२ए) ईड्यं नाम ह्व इन्द्रम् प्रियो देवानां भूयासम् ॥२॥  
  
(अव्श्_१७,१।३अ) विषासहिं सहमानं सासहानं सहीयांसम् ।  
(अव्श्_१७,१।३च्) सहमानं सहोजितं स्वर्जितं गोजितं सन्धनाजितम् ।  
(अव्श्_१७,१।३ए) ईड्यं नाम ह्व इन्द्रम् प्रियः प्रजानां भूयासम् ॥३॥  
  
(अव्श्_१७,१।४अ) विषासहिं सहमानं सासहानं सहीयांसम् ।  
(अव्श्_१७,१।४च्) सहमानं सहोजितं स्वर्जितं गोजितं सन्धनाजितम् ।  
(अव्श्_१७,१।४ए) ईड्यं नाम ह्व इन्द्रम् प्रियः पशूनां भूयासम् ॥४॥  
  
(अव्श्_१७,१।५अ) विषासहिं सहमानं सासहानं सहीयांसम् ।  
(अव्श्_१७,१।५च्) सहमानं सहोजितं स्वर्जितं गोजितं सन्धनाजितम् ।  
(अव्श्_१७,१।५ए) ईड्यं नाम ह्व इन्द्रम् प्रियः समानानां भूयासम् ॥५॥  
  
(अव्श्_१७,१।६अ) उद् इह्य् उद् इहि सूर्य वर्चसा माभ्युदिहि ।  
(अव्श्_१७,१।६च्) द्विषंश् च मह्यं रध्यतु मा चाहं द्विषते रधं तवेद् विष्णो बहूधा वीर्यानि ।  
(अव्श्_१७,१।६ए) त्वं नः पृणीहि पशुभिर् विश्वरूपैः सुधायां मा धेहि परमे व्योमन् ॥६॥  
  
(अव्श्_१७,१।७अ) उद् इह्य् उद् इहि सूर्य वर्चसा माभ्युदिहि ।  
(अव्श्_१७,१।७च्) आंश् च पश्यामि यांश् च न तेषु मा सुमतिं कृधि तवेद् विष्णो बहूधा वीर्यानि ।  
(अव्श्_१७,१।७ए) त्वं नः पृणीहि पशुभिर् विश्वरूपैः सुधायां मा धेहि परमे व्योमन् ॥७॥  
  
(अव्श्_१७,१।८अ) मा त्वा दभन्त् सलिले अप्स्व् अन्तर् ये पाशिन उपतिष्ठन्त्य् अत्र ।  
(अव्श्_१७,१।८च्) हित्वाशस्तिं दिवम् आरुक्ष एतां स नो मृड सुमतौ ते स्याम तवेद् विष्णो बहूधा वीर्यानि ।  
(अव्श्_१७,१।८ए) त्वं नः पृणीहि पशुभिर् विश्वरूपैः सुधायां मा धेहि परमे व्योमन् ॥८॥  
  
(अव्श्_१७,१।९अ) त्वं न इन्द्र महते सौभगायादब्धेभिः परि पाह्य् अक्तुभिस् तवेद् विष्णो बहूधा वीर्यानि ।  
(अव्श्_१७,१।९च्) त्वं नः पृणीहि पशुभिर् विश्वरूपैः सुधायां मा धेहि परमे व्योमन् ॥९॥  
  
(अव्श्_१७,१।१०अ) त्वं न इन्द्रोतिभिः शिवाभिः शन्तमो भव ।  
(अव्श्_१७,१।१०च्) आरोहंस् त्रिदिवं दिवो गृणानः सोमपीतये प्रियधामा स्वस्तये तवेद् विष्णो बहूधा वीर्यानि ।  
(अव्श्_१७,१।१०ए) त्वं नः पृणीहि पशुभिर् विश्वरूपैः सुधायां मा धेहि परमे व्योमन् ॥१०॥ {१}  
  
(अव्श्_१७,१।११अ) त्वम् इन्द्रासि विश्वजित् सर्ववित् पुरुहूतस् त्वम् इन्द्र ।  
(अव्श्_१७,१।११च्) त्वम् इन्द्रेमं सुहवं स्तोमम् एरयस्व स नो मृड सुमतौ ते स्याम तवेद् विष्णो बहूधा वीर्याणि ।  
(अव्श्_१७,१।११ए) त्वं नः पृणीहि पशुभिर् विश्वरूपैः सुधायां मा धेहि परमे व्योमन् ॥११॥  
  
(अव्श्_१७,१।१२अ) अदब्धो दिवि पृथिव्याम् उतासि न त आपुर् महिमानम् अन्तरिक्षे ।  
(अव्श्_१७,१।१२च्) अदब्धेन ब्रह्मणा वावृधानः स त्वं न इन्द्र दिवि सं छर्म यछ तवेद् विष्णो बहूधा वीर्याणि ।  
(अव्श्_१७,१।१२ए) त्वं नः पृणीहि पशुभिर् विश्वरूपैः सुधायां मा धेहि परमे व्योमन् ॥१२॥  
  
(अव्श्_१७,१।१३अ) या त इन्द्र तनूर् अप्सु या पृथिव्यां यान्तर् अग्नौ या ते इन्द्र पवमाने स्वर्विदि ।  
(अव्श्_१७,१।१३च्) ययेन्द्र तन्वा ऽन्तरिक्षं व्यापिथ तया न इन्द्र तन्वा शर्म यछ तवेद् विष्णो बहूधा वीर्याणि ।  
(अव्श्_१७,१।१३ए) त्वं नः पृणीहि पशुभिर् विश्वरूपैः सुधायां मा धेहि परमे व्योमन् ॥१३॥  
  
(अव्श्_१७,१।१४अ) त्वाम् इन्द्र ब्रह्मणा वर्धयन्तः सत्त्रं नि षेदुर् ऋषयो नाधमानास् तवेद् विष्णो बहूधा वीर्याणि ।  
(अव्श्_१७,१।१४च्) त्वं नः पृणीहि पशुभिर् विश्वरूपैः सुधायां मा धेहि परमे व्योमन् ॥१४॥  
  
(अव्श्_१७,१।१५अ) त्वं तृतं त्वं पर्य् एष्य् उत्सं सहस्रधारं विदथं स्वर्विदं तवेद् विष्णो बहूधा वीर्याणि ।  
(अव्श्_१७,१।१५च्) त्वं नः पृणीहि पशुभिर् विश्वरूपैः सुधायां मा धेहि परमे व्योमन् ॥१५॥  
  
(अव्श्_१७,१।१६अ) त्वं रक्षसे प्रदिशश् चतस्रस् त्वं शोचिषा नभसी वि भासि ।  
(अव्श्_१७,१।१६च्) त्वम् इमा विश्वा भुवनानु तिष्ठस ऋतस्य पन्थाम् अन्व् एषि विद्वांस् तवेद् विष्णो बहूधा वीर्याणि ।  
(अव्श्_१७,१।१६ए) त्वं नः पृणीहि पशुभिर् विश्वरूपैः सुधायां मा धेहि परमे व्योमन् ॥१६॥  
  
(अव्श्_१७,१।१७अ) पञ्चभिः पराङ् तपस्य् एकयार्वाङ् अशस्तिम् एषि सुदिने बाधमानस् तवेद् विष्णो बहूधा वीर्याणि ।  
(अव्श्_१७,१।१७च्) त्वं नः पृणीहि पशुभिर् विश्वरूपैः सुधायां मा धेहि परमे व्योमन् ॥१७॥  
  
(अव्श्_१७,१।१८अ) त्वम् इन्द्रस् त्वम् महेन्द्रस् त्वं लोकस् त्वं प्रजापतिः ।  
(अव्श्_१७,१।१८च्) तुभ्यं यज्ञो वि तायते तुभ्यं जुह्वति जुह्वतस् तवेद् विष्णो बहूधा वीर्याणि ।  
(अव्श्_१७,१।१८ए) त्वं नः पृणीहि पशुभिर् विश्वरूपैः सुधायां मा धेहि परमे व्योमन् ॥१८॥  
  
(अव्श्_१७,१।१९अ) असति सत् प्रतिष्ठितं सति भूतं प्रतिष्ठितम् ।  
(अव्श्_१७,१।१९च्) भूतम् ह भव्य आहितं भव्यं भूते प्रतिष्ठितं तवेद् विष्णो बहूधा वीर्याणि ।  
(अव्श्_१७,१।१९ए) त्वं नः पृणीहि पशुभिर् विश्वरूपैः सुधायां मा धेहि परमे व्योमन् ॥१९॥  
  
(अव्श्_१७,१।२०अ) शुक्रो ऽसि भ्राजो ऽसि ।  
(अव्श्_१७,१।२०च्) स यथा त्वं भ्राजता भ्राजो ऽस्य् एवाहं भ्राजता भ्राज्यासम् ॥२०॥ {२}  
  
(अव्श्_१७,१।२१अ) रुचिर् असि रोचो ऽसि ।  
(अव्श्_१७,१।२१च्) स यथा त्वं रुच्या रोचो ऽस्य् एवाहं पशुभिश् च ब्राह्मणवर्चसेन च रुचिषीय ॥२१॥  
  
(अव्श्_१७,१।२२अ) उद्यते नम उदायते नम उदिताय नमः ।  
(अव्श्_१७,१।२२च्) विराजे नमः स्वराजे नमः सम्राजे नमः ॥२२॥  
  
(अव्श्_१७,१।२३अ) अस्तंयते नमो ऽस्तमेष्यते नमो ऽस्तमिताय नमः ।  
(अव्श्_१७,१।२३च्) विराजे नमः स्वराजे नमः सम्राजे नमः ॥२३॥  
  
(अव्श्_१७,१।२४अ) उद् अगाद् अयम् आदित्यो विश्वेन तपसा सह ।  
(अव्श्_१७,१।२४च्) सपत्नान् मह्यं रन्धयन् मा चाहं द्विषते रधं तवेद् विष्णो बहूधा वीर्याणि ।  
(अव्श्_१७,१।२४ए) त्वं नः पृणीहि पशुभिर् विश्वरूपैः सुधायां मा धेहि परमे व्योमन् ॥२४॥  
  
(अव्श्_१७,१।२५अ) आदित्य नावम् आरुक्षः शतारित्रां स्वस्तये ।  
(अव्श्_१७,१।२५च्) अहर् मात्य् अपीपरो रात्रिं सत्राति पारय ॥२५॥  
  
(अव्श्_१७,१।२६अ) सूर्य नावम् आरुक्षः शतारित्रां स्वस्तये ।  
(अव्श्_१७,१।२६च्) रात्रिं मात्य् अपीपरो ऽहः सत्राति पारय ॥२६॥  
  
(अव्श्_१७,१।२७अ) प्रजापतेर् आवृतो ब्रह्मणा वर्मणाहं कश्यपस्य ज्योतिषा वर्चसा च ।  
(अव्श्_१७,१।२७च्) जरदष्टिः कृतवीर्यो विहायाः सहस्रायुः सुकृतश् चरेयम् ॥२७॥  
  
(अव्श्_१७,१।२८अ) परिवृतो ब्रह्मणा वर्मणाहम् कश्यपस्य ज्योतिषा वर्चसा च ।  
(अव्श्_१७,१।२८च्) मा मा प्रापन्न् इषवो दैव्या या मा मानुषीर् अवसृष्टाः वधाय ॥२८॥  
  
(अव्श्_१७,१।२९अ) ऋतेन गुप्त ऋतुभिश् च सर्वैर् भूतेन गुप्तो भव्येन चाहम् ।  
(अव्श्_१७,१।२९च्) मा मा प्रापत् पाप्मा मोत मृत्युर् अन्तर् दधे ऽहं सलिलेन वाचः ॥२९॥  
  
(अव्श्_१७,१।३०अ) अग्निर् मा गोप्ता परि पातु विश्वतः उद्यन्त् सूर्यो नुदतां मृत्युपाशान् ।  
(अव्श्_१७,१।३०च्) व्युछन्तीर् उषसः पर्वता ध्रुवाः सहस्रं प्राणा मय्य् आ यतन्ताम् ॥३०॥ {३}  
  
  
  
(अव्श्_१८,१।१अ) ओ चित् सखायं सख्या ववृत्यां तिरः पुरु चिद् अर्णवं जगन्वान् ।  
(अव्श्_१८,१।१च्) पितुर् नपातम् आ दधीत वेधा अधि क्षमि प्रतरं दीध्यानः ॥१॥  
  
(अव्श्_१८,१।२अ) न ते सखा सख्यं वष्ट्य् एतत् सलक्ष्मा यद् विषुरूपा भवति ।  
(अव्श्_१८,१।२च्) महस् पुत्रासो असुरस्य वीरा दिवो धर्तार उर्विया परि ख्यन् ॥२॥  
  
(अव्श्_१८,१।३अ) उशन्ति घा ते अमृतास एतद् एकस्य चित् त्यजसं मर्त्यस्य ।  
(अव्श्_१८,१।३च्) नि ते मनो मनसि धाय्य् अस्मे जन्युः पतिस् तन्वम् आ विविष्याः ॥३॥  
  
(अव्श्_१८,१।४अ) न यत् पुरा चकृमा कद् ध नूनम् ऋतं वदन्तो अनृतं रपेम ।  
(अव्श्_१८,१।४च्) गन्धर्वो अप्स्व् अप्या च योषा सा नौ नाभिः परमं जामि तन् नौ ॥४॥  
  
(अव्श्_१८,१।५अ) गर्भे नु नौ जनिता दम्पती कर् देवस् त्वष्टा सविता विश्वरूपः ।  
(अव्श्_१८,१।५च्) नकिर् अस्य प्र मिनन्ति व्रतानि वेद नाव् अस्य पृथिवी उत द्यौः ॥५॥  
  
(अव्श्_१८,१।६अ) को अद्य युङ्क्ते धुरि गा ऋतस्य शिमीवतो भामिनो दुर्हृणायून् ।  
(अव्श्_१८,१।६च्) आसन्निषून् हृत्स्वसो मयोभून् य एषां भृत्याम् ऋणधत् स जीवात् ॥६॥  
  
(अव्श्_१८,१।७अ) को अस्य वेद प्रथमस्याह्नः क ईं ददर्श क इह प्र वोचत् ।  
(अव्श्_१८,१।७च्) बृहन् मित्रस्य वरुणस्य धाम कद् उ ब्रव आहनो वीच्या नॄन् ॥७॥  
  
(अव्श्_१८,१।८अ) यमस्य मा यम्यं काम आगन्त् समाने योनौ सहशेय्याय ।  
(अव्श्_१८,१।८च्) जायेव पत्ये तन्वं रिरिच्यां वि चिद् वृहेव रथ्येव चक्रा ॥८॥  
  
(अव्श्_१८,१।९अ) न तिष्ठन्ति न नि मिषन्त्य् एते देवानां स्पश इह ये चरन्ति ।  
(अव्श्_१८,१।९च्) अन्येन मद् आहनो याहि तूयं तेन वि वृह रथ्येव चक्रा ॥९॥  
  
(अव्श्_१८,१।१०अ) रात्रीभिर् अस्मा अहभिर् दशस्येत् सूर्यस्य चक्षुर् मुहुर् उन् मिमीयात् ।  
(अव्श्_१८,१।१०च्) दिवा पृथिव्या मिथुना सबन्धू यमीर् यमस्य विवृहाद् अजामि ॥१०॥ {१}  
  
(अव्श्_१८,१।११अ) आ घा ता गछान् उत्तरा युगानि यत्र जामयः कृणवन्न् अजामि ।  
(अव्श्_१८,१।११च्) उप बर्बृहि वृषभाय बाहुम् अन्यम् इछस्व सुभगे पतिं मत् ॥११॥  
(अव्श्_१८,१।१२अ) किं भ्रातासद् यद् अनाथं भवाति किम् उ स्वसा यन् निरृतिर् निगछात् ।  
(अव्श्_१८,१।१२च्) काममूता बह्व् एतद् रपामि तन्वा मे तन्वं सं पिपृग्धि ॥१२॥  
  
(अव्श्_१८,१।१३अ) न ते नाथं यम्य् अत्राहम् अस्मि न ते तनूं तन्वा सम् पपृच्याम् ।  
(अव्श्_१८,१।१३च्) अन्येन मत् प्रमुदः कल्पयस्व न ते भ्राता सुभगे वष्ट्य् एतत् ॥१३॥  
  
(अव्श्_१८,१।१४अ) न वा उ ते तनूं तन्वा सं पिपृच्यां पापम् आहुर् यः स्वसारं निगछात् ।  
(अव्श्_१८,१।१४च्) असंयद् एतन् मनसो हृदो मे भ्राता स्वसुः शयने यच् छयीय ॥१४॥  
  
(अव्श्_१८,१।१५अ) बतो बतासि यम नैव ते मनो हृदयं चाविदाम् आ ।  
(अव्श्_१८,१।१५च्) अन्या किल त्वां कक्ष्येव युक्तं परि ष्वजातौ लिबुजेव वृक्षम् ॥१५॥  
  
(अव्श्_१८,१।१६अ) अन्यम् ऊ षु यम्य् अन्य उ त्वां परि ष्वजातौ लिबुजेव वृक्षम् ।  
(अव्श्_१८,१।१६च्) तस्य वा त्वं मन इछा स वा तवाधा कृणुष्व संविदं सुभद्राम् ॥१६॥  
  
(अव्श्_१८,१।१७अ) त्रीणि छन्दांसि कवयो वि येतिरे पुरुरूपं दर्शतं विश्वचक्षणम् ।  
(अव्श्_१८,१।१७च्) आपो वाता ओषधयस् तान्य् एकस्मिन् भुवन आर्पितानि ॥१७॥  
(अव्श्_१८,१।१८अ) वृषा वृष्णे दुदुहे दोहसा दिवः पयांसि यह्वो अदितेर् अदाभ्यः ।  
(अव्श्_१८,१।१८च्) विश्वं स वेद वरुणो यथा धिया स यज्ञियो यजति यज्ञियां ऋतून् ॥१८॥  
  
(अव्श्_१८,१।१९अ) रपद् गन्धर्वीर् अप्या च योषणा नदस्य नादे परि पातु नो मनः ।  
(अव्श्_१८,१।१९च्) इष्टस्य मध्ये अदितिर् नि धातु नो भ्राता नो ज्येष्ठः प्रथमो वि वोचति ॥१९॥  
  
(अव्श्_१८,१।२०अ) सो चित् नु भद्रा क्षुमती यशस्वत्य् उषा उवास मनवे स्वर्वती ।  
(अव्श्_१८,१।२०च्) यद् ईम् उशन्तम् उशताम् अनु क्रतुम् अग्निं होतारं विदथाय जीजनन् ॥२०॥ {२}  
  
(अव्श्_१८,१।२१अ) अध त्यं द्रप्सं विभ्वं विचक्षनं विर् आभरद् इषिरः श्येनो अध्वरे ।  
(अव्श्_१८,१।२१च्) यदी विशो वृणते दस्मम् आर्या अग्निं होतारम् अध धीर् अजायत ॥२१॥  
  
(अव्श्_१८,१।२२अ) सदासि रण्वो यवसेव पुष्यते होत्राभिर् अग्ने मनुषः स्वध्वरः ।  
(अव्श्_१८,१।२२च्) विप्रस्य वा यच् छशमान उक्थ्यो वाजं ससवां उपयासि भूरिभिः ॥२२॥  
  
(अव्श्_१८,१।२३अ) उद् ईरय पितरा जार आ भगम् इयक्षति हर्यतो हृत्त इष्यति ।  
(अव्श्_१८,१।२३च्) विवक्ति वह्निः स्वपस्यते मखस् तविष्यते असुरो वेपते मती ॥२३॥  
  
(अव्श्_१८,१।२४अ) यस् ते अग्ने सुमतिं मर्तो अख्यत् सहसः सूनो अति स प्र शृण्वे ।  
(अव्श्_१८,१।२४च्) इषं दधानो वहमानो अश्वैर् आ स द्युमां अमवान् भूषति द्यून् ॥२४॥  
  
(अव्श्_१८,१।२५अ) श्रुधी नो अग्ने सदने सधस्थे युक्ष्वा रथम् अमृतस्य द्रवित्नुम् ।  
(अव्श्_१८,१।२५च्) आ नो वह रोदसी देवपुत्रे माकिर् देवानाम् अप भूर् इह स्याः ॥२५॥  
  
(अव्श्_१८,१।२६अ) यद् अग्न एषा समितिर् भवाति देवी देवेषु यजता यजत्र ।  
(अव्श्_१८,१।२६च्) रत्ना च यद् विभजासि स्वधावो भागं नो अत्र वसुमन्तं वीतात् ॥२६॥  
  
(अव्श्_१८,१।२७अ) अन्व् अग्निर् उषसाम् अग्रम् अख्यद् अन्व् अहानि प्रथमो जातवेदाः ।  
(अव्श्_१८,१।२७च्) अनु सूर्य उषसो अनु रश्मीन् द्यावापृथिवी आ विवेश ॥२७॥  
  
(अव्श्_१८,१।२८अ) प्रत्य् अग्निर् उषसाम् अग्रम् अख्यत् प्रत्य् अहानि प्रथमो जातवेदाः ।  
(अव्श्_१८,१।२८च्) प्रति सूर्यस्य पुरुधा च रश्मीन् प्रति द्यावापृथिवी आ ततान ॥२८॥  
  
(अव्श्_१८,१।२९अ) द्यावा ह क्षामा प्रथमे ऋतेनाभिश्रावे भवतः सत्यवाचा ।  
(अव्श्_१८,१।२९च्) देवो यन् मर्तान् यजथाय कृण्वन्त् सीदद् धोता प्रत्यङ् स्वम् असुं यन् ॥२९॥  
  
(अव्श्_१८,१।३०अ) देवो देवान् परिभूर् ऋतेन वहा नो हव्यं प्रथमश् चिकित्वान् ।  
(अव्श्_१८,१।३०च्) धूमकेतुः समिधा भाऋजीको मन्द्रो होता नित्यो वाचा यजीयान् ॥३०॥ {३}  
(अव्श्_१८,१।३१अ) अर्चामि वां वर्धायापो घृतस्नू द्यावाभूमी शृणुतं रोदसी मे ।  
(अव्श्_१८,१।३१च्) अहा यद् देवा असुनीतिम् आयन् मध्वा नो अत्र पितरा शिशीताम् ॥३१॥  
  
(अव्श्_१८,१।३२अ) स्वावृग् देवस्यामृतं यदी गोर् अतो जातासो धारयन्त उर्वी ।  
(अव्श्_१८,१।३२च्) विश्वे देवा अनु तत् ते यजुर् गुर् दुहे यद् एनी दिव्यं घृतम् वाः ॥३२॥  
  
(अव्श्_१८,१।३३अ) किं स्विन् नो राजा जगृहे कद् अस्याति व्रतं चकृमा को वि वेद ।  
(अव्श्_१८,१।३३च्) मित्रस् चिद् धि ष्मा जुहुराणो देवां छ्लोको न याताम् अपि वाजो अस्ति ॥३३॥  
  
(अव्श्_१८,१।३४अ) दुर्मन्त्व् अत्रामृतस्य नाम सलक्ष्मा यद् विषुरूपा भवाति ।  
(अव्श्_१८,१।३४च्) यमस्य यो मनवते सुमन्त्व् अग्ने तम् ऋष्व पाह्य् अप्रयुछन् ॥३४॥  
  
(अव्श्_१८,१।३५अ) यस्मिन् देवा विदथे मादयन्ते विवस्वतः सदने धारयन्ते ।  
(अव्श्_१८,१।३५च्) सूर्ये ज्योतिर् अदधुर् मास्य् अक्तून् परि द्योतनिं चरतो अजस्रा ॥३५॥  
  
(अव्श्_१८,१।३६अ) यस्मिन् देवा मन्मनि सञ्चरन्त्य् अपीच्ये न वयम् अस्य विद्म ।  
(अव्श्_१८,१।३६च्) मित्रो नो अत्रादितिर् अनागान्त् सविता देवो वरुणाय वोचत् ॥३६॥  
  
(अव्श्_१८,१।३७अ) सखाय आ शिषामहे ब्रह्मेन्द्राय वज्रिणे ।  
(अव्श्_१८,१।३७च्) स्तुष ऊ षु नृतमाय धृष्णवे ॥३७॥  
  
(अव्श्_१८,१।३८अ) शवसा ह्य् असि श्रुतो वृत्रहत्येन वृत्रहा ।  
(अव्श्_१८,१।३८च्) मघैर् मघोनो अति शूर दाशसि ॥३८॥  
  
(अव्श्_१८,१।३९अ) स्तेगो न क्षाम् अत्य् एषि पृथिवीं मही नो वाता इह वान्तु भूमौ ।  
(अव्श्_१८,१।३९च्) मित्रो नो अत्र वरुणो युजमानो अग्निर् वने न व्य् असृष्ट शोकम् ॥३९॥  
  
(अव्श्_१८,१।४०अ) स्तुहि श्रुतं गर्तसदं जनानां राजानं भीमम् उपहत्नुम् उग्रम् ।  
(अव्श्_१८,१।४०च्) मृडा जरित्रे रुद्र स्तवानो अन्यम् अस्मत् ते नि वपन्तु सेन्यम् ॥४०॥ {४}  
  
(अव्श्_१८,१।४१अ) सरस्वतीं देवयन्तो हवन्ते सरस्वतीम् अध्वरे तायमाने ।  
(अव्श्_१८,१।४१च्) सरस्वतीं सुकृतो हवन्ते सरस्वती दाशुषे वार्यं दात् ॥४१॥  
  
(अव्श्_१८,१।४२अ) सरस्वतीं पितरो हवन्ते दक्षिणा यज्ञम् अभिनक्षमाणाः ।  
(अव्श्_१८,१।४२च्) आसद्यास्मिन् बर्हिषि मादयध्वम् अनमीवा इष आ धेह्य् अस्मे ॥४२॥  
  
(अव्श्_१८,१।४३अ) सरस्वति या सरथं ययाथोक्थैः स्वधाभिर् देवि पितृभिर् मदन्ती ।  
(अव्श्_१८,१।४३च्) सहस्रार्घम् इडो अत्र भागं रायस् पोषं यजमानाय धेहि ॥४३॥  
  
(अव्श्_१८,१।४४अ) उद् ईरताम् अवर उत् परास उन् मध्यमाः पितरः सोम्यासः ।  
(अव्श्_१८,१।४४च्) असुं य ईयुर् अवृका ऋतज्ञास् ते नो ऽवन्तु पितरो हवेषु ॥४४॥  
  
(अव्श्_१८,१।४५अ) आहं पितॄन्त् सुविदत्रां अवित्सि नपातं च विक्रमणं च विष्णोः ।  
(अव्श्_१८,१।४५च्) बर्हिषदो ये स्वधया सुतस्य भजन्त पित्वस् त इहागमिष्ठाः ॥४५॥  
  
(अव्श्_१८,१।४६अ) इदं पितृभ्यो नमो अस्त्व् अद्य ये पूर्वासो ये अपरास ईयुः ।  
(अव्श्_१८,१।४६च्) ये पार्थिवे रजस्य् आ निषक्ता ये वा नूनं सुवृजनासु दिक्षु ॥४६॥  
  
(अव्श्_१८,१।४७अ) मातली कव्यैर् यमो अङ्गिरोभिर् बृहस्पतिर् ऋक्वभिर् वावृधानः ।  
(अव्श्_१८,१।४७च्) यांश् च देवा वावृधुर् ये च देवांस् ते नो ऽवन्तु पितरो हवेषु ॥४७॥  
  
(अव्श्_१८,१।४८अ) स्वादुष् किलायं मधुमां उतायं तीव्रः किलायं रसवां उतायम् ।  
(अव्श्_१८,१।४८च्) उतो न्व् अस्य पपिवांसम् इन्द्रं न कश् चन सहत आहवेषु ॥४८॥  
  
(अव्श्_१८,१।४९अ) परेयिवांसं प्रवतो महीर् इति बहुभ्यः पन्थाम् अनुपस्पशानम् ।  
(अव्श्_१८,१।४९च्) वैवस्वतं सङ्गमनं जनानां यमं राजानं हविषा सपर्यत ॥४९॥  
  
(अव्श्_१८,१।५०अ) यमो नो गातुं प्रथमो विवेद नैषा गव्यूतिर् अपभर्तवा उ ।  
(अव्श्_१८,१।५०च्) यत्रा नः पूर्वे पितरः परेता एना जज्ञानाः पथ्या अनु स्वाः ॥५०॥ {५}  
  
(अव्श्_१८,१।५१अ) बर्हिषदः पितर ऊत्य् अर्वाग् इमा वो हव्या चकृमा जुषध्वम् ।  
(अव्श्_१८,१।५१च्) त आ गतावसा शन्तमेनाधा नः शं योर् अरपो दधात ॥५१॥  
  
(अव्श्_१८,१।५२अ) आच्या जानु दक्षिणतो निषद्येदं नो हविर् अभि गृणन्तु विश्वे ।  
(अव्श्_१८,१।५२च्) मा हिंसिष्ट पितरः केन चिन् नो यद् व आगः पुरुषता कराम ॥५२॥  
  
(अव्श्_१८,१।५३अ) त्वष्टा दुहित्रे वहतुं कृणोति तेनेदं विश्वं भुवनं सम् एति ।  
(अव्श्_१८,१।५३च्) यमस्य माता पर्युह्यमाना महो जाया विवस्वतो ननाश ॥५३॥  
  
(अव्श्_१८,१।५४अ) प्रेहि प्रेहि पथिभिः पूर्याणैर् येना ते पूर्वे पितरः परेताः ।  
(अव्श्_१८,१।५४च्) उभा राजानौ स्वधया मदन्तौ यमं पश्यासि वरुणं च देवम् ॥५४॥  
  
(अव्श्_१८,१।५५अ) अपेत वीत वि च सर्पतातो ऽस्मा एतं पितरो लोकम् अक्रन् ।  
(अव्श्_१८,१।५५च्) अहोभिर् अद्भिर् अक्तुभिर् व्यक्तं यमो ददात्य् अवसानम् अस्मै ॥५५॥  
  
(अव्श्_१८,१।५६अ) उशन्तस् त्वेधीमह्य् उशन्तः सम् इधीमहि ।  
(अव्श्_१८,१।५६च्) उशन्न् उशत आ वह पितॄन् हविषे अत्तवे ॥५६॥  
  
(अव्श्_१८,१।५७अ) द्युमन्तस् त्वेधीमहि द्युमन्तः सम् इधीमहि ।  
(अव्श्_१८,१।५७च्) द्युमान् द्युमत आ वह पितॄन् हविषे अत्तवे ॥५७॥  
  
(अव्श्_१८,१।५८अ) अङ्गिरसो नः पितरो नवग्वा अथर्वाणो भृगवः सोम्यासः ।  
(अव्श्_१८,१।५८च्) तेषां वयं सुमतौ यज्ञियानाम् अपि भद्रे सौमनसे स्याम ॥५८॥  
  
(अव्श्_१८,१।५९अ) अङ्गिरोभिर् यज्ञियैर् आ गहीह यम वैरूपैर् इह मादयस्व ।  
(अव्श्_१८,१।५९च्) विवस्वन्तं हुवे यः पिता ते ऽस्मिन् बर्हिष्य् आ निषद्य ॥५९॥  
  
(अव्श्_१८,१।६०अ) इमं यम प्रस्तरम् आ हि रोहाङ्गिरोभिः पितृभिः संविदानः ।  
(अव्श्_१८,१।६०च्) आ त्वा मन्त्राः कविशस्ता वहन्त्व् एना राजन् हविषो मादयस्व ॥६०॥  
  
(अव्श्_१८,१।६१अ) इत एत उदारुहन् दिवस् पृष्ठान्व् आरुहन् ।  
(अव्श्_१८,१।६१च्) प्र भूर्जयो यथा पथा द्याम् अङ्गिरसो ययुः ॥६१॥ {६}  
  
  
  
(अव्श्_१८,२।१अ) यमाय सोमः पवते यमाय क्रियते हविः ।  
(अव्श्_१८,२।१च्) यमं ह यज्ञो गछत्य् अग्निदूतो अरङ्कृतः ॥१॥  
  
(अव्श्_१८,२।२अ) यमाय मधुमत्तमं जुहोता प्र च तिष्ठत ।  
(अव्श्_१८,२।२च्) इदं नम ऋषिभ्यः पूर्वजेभ्यः पूर्वेभ्यः पथिकृद्भ्यः ॥२॥  
  
(अव्श्_१८,२।३अ) यमाय घृतवत् पयो राज्ञे हविर् जुहोतन ।  
(अव्श्_१८,२।३च्) स नो जीवेष्व् आ यमेद् दीर्घम् आयुः प्र जीवसे ॥३॥  
  
(अव्श्_१८,२।४अ) मैनम् अग्ने वि दहो माभि शूशुचो मास्य त्वचं चिक्षिपो मा शरीरम् ।  
(अव्श्_१८,२।४च्) शृतं यदा करसि जातवेदो ऽथेम् एनं प्र हिणुतात् पितॄंर् उप ॥४॥  
  
(अव्श्_१८,२।५अ) यदा शृतं कृणवो जातवेदो ऽथेमम् एनं परि दत्तात् पितृभ्यः ।  
(अव्श्_१८,२।५च्) यदो गछात्य् असुनीतिम् एताम् अथ देवानां वशनीर् भवाति ॥५॥  
  
(अव्श्_१८,२।६अ) त्रिकद्रुकेभिः पवते षड् उर्वीर् एकम् इद् बृहत् ।  
(अव्श्_१८,२।६च्) त्रिष्टुब् गायत्री छन्दांसि सर्वा ता यम आर्पिता ॥६॥  
  
(अव्श्_१८,२।७अ) सूर्यं चक्षुषा गछ वातम् आत्मना दिवं च गछ पृथिवीं च धर्मभिः ।  
(अव्श्_१८,२।७च्) अपो वा गछ यदि तत्र ते हितम् ओषधीषु प्रति तिष्ठा शरीरैः ॥७॥  
  
(अव्श्_१८,२।८अ) अजो भागस् तपसस् तं तपस्व तं ते शोचिस् तपतु तं ते अर्चिः ।  
(अव्श्_१८,२।८च्) यास् ते शिवास् तन्वो जातवेदस् ताभिर् वहैनं सुकृताम् उ लोकम् ॥८॥  
  
(अव्श्_१८,२।९अ) यास् ते शोचयो रंहयो जातवेदो याभिर् आपृणासि दिवम् अन्तरिक्षम् ।  
(अव्श्_१८,२।९च्) अजं यन्तम् अनु ताः सम् ऋण्वताम् अथेतराभिः शिवतमाभिः शृतं कृधि ॥९॥  
  
(अव्श्_१८,२।१०अ) अव सृज पुनर् अग्ने पितृभ्यो यस् त आहुतश् चरति स्वधावान् ।  
(अव्श्_१८,२।१०च्) आयुर् वसान उप यातु शेषः सं गछतां तन्वा सुवर्चाः ॥१०॥ {७}  
  
(अव्श्_१८,२।११अ) अति द्रव श्वानौ सारमेयौ चतुरक्षौ शबलौ साधुना पथा ।  
(अव्श्_१८,२।११च्) अधा पितॄन्त् सुविदत्रां अपीहि यमेन ये सधमादं मदन्ति ॥११॥  
  
(अव्श्_१८,२।१२अ) यौ ते श्वानौ यम रक्षितारौ चतुरक्षौ पथिषदी नृचक्षसा ।  
(अव्श्_१८,२।१२च्) ताभ्यां राजन् परि धेह्य् एनं स्वस्त्य् अस्मा अनमीवं च धेहि ॥१२॥  
  
(अव्श्_१८,२।१३अ) उरूणसाव् असुतृपाव् उदुम्बलौ यमस्य दूतौ चरतो जनां अनु ।  
(अव्श्_१८,२।१३च्) ताव् अस्मभ्यं दृशये सूर्याय पुनर् दाताम् असुम् अद्येह भद्रम् ॥१३॥  
  
(अव्श्_१८,२।१४अ) सोम एकेभ्यः पवते घृतम् एक उपासते ।  
(अव्श्_१८,२।१४च्) येभ्यो मधु प्रधावति तांश् चिद् एवापि गछतात् ॥१४॥  
  
(अव्श्_१८,२।१५अ) ये चित् पूर्व ऋतसाता ऋतजाता ऋतावृधः ।  
(अव्श्_१८,२।१५च्) ऋषीन् तपस्वतो यम तपोजां अपि गछतात् ॥१५॥  
  
(अव्श्_१८,२।१६अ) तपसा ये अनाधृष्यास् तपसा ये स्वर् ययुः ।  
(अव्श्_१८,२।१६च्) तपो ये चक्रिरे महस् तांश् चिद् एवापि गछतात् ॥१६॥  
  
(अव्श्_१८,२।१७अ) ये युध्यन्ते प्रधनेषु शूरासो ये स्वर् तनूत्यजः ।  
(अव्श्_१८,२।१७च्) ये वा सहस्रदक्षिणास् तां चिद् एवापि गछतात् ॥१७॥  
  
(अव्श्_१८,२।१८अ) सहस्रणीथाः कवयो ये गोपायन्ति सूर्यम् ।  
(अव्श्_१८,२।१८च्) ऋषीन् तपस्वतो यम तपोजां अपि गछतात् ॥१८॥  
  
(अव्श्_१८,२।१९अ) स्योनास्मै भव पृथिव्य् अनृक्षरा निवेशनी ।  
(अव्श्_१८,२।१९च्) यछास्मै शर्म सप्रथाः ॥१९॥  
  
(अव्श्_१८,२।२०अ) असम्बाधे पृथिव्या उरौ लोके नि धीयस्व ।  
(अव्श्_१८,२।२०च्) स्वधा याश् चकृषे जीवन् तास् ते सन्तु मधुश्चुतः ॥२०॥ {८}  
  
(अव्श्_१८,२।२१अ) ह्वयामि ते मनसा मन इहेमान् गृहाम् उप जुजुषाण एहि ।  
(अव्श्_१८,२।२१च्) सं गछस्व पितृभिः सं यमेन स्योनास् त्वा वाता उप वान्तु शग्माः ॥२१॥  
  
(अव्श्_१८,२।२२अ) उत् त्वा वहन्तु मरुत उदवाहा उदप्रुतः ।  
(अव्श्_१८,२।२२च्) अजेन कृण्वन्तः शीतं वर्षेणोक्षन्तु बाल् इति ॥२२॥  
  
(अव्श्_१८,२।२३अ) उद् अह्वम् आयुर् आयुषे क्रत्वे दक्षाय जीवसे ।  
(अव्श्_१८,२।२३च्) स्वान् गछतु ते मनो अधा पितॄंर् उप द्रव ॥२३॥  
  
(अव्श्_१८,२।२४अ) मा ते मनो मासोर् माङ्गानां मा रसस्य ते ।  
(अव्श्_१८,२।२४च्) मा ते हास्त तन्वः किं चनेह ॥२४॥  
  
(अव्श्_१८,२।२५अ) मा त्वा वृक्षः सं बाधिष्ट मा देवी पृथिवी मही ।  
(अव्श्_१८,२।२५च्) लोकं पितृषु वित्त्वैधस्व यमराजसु ॥२५॥  
  
(अव्श्_१८,२।२६अ) यत् ते अङ्गम् अतिहितं पराचैर् अपानः प्राणो य उ वा ते परेतः ।  
(अव्श्_१८,२।२६च्) तत् ते सङ्गत्य पितरः सनीडा घासाद् घासं पुनर् आ वेशयन्तु ॥२६॥  
  
(अव्श्_१८,२।२७अ) अपेमं जीवा अरुधन् गृहेभ्यस् तं निर् वहत परि ग्रामाद् इतः ।  
(अव्श्_१८,२।२७च्) मृत्युर् यमस्यासीद् दूतः प्रचेता असून् पितृभ्यो गमयां चकार ॥२७॥  
  
(अव्श्_१८,२।२८अ) ये दस्यवः पितृषु प्रविष्टा ज्ञातिमुखा अहुतादश् चरन्ति ।  
(अव्श्_१८,२।२८च्) परापुरो निपुरो ये भरन्त्य् अग्निष् टान् अस्मात् प्र धमाति यज्ञात् ॥२८॥  
  
(अव्श्_१८,२।२९अ) सं विशन्त्व् इह पितरः स्वा नः स्योनं कृण्वन्तः प्रतिरन्त आयुः ।  
(अव्श्_१८,२।२९च्) तेभ्यः शकेम हविषा नक्षमाणा ज्योग् जीवन्तः शरदः पुरूचीः ॥२९॥  
  
(अव्श्_१८,२।३०अ) यां ते धेनुं निपृणामि यम् उ क्षीर ओदनम् ।  
(अव्श्_१८,२।३०च्) तेना जनस्यासो भर्ता यो ऽत्रासद् अजीवनः ॥३०॥ {९}  
  
(अव्श्_१८,२।३१अ) अश्वावतीं प्र तर या सुशेवा र्क्षाकं वा प्रतरं नवीयः ।  
(अव्श्_१८,२।३१च्) यस् त्वा जघान वध्यः सो अस्तु मा सो अन्यद् विदत भागधेयम् ॥३१॥  
  
(अव्श्_१८,२।३२अ) यमः परो ऽवरो विवस्वान् ततः परं नाति पश्यामि किं चन ।  
(अव्श्_१८,२।३२च्) यमे अध्वरो अधि मे निविष्टो भुवो विवस्वान् अन्वाततान ॥३२॥  
  
(अव्श्_१८,२।३३अ) अपागूहन्न् अमृतां मर्त्येभ्यः कृत्वा सवर्णाम् अदधुर् विवस्वते ।  
(अव्श्_१८,२।३३च्) उताश्विनाव् अभरद् यत् तद् आसीद् अजहाद् उ द्वा मिथुना सरण्यूः ॥३३॥  
  
(अव्श्_१८,२।३४अ) ये निखाता ये परोप्ता ये दग्धा ये चोद्धिताः ।  
(अव्श्_१८,२।३४च्) सर्वांस् तान् अग्न आ वह पितॄन् हविषे अत्तवे ॥३४॥  
  
(अव्श्_१८,२।३५अ) ये अग्निदग्धा ये अनग्निदग्धा मध्ये दिवः स्वधया मादयन्ते ।  
(अव्श्_१८,२।३५च्) त्वं तान् वेत्थ यदि ते जातवेदः स्वधया यज्ञं स्वधितिं जुषन्ताम् ॥३५॥  
  
(अव्श्_१८,२।३६अ) शं तप माति तपो अग्ने मा तन्वं तपः ।  
(अव्श्_१८,२।३६च्) वणेषु शुष्मो अस्तु ते पृथिव्याम् अस्तु यद् धरः ॥३६॥  
  
(अव्श्_१८,२।३७अ) ददाम्य् अस्मा अवसानम् एतद् य एष आगन् मम चेद् अभूद् इह ।  
(अव्श्_१८,२।३७च्) यमश् चिकित्वान् प्रत्य् एतद् आह ममैष राय उप तिष्ठताम् इह ॥३७॥  
  
(अव्श्_१८,२।३८अ) इमां मात्रां मिमीमहे यथापरं न मासातै ।  
(अव्श्_१८,२।३८च्) शते शरत्सु नो पुरा ॥३८॥  
  
(अव्श्_१८,२।३९अ) प्रेमां मात्रां मिमीमहे यथापरं न मासातै ।  
(अव्श्_१८,२।३९च्) शते शरत्सु नो पुरा ॥३९॥  
  
(अव्श्_१८,२।४०अ) अपेमां मात्रां मिमीमहे यथापरं न मासातै ।  
(अव्श्_१८,२।४०च्) शते शरत्सु नो पुरा ॥४०॥ {१०}  
  
(अव्श्_१८,२।४१अ) वीमां मात्रां मिमीमहे यथापरं न मासातै ।  
(अव्श्_१८,२।४१च्) शते शरत्सु नो पुरा ॥४१॥  
  
(अव्श्_१८,२।४२अ) निर् इमां मात्रां मिमीमहे यथापरं न मासातै ।  
(अव्श्_१८,२।४२च्) शते शरत्सु नो पुरा ॥४२॥  
(अव्श्_१८,२।४३अ) उद् इमां मात्रां मिमीमहे यथापरं न मासातै ।  
(अव्श्_१८,२।४३च्) शते शरत्सु नो पुरा ॥४३॥  
  
(अव्श्_१८,२।४४अ) सम् इमां मात्रां मिमीमहे यथापरं न मासातै ।  
(अव्श्_१८,२।४४च्) शते शरत्सु नो पुरा ॥४४॥  
  
(अव्श्_१८,२।४५अ) अमासि मात्रां स्वर् अगाम् आयुष्मान् भूयासम् ।  
(अव्श्_१८,२।४५च्) यथापरं न मासातै शते शरत्सु नो पुरा ॥४५॥  
(अव्श्_१८,२।४६अ) प्राणो अपानो व्यान आयुश् चक्षुर् दृशये सूर्याय ।  
(अव्श्_१८,२।४६च्) अपरिपरेण पथा यमराज्ञः पितॄन् गछ ॥४६॥  
  
(अव्श्_१८,२।४७अ) ये अग्रवः शशमानाः परेयुर् हित्वा द्वेषांस्य् अनपत्यवन्तः ।  
(अव्श्_१८,२।४७च्) ते द्याम् उदित्याविदन्त लोकं नाकस्य पृष्ठे अधि दीध्यानाः ॥४७॥  
  
(अव्श्_१८,२।४८अ) उदन्वती द्यौर् अवमा पीलुमतीति मध्यमा ।  
(अव्श्_१८,२।४८च्) तृतीया ह प्रद्यौर् इति यस्यां पितर आसते ॥४८॥  
  
(अव्श्_१८,२।४९अ) ये न पितुः पितरो ये पितामहा य आविविशुर् उर्व् अन्तरिक्षम् ।  
(अव्श्_१८,२।४९च्) य आक्षियन्ति पृथिवीम् उत द्यां तेभ्यः पितृभ्यो नमसा विधेम ॥४९॥  
  
(अव्श्_१८,२।५०अ) इदम् इद् वा उ नापरं दिवि पश्यसि सूर्यम् ।  
(अव्श्_१८,२।५०च्) माता पुत्रं यथा सिचाभ्य् एनं भूम ऊर्णुहि ॥५०॥ {११}  
  
(अव्श्_१८,२।५१अ) इदम् इद् वा उ नापरं जरस्य् अन्यद् इतो ऽपरम् ।  
(अव्श्_१८,२।५१च्) जाया पतिम् इव वाससाभ्य् एनं भूम ऊर्णुहि ॥५१॥  
  
(अव्श्_१८,२।५२अ) अभि त्वोर्णोमि पृथिव्या मातुर् वस्त्रेण भद्रया ।  
(अव्श्_१८,२।५२च्) जीवेषु भद्रं तन् मयि स्वधा पितृषु सा त्वयि ॥५२॥  
  
(अव्श्_१८,२।५३अ) अग्नीषोमा पथिकृता स्योनं देवेभ्यो रत्नं दधथुर् वि लोकम् ।  
(अव्श्_१८,२।५३च्) उप प्रेष्यन्तं पूषणं यो वहात्य् अञ्जोयानैः पथिभिस् तत्र गछतम् ॥५३॥  
  
(अव्श्_१८,२।५४अ) पूषा त्वेतश् च्यावयतु प्र विद्वान् अनष्टपशुर् भुवनस्य गोपाः ।  
(अव्श्_१८,२।५४च्) स त्वैतेभ्यः परि ददत् पितृभ्यो ऽग्निर् देवेभ्यः सुविदत्रियेभ्यः ॥५४॥  
  
(अव्श्_१८,२।५५अ) आयुर् विश्वायुः परि पातु त्वा पूषा त्वा पातु प्रपथे पुरस्तात् ।  
(अव्श्_१८,२।५५च्) यत्रासते सुकृतो यत्र त ईयुस् तत्र त्वा देवः सविता दधातु ॥५५॥  
  
(अव्श्_१८,२।५६अ) इमौ युनज्मि ते वह्नी असुनीताय वोढवे ।  
(अव्श्_१८,२।५६च्) ताभ्यां यमस्य सादनं समितिश् चाव गछतात् ॥५६॥  
  
(अव्श्_१८,२।५७अ) एतत् त्वा वासः प्रथमं न्व् आगन्न् अपैतद् ऊह यद् इहाबिभः पुरा ।  
(अव्श्_१८,२।५७च्) इष्टापूर्तम् अनुसङ्क्राम विद्वान् यत्र ते दत्तं बहुधा विबन्धुषु ॥५७॥  
  
(अव्श्_१८,२।५८अ) अग्नेर् वर्म परि गोभिर् व्ययस्व सं प्रोर्णुष्व मेदसा पीवसा च ।  
(अव्श्_१८,२।५८च्) नेत् त्वा धृष्णुर् हरसा जर्हृषाणो दधृग् विधक्षन् परीङ्खयातै ॥५८॥  
  
(अव्श्_१८,२।५९अ) दण्डं हस्ताद् आददानो गतासोः सह श्रोत्रेण वर्चसा बलेन ।  
(अव्श्_१८,२।५९च्) अत्रैव त्वम् इह वयं सुवीरा विश्वा मृधो अभिमातीर् जयेम ॥५९॥  
  
(अव्श्_१८,२।६०अ) धनुर् हस्ताद् आददानो मृतस्य सह क्षत्रेण वर्चसा बलेन ।  
(अव्श्_१८,२।६०च्) समागृभाय वसु भूरि पुष्टम् अर्वाङ् त्वम् एह्य् उप जीवलोकम् ॥६०॥ {१२}  
  
  
  
(अव्श्_१८,३।१अ) इयं नारी पतिलोकं वृणाना नि पद्यत उप त्वा मर्त्य प्रेतम् ।  
(अव्श्_१८,३।१च्) धर्मं पुराणम् अनुपालयन्ती तस्यै प्रजां द्रविणं चेह धेहि ॥१॥  
  
(अव्श्_१८,३।२अ) उद् ईर्ष्व नार्य् अभि जीवलोकं गतासुम् एतम् उप शेष एहि ।  
(अव्श्_१८,३।२च्) हस्तग्राभस्य दधिषोस् तवेदं पत्युर् जनित्वम् अभि सं बभूथ ॥२॥  
  
(अव्श्_१८,३।३अ) अपश्यं युवतिं नीयमानां जीवां मृतेभ्यः परिणीयमानाम् ।  
(अव्श्_१८,३।३च्) अन्धेन यत् तमसा प्रावृतासीत् प्राक्तो अपाचीम् अनयं तद् एनाम् ॥३॥  
  
(अव्श्_१८,३।४अ) प्रजानत्य् अघ्न्ये जीवलोकं देवानां पन्थाम् अनुसञ्चरन्ती ।  
(अव्श्_१८,३।४च्) अयं ते गोपतिस् तं जुषस्व स्वर्गं लोकम् अधि रोहयैनम् ॥४॥  
  
(अव्श्_१८,३।५अ) उप द्याम् उप वेतसम् अवत्तरो नदीनाम् ।  
(अव्श्_१८,३।५च्) अग्ने पित्तम् अपाम् असि ॥५॥  
  
(अव्श्_१८,३।६अ) यं त्वम् अग्ने समदहस् तम् उ निर् वापय पुनः ।  
(अव्श्_१८,३।६च्) क्याम्बूर् अत्र रोहतु शाण्डदूर्वा व्यल्कशा ॥६॥  
  
(अव्श्_१८,३।७अ) इदं त एकम् पुर ऊ त एकं तृतीयेन ज्योतिषा सं विशस्व ।  
(अव्श्_१८,३।७च्) संवेशने तन्वा चारुर् एधि प्रियो देवानां परमे सधस्थे ॥७॥  
  
(अव्श्_१८,३।८अ) उत् तिष्ठ प्रेहि प्र द्रवौकः कृणुष्व सलिले सधस्थे ।  
(अव्श्_१८,३।८च्) तत्र त्वं पितृभिः संविदानः सं सोमेन मदस्व सं स्वधाभिः ॥८॥  
  
(अव्श्_१८,३।९अ) प्र च्यवस्व तन्वं सं भरस्व मा ते गात्रा वि हायि मो शरीरम् ।  
(अव्श्_१८,३।९च्) मनो निविष्टम् अनुसंविशस्व यत्र भूमेर् जुषसे तत्र गछ ॥९॥  
  
(अव्श्_१८,३।१०अ) वर्चसा मां पितरः सोम्यासो अञ्जन्तु देवा मधुना घृतेन ।  
(अव्श्_१८,३।१०च्) चक्षुषे मा प्रतरं तारयन्तो जरसे मा जरदष्टिं वर्धन्तु ॥१०॥ {१३}  
  
(अव्श्_१८,३।११अ) वर्चसा मां सम् अनक्त्व् अग्निर् मेधां मे विष्णुर् न्य् अनक्त्व् आसन् ।  
(अव्श्_१८,३।११च्) रयिं मे विश्वे नि यछन्तु देवाः स्योना मापः पवनैः पुनन्तु ॥११॥  
  
(अव्श्_१८,३।१२अ) मित्रावरुणा परि माम् अधाताम् आदित्या मा स्वरवो वर्धयन्तु ।  
(अव्श्_१८,३।१२च्) वर्चो म इन्द्रो न्य् अनक्तु हस्तयोर् जरदष्टिं मा सविता कृणोतु ॥१२॥  
  
(अव्श्_१८,३।१३अ) यो ममार प्रथमो मर्त्यानां यः प्रेयाय प्रथमो लोकम् एतम् ।  
(अव्श्_१८,३।१३च्) वैवस्वतं सङ्गमनं जनानां यमं राजानं हविषा सपर्यत ॥१३॥  
  
(अव्श्_१८,३।१४अ) परा यात पितर आ च यातायं वो यज्ञो मधुना समक्तः ।  
(अव्श्_१८,३।१४च्) दत्तो अस्मभ्यं द्रविणेह भद्रं रयिं च नः सर्ववीरं दधात ॥१४॥  
  
(अव्श्_१८,३।१५अ) कण्वः कक्षीवान् पुरुमीढो अगस्त्यः श्यावाश्वः सोभर्य् अर्चनानाः ।  
(अव्श्_१८,३।१५च्) विश्वामित्रो ऽयं जमदग्निर् अत्रिर् अवन्तु नः कश्यपो वामदेवः ॥१५॥  
  
(अव्श्_१८,३।१६अ) विश्वामित्र जमदग्ने वसिष्ठ भरद्वाज गोतम वामदेव ।  
(अव्श्_१८,३।१६च्) शर्दिर् नो अत्रिर् अग्रभीन् नमोभिः सुसंशासः पितरो मृडता नः ॥१६॥  
  
(अव्श्_१८,३।१७अ) कस्ये मृजाना अति यन्ति रिप्रम् आयुर् दधानाः प्रतरं नवीयः ।  
(अव्श्_१८,३।१७च्) आप्यायमानाः प्रजया धनेनाध स्याम सुरभयो गृहेषु ॥१७॥  
  
(अव्श्_१८,३।१८अ) अञ्जते व्य् अञ्जते सम् अञ्जते क्रतुं रिहन्ति मधुनाभ्य् अञ्जते ।  
(अव्श्_१८,३।१८च्) सिन्धोर् उच्छ्वासे पतयन्तम् उक्षणं हिरण्यपावाः पशुम् आसु गृह्नते ॥१८॥  
  
(अव्श्_१८,३।१९अ) यद् वो मुद्रं पितरः सोम्यं च तेनो सचध्वं स्वयशसो हि भूत ।  
(अव्श्_१८,३।१९च्) ते अर्वाणः कवय आ शृणोत सुविदत्रा विदथे हुयमानाः ॥१९॥  
  
(अव्श्_१८,३।२०अ) ये अत्रयो अङ्गिरसो नवग्वा इष्टावन्तो रातिषाचो दधानाः ।  
(अव्श्_१८,३।२०च्) दक्षिणावन्तः सुकृतो य उ स्थासद्यास्मिन् बर्हिषि मादयध्वम् ॥२०॥ {१४}  
  
(अव्श्_१८,३।२१अ) अधा यथा नः पितरः परासः प्रत्नासो अग्न ऋतम् आशशानाः ।  
(अव्श्_१८,३।२१च्) शुचीद् अयन् दीध्यत उक्थशसः क्षामा भिन्दन्तो अरुणीर् अप व्रन् ॥२१॥  
  
(अव्श्_१८,३।२२अ) सुकर्मानः सुरुचो देवयन्तो अयो न देवा जनिमा धमन्तः ।  
(अव्श्_१८,३।२२च्) शुचन्तो अग्निं वावृधन्त इन्द्रम् उर्वीम् गव्यां परिषदं नो अक्रन् ॥२२॥  
  
(अव्श्_१८,३।२३अ) आ यूथेव क्षुमति पश्वो अख्यद् देवानां जनिमान्त्य् उग्रः ।  
(अव्श्_१८,३।२३च्) मर्तासश् चिद् उर्वशीर् अकृप्रन् वृधे चिद् अर्य उपरस्यायोः ॥२३॥  
  
(अव्श्_१८,३।२४अ) अकर्म ते स्वपसो अभूम ऋतम् अवस्रन्न् उषसो विभातीः ।  
(अव्श्_१८,३।२४च्) विश्वं तद् भद्रं यद् अवन्ति देवा बृहद् वदेम विदथे सुवीराः ॥२४॥  
  
(अव्श्_१८,३।२५अ) इन्द्रो मा मरुत्वान् प्राच्या दिशः पातु बाहुच्युता पृथिवी द्याम् इवोपरि ।  
(अव्श्_१८,३।२५च्) लोककृतः पथिकृतो यजामहे ये देवानां हुतभागा इह स्थ ॥२५॥  
  
(अव्श्_१८,३।२६अ) धाता मा निरृत्या दक्षिणाया दिशः पातु बाहुच्युता पृथिवी द्यां इवोपरि ।  
(अव्श्_१८,३।२६च्) लोककृतः पथिकृतो यजामहे ये देवानां हुतभागा इह स्थ ॥२६॥  
  
(अव्श्_१८,३।२७अ) अदितिर् मादित्यैः प्रतीच्या दिशः पातु बाहुच्युता पृथिवी द्याम् इवोपरि ।  
(अव्श्_१८,३।२७च्) लोककृतः पथिकृतो यजामहे ये देवानां हुतभागा इह स्थ ॥२७॥  
  
(अव्श्_१८,३।२८अ) सोमो मा विश्वैर् देवैर् उदीच्या दिशः पातु बाहुच्युता पृथिवी द्याम् इवोपरि ।  
(अव्श्_१८,३।२८च्) लोककृतः पथिकृतो यजामहे ये देवानां हुतभागा इह स्थ ॥२८॥  
  
(अव्श्_१८,३।२९अ) धर्ता ह त्वा धरुणो धारयाता ऊर्ध्वं भानुं सविता द्याम् इवोपरि ।  
(अव्श्_१८,३।२९च्) लोककृतः पथिकृतो यजामहे ये देवानां हुतभागा इह स्थ ॥२९॥  
  
(अव्श्_१८,३।३०अ) प्राच्यां त्वा दिशि पुरा सम्वृतः स्वधायाम् आ दधामि बाहुच्युता पृथिवी द्याम् इवोपरि ।  
(अव्श्_१८,३।३०च्) लोककृतः पथिकृतो यजामहे ये देवानां हुतभागा इह स्थ ॥३०॥ {१५}  
  
(अव्श्_१८,३।३१अ) दक्षिणायां त्वा दिशि पुरा सम्वृतः स्वधायाम् आ दधामि बाहुच्युता पृथिवी द्याम् इवोपरि ।  
(अव्श्_१८,३।३१च्) लोककृतः पथिकृतो यजामहे ये देवानां हुतभागा इह स्थ ॥३१॥  
  
(अव्श्_१८,३।३२अ) प्रतीच्यां त्वा दिशि पुरा संवृतः स्वधायाम् आ दधामि बाहुच्युता पृथिवी द्याम् इवोपरि ।  
(अव्श्_१८,३।३२च्) लोककृतः पथिकृतो यजामहे ये देवानां हुतभागा इह स्थ ॥३२॥  
  
(अव्श्_१८,३।३३अ) उदीच्यां त्वा दिशि पुरा सम्वृतः स्वधायाम् आ दधामि बाहुच्युता पृथिवी द्याम् इवोपरि ।  
(अव्श्_१८,३।३३च्) लोककृतः पथिकृतो यजामहे ये देवानां हुतभागा इह स्थ ॥३३॥  
  
(अव्श्_१८,३।३४अ) ध्रुवायां त्वा दिशि पुरा संवृतः स्वधायाम् आ दधामि बाहुच्युता पृथिवी द्याम् इवोपरि ।  
(अव्श्_१८,३।३४च्) लोककृतः पथिकृतो यजामहे ये देवानां हुतभागा इह स्थ ॥३४॥  
  
(अव्श्_१८,३।३५अ) ऊर्ध्वायां त्वा दिशि पुरा सम्वृतः स्वधायाम् आ दधामि बाहुच्युता पृथिवी द्याम् इवोपरि ।  
(अव्श्_१८,३।३५च्) लोककृतः पथिकृतो यजामहे ये देवानां हुतभागा इह स्थ ॥३५॥  
  
(अव्श्_१८,३।३६अ) धर्तासि धरुनो ऽसि वंसगो ऽसि ॥३६॥  
  
(अव्श्_१८,३।३७अ) उदपूर् असि मधुपूर् असि वातपूर् असि ॥३७॥  
  
(अव्श्_१८,३।३८अ) इतश् च मामुतश् चावतां यमे इव यतमाने यद् ऐतम् ।  
(अव्श्_१८,३।३८च्) प्र वां भरन् मानुषा देवयन्तो आ सीदतां स्वम् उ लोकं विदाने ॥३८॥  
  
(अव्श्_१८,३।३९अ) स्वासस्थे भवतम् इन्दवे नो युजे वां ब्रह्म पूर्व्यं नमोभिः ।  
(अव्श्_१८,३।३९च्) वि श्लोक एति पथ्येव सूरिः शृण्वन्तु विश्वे अमृतास एतत् ॥३९॥  
  
(अव्श्_१८,३।४०अ) त्रीणि पदानि रुपो अन्व् अरोहच् चतुष्पदीम् अन्व् एतद् व्रतेन ।  
(अव्श्_१८,३।४०च्) अक्षरेण प्रति मिमीते अर्कम् ऋतस्य नाभाव् अभि सं पुनाति ॥४०॥ {१६}  
  
(अव्श्_१८,३।४१अ) देवेभ्यः कम् अवृणीत मृत्युं प्रजायै किम् अमृतं नावृणीत ।  
(अव्श्_१८,३।४१च्) बृहस्पतिर् यज्ञम् अतनुत ऋषिः प्रियां यमस् तन्वम् आ रिरेच ॥४१॥  
  
(अव्श्_१८,३।४२अ) त्वम् अग्न ईडितो जातवेदो ऽवाड् ढव्यानि सुरभीणि कृत्वा ।  
(अव्श्_१८,३।४२च्) प्रादाः पितृभ्यः स्वधया ते अक्षन्न् अद्धि त्वं देव प्रयता हवींषि ॥४२॥  
  
(अव्श्_१८,३।४३अ) आसीनासो अरुणीनाम् उपस्थे रयिं धत्त दाशुषे मर्त्याय ।  
(अव्श्_१८,३।४३च्) पुत्रेभ्यः पितरस् तस्य वस्वः प्र यछत त इहोर्जं दधात ॥४३॥  
  
(अव्श्_१८,३।४४अ) अग्निष्वात्ताः पितर एह गछत सदःसदः सदत सुप्रणीतयः ।  
(अव्श्_१८,३।४४च्) अत्तो हवींषि प्रयतानि बर्हिषि रयिं च नः सर्ववीरं दधात ॥४४॥  
  
(अव्श्_१८,३।४५अ) उपहूता नः पितरः सोम्यासो बर्हिष्येषु निधिषु प्रियेषु ।  
(अव्श्_१८,३।४५च्) त आ गमन्तु त इह श्रुवन्त्व् अधि ब्रुवन्तु ते ऽवन्त्व् अस्मान् ॥४५॥  
  
(अव्श्_१८,३।४६अ) ये नः पितुः पितरो ये पितामहा अनूजहिरे सोमपीथं वसिष्ठाः ।  
(अव्श्_१८,३।४६च्) तेभिर् यमः सम्रराणो हवींष्य् उशन्न् उशद्भिः प्रतिकामम् अत्तु ॥४६॥  
  
(अव्श्_१८,३।४७अ) ये तातृषुर् देवत्रा जेहमाना होत्राविदः स्तोमतष्टासो अर्कैः ।  
(अव्श्_१८,३।४७च्) आग्ने याहि सहस्रं देववन्दैः सत्यैः कविभिर् ऋषिभिर् घर्मसद्भिः ॥४७॥  
  
(अव्श्_१८,३।४८अ) ये सत्यासो हविरदो हविष्पा इन्द्रेण देवैः सरथं तुरेण ।  
(अव्श्_१८,३।४८च्) आग्ने याहि सुविदत्रेभिर् अर्वाङ् परैः पूर्वैर् ऋषिभिर् घर्मसद्भिः ॥४८॥  
  
(अव्श्_१८,३।४९अ) उप सर्प मातरं भूमिम् एताम् उरुव्यचसं पृथिवीं सुशेवाम् ।  
(अव्श्_१८,३।४९च्) ऊर्णम्रदाः पृथिवी दक्षिणावत एषा त्वा पातु प्रपथे पुरस्तात् ॥४९॥  
  
(अव्श्_१८,३।५०अ) उच् छ्वञ्चस्व पृथिवि मा नि बाधथाः सूपायनास्मै भव सूपसर्पणा ।  
(अव्श्_१८,३।५०च्) माता पुत्रं यथा सिचाभ्य् एनं भूम ऊर्णुहि ॥५०॥ {१७}  
  
(अव्श्_१८,३।५१अ) उच्छ्वञ्चमाना पृथिवी सु तिष्ठतु सहस्रं मित उप हि श्रयन्ताम् ।  
(अव्श्_१८,३।५१च्) ते गृहासो घृतश्चुतः स्योना विश्वाहास्मै शरणाः सन्त्व् अत्र ॥५१॥  
  
(अव्श्_१८,३।५२अ) उत् ते स्तभ्नामि पृथिवीं त्वत् परीमं लोगं निदधन् मो अहम् रिषम् ।  
(अव्श्_१८,३।५२च्) एतां स्थूणां पितरो धारयन्ति ते तत्र यमः सादना ते कृणोतु ॥५२॥  
  
(अव्श्_१८,३।५३अ) इमम् अग्ने चमसं मा वि जिह्वरः प्रियो देवानाम् उत सोम्यानाम् ।  
(अव्श्_१८,३।५३च्) अयं यश् चमसो देवपानस् तस्मिन् देवा अमृता मादयन्ताम् ॥५३॥  
  
(अव्श्_१८,३।५४अ) अथर्वा पूर्णम् चमसम् यम् इन्द्रायाबिभर् वाजिनीवते ।  
(अव्श्_१८,३।५४च्) तस्मिन् कृणोति सुकृतस्य भक्षं तस्मिन् इन्दुः पवते विश्वदानिम् ॥५४॥  
  
(अव्श्_१८,३।५५अ) यत् ते कृष्णः शकुन आतुतोद पिपीलः सर्प उत वा श्वापदः ।  
(अव्श्_१८,३।५५च्) अग्निष् टद् विश्वाद् अगदं कृणोतु सोमश् च यो ब्राह्मणां आविवेश ॥५५॥  
  
(अव्श्_१८,३।५६अ) पयस्वतीर् ओषधयः पयस्वन् मामकं पयः ।  
(अव्श्_१८,३।५६च्) अपां पयसो यत् पयस् तेन मा सह शुम्भतु ॥५६॥  
  
(अव्श्_१८,३।५७अ) इमा नारीर् अविधवाः सुपत्नीर् आञ्जनेन सर्पिषा सं स्पृशन्ताम् ।  
(अव्श्_१८,३।५७च्) अनश्रवो अनमीवाः सुरत्ना आ रोहन्तु जनयो योनिम् अग्रे ॥५७॥  
  
(अव्श्_१८,३।५८अ) सं गछस्व पितृभिः सं यमेनेष्टापूर्तेन परमे व्योमन् ।  
(अव्श्_१८,३।५८च्) हित्वावद्यं पुनर् अस्तम् एहि सं गछतां तन्वा सुवर्चाः ॥५८॥  
  
(अव्श्_१८,३।५९अ) ये नः पितुः पितरो ये पितामहा य आविविशुर् उर्व् अन्तरिक्षम् ।  
(अव्श्_१८,३।५९च्) तेभ्यः स्वराद् असुनीतिर् नो अद्य वथावशं तन्वः कल्पयाति ॥५९॥  
  
(अव्श्_१८,३।६०अ) शं ते नीहारो भवतु शं ते प्रुष्वाव शीयताम् ।  
(अव्श्_१८,३।६०च्) शीतिके शीतिकावति ह्लादिके ह्लादिकावति ।  
(अव्श्_१८,३।६०ए) मण्डूक्य् अप्सु शं भुव इमं स्व् अग्निं शमय ॥६०॥ {१८}  
  
(अव्श्_१८,३।६१अ) विवस्वान् नो अभयं कृणोतु यः सुत्रामा जीरदानुः सुदानुः ।  
(अव्श्_१८,३।६१च्) इहेमे वीरा बहवो भवन्तु गोमद् अश्ववन् मय्य् अस्तु पुष्टम् ॥६१॥  
  
(अव्श्_१८,३।६२अ) विवस्वान् नो अमृतत्वे दधातु परैतु मृत्युर् अमृतं न ऐतु ।  
(अव्श्_१८,३।६२च्) इमान् रक्षतु पुरुषान् आ जरिम्णो मो स्व् एषाम् असवो यमं गुः ॥६२॥  
  
(अव्श्_१८,३।६३अ) यो दध्रे अन्तरिक्षे न मह्ना पितॄणां कविः प्रमतिर् मतीनाम् ।  
(अव्श्_१८,३।६३च्) तम् अर्चत विश्वमित्रा हविर्भिः स नो यमः प्रतरं जीवसे धात् ॥६३॥  
  
(अव्श्_१८,३।६४अ) आ रोहत दिवम् उत्तमाम् ऋषयो मा बिभीतन ।  
(अव्श्_१८,३।६४च्) सोमपाः सोमपायिन इदं वः क्रियते हविर् अगन्म ज्वोतिर् उत्तमम् ॥६४॥  
  
(अव्श्_१८,३।६५अ) प्र केतुना बृहता भात्य् अग्निर् आ रोदसी वृषभो रोरवीति ।  
(अव्श्_१८,३।६५च्) दिवश् चिद् अन्ताद् उपमाम् उद् आनड् अपाम् उपस्थे महिषो ववर्ध ॥६५॥  
  
(अव्श्_१८,३।६६अ) नाके सुपर्णम् उप यत् पतन्तं ह्र्दा वेनन्तो अभ्यचक्षत त्वा ।  
(अव्श्_१८,३।६६च्) हिरण्यपक्षं वरुणस्य दूतं यमस्य योनौ शकुनं भुरन्युम् ॥६६॥  
  
(अव्श्_१८,३।६७अ) इन्द्र क्रतुं न आ भर पिता पुत्रेभ्यो यथा ।  
(अव्श्_१८,३।६७च्) शिक्षा णो अस्मिन् पुरुहूत यामनि जीवा ज्योतिर् अशीमहि ॥६७॥  
(अव्श्_१८,३।६८अ) अपूपापिहितान् कुम्भान् यांस् ते देवा अधारयन् ।  
(अव्श्_१८,३।६८च्) ते ते सन्तु स्वधावन्तो मधुमन्तो घृतश्चुतः ॥६८॥  
  
(अव्श्_१८,३।६९अ) यास् ते धाना अनुकिरामि तिलमिश्रा स्वधावतीः ।  
(अव्श्_१८,३।६९च्) तास् ते सन्तु विभ्वीः प्रभ्वीस् तास् ते यमो राजानु मन्यताम् ॥६९॥  
  
(अव्श्_१८,३।७०अ) पुनर् देहि वनस्पते य एष निहितस् त्वयि ।  
(अव्श्_१८,३।७०च्) यथा यमस्य सादन आसातौ विदथा वदन् ॥७०॥  
  
(अव्श्_१८,३।७१अ) आ रभस्व जातवेदस् तेजस्वद् धरो अस्तु ते ।  
(अव्श्_१८,३।७१च्) शरीरम् अस्य सं दहाथैनं देहि सुकृताम् उ लोके ॥७१॥  
(अव्श्_१८,३।७२अ) ये ते पूर्वे परागता अपरे पितरश् च ये ।  
(अव्श्_१८,३।७२च्) तेभ्यो घृतस्य कुल्यैतु शतधारा व्युन्दती ॥७२॥  
  
(अव्श्_१८,३।७३अ) एतद् आ रोह वय उन्मृजानः स्वा इह बृहद् उ दीदयन्ते ।  
(अव्श्_१८,३।७३च्) अभि प्रेहि मध्यतो माप हास्थाः पितॄनां लोकं प्रथमो यो अत्र ॥७३॥ {१९}  
  
  
  
(अव्श्_१८,४।१अ) आ रोहत जनित्रीं जातवेदसः पितृयानैः सं व आ रोहयामि ।  
(अव्श्_१८,४।१च्) अवाड् ढव्येषितो हव्यवाह ईजानं युक्ताः सुकृतां धत्त लोके ॥१॥  
  
(अव्श्_१८,४।२अ) देवा यज्ञम् ऋतवः कल्पयन्ति हविः पुरोडाशं स्रुचो यज्ञायुधानि ।  
(अव्श्_१८,४।२च्) तेभिर् याहि पथिभिर् देवयानैर् यैर् ईजानाः स्वर्गं यन्ति लोकम् ॥२॥  
  
(अव्श्_१८,४।३अ) ऋतस्य पन्थाम् अनु पश्य साध्व् अङ्गिरसः सुकृतो येन यन्ति ।  
(अव्श्_१८,४।३च्) तेभिर् याहि पथिभिः स्वर्गं यत्रादित्या मधु भक्षयन्ति तृतीये नाके अधि वि श्रयस्व ॥३॥  
  
(अव्श्_१८,४।४अ) त्रयः सुपर्णा उपरस्य मायू नाकस्य पृष्ठे अधि विष्टपि श्रिताः ।  
(अव्श्_१८,४।४च्) स्वर्गा लोका अमृतेन विष्ठा इषम् ऊर्जं यजमानाय दुह्राम् ॥४॥  
  
(अव्श्_१८,४।५अ) जुहूर् दाधार द्याम् उपभृद् अन्तरिक्षं ध्रुवा दाधार पृथिवीं प्रतिष्ठाम् ।  
(अव्श्_१८,४।५च्) प्रतीमां लोका घृतपृष्ठाः स्वर्गाः कामङ्कामं यजमानाय दुह्राम् ॥५॥  
  
(अव्श्_१८,४।६अ) ध्रुव आ रोह पृथिवीं विश्वभोजसम् अन्तरिक्षम् उपभृद् आ क्रमस्व ।  
(अव्श्_१८,४।६च्) जुहु द्यां गछ यजमानेन साकं स्रुवेण वत्सेन दिशः प्रपीनाः सर्वा धुक्ष्वाहृण्यमानः ॥६॥  
(अव्श्_१८,४।७अ) तीर्थैस् तरन्ति प्रवतो महीर् इति यज्ञकृतः सुकृतो येन यन्ति ।  
(अव्श्_१८,४।७च्) अत्रादधुर् यजमानाय लोकं दिशो भूतानि यद् अकल्पयन्त ॥७॥  
  
(अव्श्_१८,४।८अ) अङ्गिरसाम् अयनं पूर्वो अग्निर् आदित्यानाम् अयनं गार्हपत्यो दक्षिणानाम् अयनं दक्षिणाग्निः ।  
(अव्श्_१८,४।८च्) महिमानम् अग्नेर् विहितस्य ब्रह्मणा समङ्गः सर्व उप याहि शग्मः ॥८॥  
  
(अव्श्_१८,४।९अ) पूर्वो अग्निष् ट्वा तपतु शं पुरस्ताच् छं पश्चात् तपतु गार्हपत्यः ।  
(अव्श्_१८,४।९च्) दक्षिणाग्निष् टे तपतु शर्म वर्मोत्तरतो मध्यतो अन्तरिक्षाद् दिशोदिशो अग्ने परि पाहि घोरात् ॥९॥  
  
(अव्श्_१८,४।१०अ) यूयम् अग्ने शन्तमाभिस् तनूभिर् ईजानम् अभि लोकं स्वर्गम् ।  
(अव्श्_१८,४।१०च्) अश्वा भूत्वा पृष्टिवाहो वहाथ यत्र देवैः सधमादं मदन्ति ॥१०॥ {२०}  
  
(अव्श्_१८,४।११अ) शम् अग्ने पश्चात् तप शं पुरस्ताच् छम् उत्तराच् छम् अधरात् तपैनम् ।  
(अव्श्_१८,४।११च्) एकस् त्रेधा विहितो जातवेदः सम्यग् एनं धेहि सुकृताम् उ लोके ॥११॥  
  
(अव्श्_१८,४।१२अ) शम् अग्नयः समिद्धा आ रभन्तां प्राजापत्यं मेध्यं जातवेदसः ।  
(अव्श्_१८,४।१२च्) शृतं कृण्वन्त इह माव चिक्षिपन् ॥१२॥  
  
(अव्श्_१८,४।१३अ) यज्ञ एति विततः कल्पमान ईजानम् अभि लोकं स्वर्गम् ।  
(अव्श्_१८,४।१३च्) तम् अग्नयः सर्वहुतं जुषन्तां प्राजापत्यं मेध्यं जातवेदसः ॥१३॥  
  
(अव्श्_१८,४।१४अ) ईजानश् चितम् आरुक्षद् अग्निं नाकस्य पृष्ठाद् दिवम् उत्पतिष्यन् ।  
(अव्श्_१८,४।१४च्) तस्मै प्र भाति नभसो ज्योतिषीमान्त् स्वर्गः पन्थाः सुकृते देवयानः ॥१४॥  
  
(अव्श्_१८,४।१५अ) अग्निर् होताध्वर्युष् टे बृहस्पतिर् इन्द्रो ब्रह्मा दक्षिणतस् ते अस्तु ।  
(अव्श्_१८,४।१५च्) हुतो ऽयं संस्थितो यज्ञ एति यत्र पूर्वम् अयनं हुतानाम् ॥१५॥  
  
(अव्श्_१८,४।१६अ) अपूपवान् क्षीरवांश् चरुर् एह सीदतु ।  
(अव्श्_१८,४।१६च्) लोककृतः पथिकृतो यजामहे ये देवानां हुतभागा इह स्थ ॥१६॥  
  
(अव्श्_१८,४।१७अ) अपूपवान् दधिवांश् चरुर् एह सीदतु ।  
(अव्श्_१८,४।१७च्) लोककृतः पथिकृतो यजामहे ये देवानां हुतभागा इह स्थ ॥१७॥  
  
(अव्श्_१८,४।१८अ) अपूपवान् द्रप्सवांश् चरुर् एह सीदतु ।  
(अव्श्_१८,४।१८च्) लोककृतः पथिकृतो यजामहे ये देवानां हुतभागा इह स्थ ॥१८॥  
  
(अव्श्_१८,४।१९अ) अपूपवान् घृतवांश् चरुर् एह सीदतु ।  
(अव्श्_१८,४।१९च्) लोककृतः पथिकृतो यजामहे ये देवानां हुतभागा इह स्थ ॥१९॥  
  
(अव्श्_१८,४।२०अ) अपूपवान् मांसवांश् चरुर् एह सीदतु ।  
(अव्श्_१८,४।२०च्) लोककृतः पथिकृतो यजामहे ये देवानां हुतभागा इह स्थ ॥२०॥ {२१}  
  
(अव्श्_१८,४।२१अ) अपूपवान् अन्नवांश् चरुर् एह सीदतु ।  
(अव्श्_१८,४।२१च्) लोककृतः पथिकृतो यजामहे ये देवानां हुतभागा इह स्थ ॥२१॥  
  
(अव्श्_१८,४।२२अ) अपूपवान् मधुमांश् चरुर् एह सीदतु ।  
(अव्श्_१८,४।२२च्) लोककृतः पथिकृतो यजामहे ये देवानां हुतभागा इह स्थ ॥२२॥  
  
(अव्श्_१८,४।२३अ) अपूपवान् रसवांश् चरुर् एह सीदतु ।  
(अव्श्_१८,४।२३च्) लोककृतः पथिकृतो यजामहे ये देवानां हुतभागा इह स्थ ॥२३॥  
  
(अव्श्_१८,४।२४अ) अपूपवान् अपवांश् चरुर् एह सीदतु ।  
(अव्श्_१८,४।२४च्) लोककृतः पथिकृतो यजामहे ये देवानां हुतभागा इह स्थ ॥२४॥  
  
(अव्श्_१८,४।२५अ) अपूपापिहितान् कुम्भान् यांस् ते देवा अधारयन् ।  
(अव्श्_१८,४।२५च्) ते ते सन्तु स्वधावन्तो मधुमन्तो घृतश्चुतः ॥२५॥  
  
(अव्श्_१८,४।२६अ) यास् ते धाना अनुकिरामि तिलमिश्राः स्वधावतीः ।  
(अव्श्_१८,४।२६च्) तास् ते सन्तूद्भ्वीः प्रभ्वीस् तास् ते यमो राजानु मन्यताम् ॥२६॥  
  
(अव्श्_१८,४।२७अ) अक्षितिं भूयसीम् ॥२७॥  
  
(अव्श्_१८,४।२८अ) द्रप्सश् चस्कन्द पृथिवीम् अनु द्याम् इमं च योनिम् अनु यश् च पूर्वः ।  
(अव्श्_१८,४।२८च्) समानं योनिम् अनु सम्चरन्तं द्रप्सम् जुहोम्य् अनु सप्त होत्राः ॥२८॥  
  
(अव्श्_१८,४।२९अ) शतधारं वायुम् अर्कं स्वर्विदं नृचक्षसस् ते अभि चक्षते रयिम् ।  
(अव्श्_१८,४।२९च्) ये पृनन्ति प्र च यछन्ति सर्वदा ते दुह्रते दक्षिणां सप्तमातरम् ॥२९॥  
  
(अव्श्_१८,४।३०अ) कोशं दुहन्ति कलशं चतुर्बिलम् इडां धेनुं मधुमतीं स्वस्तये ।  
(अव्श्_१८,४।३०च्) ऊर्जं मदन्तीम् अदितिं जनेष्व् अग्ने मा हिंसीः परमे व्योमन् ॥३०॥ {२२}  
  
(अव्श्_१८,४।३१अ) एतत् ते देवः सविता वासो ददाति भर्तवे ।  
(अव्श्_१८,४।३१च्) तत् त्वं यमस्य राज्ये वसानस् तार्प्यं चर ॥३१॥  
  
(अव्श्_१८,४।३२अ) धाना धेनुर् अभवद् वत्सो अस्यास् तिलो ऽभवत् ।  
(अव्श्_१८,४।३२च्) तां वै यमस्य राज्ये अक्षिताम् उप जीवति ॥३२॥  
  
(अव्श्_१८,४।३३अ) एतास् ते असौ धेनवः कामदुघा भवन्तु ।  
(अव्श्_१८,४।३३च्) एनीः श्येनीः सरूपा विरूपास् तिलवत्सा उप तिष्ठन्तु त्वात्र ॥३३॥  
  
(अव्श्_१८,४।३४अ) एनीर् धाना हरिणीः श्येनीर् अस्य कृष्णा धाना रोहिणीर् धेनवस् ते ।  
(अव्श्_१८,४।३४च्) तिलवत्सा ऊर्जम् अस्मै दुहाना विश्वाहा सन्त्व् अनपस्फुरन्तीः ॥३४॥  
  
(अव्श्_१८,४।३५अ) वैश्वानरे हविर् इदं जुहोमि साहस्रं शतधारम् उत्सम् ।  
(अव्श्_१८,४।३५च्) स बिभर्ति पितरं पितामहान् प्रपितामहान् बिभर्ति पिन्वमानः ॥३५॥  
  
(अव्श्_१८,४।३६अ) सहस्रधारं शतधारम् उत्सम् अक्षितं व्यच्यमानं सलिलस्य पृष्ठे ।  
(अव्श्_१८,४।३६च्) ऊर्जं दुहानम् अनपस्फुरन्तम् उपासते पितरः स्वधाभिः ॥३६॥  
  
(अव्श्_१८,४।३७अ) इदं कसाम्बु चयनेन चितं तत् सजाता अव पश्यतेत ।  
(अव्श्_१८,४।३७च्) मर्त्यो ऽयम् अमृतत्वम् एति तस्मै गृहान् कृणुत यावत्सबन्धु ॥३७॥  
  
(अव्श्_१८,४।३८अ) इहैवैधि धनसनिर् इहचित्त इहक्रतुः ।  
(अव्श्_१८,४।३८च्) इहैधि वीर्यवत्तरो वयोधा अपराहतः ॥३८॥  
  
(अव्श्_१८,४।३९अ) पुत्रं पौत्रम् अभितर्पयन्तीर् आपो मधुमतीर् इमाः ।  
(अव्श्_१८,४।३९च्) स्वधां पितृभ्यो अमृतं दुहाना आपो देवीर् उभयांस् तर्पयन्तु ॥३९॥  
  
(अव्श्_१८,४।४०अ) आपो अग्निं प्र हिणुत पितॄंर् उपेमं यज्ञं पितरो मे जुषन्ताम् ।  
(अव्श्_१८,४।४०च्) आसीनाम् ऊर्जम् उप ये सचन्ते ते नो रयिं सर्ववीरं नि यछान् ॥४०॥ {२३}  
  
(अव्श्_१८,४।४१अ) सम् इन्धते अमर्त्यं हव्यवाहं घृतप्रियम् ।  
(अव्श्_१८,४।४१च्) स वेद निहितान् निधीन् पितॄन् परावतो गतान् ॥४१॥  
  
(अव्श्_१८,४।४२अ) यं ते मन्थं यम् ओदननं यन् मांसं निपृणामि ते ।  
(अव्श्_१८,४।४२च्) ते ते सन्तु स्वधावन्तो मधुमन्तो घृतश्चुतः ॥४२॥  
  
(अव्श्_१८,४।४३अ) यास् ते धाना अनुकिरामि तिलमिश्राः स्वधावतीः ।  
(अव्श्_१८,४।४३च्) तास् ते सन्तूद्भ्वीः प्रभ्वीस् तास् ते यमो राजानु मन्यताम् ॥४३॥  
  
(अव्श्_१८,४।४४अ) इदं पूर्वम् अपरं नियानं येना ते पूर्वे पितरः परेताः ।  
(अव्श्_१८,४।४४च्) पुरोगवा ये अभिसाचो अस्य ते त्वा वहन्ति सुकृताम् उ लोकम् ॥४४॥  
  
(अव्श्_१८,४।४५अ) सरस्वतीं देवयन्तो हवन्ते सरस्वतीम् अध्वरे तायमाने ।  
(अव्श्_१८,४।४५च्) सरस्वतीं सुकृतो हवन्ते सरस्वती दाशुषे वार्यं दात् ॥४५॥  
  
(अव्श्_१८,४।४६अ) सरस्वतीं पितरो हवन्ते दक्षिणा यज्ञम् अभिनक्षमाणाः ।  
(अव्श्_१८,४।४६च्) आसद्यास्मिन् बर्हिषि मादयध्वम् अनमीवा इष आ धेह्य् अस्मे ॥४६॥  
  
(अव्श्_१८,४।४७अ) सरस्वति या सरथं ययाथोक्थैः स्वधाभिर् देवि पितृभिर् मदन्ती ।  
(अव्श्_१८,४।४७च्) सहस्रार्घम् इडो अत्र भागं रायस् पोषं यजमानाय धेहि ॥४७॥  
  
(अव्श्_१८,४।४८अ) पृथिवीं त्वा पृथिव्याम् आ वेशयामि देवो नो धाता प्र तिरात्य् आयुः ।  
(अव्श्_१८,४।४८च्) परापरैता वसुविद् वो अस्त्व् अधा मृताः पितृषु सं भवन्तु ॥४८॥  
  
(अव्श्_१८,४।४९अ) आ प्र च्यवेथाम् अप तन् मृजेथां यद् वाम् अभिभा अत्रोचुः ।  
(अव्श्_१८,४।४९च्) अस्माद् एतम् अघ्न्यौ तद् वशीयो दातुः पितृष्व् इहभोजनौ मम ॥४९॥  
  
(अव्श्_१८,४।५०अ) एयम् अगन् दक्षिणा भद्रतो ना अनेन दत्ता सुदुघा वयोधाः ।  
(अव्श्_१८,४।५०च्) यौवने जीवान् उपपृञ्चती जरा पितृभ्य उपसम्पराणयाद् इमान् ॥५०॥ {२४}  
  
(अव्श्_१८,४।५१अ) इदं पितृभ्यः प्र भरामि बर्हिर् जीवं देवेभ्य उत्तरं स्तृणामि ।  
(अव्श्_१८,४।५१च्) तद् आ रोह पुरुष मेध्यो भवन् प्रति त्वा जानन्तु पितरः परेतम् ॥५१॥  
  
(अव्श्_१८,४।५२अ) एदं बर्हिर् असदो मेध्यो ऽभूः प्रति त्वा जानन्तु पितरः परेतम् ।  
(अव्श्_१८,४।५२च्) यथापरु तन्वं सं भरस्व गात्राणि ते ब्रह्मणा कल्पयामि ॥५२॥  
  
(अव्श्_१८,४।५३अ) पर्णो राजापिधानं चरूणाम् ऊर्जो बलं सह ओजो न आगन् ।  
(अव्श्_१८,४।५३च्) आयुर् जीवेभ्यो विदधद् दीर्घायुत्वाय शतशारदाय ॥५३॥  
  
(अव्श्_१८,४।५४अ) ऊर्जो भागो य इमं जजानाश्मान्नानाम् आधिपत्यं जगाम ।  
(अव्श्_१८,४।५४च्) तम् अर्चत विश्वमित्रा हविर्भिः स नो यमः प्रतरं जीवसे धात् ॥५४॥  
  
(अव्श्_१८,४।५५अ) यथा यमाय हर्म्यम् अवपन् पञ्च मानवाः ।  
(अव्श्_१८,४।५५च्) एवा वपामि हर्म्यं यथा मे भूरयो ऽसत ॥५५॥  
  
(अव्श्_१८,४।५६अ) इदं हिरण्यं बिभृहि यत् ते पिताबिभः पुरा ।  
(अव्श्_१८,४।५६च्) स्वर्गं यतः पितुर् हस्तं निर् मृड्ढि दक्षिणम् ॥५६॥  
  
(अव्श्_१८,४।५७अ) ये च जीवा ये च मृता ये जाता ये च यज्ञियाः ।  
(अव्श्_१८,४।५७च्) तेभ्यो घृतस्य कुल्यैतु मधुधारा व्युन्दती ॥५७॥  
  
(अव्श्_१८,४।५८अ) वृषा मतीनां पवते विचक्षणः सूरो अह्नां प्रतरीतोषसां दिवः ।  
(अव्श्_१८,४।५८च्) प्राणः सिन्धूनां कलशां अचिक्रदद् इन्द्रस्य हार्दिम् आविशन् मनीषया ॥५८॥  
  
(अव्श्_१८,४।५९अ) त्वेषस् ते धूम ऊर्णोतु दिवि षं छुक्र आततः ।  
(अव्श्_१८,४।५९च्) सूरो न हि द्युता त्वं कृपा पावक रोचसे ॥५९॥  
  
(अव्श्_१८,४।६०अ) प्र वा एतीन्दुर् इन्द्रस्य निष्कृतिं सखा सख्युर् न प्र मिनाति सङ्गिरः ।  
(अव्श्_१८,४।६०च्) मर्य इव योषाः सम् अर्षसे सोमः कलशे शतयामना पथा ॥६०॥ {२५}  
  
(अव्श्_१८,४।६१अ) अक्षन्न् अमीमदन्त ह्य् अव प्रियां अधूषत ।  
(अव्श्_१८,४।६१च्) अस्तोषत स्वभानवो विप्रा यविष्ठा ईमहे ॥६१॥  
  
(अव्श्_१८,४।६२अ) आ यात पितरः सोम्यासो गम्भीरैः पथिभिः पितृयाणैः ।  
(अव्श्_१८,४।६२च्) आयुर् अस्मभ्यं दधतः प्रजां च रायश् च पोषैर् अभि नः सचध्वम् ॥६२॥  
  
(अव्श्_१८,४।६३अ) परा यात पितरः सोम्यासो गम्भीरैः पथिभिः पूर्याणैः ।  
(अव्श्_१८,४।६३च्) अधा मासि पुनर् आ यात नो गृहान् हविर् अत्तुं सुप्रजसः सुवीराः ॥६३॥  
  
(अव्श्_१८,४।६४अ) यद् वो अग्निर् अजहाद् एकम् अङ्गं पितृलोकं गमयं जातवेदाः ।  
(अव्श्_१८,४।६४च्) तद् व एतत् पुनर् आ प्याययामि साङ्गाः स्वर्गे पितरो मादयध्वम् ॥६४॥  
  
(अव्श्_१८,४।६५अ) अभूद् दूतः प्रहितो जातवेदाः सायं न्यह्न उपवन्द्यो नृभिः ।  
(अव्श्_१८,४।६५च्) प्रादाः पितृभ्यः स्वधया ते अक्षन्न् अद्धि त्वं देव प्रयता हवींषि ॥६५॥  
  
(अव्श्_१८,४।६६अ) असौ हा इह ते मनः ककुत्सलम् इव जामयः ।  
(अव्श्_१८,४।६६च्) अभ्य् एनं भूम ऊर्णुहि ॥६६॥  
  
(अव्श्_१८,४।६७अ) शुम्भन्तां लोकाः पितृषदनाः पितृषदने त्वा लोक आ सादयामि ॥६७॥  
  
(अव्श्_१८,४।६८अ) ये अस्माकं पितरस् तेषां बर्हिर् असि ॥६८॥  
  
(अव्श्_१८,४।६९अ) उद् उत्तमं वरुण पाशम् अस्मद् अवाधमं श्रथाय ।  
(अव्श्_१८,४।६९च्) अधा वयम् आदित्य व्रते तवानागसो अदितये स्याम ॥६९॥  
  
(अव्श्_१८,४।७०अ) प्रास्मत् पाशान् वरुण मुञ्च सर्वान् यैः समामे बध्यते यैर् व्यामे ।  
(अव्श्_१८,४।७०च्) अधा जीवेम शरदं शतानि त्वया राजन् गुपिता रक्षमाणाः ॥७०॥ {२६}  
  
(अव्श्_१८,४।७१अ) अग्नये कव्यवाहनाय स्वधा नमः ॥७१॥  
  
(अव्श्_१८,४।७२अ) सोमाय पितृमते स्वधा नमः ॥७२॥  
  
(अव्श्_१८,४।७३अ) पितृभ्यः सोमवद्भ्यः स्वधा नमः ॥७३॥  
  
(अव्श्_१८,४।७४अ) यमाय पितृमते स्वधा नमः ॥७४॥  
(अव्श्_१८,४।७५अ) एतत् ते प्रततामह स्वधा ये च त्वाम् अनु ॥७५॥  
  
(अव्श्_१८,४।७६अ) एतत् ते ततामह स्वधा ये च त्वाम् अनु ॥७६॥  
  
(अव्श्_१८,४।७७अ) एतत् ते तत स्वधा ॥७७॥  
  
(अव्श्_१८,४।७८अ) स्वधा पितृभ्यः पृथिविषद्भ्यः ॥७८॥  
  
(अव्श्_१८,४।७९अ) स्वधा पितृभ्यो अन्तरिक्षसद्भ्यः ॥७९॥  
  
(अव्श्_१८,४।८०अ) स्वधा पितृभ्यो दिविषद्भ्यः ॥८०॥ {२७}  
  
(अव्श्_१८,४।८१अ) नमो वः पितर ऊर्जे नमो वः पितरो रसाय ॥८१॥  
  
(अव्श्_१८,४।८२अ) नमो वः पितरो भामाय नमो वः पितरो मन्यवे ॥८२॥  
  
(अव्श्_१८,४।८३अ) नमो वः पितरो यद् घोरं तस्मै नमो वः पितरो यत् क्रूरं तस्मै ॥८३॥  
  
(अव्श्_१८,४।८४अ) नमो वः पितरो यच् छिवं तस्मै नमो वः पितरो यत् स्योनं तस्मै ॥८४॥  
  
(अव्श्_१८,४।८५अ) नमो वः पितरः स्वधा वः पितरः ॥८५॥  
  
(अव्श्_१८,४।८६अ) ये ऽत्र पितरः पितरो ये ऽत्र यूयं स्थ युष्मांस् ते ऽनु यूयं तेषां श्रेष्ठा भूयास्थ ॥८६॥  
  
(अव्श्_१८,४।८७अ) य इह पितरो जीवा इह वयं स्मः ।  
(अव्श्_१८,४।८७च्) अस्मांस् ते ऽनु वयं तेषां श्रेष्ठा भूयास्म ॥८७॥  
  
(अव्श्_१८,४।८८अ) आ त्वाग्न इधीमहि द्युमन्तं देवाजरम् ।  
(अव्श्_१८,४।८८च्) यद् घ सा ते पनीयसी समिद् दीदयति द्यवि ।  
(अव्श्_१८,४।८८ए) इषं स्तोतृभ्य आ भर ॥८८॥  
  
(अव्श्_१८,४।८९अ) चन्द्रमा अप्स्व् अन्तर् आ सुपर्णो धावते दिवि ।  
(अव्श्_१८,४।८९च्) न वो हिरण्यनेमयः पदं विन्दन्ति विद्युतो वित्तं मे अस्य रोदसी ॥८९॥ {२८}  
  
  
  
(अव्श्_१९,१।१अ) संसं स्रवन्तु नद्यः सं वाताः सं पतत्रिणः ।  
(अव्श्_१९,१।१च्) यज्ञम् इमं वर्धयता गिरः संस्राव्येण हविषा जुहोमि ॥१॥  
  
(अव्श्_१९,१।२अ) इमं होमा यज्ञम् अवतेमं संस्रावणा उत यज्ञम् इमं वर्धयता गिरः संस्राव्येण हविषा जुहोमि ॥२॥  
  
(अव्श्_१९,१।३अ) रूपंरूपं वयोवयः संरभ्यैनं परि ष्वजे ।  
(अव्श्_१९,१।३च्) यज्ञम् इमं चतस्रः प्रदिशो वर्धयन्तु संस्राव्येण हविषा जुहोमि ॥३॥  
  
  
(अव्श्_१९,२।१अ) शं त आपो हैमवतीः शम् उ ते सन्तूत्स्याः ।  
(अव्श्_१९,२।१च्) शं ते सनिष्यदा आपः शम् उ ते सन्तु वर्ष्याः ॥१॥  
  
(अव्श्_१९,२।२अ) शं त आपो धन्वन्याः शं ते सन्त्व् अनूप्याः ।  
(अव्श्_१९,२।२च्) शं ते खनित्रिमा आपः शं याः कुम्भेभिर् आभृताः ॥२॥  
  
(अव्श्_१९,२।३अ) अनभ्रयः खनमाना विप्रा गम्भीरे अपसः ।  
(अव्श्_१९,२।३च्) भिषग्भ्यो भिषक्तरा आपो अछा वदामसि ॥३॥  
(अव्श्_१९,२।४अ) अपाम् अह दिव्यानाम् अपां स्रोतस्यानाम् ।  
(अव्श्_१९,२।४च्) अपाम् अह प्रणेजने ऽश्वा भवथ वाजिनः ॥४॥  
  
(अव्श्_१९,२।५अ) ता अपः शिवा अपो ऽयक्ष्मङ्करणीर् अपः ।  
(अव्श्_१९,२।५च्) यथैव तृप्यते मयस् तास् त आ दत्त भेसजीः ॥५॥  
  
  
  
(अव्श्_१९,३।१अ) दिवस् पृथिव्याः पर्य् अन्तरिक्षाद् वनस्पतिभ्यो अध्य् ओषधीभ्यः ।  
(अव्श्_१९,३।१च्) यत्रयत्र विभृतो जातवेदास् तत स्तुतो जुषमाणो न एहि ॥१॥  
  
(अव्श्_१९,३।२अ) यस् ते अप्सु महिमा यो वनेषु य ओषधीषु पशुष्व् अप्स्व् अन्तः ।  
(अव्श्_१९,३।२च्) अग्ने सर्वास् तन्वः सं रभस्व ताभिर् न एहि द्रविणोदा अजस्रः ॥२॥  
  
(अव्श्_१९,३।३अ) यस् ते देवेषु महिमा स्वर्गो या ते तनुः पितृष्व् आविवेश ।  
(अव्श्_१९,३।३च्) पुष्टिर् या ते मनुष्येषु पप्रथे ऽग्ने तया रयिम् अस्मासु धेहि ॥३॥  
  
(अव्श्_१९,३।४अ) श्रुत्कर्णाय कवये वेद्याय वचोभिर् वाकैर् उप यामि रातिम् ।  
(अव्श्_१९,३।४च्) यतो भयम् अभयं तन् नो अस्त्व् अव देवानां यज हेडो अग्ने ॥४॥  
  
  
  
(अव्श्_१९,४।१अ) याम् आहुतिं प्रथमाम् अथर्वा या जाता या हव्यम् अकृणोज् जातवेदाः ।  
(अव्श्_१९,४।१च्) तां त एतां प्रथमो जोहवीमि ताभिष् टुप्तो वहतु हव्यम् अग्निर् अग्नये स्वाह ॥१॥  
  
(अव्श्_१९,४।२अ) आकूतिं देवीं सुभगां पुरो दधे चित्तस्य माता सुहवा नो अस्तु ।  
(अव्श्_१९,४।२च्) याम् आशाम् एमि केवली सा मे अस्तु विदेयम् एनां मनसि प्रविष्टाम् ॥२॥  
  
(अव्श्_१९,४।३अ) आकूत्या नो बृहस्पत आकूत्या न उपा गहि ।  
(अव्श्_१९,४।३च्) अथो भगस्य नो धेह्य् अथो नः सुहवो भव ॥३॥  
  
(अव्श्_१९,४।४अ) बृहस्पतिर् म आकूतिम् आङ्गिरसः प्रति जानातु वाचम् एताम् ।  
(अव्श्_१९,४।४च्) यस्य देवा देवताः सम्बभूवुः स सुप्रणीताः कामो अन्व् एत्व् अस्मान् ॥४॥  
  
  
  
(अव्श्_१९,५।१अ) इन्द्रो राजा जगतश् चर्षणीनाम् अधि क्षमि विषुरूपं यद् अस्ति ।  
(अव्श्_१९,५।१च्) ततो ददाति दाशुषे वसूनि चोदद् राध उपस्तुतश् चिद् अर्वाक् ॥१॥  
  
  
  
(अव्श्_१९,६।१अ) सहस्रबाहुः पुरुषः सहस्राक्षः सहस्रपात् ।  
(अव्श्_१९,६।१च्) स भूमिं विश्वतो वृत्वात्य् अतिष्ठद् दशाङ्गुलम् ॥१॥  
  
(अव्श्_१९,६।२अ) त्रिभिः पद्भिर् द्याम् अरोहत् पाद् अस्येहाभवत् पुनः ।  
(अव्श्_१९,६।२च्) तथा व्य् अक्रामद् विष्वङ् अशनानशने अनु ॥२॥  
  
(अव्श्_१९,६।३अ) तावन्तो अस्य महिमानस् ततो ज्यायांश् च पूरुषः ।  
(अव्श्_१९,६।३च्) पादो ऽस्य विश्वा भूतानि त्रिपाद् अस्यामृतं दिवि ॥३॥  
  
(अव्श्_१९,६।४अ) पुरुष एवेदं सर्वं यद् भूतं यच् च भाव्यम् ।  
(अव्श्_१९,६।४च्) उतामृतत्वस्येश्वरो यद् अन्येनाभवत् सह ॥४॥  
  
(अव्श्_१९,६।५अ) यत् पुरुषं व्य् अदधुः कतिधा व्य् अकल्पयन् ।  
(अव्श्_१९,६।५च्) मुखं किम् अस्य किम् बाहू किम् ऊरू पादा उच्यते ॥५॥  
  
(अव्श्_१९,६।६अ) ब्राह्मणो ऽस्य मुखम् आसीद् बाहू राजन्यो ऽभवत् ।  
(अव्श्_१९,६।६च्) मध्यं तद् अस्य यद् वैश्यः पद्भ्यां शूद्रो अजायत ॥६॥  
  
(अव्श्_१९,६।७अ) चन्द्रमा मनसो जातश् चक्षोः सूर्यो अजायत ।  
(अव्श्_१९,६।७च्) मुखाद् इन्द्रश् चाग्निश् च प्राणाद् वायुर् अजायत ॥७॥  
  
(अव्श्_१९,६।८अ) नाभ्या आसीद् अन्तरिक्षं शीर्ष्णो द्यौः सम् अवर्तत ।  
(अव्श्_१९,६।८च्) पद्भ्यां भूमिर् दिशः श्रोत्रात् तथा लोकां अकल्पयन् ॥८॥  
  
(अव्श्_१९,६।९अ) विराड् अग्रे सम् अभवद् विराजो अधि पूरुषः ।  
(अव्श्_१९,६।९च्) स जातो अत्य् अरिच्यत पश्चाद् भूमिम् अथो पुरः ॥९॥  
  
(अव्श्_१९,६।१०अ) यत् पुरुषेण हविषा देवा यज्ञम् अतन्वत ।  
(अव्श्_१९,६।१०च्) वसन्तो अस्यासीद् आज्यं ग्रीष्म इध्मः शरद् धविः ॥१०॥  
  
(अव्श्_१९,६।११अ) तं यज्ञं प्रावृषा प्रौक्षन् पुरुषं जातम् अग्रशः ।  
(अव्श्_१९,६।११च्) तेन देवा अयजन्त साध्या वसवश् च ये ॥११॥  
  
(अव्श्_१९,६।१२अ) तस्माद् अश्वा अजायन्त ये च के चोभयादतः ।  
(अव्श्_१९,६।१२च्) गावो ह जज्ञिरे तस्मात् तस्माज् जाता अजावयः ॥१२॥  
  
(अव्श्_१९,६।१३अ) तस्माद् यज्ञात् सर्वहुत ऋचः सामानि जज्ञिरे ।  
(अव्श्_१९,६।१३च्) छन्दो ह जज्ञिरे तस्माद् यजुस् तस्माद् अजायत ॥१३॥  
  
(अव्श्_१९,६।१४अ) तस्माद् यज्ञात् सर्वहुतः सम्भृतं पृषदाज्यम् ।  
(अव्श्_१९,६।१४च्) पशूंस् तांश् चक्रे वायव्यान् आरण्या ग्राम्याश् च ये ॥१४॥  
  
(अव्श्_१९,६।१५अ) सप्तास्यासन् परिधयस् त्रिः सप्त समिधः कृताः ।  
(अव्श्_१९,६।१५च्) देवा यद् यज्ञं तन्वाना अबध्नन् पुरुषं पशुम् ॥१५॥  
  
(अव्श्_१९,६।१६अ) मूर्ध्नो देवस्य बृहतो अंशवः सप्त सप्ततीः ।  
(अव्श्_१९,६।१६च्) राज्ञः सोमस्याजायन्त जातस्य पुरुषाद् अधि ॥१६॥  
  
  
  
(अव्श्_१९,७।१अ) चित्राणि साकं दिवि रोचनानि सरीसृपाणि भुवने जवानि ।  
(अव्श्_१९,७।१च्) तुर्मिशं सुमतिम् इछमानो अहानि गीर्भिः सपर्यामि नाकम् ॥१॥  
  
(अव्श्_१९,७।२अ) सुहवम् अग्ने कृत्तिका रोहिणी चास्तु भद्रं मृगशिरः शम् आर्द्रा ।  
(अव्श्_१९,७।२च्) पुनर्वसू सूनृता चारु पुष्यो भानुर् आश्लेषा अयनं मघा मे ॥२॥  
  
(अव्श्_१९,७।३अ) पुण्यं पूर्वा फल्गुन्यौ चात्र हस्तश् चित्रा शिवा स्वाति सुखो मे अस्तु ।  
(अव्श्_१९,७।३च्) राधे विशाखे सुहवानुराधा ज्येष्ठा सुनक्षत्रम् अरिष्ट मूलम् ॥३॥  
  
(अव्श्_१९,७।४अ) अन्नं पूर्वा रासतां मे अषाधा ऊर्जं देव्य् उत्तरा आ वहन्तु ।  
(अव्श्_१९,७।४च्) अभिजिन् मे रासतां पुण्यम् एव श्रवणः श्रविष्ठाः कुर्वतां सुपुष्टिम् ॥४॥  
  
(अव्श्_१९,७।५अ) आ मे महच् छतभिषग् वरीय आ मे द्वया प्रोष्ठपदा सुशर्म ।  
(अव्श्_१९,७।५च्) आ रेवती चाश्वयुजौ भगं म आ मे रयिं भरण्य आ वहन्तु ॥५॥  
  
  
  
(अव्श्_१९,८।१अ) यानि नक्षत्राणि दिव्य् अन्तरिक्षे अप्सु भूमौ यानि नगेषु दिक्षु ।  
(अव्श्_१९,८।१च्) प्रकल्पयंश् चन्द्रमा यान्य् एति सर्वाणि ममैतानि शिवानि सन्तु ॥१॥  
  
(अव्श्_१९,८।२अ) अष्टाविंशानि शिवानि शग्मानि सह योगं भजन्तु मे ।  
(अव्श्_१९,८।२च्) योगं प्र पद्ये क्षेमं च क्षेमं प्र पद्ये योगं च नमो ऽहोरात्राभ्याम् अस्तु ॥२॥  
  
(अव्श्_१९,८।३अ) स्वस्तितं मे सुप्रातः सुसायं सुदिवं सुमृगं सुशकुनं मे अस्तु ।  
(अव्श्_१९,८।३च्) सुहवम् अग्ने स्वस्त्य् अमर्त्यं गत्वा पुनर् आयाभिनन्दन् ॥३॥  
  
(अव्श्_१९,८।४अ) अनुहवं परिहवं परिवादं परिक्षवम् ।  
(अव्श्_१९,८।४च्) सर्वैर् मे रिक्तकुम्भान् परा तान्त् सवितः सुव ॥४॥  
  
(अव्श्_१९,८।५अ) अपपापं परिक्षवं पुण्यं भक्षीमहि क्षवम् ।  
(अव्श्_१९,८।५च्) शिवा ते पाप नासिकां पुण्यगश् चाभि मेहताम् ॥५॥  
  
(अव्श्_१९,८।६अ) इमा या ब्रह्मणस् पते विषुचीर् वात ईरते ।  
(अव्श्_१९,८।६च्) सध्रीचीर् इन्द्र ताः कृत्वा मह्यं शिवतमास् कृधि ॥६॥  
  
(अव्श्_१९,८।७अ) स्वस्ति नो अस्त्व् अभयं नो अस्तु नमो ऽहोरत्राभ्याम् अस्तु ॥७॥  
  
  
  
(अव्श्_१९,९।१अ) शान्ता द्यौः शान्ता पृथिवी शान्तम् इदम् उर्व् अन्तरिक्षम् ।  
(अव्श्_१९,९।१च्) शान्ता उदन्वतीर् आपः शान्ता नः सन्त्व् ओषधीः ॥१॥  
  
(अव्श्_१९,९।२अ) शान्तानि पूर्वरूपाणि शान्तं नो अस्तु कृताकृतम् ।  
(अव्श्_१९,९।२च्) शान्तं भूतं च भव्यं च सर्वम् एव शम् अस्तु नः ॥२॥  
  
(अव्श्_१९,९।३अ) इयं या परमेष्ठिनी वाग् देवी ब्रह्मसंशिता ।  
(अव्श्_१९,९।३च्) ययैव ससृजे घोरं तयैव शान्तिर् अस्तु नः ॥३॥  
  
(अव्श्_१९,९।४अ) इदं यत् परमेष्ठिनं मनो वां ब्रह्मसंशितम् ।  
(अव्श्_१९,९।४च्) येनैव ससृजे घोरं तेनैव शान्तिर् अस्तु नः ॥४॥  
  
(अव्श्_१९,९।५अ) इमानि यानि पञ्चेन्द्रियानि मनःषष्ठानि मे हृदि ब्रह्मणा संशितानि ।  
(अव्श्_१९,९।५च्) यैर् एव ससृजे घोरं तैर् एव शान्तिर् अस्तु नः ॥५॥  
  
(अव्श्_१९,९।६अ) शं नो मित्रः शं वरुणः शं विष्णुः शं प्रजापतिः ।  
(अव्श्_१९,९।६च्) शं न इन्द्रो बृहस्पतिः शं नो भवत्व् अर्यमा ॥६॥  
  
(अव्श्_१९,९।७अ) शं नो मित्रः शं वरुणः शं विवस्वां छम् अन्तकः ।  
(अव्श्_१९,९।७च्) उत्पाताः पार्थिवान्तरिक्षाः शं नो दिविचरा ग्रहाः ॥७॥  
  
(अव्श्_१९,९।८अ) शं नो भूमिर् वेप्यमाना शम् उल्का निर्हतं च यत् ।  
(अव्श्_१९,९।८च्) शं गावो लोहितक्षीराः शं भूमिर् अव तीर्यतीः ॥८॥  
  
(अव्श्_१९,९।९अ) नक्षत्रम् उल्काभिहतं शम् अस्तु नः शं नो ऽभिचाराः शम् उ सन्तु कृत्याः ।  
(अव्श्_१९,९।९च्) शं नो निखाता वल्गाः शम् उल्का देशोपसर्गाः शम् उ नो भवन्तु ॥९॥  
  
(अव्श्_१९,९।१०अ) शं नो ग्रहाश् चान्द्रमसाः शम् आदित्यश् च राहुणा ।  
(अव्श्_१९,९।१०च्) शं नो मृत्युर् धूमकेतुः शं रुद्रास् तिग्मतेजसः ॥१०॥  
  
(अव्श्_१९,९।११अ) शं रुद्राः शं वसवः शम् आदित्याः शम् अग्नयः ।  
(अव्श्_१९,९।११च्) शं नो महर्षयो देवाः शं देवाः शं बृहस्पतिः ॥११॥  
  
(अव्श्_१९,९।१२अ) ब्रह्म प्रजापतिर् धाता लोका वेदाः सप्तऋषयो ऽग्नयः ।  
(अव्श्_१९,९।१२च्) तैर् मे कृतं स्वस्त्ययनम् इन्द्रो मे शर्म यछतु ब्रह्मा मे शर्म यछतु ।  
(अव्श्_१९,९।१२ए) विश्वे मे देवाः शर्म यछन्तु सर्वे मे देवाः शर्म यछन्तु ॥१२॥  
  
(अव्श्_१९,९।१३अ) यानि कानि चिच् छान्तानि लोके सप्तऋषयो विदुः ।  
(अव्श्_१९,९।१३च्) सर्वाणि शं भवन्तु मे शं मे अस्त्व् अभयं मे अस्तु ॥१३॥  
  
(अव्श्_१९,९।१४अ) पृथिवी शान्तिर् अन्तरिक्षं शान्तिर् द्यौः शान्तिर् आपः शान्तिर् ओषधयः शान्तिर् वनस्पतयः शान्तिर् विश्वे मे देवाः शान्तिः सर्वे मे देवाः शान्तिः शान्तिः शान्तिः शान्तिभिः ।  
(अव्श्_१९,९।१४च्) यद् इह घोरं यद् इह क्रूरं यद् इह पापं तच् छान्तं तच् छिवं सर्वम् एव शम् अस्तु नः ॥१४॥  
  
  
  
(अव्श्_१९,१०।१अ) शं न इन्द्राग्नी भवताम् अवोभिः शं न इन्द्रावरुणा रातहव्या ।  
(अव्श्_१९,१०।१च्) शम् इन्द्रासोमा सुविताय शं योः शं न इन्द्रापूषणा वाजसातौ ॥१॥  
  
(अव्श्_१९,१०।२अ) शं नो भगः शम् उ नः शंसो अस्तु शं नः पुरन्धिः शम् उ सन्तु रायः ।  
(अव्श्_१९,१०।२च्) शं नः सत्यस्य सुयमस्य शंसः शं नो अर्यमा पुरुजातो अस्तु ॥२॥  
  
(अव्श्_१९,१०।३अ) शं नो धाता शम् उ धर्ता नो अस्तु शं न उरूची भवतु स्वधाभिः ।  
(अव्श्_१९,१०।३च्) शं रोदसी बृहती शं नो अद्रिः शं नो देवानां सुहवानि सन्तु ॥३॥  
  
(अव्श्_१९,१०।४अ) शं नो अग्निर् ज्योतिरनीको अस्तु शं नो मित्रावरुणाव् अश्विना शम् ।  
(अव्श्_१९,१०।४च्) शं नः सुकृतां सुकृतानि सन्तु शं न इषिरो अभि वातु वातः ॥४॥  
  
(अव्श्_१९,१०।५अ) शं नो द्यावापृथिवी पूर्वहूतौ शम् अन्तरिक्षं दृशये नो अस्तु ।  
(अव्श्_१९,१०।५च्) शं न ओषधीर् वनिनो भवन्तु शं नो रजसस् पतिर् अस्तु जिष्णुः ॥५॥  
  
(अव्श्_१९,१०।६अ) शं न इन्द्रो वसुभिर् देवो अस्तु शम् आदित्येभिर् वरुणः सुशंसः ।  
(अव्श्_१९,१०।६च्) शं नो रुद्रो रुद्रेभिर् जलाषः शं नस् त्वष्टा ग्नाभिर् इह शृणोतु ॥६॥  
  
(अव्श्_१९,१०।७अ) शं नः सोमो भवतु ब्रह्म शं नः शं नो ग्रावाणः शम् उ सन्तु यज्ञाः ।  
(अव्श्_१९,१०।७च्) शं नः स्वरूनां मितयो भवन्तु शं नः प्रस्वः शम् व् अस्तु वेदिः ॥७॥  
  
(अव्श्_१९,१०।८अ) शं नः सूर्य उरुचक्षा उद् एतु शं नो भवन्तु प्रदिशश् चतस्रः ।  
(अव्श्_१९,१०।८च्) शं नः पर्वता ध्रुवयो भवन्तु शं नः सिन्धवः शम् उ सन्त्व् आपः ॥८॥  
  
(अव्श्_१९,१०।९अ) शं नो अदितिर् भवतु व्रतेभिः शं नो भवन्तु मरुतः स्वर्काः ।  
(अव्श्_१९,१०।९च्) शं नो विष्णुः शम् उ पूषा नो अस्तु शं नो भवित्रं शम् व् अस्तु वायुः ॥९॥  
  
(अव्श्_१९,१०।१०अ) शं नो देवः सविता त्रायमाणः शं नो भवन्तूषसो विभातीः ।  
(अव्श्_१९,१०।१०च्) शं नः पर्जन्यो भवतु प्रजाभ्यः शं नः क्षेत्रस्य पतिर् अस्तु शम्भुः ॥१०॥  
  
  
  
(अव्श्_१९,११।१अ) शं नः सत्यस्य पतयो भवन्तु शं नो अर्वन्तः शम् उ सन्तु गावः ।  
(अव्श्_१९,११।१च्) शं न ऋभवः सुकृतः सुहस्ताः शं नो भवतु पितरो हवेषु ॥१॥  
  
(अव्श्_१९,११।२अ) शं नो देवा विश्वदेवा भवन्तु शं सरस्वती सह धीभिर् अस्तु ।  
(अव्श्_१९,११।२च्) शम् अभिषाचः शम् उ रातिषाचः शं नो दिव्याः पार्थिवाः शं नो अप्याः ॥२॥  
  
(अव्श्_१९,११।३अ) शं नो अज एकपाद् देवो अस्तु शम् अहिर् बुध्न्यः शं समुद्रः ।  
(अव्श्_१९,११।३च्) शं नो अपां नपात् पेरुर् अस्तु शं नः पृष्णिर् भवतु देवगोपा ॥३॥  
  
(अव्श्_१९,११।४अ) आदित्या रुद्रा वसवो जुषन्ताम् इदं ब्रह्म क्रियमाणं नवीयः ।  
(अव्श्_१९,११।४च्) सृण्वन्तु नो दिव्याः पार्थिवासो गोजाता उत ये यज्ञियासः ॥४॥  
  
(अव्श्_१९,११।५अ) ये देवानाम् ऋत्विजो यज्ञियासो मनोर् यजत्रा अमृता ऋतज्ञाः ।  
(अव्श्_१९,११।५च्) ते नो रासन्ताम् उरुगायम् अद्य यूयं पात स्वस्तिभिः सदा नः ॥५॥  
  
(अव्श्_१९,११।६अ) तद् अस्तु मित्रावरुणा तद् अग्ने शं योर् अस्मभ्यम् इदम् अस्तु शस्तम् ।  
(अव्श्_१९,११।६च्) अशीमहि गाधम् उत प्रतिष्ठां नमो दिवे बृहते सादनाय ॥६॥  
  
  
  
(अव्श्_१९,१२।१अ) उषा अप स्वसुस् तमः सं वर्तयति वर्तनिं सुजातता ।  
(अव्श्_१९,१२।१च्) अया वाजं देवहितं सनेम मदेम शतहिमाः सुवीराः ॥१॥  
  
  
  
(अव्श्_१९,१३।१अ) इन्द्रस्य बाहू स्थविरौ वृषाणौ चित्रा इमा वृषभौ पारयिष्णू ।  
(अव्श्_१९,१३।१च्) तौ योक्षे प्रथमो योग आगते याभ्यां जितम् असुराणां स्वर् यत् ॥१॥  
  
(अव्श्_१९,१३।२अ) आशुः शिशानो वृषभो न भीमो घनाघनः क्षोभणश् चर्षणीनाम् ।  
(अव्श्_१९,१३।२च्) सङ्क्रन्दनो ऽनिमिष एकवीरः शतं सेना अजयत् साकम् इन्द्रः ॥२॥  
  
(अव्श्_१९,१३।३अ) सङ्क्रन्दनेनानिमिषेण जिष्णुनायोध्येन दुश्च्यवनेन धृष्णुना ।  
(अव्श्_१९,१३।३च्) तद् इन्द्रेण जयत तत् सहध्वं युधो नर इषुहस्तेन वृष्णा ॥३॥  
  
(अव्श्_१९,१३।४अ) स इषुहस्तैः स निषङ्गिभिर् वशी संस्रष्टा स युध इन्द्रो गणेन ।  
(अव्श्_१९,१३।४च्) संसृष्टजित् सोमपा बाहुशर्ध्य् उग्रधन्वा प्रतिहिताभिर् अस्ता ॥४॥  
(अव्श्_१९,१३।५अ) बलविज्ञायः स्थविरः प्रवीरः सहस्वान् वाजी सहमान उग्रः ।  
(अव्श्_१९,१३।५च्) अभिवीरो अभिषत्वा सहोजिज् जैत्रम् इन्द्र रथम् आ तिष्ठ गोविदम् ॥५॥  
  
(अव्श्_१९,१३।६अ) इमं वीरम् अनु हर्षध्वम् उग्रम् इन्द्रं सखायो अनु सं रभध्वम् ।  
(अव्श्_१९,१३।६च्) ग्रामजितं गोजितं वज्रबाहुं जयन्तम् अज्म प्रमृणन्तम् ओजसा ॥६॥  
  
(अव्श्_१९,१३।७अ) अभि गोत्राणि सहसा गाहमानो ऽदाय उग्रः शतमन्युर् इन्द्रः ।  
(अव्श्_१९,१३।७च्) दुश्च्यवनः पृतनाषाड् अयोध्यो ऽस्माकं सेना अवतु प्र युत्सु ॥७॥  
  
(अव्श्_१९,१३।८अ) बृहस्पते परि दीया रथेन रक्षोहामित्रां अपबाधमानः ।  
(अव्श्_१९,१३।८च्) प्रभञ्जं छत्रून् प्रमृणन्न् अमित्रान् अस्माकम् एध्य् अविता तनूनाम् ॥८॥  
  
(अव्श्_१९,१३।९अ) इन्द्र एषां नेता बृहस्पतिर् दक्षिणा यज्ञः पुर एतु सोमः ।  
(अव्श्_१९,१३।९च्) देवसेनानाम् अभिभञ्जतीनां जयन्तीनां मरुतो यन्तु मध्ये ॥९॥  
  
(अव्श्_१९,१३।१०अ) इन्द्रस्य वृष्णो वरुणस्य राज्ञ आदित्यानां मरुतां शर्ध उग्रम् ।  
(अव्श्_१९,१३।१०च्) महामनसां भुवनच्यवानां घोषो देवानां जयताम् उद् अस्थात् ॥१०॥  
  
(अव्श्_१९,१३।११अ) अस्माकम् इन्द्रः समृतेषु ध्वजेष्व् अस्माकं या इषवस् ता जयन्तु ।  
(अव्श्_१९,१३।११च्) अस्माकं वीरा उत्तरे भवन्त्व् अस्मान् देवासो ऽवता हवेषु ॥११॥  
  
  
  
(अव्श्_१९,१४।१अ) इदम् उच्छ्रेयो ऽवसानम् आगां शिवे मे द्यावापृथिवी अभूताम् ।  
(अव्श्_१९,१४।१च्) असपत्नाः प्रदिशो मे भवन्तु न वै त्वा द्विष्मो अभयं नो अस्तु ॥१॥  
  
  
  
(अव्श्_१९,१५।१अ) यत इन्द्र भयामहे ततो नो अभयं कृधि ।  
(अव्श्_१९,१५।१च्) मघवं छग्धि तव त्वं न ऊतिभिर् वि द्विषो वि मृधो जहि ॥१॥  
  
(अव्श्_१९,१५।२अ) इन्द्रं वयम् अनूराधं हवामहे ऽनु राध्यास्म द्विपदा चतुष्पदा ।  
(अव्श्_१९,१५।२च्) मा नः सेना अररुषीर् उप गुर् विषूचिर् इन्द्र द्रुहो वि नाशय ॥२॥  
  
(अव्श्_१९,१५।३अ) इन्द्रस् त्रातोत वृत्रहा परस्फानो वरेण्यः ।  
(अव्श्_१९,१५।३च्) स रक्षिता चरमतः स मध्यतः स पश्चात् स पुरस्तान् नो अस्तु ॥३॥  
  
(अव्श्_१९,१५।४अ) उरुं नो लोकम् अनु नेषि विद्वान्त् स्वर् यज् ज्योतिर् अभयं स्वस्ति ।  
(अव्श्_१९,१५।४च्) उग्रा त इन्द्र स्थविरस्य बाहू उप क्षयेम शरणा बृहन्ता ॥४॥  
  
(अव्श्_१९,१५।५अ) अभयं नः करत्य् अन्तरिक्षम् अभयं द्यावापृथिवी उभे इमे ।  
(अव्श्_१९,१५।५च्) अभयं पश्चाद् अभयं पुरस्ताद् उत्तराद् अधराद् अभयं नो अस्तु ॥५॥  
  
(अव्श्_१९,१५।६अ) अभयं मित्राद् अभयम् अमित्राद् अभयं ज्ञाताद् अभयं पुरो यः ।  
(अव्श्_१९,१५।६च्) अभयं नक्तम् अभयं दिवा नः सर्वा आशा मम मित्रं भवन्तु ॥६॥  
  
  
  
(अव्श्_१९,१६।१अ) असपत्नं पुरस्तात् पश्चान् नो अभयं कृतम् ।  
(अव्श्_१९,१६।१च्) सविता मा दक्षिणत उत्तरान् मा शचीपतिः ॥१॥  
  
(अव्श्_१९,१६।२अ) दिवो मादित्या रक्षतु भूम्या रक्षन्त्व् अग्नयः ।  
(अव्श्_१९,१६।२च्) इन्द्राग्नी रक्षतां मा पुरस्ताद् अश्विनाव् अभितः शर्म यछताम् ।  
(अव्श्_१९,१६।२ए) तिरश्चीन् अघ्न्या रक्षतु जातवेदा भूतकृतो मे सर्वतः सन्तु वर्म ॥२॥  
  
  
  
(अव्श्_१९,१७।१अ) अग्निर् मा पातु वसुभिः पुरस्तात् तस्मिन् क्रमे तस्मिं छ्रये तां पुरं प्रैमि ।  
(अव्श्_१९,१७।१च्) स मा रक्षतु स मा गोपायतु तस्मा आत्मानं परि ददे स्वाहा ॥१॥  
  
(अव्श्_१९,१७।२अ) वायुर् मान्तरिक्षेणैतस्या दिशः पातु तस्मिन् क्रमे तस्मिं छ्रये तां पुरं प्रैमि ।  
(अव्श्_१९,१७।२च्) स मा रक्षतु स मा गोपायतु तस्मा आत्मानं परि ददे स्वाहा ॥२॥  
  
(अव्श्_१९,१७।३अ) सोमो मा रुद्रैर् दक्षिणाया दिशः पातु तस्मिन् क्रमे तस्मिं छ्रये तां पुरं प्रैमि ।  
(अव्श्_१९,१७।३च्) स मा रक्षतु स मा गोपायतु तस्मा आत्मानं परि ददे स्वाहा ॥३॥  
  
(अव्श्_१९,१७।४अ) वरुणो मादित्यैर् एतस्या दिशः पातु तस्मिन् क्रमे तस्मिं छ्रये तां पुरं प्रैमि ।  
(अव्श्_१९,१७।४च्) स मा रक्षतु स मा गोपायतु तस्मा आत्मानम् परि ददे स्वाहा ॥४॥  
  
(अव्श्_१९,१७।५अ) सूर्यो मा द्यावापृथिवीभ्यां प्रतीच्या दिशः पातु तस्मिन् क्रमे तस्मिं छ्रये तां पुरं प्रैमि ।  
(अव्श्_१९,१७।५च्) स मा रक्षतु स मा गोपायतु तस्मा आत्मानं परि ददे स्वाहा ॥५॥  
  
(अव्श्_१९,१७।६अ) आपो मौषधीमतीर् एतस्या दिशः पान्तु तासु क्रमे तासु श्रये तां पुरं प्रैमि ।  
(अव्श्_१९,१७।६च्) ता मा रक्षन्तु ता मा गोपायन्तु ताभ्य आत्मानं परि ददे स्वाहा ॥६॥  
  
(अव्श्_१९,१७।७अ) विश्वकर्मा मा सप्तऋषिभिर् उदीच्या दिशः पातु तस्मिन् क्रमे तस्मिं छ्रये तां पुरं प्रैमि ।  
(अव्श्_१९,१७।७च्) स मा रक्षतु स मा गोपायतु तस्मा आत्मानं परि ददे स्वाहा ॥७॥  
  
(अव्श्_१९,१७।८अ) इन्द्रो मा मरुत्वान् एतस्या दिशः पातु तस्मिन् क्रमे तस्मिं छ्रये तां पुरं प्रैमि ।  
(अव्श्_१९,१७।८च्) स मा रक्षतु स मा गोपायतु तस्मा आत्मानं परि ददे स्वाहा ॥८॥  
  
(अव्श्_१९,१७।९अ) प्रजापतिर् मा प्रजननवान्त् सह प्रतिष्ठया ध्रुवाया दिशः पातु तस्मिन् क्रमे तस्मिं छ्रये तां पुरं प्रैमि ।  
(अव्श्_१९,१७।९च्) स मा रक्षतु स मा गोपायतु तस्मा आत्मानं परि ददे स्वाहा ॥९॥  
(अव्श्_१९,१७।१०अ) बृहस्पतिर् मा विश्वैर् देवैर् ऊर्ध्वाया दिशः पातु तस्मिन् क्रमे तस्मिं छ्रये तां पुरं प्रैमि ।  
(अव्श्_१९,१७।१०च्) स मा रक्षतु स मा गोपायतु तस्मा आत्मानं परि ददे स्वाहा ॥१०॥  
  
  
  
(अव्श्_१९,१८।१अ) अग्निं ते वसुवन्तम् ऋछन्तु ।  
(अव्श्_१९,१८।१च्) ये माघायवः प्राच्या दिशो ऽभिदासान् ॥१॥  
  
(अव्श्_१९,१८।२अ) वायुं ते ऽन्तरिक्षवन्तम् ऋछन्तु ।  
(अव्श्_१९,१८।२च्) ये माघायव एतस्या दिशो ऽभिदासान् ॥२॥  
  
(अव्श्_१९,१८।३अ) सोमं ते रुद्रवन्तम् ऋछन्तु ।  
(अव्श्_१९,१८।३च्) ये माघायवो दक्षिणाया दिशो ऽभिदासान् ॥३॥  
  
(अव्श्_१९,१८।४अ) वरुणं त आदित्यवन्तम् ऋछन्तु ।  
(अव्श्_१९,१८।४च्) ये माघायव एतस्या दिशो ऽभिदासान् ॥४॥  
  
(अव्श्_१९,१८।५अ) सूर्यं ते द्यावापृथिवीवन्तम् ऋछन्तु ।  
(अव्श्_१९,१८।५च्) ये माघायव प्रतीच्या दिशो ऽभिदासान् ॥५॥  
  
(अव्श्_१९,१८।६अ) अपस् त ओषधीमतीर् ऋछन्तु ।  
(अव्श्_१९,१८।६च्) ये माघायव एतस्या दिशो ऽभिदासान् ॥६॥  
  
(अव्श्_१९,१८।७अ) विश्वकर्माणं ते सप्तऋषिवन्तम् ऋछन्तु ।  
(अव्श्_१९,१८।७च्) ये माघायव उदीच्या दिशो ऽभिदासान् ॥७॥  
  
(अव्श्_१९,१८।८अ) इन्द्रं ते मरुत्वन्तम् ऋछन्तु ।  
(अव्श्_१९,१८।८च्) ये माघायव एतस्या दिशो ऽभिदासान् ॥८॥  
  
(अव्श्_१९,१८।९अ) प्रजापतिं ते प्रजननवन्तम् ऋछन्तु ।  
(अव्श्_१९,१८।९च्) ये माघायवो ध्रुवाया दिशो ऽभिदासान् ॥९॥  
  
(अव्श्_१९,१८।१०अ) बृहस्पतिं ते विश्वदेववन्तम् ऋछन्तु ।  
(अव्श्_१९,१८।१०च्) ये माघायव ऊर्ध्वाया दिशो ऽभिदासान् ॥१०॥  
  
  
  
(अव्श्_१९,१९।१अ) मित्रः पृथिव्योद् अक्रामत् तां पुरं प्र णयामि वः ।  
(अव्श्_१९,१९।१च्) ताम् आ विशत तां प्र विशत सा वः शर्म च वर्म च यछतु ॥१॥  
  
(अव्श्_१९,१९।२अ) वायुर् अन्तरिक्षेणोद् अक्रामत् तां पुरं प्र णयामि वः ।  
(अव्श्_१९,१९।२च्) ताम् आ विशत तां प्र विशत सा वः शर्म च वर्म च यछतु ॥२॥  
  
(अव्श्_१९,१९।३अ) सूर्यो दिवोद् अक्रामत् तां पुरं प्र णयामि वः ।  
(अव्श्_१९,१९।३च्) ताम् आ विशत तां प्र विशत सा वः शर्म च वर्म च यछतु ॥३॥  
  
(अव्श्_१९,१९।४अ) चन्द्रमा नक्षत्रैर् उद् अक्रामत् तां पुरं प्र णयामि वः ।  
(अव्श्_१९,१९।४च्) ताम् आ विशत तां प्र विशत सा वः शर्म च वर्म च यछतु ॥४॥  
  
(अव्श्_१९,१९।५अ) सोम ओषधीभिर् उद् अक्रामत् तां पुरं प्र णयामि वः ।  
(अव्श्_१९,१९।५च्) ताम् आ विशत तां प्र विशत सा वः शर्म च वर्म च यछतु ॥५॥  
  
(अव्श्_१९,१९।६अ) यज्ञो दक्षिणाभिर् उद् अक्रामत् तां पुरं प्र णयामि वः ।  
(अव्श्_१९,१९।६च्) ताम् आ विशत तां प्र विशत सा वः शर्म च वर्म च यछतु ॥६॥  
  
(अव्श्_१९,१९।७अ) समुद्रो नदीभिर् उद् अक्रामत् तां पुरं प्र णयामि वः ।  
(अव्श्_१९,१९।७च्) ताम् आ विशत तां प्र विशत सा वः शर्म च वर्म च यछतु ॥७॥  
  
(अव्श्_१९,१९।८अ) ब्रह्म ब्रह्मचारिभिर् उद् अक्रामत् तां पुरं प्र णयामि वः ।  
(अव्श्_१९,१९।८च्) ताम् आ विशत तां प्र विशत सा वः शर्म च वर्म च यछतु ॥८॥  
  
(अव्श्_१९,१९।९अ) इन्द्रो वीर्येणोद् अक्रामत् तां पुरं प्र णयामि वः ।  
(अव्श्_१९,१९।९च्) ताम् आ विशत तां प्र विशत सा वः शर्म च वर्म च यछतु ॥९॥  
  
(अव्श्_१९,१९।१०अ) देवा अमृतेनोद् अक्रामंस् तां पुरं प्र णयामि वः ।  
(अव्श्_१९,१९।१०च्) ताम् आ विशत तां प्र विशत सा वः शर्म च वर्म च यछतु ॥१०॥  
  
(अव्श्_१९,१९।११अ) प्रजापतिः प्रजाभिर् उद् अक्रामत् तां पुरं प्र णयामि वः ।  
(अव्श्_१९,१९।११च्) ताम् आ विशत तां प्र विशत सा वः शर्म च वर्म च यछतु ॥११॥  
  
  
  
(अव्श्_१९,२०।१अ) अप न्यधुः पौरुषेयं वधं यम् इन्द्राग्नी धाता सविता बृहस्पतिः ।  
(अव्श्_१९,२०।१च्) सोमो राजा वरुणो अश्विना यमः पूषास्मान् परि पातु मृत्योः ॥१॥  
  
(अव्श्_१९,२०।२अ) यानि चकार भुवनस्य यस् पतिः प्रजापतिर् मातरिश्वा प्रजाभ्यः ।  
(अव्श्_१९,२०।२च्) प्रदिशो यानि वसते दिशश् च तानि मे वर्माणि बहुलानि सन्तु ॥२॥  
  
(अव्श्_१९,२०।३अ) यत् ते तनूष्व् अनह्यन्त देवा द्युराजयो देहिनः ।  
(अव्श्_१९,२०।३च्) इन्द्रो यच् चक्रे वर्म तद् अस्मान् पातु विश्वतः ॥३॥  
  
(अव्श्_१९,२०।४अ) वर्म मे द्यावापृथिवी वर्माहर् वर्म सूर्यः ।  
(अव्श्_१९,२०।४च्) वर्म मे विश्वे देवाः क्रन् मा मा प्रापत् प्रतीचिका ॥४॥  
  
  
  
(अव्श्_१९,२१।१अ) गायत्र्य् उष्णिग् अनुष्टुब् बृहती पङ्क्तिस् त्रिष्टुब् जगत्यै ॥१॥  
  
  
  
(अव्श्_१९,२२।१अ) आङ्गिरसानाम् आद्यैः पञ्चानुवाकैः स्वाहा ॥१॥  
  
(अव्श्_१९,२२।२अ) षष्ठाय स्वाहा ॥२॥  
  
(अव्श्_१९,२२।३अ) सप्तमाष्टमाभ्यां स्वाहा ॥३॥  
  
(अव्श्_१९,२२।४अ) नीलनखेभ्यः स्वाहा ॥४॥  
  
(अव्श्_१९,२२।५अ) हरितेभ्यः स्वाहा ॥५॥  
  
(अव्श्_१९,२२।६अ) क्षुद्रेभ्यः स्वाहा ॥६॥  
  
(अव्श्_१९,२२।७अ) पर्यायिकेभ्यः स्वाहा ॥७॥  
  
(अव्श्_१९,२२।८अ) प्रथमेभ्यः शङ्खेभ्यः स्वाहा ॥८॥  
  
(अव्श्_१९,२२।९अ) द्वितीयेभ्यः शङ्खेभ्यः स्वाहा ॥९॥  
  
(अव्श्_१९,२२।१०अ) तृतीयेभ्यः शङ्खेभ्यः स्वाहा ॥१०॥  
  
(अव्श्_१९,२२।११अ) उपोत्तमेभ्यः स्वाहा ॥११॥  
  
(अव्श्_१९,२२।१२अ) उत्तमेभ्यः स्वाहा ॥१२॥  
  
(अव्श्_१९,२२।१३अ) उत्तरेभ्यः स्वाहा ॥१३॥  
  
(अव्श्_१९,२२।१४अ) ऋषिभ्यः स्वाहा ॥१४॥  
  
(अव्श्_१९,२२।१५अ) शिखिभ्यः स्वाहा ॥१५॥  
  
(अव्श्_१९,२२।१६अ) गणेभ्यः स्वाहा ॥१६॥  
  
(अव्श्_१९,२२।१७अ) महागणेभ्यः स्वाहा ॥१७॥  
  
(अव्श्_१९,२२।१८अ) सर्वेभ्यो ऽङ्गिरोभ्यो विदगणेभ्यः स्वाहा ॥१८॥  
  
(अव्श्_१९,२२।१९अ) पृथक्सहस्राभ्यां स्वाहा ॥१९॥  
  
(अव्श्_१९,२२।२०अ) ब्रह्मणे स्वाहा ॥२०॥  
  
(अव्श्_१९,२२।२१अ) ब्रह्मज्येष्ठा सम्भृता विर्याणि ब्रह्माग्रे ज्येष्ठं दिवम् आ ततान ।  
(अव्श्_१९,२२।२१च्) भूतानां ब्रह्मा प्रथमोत जज्ञे तेनार्हति ब्रह्मणा स्पर्धितुं कः ॥२१॥  
  
  
  
(अव्श्_१९,२३।१अ) आथर्वणानां चतुरृचेभ्यः स्वाहा ॥१॥  
  
(अव्श्_१९,२३।२अ) पञ्चर्चेभ्यः स्वाहा ॥२॥  
  
(अव्श्_१९,२३।३अ) षऌऋचेभ्यः स्वाहा ॥३॥  
  
(अव्श्_१९,२३।४अ) सप्तर्चेभ्यः स्वाहा ॥४॥  
  
(अव्श्_१९,२३।५अ) अष्टर्चेभ्यः स्वाहा ॥५॥  
  
(अव्श्_१९,२३।६अ) नवर्चेभ्यः स्वाहा ॥६॥  
  
(अव्श्_१९,२३।७अ) दशर्चेभ्यः स्वाहा ॥७॥  
  
(अव्श्_१९,२३।८अ) एकादशर्चेभ्यः स्वाहा ॥८॥  
  
(अव्श्_१९,२३।९अ) द्वादशर्चेभ्यः स्वाहा ॥९॥  
  
(अव्श्_१९,२३।१०अ) त्रयोदशर्चेभ्यः स्वाहा ॥१०॥  
  
(अव्श्_१९,२३।११अ) चतुर्दशर्चेभ्यः स्वाहा ॥११॥  
  
(अव्श्_१९,२३।१२अ) पञ्चदशर्चेभ्यः स्वाहा ॥१२॥  
  
(अव्श्_१९,२३।१३अ) षोडशर्चेभ्यः स्वाहा ॥१३॥  
  
(अव्श्_१९,२३।१४अ) सप्तदशर्चेभ्यः स्वाहा ॥१४॥  
  
(अव्श्_१९,२३।१५अ) अष्टादशर्चेभ्यः स्वाहा ॥१५॥  
  
(अव्श्_१९,२३।१६अ) एकोनविंशतिः स्वाहा ॥१६॥  
  
(अव्श्_१९,२३।१७अ) विंशतिः स्वाहा ॥१७॥  
  
(अव्श्_१९,२३।१८अ) महत्काण्डाय स्वाहा ॥१८॥  
  
(अव्श्_१९,२३।१९अ) तृचेभ्यः स्वाहा ॥१९॥  
  
(अव्श्_१९,२३।२०अ) एकर्चेभ्यः स्वाहा ॥२०॥  
  
(अव्श्_१९,२३।२१अ) क्षुद्रेभ्यः स्वाहा ॥२१॥  
  
(अव्श्_१९,२३।२२अ) एकानृचेभ्यः स्वाहा ॥२२॥  
  
(अव्श्_१९,२३।२३अ) रोहितेभ्यः स्वाहा ॥२३॥  
  
(अव्श्_१९,२३।२४अ) सूर्याभ्यां स्वाहा ॥२४॥  
(अव्श्_१९,२३।२५अ) व्रात्याभ्यां स्वाहा ॥२५॥  
  
(अव्श्_१९,२३।२६अ) प्राजापत्याभ्यां स्वाहा ॥२६॥  
  
(अव्श्_१९,२३।२७अ) विषासह्यै स्वाहा ॥२७॥  
  
(अव्श्_१९,२३।२८अ) मङ्गलिकेभ्यः स्वाहा ॥२८॥  
  
(अव्श्_१९,२३।२९अ) ब्रह्मणे स्वाहा ॥२९॥  
(अव्श्_१९,२३।३०अ) ब्रह्मज्येष्ठा सम्भृता वीर्याणि ब्रह्माग्रे ज्येष्ठं दिवम् आ ततान ।  
(अव्श्_१९,२३।३०च्) भूतानां ब्रह्मा प्रथमोत जज्ञे तेनार्हति ब्रह्मणा स्पर्धितुं कः ॥३०॥  
  
  
(अव्श्_१९,२४।१अ) येन देवं सवितारं परि देवा अधारयन् ।  
(अव्श्_१९,२४।१च्) तेनेमं ब्रह्मणस् पते परि राष्ट्राय धत्तन ॥१॥  
  
(अव्श्_१९,२४।२अ) परीमम् इन्द्रम् आयुषे महे क्षत्राय धत्तन ।  
(अव्श्_१९,२४।२च्) यथैनं जरसे नयाज् ज्योक् क्षत्रे ऽधि जागरत् ॥२॥  
  
(अव्श्_१९,२४।३अ) परीमम् इन्द्रम् आयुषे महे श्रोत्राय धत्तन ।  
(अव्श्_१९,२४।३च्) यथैनं जरसे नयाज् ज्योक् श्रोत्रे ऽधि जागरत् ॥३॥  
  
(अव्श्_१९,२४।४अ) परि धत्त धत्त नो वर्चसेमं जरामृत्युं कृणुत दीर्घम् आयुः ।  
(अव्श्_१९,२४।४च्) बृहस्पतिः प्रायछद् वास एतत् सोमाय राज्ञे परिधातवा उ ॥४॥  
(अव्श्_१९,२४।५अ) जरां सु गछ परि धत्स्व वासो भवा गृष्टीनाम् अभिशस्तिपा उ ।  
(अव्श्_१९,२४।५च्) शतं च जीव शरदः पुरूची रायश् च पोषम् उपसंव्ययस्व ॥५॥  
  
(अव्श्_१९,२४।६अ) परीदं वासो अधिथाः स्वस्तये ऽभूर् वापीनाम् अभिशस्तिपा उ ।  
(अव्श्_१९,२४।६च्) शतं च जीव शरदः पुरूचीर् वसूनि चारुर् वि भजासि जीवन् ॥६॥  
  
(अव्श्_१९,२४।७अ) योगेयोगे तवस्तरं वाजेवाजे हवामहे ।  
(अव्श्_१९,२४।७च्) सखाय इन्द्रम् ऊतये ॥७॥  
  
(अव्श्_१९,२४।८अ) हिरण्यवर्णो अजरः सुवीरो जरामृत्युः प्रजया सं विशस्व ।  
(अव्श्_१९,२४।८च्) तद् अग्निर् आह तद् उ सोम आह बृहस्पतिः सविता तद् इन्द्रः ॥८॥  
  
  
  
(अव्श्_१९,२५।१अ) अश्रान्तस्य त्वा मनसा युनज्मि प्रथमस्य च ।  
(अव्श्_१९,२५।१च्) उत्कूलम् उद्वहो भवोदुह्य प्रति धावतात् ॥१॥  
  
  
(अव्श्_१९,२६।१अ) अग्नेः प्रजातं परि यद् धिरण्यम् अमृतं दध्रे अधि मर्त्येषु ।  
(अव्श्_१९,२६।१च्) य एनद् वेद स इद् एनम् अर्हति जरामृत्युर् भवति यो बिभर्ति ॥१॥  
  
(अव्श्_१९,२६।२अ) यद् धिरण्यं सूर्येण सुवर्णम् प्रजावन्तो मनवः पूर्व ईषिरे ।  
(अव्श्_१९,२६।२च्) तत् त्वा चन्द्रं वर्चसा सं सृजत्य् आयुष्मान् भवति यो बिभर्ति ॥२॥  
  
(अव्श्_१९,२६।३अ) आयुषे त्वा वर्चसे त्वौजसे च बलाय च ।  
(अव्श्_१९,२६।३च्) यथा हिरण्यतेजसा विभासासि जनां अनु ॥३॥  
  
(अव्श्_१९,२६।४अ) यद् वेद राजा वरुणो वेद देवो बृहस्पतिः ।  
(अव्श्_१९,२६।४च्) इन्द्रो यद् वृत्रहा वेद तत् त आयुष्यं भुवत् तत् ते वर्चस्यं भुवत् ॥४॥  
  
  
(अव्श्_१९,२७।१अ) गोभिष् ट्वा पात्व् ऋषभो वृषा त्वा पातु वाजिभिः ।  
(अव्श्_१९,२७।१च्) वायुष् ट्वा ब्रह्मणा पात्व् इन्द्रस् त्वा पात्व् इन्द्रियैः ॥१॥  
  
(अव्श्_१९,२७।२अ) सोमस् त्वा पात्व् ओषधीभिर् नक्षत्रैः पातु सूर्यः ।  
(अव्श्_१९,२७।२च्) माद्भ्यस् त्वा चन्द्रो वृत्रहा वातः प्राणेन रक्षतु ॥२॥  
  
(अव्श्_१९,२७।३अ) तिस्रो दिवस् तिस्रः पृथिवीस् त्रीण्य् अन्तरिक्षाणि चतुरः समुद्रान् ।  
(अव्श्_१९,२७।३च्) त्रिवृतं स्तोमं त्रिवृत आप आहुस् तास् त्वा रक्षन्तु त्रिवृता त्रिवृद्भिः ॥३॥  
  
(अव्श्_१९,२७।४अ) त्रीन् नाकांस् त्रीन् समुद्रांस् त्रीन् ब्रध्नांस् त्रीन् वैष्टपान् ।  
(अव्श्_१९,२७।४च्) त्रीन् मातरिश्वनस् त्रीन्त् सूर्यान् गोप्तॄन् कल्पयामि ते ॥४॥  
  
(अव्श्_१९,२७।५अ) घृतेन त्वा सम् उक्षाम्य् अग्ने आज्येन वर्धयन् ।  
(अव्श्_१९,२७।५च्) अग्नेश् चन्द्रस्य सूर्यस्य मा प्राणं मायिनो दभन् ॥५॥  
  
(अव्श्_१९,२७।६अ) मा वः प्राणं मा वो ऽपानं मा हरो मायिनो दभन् ।  
(अव्श्_१९,२७।६च्) भ्राजन्तो विश्ववेदसो देवा दैव्येन धावत ॥६॥  
  
(अव्श्_१९,२७।७अ) प्राणेनाग्निं सं सृजति वातः प्राणेन संहितः ।  
(अव्श्_१९,२७।७च्) प्राणेन विश्वतोमुखं सूर्यं देवा अजनयन् ॥७॥  
  
(अव्श्_१९,२७।८अ) आयुषायुःकृतां जीवायुष्मान् जीव मा मृथाः ।  
(अव्श्_१९,२७।८च्) प्राणेनात्मन्वताम् जीव मा मृत्योर् उद् अगा वशम् ॥८॥  
  
(अव्श्_१९,२७।९अ) देवानां निहितं निधिं यम् इन्द्रो ऽन्वविन्दत् पथिभिर् देवयानैः ।  
(अव्श्_१९,२७।९च्) आपो हिरण्यं जुगुपुस् त्रिवृद्भिस् तास् त्वा रक्षन्तु त्रिवृता त्रिवृद्भिः ॥९॥  
  
(अव्श्_१९,२७।१०अ) त्रयस्त्रिंशद् देवतास् त्रीणि च वीर्याणि प्रियायमाणा जुगुपुर् अप्स्व् अन्तः ।  
(अव्श्_१९,२७।१०च्) अस्मिंश् चन्द्रे अधि यद् धिरण्यं तेनायं कृणवद् वीर्याणि ॥१०॥  
  
(अव्श्_१९,२७।११अ) ये देवा दिव्य् एकादश स्थ ते देवासो हविर् इदं जुषध्वम् ॥११॥  
  
(अव्श्_१९,२७।१२अ) ये देवा अन्तरिक्ष एकादश स्थ ते देवासो हविर् इदं जुषध्वम् ॥१२॥  
  
(अव्श्_१९,२७।१३अ) ये देवा पृथिव्याम् एकादश स्थ ते देवासो हविर् इदं जुषध्वम् ॥१३॥  
  
(अव्श्_१९,२७।१४अ) असपत्नं पुरस्तात् पश्चान् नो अभयं कृतम् ।  
(अव्श्_१९,२७।१४च्) सविता मा दक्षिणत उत्तरान् मा शचीपतिः ॥१४॥  
  
(अव्श्_१९,२७।१५अ) दिवो मादित्या रक्षन्तु भूम्या रक्षन्त्व् अग्नयः ।  
(अव्श्_१९,२७।१५च्) इन्द्राग्नी रक्षतां मा पुरस्ताद् अश्विनाव् अभितः शर्म यछताम् ।  
(अव्श्_१९,२७।१५ए) तिरश्चीन् अघ्न्या रक्षतु जातवेदा भूतकृतो मे सर्वतः सन्तु वर्म ॥१५॥  
  
  
  
(अव्श्_१९,२८।१अ) इमं बध्नामि ते मणिं दीर्घायुत्वाय तेजसे ।  
(अव्श्_१९,२८।१च्) दर्भं सपत्नदम्भनं द्विषतस् तपनं हृदः ॥१॥  
  
(अव्श्_१९,२८।२अ) द्विषतस् तापयन् हृदः शत्रूणां तापयन् मनः ।  
(अव्श्_१९,२८।२च्) दुर्हार्दः सर्वांस् त्वं दर्भ घर्म इवाभीन्त् सन्तापयन् ॥२॥  
  
(अव्श्_१९,२८।३अ) घर्म इवाभितपन् दर्भ द्विषतो नितपन् मणे ।  
(अव्श्_१९,२८।३च्) हृदः सपत्नानां भिन्द्धीन्द्र इव विरुजं बलम् ॥३॥  
  
(अव्श्_१९,२८।४अ) भिन्द्धि दर्भ सपत्नानां हृदयं द्विषतां मणे ।  
(अव्श्_१९,२८।४च्) उद्यन् त्वचम् इव भूम्याः शिर एषां वि पातय ॥४॥  
  
(अव्श्_१९,२८।५अ) भिन्द्धि दर्भ सपत्नान् मे भिन्द्धि मे पृतनायतः ।  
(अव्श्_१९,२८।५च्) भिन्द्धि मे सर्वान् दुर्हार्दो भिन्द्धि मे द्विषतो मणे ॥५॥  
  
(अव्श्_१९,२८।६अ) छिन्द्धि दर्भ सपत्नान् मे छिन्द्धि मे पृतनायतः ।  
(अव्श्_१९,२८।६च्) छिन्द्धि मे सर्वान् दुर्हार्दो छिन्द्धि मे द्विषतो मणे ॥६॥  
  
(अव्श्_१९,२८।७अ) वृश्च दर्भ सपत्नान् मे वृश्च मे पृतनायतः ।  
(अव्श्_१९,२८।७च्) वृश्च मे सर्वान् दुर्हार्दो वृश्च मे द्विषतो मणे ॥७॥  
  
(अव्श्_१९,२८।८अ) कृन्त दर्भ सपत्नान् मे कृन्त मे पृतनायतः ।  
(अव्श्_१९,२८।८च्) कृन्त मे सर्वान् दुर्हार्दो कृन्त मे द्विषतो मणे ॥८॥  
  
(अव्श्_१९,२८।९अ) पिंश दर्भ सपत्नान् मे पिंश मे पृतनायतः ।  
(अव्श्_१९,२८।९च्) पिंश मे सर्वान् दुर्हार्दो पिंश मे द्विषतो मणे ॥९॥  
  
(अव्श्_१९,२८।१०अ) विध्य दर्भ सपत्नान् मे विध्य मे पृतनायतः ।  
(अव्श्_१९,२८।१०च्) विध्य मे सर्वान् दुर्हार्दो विध्य मे द्विषतो मणे ॥१०॥  
  
  
  
(अव्श्_१९,२९।१अ) निक्ष दर्भ सपत्नान् मे निक्ष मे पृतनायतः ।  
(अव्श्_१९,२९।१च्) निक्ष मे सर्वान् दुर्हार्दो निक्ष मे द्विषतो मणे ॥१॥  
  
(अव्श्_१९,२९।२अ) तृन्द्धि दर्भ सपत्नान् मे तृन्द्धि मे पृतनायतः ।  
(अव्श्_१९,२९।२च्) तृन्द्धि मे सर्वान् दुर्हार्दो तृन्द्धि मे द्विषतो मणे ॥२॥  
  
(अव्श्_१९,२९।३अ) रुन्द्धि दर्भ सपत्नान् मे रुन्द्धि मे पृतनायतः ।  
(अव्श्_१९,२९।३च्) रुन्द्धि मे सर्वान् दुर्हार्दो रुन्द्धि मे द्विषतो मणे ॥३॥  
  
(अव्श्_१९,२९।४अ) मृण दर्भ सपत्नान् मे मृण मे पृतनायतः ।  
(अव्श्_१९,२९।४च्) मृण मे सर्वान् दुर्हार्दो मृण मे द्विषतो मणे ॥४॥  
  
(अव्श्_१९,२९।५अ) मन्थ दर्भ सपत्नान् मे मन्थ मे पृतनायतः ।  
(अव्श्_१९,२९।५च्) मन्थ मे सर्वान् दुर्हार्दो मन्थ मे द्विषतो मणे ॥५॥  
  
(अव्श्_१९,२९।६अ) पिण्ड्ढि दर्भ सपत्नान् मे पिण्ड्ढि मे पृतनायतः ।  
(अव्श्_१९,२९।६च्) पिण्ड्ढि मे सर्वान् दुर्हार्दो पिण्ड्ढि मे द्विषतो मणे ॥६॥  
  
(अव्श्_१९,२९।७अ) ओष दर्भ सपत्नान् मे ओष मे पृतनायतः ।  
(अव्श्_१९,२९।७च्) ओष मे सर्वान् दुर्हार्दो ओष मे द्विषतो मणे ॥७॥  
  
(अव्श्_१९,२९।८अ) दह दर्भ सपत्नान् मे दह मे पृतनायतः ।  
(अव्श्_१९,२९।८च्) दह मे सर्वान् दुर्हार्दो दह मे द्विषतो मणे ॥८॥  
  
(अव्श्_१९,२९।९अ) जहि दर्भ सपत्नान् मे जहि मे पृतनायतः ।  
(अव्श्_१९,२९।९च्) जहि मे सर्वान् दुर्हार्दो जहि मे द्विषतो मणे ॥९॥  
  
  
  
(अव्श्_१९,३०।१अ) यत् ते दर्भ जरामृत्यु शतं वर्मसु वर्म ते ।  
(अव्श्_१९,३०।१च्) तेनेमं वर्मिणं कृत्वा सपत्नां जहि वीर्यैः ॥१॥  
  
(अव्श्_१९,३०।२अ) शतं ते दर्भ वर्माणि सहस्रं वीर्याणि ते ।  
(अव्श्_१९,३०।२च्) तम् अस्मै विश्वे त्वां देवा जरसे भर्तवा अदुः ॥२॥  
  
(अव्श्_१९,३०।३अ) त्वाम् आहुर् देववर्म त्वां दर्भ ब्रह्मणस् पतिम् ।  
(अव्श्_१९,३०।३च्) त्वाम् इन्द्रस्याहुर् वर्म त्वं राष्ट्राणि रक्षसि ॥३॥  
  
(अव्श्_१९,३०।४अ) सपत्नक्षयणं दर्भ द्विषतस् तपनं हृदः ।  
(अव्श्_१९,३०।४च्) मणिं क्षत्रस्य वर्धनं तनूपानं कृणोमि ते ॥४॥  
  
(अव्श्_१९,३०।५अ) यत् समुद्रो अभ्यक्रन्दत् पर्जन्यो विद्युता सह ।  
(अव्श्_१९,३०।५च्) ततो हिरन्ययो बिन्दुस् ततो दर्भो अजायत ॥५॥  
  
  
  
(अव्श्_१९,३१।१अ) औदुम्बरेण मणिना पुष्टिकामाय वेधसा ।  
(अव्श्_१९,३१।१च्) पशूणां सर्वेषां स्फातिं गोष्ठे मे सविता करत् ॥१॥  
  
(अव्श्_१९,३१।२अ) यो नो अग्निर् गार्हपत्यः पशूनाम् अधिपा असत् ।  
(अव्श्_१९,३१।२च्) औदुम्बरो वृषा मणिः सं मा सृजतु पुष्ट्या ॥२॥  
  
(अव्श्_१९,३१।३अ) करीषिणीं फलवतीं स्वधाम् इरां च नो गृहे ।  
(अव्श्_१९,३१।३च्) औदुम्बरस्य तेजसा धाता पुष्टिं दधातु मे ॥३॥  
  
(अव्श्_१९,३१।४अ) यद् द्विपाच् च चतुष्पाच् च यान्य् अन्नानि ये रसाः ।  
(अव्श्_१९,३१।४च्) गृह्णे ऽहं त्व् एषां भूमानं बिभ्रद् औदुम्बरं मणिम् ॥४॥  
(अव्श्_१९,३१।५अ) पुष्टिं पशूनाम् परि जग्रभाहं चतुष्पदां द्विपदां यच् च धान्यम् ।  
(अव्श्_१९,३१।५च्) पयः पशूनां रसम् ओषधीनां बृहस्पतिः सविता मे नि यछात् ॥५॥  
  
(अव्श्_१९,३१।६अ) अहं पशूनाम् अधिपा असानि मयि पुष्टं पुष्टपतिर् दधातु ।  
(अव्श्_१९,३१।६च्) मह्यम् औदुम्बरो मणिर् द्रविणानि नि यछतु ॥६॥  
  
(अव्श्_१९,३१।७अ) उप मौदुम्बरो मणिः प्रजया च धनेन च ।  
(अव्श्_१९,३१।७च्) इन्द्रेण जिन्वितो मणिर् आ मागन्त् सह वर्चसा ॥७॥  
  
(अव्श्_१९,३१।८अ) देवो मणिः सपत्नहा धनसा धनसातये ।  
(अव्श्_१९,३१।८च्) पशोर् अन्नस्य भूमानं गवां स्फातिं नि यछतु ॥८॥  
  
(अव्श्_१९,३१।९अ) यथाग्रे त्वं वनस्पते पुष्ठ्या सह जज्ञिषे ।  
(अव्श्_१९,३१।९च्) एवा धनस्य मे स्फातिम् आ दधातु सरस्वती ॥९॥  
  
(अव्श्_१९,३१।१०अ) आ मे धनं सरस्वती पयस्फातिं च धान्यम् ।  
(अव्श्_१९,३१।१०च्) सिनीवाल्य् उपा वहाद् अयं चौदुम्बरो मणिः ॥१०॥  
  
(अव्श्_१९,३१।११अ) त्वं मणीणाम् अधिपा वृषासि त्वयि पुष्टं पुष्टपतिर् जजान ।  
(अव्श्_१९,३१।११च्) त्वयीमे वाजा द्रविणानि सर्वौदुम्बरः स त्वम् अस्मत् सहस्वाराद् आराद् अरातिम् अमतिं क्षुधं च ॥११॥  
  
(अव्श्_१९,३१।१२अ) ग्रामणीर् असि ग्रामणीर् उत्थाय अभिषिक्तो ऽभि मा सिञ्च वर्चसा ।  
(अव्श्_१९,३१।१२च्) तेजो ऽसि तेजो मयि धारयाधि रयिर् असि रयिं मे धेहि ॥१२॥  
  
(अव्श्_१९,३१।१३अ) पुष्टिर् असि पुष्ट्या मा सम् अङ्ग्धि गृहमेधी गृहपतिं मा कृणु ।  
(अव्श्_१९,३१।१३च्) औदुम्बरः स त्वम् अस्मासु धेहि रयिं च नः सर्ववीरं नि यछ रायस् पोषाय प्रति मुञ्चे अहं त्वाम् ॥१३॥  
  
(अव्श्_१९,३१।१४अ) अयम् औदुम्बरो मणिर् वीरो वीराय बध्यते ।  
(अव्श्_१९,३१।१४च्) स नः सनिं मधुमतीं कृणोतु रयिं च नः सर्ववीरम् नि यछात् ॥१४॥  
  
  
  
(अव्श्_१९,३२।१अ) शतकाण्डो दुश्च्यवनः सहस्रपर्ण उत्तिरः ।  
(अव्श्_१९,३२।१च्) दर्भो य उग्र ओषधिस् तं ते बध्नाम्य् आयुषे ॥१॥  
  
(अव्श्_१९,३२।२अ) नास्य केशान् प्र वपन्ति नोरसि ताडम् आ घ्नते ।  
(अव्श्_१९,३२।२च्) यस्मा अछिन्नपर्णेन दर्भेन शर्म यछति ॥२॥  
  
(अव्श्_१९,३२।३अ) दिवि ते तूलम् ओषधे पृथिव्याम् असि निष्ठितः ।  
(अव्श्_१९,३२।३च्) त्वया सहस्रकाण्डेनायुः प्र वर्धयामहे ॥३॥  
  
(अव्श्_१९,३२।४अ) तिस्रो दिवो अत्य् अतृणत् तिस्र इमाः पृथिवीर् उत ।  
(अव्श्_१९,३२।४च्) त्वयाहं दुर्हार्दो जिह्वां नि तृणद्मि वचांसि ॥४॥  
  
(अव्श्_१९,३२।५अ) त्वम् असि सहमानो ऽहम् अस्मि सहस्वान् ।  
(अव्श्_१९,३२।५च्) उभौ सहस्वन्तौ भूत्वा सपत्नान् सहिषीवहि ॥५॥  
  
(अव्श्_१९,३२।६अ) सहस्व नो अभिमातिं सहस्व पृतनायतः ।  
(अव्श्_१९,३२।६च्) सहस्व सर्वान् दुर्हार्दः सुहार्दो मे बहून् कृधि ॥६॥  
  
(अव्श्_१९,३२।७अ) दर्भेण देवजातेन दिवि ष्टम्भेन शश्वद् इत् ।  
(अव्श्_१९,३२।७च्) तेनाहं शश्वतो जनां असनं सनवानि च ॥७॥  
  
(अव्श्_१९,३२।८अ) प्रियं मा दर्भ कृणु ब्रह्मराजन्याभ्याम् शूद्राय चार्याय च ।  
(अव्श्_१९,३२।८च्) यस्मै च कामयामहे सर्वस्मै च विपश्यते ॥८॥  
  
(अव्श्_१९,३२।९अ) यो जायमानः पृथिवीम् अदृंहद् यो अस्तभ्नाद् अन्तरिक्षं दिवं च ।  
(अव्श्_१९,३२।९च्) यं बिभ्रतं ननु पाप्मा विवेद स नो ऽयं दर्भो वरुणो दिवा कः ॥९॥  
  
(अव्श्_१९,३२।१०अ) सपत्नहा शतकाण्डः सहस्वान् ओषधीनां प्रथमः सं बभूव ।  
(अव्श्_१९,३२।१०च्) स नो ऽयं दर्भः परि पातु विश्वतस् तेन साक्षीय पृतनाः पृतन्यतः ॥१०॥  
  
  
  
(अव्श्_१९,३३।१अ) सहस्रार्घः शतकाण्डः पयस्वान् अपाम् अग्निर् वीरुधां राजसूयम् ।  
(अव्श्_१९,३३।१च्) स नो ऽयं दर्भः परि पातु विश्वतो देवो मणिर् आयुषा सं सृजाति नः ॥१॥  
  
(अव्श्_१९,३३।२अ) घृताद् उल्लुप्तो मधुमान् पयस्वान् भूमिदृंहो ऽच्युतश् च्यावयिष्णुः ।  
(अव्श्_१९,३३।२च्) नुदन्त् सपत्नान् अधरांश् च कृण्वन् दर्भा रोह महताम् इन्द्रियेण ॥२॥  
  
(अव्श्_१९,३३।३अ) त्वं भूमिम् अत्य् एष्य् ओजसा त्वं वेद्यां सीदसि चारुर् अध्वरे ।  
(अव्श्_१९,३३।३च्) त्वां पवित्रम् ऋषयो ऽभरन्त त्वं पुनीहि दुरितान्य् अस्मत् ॥३॥  
(अव्श्_१९,३३।४अ) तीक्ष्णो राजा विषासही रक्षोहा विश्वचर्षणिः ।  
(अव्श्_१९,३३।४च्) ओजो देवानां बलम् उग्रम् एतत् तं ते बध्नामि जरसे स्वस्तये ॥४॥  
  
(अव्श्_१९,३३।५अ) दर्भेण त्वं कृणवद् वीर्याणि दर्भं बिभ्रद् आत्मना मा व्यथिष्ठाः ।  
(अव्श्_१९,३३।५च्) अतिष्ठाय वर्चसाधान्यान्त् सूर्य इवा भाहि प्रदिशश् चतस्रः ॥५॥  
  
  
  
(अव्श्_१९,३४।१अ) जाङ्गिडो ऽसि जङ्गिडो रक्षितासि जङ्गिदः ।  
(अव्श्_१९,३४।१च्) द्विपाच् चतुष्पाद् अस्माकं सर्वं रक्षतु जङ्गिदः ॥१॥  
(अव्श्_१९,३४।२अ) या गृत्स्यस् त्रिपञ्चाशीः शतं कृत्याकृतश् च ये ।  
(अव्श्_१९,३४।२च्) सर्वान् विनक्तु तेजसो ऽरसां जङ्गिदस् करत् ॥२॥  
  
(अव्श्_१९,३४।३अ) अरसं कृत्रिमं नादम् अरसाः सप्त विस्रसः ।  
(अव्श्_१९,३४।३च्) अपेतो जङ्गिडामतिम् इषुम् अस्तेव शातय ॥३॥  
(अव्श्_१९,३४।४अ) कृत्यादूषण एवायम् अथो अरातिदूषणः ।  
(अव्श्_१९,३४।४च्) अथो सहस्वाञ् जङ्गिडः प्र न आयुम्षि तारिषत् ॥४॥  
  
(अव्श्_१९,३४।५अ) स जङ्गिडस्य महिमा परि णः पातु विश्वतः ।  
(अव्श्_१९,३४।५च्) विष्कन्धं येन सासह संस्कन्धम् ओज ओजसा ॥५॥  
  
(अव्श्_१९,३४।६अ) त्रिष् ट्वा देवा अजनयन् निष्ठितं भूम्याम् अधि ।  
(अव्श्_१९,३४।६च्) तम् उ त्वाङ्गिरा इति ब्राह्मणाः पूर्व्या विदुः ॥६॥  
  
(अव्श्_१९,३४।७अ) न त्वा पूर्वा ओषधयो न त्वा तरन्ति या नवाः ।  
(अव्श्_१९,३४।७च्) विबाध उग्रो जङ्गिडः परिपाणः सुमङ्गलः ॥७॥  
  
(अव्श्_१९,३४।८अ) अथोपदान भगवो जाङ्गिडामितवीर्य ।  
(अव्श्_१९,३४।८च्) पुरा त उग्रा ग्रसत उपेन्द्रो वीर्यं ददौ ॥८॥  
  
(अव्श्_१९,३४।९अ) उग्र इत् ते वनस्पत इन्द्र ओज्मानम् आ दधौ ।  
(अव्श्_१९,३४।९च्) अमीवाः सर्वाश् चातयं जहि रक्षांस्य् ओषधे ॥९॥  
  
(अव्श्_१९,३४।१०अ) आशरीकं विशरीकं बलासं पृष्ट्यामयम् ।  
(अव्श्_१९,३४।१०च्) तक्मानं विश्वशारदम् अरसां जङ्गिडस् करत् ॥१०॥  
  
  
  
(अव्श्_१९,३५।१अ) इन्द्रस्य नाम गृह्णन्त ऋसयो जङ्गिदं ददुः ।  
(अव्श्_१९,३५।१च्) देवा यं चक्रुर् भेषजम् अग्रे विष्कन्धदूषणम् ॥१॥  
  
(अव्श्_१९,३५।२अ) स नो रक्षतु जङ्गिडो धनपालो धनेव ।  
(अव्श्_१९,३५।२च्) देवा यं चक्रुर् ब्राह्मणाः परिपाणम् अरातिहम् ॥२॥  
  
(अव्श्_१९,३५।३अ) दुर्हार्दः सङ्घोरं चक्षुः पापकृत्वानम् आगमम् ।  
(अव्श्_१९,३५।३च्) तांस् त्वं सहस्रचक्षो प्रतीबोधेन नाशय परिपाणो ऽसि जङ्गिडः ॥३॥  
  
(अव्श्_१९,३५।४अ) परि मा दिवः परि मा पृथिव्याः पर्य् अन्तरिक्षात् परि मा वीरुद्भ्यः ।  
(अव्श्_१९,३५।४च्) परि मा भूतात् परि मोत भव्याद् दिशोदिशो जङ्गिडः पात्व् अस्मान् ॥४॥  
  
(अव्श्_१९,३५।५अ) य ऋष्णवो देवकृता य उतो ववृते ऽन्यः ।  
(अव्श्_१९,३५।५च्) सर्वां स्तान् विश्वभेषजो ऽरसां जङ्गिडस् करत् ॥५॥  
  
  
  
(अव्श्_१९,३६।१अ) शतवारो अनीनशद् यक्ष्मान् रक्षांसि तेजसा ।  
(अव्श्_१९,३६।१च्) आरोहन् वर्चसा सह मणिर् दुर्णामचातनः ॥१॥  
  
(अव्श्_१९,३६।२अ) शृङ्गाभ्यां रक्षो नुदते मूलेन यातुधान्यः ।  
(अव्श्_१९,३६।२च्) मध्येन यक्ष्मं बाधते नैनं पाप्माति तत्रति ॥२॥  
  
(अव्श्_१९,३६।३अ) ये यक्ष्मासो अर्भका महान्तो ये च शब्दिनः ।  
(अव्श्_१९,३६।३च्) सर्वां दुर्णामहा मणिः शतवारो अनीनशत् ॥३॥  
  
(अव्श्_१९,३६।४अ) शतं वीरान् अजनयच् छतं यक्ष्मान् अपावपत् ।  
(अव्श्_१९,३६।४च्) दुर्णाम्नः सर्वान् हत्वाव रक्षांसि धूनुते ॥४॥  
  
(अव्श्_१९,३६।५अ) हिरण्यशृङ्ग ऋषभः शातवारो अयं मणिः ।  
(अव्श्_१९,३६।५च्) दुर्णाम्नः सर्वांस् तृध्वाव रक्षांस्य् अक्रमीत् ॥५॥  
  
(अव्श्_१९,३६।६अ) शतम् अहं दुर्णाम्नीनां गन्धर्वाप्सरसां शतम् ।  
(अव्श्_१९,३६।६च्) शतम् शश्वन्वतीनां शतवारेण वारये ॥६॥  
  
  
(अव्श्_१९,३७।१अ) इदं वर्चो अग्निना दत्तम् आगन् भर्गो यशः सह ओजो वयो बलम् ।  
(अव्श्_१९,३७।१च्) त्रयस्त्रिंशद् यानि च वीर्याणि तान्य् अग्निः प्र ददातु मे ॥१॥  
  
(अव्श्_१९,३७।२अ) वर्च आ धेहि मे तन्वां सह ओजो वयो बलम् ।  
(अव्श्_१९,३७।२च्) इन्द्रियाय त्वा कर्मणे वीर्याय प्रति गृह्णामि शतशारदाय ॥२॥  
  
(अव्श्_१९,३७।३अ) ऊर्जे त्वा बलाय त्वौजसे सहसे त्वा ।  
(अव्श्_१९,३७।३च्) अभिभूयाय त्वा राष्ट्रभृत्याय पर्य् ऊहामि शतशारदाय ॥३॥  
  
(अव्श्_१९,३७।४अ) ऋतुभ्यष् ट्वार्तवेभ्यो माद्भ्यः संवत्सरेभ्यः ।  
(अव्श्_१९,३७।४च्) धात्रे विधात्रे समृधे भूतस्य पतये यजे ॥४॥  
  
  
  
(अव्श्_१९,३८।१अ) न तं यक्ष्मा अरुन्धते नैनं शपथो अश्नुते ।  
(अव्श्_१९,३८।१च्) यं भेषजस्य गुल्गुलोः सुरभिर् गन्धो अश्नुते ॥१॥  
  
(अव्श्_१९,३८।२अ) विष्वञ्चस् तस्माद् यक्ष्मा मृगा अश्वा इवेरते ।  
(अव्श्_१९,३८।२च्) यद् गुल्गुलु सैन्धवं यद् वाप्य् असि समुद्रियम् ॥२॥  
  
(अव्श्_१९,३८।३अ) उभयोर् अग्रभं नामास्मा अरिष्टतातये ॥३॥  
  
  
  
(अव्श्_१९,३९।१अ) ऐतु देवस् त्रायमाणः कुष्ठो हिमवतस् परि ।  
(अव्श्_१९,३९।१च्) तक्मानं सर्वं नाशय सर्वाश् च यातुधान्यः ॥१॥  
  
(अव्श्_१९,३९।२अ) त्रीणि ते कुष्ठ नामानि नद्यमारो नद्यारिषः ।  
(अव्श्_१९,३९।२च्) नद्यायं पुरुषो रिषत् ।  
(अव्श्_१९,३९।२ए) यस्मै परिब्रवीमि त्वा सायम्प्रातर् अथो दिवा ॥२॥  
  
(अव्श्_१९,३९।३अ) जीवला नाम ते माता जीवन्तो नाम ते पिता ।  
(अव्श्_१९,३९।३च्) नद्यायं पुरुषो रिषत् ।  
(अव्श्_१९,३९।३ए) यस्मै परिब्रवीमि त्वा सायम्प्रातर् अथो दिवा ॥३॥  
  
(अव्श्_१९,३९।४अ) उत्तमो अस्य् ओषधीनाम् अनड्वान् जगताम् इव व्याघ्रः श्वपदाम् इव ।  
(अव्श्_१९,३९।४च्) नद्यायं पुरुषो रिषत् ।  
(अव्श्_१९,३९।४ए) यस्मै परिब्रवीमि त्वा सायम्प्रातर् अथो दिवा ॥४॥  
  
(अव्श्_१९,३९।५अ) त्रिः शाम्बुभ्यो अङ्गिरेभ्यस् त्रिर् आदित्येभ्यस् परि ।  
(अव्श्_१९,३९।५च्) त्रिर् जातो विश्वदेवेभ्यः ।  
(अव्श्_१९,३९।५ए) स कुष्ठो विश्वभेषजः साकं सोमेन तिष्ठति ।  
  
(अव्श्_१९,३९।६अ) अश्वत्थो देवसदनस् तृतीयस्याम् इतो दिवि ।  
(अव्श्_१९,३९।६च्) तत्रामृतस्य चक्षणं ततः कुष्ठो अजायत ।  
(अव्श्_१९,३९।६ए) स कुष्ठो विश्वभेषजः साकं सोमेन तिष्ठति ।  
  
(अव्श्_१९,३९।७अ) हिरण्ययी नौर् अचरद् धिरण्यबन्धना दिवि ।  
(अव्श्_१९,३९।७च्) तत्रामृतस्य चक्षणं ततः कुष्ठो अजायत ।  
(अव्श्_१९,३९।७ए) स कुष्ठो विश्वभेषजः साकं सोमेन तिष्ठति ।  
  
(अव्श्_१९,३९।८अ) यत्र नावप्रभ्रंशनं यत्र हिमवतः शिरः ।  
(अव्श्_१९,३९।८च्) तत्रामृतस्य चक्षणं ततः कुष्ठो अजायत ।  
(अव्श्_१९,३९।८ए) स कुष्ठो विश्वभेषजः साकं सोमेन तिष्ठति ।  
  
(अव्श्_१९,३९।९अ) यं त्वा वेद पूर्व इक्ष्वाको यं वा त्वा कुष्ठ काम्यः ।  
(अव्श्_१९,३९।९च्) यं वा वसो यम् आत्स्यस् तेनासि विश्वभेषजः ॥९॥  
  
(अव्श्_१९,३९।१०अ) शीर्षशोकं तृतीयकं सदन्दिर् यश् च हायनः ।  
(अव्श्_१९,३९।१०च्) तक्मानं विश्वधावीर्याधराञ्चं परा सुव ॥१०॥  
  
  
(अव्श्_१९,४०।१अ) यन् मे छिद्रं मनसो यच् च वाचः सरस्वती मन्युमन्तं जगाम ।  
(अव्श्_१९,४०।१च्) विश्वैस् तद् देवैः सह संविदानः सं दधातु बृहस्पतिः ॥१॥  
  
(अव्श्_१९,४०।२अ) मा न आपो मेधां मा ब्रह्म प्र मथिष्टन ।  
(अव्श्_१९,४०।२च्) सुष्यदा यूयं स्यन्दध्वम् उपहूतो ऽहं सुमेधा वर्चस्वी ॥२॥  
  
(अव्श्_१९,४०।३अ) मा नो मेधां मा नो दीक्षां मा नो हिंसिष्टं यत् तपः ।  
(अव्श्_१९,४०।३च्) शिवा नः शं सन्त्व् आयुषे शिवा भवन्तु मातरः ॥३॥  
  
(अव्श्_१९,४०।४अ) या नः पीपरद् अश्विना ज्योतिष्मती तमस् तिरः ।  
(अव्श्_१९,४०।४च्) ताम् अस्मे रासताम् इषम् ॥४॥  
  
  
  
(अव्श्_१९,४१।१अ) भद्रम् इछन्त ऋषयः स्वर्विदस् तपो दीक्षाम् उपनिषेदुर् अग्रे ।  
(अव्श्_१९,४१।१च्) ततो राष्ट्रं बलम् ओजश् च जातं तद् अस्मै देवा उपसन्नमन्तु ॥१॥  
  
  
  
(अव्श्_१९,४२।१अ) ब्रह्म होता ब्रह्म यज्ञा ब्रह्मणा स्वरवो मिताः ।  
(अव्श्_१९,४२।१च्) अध्वर्युर् ब्रह्मणो जातो ब्रह्मणो ऽन्तर्हितं हविः ॥१॥  
  
(अव्श्_१९,४२।२अ) ब्रह्म स्रुचो घृतवतीर् ब्रह्मणा वेदिर् उद्धिता ।  
(अव्श्_१९,४२।२च्) ब्रह्म यज्ञस्य तत्त्वं च ऋत्विजो ये हविष्कृतः ।  
(अव्श्_१९,४२।२ए) शमिताय स्वाहा ॥२॥  
  
(अव्श्_१९,४२।३अ) अंहोमुचे प्र भरे मनीषाम् आ सुत्राव्णे सुमतिम् आवृणानः ।  
(अव्श्_१९,४२।३च्) इमम् इन्द्र प्रति हव्यं गृभाय सत्याः सन्तु यजमानस्य कामाः ॥३॥  
  
(अव्श्_१९,४२।४अ) अंहोमुचं व्र्षभं यज्ञियानां विराजन्तं प्रथमम् अध्वराणम् ।  
(अव्श्_१९,४२।४च्) अपां नपातम् अश्विना हुवे धिय इन्द्रियेण त इन्द्रियं दत्तम् ओजः ॥४॥  
  
  
  
(अव्श्_१९,४३।१अ) यत्र ब्रह्मविदो यान्ति दीक्षया तपसा सह ।  
(अव्श्_१९,४३।१च्) अग्निर् मा तत्र नयत्व् अग्निर् मेधा दधातु मे ।  
(अव्श्_१९,४३।१ए) अग्नये स्वाहा ॥१॥  
  
(अव्श्_१९,४३।२अ) यत्र ब्रह्मविदो यान्ति दीक्षया तपसा सह ।  
(अव्श्_१९,४३।२च्) वायुर् मा तत्र नयतु वायुः प्रणान् दधातु मे वायवे स्वाहा ॥२॥  
  
(अव्श्_१९,४३।३अ) यत्र ब्रह्मविदो यान्ति दीक्षया तपसा सह ।  
(अव्श्_१९,४३।३च्) सूर्यो मा तत्र नयतु चक्षुः सूर्यो दधातु मे ।  
(अव्श्_१९,४३।३ए) सूर्याय स्वाहा ॥३॥  
  
(अव्श्_१९,४३।४अ) यत्र ब्रह्मविदो यान्ति दीक्षया तपसा सह ।  
(अव्श्_१९,४३।४च्) चन्द्रो मा तत्र नयतु मनश् चन्द्रो दधातु मे ।  
(अव्श्_१९,४३।४ए) चन्द्राय स्वाहा ॥४॥  
  
(अव्श्_१९,४३।५अ) यत्र ब्रह्मविदो यान्ति दीक्षया तपसा सह ।  
(अव्श्_१९,४३।५च्) सोमो मा तत्र नयतु पयः सोमो दधातु मे ।  
(अव्श्_१९,४३।५ए) सोमाय स्वाहा ॥५॥  
  
(अव्श्_१९,४३।६अ) यत्र ब्रह्मविदो यान्ति दीक्षया तपसा सह ।  
(अव्श्_१९,४३।६च्) इन्द्रो मा तत्र नयतु बलम् इन्द्रो दधातु मे ।  
(अव्श्_१९,४३।६ए) इन्द्राय स्वाहा ॥६॥  
  
(अव्श्_१९,४३।७अ) यत्र ब्रह्मविदो यान्ति दीक्षया तपसा सह ।  
(अव्श्_१९,४३।७च्) आपो मा तत्र नयत्व् अमृतम् मोप तिष्ठतु ।  
(अव्श्_१९,४३।७ए) अद्भ्यः स्वाहा ॥७॥  
  
(अव्श्_१९,४३।८अ) यत्र ब्रह्मविदो यान्ति दीक्षया तपसा सह ।  
(अव्श्_१९,४३।८च्) ब्रह्मा मा तत्र नयतु ब्रह्मा ब्रह्म दधातु मे ।  
(अव्श्_१९,४३।८ए) ब्रह्मणे स्वाहा ॥८॥  
  
  
  
(अव्श्_१९,४४।१अ) आयुषो ऽसि प्रतरणं विप्रं भेषजम् उच्यसे ।  
(अव्श्_१९,४४।१च्) तद् आञ्जन त्वं शन्ताते शम् आपो अभयं कृतम् ॥१॥  
  
(अव्श्_१९,४४।२अ) यो हरिमा जायान्यो ऽङ्गभेदो विषल्पकः ।  
(अव्श्_१९,४४।२च्) सर्वं ते यक्ष्मम् अङ्गेभ्यो बहिर् निर् हन्त्व् आञ्जनम् ॥२॥  
  
(अव्श्_१९,४४।३अ) आञ्जनं पृथिव्यां जातं भद्रं पुरुषजीवनम् ।  
(अव्श्_१९,४४।३च्) कृणोत्व् अप्रमायुकं रथजूतिम् अनागसम् ॥३॥  
  
(अव्श्_१९,४४।४अ) प्राण प्राणं त्रायस्वासो असवे मृड ।  
(अव्श्_१९,४४।४च्) निरृते निरृत्या नः पाशेभ्यो मुञ्च ॥४॥  
  
(अव्श्_१९,४४।५अ) सिन्धोर् गर्भो ऽसि विद्युतां पुष्पम् ।  
(अव्श्_१९,४४।५च्) वातः प्राणः सूर्यश् चक्षुर् दिवस् पयः ॥५॥  
  
(अव्श्_१९,४४।६अ) देवाञ्जन त्रैककुद परि मा पाहि विश्वतः ।  
(अव्श्_१९,४४।६च्) न त्वा तरन्त्य् ओषधयो बाह्याः पर्वतीया उत ॥६॥  
  
(अव्श्_१९,४४।७अ) वीदं मध्यम् अवासृपद् रक्षोहामीवचातनः ।  
(अव्श्_१९,४४।७च्) अमीवाः सर्वाश् चातयन् नाशयद् अभिभा इतः ॥७॥  
  
(अव्श्_१९,४४।८अ) बह्व् इदं राजन् वरुणानृतम् आह पूरुषः ।  
(अव्श्_१९,४४।८च्) तस्मात् सहस्रवीर्य मुञ्च नः पर्य् अंहसः ॥८॥  
  
(अव्श्_१९,४४।९अ) यद् आपो अघ्न्या इति वरुणेति यद् ऊचिम ।  
(अव्श्_१९,४४।९च्) तस्मात् सहस्रवीर्य मुञ्च नः पर्य् अंहसः ॥९॥  
  
(अव्श्_१९,४४।१०अ) मित्रश् च त्वा वरुणश् चानुप्रेयतुर् आञ्जन ।  
(अव्श्_१९,४४।१०च्) तौ त्वानुगत्य दूरं भोगाय पुनर् ओहतुः ॥१०॥  
  
  
  
(अव्श्_१९,४५।१अ) ऋणाद् ऋणम् इव सं नय कृत्यां कृत्याकृतो गृहम् ।  
(अव्श्_१९,४५।१च्) चक्षुर्मन्त्रस्य दुर्हार्दः पृष्टीर् अपि शृणाञ्जन ॥१॥  
  
(अव्श्_१९,४५।२अ) यद् अस्मासु दुष्वप्न्यं यद् गोषु यच् च नो गृहे ।  
(अव्श्_१९,४५।२च्) अनामगस् तं च दुर्हार्दः प्रियः प्रति मुञ्चताम् ॥२॥  
  
(अव्श्_१९,४५।३अ) अपाम् ऊर्ज ओजसो वावृधानम् अग्नेर् जातम् अधि जातवेदसः ।  
(अव्श्_१९,४५।३च्) चतुर्वीरं पर्वतीयं यद् आञ्जनं दिशः प्रदिशः करद् इच् छिवास् ते ॥३॥  
  
(अव्श्_१९,४५।४अ) चतुर्वीरं बध्यत आञ्जनं ते सर्वा दिशो अभयास् ते भवन्तु ।  
(अव्श्_१९,४५।४च्) ध्रुवस् तिष्ठासि सवितेव चार्य इमा विशो अभि हरन्तु ते बलिम् ॥४॥  
  
(अव्श्_१९,४५।५अ) आक्ष्वैकं मणिम् एकं क्र्णुष्व स्नाह्य् एकेना पिबैकम् एषाम् ।  
(अव्श्_१९,४५।५च्) चतुर्वीरं नैरृतेभ्यश् चतुर्भ्यो ग्राह्या बन्धेभ्यः परि पात्व् अस्मान् ॥५॥  
  
(अव्श्_१९,४५।६अ) अग्निर् माग्निनावतु प्राणायापानायायुषे वर्चस ओजसे ।  
(अव्श्_१९,४५।६च्) तेजसे स्वस्तये सुभूतये स्वाहा ॥६॥  
  
(अव्श्_१९,४५।७अ) इन्द्रो मेन्द्रियेणावतु प्राणायापानायायुषे वर्चस ओजसे ।  
(अव्श्_१९,४५।७च्) तेजसे स्वस्तये सुभूतये स्वाहा ॥७॥  
  
(अव्श्_१९,४५।८अ) सोमो मा सौम्येनावतु प्राणायापानायायुषे वर्चस ओजसे ।  
(अव्श्_१९,४५।८च्) तेजसे स्वस्तये सुभूतये स्वाहा ॥८॥  
  
(अव्श्_१९,४५।९अ) भगो म भगेनावतु प्राणायापानायायुषे वर्चस ओजसे ।  
(अव्श्_१९,४५।९च्) तेजसे स्वस्तये सुभूतये स्वाहा ॥९॥  
  
(अव्श्_१९,४५।१०अ) मरुतो मा गणैर् अवन्तु प्राणायापानायुषे वर्चस ओजसे तेजसे ।  
(अव्श्_१९,४५।१०च्) स्वस्तये सुभूतये स्वाहा ॥१०॥  
  
  
(अव्श्_१९,४६।१अ) प्रजापतिष् ट्वा बध्नात् प्रथमम् अस्तृतं वीर्याय कम् ।  
(अव्श्_१९,४६।१च्) तत् ते बध्नाम्य् आयुषे वर्चस ओजसे च बलाय चास्तृतस् त्वाभि रक्षतु ॥१॥  
  
(अव्श्_१९,४६।२अ) ऊर्ध्वस् तिष्ठतु रक्षन्न् अप्रमादम् अस्तृतेमम् मा त्वा दभन् पणयो यातुधानाः ।  
(अव्श्_१९,४६।२च्) इन्द्र इव दस्यून् अव धूनुष्व पृतन्यतः सर्वां छत्रून् वि षहस्वास्तृतस् त्वाभि रक्षतु ॥२॥  
  
(अव्श्_१९,४६।३अ) शतं च न प्रहरन्तो निघ्नन्तो न तस्तिरे ।  
(अव्श्_१९,४६।३च्) तस्मिन्न् इन्द्रः पर्य् अदत्त चक्षुः प्राणम् अथो बलम् अस्तृतस् त्वाभि रक्षतु ॥३॥  
  
(अव्श्_१९,४६।४अ) इन्द्रस्य त्वा वर्मणा परि धापयामो यो देवानाम् अधिराजो बभूव ।  
(अव्श्_१९,४६।४च्) पुनस् त्वा देवाः प्र णयन्तु सर्वे ऽस्तृतस् त्वाभि रक्षतु ॥४॥  
  
(अव्श्_१९,४६।५अ) अस्मिन् मणाव् एकशतं वीर्याणि सहस्रं प्राणा अस्मिन्न् अस्तृते ।  
(अव्श्_१९,४६।५च्) व्याघ्रः शत्रून् अभि तिष्ठ सर्वान् यस् त्वा पृतन्याद् अधरः सो अस्त्व् अस्तृतस् त्वाभि रक्षतु ॥५॥  
  
(अव्श्_१९,४६।६अ) घृताद् उल्लुप्तो मधुमान् पयस्वान्त् सहस्रप्राणः शतयोनिर् वयोधाः ।  
(अव्श्_१९,४६।६च्) शम्भूश् च मयोभूश् चोर्जस्वांश् च पयस्वांश् चास्तृतस् त्वाभि रक्षतु ॥६॥  
  
(अव्श्_१९,४६।७अ) यथा त्वम् उत्तरो ऽसो असपत्नः सपत्नहा ।  
(अव्श्_१९,४६।७च्) सजातानाम् असद् वशी तथा त्वा सविता करद् अस्तृतस् त्वाभि रक्षतु ॥७॥  
  
  
  
(अव्श्_१९,४७।१अ) आ रात्रि पार्थिवं रजः पितुर् अप्रायि धामभिः ।  
(अव्श्_१९,४७।१च्) दिवः सदांसि बृहती वि तिष्ठस आ त्वेषं वर्तते तमः ॥१॥  
  
(अव्श्_१९,४७।२अ) न यस्याः पारं ददृशे न योयुवद् विश्वम् अस्यां नि विशते यद् एजति ।  
(अव्श्_१९,४७।२च्) अरिष्टासस् त उर्वि तमस्वति रात्रि पारम् अशीमहि भद्रे पारम् अशीमहि ॥२॥  
  
(अव्श्_१९,४७।३अ) ये ते रात्रि नृचक्षसो द्रष्टारो नवतिर् नव ।  
(अव्श्_१९,४७।३च्) अशीतिः सन्त्य् अष्टा उतो ते सप्त सप्ततिः ॥३॥  
  
(अव्श्_१९,४७।४अ) षष्टिश् च षट् च रेवति पञ्चाशत् पञ्च सुम्नयि ।  
(अव्श्_१९,४७।४च्) चत्वारश् चत्वारिंशच् च त्रयस् त्रिंशच् च वाजिनि ॥४॥  
  
(अव्श्_१९,४७।५अ) द्वौ च ते विंशतिश् च ते रात्र्य् एकादशावमाः ।  
(अव्श्_१९,४७।५च्) तेभिर् नो अद्य पायुभिर् नु पाहि दुहितर् दिवः ॥५॥  
  
(अव्श्_१९,४७।६अ) रक्षा माकिर् नो अघशंस ईशत मा नो दुःशंस ईशत ।  
(अव्श्_१९,४७।६च्) मा नो अद्य गवां स्तेनो मावीनां वृक ईशत ॥६॥  
  
(अव्श्_१९,४७।७अ) माश्वानां भद्रे तस्करो मा नृणां यातुधान्यः ।  
(अव्श्_१९,४७।७च्) परमेभिः पथिभि स्तेनो धावतु तस्करः ।  
(अव्श्_१९,४७।७ए) परेण दत्वती रज्जुः परेणाघायुर् अर्षतु ॥७॥  
  
(अव्श्_१९,४७।८अ) अध रात्रि तृष्टधूमम् अशीर्षाणम् अहिं कृणु ।  
(अव्श्_१९,४७।८च्) हनू वृकस्य जम्भया स्तेनं द्रुपदे जहि ॥८॥  
  
(अव्श्_१९,४७।९अ) त्वयि रात्रि वसामसि स्वपिष्यामसि जागृहि ।  
(अव्श्_१९,४७।९च्) गोभ्यो नः शर्म यछाश्वेभ्यः पुरुषेभ्यः ॥९॥  
  
  
  
(अव्श्_१९,४८।१अ) अथो यानि च यस्मा ह यानि चान्तः परीणहि ।  
(अव्श्_१९,४८।१च्) तानि ते परि दद्मसि ॥१॥  
  
(अव्श्_१९,४८।२अ) रात्रि मातर् उषसे नः परि देहि ।  
(अव्श्_१९,४८।२च्) उषा नो अह्ने परि ददात्व् अहस् तुभ्यं विभावरि ॥२॥  
(अव्श्_१९,४८।३अ) यत् किं चेदं पतयति यत् किं चेदं सरीसृपम् ।  
(अव्श्_१९,४८।३च्) यत् किं च पर्वतायासत्वं तस्मात् त्वं रात्रि पाहि नः ॥३॥  
  
(अव्श्_१९,४८।४अ) सा पश्चात् पाहि सा पुरः सोत्तराद् अधराद् उत ।  
(अव्श्_१९,४८।४च्) गोपाय नो विभावरि स्तोतारस् त इह स्मसि ॥४॥  
  
(अव्श्_१९,४८।५अ) ये रात्रिम् अनुतिष्ठन्ति ये च भूतेषु जाग्रति ।  
(अव्श्_१९,४८।५च्) पशून् ये सर्वान् रक्षन्ति ते न आत्मसु जाग्रति ते नः पशुषु जाग्रति ॥५॥  
  
(अव्श्_१९,४८।६अ) वेद वै रात्रि ते नाम घृताची नाम वा असि ।  
(अव्श्_१९,४८।६च्) तां त्वां भरद्वाजो वेद सा नो वित्ते ऽधि जाग्रति ॥६॥  
  
  
  
(अव्श्_१९,४९।१अ) इषिरा योषा युवतिर् दमूना रात्री देवस्य सवितुर् भगस्य ।  
(अव्श्_१९,४९।१च्) अश्वक्षभा सुहवा सम्भृतश्रीर् आ पप्रौ द्यावापृथिवी महित्वा ॥१॥  
  
(अव्श्_१९,४९।२अ) अति विश्वान्य् अरुहद् गम्भिरो वर्षिष्ठम् अरुहन्त श्रविष्ठाः ।  
(अव्श्_१९,४९।२च्) उशती रात्र्य् अनु सा भद्राभि तिष्ठते मित्र इव स्वधाभिः ॥२॥  
  
(अव्श्_१९,४९।३अ) वर्ये वन्दे सुभगे सुजात आजगन् रात्रि सुमना इह स्याम् ।  
(अव्श्_१९,४९।३च्) अस्मांस् त्रायस्व नर्याणि जाता अथो यानि गव्यानि पुष्ट्या ॥३॥  
  
(अव्श्_१९,४९।४अ) सिंहस्य रात्र्य् उशती पींषस्य व्याघ्रस्य द्वीपिनो वर्च आ ददे ।  
(अव्श्_१९,४९।४च्) अश्वस्य ब्रध्नं पुरुषस्य मायुं पुरु रूपाणि कृणुषे विभाती ॥४॥  
  
(अव्श्_१९,४९।५अ) शिवां रात्रिम् अनुसूर्यं च हिमस्य माता सुहवा नो अस्तु ।  
(अव्श्_१९,४९।५च्) अस्य स्तोमस्य सुभगे नि बोध येन त्वा वन्दे विश्वासु दिक्षु ॥५॥  
  
(अव्श्_१९,४९।६अ) स्तोमस्य नो विभावरि रात्रि राजेव जोषसे ।  
(अव्श्_१९,४९।६च्) असाम सर्ववीरा भवाम सर्ववेदसो व्युछन्तीर् अनूषसः ॥६॥  
  
(अव्श्_१९,४९।७अ) शम्या ह नाम दधिषे मम दिप्सन्ति ये धना ।  
(अव्श्_१९,४९।७च्) रात्रीहि तान् असुतपा य स्तेनो न विद्यते यत् पुनर् न विद्यते ॥७॥  
  
(अव्श्_१९,४९।८अ) भद्रासि रात्रि चमसो न विष्टो विष्वङ् गोरूपं युवतिर् बिभर्षि ।  
(अव्श्_१९,४९।८च्) चक्षुष्मती मे उशती वपूम्षि प्रति त्वं दिव्या न क्षाम् अमुक्थाः ॥८॥  
  
(अव्श्_१९,४९।९अ) यो अद्य स्तेन आयत्य् अघायुर् मर्त्यो रिपुः ।  
(अव्श्_१९,४९।९च्) रात्री तस्य प्रतीत्य प्र ग्रीवाः प्र शिरो हनत् ॥९॥  
  
(अव्श्_१९,४९।१०अ) प्र पादौ न यथायति प्र हस्तौ न यथाशिषत् ।  
(अव्श्_१९,४९।१०च्) यो मलिम्लुर् उपायति स सम्पिष्टो अपायति ।  
(अव्श्_१९,४९।१०ए) अपायति स्वपायति शुष्के स्थाणाव् अपायति ॥१०॥  
  
  
  
(अव्श्_१९,५०।१अ) अध रात्रि तृष्टधूमम् अशीर्षाणम् अहिं कृणु ।  
(अव्श्_१९,५०।१च्) अक्षौ वृकस्य निर् जह्यास् तेन तं द्रुपदे जहि ॥१॥  
  
(अव्श्_१९,५०।२अ) ये ते रात्र्य् अनड्वाहस् तीक्ष्णशृङ्गाः स्वाशवः ।  
(अव्श्_१९,५०।२च्) तेभिर् नो अद्य पारयाति दुर्गाणि विश्वहा ॥२॥  
  
(अव्श्_१९,५०।३अ) रात्रिंरात्रिम् अरिष्यन्तस् तरेम तन्वा वयम् ।  
(अव्श्_१९,५०।३च्) गम्भीरम् अप्लवा इव न तरेयुर् अरातयः ॥३॥  
  
(अव्श्_१९,५०।४अ) यथा शाम्याकः प्रपतन्न् अपवान् नानुविद्यते ।  
(अव्श्_१९,५०।४च्) एवा रात्रि प्र पातय यो अस्मां अभ्यघायति ॥४॥  
  
(अव्श्_१९,५०।५अ) अप स्तेनं वासयो गोअजम् उत तस्करम् ।  
(अव्श्_१९,५०।५च्) अथो यो अर्वतः शिरो ऽभिधाय निनीषति ॥५॥  
  
(अव्श्_१९,५०।६अ) यद् अद्य रात्रि सुभगे विभजन्त्य् अयो वसु ।  
(अव्श्_१९,५०।६च्) यद् एतद् अस्मान् भोजय यथेद् अन्यान् उपायसि ॥६॥  
  
(अव्श्_१९,५०।७अ) उषसे नः परि देहि सर्वान् रात्र्य् अनागसः ।  
(अव्श्_१९,५०।७च्) उषा नो अह्ने आ भजाद् अहस् तुभ्यं विभावरि ॥७॥  
  
  
  
(अव्श्_१९,५१।१अ) अयुतो ऽहम् अयुतो म आत्मायुतं मे चक्षुर् अयुतं मे श्रोत्रम् ।  
(अव्श्_१९,५१।१च्) अयुतो मे प्राणो ऽयुतो मे ऽपानो ऽयुतो मे व्यानो ऽयुतो ऽहं सर्वः ॥१॥  
  
(अव्श्_१९,५१।२अ) देवस्य त्वा सवितुः प्रसवे ऽश्विनोर् बाहुभ्यां पूष्णो हस्ताभ्यां प्रसूत आ रभे ॥२॥  
  
  
  
(अव्श्_१९,५२।१अ) कामस् तद् अग्रे सम् अवर्तत मनसो रेतः प्रथमं यद् आसीत् ।  
(अव्श्_१९,५२।१च्) स काम कामेन बृहता सयोनी रायस् पोषं यजमानाय धेहि ॥१॥  
  
(अव्श्_१९,५२।२अ) त्वं काम सहसासि प्रतिष्ठितो विभुर् विभावा सख आ सखीयते ।  
(अव्श्_१९,५२।२च्) त्वम् उग्रः पृतनासु ससहिः सह ओजो यजमानाय धेहि ॥२॥  
  
(अव्श्_१९,५२।३अ) दूराच् चकमानाय प्रतिपाणायाक्षये ।  
(अव्श्_१९,५२।३च्) आस्मा अशृण्वन्न् आशाः कामेनाजनयन्त् स्वः ॥३॥  
  
(अव्श्_१९,५२।४अ) कामेन मा काम आगन् हृदयाद् धृदयं परि ।  
(अव्श्_१९,५२।४च्) यद् अमीषाम् अदो मनस् तद् ऐतूप माम् इह ॥४॥  
  
(अव्श्_१९,५२।५अ) यत् काम कामयमाना इदं कृण्मसि ते हविः ।  
(अव्श्_१९,५२।५च्) तन् नः सर्वं सम् ऋध्यताम् अथैतस्य हविषो वीहि स्वाहा ॥५॥  
  
  
  
(अव्श्_१९,५३।१अ) कालो अश्वो वहति सप्तरश्मिः सहस्राक्षो अजरो भूरिरेताः ।  
(अव्श्_१९,५३।१च्) तम् आ रोहन्ति कवयो विपश्चितस् तस्य चक्रा भुवनानि विश्वा ॥१॥  
  
(अव्श्_१९,५३।२अ) सप्त चक्रान् वहति काल एष सप्तास्य नाभीर् अमृतं न्व् अक्षः ।  
(अव्श्_१९,५३।२च्) स इमा विश्वा भुवनान्य् अञ्जत् कालः स ईयते प्रथमो नु देवः ॥२॥  
  
(अव्श्_१९,५३।३अ) पूर्णः कुम्भो ऽधि काल आहितस् तं वै पश्यामो बहुधा नु सन्तम् ।  
(अव्श्_१९,५३।३च्) स इमा विश्वा भुवनानि प्रत्यङ् कालं तम् आहुः परमे व्योमन् ॥३॥  
  
(अव्श्_१९,५३।४अ) स एव सं भुवनान्य् आभरत् स एव सं भुवनानि पर्य् ऐत् ।  
(अव्श्_१९,५३।४च्) पिता सन्न् अभवत् पुत्र एषां तस्माद् वै नान्यत् परम् अस्ति तेजः ॥४॥  
  
(अव्श्_१९,५३।५अ) कालो ऽमूं दिवम् अजनयत् काल इमाः पृथिवीर् उत ।  
(अव्श्_१९,५३।५च्) काले ह भूतं भव्यं चेषितं ह वि तिष्ठते ॥५॥  
  
(अव्श्_१९,५३।६अ) कालो भूतिम् असृजत काले तपति सूर्यः ।  
(अव्श्_१९,५३।६च्) काले ह विश्वा भूतानि काले चक्षुर् वि पश्यति ॥६॥  
  
(अव्श्_१९,५३।७अ) काले मनः काले प्राणः काले नाम समाहितम् ।  
(अव्श्_१९,५३।७च्) कालेन सर्वा नन्दन्त्य् आगतेन प्रजा इमाः ॥७॥  
  
(अव्श्_१९,५३।८अ) काले तपः काले ज्येष्ठम् काले ब्रह्म समाहितम् ।  
(अव्श्_१९,५३।८च्) कालो ह सर्वस्येश्वरो यः पितासीत् प्रजापतेः ॥८॥  
  
(अव्श्_१९,५३।९अ) तेनेषितं तेन जातं तद् उ तस्मिन् प्रतिष्ठितम् ।  
(अव्श्_१९,५३।९च्) कालो ह ब्रह्म भूत्वा बिभर्ति परमेष्ठिनम् ॥९॥  
  
(अव्श्_१९,५३।१०अ) कालः प्रजा असृजत कालो अग्रे प्रजापतिम् ।  
(अव्श्_१९,५३।१०च्) स्वयम्भूः कश्यपः कालात् तपः कालाद् अजायत ॥१०॥  
  
  
  
(अव्श्_१९,५४।१अ) कालाद् आपः सम् अभवन् कालाद् ब्रह्म तपो दिशः ।  
(अव्श्_१९,५४।१च्) कालेनोद् एति सूर्यः काले नि विशते पुनः ॥१॥  
  
(अव्श्_१९,५४।२अ) कालेन वातः पवते कालेन पृथिवी मही ।  
(अव्श्_१९,५४।२च्) द्यौर् मही काल आहिता ॥२॥  
  
(अव्श्_१९,५४।३अ) कालो ह भूतं भव्यं च पुत्रो अजनयत् पुरा ।  
(अव्श्_१९,५४।३च्) कालाद् ऋचः सम् अभवन् यजुः कालाद् अजायत ॥३॥  
  
(अव्श्_१९,५४।४अ) कालो यज्ञं सम् ऐरयद् देवेभ्यो भागम् अक्षितम् ।  
(अव्श्_१९,५४।४च्) काले गन्धर्वाप्सरसः काले लोकाः प्रतिष्ठिताः ॥४॥  
  
(अव्श्_१९,५४।५अ) काले ऽयम् अङ्गिरा देवो ऽथर्वा चाधि तिष्ठतः ।  
(अव्श्_१९,५४।५च्) इमं च लोकं परमं च लोकं पुण्यांश् च लोकान् विधृतीश् च पुण्याः ।  
(अव्श्_१९,५४।५ए) सर्वांल् लोकान् अभिजित्य ब्रह्मणा कालः स ईयते परमो नु देवः ॥५॥  
  
  
  
(अव्श्_१९,५५।१अ) रात्रिंरात्रिम् अप्रयातं भरन्तो ऽश्वायेव तिष्ठते घासम् अस्मै ।  
(अव्श्_१९,५५।१च्) रायस् पोषेण सम् इषा मदन्तो मा ते अग्ने प्रतिवेशा रिषाम ॥१॥  
  
(अव्श्_१९,५५।२अ) या ते वसोर् वात इषुः सा त एषा तया नो मृड ।  
(अव्श्_१९,५५।२च्) रायस् पोषेण सम् इषा मदन्तो मा ते अग्ने प्रतिवेशा रिषाम ॥२॥  
  
(अव्श्_१९,५५।३अ) सायंसायं गृहपतिर् नो अग्निः प्रातःप्रातः सौमनसस्य दाता ।  
(अव्श्_१९,५५।३च्) वसोर्वसोर् वसुदान एधि वयं त्वेन्धानास् तन्वं पुषेम ॥३॥  
  
(अव्श्_१९,५५।४अ) प्रातःप्रातर् गृहपतिर् नो अग्निः सायंसायं सौमनसस्य दाता ।  
(अव्श्_१९,५५।४च्) वसोर्वसोर् वसुदान एधीन्धानास् त्वा शतंहिमा ऋधेम ॥४॥  
  
(अव्श्_१९,५५।५अ) अपश्चा दग्धान्नस्य भूयासम् ।  
(अव्श्_१९,५५।५च्) अन्नादायान्नपतये रुद्राय नमो अग्नये ।  
(अव्श्_१९,५५।५ए) सभ्यः सभां मे पाहि ये च सभ्याः सभासदः ॥५॥  
  
(अव्श्_१९,५५।६अ) त्वाम् इन्द्रा पुरुहूत विश्वम् आयुर् व्य् अश्नवन् ।  
(अव्श्_१९,५५।६च्) अहरहर् बलिम् इत् ते हरन्तो ऽश्वायेव तिष्ठते घासम् अग्ने ॥६॥  
  
  
  
(अव्श्_१९,५६।१अ) यमस्य लोकाद् अध्य् आ बभूविथ प्रमदा मर्त्यान् प्र युनक्षि धीरः ।  
(अव्श्_१९,५६।१च्) एकाकिना सरथं यासि विद्वान्त् स्वप्नं मिमानो असुरस्य योनौ ॥१॥  
  
(अव्श्_१९,५६।२अ) बन्धस् त्वाग्रे विश्वचया अपश्यत् पुरा रात्र्या जनितोर् एके अह्नि ।  
(अव्श्_१९,५६।२च्) ततः स्वप्नेदम् अध्य् आ बभूविथ भिषग्भ्यो रूपम् अपगूहमानः ॥२॥  
  
(अव्श्_१९,५६।३अ) बृहद्गावासुरेभ्यो ऽधि देवान् उपावर्तत महिमानम् इछन् ।  
(अव्श्_१९,५६।३च्) तस्मै स्वप्नाय दधुर् आधिपत्यं त्रयस्त्रिंशासः स्वर् आनशानाः ॥३॥  
  
(अव्श्_१९,५६।४अ) नैतां विदुः पितरो नोत देवा येषां जल्पिश् चरत्य् अन्तरेदम् ।  
(अव्श्_१९,५६।४च्) त्रिते स्वप्नम् अदधुर् आप्त्ये नर आदित्यासो वरुणेनानुशिष्टाः ॥४॥  
  
(अव्श्_१९,५६।५अ) यस्य क्रूरम् अभजन्त दुष्कृतो ऽस्वप्नेन सुकृतः पुण्यम् आयुः ।  
(अव्श्_१९,५६।५च्) स्वर् मदसि परमेण बन्धुना तप्यमानस्य मनसो ऽधि जज्ञिषे ॥५॥  
  
(अव्श्_१९,५६।६अ) विद्म ते सर्वाः परिजाः पुरस्ताद् विद्म स्वप्न यो अधिपा इहा ते ।  
(अव्श्_१९,५६।६च्) यशश्विनो नो यशसेह पाह्य् आराद् द्विषेभिर् अप याहि दूरम् ॥६॥  
  
  
(अव्श्_१९,५७।१अ) यथा कलां यथा शफं यथा र्णं सम्नयन्ति ।  
(अव्श्_१९,५७।१च्) एवा दुष्वप्न्यं सर्वम् अप्रिये सं नयामसि ॥१॥  
  
(अव्श्_१९,५७।२अ) सं राजानो अगुः सम् ऋणाम्य् अगुः सं कुष्ठा अगुः सं कला अगुः ।  
(अव्श्_१९,५७।२च्) सम् अस्मासु यद् दुष्वप्न्यं निर् द्विषते दुष्वप्न्यं सुवाम ॥२॥  
  
(अव्श्_१९,५७।३अ) देवानां पत्नीनां गर्भ यमस्य कर यो भद्रः स्वप्न ।  
(अव्श्_१९,५७।३च्) स मम यः पापस् तद् द्विषते प्र हिण्मः ।  
(अव्श्_१९,५७।३ए) मा तृष्टानाम् असि कृष्णशकुनेर् मुखम् ॥३॥  
  
(अव्श्_१९,५७।४अ) तं त्वा स्वप्न तथा सं विद्म स त्वं स्वप्नाश्व इव कायम् अश्व इव नीनाहम् ।  
(अव्श्_१९,५७।४च्) अनास्माकं देवपीयुं पियारुं वप यद् अस्मासु दुष्वप्न्यं यद् गोषु यच् च नो गृहे ॥४॥  
  
(अव्श्_१९,५७।५अ) अनास्माकस् तद् देवपीयुः पियारुर् निष्कम् इव प्रति मुञ्चताम् ।  
(अव्श्_१९,५७।५च्) नवारत्नीन् अपमया अस्माकं ततः परि ।  
(अव्श्_१९,५७।५ए) दुष्वप्न्यं सर्वं द्विषते निर् दयामसि ॥५॥  
  
  
  
(अव्श्_१९,५८।१अ) घृतस्य जूतिः समना सदेवा संवत्सरं हविषा वर्धयन्ती ।  
(अव्श्_१९,५८।१च्) श्रोत्रं चक्षुः प्राणो ऽछिन्नो नो अस्त्व् अछिन्ना वयम् आयुषो वर्चसः ॥१॥  
(अव्श्_१९,५८।२अ) उपास्मान् प्राणो ह्वयताम् उप प्राणं हवामहे ।  
(अव्श्_१९,५८।२च्) वर्चो जग्राह पृथिव्य् अन्तरिक्षं वर्चः सोमो बृहस्पतिर् विधत्ता ॥२॥  
  
(अव्श्_१९,५८।३अ) वर्चसो द्यावापृथिवी सङ्ग्रहणी बभूवथुर् वर्चो गृहीत्वा पृथिवीम् अनु सं चरेम ।  
(अव्श्_१९,५८।३च्) यशसम् गावो गोपतिम् उप तिष्ठन्त्य् आयतीर् यशो गृहीत्वा पृथिवीम् अनु सं चरेम ॥३॥  
  
(अव्श्_१९,५८।४अ) व्रजं कृणुध्वं स हि वो नृपाणो वर्मा सीव्यध्वं बहुला पृथूनि ।  
(अव्श्_१९,५८।४च्) पुरः कृणुध्वम् आयसीर् अधृष्टा मा वः सुस्रोच् चमसो दृंहत तम् ॥४॥  
  
(अव्श्_१९,५८।५अ) यज्ञस्य चक्षुः प्रभृतिर् मुखं च वाचा श्रोत्रेण मनसा जुहोमि ।  
(अव्श्_१९,५८।५च्) इमं यज्ञं विततं विश्वकर्मणा देवा यन्तु सुमनस्यमानाः ॥५॥  
(अव्श्_१९,५८।६अ) ये देवानाम् ऋत्विजो ये च यज्ञिया येभ्यो हव्यं क्रियते भागधेयम् ।  
(अव्श्_१९,५८।६च्) इमं यज्ञं सह पत्नीभिर् एत्य यावन्तो देवास् तविषा मादयन्ताम् ॥६॥  
  
  
  
(अव्श्_१९,५९।१अ) त्वम् अग्ने व्रतपा असि देव आ मर्त्येष्व् आ ।  
(अव्श्_१९,५९।१च्) त्वं यज्ञेष्व् ईड्यः ॥१॥  
  
(अव्श्_१९,५९।२अ) यद् वो वयं प्रमिनाम व्रतानि विदुषां देवा अविदुष्टरासः ।  
(अव्श्_१९,५९।२च्) अग्निष् टद् विश्वाद् आ पृणातु विद्वान्त् सोमस्य यो ब्राह्मणां आविवेश ॥२॥  
  
(अव्श्_१९,५९।३अ) आ देवानाम् अपि पन्थाम् अगन्म यच् छक्नवाम तद् अनुप्रवोढुम् ।  
(अव्श्_१९,५९।३च्) अग्निर् विद्वान्त् स यजात् स इद् धोता सो ऽध्वरान्त् स ऋतून् कल्पयाति ॥३॥  
  
  
  
(अव्श्_१९,६०।१अ) वाङ् म आसन् नसोः प्राणश् चक्षुर् अक्ष्णोः श्रोत्रं कर्णयोः ।  
(अव्श्_१९,६०।१च्) अपलिताः केशा अशोणा दन्ता बहु बाह्वोर् बलम् ॥१॥  
(अव्श्_१९,६०।२अ) ऊर्वोर् ओजो जङ्घयोर् जवः पादयोः ।  
(अव्श्_१९,६०।२च्) प्रतिष्ठा अरिष्टानि मे सर्वात्मानिभृष्टः ॥२॥  
  
  
  
(अव्श्_१९,६१।१अ) तनूस् तन्वा मे सहे दतः सर्वम् आयुर् अशीय ।  
(अव्श्_१९,६१।१च्) स्योनं मे सीद पुरुः पृणस्व पवमानः स्वर्गे ॥१॥  
  
  
(अव्श्_१९,६२।१अ) प्रियं मा कृणु देवेषु प्रियं राजसु मा कृणु ।  
(अव्श्_१९,६२।१च्) प्रियं सर्वस्य पश्यत उत शूद्र उतार्ये ॥१॥  
  
  
  
(अव्श्_१९,६३।१अ) उत् तिष्ठ ब्रह्मणस् पते देवान् यज्ञेन बोधय ।  
(अव्श्_१९,६३।१च्) आयुः प्राणं प्रजां पशून् कीर्तिं यजमानं च वर्धय ॥१॥  
  
  
(अव्श्_१९,६४।१अ) अग्ने समिधम् आहार्षं बृहते जातवेदसे ।  
(अव्श्_१९,६४।१च्) स मे श्रद्धां च मेधां च जातवेदाः प्र यछतु ॥१॥  
  
(अव्श्_१९,६४।२अ) इध्मेन त्वा जातवेदः समिधा वर्धयामसि ।  
(अव्श्_१९,६४।२च्) तथा त्वम् अस्मान् वर्धय प्रजया च धनेन च ॥२॥  
  
(अव्श्_१९,६४।३अ) यद् अग्ने यानि कानि चिद् आ ते दारूणि दध्मसि ।  
(अव्श्_१९,६४।३च्) सर्वं तद् अस्तु मे शिवं तज् जुषस्व यविष्ठ्य ॥३॥  
  
(अव्श्_१९,६४।४अ) एतास् ते अग्ने समिधस् त्वम् इद्धः समिद् भव ।  
(अव्श्_१९,६४।४च्) आयुर् अस्मासु धेह्य् अमृतत्वम् आचार्याय ॥४॥  
  
  
  
(अव्श्_१९,६५।१अ) हरिः सुपर्णो दिवम् आरुहो ऽर्चिषा ये त्वा दिप्सन्ति दिवम् उत्पतन्तम् ।  
(अव्श्_१९,६५।१च्) अव तां जहि हरसा जातवेदो ऽबिभ्यद् उग्रो ऽर्चिषा दिवम् आ रोह सूर्य ॥१॥  
  
  
  
(अव्श्_१९,६६।१अ) अयोजाला असुरा मायिनो ऽयस्मयैः पाशैर् अङ्किनो ये चरन्ति ।  
(अव्श्_१९,६६।१च्) तांस् ते रन्धयामि हरसा जातवेदः सहस्रऋष्टिः सपत्नान् प्रमृणन् पाहि वज्रः ॥१॥  
  
  
  
(अव्श्_१९,६७।१अ) पश्येम शरदः शतम् ॥१॥  
  
(अव्श्_१९,६७।२अ) जीवेम शरदः शतम् ॥२॥  
  
(अव्श्_१९,६७।३अ) बुध्येम शरदः शतम् ॥३॥  
  
(अव्श्_१९,६७।४अ) रोहेम शरदः शतम् ॥४॥  
  
(अव्श्_१९,६७।५अ) पूषेम शरदः शतम् ॥५॥  
  
(अव्श्_१९,६७।६अ) भवेम शरदः शतम् ॥६॥  
  
(अव्श्_१९,६७।७अ) भूषेम शरदः शतम् ॥७॥  
  
(अव्श्_१९,६७।८अ) भूयसीः शरदः शतम् ॥८॥  
  
  
  
(अव्श्_१९,६८।१अ) अव्यसश् च व्यचसश् च बिलं वि ष्यामि मायया ।  
(अव्श्_१९,६८।१च्) ताभ्याम् उद्धृत्य वेदम् अथ कर्माणि कृण्महे ॥१॥  
  
  
  
(अव्श्_१९,६९।१अ) जीवा स्थ जीव्यासं सर्वम् आयुर् जीव्यासम् ॥१॥  
  
(अव्श्_१९,६९।२अ) उपजीवा स्थोप जीव्यासं सर्वम् आयुर् जीव्यासम् ॥२॥  
  
(अव्श्_१९,६९।३अ) सञ्जीवा स्थ सं जीव्यासं सर्वम् आयुर् जीव्यासम् ॥३॥  
  
(अव्श्_१९,६९।४अ) जीवला स्थ जीव्यासं सर्वम् आयुर् जीव्यासम् ॥४॥  
  
  
  
(अव्श्_१९,७०।१अ) इन्द्र जीव सूर्य जीव देवा जीवा जीव्यासम् अहम् ।  
(अव्श्_१९,७०।१च्) सर्वम् आयुर् जीव्यासम् ॥१॥  
  
  
  
(अव्श्_१९,७१।१अ) स्तुता मया वरदा वेदमाता प्र चोदयन्तां पावमानी द्विजानाम् ।  
(अव्श्_१९,७१।१च्) आयुः प्राणं प्रजां पशुं कीर्तिं द्रविणं ब्रह्मवर्चसम् ।  
(अव्श्_१९,७१।१ए) मह्यं दत्त्वा व्रजत ब्रह्मलोकम् ॥१॥  
  
  
  
(अव्श्_१९,७२।१अ) यस्मात् कोशाद् उदभराम वेदं तस्मिन्न् अन्तर् अव दध्म एनम् ।  
(अव्श्_१९,७२।१च्) कृतम् इष्टं ब्रह्मणो वीर्येण तेन मा देवास् तपसावतेह ॥१॥  
  
  
  
(अव्श्_२०,१।१अ) इन्द्र त्वा वृषभं वयं सुते सोमे हवामहे ।  
(अव्श्_२०,१।१च्) स पाहि मध्वो अन्धसः ॥१॥  
  
(अव्श्_२०,१।२अ) मरुतो यस्य हि क्षये पाथा दिवो विमहसः ।  
(अव्श्_२०,१।२च्) स सुगोपातमो जनः ॥२॥  
  
(अव्श्_२०,१।३अ) उक्षान्नाय वशान्नाय सोमपृष्ठाय वेधसे ।  
(अव्श्_२०,१।३च्) स्तोमैर् विधेमाग्नये ॥३॥  
  
  
  
(अव्श्_२०,२।१अ) मरुतः पोत्रात् सुष्टुभः स्वर्काद् ऋतुना सोमं पिबन्तु ॥१॥  
  
(अव्श्_२०,२।२अ) अग्निर् आग्नीध्रात् सुष्टुभः स्वर्काद् ऋतुना सोमं पिबतु ॥२॥  
  
(अव्श्_२०,२।३अ) इन्द्रो ब्रह्मा ब्राह्मणात् सुष्टुभः स्वर्काद् ऋतुना सोमं पिबतु ॥३॥  
  
(अव्श्_२०,२।४अ) देवो द्रविणोदाः पोत्रात् सुष्टुभः स्वर्काद् ऋतुना सोमं पिबतु ॥४॥  
  
  
  
(अव्श्_२०,३।१अ) आ याहि सुषुमा हि त इन्द्र सोमं पिबा इमम् ।  
(अव्श्_२०,३।१च्) एदं बर्हिः सदो मम ॥१॥  
  
(अव्श्_२०,३।२अ) आ त्वा ब्रह्मयुजा हरी वहताम् इन्द्र केशिना ।  
(अव्श्_२०,३।२च्) उप ब्रह्माणि नः शृणु ॥२॥  
  
(अव्श्_२०,३।३अ) ब्रह्माणस् त्वा वयं युजा सोमपाम् इन्द्र सोमिनः ।  
(अव्श्_२०,३।३च्) सुतावन्तो हवामहे ॥३॥  
  
  
(अव्श्_२०,४।१अ) आ नो याहि सुतावतो ऽस्माकं सुष्टुतीर् उप ।  
(अव्श्_२०,४।१च्) पिबा सु शिप्रिन्न् अन्धसः ॥१॥  
  
(अव्श्_२०,४।२अ) आ ते सिञ्चामि कुक्ष्योर् अनु गात्रा वि धावतु ।  
(अव्श्_२०,४।२च्) गृभाय जिह्वया मधु ॥२॥  
  
(अव्श्_२०,४।३अ) स्वादुष् टे अस्तु संसुदे मधुमान् तन्वे तव ।  
(अव्श्_२०,४।३च्) सोमः शम् अस्तु ते हृदे ॥३॥  
  
  
(अव्श्_२०,५।१अ) अयम् उ त्वा विचर्षणे जनीर् इवाभि संवृतः ।  
(अव्श्_२०,५।१च्) प्र सोम इन्द्र सर्पतु ॥१॥  
  
(अव्श्_२०,५।२अ) तुविग्रीवो वपोदरः सुबाहुर् अन्धसो सदे ।  
(अव्श्_२०,५।२च्) इन्द्रो वृत्राणि जिघ्नते ॥२॥  
  
(अव्श्_२०,५।३अ) इन्द्र प्रेहि पुरस् त्वं विश्वस्येशान ओजसा ।  
(अव्श्_२०,५।३च्) वृत्राणि वृत्रहं जहि ॥३॥  
  
(अव्श्_२०,५।४अ) दीर्घस् ते अस्त्व् अङ्कुशो येना वसु प्रयछसि ।  
(अव्श्_२०,५।४च्) यजमानाय सुन्वते ॥४॥  
  
(अव्श्_२०,५।५अ) अयं त इन्द्र सोमो निपूतो अधि बर्हिषि ।  
(अव्श्_२०,५।५च्) एहीम् अस्य द्रवा पिब ॥५॥  
  
(अव्श्_२०,५।६अ) शाचिगो शाचिपूजनायं रणाय ते सुतः ।  
(अव्श्_२०,५।६च्) आखण्डल प्र हूयसे ॥६॥  
  
(अव्श्_२०,५।७अ) यस् ते शृङ्गवृषो नपात् प्रणपात् कुण्डपाय्यः ।  
(अव्श्_२०,५।७च्) न्य् अस्मिन् दध्र आ मनः ॥७॥  
  
  
  
(अव्श्_२०,६।१अ) इन्द्र त्वा वृषभं वयं सुते सोमे हवामहे ।  
(अव्श्_२०,६।१च्) स पाहि मध्वो अन्धसः ॥१॥  
  
(अव्श्_२०,६।२अ) इन्द्र क्रतुविदं सुतं सोमं हर्य पुरुष्टुत ।  
(अव्श्_२०,६।२च्) पिबा वृषस्व तातृपिम् ॥२॥  
  
(अव्श्_२०,६।३अ) इन्द्र प्र णो धितावानं यज्ञं विश्वेभिर् देवेभिर् ।  
(अव्श्_२०,६।३च्) तिर स्तवान विश्पते ॥३॥  
  
(अव्श्_२०,६।४अ) इन्द्र सोमाः सुता इमे तव प्र यन्ति सत्पते ।  
(अव्श्_२०,६।४च्) क्षयं चन्द्रास इन्दवः ॥४॥  
  
(अव्श्_२०,६।५अ) दधिष्वा जठरे सुतं सोमम् इन्द्र वरेण्यम् ।  
(अव्श्_२०,६।५च्) तव द्युक्षास इन्दवः ॥५॥  
  
(अव्श्_२०,६।६अ) गिर्वणः पाहि नः सुतं मधोर् धाराभिर् अज्यसे ।  
(अव्श्_२०,६।६च्) इन्द्र त्वादातम् इद् यशः ॥६॥  
  
(अव्श्_२०,६।७अ) अभि द्युम्नानि वनिन इन्द्रं सचन्ते अक्षिता ।  
(अव्श्_२०,६।७च्) पीत्वी सोमस्य वावृधे ॥७॥  
  
(अव्श्_२०,६।८अ) अर्वावतो न आ गहि परावतश् च वृत्रहन् ।  
(अव्श्_२०,६।८च्) इमा जुषस्व नो गिरः ॥८॥  
  
(अव्श्_२०,६।९अ) यद् अन्तरा परावतम् अर्वावतं च हूयसे ।  
(अव्श्_२०,६।९च्) इन्द्रेह तत आ गहि ॥९॥  
  
  
  
(अव्श्_२०,७।१अ) उद् घेद् अभि श्रुतामघं वृषभं नर्यापसम् ।  
(अव्श्_२०,७।१च्) अस्तारम् एषि सूर्य ॥१॥  
  
(अव्श्_२०,७।२अ) नव यो नवतिं पुरो बिभेद बाह्वोजसा ।  
(अव्श्_२०,७।२च्) अहिं च वृत्रहावधीत् ॥२॥  
  
(अव्श्_२०,७।३अ) स न इन्द्रः शिवः सखाश्वावद् गोमद् यवमत् ।  
(अव्श्_२०,७।३च्) उरुधारेव दोहते ॥३॥  
  
(अव्श्_२०,७।४अ) इन्द्र क्रतुविदं सुतं सोमं हर्य पुरुष्टुत ।  
(अव्श्_२०,७।४च्) पिबा वृषस्व तातृपिम् ॥४॥  
  
  
  
(अव्श्_२०,८।१अ) एवा पाहि प्रत्नथा मन्दतु त्वा श्रुधि ब्रह्म वावृधस्वोत गीर्भिः ।  
(अव्श्_२०,८।१च्) आविः सूर्यं कृणुहि पीपिहीषो जहि शत्रूंर् अभि गा इन्द्र तृन्धि ॥१॥  
  
(अव्श्_२०,८।२अ) अर्वाङ् एहि सोमकामं त्वाहुर् अयं सुतस् तस्य पिबा मदाय ।  
(अव्श्_२०,८।२च्) उरुव्यचा जठर आ वृषस्व पितेव नः शृणुहि हूयमानः ॥२॥  
  
(अव्श्_२०,८।३अ) आपूर्णो अस्य कलशः स्वाहा सेक्तेव कोशं सिषिचे पिबध्यै ।  
(अव्श्_२०,८।३च्) सम् उ प्रिया आववृत्रन् मदाय प्रदक्षिणिद् अभि सोमास इन्द्रम् ॥३॥  
  
  
  
(अव्श्_२०,९।१अ) तं वो दस्मम् ऋतीषहम् वसोर् मन्दानम् अन्धसः ।  
(अव्श्_२०,९।१च्) अभि वत्सं न स्वसरेषु धेनव इन्द्रं गीर्भिर् नवामहे ॥१॥  
  
(अव्श्_२०,९।२अ) द्युक्षं सुदानुं तविषीभिर् आवृतं गिरिं न पुरुभोजसम् ।  
(अव्श्_२०,९।२च्) क्षुमन्तं वाजं शतिनं सहस्रिणं मक्षू गोमन्तम् ईमहे ॥२॥  
  
(अव्श्_२०,९।३अ) तत् त्वा यामि सुवीर्यं तद् ब्रह्म पूर्वचित्तये ।  
(अव्श्_२०,९।३च्) येना यतिभ्यो भृगवे धने हिते येन प्रस्कण्वम् आविथ ॥३॥  
  
(अव्श्_२०,९।४अ) येना समुद्रम् असृजो महीर् अपस् तद् इन्द्र वृष्णि ते शवः ।  
(अव्श्_२०,९।४च्) सद्यः सो अस्य महिमा न सन्नशे यं क्षोणीर् अनुचक्रदे ॥४॥  
  
  
  
(अव्श्_२०,१०।१अ) उद् उ ते मधुमत्तमा गिर स्तोमास ईरते ।  
(अव्श्_२०,१०।१च्) सत्राजितो धनसा अक्षितोतयो वाजयन्तो रथा इव ॥१॥  
  
(अव्श्_२०,१०।२अ) कण्वा इव भृगवः सूर्या इव विश्वम् इद् धीतम् आनशुः ।  
(अव्श्_२०,१०।२च्) इन्द्रं स्तोमेभिर् महयन्त आयवः प्रियमेधासो अस्वरन् ॥२॥  
  
  
  
(अव्श्_२०,११।१अ) इन्द्रः पूर्भिद् आतिरद् दासम् अर्कैर् विदद्वसुर् दयमानो वि शत्रून् ।  
(अव्श्_२०,११।१च्) ब्रह्मजूतस् तन्वा वावृधानो भूरिदात्र आपृणद् रोदसी उभे ॥१॥  
  
(अव्श्_२०,११।२अ) मखस्य ते तविषस्य प्र जूतिम् इयर्मि वाचम् अमृताय भूषन् ।  
(अव्श्_२०,११।२च्) इन्द्र क्षितीनाम् असि मानुषीणां विशां दैवीनाम् उत पूर्वयावा ॥२॥  
  
(अव्श्_२०,११।३अ) इन्द्रो वृत्रम् अवृणोच् छर्धनीतिः प्र मायिनाम् अमिनाद् वर्पणीतिः ।  
(अव्श्_२०,११।३च्) अहन् व्यंसम् उशधग् वनेष्व् आविर् धेना अकृणोद् राम्याणाम् ॥३॥  
  
(अव्श्_२०,११।४अ) इन्द्रः स्वर्षा जनयन्न् अहानि जिगायोशिग्भिः पृतना अभिष्टिः ।  
(अव्श्_२०,११।४च्) प्रारोचयन् मनवे केतुम् अह्नाम् अविन्दज् ज्योतिर् बृहते रणाय ॥४॥  
  
(अव्श्_२०,११।५अ) इन्द्रस् तुजो बर्हणा आ विवेश नृवद् दधानो नर्या पुरूणि ।  
(अव्श्_२०,११।५च्) अचेतयद् धिय इमा जरित्रे प्रेमं वर्णम् अतिरच् छुक्रम् आसाम् ॥५॥  
  
(अव्श्_२०,११।६अ) महो महानि पनयन्त्य् अस्येन्द्रस्य कर्म सुकृता पुरूणि ।  
(अव्श्_२०,११।६च्) वृजनेन वृजिनान्त् सं पिपेष मायाभिर् दस्यूंर् अभिभूत्योजाः ॥६॥  
  
(अव्श्_२०,११।७अ) युधेन्द्रो मह्ना वरिवश् चकार देवेभ्यः सत्पतिश् चर्षणिप्राः ।  
(अव्श्_२०,११।७च्) विवस्वतः सदने अस्य तानि विप्रा उक्थेभिः कवयो गृणन्ति ॥७॥  
  
(अव्श्_२०,११।८अ) सत्रासाहं वरेण्यं सहोदां ससवांसं स्वर् अपश् च देवीः ।  
(अव्श्_२०,११।८च्) ससान यः पृथिवीं द्याम् उतेमाम् इन्द्रं मदन्त्य् अनु धीरणासः ॥८॥  
  
(अव्श्_२०,११।९अ) ससानात्यां उत सूर्यं ससानेन्द्रः ससान पुरुभोजसं गाम् ।  
(अव्श्_२०,११।९च्) हिरण्ययम् उत भोगं ससान हत्वी दस्यून् प्रार्यं वर्णम् आवत् ॥९॥  
  
(अव्श्_२०,११।१०अ) इन्द्र ओषधीर् असनोद् अहानि वनस्पतींर् असनोद् अन्तरिक्षम् ।  
(अव्श्_२०,११।१०च्) बिभेद बलं नुनुदे विवाचो ऽथाभवद् दमिताभिक्रतूनाम् ॥१०॥  
  
(अव्श्_२०,११।११अ) शुनं हुवेम मघवानम् इन्द्रम् अस्मिन् भरे नृतमं वाजसातौ ।  
(अव्श्_२०,११।११च्) शृण्वन्तम् उग्रम् ऊतये समत्सु घ्नन्तं वृत्राणि सञ्जितं धनानाम् ॥११॥  
  
  
(अव्श्_२०,१२।१अ) उद् उ ब्रह्माण्य् ऐरत श्रवस्येन्द्रं समर्ये महया वसिष्ठ ।  
(अव्श्_२०,१२।१च्) आ यो विश्वानि शवसा ततानोपश्रोता म ईवतो वचांसि ॥१॥  
  
(अव्श्_२०,१२।२अ) अयामि घोष इन्द्र देवजामिर् इरज्यन्त यच् छुरुधो विवाचि ।  
(अव्श्_२०,१२।२च्) नहि स्वम् आयुश् चिकिते जनेषु तानीद् अंहांस्य् अति पर्ष्य् अस्मान् ॥२॥  
  
(अव्श्_२०,१२।३अ) युजे रथं गवेषणं हरिभ्याम् उप ब्रह्माणि जुजुषाणम् अस्थुः ।  
(अव्श्_२०,१२।३च्) वि बाधिष्ट स्य रोदसी महित्वेन्द्रो वृत्राण्य् अप्रती जघन्वान् ॥३॥  
  
(अव्श्_२०,१२।४अ) आपश् चित् पिप्यु स्तर्यो न गावो नक्षन्न् ऋतं जरितारस् त इन्द्र ।  
(अव्श्_२०,१२।४च्) याहि वायुर् न नियुतो नो अछा त्वं हि धीभिर् दयसे वि वाजान् ॥४॥  
  
(अव्श्_२०,१२।५अ) ते त्वा मदा इन्द्र मादयन्तु शुष्मिणं तुविराधसं जरित्रे ।  
(अव्श्_२०,१२।५च्) एको देवत्रा दयसे हि मर्तान् अस्मिन् छूर सवने मादयस्व ॥५॥  
  
(अव्श्_२०,१२।६अ) एवेद् इन्द्रं वृषणं वज्रबाहुं वसिष्ठासो अभ्य् अर्चन्त्य् अर्कैः ।  
(अव्श्_२०,१२।६च्) स न स्तुतो वीरवद् धातु गोमद् यूयं पात स्वस्तिभिः सदा नः ॥६॥  
  
(अव्श्_२०,१२।७अ) ऋजीषी वज्री वृषभस् तुराषाट् छुष्मी राजा वृत्रहा सोमपावा ।  
(अव्श्_२०,१२।७च्) युक्त्वा हरिभ्याम् उप यासद् अर्वाङ् माध्यन्दिने सवने मत्सद् इन्द्रः ॥७॥  
  
  
  
(अव्श्_२०,१३।१अ) इन्द्रश् च सोमं पिबतं बृहस्पते ऽस्मिन् यज्ञे मन्दसाना वृषण्वसू ।  
(अव्श्_२०,१३।१च्) आ वां विशन्त्व् इन्दवः स्वाभुवो ऽस्मे रयिं सर्ववीरं नि यछतम् ॥१॥  
  
(अव्श्_२०,१३।२अ) आ वो वहन्तु सप्तयो रघुष्यदो रघुपत्वानः प्र जिगात बाहुभिः ।  
(अव्श्_२०,१३।२च्) सीदता बर्हिर् उरु वः सदस् कृतं मादयध्वं मरुतो मध्वो अन्धसः ॥२॥  
  
(अव्श्_२०,१३।३अ) इमं स्तोमम् अर्हते जातवेदसे रथम् इव सं महेमा मनीषया ।  
(अव्श्_२०,१३।३च्) भद्रा हि नः प्रमतिर् अस्य संसद्य् अग्ने सख्ये मा रिषामा वयं तव ॥३॥  
  
(अव्श्_२०,१३।४अ) ऐभिर् अग्ने सरथं याह्य् अर्वाङ् नानारथं वा विभवो ह्य् अश्वाः ।  
(अव्श्_२०,१३।४च्) पत्नीवतस् त्रिंशतं त्रींश् च देवान् अनुष्वधम् आ वह मादयस्व ॥४॥  
  
  
  
(अव्श्_२०,१४।१अ) वयम् उ त्वाम् अपूर्व्य स्थूरं न कच् चिद् भरन्तो ऽवस्यवः ।  
(अव्श्_२०,१४।१च्) वाजे चित्रं हवामहे ॥१॥  
  
(अव्श्_२०,१४।२अ) उप त्वा कर्मन्न् ऊतये स नो युवोग्रश् चक्राम यो धृषत् ।  
(अव्श्_२०,१४।२च्) त्वाम् इद् ध्य् अवितारं ववृमहे सखाय इन्द्र सानसिम् ॥२॥  
  
(अव्श्_२०,१४।३अ) यो न इदमिदं पुरा प्र वस्य आनिनाय तम् उ व स्तुषे ।  
(अव्श्_२०,१४।३च्) सखाय इन्द्रम् ऊतये ॥३॥  
  
(अव्श्_२०,१४।४अ) हर्यश्वं सत्पतिं चर्षणीसहं स हि ष्मा यो अमन्दत ।  
(अव्श्_२०,१४।४च्) आ तु नः स वयति गव्यम् अश्व्यं स्तोतृभ्यो मघवा शतम् ॥४॥  
  
  
  
(अव्श्_२०,१५।१अ) प्र मंहिष्ठाय बृहते बृहद्रये सत्यशुष्माय तवसे मतिं भरे ।  
(अव्श्_२०,१५।१च्) अपाम् इव प्रवणे यस्य दुर्धरं राधो विश्वायु शवसे अपावृतम् ॥१॥  
  
(अव्श्_२०,१५।२अ) अध ते विश्वम् अनु हासद् इष्टय आपो निम्नेव सवना हविष्मतः ।  
(अव्श्_२०,१५।२च्) यत् पर्वते न समशीत हर्यत इन्द्रस्य वज्रः श्नथिता हिरण्ययः ॥२॥  
  
(अव्श्_२०,१५।३अ) अस्मै भीमाय नमसा सम् अध्वर उषो न शुभ्र आ भरा पनीयसे ।  
(अव्श्_२०,१५।३च्) यस्य धाम श्रवसे नामेन्द्रियं ज्योतिर् अकारि हरितो नायसे ॥३॥  
  
(अव्श्_२०,१५।४अ) इमे त इन्द्र ते वयं पुरुष्टुत ये त्वारभ्य चरामसि प्रभूवसो ।  
(अव्श्_२०,१५।४च्) नहि त्वद् अन्यो गिर्वणो गिरः सधत् क्षोणीर् इव प्रति नो हर्य तद् वचः ॥४॥  
  
(अव्श्_२०,१५।५अ) भूरि त इन्द्र वीर्यं तव स्मस्य् अस्य स्तोतुर् मघवन् कामम् आ पृण ।  
(अव्श्_२०,१५।५च्) अनु ते द्यौर् बृहती वीर्यं मम इयं च ते पृथिवी नेम ओजसे ॥५॥  
  
(अव्श्_२०,१५।६अ) त्वं तम् इन्द्र पर्वतं महाम् उरुं वज्रेण वज्रिन् पर्वशश् चकर्तिथ ।  
(अव्श्_२०,१५।६च्) अवासृजो निवृताः सर्तवा अपः सत्रा विश्वं दधिषे केवलं सहः ॥६॥  
  
  
  
(अव्श्_२०,१६।१अ) उदप्रुतो न वयो रक्षमाणा वावदतो अभ्रियस्येव घोषाः ।  
(अव्श्_२०,१६।१च्) गिरिभ्रजो नोर्मयो मदन्तो बृहस्पतिम् अभ्य् अर्का अनावन् ॥१॥  
  
(अव्श्_२०,१६।२अ) सं गोभिर् अङ्गिरसो नक्षमाणो भग इवेद् अर्यमणं निनाय ।  
(अव्श्_२०,१६।२च्) जने मित्रो न दम्पती अनक्ति बृहस्पते वाजयाशूंर् इवाजौ ॥२॥  
  
(अव्श्_२०,१६।३अ) साध्वर्या अतिथिनीर् इषिरा स्पार्हाः सुवर्णा अनवद्यरूपाः ।  
(अव्श्_२०,१६।३च्) बृहस्पतिः पर्वतेभ्यो वितूर्या निर् गा ऊपे यवम् इव स्थिविभ्यः ॥३॥  
  
(अव्श्_२०,१६।४अ) आप्रुषायन् मधुना ऋतस्य योनिम् अवक्षिपन्न् अर्क उल्काम् इव द्योः ।  
(अव्श्_२०,१६।४च्) बृहस्पतिर् उद्धरन्न् अश्मनो गा भूम्या उद्नेव वि त्वचं बिभेद ॥४॥  
  
(अव्श्_२०,१६।५अ) अप ज्योतिषा तमो अन्तरिक्षद् उद्नः शीपालम् इव वात आजत् ।  
(अव्श्_२०,१६।५च्) बृहस्पतिर् अनुमृश्या वलस्याभ्रम् इव वात आ चक्र आ गाः ॥५॥  
  
(अव्श्_२०,१६।६अ) यदा वलस्य पीयतो जसुं भेद् बृहस्पतिर् अग्नितपोभिर् अर्कैः ।  
(अव्श्_२०,१६।६च्) दद्भिर् न जिह्वा परिविष्टम् आदद् आविर् निधींर् अकृणोद् उस्रियाणाम् ॥६॥  
  
(अव्श्_२०,१६।७अ) बृहस्पतिर् अमत हि त्यद् आसां नाम स्वरीणां सदने गुहा यत् ।  
(अव्श्_२०,१६।७च्) आण्डेव भित्वा शकुनस्य गर्भम् उद् उस्रियाः पर्वतस्य त्मनाजत् ॥७॥  
  
(अव्श्_२०,१६।८अ) अश्नापिनद्धं मधु पर्य् अपश्यन् मत्स्यं न दीन उदनि क्षियन्तम् ।  
(अव्श्_२०,१६।८च्) निष् टज् जभार चमसं न वृक्षाद् बृहस्पतिर् विरवेणा विकृत्य ॥८॥  
  
(अव्श्_२०,१६।९अ) सोषाम् अविन्दत् स स्वः सो अग्निं सो अर्केण वि बबाधे तमांसि ।  
(अव्श्_२०,१६।९च्) बृहस्पतिर् गोवपुषो वलस्य निर् मज्जानं न पर्वणो जभार ॥९॥  
  
(अव्श्_२०,१६।१०अ) हिमेव पर्णा मुषिता वनानि बृहस्पतिनाकृपयद् वलो गाः ।  
(अव्श्_२०,१६।१०च्) अनानुकृत्यम् अपुनश् चकार यात् सूर्यामासा मिथ उच्चरातः ॥१०॥  
  
(अव्श्_२०,१६।११अ) अभि श्यावं न कृशनेभिर् अश्वं नक्षत्रेभिः पितरो द्याम् अपिंशन् ।  
(अव्श्_२०,१६।११च्) रात्र्यां तमो अदधुर् ज्योतिर् अहन् बृहस्पतिर् भिनद् अद्रिं विदद् गाः ॥११॥  
  
(अव्श्_२०,१६।१२अ) इदम् अकर्म नमो अभ्रियाय यः पूर्वीर् अन्व् आनोनवीति ।  
(अव्श्_२०,१६।१२च्) बृहस्पतिः स हि गोभिः सो अश्वैः स वीरेभिः स नृभिर् नो वयो धात् ॥१२॥  
  
  
  
(अव्श्_२०,१७।१अ) अछा म इन्द्रं मतयः स्वर्विदः सध्रीचीर् विश्वा उशतीर् अनूषत ।  
(अव्श्_२०,१७।१च्) परि ष्वजन्ते जनयो यथा पतिं मर्यं न शुन्ध्युं मघवानम् ऊतये ॥१॥  
  
(अव्श्_२०,१७।२अ) न घा त्वद्रिग् अप वेति मे मनस् त्वे इत् कामं पुरुहूत शिश्रय ।  
(अव्श्_२०,१७।२च्) राजेव दस्म नि षदो ऽधि बर्हिष्य् अस्मिन्त् सु सोमे ऽवपानम् अस्तु ते ॥२॥  
  
(अव्श्_२०,१७।३अ) विषूवृद् इन्द्रो अमुतेर् उत क्षुधः स इद् रायो मघवा वस्व ईशते ।  
(अव्श्_२०,१७।३च्) तस्येद् इमे प्रवणे सप्त सिन्धवो वयो वर्धन्ति वृषभस्य शुष्मिणः ॥३॥  
  
(अव्श्_२०,१७।४अ) वयो न वृक्षं सुपलाशम् आसदन्त् सोमास इन्द्रं मन्दिनश् चमूषदः ।  
(अव्श्_२०,१७।४च्) प्रैषाम् अनीकं शवसा दविद्युतद् विदत् स्वर् मनवे ज्योतिर् आर्यम् ॥४॥  
  
(अव्श्_२०,१७।५अ) कृतं न श्वघ्नी वि चिनोति देवने संवर्गं यन् मघवा सूर्यं जयत् ।  
(अव्श्_२०,१७।५च्) न तत् ते अन्यो अनु वीर्यं शकन् न पुराणो मघवन् नोत नूतनः ॥५॥  
  
(अव्श्_२०,१७।६अ) विशंविशं मघवा पर्य् अशायत जनानां धेना अवचाकशद् वृषा ।  
(अव्श्_२०,१७।६च्) यस्याह शक्रः सवनेषु रण्यति स तीव्रैः सोमैः सहते पृतन्यतः ॥६॥  
  
(अव्श्_२०,१७।७अ) आपो न सिन्धुम् अभि यत् समक्षरन्त् सोमास इन्द्रं कुल्या इव ह्रदम् ।  
(अव्श्_२०,१७।७च्) वर्धन्ति विप्रा महो अस्य सादने यवं न वृष्टिर् दिव्येन दानुना ॥७॥  
  
(अव्श्_२०,१७।८अ) वृषा न क्रुद्धः पतयद् रजःस्व् आ यो अर्यपत्नीर् अकृणोद् इमा अपः ।  
(अव्श्_२०,१७।८च्) स सुन्वते मघवा जीरदानवे ऽविन्दज् ज्योतिर् मनवे हविष्मते ॥८॥  
  
(अव्श्_२०,१७।९अ) उज् जायतां परशु ज्योतिषा सह भूया ऋतस्य सुदुघा पुराणवत् ।  
(अव्श्_२०,१७।९च्) वि रोचताम् अरुषो भानुना शुचिः स्वर् न शुक्रं शुशुचीत सत्पतिः ॥९॥  
  
(अव्श्_२०,१७।१०अ) गोभिष् टरेमामतिं दुरेवां यवेन क्षुधं पुरुहूत विश्वाम् ।  
(अव्श्_२०,१७।१०च्) वयं राजभिः प्रथमा धनान्य् अस्माकेन वृजनेना जयेम ॥१०॥  
  
(अव्श्_२०,१७।११अ) बृहस्पतिर् नः परि पातु पश्चाद् उतोत्तरस्माद् अधराद् अघायोः ।  
(अव्श्_२०,१७।११च्) इन्द्रः पुरस्ताद् उत मध्यतो नः सखा सखिभ्यः वरिवः कृणोतु ॥११॥  
  
(अव्श्_२०,१७।१२अ) बृहस्पते युवम् इन्द्रश् च वस्वो दिव्यस्येशाथे उत पार्थिवस्य ।  
(अव्श्_२०,१७।१२च्) धत्तं रयिं स्तुवते कीरये चिद् यूयं पात स्वस्तिभिः सदा नः ॥१२॥  
  
  
(अव्श्_२०,१८।१अ) वयम् उ त्वा तदितर्था इन्द्र त्वायन्तः सखायः ।  
(अव्श्_२०,१८।१च्) कण्वा उक्थेभिर् जरन्ते ॥१॥  
  
(अव्श्_२०,१८।२अ) न घेम् अन्यद् आ पपन वज्रिन्न् अपसो नविष्टौ ।  
(अव्श्_२०,१८।२च्) तवेद् उ स्तोमं चिकेत ॥२॥  
  
(अव्श्_२०,१८।३अ) इछन्ति देवाः सुन्वन्तं न स्वप्नाय स्पृहयन्ति ।  
(अव्श्_२०,१८।३च्) यन्ति प्रमादम् अतन्द्राः ॥३॥  
  
(अव्श्_२०,१८।४अ) वयम् इन्द्र त्वायवो ऽभि प्र णोनुमो वृषन् ।  
(अव्श्_२०,१८।४च्) विद्धि त्व् अस्य नो वसो ॥४॥  
  
(अव्श्_२०,१८।५अ) मा नो निदे च वक्तवे ऽर्यो रन्धीर् अराव्ने ।  
(अव्श्_२०,१८।५च्) त्वे अपि क्रतुर् मम ॥५॥  
  
(अव्श्_२०,१८।६अ) त्वं वर्मासि सप्रथः पुरोयोधश् च वृत्रहन् ।  
(अव्श्_२०,१८।६च्) त्वया प्रति ब्रुवे युजा ॥६॥  
  
  
  
(अव्श्_२०,१९।१अ) वार्त्रहत्याय शवसे पृतनाषाह्याय च ।  
(अव्श्_२०,१९।१च्) इन्द्र त्वा वर्तयामसि ॥१॥  
  
(अव्श्_२०,१९।२अ) अर्वाचीनं सु ते मन उत चक्षुः शतक्रतो ।  
(अव्श्_२०,१९।२च्) इन्द्र कृण्वन्तु वाघतः ॥२॥  
  
(अव्श्_२०,१९।३अ) नामानि ते शतक्रतो विश्वाभिर् गीर्भिर् ईमहे ।  
(अव्श्_२०,१९।३च्) इन्द्राभिमातिषाह्ये ॥३॥  
  
(अव्श्_२०,१९।४अ) पुरुष्टुतस्य धामभिः शतेन महयामसि ।  
(अव्श्_२०,१९।४च्) इन्द्रस्य चर्षणीधृतः ॥४॥  
  
(अव्श्_२०,१९।५अ) इन्द्रं वृत्राय हन्तवे पुरुहूतम् उप ब्रुवे ।  
(अव्श्_२०,१९।५च्) भरेषु वाजसातये ॥५॥  
  
(अव्श्_२०,१९।६अ) वाजेषु सासहिर् भव त्वाम् ईमहे शतक्रतो ।  
(अव्श्_२०,१९।६च्) इन्द्र वृत्राय हन्तवे ॥६॥  
  
(अव्श्_२०,१९।७अ) द्युम्नेषु पृतनाज्ये पृत्सुतूर्षु श्रवःसु च ।  
(अव्श्_२०,१९।७च्) इन्द्र साक्ष्वाभिमातिषु ॥७॥  
  
  
  
(अव्श्_२०,२०।१अ) शुष्मिन्तमं न ऊतये द्युम्निनं पाहि जागृविम् ।  
(अव्श्_२०,२०।१च्) इन्द्र सोमं शतक्रतो ॥१॥  
  
(अव्श्_२०,२०।२अ) इन्द्रियाणि शतक्रतो या ते जनेषु पञ्चसु ।  
(अव्श्_२०,२०।२च्) इन्द्र तानि त आ वृणे ॥२॥  
  
(अव्श्_२०,२०।३अ) अगन्न् इन्द्र श्रवो बृहद् द्युम्नं दधिष्व दुष्टरम् ।  
(अव्श्_२०,२०।३च्) उत् ते शुष्मं तिरामसि ॥३॥  
  
(अव्श्_२०,२०।४अ) अर्वावतो न आ गह्य् अथो शक्र परावतः ।  
(अव्श्_२०,२०।४च्) उ लोको यस् ते अद्रिव इन्द्रेह तत आ गहि ॥४॥  
  
(अव्श्_२०,२०।५अ) इन्द्रो अङ्गं महद् भयम् अभि षद् अप चुच्यवत् ।  
(अव्श्_२०,२०।५च्) स हि स्थिरो विचर्षणिः ॥५॥  
  
(अव्श्_२०,२०।६अ) इन्द्रश् च मृलयाति नो न नः पश्चाद् अघं नशत् ।  
(अव्श्_२०,२०।६च्) भद्रं भवाति नः पुरः ॥६॥  
  
(अव्श्_२०,२०।७अ) इन्द्र आशाभ्यस् परि सर्वाभ्यो अभयं करत् ।  
(अव्श्_२०,२०।७च्) जेता शत्रून् विचर्षणिः ॥७॥  
  
  
  
(अव्श्_२०,२१।१अ) न्य् ऊ षु वाचं प्र महे भरामहे गिर इन्द्राय सदने विवस्वतः ।  
(अव्श्_२०,२१।१च्) नू चिद् धि रत्नं ससताम् इवाविदन् न दुष्टुतिर् द्रविणोदेषु शस्यते ॥१॥  
  
(अव्श्_२०,२१।२अ) दुरो अश्वस्य दुर इन्द्र गोर् असि दुरो यवस्य वसुन इनस् पतिः ।  
(अव्श्_२०,२१।२च्) शिक्षानरः प्रदिवो अकामकर्शनः सखा सखिभ्यस् तम् इदं गृणीमसि ॥२॥  
  
(अव्श्_२०,२१।३अ) शचीव इन्द्र पुरुकृद् द्युमत्तम तवेद् इदम् अभितश् चेकिते वसु ।  
(अव्श्_२०,२१।३च्) अतः सङ्गृभ्याभिभूत आ भर मा त्वायतो जरितुः कामम् ऊनयीः ॥३॥  
  
(अव्श्_२०,२१।४अ) एभिर् द्युभिर् सुमना एभिर् इन्दुभिर् निरुन्धानो अमतिं गोभिर् अश्विना ।  
(अव्श्_२०,२१।४च्) इन्द्रेण दस्युं दरयन्त इन्दुभिर् युतद्वेषसः सम् इषा रभेमहि ॥४॥  
  
(अव्श्_२०,२१।५अ) सम् इन्द्र राया सम् इषा रभेमहि सं वाजेभिः पुरुश्चन्द्रैर् अभिद्युभिः ।  
(अव्श्_२०,२१।५च्) सं देव्या प्रमत्या वीरशुष्मया गोअग्रयाश्वावत्या रभेमहि ॥५॥  
  
(अव्श्_२०,२१।६अ) ते त्वा मदा अमदन् तानि वृष्ण्या ते सोमासो वृत्रहत्येषु सत्पते ।  
(अव्श्_२०,२१।६च्) यत् कारवे दश वृत्राण्य् अप्रति बर्हिष्मते नि सहस्राणि बर्हयः ॥६॥  
  
(अव्श्_२०,२१।७अ) युधा युधम् उप घेद् एषि धृष्णुया पुरा पुरं सम् इदं हंस्य् ओजसा ।  
(अव्श्_२०,२१।७च्) नम्या यद् इन्द्र सख्या परावति निबर्हयो नमुचिं नाम मायिनम् ॥७॥  
  
(अव्श्_२०,२१।८अ) त्वं करञ्जम् उत पर्णयं वधीस् तेजिष्ठयातिथिग्वस्य वर्तनी ।  
(अव्श्_२०,२१।८च्) त्वं शता वङ्गृदस्याभिनत् पुरो ऽनानुदः परिषूता ऋजिश्वना ॥८॥  
(अव्श्_२०,२१।९अ) त्वम् एतां जनराज्ञो द्विर् दशाबन्धुना सुश्रवसोपजग्मुषः ।  
(अव्श्_२०,२१।९च्) षष्टिं सहस्रा नवतिं नव श्रुतो नि चक्रेण रथ्या दुष्पदावृणक् ॥९॥  
  
(अव्श्_२०,२१।१०अ) त्वम् आविथ सुश्रवसं तवोतिभिस् तव त्रामभिर् इन्द्र तूर्वयाणम् ।  
(अव्श्_२०,२१।१०च्) त्व अस्मै कुत्सम् अतिथिग्वम् आयुं महे राज्ञे यूने अरन्धनायः ॥१०॥  
  
(अव्श्_२०,२१।११अ) य उदृचीन्द्र देवगोपाः सखायस् ते शिवतमा असाम ।  
(अव्श्_२०,२१।११च्) त्वां स्तोषाम त्वया सुवीरा द्राघीय आयुः प्रतरं दधानाः ॥११॥  
  
  
  
(अव्श्_२०,२२।१अ) अभि त्वा वृषभा सुते सुतं सृजामि पीतये ।  
(अव्श्_२०,२२।१च्) तृम्पा व्य् अश्नुही मदम् ॥१॥  
  
(अव्श्_२०,२२।२अ) मा त्वा मूरा अविष्यवो मोपहस्वान आ दभन् ।  
(अव्श्_२०,२२।२च्) माकीं ब्रह्मद्विषो वनः ॥२॥  
  
(अव्श्_२०,२२।३अ) इह त्वा गोपरीणसा महे मन्दन्तु राधसे ।  
(अव्श्_२०,२२।३च्) सरो गौरो यथा पिब ॥३॥  
  
(अव्श्_२०,२२।४अ) अभि प्र गोपतिं गिरेन्द्रम् अर्च यथा विदे ।  
(अव्श्_२०,२२।४च्) सूनुं सत्यस्य सत्पतिम् ॥४॥  
  
(अव्श्_२०,२२।५अ) आ हरयः ससृज्रिरे ऽरुषीर् अधि बर्हिषि ।  
(अव्श्_२०,२२।५च्) यत्राभि सन्नवामहे ॥५॥  
  
(अव्श्_२०,२२।६अ) इन्द्राय गाव आशिरं दुदुह्रे वज्रिणे मधु ।  
(अव्श्_२०,२२।६च्) यत् सीम् उपह्वरे विदत् ॥६॥  
  
  
  
(अव्श्_२०,२३।१अ) आ तू न इन्द्र मद्र्यग् घुवानः सोमपीतये ।  
(अव्श्_२०,२३।१च्) हरिभ्यां याह्य् अद्रिवः ॥१॥  
  
(अव्श्_२०,२३।२अ) सत्तो होता न ऋत्वियस् तिस्तिरे बर्हिर् आनुषक् ।  
(अव्श्_२०,२३।२च्) अयुज्रन् प्रातर् अद्रयः ॥२॥  
  
(अव्श्_२०,२३।३अ) इमा ब्रह्म ब्रह्मवाहः क्रियन्त आ बर्हिः सीद ।  
(अव्श्_२०,२३।३च्) वीहि शूर पुरोलाशम् ॥३॥  
  
(अव्श्_२०,२३।४अ) रारन्धि सवनेषु ण एषु स्तोमेषु वृत्रहन् ।  
(अव्श्_२०,२३।४च्) उक्थेष्व् इन्द्र गिर्वणः ॥४॥  
  
(अव्श्_२०,२३।५अ) मतयः सोमपाम् उरुं रिहन्ति शवसस् पतिम् ।  
(अव्श्_२०,२३।५च्) इन्द्रं वत्सं न मातरः ॥५॥  
  
(अव्श्_२०,२३।६अ) स मन्दस्वा ह्य् अन्धसो राधसे तन्वा महे ।  
(अव्श्_२०,२३।६च्) न स्तोतारं निदे करः ॥६॥  
  
(अव्श्_२०,२३।७अ) वयम् इन्द्र त्वायवो हविष्मन्तो जरामहे ।  
(अव्श्_२०,२३।७च्) उत त्वम् अस्मयुर् वसो ॥७॥  
  
(अव्श्_२०,२३।८अ) मारे अस्मद् वि मुमुचो हरिप्रियार्वाङ् याहि ।  
(अव्श्_२०,२३।८च्) इन्द्र स्वधावो मत्स्वेह ॥८॥  
  
(अव्श्_२०,२३।९अ) अर्वाञ्चं त्वा सुखे रथे वहताम् इन्द्र केशिना ।  
(अव्श्_२०,२३।९च्) घृतस्नू बर्हिर् आसदे ॥९॥  
  
  
  
(अव्श्_२०,२४।१अ) उप नः सुतम् आ गहि सोमम् इन्द्र गवाशिरम् ।  
(अव्श्_२०,२४।१च्) हरिभ्यां यस् ते अस्मयुः ॥१॥  
  
(अव्श्_२०,२४।२अ) तम् इन्द्र मदम् आ गहि बर्हिष्ठां ग्रावभिः सुतम् ।  
(अव्श्_२०,२४।२च्) कुविन् न्व् अस्य तृप्णवः ॥२॥  
  
(अव्श्_२०,२४।३अ) इन्द्रम् इत्था गिरो ममाछागुर् इषिता इतः ।  
(अव्श्_२०,२४।३च्) आवृते सोमपीतये ॥३॥  
  
(अव्श्_२०,२४।४अ) इन्द्रं सोमस्य पीतये स्तोमैर् इह हवामहे ।  
(अव्श्_२०,२४।४च्) उक्थेभिः कुविद् आगमत् ॥४॥  
  
(अव्श्_२०,२४।५अ) इन्द्र सोमाः सुता इमे तान् दधिष्व शतक्रतो ।  
(अव्श्_२०,२४।५च्) जथरे वाजिनीवसो ॥५॥  
  
(अव्श्_२०,२४।६अ) विद्मा हि त्वा धनञ्जयं वाजेषु दधृषं कवे ।  
(अव्श्_२०,२४।६च्) अधा ते सुम्नम् ईमहे ॥६॥  
  
(अव्श्_२०,२४।७अ) इमम् इन्द्र गवाशिरं यवाशिरं च नः पिब ।  
(अव्श्_२०,२४।७च्) आगत्या वृषभिः सुतम् ॥७॥  
  
(अव्श्_२०,२४।८अ) तुभ्येद् इन्द्र स्व ओक्ये सोमं चोदामि पीतये ।  
(अव्श्_२०,२४।८च्) एष रारन्तु ते हृदि ॥८॥  
  
(अव्श्_२०,२४।९अ) त्वां सुतस्य पीतये प्रत्नम् इन्द्र हवामहे ।  
(अव्श्_२०,२४।९च्) कुशिकासो अवस्यवः ॥९॥  
  
  
  
(अव्श्_२०,२५।१अ) अश्वावति प्रथमो गोषु गछति सुप्रावीर् इन्द्र मर्त्यस् तवोतिभिः ।  
(अव्श्_२०,२५।१च्) तम् इत् पृणक्षि वसुना भवीयसा सिन्धुम् आपो यथाभितो विचेतसः ॥१॥  
  
(अव्श्_२०,२५।२अ) आपो न देवीर् उप यन्ति होत्रियम् अवः पश्यन्ति विततं यथा रजः ।  
(अव्श्_२०,२५।२च्) प्राचैर् देवासः प्र णयन्ति देवयुं ब्रह्मप्रियं जोषयन्ते वरा इव ॥२॥  
  
(अव्श्_२०,२५।३अ) अधि द्वयोर् अदधा उक्थ्यं वचो यतस्रुचा मिथुना या सपर्यतः ।  
(अव्श्_२०,२५।३च्) असंयत्तो व्रते ते क्षेति पुष्यति भद्रा शक्तिर् यजमानाय सुन्वते ॥३॥  
  
(अव्श्_२०,२५।४अ) आद् अङ्गिराः प्रथमं दधिरे वय इद्धाग्नयः शम्या ये सुकृत्यया ।  
(अव्श्_२०,२५।४च्) सर्वं पणेः सम् अविन्दन्त भोजनम् अश्वावन्तं गोमन्तम् आ पशुं नरः ॥४॥  
  
(अव्श्_२०,२५।५अ) यज्ञैर् अथर्वा प्रथमः पथस् तते ततः सूर्यो व्रतपा वेन आजनि ।  
(अव्श्_२०,२५।५च्) आ गा आजद् उशना काव्यः सचा यमस्य जातम् अमृतं यजामहे ॥५॥  
  
(अव्श्_२०,२५।६अ) बर्हिर् वा यत् स्वपत्याय वृज्यते ऽर्को वा श्लोकम् आघोषते दिवि ।  
(अव्श्_२०,२५।६च्) ग्रावा यत्र वदति करुर् उक्थ्यस् तस्येद् इन्द्रो अभिपित्वेषु रण्यति ॥६॥  
  
(अव्श्_२०,२५।७अ) प्रोग्रां पीतिं वृष्ण इयर्मि सत्यां प्रयै सुतस्य हर्यश्व तुभ्यम् ।  
(अव्श्_२०,२५।७च्) इन्द्र धेनाभिर् इह मादयस्व धीभिर् विश्वाभिः शच्या गृणानः ॥७॥  
  
  
  
(अव्श्_२०,२६।१अ) योगेयोगे तवस्तरं वाजेवाजे हवामहे ।  
(अव्श्_२०,२६।१च्) सखाय इन्द्रम् ऊतये ॥१॥  
  
(अव्श्_२०,२६।२अ) आ घा गमद् यदि श्रवत् सहस्रिणीभिर् ऊतिभिः ।  
(अव्श्_२०,२६।२च्) वाजेभिर् उप नो हवम् ॥२॥  
  
(अव्श्_२०,२६।३अ) अनु प्रत्नस्यौकसो हुवे तुविप्रतिं नरम् ।  
(अव्श्_२०,२६।३च्) यं ते पूर्वं पिता हुवे ॥३॥  
  
(अव्श्_२०,२६।४अ) युञ्जन्ति ब्रध्नम् अरुषं चरन्तं परि तस्थुषः ।  
(अव्श्_२०,२६।४च्) रोचन्ते रोचना दिवि ॥४॥  
  
(अव्श्_२०,२६।५अ) युञ्जन्ति अस्य काम्या हरी विपक्षसा रथे ।  
(अव्श्_२०,२६।५च्) शोणा धृष्णू नृवाहसा ॥५॥  
  
(अव्श्_२०,२६।६अ) केतुं कृण्वन्न् अकेतवे पेशो मर्या अपेशसे ।  
(अव्श्_२०,२६।६च्) सम् उषद्भिर् अजायथाः ॥६॥  
  
  
  
(अव्श्_२०,२७।१अ) यद् इन्द्राहं यथा त्वम् ईशीय वस्व एक इत् ।  
(अव्श्_२०,२७।१च्) स्तोता मे गोषखा स्यात् ॥१॥  
  
(अव्श्_२०,२७।२अ) शिक्षेयम् अस्मै दित्सेयं शचीपते मनीषिणे ।  
(अव्श्_२०,२७।२च्) यद् अहं गोपतिः स्याम् ॥२॥  
  
(अव्श्_२०,२७।३अ) धेनुष् ट इन्द्र सूनृता यजमानाय सुन्वते ।  
(अव्श्_२०,२७।३च्) गाम् अश्वं पिप्युषी दुहे ॥३॥  
  
(अव्श्_२०,२७।४अ) न ते वर्तास्ति राधस इन्द्र देवो न मर्त्यः ।  
(अव्श्_२०,२७।४च्) यद् दित्ससि स्तुतो मघम् ॥४॥  
  
(अव्श्_२०,२७।५अ) यज्ञ इन्द्रम् अवर्धयद् यद् भूमिं व्य् अवर्तयत् ।  
(अव्श्_२०,२७।५च्) चक्राण ओपशं दिवि ॥५॥  
  
(अव्श्_२०,२७।६अ) वावृधानस्य ते वयं विश्वा धनानि जिग्युषः ।  
(अव्श्_२०,२७।६च्) ऊतिम् इन्द्रा वृणीमहे ॥६॥  
  
  
  
(अव्श्_२०,२८।१अ) व्य् अन्तरिक्षम् अतिरन् मदे सोमस्य रोचना ।  
(अव्श्_२०,२८।१च्) इन्द्रो यद् अभिनद् वलम् ॥१॥  
  
(अव्श्_२०,२८।२अ) उद् गा आजद् अङ्गिरोभ्य आविष् क्र्ण्वन् गुहा सतीः ।  
(अव्श्_२०,२८।२च्) अर्वाञ्चं नुनुदे वलम् ॥२॥  
  
(अव्श्_२०,२८।३अ) इन्द्रेण रोचना दिवो दृल्हानि दृंहितानि च ।  
(अव्श्_२०,२८।३च्) स्थिराणि न पराणुदे ॥३॥  
  
(अव्श्_२०,२८।४अ) अपाम् ऊर्मिर् मदन्न् इव स्तोम इन्द्राजिरायते ।  
(अव्श्_२०,२८।४च्) वि ते मदा अराजिषुः ॥४॥  
  
  
  
(अव्श्_२०,२९।१अ) त्वं हि स्तोमवर्धन इन्द्रास्य् उक्थवर्धनः ।  
(अव्श्_२०,२९।१च्) स्तोतॄणाम् उत भद्रकृत् ॥१॥  
  
(अव्श्_२०,२९।२अ) इन्द्रम् इत् केशिना हरी सोमपेयाय वक्षतः ।  
(अव्श्_२०,२९।२च्) उप यज्ञं सुराधसम् ॥२॥  
  
(अव्श्_२०,२९।३अ) अपां फेनेन नमुचेः शिर इन्द्रोद् अवर्तयः ।  
(अव्श्_२०,२९।३च्) विश्वा यद् अजय स्पृधः ॥३॥  
  
(अव्श्_२०,२९।४अ) मायाभिर् उत्सिसृप्सत इन्द्र द्याम् आरुरुक्षतः ।  
(अव्श्_२०,२९।४च्) अव दस्यूंर् अधूनुथाः ॥४॥  
  
(अव्श्_२०,२९।५अ) असुन्वाम् इन्द्र संसदं विषूचीं व्य् अनाशयः ।  
(अव्श्_२०,२९।५च्) सोमपा उत्तरो भवन् ॥५॥  
  
  
  
(अव्श्_२०,३०।१अ) प्र ते महे विदथे शंसिषं हरी प्र ते वन्वे वनुषो हर्यतं मदम् ।  
(अव्श्_२०,३०।१च्) घृतं न यो हरिभिश् चारु सेचत आ त्वा विशन्तु हरिवर्पसं गिरः ॥१॥  
  
(अव्श्_२०,३०।२अ) हरिं हि योनिम् अभि ये समस्वरन् हिन्वन्तो हरी दिव्यं यथा सदः ।  
(अव्श्_२०,३०।२च्) आ यं पृणन्ति हरिभिर् न धेनव इन्द्राय शूशं हरिवन्तम् अर्चत ॥२॥  
  
(अव्श्_२०,३०।३अ) सो अस्य वज्रो हरितो य आयसो हरिर् निकामो हरिर् आ गभस्त्योः ।  
(अव्श्_२०,३०।३च्) द्युम्नी सुशिप्रो हरिमन्युसायक इन्द्रे नि रूपा हरिता मिमिक्षिरे ॥३॥  
  
(अव्श्_२०,३०।४अ) दिवि न केतुर् अधि धायि हर्यतो विव्यचद् वज्रो हरितो न रंह्या ।  
(अव्श्_२०,३०।४च्) तुदद् अहिं हरिशिप्रो य आयसः सहस्रशोका अभवद् धरिम्भरः ॥४॥  
  
(अव्श्_२०,३०।५अ) त्वन्त्वम् अहर्यथा उपस्तुतः पूर्वेभिर् इन्द्र हरिकेश यज्वभिः ।  
(अव्श्_२०,३०।५च्) त्वं हर्यसि तव विश्वम् उक्थ्यम् असामि राधो हरिजात हर्यतम् ॥५॥  
  
  
  
(अव्श्_२०,३१।१अ) ता वज्रिणं मन्दिनं स्तोम्यं मद इन्द्रं रथे वहतो हर्यता हरी ।  
(अव्श्_२०,३१।१च्) पुरूण्य् अस्मै सवनानि हर्यत इन्द्राय सोमा हरयो दधन्विरे ॥१॥  
  
(अव्श्_२०,३१।२अ) अरं कामाय हरयो दधमिरे स्थिराय हिन्वन् हरयो हरी तुरा ।  
(अव्श्_२०,३१।२च्) अर्वद्भिर् यो हरिभिर् जोषम् ईयते सो अस्य कामं हरिवन्तम् आनशे ॥२॥  
  
(अव्श्_२०,३१।३अ) हरिश्मशारुर् हरिकेश आयसस् तुरस्पेये यो हरिपा अवर्धत ।  
(अव्श्_२०,३१।३च्) अर्वद्भिर् यो हरिभिर् वाजिनीवसुर् अति विश्वा दुरिता पारिषद् धरी ॥३॥  
  
(अव्श्_२०,३१।४अ) श्रुवेव यस्य हरिणी विपेततुः शिप्रे वाजाय हरिणी दविध्वतः ।  
(अव्श्_२०,३१।४च्) प्र यत् कृते चमसे मर्मृजद् धरी पीत्वा मदस्य हर्यतस्यान्धसः ॥४॥  
  
(अव्श्_२०,३१।५अ) उत स्म सद्न हर्यतस्य पस्त्योर् अत्यो न वाजं हरिवां अचिक्रदत् ।  
(अव्श्_२०,३१।५च्) मही चिद् धि धिषणाहर्यद् ओजसा बृहद् वयो दधिषे हर्यतस् चिद् आ ॥५॥  
  
  
  
(अव्श्_२०,३२।१अ) आ रोदसी हर्यमाणो महित्वा नव्यन्नव्यं हर्यसि मन्म नु प्रियम् ।  
(अव्श्_२०,३२।१च्) प्र पस्त्यम् असुर हर्यतं गोर् आविष् कृधि हरये सूर्याय ॥१॥  
  
(अव्श्_२०,३२।२अ) आ त्वा हर्यन्तं प्रयुजो जनानां रथे वहन्तु हरिशिप्रम् इन्द्र ।  
(अव्श्_२०,३२।२च्) पिबा यथा प्रतिभृतस्य मध्वो हर्यन् यज्ञं सधमादे दशोणिम् ॥२॥  
  
(अव्श्_२०,३२।३अ) अपाः पूर्वेषां हरिवः सुतानाम् अथो इदं सवनं केवलं ते ।  
(अव्श्_२०,३२।३च्) ममद्धि सोमं मधुमन्तम् इन्द्र सत्रा वृषं जथर आ वृषस्व ॥३॥  
  
  
  
(अव्श्_२०,३३।१अ) अप्सु धूतस्य हरिवः पिबेह नृभिः सुतस्य जठरं पृणस्व ।  
(अव्श्_२०,३३।१च्) मिमिक्षुर् यम् अद्रय इन्द्र तुभ्यं तेभिर् वर्धस्व मदम् उक्थवाहः ॥१॥  
  
(अव्श्_२०,३३।२अ) प्रोग्रां पीतिं वृष्ण इयर्मि सत्यां प्रयै सुतस्य हर्यश्व तुभ्यम् ।  
(अव्श्_२०,३३।२च्) इन्द्र धेनाभिर् इह मादयस्व धीभिर् विश्वाभिः शच्या गृणानः ॥२॥  
  
(अव्श्_२०,३३।३अ) ऊती शचीवस् तव वीर्येण वयो दधाना उशिज ऋतज्ञाः ।  
(अव्श्_२०,३३।३च्) प्रजावद् इन्द्र मंसो दुरोणे तस्थुर् गृणन्तः सधमाद्यासः ॥३॥  
  
  
  
(अव्श्_२०,३४।१अ) यो जात एव प्रथमो मनस्वान् देवो देवान् क्रतुना पर्यमूषत् ।  
(अव्श्_२०,३४।१च्) यस्य शुष्माद् रोदसी अभ्यसेतां नृम्णस्य मह्ना स जनास इन्द्रः ॥१॥  
  
(अव्श्_२०,३४।२अ) यः पृथिवीं व्यथमानाम् अदृंहद् यः पर्वतान् प्रकुपितां अरम्णात् ।  
(अव्श्_२०,३४।२च्) यो अन्तरिक्षं विममे वरीयो यो द्याम् अस्तभ्नात् स जनास इन्द्रः ॥२॥  
  
(अव्श्_२०,३४।३अ) यो हत्वाहिम् अरिणात् सप्त सिन्धून् यो गा उदाजद् अपधा वलस्य ।  
(अव्श्_२०,३४।३च्) यो अश्मनोर् अन्तर् अग्निं जजान संवृक् समत्सु स जनास इन्द्रः ॥३॥  
  
(अव्श्_२०,३४।४अ) येनेमा विश्वा च्यवना कृतानि यो दासं वर्णम् अधरं गुहाकः ।  
(अव्श्_२०,३४।४च्) श्वघ्नीव यो जिगीवां लक्षम् आदद् अर्यः पुष्टानि स जनास इन्द्रः ॥४॥  
  
(अव्श्_२०,३४।५अ) यं स्मा पृछन्ति कुह सेति घोरम् उतेम् आहुर् नैषो अस्तीत्य् एनम् ।  
(अव्श्_२०,३४।५च्) सो अर्यः पुष्टीर् विज इवा मिनाति श्रद् अस्मै धत्त स जनास इन्द्रः ॥५॥  
  
(अव्श्_२०,३४।६अ) यो रध्रस्य चोदिता यः कृशस्य यो ब्रह्मणो नाधमानस्य कीरेः ।  
(अव्श्_२०,३४।६च्) युक्तग्राव्णो यो ऽविता सुशिप्रः सुतसोमस्य स जनास इन्द्रः ॥६॥  
  
(अव्श्_२०,३४।७अ) यस्याश्वासः प्रदिशि यस्य गावो यस्य ग्रामा यस्य विश्वे रथासः ।  
(अव्श्_२०,३४।७च्) यः सूर्यं य उषसं जजान यो अपां नेता स जनास इन्द्रः ॥७॥  
  
(अव्श्_२०,३४।८अ) यं क्रन्दसी संयती विह्वयेते परे ऽवरे उभया अमित्राः ।  
(अव्श्_२०,३४।८च्) समानं चिद् रथम् आतस्थिवांसा नाना हवेते स जनास इन्द्रः ॥८॥  
  
(अव्श्_२०,३४।९अ) यस्मान् न ऋते विजयन्ते जनासो यं युध्यमाना अवसे हवन्ते ।  
(अव्श्_२०,३४।९च्) यो विश्वस्य प्रतिमानं बभूव यो अच्युतच्युत् स जनास इन्द्रः ॥९॥  
(अव्श्_२०,३४।१०अ) यः शस्वतो मह्य् एनो दधानान् अमन्यमानां छर्वा जघान ।  
(अव्श्_२०,३४।१०च्) यः शर्धते नानुददाति शृध्यां यो दस्योर् हन्ता स जनास इन्द्रः ॥१०॥  
  
(अव्श्_२०,३४।११अ) यः शम्भरं पर्वतेषु क्षियन्तं चत्वारिंश्यां शरद्य् अन्वविन्दत् ।  
(अव्श्_२०,३४।११च्) ओजायमानं यो अहिं जघान दानुं शयानं स जनास इन्द्रः ॥११॥  
  
(अव्श्_२०,३४।१२अ) यः शम्भरं पर्यतरत् कसीभिर् यो ऽचारुकास्नापिबत् सुतस्य ।  
(अव्श्_२०,३४।१२च्) अन्तर् गिरौ यजमानं बहुं जनं यस्मिन्न् आमूर्छत् स जनास इन्द्रः ॥१२॥  
  
(अव्श्_२०,३४।१३अ) यः सप्तरश्मिर् वृषभस् तुविष्मान् अवासृजत् सर्तवे सप्त सिन्धून् ।  
(अव्श्_२०,३४।१३च्) यो रौहिणम् अस्फुरद् वज्रबाहुर् द्याम् आरोहन्तं स जनास इन्द्रः ॥१३॥  
  
(अव्श्_२०,३४।१४अ) द्यावा चिद् अस्मै पृथिवी ममेते शुष्माच् चिद् अस्य पर्वता भयन्ते ।  
(अव्श्_२०,३४।१४च्) यः सोमपा निचितो वज्रबाहुर् यो वज्रहस्तः स जनास इन्द्रः ॥१४॥  
  
(अव्श्_२०,३४।१५अ) यः सुन्वन्तम् अवति यः पचन्तं यः शंसन्तं यः शशमानम् ऊती ।  
(अव्श्_२०,३४।१५च्) यस्य ब्रह्म वर्धनं यस्य सोमो यस्येदं राधः स जनास इन्द्रः ॥१५॥  
  
(अव्श्_२०,३४।१६अ) जातो व्य् अख्यत् पित्रोर् उपस्थे भुवो न वेद जनितुः परस्य ।  
(अव्श्_२०,३४।१६च्) स्तविष्यमाणो नो यो अस्मद् व्रता देवानां स जनास इन्द्रः ॥१६॥  
  
(अव्श्_२०,३४।१७अ) यः सोमकामो हर्यश्वः सूरिर् यस्माद् रेजन्ते भुवनानि विश्वा ।  
(अव्श्_२०,३४।१७च्) यो जघान शम्बरं यश् च शुष्णं य एकवीरः स जनास इन्द्रः ॥१७॥  
  
(अव्श्_२०,३४।१८अ) यः सुन्वते पचते दुध्र आ चिद् वाजं दर्दर्षि स किलासि सत्यः ।  
(अव्श्_२०,३४।१८च्) वयं त इन्द्र विश्वह प्रियासः सुवीरासो विदथम् आ वदेम ॥१८॥  
  
  
  
(अव्श्_२०,३५।१अ) अस्मा इद् उ प्र तवसे तुराय प्रयो न हर्मि स्तोमं माहिनाय ।  
(अव्श्_२०,३५।१च्) ऋचीषमायाध्रिगव ओहम् इन्द्राय ब्रह्माणि राततमा ॥१॥  
  
(अव्श्_२०,३५।२अ) अस्मा इद् उ प्रय इव प्र यंसि भराम्य् आन्गूषं बाधे सुवृक्ति ।  
(अव्श्_२०,३५।२च्) इन्द्राय हृदा मनसा मनीषा प्रत्नाय पत्ये धियो मर्जयन्त ॥२॥  
  
(अव्श्_२०,३५।३अ) अस्मा इद् उ त्यम् उपमं स्वर्षां भराम्य् आङ्गूषम् आस्येन ।  
(अव्श्_२०,३५।३च्) मंहिष्ठम् अछोक्तिभिर् मतीनां सुवृक्तिभिः सूरिं वावृधध्यै ॥३॥  
  
(अव्श्_२०,३५।४अ) अस्मा इद् उ स्तोमं सं हिनोमि रथं न तष्टेव तत्सिनाय ।  
(अव्श्_२०,३५।४च्) गिरश् च गिर्वाहसे सुवृक्तीन्द्राय विश्वमिन्वं मेधिराय ॥४॥  
  
(अव्श्_२०,३५।५अ) अस्मा इद् उ सप्तिम् इव श्रवस्येन्द्रायार्कं जुह्वा सम् अञ्जे ।  
(अव्श्_२०,३५।५च्) वीरम् दानौकसं वन्दध्यै पुरां गूर्तश्रवसं दर्माणम् ॥५॥  
  
(अव्श्_२०,३५।६अ) अस्मा इद् उ त्वष्टा तक्षद् वज्रं स्वपस्तमं स्वर्यं रणाय ।  
(अव्श्_२०,३५।६च्) वृत्रस्य चिद् विदद् येन मर्म तुजन्न् ईशानस् तुजता कियेधाः ॥६॥  
  
(अव्श्_२०,३५।७अ) अस्येद् उ मातुः सवनेषु सद्यो महः पितुं पपिवां चार्व् अन्ना ।  
(अव्श्_२०,३५।७च्) मुषायद् विष्णुः पचतं सहीयान् विध्यद् वराहं तिरो अद्रिम् अस्ता ॥७॥  
  
(अव्श्_२०,३५।८अ) अस्मा इद् उ ग्नाश् चिद् देवपत्नीर् इन्द्रायार्कम् अहिहत्य ऊवुः ।  
(अव्श्_२०,३५।८च्) परि द्यावापृथिवी जभ्र उर्वी नास्य ते महिमानं परि ष्टः ॥८॥  
  
(अव्श्_२०,३५।९अ) अस्येद् एव प्र रिरिचे महित्वं दिवस् पृथिव्याः पर्य् अन्तरिक्षात् ।  
(अव्श्_२०,३५।९च्) स्वराल् इन्द्रो दम आ विश्वगूर्तः स्वरिर् अमत्रो ववक्षे रणाय ॥९॥  
  
(अव्श्_२०,३५।१०अ) अस्येद् एव शवसा शुशन्तं वि वृश्चद् वज्रेण वृत्रम् इन्द्रः ।  
(अव्श्_२०,३५।१०च्) गा न व्राणा अवनीर् अमुञ्चद् अभि श्रवो दावने सचेताः ॥१०॥  
  
(अव्श्_२०,३५।११अ) अस्येद् उ त्वेषसा रन्त सिन्धवः परि यद् वज्रेण सीम् अयछत् ।  
(अव्श्_२०,३५।११च्) ईशानकृद् दाशुषे दशस्यन् तुर्वीतये गाधं तुर्वणिः कः ॥११॥  
  
(अव्श्_२०,३५।१२अ) अस्मा इद् उ प्र भरा तूतुजानो वृत्राय वज्रम् ईशानः कियेधाः ।  
(अव्श्_२०,३५।१२च्) गोर् न पर्व वि रदा तिरश्चेष्यन्न् अर्णांस्य् अपां चरध्यै ॥१२॥  
  
(अव्श्_२०,३५।१३अ) अस्येद् उ प्र ब्रूहि पूर्व्याणि तुरस्य कर्माणि नव्य उक्थैः ।  
(अव्श्_२०,३५।१३च्) युधे यद् इष्णान आयुधान्य् ऋघायमाणो निरिणाति शत्रून् ॥१३॥  
  
(अव्श्_२०,३५।१४अ) अस्येद् उ भिया गिरयश् च दृल्हा द्यावा च भूमा जनुषस् तुजेते ।  
(अव्श्_२०,३५।१४च्) उपो वेनस्य जोगुवान ओणिं सद्यो भुवद् वीर्याय नोधाः ॥१४॥  
  
(अव्श्_२०,३५।१५अ) अस्मा इद् उ त्यद् अनु दाय्य् एषाम् एको यद् वव्ने भूरेर् ईशानः ।  
(अव्श्_२०,३५।१५च्) प्रैतशं सूर्ये पस्पृधानं सौवश्व्ये सुष्विम् आवद् इन्द्रः ॥१५॥  
  
(अव्श्_२०,३५।१६अ) एवा ते हारियोजना सुवृक्तीन्द्र ब्रह्माणि गोतमासो अक्रन् ।  
(अव्श्_२०,३५।१६च्) ऐषु विश्वपेशसं धियं धाः प्रातर् मक्षू धियावसुर् जगम्यात् ॥१६॥  
  
  
  
(अव्श्_२०,३६।१अ) य एक इद् धव्यश् चर्षणीनाम् इन्द्रं तं गीर्भिर् अभ्य् अर्च आभिः ।  
(अव्श्_२०,३६।१च्) यः पत्यते वृषभो वृष्ण्यावान्त् सत्यः सत्वा पुरुमायः सहस्वान् ॥१॥  
  
(अव्श्_२०,३६।२अ) तम् उ नः पूर्वे पितरो नवग्वाः सप्त विप्रासो अभि वाजयन्तः ।  
(अव्श्_२०,३६।२च्) नक्षद्दाभं ततुरिं पर्वतेष्ठाम् अद्रोघवाचं मतिभिः शविष्ठम् ॥२॥  
  
(अव्श्_२०,३६।३अ) तम् ईमहे इन्द्रम् अस्य रायः पुरुवीरस्य नृवतः पुरुक्षोः ।  
(अव्श्_२०,३६।३च्) यो अष्कृधोयुर् अजरः स्वर्वान् तम् आ भर हरिवो मादयध्यै ॥३॥  
  
(अव्श्_२०,३६।४अ) तन् नो वि वोचो यदि ते पुरा चिज् जरितार आनशुः सुम्नम् इन्द्र ।  
(अव्श्_२०,३६।४च्) कस् ते भागः किं वयो दुध्र खिदुः पुरुहूत पुरूवसो ऽसुरघ्नः ॥४॥  
  
(अव्श्_२०,३६।५अ) तं पृछन्ती वज्रहस्तं रथेष्ठाम् इन्द्रं वेपी वक्वरी यस्य नू गीः ।  
(अव्श्_२०,३६।५च्) तुविग्राभं तुविकूर्मिं रभोदां गातुम् इषे नक्षते तुम्रम् अछ ॥५॥  
  
(अव्श्_२०,३६।६अ) अया ह त्यं मायया वावृधानं मनोजुवा स्वतवः पर्वतेन ।  
(अव्श्_२०,३६।६च्) अच्युता चिद् वीलिता स्वोजो रुजो वि दृल्हा धृषता विरप्शिन् ॥६॥  
  
(अव्श्_२०,३६।७अ) तम् वो धिया नव्यस्या शविष्ठम् प्रत्नं प्रत्नवत् परितंसयध्यै ।  
(अव्श्_२०,३६।७च्) स नो वक्षद् अनिमानः सुवह्नेन्द्रो विश्वान्य् अति दुर्गहाणि ॥७॥  
  
(अव्श्_२०,३६।८अ) आ जनाय द्रुह्वणे पार्थिवानि दिव्यानि दीपयो ऽन्तरिक्षा ।  
(अव्श्_२०,३६।८च्) तपा वृषन् विश्वतः शोचिषा तान् ब्रह्मद्विषे शोचय क्षाम् अपश् च ॥८॥  
  
(अव्श्_२०,३६।९अ) भुवो जनस्य दिव्यस्य राजा पार्थिवस्य जगतस् त्वेषसन्दृक् ।  
(अव्श्_२०,३६।९च्) धिष्व वज्रं दक्षिण इन्द्र हस्ते विश्वा अजुर्य दयसे वि मायाः ॥९॥  
  
(अव्श्_२०,३६।१०अ) आ संयतम् इन्द्र णः स्वस्तिं शत्रुतूर्याय बृहतीम् अमृध्राम् ।  
(अव्श्_२०,३६।१०च्) यया दासान्य् आर्याणि वृत्रा करो वज्रिन्त् सुतुका नाहुषाणि ॥१०॥  
  
(अव्श्_२०,३६।११अ) स नो नियुद्भिः पुरुहूत वेधो विश्ववाराभिर् आ गहि प्रयज्यो ।  
(अव्श्_२०,३६।११च्) न या अदेवो वरते न देव आभिर् याहि तूयम् आ मद्र्यद्रिक् ॥११॥  
  
  
  
(अव्श्_२०,३७।१अ) यस् तिग्मशृङ्गो वृषभो न भीमः एकः कृष्टीश् च्यवयति प्र विश्वाः ।  
(अव्श्_२०,३७।१च्) यः शश्वतो अदाशुषो गयस्य प्रयन्तासि सुष्वितराय वेदः ॥१॥  
  
(अव्श्_२०,३७।२अ) त्वं ह त्यद् इन्द्र कुत्सम् आवः शुश्रूषमाणस् तन्वा समर्ये ।  
(अव्श्_२०,३७।२च्) दासं यच् शुष्णम् कुयवं न्य् अस्मा अरन्धय आर्जुनेयाय शिक्षन् ॥२॥  
  
(अव्श्_२०,३७।३अ) त्वं धृष्णो धृषता वीतहव्यं प्रावो विश्वाभिर् ऊतिभिः सुदासम् ।  
(अव्श्_२०,३७।३च्) प्र पौरुकुत्सिं त्रसदस्युम् आवः क्षेत्रसाता वृत्रहत्येषु पूरुम् ॥३॥  
  
(अव्श्_२०,३७।४अ) त्वं नृभिर् नृमणो देववीतौ भूरीणि वृत्रा हर्यश्व हंसि ।  
(अव्श्_२०,३७।४च्) त्वं नि दस्युं चुमुरिं धुनिं चास्वापयो दभीतये सुहन्तु ॥४॥  
  
(अव्श्_२०,३७।५अ) तव च्यौत्नानि वज्रहस्त तानि नव यत् पुरो नवतिं च सद्यः ।  
(अव्श्_२०,३७।५च्) निवेशने शततमाविवेषीर् अहं च वृत्रं नमुचिम् उताहन् ॥५॥  
  
(अव्श्_२०,३७।६अ) सना ता त इन्द्र भोजनानि रातहव्याय दाशुषे सुदासे ।  
(अव्श्_२०,३७।६च्) वृष्णे ते हरी वृषणा युनज्मि व्यन्तु ब्रह्माणि पुरुशाक वाजम् ॥६॥  
  
(अव्श्_२०,३७।७अ) मा ते अस्यां सहसावन् परिष्टाव् अघाय भूम हरिवः परादौ ।  
(अव्श्_२०,३७।७च्) त्रायस्व नो ऽवृकेभिर् वरूथैस् तव प्रियासः सूरिषु स्याम ॥७॥  
  
(अव्श्_२०,३७।८अ) प्रियास इत् ते मघवन्न् अभिष्टौ नरो मदेम शरणे सखायः ।  
(अव्श्_२०,३७।८च्) नि तुर्वशं नि याद्वं शिशीह्य् अतिथिग्वाय शंस्यं करिष्यन् ॥८॥  
  
(अव्श्_२०,३७।९अ) सद्यश् चिन् नु ते मघवन्न् अभिष्टौ नरः शंसन्त्य् उक्थशास उक्था ।  
(अव्श्_२०,३७।९च्) ये ते हवेभिर् वि पणींर् अदाशन्न् अस्मान् वृणीष्व युज्याय तस्मै ॥९॥  
  
(अव्श्_२०,३७।१०अ) एते स्तोमा नरां नृतम तुभ्यम् अस्मद्र्यञ्चो ददतो मघानि ।  
(अव्श्_२०,३७।१०च्) तेषाम् इन्द्र वृत्रहत्ये शिवो भूः सखा च शूरो ऽविता च नृणाम् ॥१०॥  
  
(अव्श्_२०,३७।११अ) नू इन्द्र शूर स्तवमान ऊती ब्रह्मजूतस् तन्वा वावृधस्व ।  
(अव्श्_२०,३७।११च्) उप नो वाजान् मिमीह्य् उप स्तीन् युयं पात स्वस्तिभिः सदा नः ॥११॥  
  
  
  
(अव्श्_२०,३८।१अ) आ याहि सुषुमा हि त इन्द्र सोमं पिबा इमम् ।  
(अव्श्_२०,३८।१च्) एदं बर्हिः सदो मम ॥१॥  
  
(अव्श्_२०,३८।२अ) आ त्वा ब्रह्मयुजा हरी वहताम् इन्द्र केशिना ।  
(अव्श्_२०,३८।२च्) उप ब्रह्माणि नः शृणु ॥२॥  
  
(अव्श्_२०,३८।३अ) ब्रह्माणस् त्वा वयं युजा सोमपाम् इन्द्र सोमिनः ।  
(अव्श्_२०,३८।३च्) सुतावन्तो हवामहे ॥३॥  
  
(अव्श्_२०,३८।४अ) इन्द्रम् इद् गाथिनो बृहद् इन्द्रम् अर्केभिर् अर्किणः ।  
(अव्श्_२०,३८।४च्) इन्द्रं वाणीर् अनूषत ॥४॥  
  
(अव्श्_२०,३८।५अ) इन्द्र इद् धर्योः सचा सम्मिश्ल आ वचोयुजा ।  
(अव्श्_२०,३८।५च्) इन्द्रो वज्री हिरण्ययः ॥५॥  
  
(अव्श्_२०,३८।६अ) इन्द्रो दीर्घाय चक्षस आ सूर्यं रोहयद् दिवि ।  
(अव्श्_२०,३८।६च्) वि गोभिर् अद्रिम् ऐरयत् ॥६॥  
  
  
  
(अव्श्_२०,३९।१अ) इन्द्रं वो विश्वतस् परि हवामहे जनेभ्यः ।  
(अव्श्_२०,३९।१च्) अस्माकम् अस्तु केवलः ॥१॥  
  
(अव्श्_२०,३९।२अ) व्य् अन्तरिक्षम् अतिरन् मदे सोमस्य रोचना ।  
(अव्श्_२०,३९।२च्) इन्द्रो यद् अभिनद् वलम् ॥२॥  
  
(अव्श्_२०,३९।३अ) उद् गा आजद् अङ्गिरोभ्य आविष् कृण्वन् गुहा सतीः ।  
(अव्श्_२०,३९।३च्) अर्वाञ्चं नुनुदे वलम् ॥३॥  
  
(अव्श्_२०,३९।४अ) इन्द्रेण रोचना दिवो दृल्हानि दृंहितानि च ।  
(अव्श्_२०,३९।४च्) स्थिराणि न पराणुदे ॥४॥  
  
(अव्श्_२०,३९।५अ) अपाम् ऊर्मिर् मदन्न् इव स्तोम इन्द्राजिरायते ।  
(अव्श्_२०,३९।५च्) वि ते मदा अराजिषुः ॥५॥  
  
  
  
(अव्श्_२०,४०।१अ) इन्द्रेण सं हि दृक्षसे सञ्जग्मानो अबिभ्युषा ।  
(अव्श्_२०,४०।१च्) मन्दू समानवर्चसा ॥१॥  
  
(अव्श्_२०,४०।२अ) अनवद्यैर् अभिद्युभिर् मखः सहस्वद् अर्चति ।  
(अव्श्_२०,४०।२च्) गणैर् इन्द्रस्य काम्यैः ॥२॥  
  
(अव्श्_२०,४०।३अ) आद् अह स्वधाम् अनु पुनर् गर्भत्वम् एरिरे ।  
(अव्श्_२०,४०।३च्) दधाना नाम यज्ञियम् ॥३॥  
  
  
  
(अव्श्_२०,४१।१अ) इन्द्रो दधीचो अस्थभिर् वृत्राण्य् अप्रतिष्कुतः ।  
(अव्श्_२०,४१।१च्) जघान नवतीर् नव ॥१॥  
  
(अव्श्_२०,४१।२अ) इछन् अश्वस्य यच् छिरः पर्वतेष्व् अपश्रितम् ।  
(अव्श्_२०,४१।२च्) तद् विदच् छर्यणावति ॥२॥  
  
(अव्श्_२०,४१।३अ) अत्राह गोर् अमन्वत नाम त्वष्टुर् अपीच्यम् ।  
(अव्श्_२०,४१।३च्) इत्था चन्द्रमसो गृहे ॥३॥  
  
  
  
(अव्श्_२०,४२।१अ) वाचम् अष्टापदीम् अहं नवस्रक्तिम् ऋतस्पृशम् ।  
(अव्श्_२०,४२।१च्) इन्द्रात् परि तन्वम् ममे ॥१॥  
  
(अव्श्_२०,४२।२अ) अनु त्वा रोदसी उभे क्रक्षमाणम् अकृपेताम् ।  
(अव्श्_२०,४२।२च्) इन्द्र यद् दस्युहाभवः ॥२॥  
  
(अव्श्_२०,४२।३अ) उत्तिष्ठन्न् ओजसा सह पीत्वी शिप्रे अवेपयः ।  
(अव्श्_२०,४२।३च्) सोमम् इन्द्र चमू सुतम् ॥३॥  
  
  
  
(अव्श्_२०,४३।१अ) भिन्धि विश्वा अप द्विषः बाधो जही मृधः ।  
(अव्श्_२०,४३।१च्) वसु स्पार्हं तद् आ भर ॥१॥  
  
(अव्श्_२०,४३।२अ) यद् वीलाव् इन्द्र यत् स्थिरे यत् पर्शाने पराभृतम् ।  
(अव्श्_२०,४३।२च्) वसु स्पार्हं तद् आ भर ॥२॥  
  
(अव्श्_२०,४३।३अ) यस्य ते विश्वमानुषो भूरेर् दत्तस्य वेदति ।  
(अव्श्_२०,४३।३च्) वसु स्पार्हं तद् आ भर ॥३॥  
  
  
  
(अव्श्_२०,४४।१अ) प्र सम्राजं चर्षणीनाम् इन्द्रं स्तोता नव्यं गीर्भिः ।  
(अव्श्_२०,४४।१च्) नरं नृषाहं मंहिष्ठम् ॥१॥  
  
(अव्श्_२०,४४।२अ) यस्मिन्न् उक्थानि रण्यन्ति विश्वानि च श्रवस्य ।  
(अव्श्_२०,४४।२च्) अपाम् अवो न समुद्रे ॥२॥  
  
(अव्श्_२०,४४।३अ) तं सुष्टुत्या विवासे ज्येष्ठराजं भरे कृत्नुम् ।  
(अव्श्_२०,४४।३च्) महो वाजिनं सनिभ्यः ॥३॥  
  
  
  
(अव्श्_२०,४५।१अ) अयम् उ ते सम् अतसि कपोत इव गर्भधिम् ।  
(अव्श्_२०,४५।१च्) वचस् तच् चिन् न ओहसे ॥१॥  
  
(अव्श्_२०,४५।२अ) स्तोत्रं राधानां पते गिर्वाहो वीर यस्य ते ।  
(अव्श्_२०,४५।२च्) विभूतिर् अस्तु सूनृता ॥२॥  
  
(अव्श्_२०,४५।३अ) ऊर्ध्वस् तिष्ठा न ऊतये ऽस्मिन् वाजे शतक्रतो ।  
(अव्श्_२०,४५।३च्) सम् अन्येषु ब्रवावहै ॥३॥  
  
  
  
(अव्श्_२०,४६।१अ) प्रणेतारम् वस्यो अछा कर्तारं ज्योतिः समत्सु ।  
(अव्श्_२०,४६।१च्) सासह्वांसम् युधामित्रान् ॥१॥  
  
(अव्श्_२०,४६।२अ) स नः पप्रिः पारयाति स्वस्ति नावा पुरुहूतः ।  
(अव्श्_२०,४६।२च्) इन्द्रो विश्वा अति द्विषः ॥२॥  
  
(अव्श्_२०,४६।३अ) स त्वं न इन्द्र वाजोभिर् दशस्या च गातुया च ।  
(अव्श्_२०,४६।३च्) अछा च नः सुम्नं नेषि ॥३॥  
  
  
  
(अव्श्_२०,४७।१अ) तम् इन्द्रं वाजयामसि महे वृत्राय हन्तवे ।  
(अव्श्_२०,४७।१च्) स वृषा वृषभो भुवत् ॥१॥  
  
(अव्श्_२०,४७।२अ) इन्द्रः स दामने कृत ओजिष्ठः स मदे हितः ।  
(अव्श्_२०,४७।२च्) द्युम्नी श्लोकी स सोम्यः ॥२॥  
  
(अव्श्_२०,४७।३अ) गिरा वज्रो न सम्भृतः सबलो अनपच्युतः ।  
(अव्श्_२०,४७।३च्) ववक्ष ऋष्वो अस्तृतः ॥३॥  
  
(अव्श्_२०,४७।४अ) इन्द्रम् इद् गाथिनो बृहद् इन्द्रम् अर्केभिर् अर्किणः ।  
(अव्श्_२०,४७।४च्) इन्द्रं वाणीर् अनूषत ॥४॥  
  
(अव्श्_२०,४७।५अ) इन्द्र इद् धर्योः सचा सम्मिश्ल आ वचोयुजा ।  
(अव्श्_२०,४७।५च्) इन्द्रो वज्री हिरण्ययः ॥५॥  
  
(अव्श्_२०,४७।६अ) इन्द्रो दीर्घाय चक्षस आ सूर्यं रोहयद् दिवि ।  
(अव्श्_२०,४७।६च्) वि गोभिर् अद्रिम् ऐरयत् ॥६॥  
  
(अव्श्_२०,४७।७अ) आ याहि सुषुमा हि त इन्द्र सोमं पिबा इमम् ।  
(अव्श्_२०,४७।७च्) एदं बर्हिः सदो मम ॥७॥  
  
(अव्श्_२०,४७।८अ) आ त्वा ब्रह्मयुजा हरी वहताम् इन्द्र केशिना ।  
(अव्श्_२०,४७।८च्) उप ब्रह्माणि नः शृणु ॥८॥  
  
(अव्श्_२०,४७।९अ) ब्रह्माणस् त्वा वयं युजा सोमपाम् इन्द्र सोमिनः ।  
(अव्श्_२०,४७।९च्) सुतावन्तो हवामहे ॥९॥  
  
(अव्श्_२०,४७।१०अ) युञ्जन्ति ब्रध्नम् अरुषं चरन्तं परि तस्थुषः ।  
(अव्श्_२०,४७।१०च्) रोचन्ते रोचना दिवि ॥१०॥  
  
(अव्श्_२०,४७।११अ) युञ्जन्त्य् अस्य काम्या हरी विपक्षसा रथे ।  
(अव्श्_२०,४७।११च्) शोणा धृष्णू नृवाहसा ॥११॥  
  
(अव्श्_२०,४७।१२अ) केतुं कृण्वन्न् अकेतवे पेशो मर्या अपेशसे ।  
(अव्श्_२०,४७।१२च्) सम् उषद्भिर् अजायथाः ॥१२॥  
(अव्श्_२०,४७।१३अ) उद् उ त्यं जातवेदसं देवं वहन्ति केतवः ।  
(अव्श्_२०,४७।१३च्) दृशे विश्वाय सूर्यम् ॥१३॥  
  
(अव्श्_२०,४७।१४अ) अप त्ये तायवो यथा नक्षत्रा यन्त्य् अक्तुभिः ।  
(अव्श्_२०,४७।१४च्) सूराय विश्वचक्षसे ॥१४॥  
  
(अव्श्_२०,४७।१५अ) अदृश्रन्न् अस्य केतवो वि रश्मयो जनां अनु ।  
(अव्श्_२०,४७।१५च्) भ्राजन्तो अग्नयो यथा ॥१५॥  
  
(अव्श्_२०,४७।१६अ) तरणिर् विश्वदर्शतो ज्योतिष्कृद् असि सूर्य ।  
(अव्श्_२०,४७।१६च्) विश्वम् आ भासि रोचन ॥१६॥  
  
(अव्श्_२०,४७।१७अ) प्रत्यङ् देवानां विशः प्रत्यङ्ङ् उद् एषि मानुषीः ।  
(अव्श्_२०,४७।१७च्) प्रत्यङ् विश्वं स्वर् दृशे ॥१७॥  
  
(अव्श्_२०,४७।१८अ) येना पावक चक्षसा भुरण्यन्तं जनां अनु ।  
(अव्श्_२०,४७।१८च्) त्वं वरुण पश्यसि ॥१८॥  
  
(अव्श्_२०,४७।१९अ) वि द्याम् एषि रजस् पृथ्व् अहर् मिमानो अक्तुभिः ।  
(अव्श्_२०,४७।१९च्) पश्यं जन्मानि सूर्य ॥१९॥  
  
(अव्श्_२०,४७।२०अ) सप्त त्वा हरितो रथे वहन्ति देव सूर्य ।  
(अव्श्_२०,४७।२०च्) शोचिष्केशम् विचक्षणम् ॥२०॥  
  
(अव्श्_२०,४७।२१अ) अयुक्त सप्त शुन्ध्युवः सूरो रथस्य नप्त्यः ।  
(अव्श्_२०,४७।२१च्) ताभिर् याति स्वयुक्तिभिः ॥२१॥  
  
  
  
(अव्श्_२०,४८।१अ) अभि त्वा वर्चसा गिरः सिञ्चन्त्य् आ चरण्युवः ।  
(अव्श्_२०,४८।१च्) अभि वत्सं न धेनवः ॥१॥  
  
(अव्श्_२०,४८।२अ) ता अर्षन्ति शुभ्रियः पृञ्चतीर् वर्चसा पयः ।  
(अव्श्_२०,४८।२च्) जातं जनिर् यथा हृदा ॥२॥  
  
(अव्श्_२०,४८।३अ) वज्रापवसाध्यः कीर्तिर् म्रियमाणम् आवहन् ।  
(अव्श्_२०,४८।३च्) मह्यम् आयुर् घृतं पयः ॥३॥  
  
(अव्श्_२०,४८।४अ) आयं गौः पृश्निर् अक्रमीद् असदन् मातरं पुरः ।  
(अव्श्_२०,४८।४च्) पितरं च प्रयन्त् स्वः ॥४॥  
  
(अव्श्_२०,४८।५अ) अन्तश् चरति रोचना अस्य प्राणाद् अपानतः ।  
(अव्श्_२०,४८।५च्) व्य् अख्यन् महिषः स्वः ॥५॥  
  
(अव्श्_२०,४८।६अ) त्रिंशद् धामा वि राजति वाक् पतङ्गो अशिश्रियत् ।  
(अव्श्_२०,४८।६च्) प्रति वस्तोर् अहर् द्युभिः ॥६॥  
  
  
  
(अव्श्_२०,४९।१अ) यच् छक्रा वाचम् आरुहन्न् अन्तरिक्षं सिषासथः ।  
(अव्श्_२०,४९।१च्) सं देवा अमदन् वृषा ॥१॥  
  
(अव्श्_२०,४९।२अ) शक्रो वाचम् अधृष्टायोर् उवाचो अधृष्णुहि ।  
(अव्श्_२०,४९।२च्) मंहिष्ठ आ मदर्दिवि ॥२॥  
  
(अव्श्_२०,४९।३अ) शक्रो वाचम् अधृष्णुहि धामधर्मन् वि राजति ।  
(अव्श्_२०,४९।३च्) विमदन् बर्हिर् आसरन् ॥३॥  
  
(अव्श्_२०,४९।४अ) तं वो दस्मम् ऋतीषहं वसोर् मन्दानम् अन्धसः ।  
(अव्श्_२०,४९।४च्) अभि वत्सं न स्वसरेषु धेनव इन्द्रं गीर्भिर् नवामहे ॥४॥  
  
(अव्श्_२०,४९।५अ) द्युक्षं सुदानुं तविषीभिर् आवृतम् गिरिं न पुरुभोजसम् ।  
(अव्श्_२०,४९।५च्) क्षुमन्तं वाजं शतिनं सहस्रिणं मक्षू गोमन्तम् ईमहे ॥५॥  
  
(अव्श्_२०,४९।६अ) तत् त्वा यामि सुवीर्यं तद् ब्रह्म पूर्वचित्तये ।  
(अव्श्_२०,४९।६च्) येना यतिभ्यो भृगवे धने हिते येन प्रस्कण्वम् आविथ ॥६॥  
  
(अव्श्_२०,४९।७अ) येना समुद्रम् असृजो महीर् अपस् तद् इन्द्र वृष्णि ते शवः ।  
(अव्श्_२०,४९।७च्) सद्यः सो अस्य महिमा न सन्नशे यं क्षोणीर् अनुचक्रदे ॥७॥  
  
  
  
(अव्श्_२०,५०।१अ) कन् नव्यो अतसीनां तुरो गृणीत मर्त्यः ।  
(अव्श्_२०,५०।१च्) नही न्व् अस्य महिमानम् इन्द्रियं स्वर् गृणन्त आनशुः ॥१॥  
  
(अव्श्_२०,५०।२अ) कद् उ स्तुवन्त ऋतयन्त देवत ऋषिः को विप्र ओहते ।  
(अव्श्_२०,५०।२च्) कदा हवं मघवन्न् इन्द्र सुन्वतः कद् उ स्तुवत आ गमः ॥२॥  
  
  
  
(अव्श्_२०,५१।१अ) अभि प्र वः सुराधसम् इन्द्रम् अर्च यथा विदे ।  
(अव्श्_२०,५१।१च्) यो जरितृभ्यो मघवा पुरूवसुः सहस्रेणेव शिक्षति ॥१॥  
  
(अव्श्_२०,५१।२अ) शतानीकेव प्र जिगाति धृष्णुया हन्ति वृत्राणि दाशुषे ।  
(अव्श्_२०,५१।२च्) गिरेर् इव प्र रसा अस्य पिन्विरे दत्राणि पुरुभोजसः ॥२॥  
  
(अव्श्_२०,५१।३अ) प्र सु श्रुतं सुराधसम् अर्चा शक्रम् अभिष्टये ।  
(अव्श्_२०,५१।३च्) यः सुन्वते स्तुवते काम्यं वसु सहस्रेणेव मंहते ॥३॥  
  
(अव्श्_२०,५१।४अ) शतानीका हेतयो अस्य दुष्टरा इन्द्रस्य समिषो महीः ।  
(अव्श्_२०,५१।४च्) गिरिर् न भुज्मा मघत्सु पिन्वते यद् ईं सुता अमन्दिषुः ॥४॥  
  
  
  
(अव्श्_२०,५२।१अ) वयं घ त्वा सुतावन्त आपो न वृक्तबर्हिषः ।  
(अव्श्_२०,५२।१च्) पवित्रस्य प्रस्रवणेषु वृत्रहन् परि स्तोतार आसते ॥१॥  
  
(अव्श्_२०,५२।२अ) स्वरन्ति त्वा सुते नरो वसो निरेक उक्थिनः ।  
(अव्श्_२०,५२।२च्) कदा सुतं तृषाण ओक आ गम इन्द्र स्वब्दीव वंसगः ॥२॥  
  
(अव्श्_२०,५२।३अ) कण्वेभिर् धृष्णव् आ धृसद् वाजं दर्षि सहस्रिणम् ।  
(अव्श्_२०,५२।३च्) पिशङ्गरूपं मघवन् विचर्षणे मक्षू गोमन्तम् ईमहे ॥३॥  
  
  
  
(अव्श्_२०,५३।१अ) क ईं वेद सुते सचा पिबन्तं कद् वयो दधे ।  
(अव्श्_२०,५३।१च्) अयं यः पुरो विभिनत्त्य् ओजसा मन्दानः शिप्र्य् अन्धसः ॥१॥  
  
(अव्श्_२०,५३।२अ) दाना मृगो न वारणः पुरुत्रा चरथं दधे ।  
(अव्श्_२०,५३।२च्) नकिष् ट्वा नि यमद् आ सुते गमो महाश् चरस्य् ओजसा ॥२॥  
  
(अव्श्_२०,५३।३अ) य उग्रः सन्न् अनिष्टृत स्थिरो रणाय संस्कृतः ।  
(अव्श्_२०,५३।३च्) यदि स्तोतुर् मघवा शृणवद् धवं नेन्द्रो योषत्य् आ गमत् ॥३॥  
  
  
  
(अव्श्_२०,५४।१अ) विश्वाः पृतना अभिभूतरं नरं सजूस् ततक्षुर् इन्द्रं जजनुश् च राजसे ।  
(अव्श्_२०,५४।१च्) क्रत्वा वरिष्ठं वर आमुरिम् उतोग्रम् ओजिष्ठं तवसं तरस्विनम् ॥१॥  
  
(अव्श्_२०,५४।२अ) सम् ईं रेभासो अस्वरन्न् इन्द्रं सोमस्य पीतये ।  
(अव्श्_२०,५४।२च्) स्वर्पतिं यद् ईं वृधे धृतव्रतो ह्य् ओजसा सम् ऊतिभिः ॥२॥  
  
(अव्श्_२०,५४।३अ) नेमिं नमन्ति चक्षसा मेषं विप्रा अभिस्वरा ।  
(अव्श्_२०,५४।३च्) सुदीतयो वो अद्रुहो ऽपि कर्णे तरस्विनः सम् ऋक्वभिः ॥३॥  
  
  
  
(अव्श्_२०,५५।१अ) तम् इन्द्रं जोहवीमि मघवानम् उग्रं सत्रा दधानम् अप्रतिष्कुतं शवांसि ।  
(अव्श्_२०,५५।१च्) मंहिष्ठो गीर्भिर् आ च यज्ञियो ववर्तद् राये नो विश्वा सुपथा कृणोतु वज्री ॥१॥  
  
(अव्श्_२०,५५।२अ) या इन्द्र भुज आभरः स्वर्वां असुरेभ्यः ।  
(अव्श्_२०,५५।२च्) स्तोतारम् इन् मघवन्न् अस्य वर्धय ये च त्वे वृक्तबर्हिषः ॥२॥  
  
(अव्श्_२०,५५।३अ) यम् इन्द्र दधिषे त्वम् अश्वं गां भागम् अव्ययम् ।  
(अव्श्_२०,५५।३च्) यजमाने सुन्वति दक्षिणावति तस्मिन् तं धेहि मा पणौ ॥३॥  
  
  
  
(अव्श्_२०,५६।१अ) इन्द्रो मदाय वावृधे शवसे वृत्रहा नृभिः ।  
(अव्श्_२०,५६।१च्) तम् इन् महत्स्व् आजिषूतेम् अर्भे हवामहे स वाजेषु प्र नो ऽविषत् ॥१॥  
  
(अव्श्_२०,५६।२अ) असि हि वीर सेन्यो ऽसि भूरि पराददिः ।  
(अव्श्_२०,५६।२च्) असि दभ्रस्य चिद् वृधो यजमानाय शिक्षसि सुन्वते भूरि ते वसु ॥२॥  
  
(अव्श्_२०,५६।३अ) यद् उदीरत आजयो धृष्णवे धीयते धना ।  
(अव्श्_२०,५६।३च्) युक्ष्वा मदच्युता हरी कं हनः कं वसौ दधो ऽस्मां इन्द्र वसौ दधः ॥३॥  
  
(अव्श्_२०,५६।४अ) मदेमदे हि नो ददिर् यूथा गवाम् ऋजुक्रतुः ।  
(अव्श्_२०,५६।४च्) सं गृभाय पुरु शतोभयाहस्त्या वसु शिशीहि राय आ भर ॥४॥  
  
(अव्श्_२०,५६।५अ) मादयस्व सुते सचा शवसे शूर राधसे ।  
(अव्श्_२०,५६।५च्) विद्मा हि त्वा पुरूवसुम् उप कामान्त् ससृज्महे ऽथा नो ऽविता भव ॥५॥  
  
(अव्श्_२०,५६।६अ) एते त इन्द्र जन्तवो विश्वं पुष्यन्ति वार्यम् ।  
(अव्श्_२०,५६।६च्) अन्तर् हि ख्यो जनानाम् अर्यो वेदो अदाशुषां तेषां नो वेद आ भर ॥६॥  
  
  
  
(अव्श्_२०,५७।१अ) सुरूपकृत्नुम् ऊतये सुदुघाम् इव गोदुहे ।  
(अव्श्_२०,५७।१च्) जुहूमसि द्यविद्यवि ॥१॥  
  
(अव्श्_२०,५७।२अ) उप नः सवना गहि सोमस्य सोमपाः पिब ।  
(अव्श्_२०,५७।२च्) गोदा इद् रेवतो मदः ॥२॥  
  
(अव्श्_२०,५७।३अ) अथा ते अन्तमानां विद्याम सुमतीनाम् ।  
(अव्श्_२०,५७।३च्) मा नो अति ख्य आ गहि ॥३॥  
  
(अव्श्_२०,५७।४अ) शुष्मिन्तमं न ऊतये द्युम्निनं पाहि जागृविम् ।  
(अव्श्_२०,५७।४च्) इन्द्र सोमं शतक्रतो ॥४॥  
  
(अव्श्_२०,५७।५अ) इन्द्रियाणि शतक्रतो या ते जनेषु पञ्चसु ।  
(अव्श्_२०,५७।५च्) इन्द्र तानि त आ वृणे ॥५॥  
  
(अव्श्_२०,५७।६अ) अगन्न् इन्द्र श्रवो बृहद् द्युम्नं दधिष्व दुष्टरम् ।  
(अव्श्_२०,५७।६च्) उत् ते शुष्मं तिरामसि ॥६॥  
  
(अव्श्_२०,५७।७अ) अर्वावतो न आ गह्य् अथो शक्र परावतः ।  
(अव्श्_२०,५७।७च्) उ लोको यस् ते अद्रिव इन्द्रेह तत आ गहि ॥७॥  
  
(अव्श्_२०,५७।८अ) इन्द्रो अङ्ग महद् भयम् अभी षद् अप चुच्यवत् ।  
(अव्श्_२०,५७।८च्) स हि स्थिरो विचर्षनिः ॥८॥  
  
(अव्श्_२०,५७।९अ) इन्द्रश् च मृलयाति नो न नः पश्चाद् अघं नशत् ।  
(अव्श्_२०,५७।९च्) भद्रं भवाति नः पुरः ॥९॥  
  
(अव्श्_२०,५७।१०अ) इन्द्र आशाभ्यस् परि सर्वाभ्यो अभयं करत् ।  
(अव्श्_२०,५७।१०च्) जेता शत्रून् विचर्षणिः ॥१०॥  
  
(अव्श्_२०,५७।११अ) क ईं वेद सुते सचा पिबन्तं कद् वयो दधे ।  
(अव्श्_२०,५७।११च्) अयं यः पुरो विभिनत्त्य् ओजसा मन्दानः शिप्र्य् अन्धसः ॥११॥  
  
(अव्श्_२०,५७।१२अ) दाना मृगो न वारणः पुरुत्रा चरथं दधे ।  
(अव्श्_२०,५७।१२च्) नकिष् ट्वा नि यमद् आ सुते गमो महांश् चरस्य् ओजसा ॥१२॥  
  
(अव्श्_२०,५७।१३अ) य उग्रः सन्न् अनिष्टृत स्थिरो रणाय संस्कृतः ।  
(अव्श्_२०,५७।१३च्) यदि स्तोतुर् मघवा शृणवद् धवं नेन्द्रो योषत्य् आ गमत् ॥१३॥  
  
(अव्श्_२०,५७।१४अ) वयं घ त्वा सुतावन्त आपो न वृक्तबर्हिषः ।  
(अव्श्_२०,५७।१४च्) पवित्रस्य प्रस्रवणेषु वृत्रहन् परि स्तोतार आसते ॥१४॥  
  
(अव्श्_२०,५७।१५अ) स्वरन्ति त्वा सुते नरो वसो निरेक उक्थिनः ।  
(अव्श्_२०,५७।१५च्) कदा सुतं तृषाण ओक आ गम इन्द्र स्वब्दीव वंसगः ॥१५॥  
  
(अव्श्_२०,५७।१६अ) कण्वेभिर् धृष्णव् आ धृषद् वाजं दर्षि सहस्रिणम् ।  
(अव्श्_२०,५७।१६च्) पिशङ्गरूपं मघवन् विचर्षणे मक्षू गोमन्तम् ईमहे ॥१६॥  
  
  
  
(अव्श्_२०,५८।१अ) श्रायन्त इव सूर्यं विश्वेद् इन्द्रस्य भक्षत ।  
(अव्श्_२०,५८।१च्) वसूनि जाते जनमान ओजसा प्रति भागं न दीधिम ॥१॥  
  
(अव्श्_२०,५८।२अ) अनर्शरातिं वसुदाम् उप स्तुहि भद्रा इन्द्रस्य रातयः ।  
(अव्श्_२०,५८।२च्) सो अस्य कामं विधतो न रोषति मनो दानाय चोदयन् ॥२॥  
  
(अव्श्_२०,५८।३अ) बण् महां असि सूर्य बड् आदित्य महां असि ।  
(अव्श्_२०,५८।३च्) महस् ते सतो महिमा पनस्यते ऽद्धा देव महां असि ॥३॥  
  
(अव्श्_२०,५८।४अ) बट् सूर्य श्रवसा महां असि सत्रा देव महां असि ।  
(अव्श्_२०,५८।४च्) मह्ना देवानाम् असुर्यः पुरोहितो विभु ज्योतिर् अदाभ्यम् ॥४॥  
  
  
  
(अव्श्_२०,५९।१अ) उद् उ त्ये मधु मत्तमा गिर स्तोमास ईरते ।  
(अव्श्_२०,५९।१च्) सत्राजितो धनसा अक्षितोतयो वाजयन्तो रथा इव ॥१॥  
  
(अव्श्_२०,५९।२अ) कण्वा इव भृगवः सूर्य इव विश्वम् इद् धीतम् आनशुः ।  
(अव्श्_२०,५९।२च्) इन्द्रं स्तोमेभिर् महयन्त आयवः प्रियमेधासो अस्वरन् ॥२॥  
  
(अव्श्_२०,५९।३अ) उद् इन् न्व् अस्य रिच्यते ऽंशो धनं न जिग्युसः ।  
(अव्श्_२०,५९।३च्) य इन्द्रो हरिवान् न दभन्ति तं रिपो दक्षं दधाति सोमिनि ॥३॥  
  
(अव्श्_२०,५९।४अ) मन्त्रम् अखर्वं सुधितं सुपेशसं दधात यज्ञियेष्व् आ ।  
(अव्श्_२०,५९।४च्) पूर्वीश् चन प्रसितयस् तरन्ति तं य इन्द्रे कर्मणा भुवत् ॥४॥  
  
  
(अव्श्_२०,६०।१अ) एवा ह्य् असि वीरयुर् एवा शूर उत स्थिरः ।  
(अव्श्_२०,६०।१च्) एवा ते राध्यं मनः ॥१॥  
  
(अव्श्_२०,६०।२अ) एवा रातिस् तुवीमघ विश्वेभिर् धायि धातृभिः ।  
(अव्श्_२०,६०।२च्) अघा चिद् इन्द्र मे सचा ॥२॥  
  
(अव्श्_२०,६०।३अ) मो षु ब्रह्मेव तन्द्रयुर् भुवो वाजानां पते ।  
(अव्श्_२०,६०।३च्) मत्स्वा सुतस्य गोमतः ॥३॥  
  
(अव्श्_२०,६०।४अ) एवा ह्य् अस्य सूनृता विरप्शी गोमती मही ।  
(अव्श्_२०,६०।४च्) पक्वा शाखा न दाशुषे ॥४॥  
  
(अव्श्_२०,६०।५अ) एवा हि ते विभूतय ऊतय इन्द्र मावते ।  
(अव्श्_२०,६०।५च्) सद्यश् चित् सन्ति दाशुषे ॥५॥  
  
(अव्श्_२०,६०।६अ) एवा ह्य् अस्य काम्या स्तोम उक्थं च शंस्या ।  
(अव्श्_२०,६०।६च्) इन्द्राय सोमपीतये ॥६॥  
  
  
  
(अव्श्_२०,६१।१अ) तं ते मदं गृणीमसि वृषणं पृत्सु सासहिम् ।  
(अव्श्_२०,६१।१च्) उ लोककृत्नुम् अद्रिवो हरिश्रियम् ॥१॥  
  
(अव्श्_२०,६१।२अ) येन ज्योतीम्ष्य् आयवे मनवे च विवेदिथ ।  
(अव्श्_२०,६१।२च्) मन्दानो अस्य बर्हिषो वि राजसि ॥२॥  
  
(अव्श्_२०,६१।३अ) तद् अद्या चित् त उक्थिनो ऽनु ष्टुवन्ति पूर्वथा ।  
(अव्श्_२०,६१।३च्) वृषपत्नीर् अपो जया दिवेदिवे ॥३॥  
  
(अव्श्_२०,६१।४अ) तम् व् अभि प्र गायत पुरुहूतं पुरुष्टुतम् ।  
(अव्श्_२०,६१।४च्) इन्द्रं गीर्भिस् तविषम् आ विवासत ॥४॥  
(अव्श्_२०,६१।५अ) यस्य द्विबर्हसो बृहत् सहो दाधार रोदसी ।  
(अव्श्_२०,६१।५च्) गिरींर् अज्रां अपः स्वर् वृषत्वना ॥५॥  
  
(अव्श्_२०,६१।६अ) स राजसि पुरुष्टुतं एको वृत्राणि जिघ्नसे ।  
(अव्श्_२०,६१।६च्) इन्द्र जैत्रा श्रवस्य च यन्तवे ॥६॥  
  
  
  
(अव्श्_२०,६२।१अ) वयम् उ त्वाम् अपूर्व्य स्थूरं न कच् चिद् भरन्तो ऽवस्यवः ।  
(अव्श्_२०,६२।१च्) वाजे चित्रं हवामहे ॥१॥  
  
(अव्श्_२०,६२।२अ) उप त्वा कर्मन्न् ऊतये स नो युवोग्रश् चक्राम यो धृषत् ।  
(अव्श्_२०,६२।२च्) त्वाम् इद् ध्य् अवितारं ववृमहे सखाय इन्द्र सानसिम् ॥२॥  
  
(अव्श्_२०,६२।३अ) यो न इदमिदं पुरा प्र वस्य आनिनाय तम् उ व स्तुषे ।  
(अव्श्_२०,६२।३च्) सखाय इन्द्रम् ऊतये ॥३॥  
  
(अव्श्_२०,६२।४अ) हर्यश्वं सत्पतिं चर्षणीसहं स हि ष्मा यो अमन्दत ।  
(अव्श्_२०,६२।४च्) आ तु नः स वयति गव्यम् अश्व्यं स्तोतृभ्यो मघवा शतम् ॥४॥  
(अव्श्_२०,६२।५अ) इन्द्राय साम गायत विप्राय बृहते बृहत् ।  
(अव्श्_२०,६२।५च्) धर्मकृते विपश्चिते पनस्यवे ॥५॥  
  
(अव्श्_२०,६२।६अ) त्वम् इन्द्राभिभूर् असि त्वं सूर्यम् अरोचयः ।  
(अव्श्_२०,६२।६च्) विश्वकर्मा विश्वदेवो महां असि ॥६॥  
  
(अव्श्_२०,६२।७अ) विभ्राजं ज्योतिषा स्वर् अगछो रोचनं दिवः ।  
(अव्श्_२०,६२।७च्) देवास् त इन्द्र सख्याय येमिरे ॥७॥  
  
(अव्श्_२०,६२।८अ) तम् व् अभि प्र गायत पुरुहूतं पुरुष्टुतम् ।  
(अव्श्_२०,६२।८च्) इन्द्रं गीर्भिस् तविषम् आ विवासत ॥८॥  
  
(अव्श्_२०,६२।९अ) यस्य द्विबर्हसो बृहत् सहो दाधार रोदसी ।  
(अव्श्_२०,६२।९च्) गिरींर् अज्रां अपः स्वर् वृषत्वना ॥९॥  
(अव्श्_२०,६२।१०अ) स राजसि पुरुष्टुतं एको वृत्राणि जिघ्नसे ।  
(अव्श्_२०,६२।१०च्) इन्द्र जैत्र श्रवस्य च यन्तवे ॥१०॥  
  
  
(अव्श्_२०,६३।१अ) इमा नु कं भुवना सीषधामेन्द्रश् च विश्वे च देवाः ।  
(अव्श्_२०,६३।१च्) यज्ञं च नस् तन्वं च प्रजां चादित्यैर् इन्द्रः सह चीकॢपाति ॥१॥  
  
(अव्श्_२०,६३।२अ) आदित्यैर् इन्द्रः सगणो मरुद्भिर् अस्माकं भूत्व् अविता तनूनाम् ।  
(अव्श्_२०,६३।२च्) हत्वाय देवा असुरान् यद् आयन् देवा देवत्वम् अभिरक्षमाणाः ॥२॥  
  
(अव्श्_२०,६३।३अ) प्रत्यञ्चम् अर्कम् अनयं छचीभिर् आद् इत् स्वधाम् इषिरां पर्य् अपश्यन् ।  
(अव्श्_२०,६३।३च्) अया वाजं देवहितं सनेम मदेम शतहिमाः सुवीराः ॥३॥  
  
(अव्श्_२०,६३।४अ) य एक इद् विदयते वसु मर्ताय दाशुषे ।  
(अव्श्_२०,६३।४च्) ईशानो अप्रतिष्कुत इन्द्रो अङ्ग ॥४॥  
  
(अव्श्_२०,६३।५अ) कदा मर्तम् अराधसं पदा क्षुम्पम् इव स्फुरत् ।  
(अव्श्_२०,६३।५च्) कदा नः शुश्रवद् गिर इन्द्रो अङ्ग ॥५॥  
  
(अव्श्_२०,६३।६अ) यश् चिद् धि त्वा बहुभ्य आ सुतावां आविवासति ।  
(अव्श्_२०,६३।६च्) उग्रं तत् पत्यते शव इन्द्रो अङ्ग ॥६॥  
  
(अव्श्_२०,६३।७अ) य इन्द्र सोमपातमो मदः शविष्ठ चेतति ।  
(अव्श्_२०,६३।७च्) येना हंसि न्य् अत्त्रिणं तम् ईमहे ॥७॥  
  
(अव्श्_२०,६३।८अ) येना दशग्वम् अध्रिगुं वेपयन्तं स्वर्णरम् ।  
(अव्श्_२०,६३।८च्) येना समुद्रम् आविथा तम् ईमहे ॥८॥  
  
(अव्श्_२०,६३।९अ) येन सिन्धुं महीर् अपो रथां इव प्रचोदयः ।  
(अव्श्_२०,६३।९च्) पन्थाम् ऋतस्य यातवे तम् ईमहे ॥९॥  
  
  
  
(अव्श्_२०,६४।१अ) एन्द्र नो गधि प्रियः सत्राजिद् अगोह्यः ।  
(अव्श्_२०,६४।१च्) गिरिर् न विश्वतस् पृथुः पतिर् दिवः ॥१॥  
  
(अव्श्_२०,६४।२अ) अभि हि सत्य सोमपा उभे बभूथ रोदसी ।  
(अव्श्_२०,६४।२च्) इन्द्रासि सुन्वतो वृधः पतिर् दिवः ॥२॥  
  
(अव्श्_२०,६४।३अ) त्वं हि शश्वतीनाम् इन्द्र दर्ता पुराम् असि ।  
(अव्श्_२०,६४।३च्) हन्ता दस्योर् मनोर् वृधः पतिर् दिवः ॥३॥  
  
(अव्श्_२०,६४।४अ) एद् उ मध्वो मदिन्तरं सिञ्च वाध्वर्यो अन्धसः ।  
(अव्श्_२०,६४।४च्) एवा हि वीर स्तवते सदावृधः ॥४॥  
  
(अव्श्_२०,६४।५अ) इन्द्र स्थातर् हरीणां नकिष् ते पूर्व्यस्तुतिम् ।  
(अव्श्_२०,६४।५च्) उद् आनंश शवसा न भन्दना ॥५॥  
  
(अव्श्_२०,६४।६अ) तं वो वाजानां पतिम् अहूमहि श्रवस्यवः ।  
(अव्श्_२०,६४।६च्) अप्रायुभिर् यज्ञेभिर् वावृधेन्यम् ॥६॥  
  
  
  
(अव्श्_२०,६५।१अ) एतो न्व् इन्द्रं स्तवाम सखाय स्तोम्यं नरम् ।  
(अव्श्_२०,६५।१च्) कुष्टीर् यो विश्वा अभ्य् अस्त्य् एक इत् ॥१॥  
  
(अव्श्_२०,६५।२अ) अगोरुधाय गविषे द्युक्षाय दस्म्यं वचः ।  
(अव्श्_२०,६५।२च्) घृतात् स्वादीयो मधुनश् च वोचत ॥२॥  
  
(अव्श्_२०,६५।३अ) यस्यामितानि वीर्या न राधः पर्येतवे ।  
(अव्श्_२०,६५।३च्) ज्योतिर् न विश्वम् अभ्य् अस्ति दक्षिणा ॥३॥  
  
  
  
(अव्श्_२०,६६।१अ) स्तुहीन्द्रं व्यश्ववद् अनूर्मिं वाजिनं यमम् ।  
(अव्श्_२०,६६।१च्) अर्यो गयं मंहमानं वि दाशुषे ॥१॥  
  
(अव्श्_२०,६६।२अ) एवा नूनम् उप स्तुहि वैयश्व दशमं नवम् ।  
(अव्श्_२०,६६।२च्) सुविद्वांसं चर्कृत्यं चरणीनाम् ॥२॥  
  
(अव्श्_२०,६६।३अ) वेत्था हि निरृतीनां वज्रहस्त परिवृजम् ।  
(अव्श्_२०,६६।३च्) अहरहः शुन्ध्युः परिपदाम् इव ॥३॥  
  
  
  
(अव्श्_२०,६७।१अ) वनोति हि सुन्वन् क्षयं परीणसः सुन्वानो हि ष्मा यजत्य् अव द्विषो देवानाम् अव द्विषः ।  
(अव्श्_२०,६७।१च्) सुन्वान इत् सिषासति सहस्रा वाज्य् अवृतः ।  
(अव्श्_२०,६७।१ए) सुन्वानायेन्द्रो ददात्य् आभुवं रयिं ददात्य् आभुवम् ॥१॥  
  
(अव्श्_२०,६७।२अ) मो षु वो अस्मद् अभि तानि पौंस्या सना भूवन् द्युम्नानि मोत जारिषुर् अस्मत् पुरोत जारिषुः ।  
(अव्श्_२०,६७।२च्) यद् वश् चित्रं युगेयुगे नव्यं घोषाद् अमर्त्यम् ।  
(अव्श्_२०,६७।२ए) अस्मासु तन् मरुतो यच् च दुष्टरं दिधृता यच् च दुष्टरम् ॥२॥  
  
(अव्श्_२०,६७।३अ) अग्निं होतारम् मन्ये दास्वन्तं वसुं सूनुं सहसो जातवेदसं विप्रं न जातवेदसम् ।  
(अव्श्_२०,६७।३च्) य ऊर्ध्वया स्वध्वरो देवो देवाच्या कृपा ।  
(अव्श्_२०,६७।३ए) घृतस्य विभ्राष्टिम् अनु वष्टि शोचिषाजुह्वानस्य सर्पिषः ॥३॥  
  
(अव्श्_२०,६७।४अ) यज्ञैः सम्मिश्लाः पृषतीभिर् ऋष्टिभिर् यामं छुभ्रासो अञ्जिषु प्रिया उत ।  
(अव्श्_२०,६७।४च्) आसद्या बर्हिर् भरतस्य सूनवः पोत्राद् आ सोमं पिबता दिवो नरः ॥४॥  
  
(अव्श्_२०,६७।५अ) आ वक्षि देवां इह विप्र यक्षि चोशन् होतर् नि षदा योनिषु त्रिषु ।  
(अव्श्_२०,६७।५च्) प्रति वीहि प्रस्थितं सोम्यं मधु पिबाग्नीध्रात् तव भागस्य तृस्णुहि ॥५॥  
  
(अव्श्_२०,६७।६अ) एष स्य ते तन्वो नृम्णवर्धनः सह ओजः प्रदिवि बाह्वोर् हितः ।  
(अव्श्_२०,६७।६च्) तुभ्यं सुतो मघवन् तुभ्यम् आभृतस् त्वम् अस्य ब्राह्मणाद् आ तृपत् पिब ॥६॥  
  
(अव्श्_२०,६७।७अ) यम् उ पूर्वम् अहुवे तम् इदं हुवे सेद् उ हव्यो ददिर् यो नाम पत्यते ।  
(अव्श्_२०,६७।७च्) अध्वर्युभिः प्रस्थितं सोम्यं मधु पोत्रात् सोमं द्रविणोदः पिब ऋतुभिः ॥७॥  
  
  
  
(अव्श्_२०,६८।१अ) सुरूपकृत्नुम् ऊतये सुदुघाम् इव गोदुहे ।  
(अव्श्_२०,६८।१च्) जुहूमसि द्यविद्यवि ॥१॥  
  
(अव्श्_२०,६८।२अ) उप नः सवना गहि सोमस्य सोमपाः पिब ।  
(अव्श्_२०,६८।२च्) गोदा इद् रेवतो मदः ॥२॥  
  
(अव्श्_२०,६८।३अ) अथा ते अन्तमानां विद्याम सुमतीनाम् ।  
(अव्श्_२०,६८।३च्) मा नो अति ख्य आ गहि ॥३॥  
  
(अव्श्_२०,६८।४अ) परेहि विग्रम् अस्तृतम् इन्द्रं पृछा विपश्चितम् ।  
(अव्श्_२०,६८।४च्) यस् ते सखिभ्य आ वरम् ॥४॥  
  
(अव्श्_२०,६८।५अ) उत ब्रुवन्तु नो निदो निर् अन्यतश् चिद् आरत ।  
(अव्श्_२०,६८।५च्) दधाना इन्द्र इद् दुवः ॥५॥  
  
(अव्श्_२०,६८।६अ) उत नः सुभगां अरिर् वोचेयुर् दस्म कृष्टयः ।  
(अव्श्_२०,६८।६च्) स्यामेद् इन्द्रस्य शर्मणि ॥६॥  
  
(अव्श्_२०,६८।७अ) एम् आशुम् आशवे भर यज्ञश्रियं नृमादनम् ।  
(अव्श्_२०,६८।७च्) पतयन् मन्दयत्सखम् ॥७॥  
  
(अव्श्_२०,६८।८अ) अस्य पीत्वा शतक्रतो घनो वृत्राणाम् अभवः ।  
(अव्श्_२०,६८।८च्) प्रावो वाजेषु वाजिनम् ॥८॥  
  
(अव्श्_२०,६८।९अ) तं त्वा वाजेषु वाजिनं वाजयामः शतक्रतो ।  
(अव्श्_२०,६८।९च्) धनानाम् इन्द्र सातये ॥९॥  
  
(अव्श्_२०,६८।१०अ) यो रायो ऽवनिर् महान्त् सुपारः सुन्वतः सखा ।  
(अव्श्_२०,६८।१०च्) तस्मा इन्द्राय गायत ॥१०॥  
  
(अव्श्_२०,६८।११अ) आ त्व् एता नि षीदतेन्द्रम् अभि प्र गायत ।  
(अव्श्_२०,६८।११च्) सखाय स्तोमवाहसः ॥११॥  
  
(अव्श्_२०,६८।१२अ) पुरूतमं पुरूणाम् ईशानं वार्याणाम् ।  
(अव्श्_२०,६८।१२च्) इन्द्रं सोमे सचा सुते ॥१२॥  
  
  
(अव्श्_२०,६९।१अ) स घा नो योग आ भुवत् स राये स पुरन्ध्याम् ।  
(अव्श्_२०,६९।१च्) गमद् वाजेभिर् आ स नः ॥१॥  
  
(अव्श्_२०,६९।२अ) यस्य संस्थे न वृण्वते हरी समत्सु शत्रवः ।  
(अव्श्_२०,६९।२च्) तस्मा इन्द्राय गायत ॥२॥  
  
(अव्श्_२०,६९।३अ) सुतपाव्ने सुता इमे शुचयो यन्ति वीतये ।  
(अव्श्_२०,६९।३च्) सोमासो दध्याशिरः ॥३॥  
  
(अव्श्_२०,६९।४अ) त्वं सुतस्य पीतये सद्यो वृद्धो अजायथाः ।  
(अव्श्_२०,६९।४च्) इन्द्र ज्यैष्ठ्याय सुक्रतो ॥४॥  
  
(अव्श्_२०,६९।५अ) आ त्वा विशन्त्व् आशवः सोमास इन्द्र गिर्वणः ।  
(अव्श्_२०,६९।५च्) शं ते सन्तु प्रचेतसे ॥५॥  
  
(अव्श्_२०,६९।६अ) त्वां स्तोमा अवीवृधन् त्वाम् उक्था शतक्रतो ।  
(अव्श्_२०,६९।६च्) त्वां वर्धन्तु नो गिरः ॥६॥  
  
(अव्श्_२०,६९।७अ) अक्षितोतिः सनेद् इमं वाजम् इन्द्रः सहस्रिणम् ।  
(अव्श्_२०,६९।७च्) यस्मिन् विश्वानि पौंस्या ॥७॥  
  
(अव्श्_२०,६९।८अ) मा नो मर्ता अभि द्रुहन् तनूनाम् इन्द्र गिर्वणः ।  
(अव्श्_२०,६९।८च्) ईशानो यवया वधम् ॥८॥  
  
(अव्श्_२०,६९।९अ) युञ्जन्ति ब्रध्नम् अरुषम् चरन्तं परि तस्थुषः ।  
(अव्श्_२०,६९।९च्) रोचन्ते रोचना दिवि ॥९॥  
  
(अव्श्_२०,६९।१०अ) युञ्जन्त्य् अस्य काम्या हरी विपक्षसा रथे ।  
(अव्श्_२०,६९।१०च्) शोणा धृष्णू नृवाहसा ॥१०॥  
  
(अव्श्_२०,६९।११अ) केतुं कृण्वन्न् अकेतवे पेशो मर्या अपेशसे ।  
(अव्श्_२०,६९।११च्) सम् उषद्भिर् अजायथाः ॥११॥  
  
(अव्श्_२०,६९।१२अ) आद् अह स्वधाम् अनु पुनर् गर्भत्वम् एरिरे ।  
(अव्श्_२०,६९।१२च्) दधाना नाम यज्ञियम् ॥१२॥  
  
  
  
(अव्श्_२०,७०।१अ) वीलु चिद् आरुजत्नुभिर् गुहा चिद् इन्द्र वह्निभिः ।  
(अव्श्_२०,७०।१च्) अविन्द उस्रिया अनु ॥१॥  
  
(अव्श्_२०,७०।२अ) देवयन्तो यथा मतिम् अछा विदद्वसुं गिरः ।  
(अव्श्_२०,७०।२च्) महाम् अनूषत श्रुतम् ॥२॥  
  
(अव्श्_२०,७०।३अ) इन्द्रेण सं हि दृक्षसे सञ्जग्मानो अबिभ्युषा ।  
(अव्श्_२०,७०।३च्) मन्दू समानवर्चसा ॥३॥  
  
(अव्श्_२०,७०।४अ) अनवद्यैर् अभिद्युभिर् मखः सहस्वद् अर्चति ।  
(अव्श्_२०,७०।४च्) गणैर् इन्द्रस्य काम्यैः ॥४॥  
  
(अव्श्_२०,७०।५अ) अतः परिज्मन्न् आ गहि दिवो वा रोचनाद् अधि ।  
(अव्श्_२०,७०।५च्) सम् अस्मिन्न् ऋञ्जते गिरः ॥५॥  
  
(अव्श्_२०,७०।६अ) इतो वा सातिम् ईमहे दिवो वा पार्थिवाद् अधि ।  
(अव्श्_२०,७०।६च्) इन्द्रं महो वा रजसः ॥६॥  
  
(अव्श्_२०,७०।७अ) इन्द्रम् इद् गथिनो बृहद् इन्द्रम् अर्केभिर् अर्किणः ।  
(अव्श्_२०,७०।७च्) इन्द्रं वाणीर् अनूषत ॥७॥  
  
(अव्श्_२०,७०।८अ) इन्द्र इद् धर्योः सचा सम्मिश्ल आ वचोयुजा ।  
(अव्श्_२०,७०।८च्) इन्द्रो वज्री हिरण्ययः ॥८॥  
  
(अव्श्_२०,७०।९अ) इन्द्रो दीर्घाय चक्षस आ सूर्यं रोहयद् दिवि ।  
(अव्श्_२०,७०।९च्) वि गोभिर् इन्द्रम् ऐरयत् ॥९॥  
  
(अव्श्_२०,७०।१०अ) इन्द्र वाजेषु नो ऽव सहस्रप्रधनेषु च ।  
(अव्श्_२०,७०।१०च्) उग्र उग्राभिर् ऊतिभिः ॥१०॥  
  
(अव्श्_२०,७०।११अ) इन्द्रं वयं महाधन इन्द्रम् अर्भे हवामहे ।  
(अव्श्_२०,७०।११च्) युजं वृत्रेषु वज्रिणम् ॥११॥  
  
(अव्श्_२०,७०।१२अ) स नो वृषन्न् अमुं चरुं सत्रादावन्न् अपा वृधि ।  
(अव्श्_२०,७०।१२च्) अस्मभ्यम् अप्रतिष्कुतः ॥१२॥  
  
(अव्श्_२०,७०।१३अ) तुञ्जेतुञ्जे य उत्तरे स्तोमा इन्द्रस्य वज्रिणः ।  
(अव्श्_२०,७०।१३च्) न विन्धे अस्य सुष्टुतिम् ॥१३॥  
  
(अव्श्_२०,७०।१४अ) वृषा यूथेव वंसगः कृष्टीर् इयर्त्य् ओजसा ।  
(अव्श्_२०,७०।१४च्) ईशानो अप्रतिष्कुतः ॥१४॥  
  
(अव्श्_२०,७०।१५अ) य एकश् चर्षणीनां वसूनाम् इरज्यति ।  
(अव्श्_२०,७०।१५च्) इन्द्रः पञ्च क्षितीनाम् ॥१५॥  
  
(अव्श्_२०,७०।१६अ) इन्द्रं वो विश्वतस् परि हवामहे जनेभ्यः ।  
(अव्श्_२०,७०।१६च्) अस्माकम् अस्तु केवलः ॥१६॥  
  
(अव्श्_२०,७०।१७अ) एन्द्र सानसिं रयिं सजित्वानं सदासहम् ।  
(अव्श्_२०,७०।१७च्) वर्षिष्ठम् ऊतये भर ॥१७॥  
  
(अव्श्_२०,७०।१८अ) नि येन मुष्टिहत्यया नि वृत्रा रुणधामहै ।  
(अव्श्_२०,७०।१८च्) त्वोतासो न्य् अर्वता ॥१८॥  
  
(अव्श्_२०,७०।१९अ) इन्द्र त्वोतासो आ वयं वज्रं घना ददीमहि ।  
(अव्श्_२०,७०।१९च्) जयेम सं युधि स्पृधः ॥१९॥  
  
(अव्श्_२०,७०।२०अ) वयं शूरेभिर् अस्तृभिर् इन्द्र त्वया युजा वयम् ।  
(अव्श्_२०,७०।२०च्) सासह्याम पृतन्यतः ॥२०॥  
  
  
  
(अव्श्_२०,७१।१अ) महां इन्द्रः परश् च नु महित्वम् अस्तु वज्रिणे ।  
(अव्श्_२०,७१।१च्) द्यौर् न प्रथिना शवः ॥१॥  
  
(अव्श्_२०,७१।२अ) समोहे वा य आशत नरस् तोकस्य सनितौ ।  
(अव्श्_२०,७१।२च्) विप्रासो वा धियायवः ॥२॥  
  
(अव्श्_२०,७१।३अ) यः कुक्षिः सोमपातमः समुद्र इव पिन्वते ।  
(अव्श्_२०,७१।३च्) उर्वीर् आपो न काकुदः ॥३॥  
  
(अव्श्_२०,७१।४अ) एवा ह्य् अस्य सूनृता विरप्शी गोमती मही ।  
(अव्श्_२०,७१।४च्) पक्वा शाखा न दाशुषे ॥४॥  
  
(अव्श्_२०,७१।५अ) एवा हि ते विभूतय ऊतय इन्द्र मावते ।  
(अव्श्_२०,७१।५च्) सद्यश् चित् सन्ति दाशुषे ॥५॥  
  
(अव्श्_२०,७१।६अ) एवा ह्य् अस्य काम्या स्तोम उक्थं च शंस्या ।  
(अव्श्_२०,७१।६च्) इन्द्राय सोमपीतये ॥६॥  
  
(अव्श्_२०,७१।७अ) इन्द्रेहि मत्स्य् अन्धसो विश्वेभिः सोमपर्वभिः ।  
(अव्श्_२०,७१।७च्) महां अभिष्टिर् ओजसा ॥७॥  
  
(अव्श्_२०,७१।८अ) एम् एनं सृजता सुते मन्दिम् इन्द्राय मन्दिने ।  
(अव्श्_२०,७१।८च्) चक्रिं विश्वानि चक्रये ॥८॥  
  
(अव्श्_२०,७१।९अ) मत्स्वा सुशिप्र मन्दिभि स्तोमेभिर् विश्वचर्षणे ।  
(अव्श्_२०,७१।९च्) सचैषु सवनेष्व् आ ॥९॥  
  
(अव्श्_२०,७१।१०अ) असृग्रम् इन्द्र ते गिरः प्रति त्वाम् उद् अहासत ।  
(अव्श्_२०,७१।१०च्) अजोषा वृषभं पतिम् ॥१०॥  
  
(अव्श्_२०,७१।११अ) सम् चोदय चित्रम् अर्वाग् राध इन्द्र वरेण्यम् ।  
(अव्श्_२०,७१।११च्) असद् इत् ते विभु प्रभु ॥११॥  
  
(अव्श्_२०,७१।१२अ) अस्मान्त् सु तत्र चोदयेन्द्र राये रभस्वतः ।  
(अव्श्_२०,७१।१२च्) तुविद्युम्न यशस्वतः ॥१२॥  
  
(अव्श्_२०,७१।१३अ) सं गोमद् इन्द्र वाजवद् अस्मे पृथु श्रवो बृहत् ।  
(अव्श्_२०,७१।१३च्) विश्वायुर् धेह्य् अक्षितम् ॥१३॥  
  
(अव्श्_२०,७१।१४अ) अस्मे धेहि श्रवो बृहद् द्युम्नं सहस्रसातमम् ।  
(अव्श्_२०,७१।१४च्) इन्द्र ता रथिनीर् इषः ॥१४॥  
  
(अव्श्_२०,७१।१५अ) वसोर् इन्द्रम् वसुपतिं गीर्भिर् गृणन्त ऋग्मियम् ।  
(अव्श्_२०,७१।१५च्) होम गन्तारम् ऊतये ॥१५॥  
  
(अव्श्_२०,७१।१६अ) सुतेसुते न्योकसे बृहद् बृहत एद् अरिः ।  
(अव्श्_२०,७१।१६च्) इन्द्राय शूषम् अर्चति ॥१६॥  
  
  
(अव्श्_२०,७२।१अ) विश्वेषु हि त्वा सवनेषु तुञ्जते समानम् एकं वृषमण्यवः पृथक् स्वः सनिष्यवः पृथक् ।  
(अव्श्_२०,७२।१च्) तं त्वा नावं न पर्षणिं शूषस्य धुरि धीमहि ।  
(अव्श्_२०,७२।१ए) इन्द्रं न यज्ञैश् चतयन्त आयव स्तोमेभिर् इन्द्रम् आयवः ॥१॥  
  
(अव्श्_२०,७२।२अ) वि त्वा ततस्रे मिथुना अवस्यवो व्रजस्य साता गव्यस्य निःसृजः सक्षन्त इन्द्र निःसृजः ।  
(अव्श्_२०,७२।२च्) यद् गव्यन्ता द्वा जना स्वर् यन्ता समूहसि ।  
(अव्श्_२०,७२।२ए) आविष् करिक्रद् वृषणं सचाभुवं वज्रम् इन्द्र सचाभुवम् ॥२॥  
  
(अव्श्_२०,७२।३अ) उतो नो अस्या उषसो जुषेत ह्य् अर्कस्य बोधि हविषो हवीमभिः स्वर्षाता हवीमभिः ।  
(अव्श्_२०,७२।३च्) यद् इन्द्र हन्तवे मृघो वृषा वज्रिं चिकेतसि ।  
(अव्श्_२०,७२।३ए) आ मे अस्य वेधसो नवीयसो मन्म श्रुधि नवीयसः ॥३॥  
  
  
  
(अव्श्_२०,७३।१अ) तुभ्येद् इमा सवना शूर विश्वा तुभ्यं ब्रह्माणि वर्धना कृणोमि ।  
(अव्श्_२०,७३।१च्) त्वं नृभिर् हव्यो विश्वधासि ॥१॥  
  
(अव्श्_२०,७३।२अ) नू चिन् नु ते मन्यमानस्य दस्मोद् अश्नुवन्ति महिमानम् उग्र ।  
(अव्श्_२०,७३।२च्) न वीर्यम् इन्द्र ते न राधः ॥२॥  
  
(अव्श्_२०,७३।३अ) प्र वो महे महिवृधे भरध्वं प्रचेतसे प्र सुमतिं कृणुध्वम् ।  
(अव्श्_२०,७३।३च्) विशः पूर्वीः प्र चरा चर्षणिप्राः ॥३॥  
  
(अव्श्_२०,७३।४अ) यदा वज्रं हिरण्यम् इद् अथा रथं हरी यमस्य वहतो वि सूरिभिः ।  
(अव्श्_२०,७३।४च्) आ तिष्ठति मघवा सनश्रुत इन्द्रो वाजस्य दीर्घश्रवसस् पतिः ॥४॥  
  
(अव्श्_२०,७३।५अ) सो चिन् नु वृष्टिर् यूथ्या स्वा सचां इन्द्रः श्मश्रूणि हरिताभि प्रुष्णुते ।  
(अव्श्_२०,७३।५च्) अव वेति सुक्षयं सुते मधूद् इद् धूणोति वातो यथा वनम् ॥५॥  
  
(अव्श्_२०,७३।६अ) यो वाचा विवाचो मृध्रवाचः पुरू सहस्राशिवा जघान ।  
(अव्श्_२०,७३।६च्) तत्तद् इद् अस्य पौंस्यं गृणीमसि पितेव यस् तविषीं वावृधे शवः ॥६॥  
  
  
  
(अव्श्_२०,७४।१अ) यच् चिद् धि सत्य सोमपा अनाशस्ता इव स्मसि ।  
(अव्श्_२०,७४।१च्) आ तू न इन्द्र शंसय गोष्व् अश्वेषु शुभ्रिषु सहस्रेषु तुवीमघ ॥१॥  
  
(अव्श्_२०,७४।२अ) शिप्रिन् वाजानां पते शचीवस् तव दंसना ।  
(अव्श्_२०,७४।२च्) आ तू न इन्द्र शंसय गोष्व् अश्वेषु शुभ्रिषु सहस्रेषु तुवीमघ ॥२॥  
  
(अव्श्_२०,७४।३अ) नि ष्वापया मिथूदृशा सस्ताम् अबुध्यमाने ।  
(अव्श्_२०,७४।३च्) आ तू न इन्द्र शंसय गोष्व् अश्वेषु शुभ्रिषु सहस्रेषु तुवीमघ ॥३॥  
  
(अव्श्_२०,७४।४अ) ससन्तु त्या अरातयो बोधन्तु शूर रातयः ।  
(अव्श्_२०,७४।४च्) आ तू न इन्द्र शंसय गोष्व् अश्वेषु शुभ्रिषु सहस्रेषु तुवीमघ ॥४॥  
  
(अव्श्_२०,७४।५अ) सम् इन्द्र गर्दभं मृण नुवन्तं पपयामुया ।  
(अव्श्_२०,७४।५च्) आ तू न इन्द्र शंसय गोष्व् अश्वेषु शुभ्रिषु सहस्रेषु तुवीमघ ॥५॥  
  
(अव्श्_२०,७४।६अ) पताति कुण्डृणाच्या दूरं वातो वनाद् अधि ।  
(अव्श्_२०,७४।६च्) आ तू न इन्द्र शंसय गोष्व् अश्वेषु शुभ्रिषु सहस्रेषु तुवीमघ ॥६॥  
  
(अव्श्_२०,७४।७अ) सर्वं परिक्रोशं जहि जम्भया कृकदाश्वम् ।  
(अव्श्_२०,७४।७च्) आ तू न इन्द्र शंसय गोष्व् अश्वेषु शुभ्रिषु सहस्रेषु तुवीमघ ॥७॥  
  
  
  
(अव्श्_२०,७५।१अ) वि त्वा ततस्रे मिथुना अवस्यवो व्रजस्य साता गव्यस्य निःसृजः सक्षन्त इन्द्र निःसृजः ।  
(अव्श्_२०,७५।१च्) यद् गव्यन्त द्वा जना स्वर् यन्ता समूहसि ।  
(अव्श्_२०,७५।१ए) आविष् करिक्रद् वृषणं सचाभुवं वज्रम् इन्द्र सचाभुवम् ॥१॥  
  
(अव्श्_२०,७५।२अ) विदुष् टे अस्य वीर्यस्य पूरवः पुरो यद् इन्द्र शारदीर् अवातिरः सासहानो अवातिरः ।  
(अव्श्_२०,७५।२च्) शासस् तम् इन्द्र मर्त्यम् अयजुं शवसस् पते ।  
(अव्श्_२०,७५।२ए) महीम् अमुष्णाः पृथिवीम् इमा अपो मन्दसान इमा अपः ॥२॥  
  
(अव्श्_२०,७५।३अ) आद् इत् ते अस्य वीर्यस्य चर्किरन् मदेषु वृषन्न् उशिजो यद् आविथ सखीयतो यद् आविथ ।  
(अव्श्_२०,७५।३च्) चकर्थ कारम् एभ्यः पृतनासु प्रवन्तवे ।  
(अव्श्_२०,७५।३ए) ते अन्यामन्यां नद्यं सनिष्णत श्रवस्यन्तः सनिष्णत ॥३॥  
  
  
  
(अव्श्_२०,७६।१अ) वने न वा यो न्य् अधायि चाक्रं छुचिर् वां स्तोमो भुरणाव् अजीगः ।  
(अव्श्_२०,७६।१च्) यस्येद् इन्द्रः पुरुदिनेषु होता नृणां नर्वो नृतमः क्षपावान् ॥१॥  
  
(अव्श्_२०,७६।२अ) प्र ते अस्या उषसः प्रापरस्या नृतौ स्याम नृतम् अस्य नृणाम् ।  
(अव्श्_२०,७६।२च्) अनु त्रिशोकः शतम् आवहन् नॄन् कुत्सेन रथो यो असत् ससवान् ॥२॥  
  
(अव्श्_२०,७६।३अ) कस् ते मद इन्द्र रन्त्यो भूद् दुरो गिरो अभ्य् उग्रो वि धाव ।  
(अव्श्_२०,७६।३च्) कद् वाहो अर्वाग् उप मा मनीषा आ त्वा शक्याम् उपमम् राधो अन्नैः ॥३॥  
  
(अव्श्_२०,७६।४अ) कद् उ द्युम्नम् इन्द्र त्वावतो नॄन् कया धिया करसे कन् न आगन् ।  
(अव्श्_२०,७६।४च्) मित्रो न सत्य उरुगाय भृत्या अन्ने समस्य यद् असन् मनीषाः ॥४॥  
  
(अव्श्_२०,७६।५अ) प्रेरय सूरो अर्थं न पारं ये अस्य कामं जनिधा इव ग्मन् ।  
(अव्श्_२०,७६।५च्) गिरश् च ये ते तुविजात पूर्वीर् नर इन्द्र प्रतिशिक्षन्त्य् अन्नैः ॥५॥  
  
(अव्श्_२०,७६।६अ) मात्रे नु ते सुमिते इन्द्र पूर्वी द्यौर् मज्मना पृथिवी काव्येन ।  
(अव्श्_२०,७६।६च्) वराय ते घृतवन्तः सुतासः स्वाद्नन् भवन्तु पीतये मधूनि ॥६॥  
  
(अव्श्_२०,७६।७अ) आ मध्वो अस्मा असिचन्न् अमत्रम् इन्द्राय पूर्णं स हि सत्यराधाः ।  
(अव्श्_२०,७६।७च्) स वावृधे वरिमन्न् आ पृथिव्या अभि क्रत्वा नर्यः पौंस्यैश् च ॥७॥  
  
(अव्श्_२०,७६।८अ) व्य् आनऌ इन्द्रः पृतनाः स्वोजा आस्मै यतन्ते सख्याय पूर्वीः ।  
(अव्श्_२०,७६।८च्) आ स्मा रथं न पृतनासु तिष्ठ यं भद्रया सुमत्या चोदयासे ॥८॥  
  
  
  
(अव्श्_२०,७७।१अ) आ सत्यो यातु मघवां ऋजीषी द्रवन्त्व् अस्य हरय उप नः ।  
(अव्श्_२०,७७।१च्) तस्मा इद् अन्धः सुषुमा सुदक्षम् इहाभिपित्वं करते गृणानः ॥१॥  
  
(अव्श्_२०,७७।२अ) अव स्य शूराध्वनो नान्ते ऽस्मिन् नो अद्य सवने मन्दध्यै ।  
(अव्श्_२०,७७।२च्) शंसात्य् उक्थम् उशनेव वेधाश् चिकितुषे असुर्याय मन्म ॥२॥  
  
(अव्श्_२०,७७।३अ) कविर् न निण्यं विदथानि साधन् वृषा यत् सेकं विपिपानो अर्चात् ।  
(अव्श्_२०,७७।३च्) दिव इत्था जीजनत् सप्त कारून् अह्ना चिच् चक्रुर् वयुना गृणन्तः ॥३॥  
  
(अव्श्_२०,७७।४अ) स्वर् यद् वेदि सुदृशीकम् अर्कैर् महि ज्योती रुरुचुर् यद् ध वस्तोः ।  
(अव्श्_२०,७७।४च्) अन्धा तमांसि दुधिता विचक्षे नृभ्यश् चकार नृतमो अभिष्टौ ॥४॥  
  
(अव्श्_२०,७७।५अ) ववक्ष इन्द्रो अमितम् ऋजिष्य् उभे आ पप्रौ रोदसी महित्वा ।  
(अव्श्_२०,७७।५च्) अतश् चिद् अस्य महिमा वि रेच्य् अभि यो विश्वा भुवना बभूव ॥५॥  
  
(अव्श्_२०,७७।६अ) विश्वानि शक्रो नर्याणि विद्वान् अपो रिरेच सखिभिर् निकामैः ।  
(अव्श्_२०,७७।६च्) अश्मानं चिद् ये बिभिदुर् वचोभिर् व्रजम् गोमन्तम् उशिजो वि वव्रुः ॥६॥  
  
(अव्श्_२०,७७।७अ) अपो वृत्रं वव्रिवांसं पराहन् प्रावत् ते वज्रं पृथिवी सचेताः ।  
(अव्श्_२०,७७।७च्) प्रार्णांसि समुद्रियाण्य् ऐनोः पतिर् भवं छवसा शूर धृष्णो ॥७॥  
  
(अव्श्_२०,७७।८अ) अपो यद् अद्रिं पुरुहूत दर्दर् आविर् भुवत् सरमा पूर्व्यं ते ।  
(अव्श्_२०,७७।८च्) स नो नेता वाजम् आ दर्षि भूरिं गोत्रा रुजन्न् अङ्गिरोभिर् गृणानः ॥८॥  
  
  
  
(अव्श्_२०,७८।१अ) तद् वो गाय सुते सचा पुरुहूताय सत्वने ।  
(अव्श्_२०,७८।१च्) शं यद् गवे न शाकिने ॥१॥  
  
(अव्श्_२०,७८।२अ) न घा वसुर् नि यमते दानं वाजस्य गोमतः ।  
(अव्श्_२०,७८।२च्) यत् सीम् उप श्रवद् गिरः ॥२॥  
  
(अव्श्_२०,७८।३अ) कुवित्सस्य प्र हि व्रजं गोमन्तं दस्युहा गमत् ।  
(अव्श्_२०,७८।३च्) शचीभिर् अप नो वरत् ॥३॥  
  
  
  
(अव्श्_२०,७९।१अ) इन्द्र क्रतुं न आ भर पिता पुत्रेभ्यो यथा ।  
(अव्श्_२०,७९।१च्) शिक्षा णो अस्मिन् पुरुहूत यामनि जीवा ज्योतिर् अशीमहि ॥१॥  
  
(अव्श्_२०,७९।२अ) मा नो अज्ञाता वृजना दुराध्यो माशिवासो अव क्रमुः ।  
(अव्श्_२०,७९।२च्) त्वया वयं प्रवतः शश्वतीर् अपो ऽति शूर तरामसि ॥२॥  
  
  
  
(अव्श्_२०,८०।१अ) इन्द्र ज्येष्ठं न आ भरं ओजिष्ठं पपुरि श्रवः ।  
(अव्श्_२०,८०।१च्) येनेमे चित्र वज्रहस्त रोदसी ओभे सुशिप्र प्राः ॥१॥  
  
(अव्श्_२०,८०।२अ) त्वाम् उग्रम् अवसे चर्षणीसहं राजन् देवेषु हूमहे ।  
(अव्श्_२०,८०।२च्) विश्वा सु नो विथुरा पिब्दना वसो ऽमित्रान् सुषहान् कृधि ॥२॥  
  
  
  
(अव्श्_२०,८१।१अ) यद् द्याव इन्द्र ते शतं शतं भूमिर् उत स्युः ।  
(अव्श्_२०,८१।१च्) न त्वा वज्रिन्त् सहस्रं सूर्या अनु न जातम् अष्ट रोदसी ॥१॥  
  
(अव्श्_२०,८१।२अ) आ पप्राथ महिना कृष्ण्या वृषन् विश्वा शविष्ठ शवसा ।  
(अव्श्_२०,८१।२च्) अस्मां अव मघवन् गोमति व्रजे वज्रिम् चित्राभिर् ऊतिभिः ॥२॥  
  
  
  
(अव्श्_२०,८२।१अ) यद् इन्द्र यावतस् त्वम् एतावद् अहम् ईशीय ।  
(अव्श्_२०,८२।१च्) स्तोतारम् इद् दिधिषेय रदावसो न पापत्वाय रासीय ॥१॥  
  
(अव्श्_२०,८२।२अ) शिक्षेयम् इन् महयते दिवेदिवे राय आ कुहचिद्विदे ।  
(अव्श्_२०,८२।२च्) नहि त्वद् अन्यन् मघवन् न आप्यं वस्यो अस्ति पिता चन ॥२॥  
  
  
  
(अव्श्_२०,८३।१अ) इन्द्र त्रिधातु शरणं त्रिवरूथं स्वस्तिमत् ।  
(अव्श्_२०,८३।१च्) छर्दिर् यछ मघवद्भ्यश् च मह्यं च यावया दिद्युम् एभ्यः ॥१॥  
  
(अव्श्_२०,८३।२अ) ये गव्यता मनसा शत्रुम् आदभुर् अभिप्रघ्नन्ति धृष्णुया ।  
(अव्श्_२०,८३।२च्) अघ स्मा नो मघवन्न् इन्द्र गिर्वणस् तनूपा अन्तमो भव ॥२॥  
  
  
  
(अव्श्_२०,८४।१अ) इन्द्रा याहि चित्रभानो सुता इमे त्वायवः ।  
(अव्श्_२०,८४।१च्) अण्वीभिस् तना पूतासः ॥१॥  
  
(अव्श्_२०,८४।२अ) इन्द्रा याहि धियेषितो विप्रजुतः सुतावतः ।  
(अव्श्_२०,८४।२च्) उप ब्रह्माणि वाघतः ॥२॥  
  
(अव्श्_२०,८४।३अ) इन्द्रा याहि तूतुजान उप ब्रह्माणि हरिवः ।  
(अव्श्_२०,८४।३च्) सुते दधिष्व नश् चनः ॥३॥  
  
  
  
(अव्श्_२०,८५।१अ) मा चिद् अन्यद् वि शंसत सखायो मा रिषण्यत ।  
(अव्श्_२०,८५।१च्) इन्द्रम् इत् स्तोता वृषणं सचा सुते मुहुर् उक्था च शंसत ॥१॥  
(अव्श्_२०,८५।२अ) अवक्रक्षिणं वृषभं यथाजुरम् गां न चर्षणीसहम् ।  
(अव्श्_२०,८५।२च्) विद्वेषणं संवननोभयङ्करं मंहिष्ठम् उभयाविनम् ॥२॥  
  
(अव्श्_२०,८५।३अ) यच् चिद् धि त्वा जना इमे नाना हवन्त ऊतये ।  
(अव्श्_२०,८५।३च्) अस्माकं ब्रह्मेदम् इन्द्र भूतु ते ऽहा विश्वा च वर्धनम् ॥३॥  
  
(अव्श्_२०,८५।४अ) वि तर्तूर्यन्ते मघवन् विपश्चितो ऽर्यो विपो जनानाम् ।  
(अव्श्_२०,८५।४च्) उप क्रमस्व पुरुरूपम् आ भर वाजं नेदिष्ठम् ऊतये ॥४॥  
  
  
  
(अव्श्_२०,८६।१अ) ब्रह्मणा ते ब्रह्मयुजा युनज्मि हरी सखाया सधमाद आशू ।  
(अव्श्_२०,८६।१च्) स्थिरं रथं सुखम् इन्द्राधितिष्ठन् प्रजानन् विद्वां उप याहि सोमम् ॥१॥  
  
  
  
(अव्श्_२०,८७।१अ) अध्वर्यवो ऽरुणं दुग्धम् अंशुं जुहोतन वृषभाय क्षितीनाम् ।  
(अव्श्_२०,८७।१च्) गौराद् वेदीयां अवपानम् इन्द्रो विश्वाहेद् याति सुतसोमम् इछन् ॥१॥  
  
(अव्श्_२०,८७।२अ) यद् दधिषे प्रदिवि चार्व् अन्नं दिवेदिवे पीतिम् इद् अस्य वक्षि ।  
(अव्श्_२०,८७।२च्) उत हृदोत मनसा जुषाण उशन्न् इन्द्र प्रस्थितान् पाहि सोमान् ॥२॥  
  
(अव्श्_२०,८७।३अ) जज्ञानः सोमं सहसे पपाथ प्र ते माता महिमानम् उवाच ।  
(अव्श्_२०,८७।३च्) एन्द्र पप्राथोर्व् अन्तरिक्षं युधा देवेभ्यो वरिवश् चकर्थ ॥३॥  
  
(अव्श्_२०,८७।४अ) यद् योधया महतो मन्यमानान् साक्षाम तान् बाहुभिः शाशदानान् ।  
(अव्श्_२०,८७।४च्) यद् वा नृभिर् वृत इन्द्राभियुध्यास् तं त्वयाजिं सौश्रवसं जयेम ॥४॥  
  
(अव्श्_२०,८७।५अ) प्रेन्द्रस्य वोचं प्रथमा कृतानि प्र नूतना मघवा या चकार ।  
(अव्श्_२०,८७।५च्) यदेद् अदेवीर् असहिष्ट माया अथाभवत् केवलः सोमो अस्य ॥५॥  
  
(अव्श्_२०,८७।६अ) तवेदं विश्वम् अभितः पशव्यं यत् पश्यसि चक्षसा सूर्यस्य ।  
(अव्श्_२०,८७।६च्) गवाम् असि गोपतिर् एक इन्द्र भक्षीमहि ते प्रयतस्य वस्वः ॥६॥  
  
(अव्श्_२०,८७।७अ) बृहस्पते युवम् इन्द्रश् च वस्वो दिव्यस्येशाथे उत पार्थिवस्य ।  
(अव्श्_२०,८७।७च्) धत्तं रयिं स्तुवते कीरये चिद् यूयं पात स्वस्तिभिः सदा नः ॥७॥  
  
  
  
(अव्श्_२०,८८।१अ) यस् तस्तम्भ सहसा वि ज्मो अन्तान् बृहस्पतिस् त्रिषधस्थो रवेण ।  
(अव्श्_२०,८८।१च्) तं प्रत्नास ऋषयो दीध्यानाः पुरो विप्रा दधिरे मन्द्रजिह्वम् ॥१॥  
  
(अव्श्_२०,८८।२अ) धुनेतयः सुप्रकेतं मदन्तो बृहस्पते अभि ये नस् ततस्रे ।  
(अव्श्_२०,८८।२च्) पृषन्तं सृप्रम् अदब्धम् ऊर्वं बृहस्पते रक्षताद् अस्य योनिम् ॥२॥  
  
(अव्श्_२०,८८।३अ) बृहस्पते या परमा परावद् अत आ ते ऋतस्पृशो नि षेदुः ।  
(अव्श्_२०,८८।३च्) तुभ्यं खाता अवता अद्रिदुग्धा मध्व श्चोतन्त्य् अभितो विरप्शम् ॥३॥  
  
(अव्श्_२०,८८।४अ) बृहस्पतिः प्रथमं जायमानो महो ज्योतिषः परमे व्योमन् ।  
(अव्श्_२०,८८।४च्) सप्तास्यस् तुविजातो रवेण वि सप्तरश्मिर् अधमत् तमांसि ॥४॥  
  
(अव्श्_२०,८८।५अ) स सुष्टुभा स ऋक्वता गणेन वलं रुरोज फलिगं रवेन ।  
(अव्श्_२०,८८।५च्) बृहस्पतिर् उस्रिया हव्यसूदः कनिक्रदद् वावशतीर् उद् आजत् ॥५॥  
  
(अव्श्_२०,८८।६अ) एवा पित्रे विश्वदेवाय वृष्णे यज्ञैर् विधेम नमसा हविर्भिः ।  
(अव्श्_२०,८८।६च्) बृहस्पते सुप्रजा वीरवन्तो वयं स्याम पतयो रयीणाम् ॥६॥  
  
  
(अव्श्_२०,८९।१अ) अस्तेव सु प्रतरं लायम् अस्यन् भूषन्न् इव प्र भरा स्तोमम् अस्मै ।  
(अव्श्_२०,८९।१च्) वाचा विप्रास् तरत वाचम् अर्यो नि रामय जरितः सोम इन्द्रम् ॥१॥  
  
(अव्श्_२०,८९।२अ) दोहेन गाम् उप शिक्षा सखायं प्र बोधय जरितर् जारम् इन्द्रम् ।  
(अव्श्_२०,८९।२च्) कोशं न पूर्णं वसुना न्यृष्टम् आ च्यावय मघदेयाय शूरम् ॥२॥  
  
(अव्श्_२०,८९।३अ) किम् अङ्ग त्वा मघवन् भोजम् आहुः शिशीहि मा शिशयं त्वा शृणोमि ।  
(अव्श्_२०,८९।३च्) अप्नस्वती मम धीर् अस्तु शक्र वसुविदं भगम् इन्द्रा भरा नः ॥३॥  
  
(अव्श्_२०,८९।४अ) त्वां जना ममसत्येष्व् इन्द्र सन्तस्थाना वि ह्वयन्ते समीके ।  
(अव्श्_२०,८९।४च्) अत्रा युजं कृणुते यो हविष्मान् नासुन्वता सख्यं वष्टि शूरः ॥४॥  
  
(अव्श्_२०,८९।५अ) धनं न स्पन्द्रं बहुलं यो अस्मै तीव्रान्त् सोमां आसुनोति प्रयस्वान् ।  
(अव्श्_२०,८९।५च्) तस्मै शत्रून्त् सुतुकान् प्रातर् अह्नो नि स्वष्ट्रान् युवति हन्ति वृत्रम् ॥५॥  
  
(अव्श्_२०,८९।६अ) यस्मिन् वयं दधिमा शंसम् इन्द्रे यः शिश्राय मघवा कामम् अस्मे ।  
(अव्श्_२०,८९।६च्) आराच् चित् सन् भयताम् अस्य शत्रुर् न्य् अस्मै द्युम्ना जन्या नमन्ताम् ॥६॥  
  
(अव्श्_२०,८९।७अ) आराच् छत्रुम् अप बाधस्व दूरम् उग्रो यः शम्बः पुरुहूत तेन ।  
(अव्श्_२०,८९।७च्) अस्मे धेहि यवमद् गोमद् इन्द्र कृधी धियं जरित्रे वाजरत्नाम् ॥७॥  
  
(अव्श्_२०,८९।८अ) प्र यम् अन्तर् वृषसवासो अज्मन् तीव्राः सोमा बहुलान्तास इन्द्रम् ।  
(अव्श्_२०,८९।८च्) नाह दामानं मघवा नि यंसन् नि सुन्वते वहति भूरि वामम् ॥८॥  
  
(अव्श्_२०,८९।९अ) उत प्रहाम् अतिदीवा जयति कृतम् इव श्वघ्नी वि चिनोति काले ।  
(अव्श्_२०,८९।९च्) यो देवकामो न धनं रुणद्धि सम् इत् तं रायः सृजति स्वधाभिः ॥९॥  
  
(अव्श्_२०,८९।१०अ) गोभिष् टरेमामतिं दुरेवां यवेन वा क्षुधं पुरुहूत विश्वे ।  
(अव्श्_२०,८९।१०च्) वयं राजसु प्रथमा धनान्य् अरिष्टासो वृजनीभिर् जयेम ॥१०॥  
  
(अव्श्_२०,८९।११अ) बृहस्पतिर् नः परि पातु पश्चाद् उतोत्तरस्माद् अधराद् अघयोः ।  
(अव्श्_२०,८९।११च्) इन्द्रः पुरस्ताद् उत मध्यतो नः सखा सखिभ्यो वरीयः कृणोतु ॥११॥  
  
  
  
(अव्श्_२०,९०।१अ) यो अद्रिभित् प्रथमजा ऋतावा बृहस्पतिर् आङ्गिरसो हविष्मान् ।  
(अव्श्_२०,९०।१च्) द्विबर्हज्मा प्राघर्मसत् पिता न आ रोदसी वृषभो रोरवीति ॥१॥  
  
(अव्श्_२०,९०।२अ) जनाय चिद् य ईवते उ लोकं बृहस्पतिर् देवहूतौ चकार ।  
(अव्श्_२०,९०।२च्) घ्नन् वृत्राणि वि पुरो दर्दरीति जयं छत्रूंर् अमित्रान् पृत्सु साहन् ॥२॥  
  
(अव्श्_२०,९०।३अ) बृहस्पतिः सम् अजयद् वसूनि महो व्रजान् गोमते देव एषः ।  
(अव्श्_२०,९०।३च्) अपः सिषासन्त् स्वर् अप्रतीतो बृहस्पतिर् हन्त्य् अमित्रम् अर्कैः ॥३॥  
  
  
  
(अव्श्_२०,९१।१अ) इमां धियं सप्तशीर्ष्णीं पिता न ऋतप्रजातां बृहतीम् अविन्दत् ।  
(अव्श्_२०,९१।१च्) तुरीयं स्विज् जनयद् विश्वजन्यो ऽयास्य उक्थम् इन्द्राय शंसन् ॥१॥  
  
(अव्श्_२०,९१।२अ) ऋतं शंसन्त ऋजु दीध्याना दिवस् पुत्रासो असुरस्य वीराः ।  
(अव्श्_२०,९१।२च्) विप्रं पदम् अङ्गिरसो दधाना यज्ञस्य धाम प्रथमं मनन्त ॥२॥  
  
(अव्श्_२०,९१।३अ) हंसैर् इव सखिभिर् वावदद्भिर् अश्मन्मयानि नहना व्यस्यन् ।  
(अव्श्_२०,९१।३च्) बृहस्पतिर् अभिकनिक्रदद् गा उत प्रास्तौद् उच् च विद्वां अगायत् ॥३॥  
  
(अव्श्_२०,९१।४अ) अवो द्वाभ्यां पर एकया गा गुहा तिष्ठन्तीर् अनृतस्य सेतौ ।  
(अव्श्_२०,९१।४च्) बृहस्पतिस् तमसि ज्योतिर् इछन् उद् उस्रा आकर् वि हि तिस्र आवः ॥४॥  
  
(अव्श्_२०,९१।५अ) विभिद्या पुरं शयथेम् अपाचीं निस् त्रीणि साकम् उदधेर् अकृन्तत् ।  
(अव्श्_२०,९१।५च्) बृहस्पतिर् उषसं सूर्यं गाम् अर्कं विवेद स्तनयन्न् इव द्यौः ॥५॥  
  
(अव्श्_२०,९१।६अ) इन्द्रो वलं रक्षितारं दुघानां करेणेव वि चकर्ता रवेण ।  
(अव्श्_२०,९१।६च्) स्वेदाञ्जिभिर् आशिरम् इछमानो ऽरोदयत् पणिम् आ गा अमुष्णात् ॥६॥  
  
(अव्श्_२०,९१।७अ) स ईं सत्येभिः सखिभिः शुचद्भिर् गोधायसं वि धनसैर् अदर्दः ।  
(अव्श्_२०,९१।७च्) ब्रह्मणस् पतिर् वृषभिर् वराहैर् घर्मस्वेदेभिर् द्रविणं व्य् आनट् ॥७॥  
  
(अव्श्_२०,९१।८अ) ते सत्येन मनसा गोपतिं गा इयानास इषणयन्त धीभिः ।  
(अव्श्_२०,९१।८च्) बृहस्पतिर् मिथोअवद्यपेभिर् उद् उस्रिया असृजत स्वयुग्भिः ॥८॥  
  
(अव्श्_२०,९१।९अ) तं वर्धयन्तो मतिभिः शिवाभिः सिंहम् इव नानदतं सधस्थे ।  
(अव्श्_२०,९१।९च्) बृहस्पतिं वृषणं शूरसातौ भरेभरे अनु मदेम जिष्णुम् ॥९॥  
  
(अव्श्_२०,९१।१०अ) यदा वाजम् असनद् विश्वरूपम् आ द्याम् अरुक्षद् उत्तराणि सद्म ।  
(अव्श्_२०,९१।१०च्) बृहस्पतिं वृषणं वर्धयन्तो नाना सन्तो बिभ्रतो ज्योतिर् आसा ॥१०॥  
  
(अव्श्_२०,९१।११अ) सत्यम् आशिषं कृणुता वयोधै कीरिं चिद् ध्य् अवथ स्वेभिर् एवैः ।  
(अव्श्_२०,९१।११च्) पश्चा मृधो अप भवन्तु विश्वास् तद् रोदसी शृणुतं विश्वमिन्वे ॥११॥  
  
(अव्श्_२०,९१।१२अ) इन्द्रो मह्ना महतो अर्णवस्य वि मूर्धानम् अभिनद् अर्बुदस्य ।  
(अव्श्_२०,९१।१२च्) अहन्न् अहिम् अरिणात् सप्त सिन्धून् देवैर् द्यावापृथिवी प्रावतं नः ॥१२॥  
  
  
  
(अव्श्_२०,९२।१अ) अभि प्र गोपतिं गिरेन्द्रम् अर्च यथा विदे ।  
(अव्श्_२०,९२।१च्) सूतुं सत्यस्य सत्पतिम् ॥१॥  
  
(अव्श्_२०,९२।२अ) आ हरयः ससृज्रिरे ऽरुषीर् अधि बर्हिषि ।  
(अव्श्_२०,९२।२च्) यत्राभि सन्नवामहे ॥२॥  
  
(अव्श्_२०,९२।३अ) इन्द्राय गाव आशिरं दुदुह्रे वज्रिणे मधु ।  
(अव्श्_२०,९२।३च्) यत् सीम् उपह्वरे विदत् ॥३॥  
  
(अव्श्_२०,९२।४अ) उद् यद् ब्रध्नस्य विष्टपं गृहम् इन्द्रश् च गन्वहि ।  
(अव्श्_२०,९२।४च्) मध्वः पीत्वा सचेवहि त्रिः सप्त सख्युः पदे ॥४॥  
  
(अव्श्_२०,९२।५अ) अर्चत प्रार्चत प्रियमेधासो अर्चत ।  
(अव्श्_२०,९२।५च्) अर्चन्तु पुत्रका उत पुरं न धृष्ण्व् अर्चत ॥५॥  
  
(अव्श्_२०,९२।६अ) अव स्वराति गर्गरो गोधा परि सनिष्वणत् ।  
(अव्श्_२०,९२।६च्) पिङ्गा परि चनिष्कदद् इन्द्राय ब्रह्मोद्यतम् ॥६॥  
  
(अव्श्_२०,९२।७अ) आ यत् पतन्त्य् एन्यः सुदुघा अनपस्फुरः ।  
(अव्श्_२०,९२।७च्) अपस्फुरं गृभायत सोमम् इन्द्राय पातवे ॥७॥  
  
(अव्श्_२०,९२।८अ) अपाद् इन्द्रो अपाद् अग्निर् विश्वे देवा अमत्सत ।  
(अव्श्_२०,९२।८च्) वरुण इद् इह क्षयत् तम् आपो अभ्य् अनूषत वत्सं संशिश्वरीर् इव ॥८॥  
  
(अव्श्_२०,९२।९अ) सुदेवो असि वरुण यस्य ते सप्त सिन्धवः ।  
(अव्श्_२०,९२।९च्) अनुक्षरन्ति काकुदं सूर्यं सुषिराम् इव ॥९॥  
  
(अव्श्_२०,९२।१०अ) यो व्यतींर् अफाणयत् सुयुक्तां उप दाशुषे ।  
(अव्श्_२०,९२।१०च्) तक्वो नेता तद् इद् वपुर् उपमा यो अमुच्यत ॥१०॥  
  
(अव्श्_२०,९२।११अ) अतीद् उ शक्र ओहत इन्द्रो विश्वा अति द्विषः ।  
(अव्श्_२०,९२।११च्) भिनत् कनीन ओदनं पच्यमानं परो गिरा ॥११॥  
  
(अव्श्_२०,९२।१२अ) अर्भको न कुमारको ऽधि तिष्ठन्न् अवं रथम् ।  
(अव्श्_२०,९२।१२च्) स पक्षन् महिषं मृगं पित्रे मात्रे विभुक्रतुम् ॥१२॥  
  
(अव्श्_२०,९२।१३अ) आ तू सुशिप्र दम्पते रथं तिष्ठा हिरण्ययम् ।  
(अव्श्_२०,९२।१३च्) अध द्युक्षं सचेवहि सहस्रपादम् अरुषं स्वस्तिगाम् अनेहसम् ॥१३॥  
  
(अव्श्_२०,९२।१४अ) तम् घेम् इत्था नमस्विन उप स्वराजम् आसते ।  
(अव्श्_२०,९२।१४च्) अर्थं चिद् अस्य सुधितं यद् एतवे आवर्तयन्ति दावने ॥१४॥  
  
(अव्श्_२०,९२।१५अ) अनु प्रत्नस्यौकसः प्रियमेधास एषाम् ।  
(अव्श्_२०,९२।१५च्) पूर्वाम् अनु प्रयतिं वृक्तबर्हिषो हितप्रयस आशत ॥१५॥  
  
(अव्श्_२०,९२।१६अ) यो राजा चर्षणीनां याता रथेभिर् अध्रिगुः ।  
(अव्श्_२०,९२।१६च्) विश्वासां तरुता पृतनानां ज्येष्ठो यो वृत्रहा गृणे ॥१६॥  
  
(अव्श्_२०,९२।१७अ) इन्द्रं तं शुम्भ पुरुहन्मन्न् अवसे यस्य द्विता विधर्तरि ।  
(अव्श्_२०,९२।१७च्) हस्ताय वज्रः प्रति धायि दर्शतो महो दिवे न सूर्यः ॥१७॥  
  
(अव्श्_२०,९२।१८अ) नकिष् टं कर्मणा नशद् यश् चकार सदावृधम् ।  
(अव्श्_२०,९२।१८च्) इन्द्रं न यज्ञैर् विश्वगूर्तम् ऋभ्वसम् अधृष्टं धृष्ण्वोजसम् ॥१८॥  
  
(अव्श्_२०,९२।१९अ) अषाल्हम् उग्रं पृतनासु सासहिं यस्मिन् महीर् उरुज्रयः ।  
(अव्श्_२०,९२।१९च्) सं धेनवो जायमाने अनोनवुर् द्यावः क्षामो अनोनवुः ॥१९॥  
  
(अव्श्_२०,९२।२०अ) यद् द्याव इन्द्र ते शतं शतं भूमीर् उत स्युः ।  
(अव्श्_२०,९२।२०च्) न त्वा वज्रिन्त् सहस्रं सूर्या अनु न जातम् अष्ट रोदसी ॥२०॥  
  
(अव्श्_२०,९२।२१अ) आ पप्राथ महिना वृष्ण्या वृषन् विश्वा शविष्ठ शवसा ।  
(अव्श्_२०,९२।२१च्) अस्मां अव मघवन् गोमति व्रजे वज्रिं चित्राभिर् ऊतिभिः ॥२१॥  
  
  
(अव्श्_२०,९३।१अ) उत् त्वा मन्दन्तु स्तोमाः कृणुष्व राधो अद्रिवः ।  
(अव्श्_२०,९३।१च्) अव ब्रह्मद्विषो जहि ॥१॥  
  
(अव्श्_२०,९३।२अ) पदा पणींर् अराधसो नि बाधस्व महां असि ।  
(अव्श्_२०,९३।२च्) नहि त्वा कश् चन प्रति ॥२॥  
  
(अव्श्_२०,९३।३अ) त्वम् ईशिषे सुतानाम् इन्द्र त्वम् असुतानाम् ।  
(अव्श्_२०,९३।३च्) त्वं राजा जनानाम् ॥३॥  
  
(अव्श्_२०,९३।४अ) ईङ्खयन्तीर् अपस्युव इन्द्रं जातम् उपासते ।  
(अव्श्_२०,९३।४च्) भेजानासः सुवीर्यम् ॥४॥  
  
(अव्श्_२०,९३।५अ) त्वम् इन्द्र बलाद् अधि सहसो जात ओजसः ।  
(अव्श्_२०,९३।५च्) त्वं वृषन् वृषेद् असि ॥५॥  
  
(अव्श्_२०,९३।६अ) त्वम् इन्द्रासि वृत्रहा व्य् अन्तरिक्षम् अतिरः ।  
(अव्श्_२०,९३।६च्) उद् द्याम् अस्तभ्ना ओजसा ॥६॥  
  
(अव्श्_२०,९३।७अ) त्वम् इन्द्र सजोषसम् अर्कं बिभर्षि बाह्वोः ।  
(अव्श्_२०,९३।७च्) वज्रं शिशान ओजसा ॥७॥  
  
(अव्श्_२०,९३।८अ) त्वम् इन्द्राभिभुर् असि विश्वा जातान्य् ओजसा ।  
(अव्श्_२०,९३।८च्) स विश्वा भुव आभवः ॥८॥  
  
  
  
(अव्श्_२०,९४।१अ) आ यात्व् इन्द्रः स्वपतिर् मदाय यो धर्मणा तूतुजानस् तुविष्मान् ।  
(अव्श्_२०,९४।१च्) प्रत्वक्षाणो अति विश्वा सहांस्य् अपारेण महता वृष्ण्येन ॥१॥  
  
(अव्श्_२०,९४।२अ) सुष्ठामा रथः सुयमा हरी ते मिम्यक्ष वज्रो नृपते गभस्तौ ।  
(अव्श्_२०,९४।२च्) शीभं राजन् सुपथा याह्य् अर्वाङ् वर्धाम ते पपुसो वृष्ण्यानि ॥२॥  
  
(अव्श्_२०,९४।३अ) एन्द्रवाहो नृपतिं वज्रबाहुम् उग्रम् उग्रासस् तविषास एनम् ।  
(अव्श्_२०,९४।३च्) प्रत्वक्षसं वृषभं सत्यशुष्मम् एम् अस्मत्रा सधमादो वहन्तु ॥३॥  
  
(अव्श्_२०,९४।४अ) एवा पतिं द्रोणसाचं सचेतसम् ऊर्ज स्कम्भं धरुण आ वृषायसे ।  
(अव्श्_२०,९४।४च्) ओजः कृष्व सं गृभाय त्वे अप्य् असो यथा केनिपानाम् इनो वृधे ॥४॥  
  
(अव्श्_२०,९४।५अ) गमन्न् अस्मे वसून्य् आ हि शंसिषं स्वाशिषं भरम् आ याहि सोमिनः ।  
(अव्श्_२०,९४।५च्) त्वम् ईशिषे सास्मिन्न् आ सत्सि बर्हिष्य् अनाधृष्या तव पात्राणि धर्मणा ॥५॥  
  
(अव्श्_२०,९४।६अ) पृथक् प्रायन् प्रथमा देवहूतयो ऽकृण्वत श्रवस्यानि दुष्टरा ।  
(अव्श्_२०,९४।६च्) न ये शेकुर् यज्ञियां नावम् आरुहम् इर्मैव ते न्य् अविशन्त केपयः ॥६॥  
  
(अव्श्_२०,९४।७अ) एवैवापाग् अपरे सन्तु दूध्यो ऽश्वा येषां दुर्युग आयुयुज्रे ।  
(अव्श्_२०,९४।७च्) इत्था ये प्राग् उपरे सन्ति दावने पुरूणि यत्र वयुनानि भोजना ॥७॥  
(अव्श्_२०,९४।८अ) गिरींर् अज्रान् रेजमानां अधारयद् द्यौः क्रन्दद् अन्तरिक्षाणि कोपयत् ।  
(अव्श्_२०,९४।८च्) समीचीने धिषणे वि ष्कभायति वृष्णः पीत्वा मद उक्थानि शंसति ॥८॥  
  
(अव्श्_२०,९४।९अ) इमं बिभर्मि सुकृतं ते अङ्कुशं येनारुजासि मघवं छफारुजः ।  
(अव्श्_२०,९४।९च्) अस्मिन्त् सु ते सवने अस्त्व् ओक्त्यं सुत इष्टौ मघवन् बोध्य् आभगः ॥९॥  
  
(अव्श्_२०,९४।१०अ) गोभिष् टरेमामतिं दुरेवां यवेन क्षुधं पुरुहूत विश्वाम् ।  
(अव्श्_२०,९४।१०च्) वयं राजभिः प्रथमा धनान्य् अस्माकेन वृजनेना जयेम ॥१०॥  
  
(अव्श्_२०,९४।११अ) बृहस्पतिर् नः परि पातु पश्चाद् उतोत्तरस्माद् अधराद् अघयोः ।  
(अव्श्_२०,९४।११च्) इन्द्रः पुरस्ताद् उत मध्यतो नः सखा सखिभ्यो वरिवः कृणोतु ॥११॥  
  
  
(अव्श्_२०,९५।१अ) त्रिकद्रुकेषु महिषो यवाशिरं तुविशुष्मस् तृपत् सोमम् अपिबद् विष्णुना सुतं यथावशत् ।  
(अव्श्_२०,९५।१च्) स ईं ममाद महि कर्म कर्तवे महाम् उरुं सैनं सश्चद् देवो देवं सत्यम् इन्द्रं सत्य इन्दुः ॥१॥  
  
(अव्श्_२०,९५।२अ) प्रो ष्व् अस्मै पुरोरथम् इन्द्राय शूषम् अर्चत ।  
(अव्श्_२०,९५।२च्) अभीके चिद् उ लोककृत् सङ्गे समत्सु वृत्रहास्माकं बोधि चोदिता नभन्ताम् अन्यकेषां ज्याका अधि धन्वसु ॥२॥  
  
(अव्श्_२०,९५।३अ) त्वं सिन्धूंर् अवासृजो ऽधराचो अहन्न् अहिम् ।  
(अव्श्_२०,९५।३च्) अशत्रुर् इन्द्र जज्ञिषे विश्वं पुष्यसि वार्यं तं त्वा परि ष्वजामहे नभन्ताम् अन्यकेषां ज्याका अधि धन्वसु ॥३॥  
  
(अव्श्_२०,९५।४अ) वि षु विश्वा अरातयो ऽर्यो नशन्त नो धियः ।  
(अव्श्_२०,९५।४च्) अस्तासि शत्रवे वधं यो न इन्द्र जिघांसति या ते रातिर् ददिर् वसु ।  
(अव्श्_२०,९५।४ए) नभन्ताम् अन्यकेषां ज्यका अधि धन्वसु ॥४॥  
  
  
  
(अव्श्_२०,९६।१अ) तीव्रस्याभिवयसो अस्य पाहि सर्वरथा वि हरी इह मुञ्च ।  
(अव्श्_२०,९६।१च्) इन्द्र मा त्वा यजमानासो अन्ये नि रीरमन् तुभ्यम् इमे सुतासः ॥१॥  
  
(अव्श्_२०,९६।२अ) तुभ्यं सुतास् तुभ्यम् उ सोत्वासस् त्वां गिरः श्वात्र्या आ ह्वयन्ति ।  
(अव्श्_२०,९६।२च्) इन्द्रेदम् अद्य सवनं जुषाणो विश्वस्य विद्वां इह पाहि सोमम् ॥२॥  
  
(अव्श्_२०,९६।३अ) य उशता मनसा सोमम् अस्मै सर्वहृदा देवकामः सुनोति ।  
(अव्श्_२०,९६।३च्) न गा इन्द्रस् तस्य परा ददाति प्रशस्तम् इच् चारुम् अस्मै कृणोति ॥३॥  
(अव्श्_२०,९६।४अ) अनुस्पष्टो भवत्य् एषो अस्य यो अस्मै रेवान् न सुनोति सोमम् ।  
(अव्श्_२०,९६।४च्) निर् अरत्नौ मघवा तं दधाति ब्रह्मद्विषो हन्त्य् अनानुदिष्टः ॥४॥  
  
(अव्श्_२०,९६।५अ) अश्वायन्तो गव्यन्तो वाजयन्तो हवामहे त्वोपगन्तवा उ ।  
(अव्श्_२०,९६।५च्) आभूषन्तस् ते सुमतौ नवायां वयम् इन्द्र त्वा शुनं हुवेम ॥५॥  
  
(अव्श्_२०,९६।६अ) मुञ्चामि त्वा हविषा जीवनाय कम् अज्ञातयक्ष्माद् उत राजयक्ष्मात् ।  
(अव्श्_२०,९६।६च्) ग्राहिर् जग्राह यद्य् एतद् तस्या इन्द्राग्नी प्र मुमुक्तम् एनम् ॥६॥  
  
(अव्श्_२०,९६।७अ) यदि क्षितायुर् यदि वा परेतो यदि मृत्योर् अन्तिकं नीत एव ।  
(अव्श्_२०,९६।७च्) तम् आ हरामि निरृतेर् उपस्थाद् अस्पार्शम् एनं शतशारदाय ॥७॥  
  
(अव्श्_२०,९६।८अ) सहस्राक्षेण शतवीर्येण शतायुषा हविषाहार्षम् एनम् ।  
(अव्श्_२०,९६।८च्) इन्द्रो यथैनं शरदो नयात्य् अति विश्वस्य दुरितस्य पारम् ॥८॥  
  
(अव्श्_२०,९६।९अ) शतं जीव शरदो वर्धमानः शतं हेमन्तान् छतम् उ वसन्तान् ।  
(अव्श्_२०,९६।९च्) शतं त इन्द्रो अग्निः सविता बृहस्पतिः शतायुषा हविषाहार्षम् एनम् ॥९॥  
  
(अव्श्_२०,९६।१०अ) आहार्षम् अविदं त्वा पुनर् आगाः पुनर्णवः ।  
(अव्श्_२०,९६।१०च्) सर्वाङ्ग सर्वं ते चक्षुः सर्वम् आयुश् च ते ऽविदम् ॥१०॥  
(अव्श्_२०,९६।११अ) ब्रह्मणाग्निः सम्विदानो रक्षोहा बाधताम् इतः ।  
(अव्श्_२०,९६।११च्) अमीवा यस् ते गर्भं दुर्णामा योनिम् आशये ॥११॥  
  
(अव्श्_२०,९६।१२अ) यस् ते गर्भम् अमीवा दुर्णामा योनिम् आशये ।  
(अव्श्_२०,९६।१२च्) अग्निष् टं ब्रह्मणा सह निष् क्रव्यादम् अनीनशत् ॥१२॥  
  
(अव्श्_२०,९६।१३अ) यस् ते हन्ति पतयन्तं निषत्स्नुं यः सरीसृपम् ।  
(अव्श्_२०,९६।१३च्) जातं यस् ते जिघांसति तम् इतो नाशयामसि ॥१३॥  
  
(अव्श्_२०,९६।१४अ) यस् त ऊरू विहरत्य् अन्तरा दम्पती शये ।  
(अव्श्_२०,९६।१४च्) योनिं यो अन्तर् आरेल्हि तम् इतो नाशयामसि ॥१४॥  
  
(अव्श्_२०,९६।१५अ) यस् त्वा भ्राता पतिर् भूत्वा जारो भूत्वा निपद्यते ।  
(अव्श्_२०,९६।१५च्) प्रजां यस् ते जिघांसति तम् इतो नाशयामसि ॥१५॥  
  
(अव्श्_२०,९६।१६अ) यस् त्वा स्वप्नेन तमसा मोहयित्वा निपद्यते ।  
(अव्श्_२०,९६।१६च्) प्रजां यस् ते जिघांसति तम् इतो नाशयामसि ॥१६॥  
  
(अव्श्_२०,९६।१७अ) अक्षीभ्यां ते नासिकाभ्यां कर्णाभ्यां छुबुकाद् अधि ।  
(अव्श्_२०,९६।१७च्) यक्ष्मं शीर्षण्यं मस्तिष्काज् जिह्वाया वि वृहामि ते ॥१७॥  
  
(अव्श्_२०,९६।१८अ) ग्रीवाभ्यस् त उष्णिहाभ्यः कीकसाभ्यो अनूक्यात् ।  
(अव्श्_२०,९६।१८च्) यक्ष्मं दोषण्यम् अंसाभ्यां बाहुभ्यां वि वृहामि ते ॥१८॥  
  
(अव्श्_२०,९६।१९अ) हृदयात् ते परि क्लोम्नो हलीक्ष्णात् पार्श्वाभ्याम् ।  
(अव्श्_२०,९६।१९च्) यक्ष्मं मतस्नाभ्यां प्लीह्नो यक्नस् ते वि वृहामसि ॥१९॥  
  
(अव्श्_२०,९६।२०अ) आन्त्रेभ्यस् ते गुदाभ्यो वनिष्ठोर् उदराद् अधि ।  
(अव्श्_२०,९६।२०च्) यक्ष्मं कुक्षिभ्यां प्लाशेर् नाभ्या वि वृहामि ते ॥२०॥  
  
(अव्श्_२०,९६।२१अ) ऊरुभ्यां ते अष्ठीवद्भ्यां पार्ष्णिभ्यां प्रपदाभ्याम् ।  
(अव्श्_२०,९६।२१च्) यक्ष्मं भसद्यं श्रोणिभ्यां भासदं भांससो वि वृहामि ते ॥२१॥  
  
(अव्श्_२०,९६।२२[-]अ) मेहनाद् वनङ्करणाल् लोमभ्यस् ते नखेभ्यः ।  
(अव्श्_२०,९६।२२[-]च्) यक्ष्मं सर्वस्माद् आत्मनस् तम् इदं वि वृहामि ते ॥२२॥  
  
(अव्श्_२०,९६।[-]२२अ) अस्थिभ्यस् ते मज्जभ्यः स्नावभ्यो धमनिभ्यः ।  
(अव्श्_२०,९६।[-]२२ब्) यक्ष्मं पाणिभ्याम् अङ्गुलिभ्यो नखेभ्यो वि वृहामि ते ॥२२॥  
  
(अव्श्_२०,९६।२३अ) अङ्गेअङ्गे लोम्निलोम्नि यस् ते पर्वणिपर्वणि ।  
(अव्श्_२०,९६।२३च्) यक्षं त्वचस्यं ते वयं कश्यपस्य वीबर्हेण विष्वञ्चं वि वृहामसि ॥२३॥  
  
(अव्श्_२०,९६।२४अ) अपेहि मनसस् पते ऽप काम परश् चर ।  
(अव्श्_२०,९६।२४च्) परो निरृत्या आ चक्ष्व बहुधा जीवतो मनः ॥२४॥  
  
  
  
(अव्श्_२०,९७।१अ) वयम् एनम् इदा ह्योपीपेमेह वज्रिणम् ।  
(अव्श्_२०,९७।१च्) तस्मा उ अद्य समना सुतं भरा नूनं भूषत श्रुते ॥१॥  
  
(अव्श्_२०,९७।२अ) वृकश् चिद् अस्य वारण उरामथिर् आ वयुनेषु भूषति ।  
(अव्श्_२०,९७।२च्) सेमं नः स्तोमं जुजुषाण आ गहीन्द्र प्र चित्रया धिया ॥२॥  
  
(अव्श्_२०,९७।३अ) कद् उ न्व् अस्याकृतम् इन्द्रस्यास्ति पौंस्यम् ।  
(अव्श्_२०,९७।३च्) केनो नु कं श्रोमतेन न शुश्रुवे जनुषः परि वृत्रहा ॥३॥  
  
  
  
(अव्श्_२०,९८।१अ) त्वाम् इद् धि हवामहे साता वाजस्य कारवः ।  
(अव्श्_२०,९८।१च्) त्वां वृत्रेष्व् इन्द्र सत्पतिं नरस् त्वां काष्ठास्व् अर्वतः ॥१॥  
  
(अव्श्_२०,९८।२अ) स त्वं नश् चित्र वज्रहस्त धृष्णुया मह स्तवानो अद्रिवः ।  
(अव्श्_२०,९८।२च्) गाम् अश्वं रथ्यम् इन्द्र सं किर सत्रा वाजं न जिग्युषे ॥२॥  
  
  
  
(अव्श्_२०,९९।१अ) अभि त्वा पूर्वपीतय इन्द्र स्तोमेभिर् आयवः ।  
(अव्श्_२०,९९।१च्) समीचीनास ऋभवः सम् अस्वरन् रुद्रा गृणन्त पूर्व्यम् ॥१॥  
  
(अव्श्_२०,९९।२अ) अस्येद् इन्द्रो वावृधे वृष्ण्यं शवो मदे सुतस्य विष्णवि ।  
(अव्श्_२०,९९।२च्) अद्या तम् अस्य महिमानम् आयवो ऽनु ष्टुवन्ति पूर्वथा ॥२॥  
  
  
  
(अव्श्_२०,१००।१अ) अधा हीन्द्र गिर्वण उप त्वा कामान् महः ससृज्महे ।  
(अव्श्_२०,१००।१च्) उदेव यन्त उदभिः ॥१॥  
  
(अव्श्_२०,१००।२अ) वार् ण त्वा यव्याभिर् वर्धन्ति शूर ब्रह्माणि ।  
(अव्श्_२०,१००।२च्) वावृध्वांसं चिद् अद्रिवो दिवेदिवे ॥२॥  
  
(अव्श्_२०,१००।३अ) युञ्जन्ति हरी इषिरस्य गाथयोरौ रथ उरुयुगे ।  
(अव्श्_२०,१००।३च्) इन्द्रवाहा वचोयुजा ॥३॥  
  
  
(अव्श्_२०,१०१।१अ) अग्निं दूतं वृणीमहे होतारं विश्ववेदसम् ।  
(अव्श्_२०,१०१।१च्) अस्य यज्ञस्य सुक्रतुम् ॥१॥  
  
(अव्श्_२०,१०१।२अ) अग्निमग्निं हवीमभिः सदा हवन्त विश्पतिम् ।  
(अव्श्_२०,१०१।२च्) हव्यवाहं पुरुप्रियम् ॥२॥  
  
(अव्श्_२०,१०१।३अ) अग्ने देवां इहा वह जज्ञानो वृक्तबर्हिषे ।  
(अव्श्_२०,१०१।३च्) असि होता न ईड्यः ॥३॥  
  
  
  
(अव्श्_२०,१०२।१अ) ईलेन्यो नमस्यस् तिरस् तमांसि दर्शतः ।  
(अव्श्_२०,१०२।१च्) सम् अग्निर् इध्यते वृषा ॥१॥  
  
(अव्श्_२०,१०२।२अ) वृषो अग्निः सम् इध्यते ऽश्वो न देववाहनः ।  
(अव्श्_२०,१०२।२च्) तं हविष्मन्तः ईलते ॥२॥  
  
(अव्श्_२०,१०२।३अ) वृषणं त्वा वयं वृषन् वृषणः सम् इधीमहि ।  
(अव्श्_२०,१०२।३च्) अग्ने दीद्यतं बृहत् ॥३॥  
  
  
  
(अव्श्_२०,१०३।१अ) अग्निम् ईलिष्वावसे गाथाभिः शीरशोचिषम् ।  
(अव्श्_२०,१०३।१च्) अग्निं राये पुरुमील्ह श्रुतं नरो ऽग्निं सुदीतये छर्दिः ॥१॥  
  
(अव्श्_२०,१०३।२अ) अग्न आ याह्य् अग्निभिर् होतारं त्वा वृणीमहे ।  
(अव्श्_२०,१०३।२च्) आ त्वाम् अनक्तु प्रयता हविष्मती यजिष्ठं बर्हिर् आसदे ॥२॥  
  
(अव्श्_२०,१०३।३अ) अछ हि त्वा सहसः सूनो अङ्गिरः स्रुचश् चरन्त्य् अध्वरे ।  
(अव्श्_२०,१०३।३च्) ऊर्जो नपातं घृतकेशम् ईमहे ऽग्निं यज्ञेषु पूर्व्यम् ॥३॥  
  
  
  
(अव्श्_२०,१०४।१अ) इमा उ त्वा पुरूवसो गिरो वर्धन्तु या मम ।  
(अव्श्_२०,१०४।१च्) पावकवर्णाः शुचयो विपश्चितो ऽभि स्तोमैर् अनूषत ॥१॥  
  
(अव्श्_२०,१०४।२अ) अयं सहस्रम् ऋषिभिः सहस्कृतः समुद्र इव पप्रथे ।  
(अव्श्_२०,१०४।२च्) सत्यः सो अस्य महिमा गृने शवो यज्ञेषु विप्रराज्ये ॥२॥  
  
(अव्श्_२०,१०४।३अ) आ नो विश्वासु हव्य इन्द्रः समत्सु भूषतु ।  
(अव्श्_२०,१०४।३च्) उप ब्रह्माणि सवनानि वृत्रहा परमज्या ऋचीषमः ॥३॥  
  
(अव्श्_२०,१०४।४अ) त्वं दाता प्रथमो राघसाम् अस्य् असि सत्य ईशानकृत् ।  
(अव्श्_२०,१०४।४च्) तुविद्युम्नस्य युज्या वृणीमहे पुत्रस्य शवसो महः ॥४॥  
  
  
  
(अव्श्_२०,१०५।१अ) त्वम् इन्द्र प्रतूर्तिष्व् अभि विश्वा असि स्पृधः ।  
(अव्श्_२०,१०५।१च्) अशस्तिहा जनिता विश्वतूर् असि त्वं तूर्य तरुष्यतः ॥१॥  
  
(अव्श्_२०,१०५।२अ) अनु ते शुष्मं तुरयन्तम् ईयतुः क्षोणी शिशुं न मातरा ।  
(अव्श्_२०,१०५।२च्) विश्वास् ते स्पृधः श्नथयन्त मन्यवे वृत्रं यद् इन्द्र तूर्वसि ॥२॥  
  
(अव्श्_२०,१०५।३अ) इत ऊती वो अजरं प्रहेतारम् अप्रहितम् ।  
(अव्श्_२०,१०५।३च्) आशुं जेतारं हेतारं रथीतमम् अतूर्तं तुग्र्यावृधम् ॥३॥  
  
(अव्श्_२०,१०५।४अ) यो राजा चर्षणीनां याता रथेभिर् अध्रिगुः ।  
(अव्श्_२०,१०५।४च्) विश्वासां तरुता पृतनानां ज्येष्ठो यो वृत्रहा गृणे ॥४॥  
  
(अव्श्_२०,१०५।५अ) इन्द्रं तं शुम्भ पुरुहन्मन्न् अवसे यस्य द्विता विधर्तरि ।  
(अव्श्_२०,१०५।५च्) हस्ताय वज्रः प्रति धायि दर्शतो महो दिवे न सूर्यः ॥५॥  
  
  
(अव्श्_२०,१०६।१अ) तव त्यद् इन्द्रियं बृहत् तव शुष्मम् उत क्रतुम् ।  
(अव्श्_२०,१०६।१च्) वज्रं शिशाति धिषणा वरेण्यम् ॥१॥  
  
(अव्श्_२०,१०६।२अ) तव द्यौर् इन्द्र पौंस्यं पृथिवी वर्धति श्रवः ।  
(अव्श्_२०,१०६।२च्) त्वाम् आपः पर्वतासश् च हिन्विरे ॥२॥  
  
(अव्श्_२०,१०६।३अ) त्वां विष्णुर् बृहन् क्षयो मित्रो गृणाति वरुणः ।  
(अव्श्_२०,१०६।३च्) त्वां शर्धो मदत्य् अनु मारुतम् ॥३॥  
  
  
  
(अव्श्_२०,१०७।१अ) सम् अस्य मन्यवे विशो विश्वा नमन्त कुष्टयः ।  
(अव्श्_२०,१०७।१च्) समुद्रायेव सिन्धवः ॥१॥  
  
(अव्श्_२०,१०७।२अ) ओजस् तद् अस्य तित्विष उभे यत् समवर्तयत् ।  
(अव्श्_२०,१०७।२च्) इन्द्रश् चर्मेव रोदसी ॥२॥  
  
(अव्श्_२०,१०७।३अ) वि चिद् वृत्रस्य दोधतो वज्रेण शतपर्वणा ।  
(अव्श्_२०,१०७।३च्) शिरो बिभेद् वृष्णिना ॥३॥  
  
(अव्श्_२०,१०७।४अ) तद् इद् आस भुवनेषु ज्येष्ठं यतो जज्ञ उग्रस् त्वेषनृम्णः ।  
(अव्श्_२०,१०७।४च्) सद्यो जज्ञानो नि रिणाति शत्रून् अनु यद् एनं मदन्ति विश्व ऊमाः ॥४॥  
  
(अव्श्_२०,१०७।५अ) वावृधानः शवसा भूर्योजाः शत्रुर् दासाय भियसं दधाति ।  
(अव्श्_२०,१०७।५च्) अव्यनच् च व्यनच् च सस्नि सं ते नवन्त प्रभृता मदेषु ॥५॥  
  
(अव्श्_२०,१०७।६अ) त्वे क्रतुम् अपि पृञ्चन्ति भूरि द्विर् यद् एते त्रिर् भवन्त्य् ऊमाः ।  
(अव्श्_२०,१०७।६च्) स्वादोः स्वादीयः स्वादुना सृजा सम् अदः सु मधु मधुनाभि योधीः ॥६॥  
  
(अव्श्_२०,१०७।७अ) यदि चिन् नु त्वा धना जयन्तं रणेरणे अनुमदन्ति विप्राः ।  
(अव्श्_२०,१०७।७च्) ओजीयः शुष्मिन्त् स्थिरम् आ तनुष्व मा त्वा दभन् दुरेवासः कशोकाः ॥७॥  
  
(अव्श्_२०,१०७।८अ) त्वया वयं शाशद्महे रणेषु प्रपश्यन्तो युधेन्यानि भूरि ।  
(अव्श्_२०,१०७।८च्) चोदयामि त आयुधा वचोभिः सं ते शिशामि ब्रह्मणा वयांसि ॥८॥  
  
(अव्श्_२०,१०७।९अ) नि तद् दधिषे ऽवरे परे च यस्मिन्न् आविथावसा दुरोणे ।  
(अव्श्_२०,१०७।९च्) आ स्थापयत मातरं जिगत्नुम् अत इन्वत कर्वराणि भूरि ॥९॥  
  
(अव्श्_२०,१०७।१०अ) स्तुष्व वर्ष्मन् पुरुवर्त्मानं सम् ऋभ्वाणम् इनतमम् आप्तम् आप्त्यानाम् ।  
(अव्श्_२०,१०७।१०च्) आ दर्शति शवसा भूर्योजाः प्र सक्षति प्रतिमानं पृथिव्याः ॥१०॥  
  
(अव्श्_२०,१०७।११अ) इमा ब्रह्म बृहद्दिवः कृणवद् इन्द्राय शूषम् अग्नियः स्वर्षाः ।  
(अव्श्_२०,१०७।११च्) महो गोत्रस्य क्षयति स्वराजा तुरश् चिद् विश्वम् अर्णवत् तपस्वान् ॥११॥  
  
(अव्श्_२०,१०७।१२अ) एवा महान् बृहद्दिवो अथर्वावोचत् स्वां तन्वम् इन्द्रम् एव ।  
(अव्श्_२०,१०७।१२च्) स्वसारौ मातरिभ्वरी अरिप्रे हिन्वन्ति चैने शवसा वर्धयन्ति च ॥१२॥  
  
(अव्श्_२०,१०७।१३अ) चित्रं देवानां केतुर् अनीकं ज्योतिष्मान् प्रदिशः सूर्य उद्यन् ।  
(अव्श्_२०,१०७।१३च्) दिवाकरो ऽति द्युम्नैस् तमांसि विश्वातारीद् दुरितानि शुक्रः ॥१३॥  
  
(अव्श्_२०,१०७।१४अ) चित्रं देवानाम् उद् अगाद् अनीकं चक्षुर् मित्रस्य वरुणस्याग्नेः ।  
(अव्श्_२०,१०७।१४च्) आप्राद् द्यावापृथिवी अन्तरिक्षं सूर्य आत्मा जगतस् तस्थुषश् च ॥१४॥  
  
(अव्श्_२०,१०७।१५अ) सूर्यो देवीम् उषसं रोचमानां मर्यो न योषाम् अभ्य् एति पश्चात् ।  
(अव्श्_२०,१०७।१५च्) यत्रा नरो देवयन्तो युगानि वितन्वते प्रति भद्राय भद्रम् ॥१५॥  
  
  
  
(अव्श्_२०,१०८।१अ) त्वं न इन्द्रा भरं ओजो नृम्णं शतक्रतो विचर्षणे ।  
(अव्श्_२०,१०८।१च्) आ वीरं पृतनाषहम् ॥१॥  
(अव्श्_२०,१०८।२अ) त्वं हि नः पिता वसो त्वं माता शतक्रतो बभूविथ ।  
(अव्श्_२०,१०८।२च्) अधा ते सुम्नम् ईमहे ॥२॥  
  
(अव्श्_२०,१०८।३अ) त्वां शुष्मिन् पुरुहूत वाजयन्तम् उप ब्रुवे शतक्रतो ।  
(अव्श्_२०,१०८।३च्) स नो रास्व सुवीर्यम् ॥३॥  
  
  
  
(अव्श्_२०,१०९।१अ) स्वादोर् इत्था विषुवतो मध्वः पिबन्ति गौर्यः ।  
(अव्श्_२०,१०९।१च्) या इन्द्रेण सयावरीर् वृष्णा मदन्ति शोभसे वस्वीर् अनु स्वराज्यम् ॥१॥  
  
(अव्श्_२०,१०९।२अ) ता अस्य पृशनायुवः सोमं श्रीणन्ति पृश्नयः ।  
(अव्श्_२०,१०९।२च्) प्रिया इन्द्रस्य धेनवो वज्रं हिन्वन्ति सायकं वस्वीर् अनु स्वराज्यम् ॥२॥  
  
(अव्श्_२०,१०९।३अ) ता अस्य नमसा सहः सपर्यन्ति प्रचेतसः ।  
(अव्श्_२०,१०९।३च्) व्रतान्य् अस्य सश्चिरे पुरूणि पूर्वचित्तये वस्वीर् अनु स्वराज्यम् ॥३॥  
  
  
  
(अव्श्_२०,११०।१अ) इन्द्राय मदूने सुतं परि ष्टोभन्तु नो गिरः ।  
(अव्श्_२०,११०।१च्) अर्कम् अर्चन्तु कारवः ॥१॥  
  
(अव्श्_२०,११०।२अ) यस्मिन् विश्वा अधि श्रियो रणन्ति सप्त संसदः ।  
(अव्श्_२०,११०।२च्) इन्द्रं सुते हवामहे ॥२॥  
  
(अव्श्_२०,११०।३अ) त्रिकद्रुकेषु चेतनं देवासो यज्ञम् अत्नत ।  
(अव्श्_२०,११०।३च्) तम् इद् वर्धन्तु नो गिरः ॥३॥  
  
  
  
(अव्श्_२०,१११।१अ) यत् सोमम् इन्द्र विष्णवि यद् वा घ त्रित आप्त्ये ।  
(अव्श्_२०,१११।१च्) यद् वा मरुत्सु मन्दसे सम् इन्दुभिः ॥१॥  
  
(अव्श्_२०,१११।२अ) यद् वा शक्र परावति समुद्रे अधि मन्दसे ।  
(अव्श्_२०,१११।२च्) अस्माकम् इत् सुते रणा सम् इन्दुभिः ॥२॥  
  
(अव्श्_२०,१११।३अ) यद् वासि सुन्वतो वृधो यजमानस्य सत्पते ।  
(अव्श्_२०,१११।३च्) उक्थे वा यस्य रण्यसि सम् इन्दुभिः ॥३॥  
  
  
(अव्श्_२०,११२।१अ) यद् अद्य कच् च वृत्रहन्न् उदगा अभि सूर्य ।  
(अव्श्_२०,११२।१च्) सर्वं तद् इन्द्र ते वशे ॥१॥  
  
(अव्श्_२०,११२।२अ) यद् वा प्रवृद्ध सत्पते न मरा इति मन्यसे ।  
(अव्श्_२०,११२।२च्) उतो तत् सत्यम् इत् तव ॥२॥  
  
(अव्श्_२०,११२।३अ) ये सोमासः परावति ये अर्वावति सुन्विरे ।  
(अव्श्_२०,११२।३च्) सर्वांस् तां इन्द्र गछसि ॥३॥  
  
  
  
(अव्श्_२०,११३।१अ) उभयं शृणवच् च न इन्द्रो अर्वाग् इदं वचः ।  
(अव्श्_२०,११३।१च्) सत्राच्या मघवा सोमपीतये धिया शविष्ठ आ गमत् ॥१॥  
(अव्श्_२०,११३।२अ) तं हि स्वराजं वृषभं तम् ओजसे धिषणे निष्टतक्षतुः ।  
(अव्श्_२०,११३।२च्) उतोपमानां प्रथमो नि षीदसि सोमकामं हि ते मनः ॥२॥  
  
  
  
(अव्श्_२०,११४।१अ) अभ्रातृव्योऽअना त्वम् अनापिर् इन्द्र जनुषा सनाद् असि ।  
(अव्श्_२०,११४।१च्) युधेद् आपित्वम् इछसे ॥१॥  
  
(अव्श्_२०,११४।२अ) नकी रेवन्तं सख्याय विन्दसे पीयन्ति ते सुराश्वः ।  
(अव्श्_२०,११४।२च्) यदा कृणोषि नदनुं सम् ऊहस्य् आद् इत् पितेव हूयसे ॥२॥  
  
  
  
(अव्श्_२०,११५।१अ) अहम् इद् धि पितुष् परि मेधाम् ऋतस्य जग्रभ ।  
(अव्श्_२०,११५।१च्) अहं सूर्य इवाजनि ॥१॥  
  
(अव्श्_२०,११५।२अ) अहं प्रत्नेन मन्मना गिरः शुम्भामि कण्ववत् ।  
(अव्श्_२०,११५।२च्) येनेन्द्रः शुष्मम् इद् दधे ॥२॥  
  
(अव्श्_२०,११५।३अ) ये त्वाम् इन्द्र न तुष्टुवुर् ऋषयो ये च तुष्टुवुः ।  
(अव्श्_२०,११५।३च्) ममेद् वर्धस्व सुष्टुतः ॥३॥  
  
  
(अव्श्_२०,११६।१अ) मा भूम निष्ट्या इवेन्द्र त्वद् अरणा इव ।  
(अव्श्_२०,११६।१च्) वनानि नि प्रजहितान्य् अद्रिवो दुरोषासो अमन्महि ॥१॥  
  
(अव्श्_२०,११६।२अ) अमन्महीद् अनाशवो ऽनुग्रासश् च वृत्रहन् ।  
(अव्श्_२०,११६।२च्) सुकृत् सु ते महता शूर राधसानु स्तोमं मुदीमहि ॥२॥  
  
  
  
(अव्श्_२०,११७।१अ) पिबा सोमम् इन्द्र मन्दतु त्वा यं ते सुषाव हर्यश्वाद्रिः ।  
(अव्श्_२०,११७।१च्) सोतुर् बाहुभ्यां सुयतो नार्वा ॥१॥  
  
(अव्श्_२०,११७।२अ) यस् ते मदो युजस् चारुर् अस्ति येन वृत्राणि हर्यश्व हंसि ।  
(अव्श्_२०,११७।२च्) स त्वाम् इन्द्र प्रभूवसो ममत्तु ॥२॥  
  
(अव्श्_२०,११७।३अ) बोधा सु मे मघवन् वाचम् एमां यां ते वसिष्ठो अर्चति प्रशस्तिम् ।  
(अव्श्_२०,११७।३च्) इमा ब्रह्म सधमादे जुषस्व ॥३॥  
  
  
  
(अव्श्_२०,११८।१अ) शग्ध्य् ऊ षु शचीपत इन्द्र विश्वाभिर् ऊतिभिः ।  
(अव्श्_२०,११८।१च्) भगं न हि त्वा यशसं वसुविदम् अनु शूर चरामसि ॥१॥  
  
(अव्श्_२०,११८।२अ) पौरो अश्वस्य पुरुकृद् गवाम् अस्य् उत्सो देव हिरण्ययः ।  
(अव्श्_२०,११८।२च्) नकिर् हि दानं परिमर्धिषत् त्वे यद्यद् यामि तद् आ भर ॥२॥  
  
(अव्श्_२०,११८।३अ) इन्द्रम् इद् देवतातये इन्द्रं प्रयत्य् अध्वरे ।  
(अव्श्_२०,११८।३च्) इन्द्रं समीके वनिनो हवामह इन्द्रं धनस्य सातये ॥३॥  
  
(अव्श्_२०,११८।४अ) इन्द्रो मह्ना रोदसी पप्रथच् छव इन्द्रः सूर्यम् अरोचयत् ।  
(अव्श्_२०,११८।४च्) इन्द्रे ह विश्वा भुवनानि येमिर इन्द्रे सुवानास इन्दवः ॥४॥  
  
  
  
(अव्श्_२०,११९।१अ) अस्तावि मन्म पूर्व्यं ब्रह्मेन्द्राय वोचत ।  
(अव्श्_२०,११९।१च्) पूर्वीर् ऋतस्य बृहतीर् अनूषत स्तोतुर् मेघा असृक्षत ॥१॥  
  
(अव्श्_२०,११९।२अ) तुरण्यवो मधुमन्तं घृतश्चुतं विप्रासो अर्कम् आनृचुः ।  
(अव्श्_२०,११९।२च्) अस्मे रयिः पप्रथे वृष्ण्यं शवो ऽस्मे सुवानास इन्दवः ॥२॥  
  
  
  
(अव्श्_२०,१२०।१अ) यद् इन्द्र प्राग् अपाग् उदङ् न्यग् वा हूयसे नृभिः ।  
(अव्श्_२०,१२०।१च्) सिमा पुरू नृषूतो अस्य् आनवे ऽसि प्रशर्ध तुर्वशे ॥१॥  
  
(अव्श्_२०,१२०।२अ) यद् वा रुमे रुशमे श्यावके कृप इन्द्र मादयसे सचा ।  
(अव्श्_२०,१२०।२च्) कण्वासस् त्वा ब्रह्मभि स्तोमवाहस इन्द्रा यछन्त्य् आ गहि ॥२॥  
  
  
(अव्श्_२०,१२१।१अ) अभि त्वा शूर नोनुमो ऽदुग्धा इव धेनवः ।  
(अव्श्_२०,१२१।१च्) ईशानम् अस्य जगतः स्वर्दृशम् ईशानम् इन्द्र तस्थुषः ॥१॥  
  
(अव्श्_२०,१२१।२अ) न त्वावां अन्यो दिव्यो न पार्थिवो न जातो न जनिष्यते ।  
(अव्श्_२०,१२१।२च्) अश्वायन्तो मघवन्न् इन्द्र वाजिनो गव्यन्तस् त्वा हवामहे ॥२॥  
  
  
  
(अव्श्_२०,१२२।१अ) रेवतीर् नः सधमाद इन्द्रे सन्तु तुविवाजाः ।  
(अव्श्_२०,१२२।१च्) क्षुमन्तो याभिर् मदेम ॥१॥  
  
(अव्श्_२०,१२२।२अ) आ घ त्वावान् त्मनाप्त स्तोतृभ्यो धृष्णव् इयानः ।  
(अव्श्_२०,१२२।२च्) ऋणोर् अक्षं न चक्रयोः ॥२॥  
  
(अव्श्_२०,१२२।३अ) आ यद् दुवः शतक्रतव् आ कामं जरितॄणाम् ।  
(अव्श्_२०,१२२।३च्) ऋणोर् अक्षं न शचीभिः ॥३॥  
  
  
  
(अव्श्_२०,१२३।१अ) तत् सूर्यस्य देवत्वं तन् महित्वं मध्या कर्तोर् विततं सं जभार ।  
(अव्श्_२०,१२३।१च्) यदेद् अयुक्त हरितः सधस्थाद् आद् रात्री वासस् तनुते सिमस्मै ॥१॥  
  
(अव्श्_२०,१२३।२अ) तन् मित्रस्य वरुणस्याभिचक्षे सूर्यो रूपं कृणुते द्योर् उपस्थे ।  
(अव्श्_२०,१२३।२च्) अनन्तम् अन्यद् रुशद् अस्य प्राजः कृष्णम् अन्यद् धरितः सं भरन्ति ॥२॥  
  
  
  
(अव्श्_२०,१२४।१अ) कया नश् चित्र आ भुवद् ऊती सदावृधः सखा ।  
(अव्श्_२०,१२४।१च्) कया शचिष्ठया वृता ॥१॥  
  
(अव्श्_२०,१२४।२अ) कस् त्वा सत्यो मदानां मंहिष्ठो मत्सद् अन्धसः ।  
(अव्श्_२०,१२४।२च्) दृल्हा चिद् आरुजे वसु ॥२॥  
  
(अव्श्_२०,१२४।३अ) अभी षु नः सखीनाम् अविता जरितॄणाम् ।  
(अव्श्_२०,१२४।३च्) शतं भवास्य् ऊतिभिः ॥३॥  
  
(अव्श्_२०,१२४।४अ) इमा नु कं भुवना सीषधामेन्द्रश् च विश्वे च देवाः ।  
(अव्श्_२०,१२४।४च्) यज्ञं च नस् तन्वं च प्रजां चादित्यैर् इन्द्रः सह चीकॢपाति ॥४॥  
  
(अव्श्_२०,१२४।५अ) आदित्यैर् इन्द्रः सगणो मरुद्भिर् अस्माकं भूत्व् अविता तनूनाम् ।  
(अव्श्_२०,१२४।५च्) हत्वाय देवा असुरान् यद् आयन् देवा देवत्वम् अभिरक्षमाणाः ॥५॥  
  
(अव्श्_२०,१२४।६अ) प्रत्यञ्चम् अर्कम् अनयं छचीभिर् आद् इत् स्वधाम् इषिराम् पर्य् अपश्यन् ।  
(अव्श्_२०,१२४।६च्) अया वाजं देवहितं सनेम मदेम शतहिमाः सुवीराः ॥६॥  
  
  
  
(अव्श्_२०,१२५।१अ) अपेन्द्र प्राचो मघवन्न् अमित्रान् अपापाचो अभिभूते नुदस्व ।  
(अव्श्_२०,१२५।१च्) अपोदीचो अप शूराधराच उरौ यथा तव शर्मन् मदेम ॥१॥  
  
(अव्श्_२०,१२५।२अ) कुविद् अङ्ग यवमन्तो यवं चिद् यथा दान्त्य् अनुपूर्वं वियूय ।  
(अव्श्_२०,१२५।२च्) इहेहैषां कृणुहि भोजनानि ये बर्हिषो नमोवृक्तिं न जग्मुः ॥२॥  
  
(अव्श्_२०,१२५।३अ) नहि स्थूर्य् ऋतुथा यातम् अस्ति नोत श्रवो विविदे सङ्गमेषु ।  
(अव्श्_२०,१२५।३च्) गव्यन्त इन्द्रं सख्याय विप्रा अश्वायन्तो वृषणं वाजयन्तः ॥३॥  
  
(अव्श्_२०,१२५।४अ) युवं सुरामम् अश्विना नमुचाव् आसुरे सचा ।  
(अव्श्_२०,१२५।४च्) विपिपाना शुभस् पती इन्द्रं कर्मस्व् आवतम् ॥४॥  
  
(अव्श्_२०,१२५।५अ) पुत्रम् इव पितराव् अश्विनोभेन्द्रावथुः काव्यैर् दंसनाभिः ।  
(अव्श्_२०,१२५।५च्) यत् सुरामं व्य् अपिबः शचीभिः सरस्वती त्वा मघवन्न् अभिष्णक् ॥५॥  
  
(अव्श्_२०,१२५।६अ) इन्द्रः सुत्रामा स्ववां अवोभिः सुमृडीको भवतु विश्ववेदाः ।  
(अव्श्_२०,१२५।६च्) बाधतां द्वेषो अभयं नः कृणोतु सुवीर्यस्य पतयः स्याम ॥६॥  
  
(अव्श्_२०,१२५।७अ) स सुत्रामा स्ववां इन्द्रो अस्मद् आराच् चिद् द्वेषः सनुतर् युयोतु ।  
(अव्श्_२०,१२५।७च्) तस्य वयं सुमतौ यज्ञियस्यापि भद्रे सौमनसे स्याम ॥७॥  
  
  
  
(अव्श्_२०,१२६।१अ) वि हि सोतोर् असृक्षत नेन्द्रं देवम् अमंसत ।  
(अव्श्_२०,१२६।१च्) यत्रामदद् वृषाकपिर् अर्यः पुष्टेषु मत्सखा विश्वस्माद् इन्द्र उत्तरः ॥१॥  
  
(अव्श्_२०,१२६।२अ) परा हीन्द्र धावसि वृषाकपेर् अति व्यथिः ।  
(अव्श्_२०,१२६।२च्) नो अह प्र विन्दस्य् अन्यत्र सोमपीतये विश्वस्माद् इन्द्र उत्तरः ॥२॥  
  
(अव्श्_२०,१२६।३अ) किम् अयं त्वां वृषाकपिश् चकार हरितो मृगः ।  
(अव्श्_२०,१२६।३च्) यस्मा इरस्यसीद् उ न्व् अर्यो वा पुष्टिमद् वसु विश्वस्माद् इन्द्र उत्तरः ॥३॥  
  
(अव्श्_२०,१२६।४अ) यम् इमं त्वं वृषाकपिं प्रियम् इन्द्राभिरक्षसि ।  
(अव्श्_२०,१२६।४च्) श्वा न्व् अस्य जम्भिषद् अपि कर्णे वराहयुर् विश्वस्माद् इन्द्र उत्तरः ॥४॥  
  
(अव्श्_२०,१२६।५अ) प्रिया तष्टानि मे कपिर् व्यक्ता व्य् अदूदुषत् ।  
(अव्श्_२०,१२६।५च्) शिरो न्व् अस्य राविषं न सुगं दुष्कृते भुवं विश्वस्माद् इन्द्र उत्तरः ॥५॥  
  
(अव्श्_२०,१२६।६अ) न मत् स्त्री सुभसत्तरा न सुयाशुतरा भुवत् ।  
(अव्श्_२०,१२६।६च्) न मत् प्रतिच्यवीयसी न सक्थ्य् उद्यमीयसी विश्वस्माद् इन्द्र उत्तरः ॥६॥  
  
(अव्श्_२०,१२६।७अ) उवे अम्ब सुलाभिके यथेवाङ्गं भविष्यति ।  
(अव्श्_२०,१२६।७च्) भसन् मे अम्ब सक्थि मे शिरो मे वीव हृष्यति विश्वस्माद् इन्द्र उत्तरः ॥७॥  
  
(अव्श्_२०,१२६।८अ) किं सुबाहो स्वङ्गुरे पृथुष्टो पृथुजाघने ।  
(अव्श्_२०,१२६।८च्) किं शूरपत्नि नस् त्वम् अभ्य् अमीषि वृषाकपिं विश्वस्माद् इन्द्र उत्तरः ॥८॥  
  
(अव्श्_२०,१२६।९अ) अवीराम् इव माम् अयं शरारुर् अभि मन्यते ।  
(अव्श्_२०,१२६।९च्) उताहम् अस्मि वीरिणीन्द्रपत्नी मरुत्सखा विश्वस्माद् इन्द्र उत्तरः ॥९॥  
  
(अव्श्_२०,१२६।१०अ) संहोत्रं स्म पुरा नारी समनं वाव गछति ।  
(अव्श्_२०,१२६।१०च्) वेधा ऋतस्य वीरिणीन्द्रपत्नी महीयते विश्वस्माद् इन्द्र उत्तरः ॥१०॥  
  
(अव्श्_२०,१२६।११अ) इन्द्राणीम् आसु नारिषु सुभगाम् अहम् अश्रवम् ।  
(अव्श्_२०,१२६।११च्) नह्य् अस्या अपरं चन जरसा मरते पतिर् विश्वस्माद् इन्द्र उत्तरः ॥११॥  
  
(अव्श्_२०,१२६।१२अ) नाहम् इन्द्राणि रारण सख्युर् वृषाकपेर् ऋते ।  
(अव्श्_२०,१२६।१२च्) यस्येदम् अप्यं हविः प्रियं देवेषु गछति विश्वस्माद् इन्द्र उत्तरः ॥१२॥  
  
(अव्श्_२०,१२६।१३अ) वृसाकपायि रेवति सुपुत्र आद् उ सुस्नुषे ।  
(अव्श्_२०,१२६।१३च्) घसत् त इन्द्र उक्षणः प्रियं काचित्करं हविर् विश्वस्माद् इन्द्र उत्तरः ॥१३॥  
  
(अव्श्_२०,१२६।१४अ) उक्ष्णो हि मे पञ्चदश साकं पचन्ति विंसतिम् ।  
(अव्श्_२०,१२६।१४च्) उताहम् अद्मि पीव इद् उभा कुक्षी पृणन्ति मे विश्वस्माद् इन्द्र उत्तरः ॥१४॥  
  
(अव्श्_२०,१२६।१५अ) वृषभो न तिग्मशृङ्गो ऽन्तर् यूथेषु रोरुवत् ।  
(अव्श्_२०,१२६।१५च्) मन्थस् त इन्द्र शं हृदे यं ते सुनोति भावयुर् विश्वस्माद् इन्द्र उत्तरः ॥१५॥  
  
(अव्श्_२०,१२६।१६अ) न सेशे यस्य रम्बते ऽन्तरा सक्थ्या कपृत् ।  
(अव्श्_२०,१२६।१६च्) सेदीशे यस्य रोमशं निषेदुषो विजृम्भते विश्वस्माद् इन्द्र उत्तरः ॥१६॥  
  
(अव्श्_२०,१२६।१७अ) न सेशे यस्य रोमशं निषेदुषो विजृम्भते ।  
(अव्श्_२०,१२६।१७च्) सेदीशे यस्य रम्बते ऽन्तरा सक्थ्या कपृत् विश्वस्माद् इन्द्र उत्तरः ॥१७॥  
  
(अव्श्_२०,१२६।१८अ) अयम् इन्द्र वृषाकपिः परस्वन्तं हतं विदत् ।  
(अव्श्_२०,१२६।१८च्) असिं सूनां नवं चरुम् आद् एधस्यान आचितं विश्वस्माद् इन्द्र उत्तरः ॥१८॥  
  
(अव्श्_२०,१२६।१९अ) अयम् एमि विचाकशद् विचिन्वन् दासम् आर्यम् ।  
(अव्श्_२०,१२६।१९च्) पिबामि पाकसुत्वनो ऽभि धीरम् अचाकशं विश्वस्माद् इन्द्र उत्तरः ॥१९॥  
  
(अव्श्_२०,१२६।२०अ) धन्व च यत् कृन्तत्रं च कति स्वित् ता वि योजना ।  
(अव्श्_२०,१२६।२०च्) नेदीयसो वृषाकपे ऽस्तम् एहि गृहां उप विश्वस्माद् इन्द्र उत्तरः ॥२०॥  
  
(अव्श्_२०,१२६।२१अ) पुनर् एहि वृषाकपे सुविता कल्पयावहै ।  
(अव्श्_२०,१२६।२१च्) य एष स्वप्ननंशनो ऽस्तम् एषि पथा पुनर् विश्वस्माद् इन्द्र उत्तरः ॥२१॥  
  
(अव्श्_२०,१२६।२२अ) यद् उदञ्चो वृषाकपे गृहम् इन्द्राजगन्तन ।  
(अव्श्_२०,१२६।२२च्) क्व स्य पुल्वघो मृगः कम् अगं जनयोपनो विश्वस्माद् इन्द्र उत्तरः ॥२२॥  
  
(अव्श्_२०,१२६।२३अ) पर्शुर् ह नाम मानवी साकं ससूव विंशतिम् ।  
(अव्श्_२०,१२६।२३च्) भद्रं भल त्यस्या अभूद् यस्या उदरम् आमयद् विश्वस्माद् इन्द्र उत्तरः ॥२३॥  
  
  
(अव्श्_२०,१२७।१अ) इदं जना उप श्रुत नराशंस स्तविष्यते ।  
(अव्श्_२०,१२७।१च्) षष्टिं सहस्रा नवतिं च कौरम आ रुशमेषु दद्महे ॥१॥  
  
(अव्श्_२०,१२७।२अ) उष्ट्रा यस्य प्रवाहणो वधूमन्तो द्विर्दश ।  
(अव्श्_२०,१२७।२च्) वर्ष्मा रथस्य नि जिहीडते दिव ईषमाणा उपस्पृशः ॥२॥  
  
(अव्श्_२०,१२७।३अ) एष इषाय मामहे शतं निष्कान् दश स्रजः ।  
(अव्श्_२०,१२७।३च्) त्रीणि शतान्यर्वतां सहस्रा दश गोनाम् ॥३॥  
  
(अव्श्_२०,१२७।४अ) वच्यस्व रेभ वच्यस्व वृक्षे न पक्वे शकुनः ।  
(अव्श्_२०,१२७।४च्) नष्टे जिह्वा चर्चरीति क्षुरो न भुरिजोरिव ॥४॥  
  
(अव्श्_२०,१२७।५अ) प्र रेभासो मनीषा वृषा गाव इवेरते ।  
(अव्श्_२०,१२७।५च्) अमोतपुत्रका एषाममोत गा इवासते ॥५॥  
  
(अव्श्_२०,१२७।६अ) प्र रेभ धीम् भरस्व गोविदं वसुविदम् ।  
(अव्श्_२०,१२७।६च्) देवत्रेमां वाचं स्रीणीहीषुर्नावीरस्तारम् ॥६॥  
  
(अव्श्_२०,१२७।७अ) राज्ञो विश्वजनीनस्य यो देवोमर्त्यां अति ।  
(अव्श्_२०,१२७।७च्) वैश्वानरस्य सुष्टुतिमा सुनोता परिक्षितः ॥७॥  
  
(अव्श्_२०,१२७।८अ) परिछिन्नः क्षेमम् अकरोत् तम आसनमाचरन् ।  
(अव्श्_२०,१२७।८च्) कुलायन् कृण्वन् कौरव्यः पतिर् वदति जायया ॥८॥  
  
(अव्श्_२०,१२७।९अ) कतरत् त आ हराणि दधि मन्थां परि श्रुतम् ।  
(अव्श्_२०,१२७।९च्) जायाः पतिं वि पृछति राष्ट्रे राज्ञः परिक्षितः ॥९॥  
  
(अव्श्_२०,१२७।१०अ) अभीवस्वः प्र जिहीते यवः पक्वः पथो बिलम् ।  
(अव्श्_२०,१२७।१०च्) जनः स भद्रम् एधति राष्ट्रे राज्ञः परिक्षितः ॥१०॥  
  
(अव्श्_२०,१२७।११अ) इन्द्रः कारुम् अबूबुधद् उत्तिष्ठ वि चरा जनम् ।  
(अव्श्_२०,१२७।११च्) ममेदुग्रस्य चर्कृधि सर्व इत् ते पृणादरिः ॥११॥  
  
(अव्श्_२०,१२७।१२अ) इह गावः प्र जायध्वम् इहाश्वा इह पूरुषाः ।  
(अव्श्_२०,१२७।१२च्) इहो सहस्रदक्षिणोपि पूषा नि षीदति ॥१२॥  
  
(अव्श्_२०,१२७।१३अ) नेमा इन्द्र गावो रिषन् मो आसां गोप रीरिषत् ।  
(अव्श्_२०,१२७।१३च्) मासाम् अमित्रयुर्जन इन्द्र मा स्तेन ईशत ॥१३॥  
  
(अव्श्_२०,१२७।१४अ) उप नो न रमसि सूक्तेन वचसा वयं भद्रेण वचसा वयम् ।  
(अव्श्_२०,१२७।१४च्) वनाद् अधिध्वनो गिरो न रिष्येम कदा चन ॥१४॥  
  
  
(अव्श्_२०,१२८।१अ) यः सभेयो विदथ्यः सुत्वा यज्वाथ पूरुषः ।  
(अव्श्_२०,१२८।१च्) सूर्यं चामू रिशादसस् तद् देवाः प्राग् अकल्पयन् ॥१॥  
  
(अव्श्_२०,१२८।२अ) यो जाम्या अप्रथयस् तद् यत् सखायं दुधूर्षति ।  
(अव्श्_२०,१२८।२च्) ज्येष्ठो यद् अप्रचेतास् तद् आहुर् अधराग् इति ॥२॥  
  
(अव्श्_२०,१२८।३अ) यद् भद्रस्य पुरुषस्य पुत्रो भवति दाधृषिः ।  
(अव्श्_२०,१२८।३च्) तद् विप्रो अब्रवीद् उ तद् गन्धर्वः काम्यं वचः ॥३॥  
  
(अव्श्_२०,१२८।४अ) यश्च पणि रघुजिष्ठ्यो यश्च देवां अदाशुरिः ।  
(अव्श्_२०,१२८।४च्) धीराणां शश्वताम् अहं तद् अपाग् इति शुश्रुम ॥४॥  
  
(अव्श्_२०,१२८।५अ) ये च देवा अयजन्ताथो ये च पराददिः ।  
(अव्श्_२०,१२८।५च्) सूर्यो दिवम् इव गत्वाय मघवा नो वि रप्शते ॥५॥  
  
(अव्श्_२०,१२८।६अ) योऽनाक्ताक्षो अनभ्यक्तो अमणिवो अहिरण्यवः ।  
(अव्श्_२०,१२८।६च्) अब्रह्मा ब्रह्मणः पुत्रस्तोता कल्पेषु सम्मिता ॥६॥  
(अव्श्_२०,१२८।७अ) य आक्ताक्षः सुभ्यक्तः सुमणिः सुहिरण्यवः ।  
(अव्श्_२०,१२८।७च्) सुब्रह्मा ब्रह्मणः पुत्रस्तोता कल्पेषु सम्मिता ॥७॥  
  
(अव्श्_२०,१२८।८अ) अप्रपाणा च वेशन्ता रेवां अप्रतिदिश्ययः ।  
(अव्श्_२०,१२८।८च्) अयभ्या कन्या कल्याणी तोता कल्पेषु सम्मिता ॥८॥  
  
(अव्श्_२०,१२८।९अ) सुप्रपाणा च वेशन्ता रेवान्त् सुप्रतिदिश्ययः ।  
(अव्श्_२०,१२८।९च्) सुयभ्या कन्या कल्याणी तोता कल्पेषु सम्मिता ॥९॥  
  
(अव्श्_२०,१२८।१०अ) परिवृक्ता च महिषी स्वस्त्या च युधिं गमः ।  
(अव्श्_२०,१२८।१०च्) अनाशुरश्चायामी तोता कल्पेषु सम्मिता ॥१०॥  
  
(अव्श्_२०,१२८।११अ) वावाता च महिषी स्वस्त्या च युधिं गमः ।  
(अव्श्_२०,१२८।११च्) श्वाशुरश् चायामी तोता कल्पेषु सम्मिता ॥११॥  
  
(अव्श्_२०,१२८।१२अ) यद् इन्द्रादो दाशराज्ञे मानुषं वि गाहथाः ।  
(अव्श्_२०,१२८।१२च्) विरूपः सर्वस्मा आसीत् सह यक्षाय कल्पते ॥१२॥  
(अव्श्_२०,१२८।१३अ) त्वं वृषाक्षुं मघवन्न् अम्रं मर्याकरो रविः ।  
(अव्श्_२०,१२८।१३च्) त्वं रौहिणं व्यास्यो वि वृत्रस्याभिनच् छिरः ॥१३॥  
  
(अव्श्_२०,१२८।१४अ) यः पर्वतान् व्यदधाद् यो अपो व्यगाहथाः ।  
(अव्श्_२०,१२८।१४च्) इन्द्रो यो वृत्रहान्महं तस्माद् इन्द्र नमो ऽस्तु ते ॥१४॥  
  
(अव्श्_२०,१२८।१५अ) पृष्ठं धावन्तं हर्योर् औच्चैः श्रवसम् अब्रुवन् ।  
(अव्श्_२०,१२८।१५च्) स्वस्त्यश्व जैत्रायेन्द्रम् आ वह सुस्रजम् ॥१५॥  
  
(अव्श्_२०,१२८।१६अ) ये त्वा श्वेता अजैश्रवसो हार्यो युञ्जन्ति दक्षिणम् ।  
(अव्श्_२०,१२८।१६च्) पूर्वा नमस्य देवानां बिभ्रद् इन्द्र महीयते ॥१६॥  
  
  
  
(अव्श्_२०,१२९।१अ) एता अश्वा आ प्लवन्ते ॥१॥  
  
(अव्श्_२०,१२९।२अ) प्रतीपं प्राति सुत्वनम् ॥२॥  
  
(अव्श्_२०,१२९।३अ) तासाम् एका हरिक्निका ॥३॥  
  
(अव्श्_२०,१२९।४अ) हरिक्निके किम् इछासि ॥४॥  
  
(अव्श्_२०,१२९।५अ) साधुं पुत्रं हिरण्ययम् ॥५॥  
  
(अव्श्_२०,१२९।६अ) क्वाहतं परास्यः ॥६॥  
  
(अव्श्_२०,१२९।७अ) यत्रामूस् तिस्रः शिंशपाः ॥७॥  
  
(अव्श्_२०,१२९।८अ) परि त्रयः ॥८॥  
  
(अव्श्_२०,१२९।९अ) पृदाकवः ॥९॥  
  
(अव्श्_२०,१२९।१०अ) शृङ्गं धमन्त आसते ॥१०॥  
  
(अव्श्_२०,१२९।११अ) अयन्महा ते अर्वाहः ॥११॥  
  
(अव्श्_२०,१२९।१२अ) स इछकं सघाघते ॥१२॥  
  
(अव्श्_२०,१२९।१३अ) सघाघते गोमीद्या गोगतीर् इति ॥१३॥  
  
(अव्श्_२०,१२९।१४अ) पुमां कुस्ते निमिछसि ॥१४॥  
  
(अव्श्_२०,१२९।१५अ) पल्प बद्ध वयो इति ॥१५॥  
  
(अव्श्_२०,१२९।१६अ) बद्ध वो अघा इति ॥१६॥  
  
(अव्श्_२०,१२९।१७अ) अजागार केविका ॥१७॥  
  
(अव्श्_२०,१२९।१८अ) अश्वस्य वारो गोशपद्यके ॥१८॥  
  
(अव्श्_२०,१२९।१९अ) श्येनीपती सा ॥१९॥  
  
(अव्श्_२०,१२९।२०अ) अनामयोपजिह्विका ॥२०॥  
  
  
  
(अव्श्_२०,१३०।१अ) को अर्य बहुलिमा इषूनि ॥१॥  
  
(अव्श्_२०,१३०।२अ) को असिद्याः पयः ॥२॥  
  
(अव्श्_२०,१३०।३अ) को अर्जुन्याः पयः ॥३॥  
  
(अव्श्_२०,१३०।४अ) कः कार्ष्ण्याः पयः ॥४॥  
  
(अव्श्_२०,१३०।५अ) एतं पृछ कुहं पृछ ॥५॥  
  
(अव्श्_२०,१३०।६अ) कुहाकं पक्वकं पृछ ॥६॥  
  
(अव्श्_२०,१३०।७अ) यवानो यतिष्वभिः कुभिः ॥७॥  
(अव्श्_२०,१३०।८अ) अकुप्यन्तः कुपायकुः ॥८॥  
  
(अव्श्_२०,१३०।९अ) आमणको मणत्सकः ॥९॥  
  
(अव्श्_२०,१३०।१०अ) देव त्वप्रतिसूर्य ॥१०॥  
  
(अव्श्_२०,१३०।११अ) एनश्चिपङ्क्तिका हविः ॥११॥  
  
(अव्श्_२०,१३०।१२अ) प्रदुद्रुदो मघाप्रति ॥१२॥  
  
(अव्श्_२०,१३०।१३अ) शृङ्ग उत्पन्न ॥१३॥  
  
(अव्श्_२०,१३०।१४अ) मा त्वाभि सखा नो विदन् ॥१४॥  
  
(अव्श्_२०,१३०।१५अ) वशायाः पुत्रम् आ यन्ति ॥१५॥  
  
(अव्श्_२०,१३०।१६अ) इरावेदुमयं दत ॥१६॥  
  
(अव्श्_२०,१३०।१७अ) अथो इयन्नियन्न् इति ॥१७॥  
  
(अव्श्_२०,१३०।१८अ) अथो इयन्निति ॥१८॥  
  
(अव्श्_२०,१३०।१९अ) अथो श्वा अस्थिरो भवन् ॥१९॥  
  
(अव्श्_२०,१३०।२०अ) उयं यकांशलोकका ॥२०॥  
  
  
  
(अव्श्_२०,१३१।१अ) आमिनोनिति भद्यते ॥१॥  
  
(अव्श्_२०,१३१।२अ) तस्य अनु निभञ्जनम् ॥२॥  
  
(अव्श्_२०,१३१।३अ) वरुणो याति वस्वभिः ॥३॥  
  
(अव्श्_२०,१३१।४अ) शतं वा भारती शवः ॥४॥  
  
(अव्श्_२०,१३१।५अ) शतमाश्वा हिरण्ययाः ।  
(अव्श्_२०,१३१।५च्) शतं रथ्या हिरण्ययाः ।  
(अव्श्_२०,१३१।५ए) शतं कुथा हिरण्ययाः ।  
  
(अव्श्_२०,१३१।६अ) अहुल कुश वर्त्तक ॥६॥  
  
(अव्श्_२०,१३१।७अ) शफेन इव ओहते ॥७॥  
  
(अव्श्_२०,१३१।८अ) आय वनेनती जनी ॥८॥  
  
(अव्श्_२०,१३१।९अ) वनिष्ठा नाव गृह्यन्ति ॥९॥  
  
(अव्श्_२०,१३१।१०अ) इदं मह्यं मदूरिति ॥१०॥  
  
(अव्श्_२०,१३१।११अ) ते वृक्षाः सह तिष्ठति ॥११॥  
  
(अव्श्_२०,१३१।१२अ) पाक बलिः ॥१२॥  
  
(अव्श्_२०,१३१।१३अ) शक बलिः ॥१३॥  
  
(अव्श्_२०,१३१।१४अ) अश्वत्थ खदिरो धवः ॥१४॥  
  
(अव्श्_२०,१३१।१५अ) अरदुपरम ॥१५॥  
  
(अव्श्_२०,१३१।१६अ) शयो हत इव ॥१६॥  
  
(अव्श्_२०,१३१।१७अ) व्याप पूरुषः ॥१७॥  
  
(अव्श्_२०,१३१।१८अ) अदूहमित्यां पूषकम् ॥१८॥  
  
(अव्श्_२०,१३१।१९अ) अत्यर्धर्च परस्वतः ॥१९॥  
  
(अव्श्_२०,१३१।२०अ) दौव हस्तिनो दृती ॥२०॥  
  
  
  
(अव्श्_२०,१३२।१अ) आदलाबुकमेककम् ॥१॥  
  
(अव्श्_२०,१३२।२अ) अलाबुकम् निखातकम् ॥२॥  
  
(अव्श्_२०,१३२।३अ) कर्करिको निखातकः ॥३॥  
  
(अव्श्_२०,१३२।४अ) तद् वात उन्मथायति ॥४॥  
  
(अव्श्_२०,१३२।५अ) कुलायं कृणवादिति ॥५॥  
  
(अव्श्_२०,१३२।६अ) उग्रं वनिषदाततम् ॥६॥  
  
(अव्श्_२०,१३२।७अ) न वनिषदनाततम् ॥७॥  
  
(अव्श्_२०,१३२।८अ) क एषां कर्करी लिखत् ॥८॥  
  
(अव्श्_२०,१३२।९अ) क एषां दुन्दुभिं हनत् ॥९॥  
  
(अव्श्_२०,१३२।१०अ) यदीयं हनत् कथं हनत् ॥१०॥  
  
(अव्श्_२०,१३२।११अ) देवी हनत् कुहनत् ॥११॥  
  
(अव्श्_२०,१३२।१२अ) पर्यागारं पुनःपुनः ॥१२॥  
  
(अव्श्_२०,१३२।१३अ) त्रीण्युष्ट्रस्य नामानि ॥१३॥  
  
(अव्श्_२०,१३२।१४अ) हिरण्य इत्येके अब्रवीत् ॥१४॥  
  
(अव्श्_२०,१३२।१५अ) द्वौ वा ये शिशवः ॥१५॥  
  
(अव्श्_२०,१३२।१६अ) नीलशिखण्डवाहनः ॥१६॥  
  
  
  
(अव्श्_२०,१३३।१अ) विततौ किरणौ द्वौ तावा पिनष्टि पूरुषः ।  
(अव्श्_२०,१३३।१च्) न वै कुमारि तत् तथा यथा कुमारि मन्यसे ॥१॥  
  
(अव्श्_२०,१३३।२अ) मातुष्टे किरणौ द्वौ निवृत्तः पुरुषानृते ।  
(अव्श्_२०,१३३।२च्) न वै कुमारि तत् तथा यथा कुमारि मन्यसे ॥२॥  
  
(अव्श्_२०,१३३।३अ) निगृह्य कर्णकौ द्वौ निरायछसि मध्यमे ।  
(अव्श्_२०,१३३।३च्) न वै कुमारि तत् तथा यथा कुमारि मन्यसे ॥३॥  
  
(अव्श्_२०,१३३।४अ) उत्तानायै शयानायै तिष्ठन्ती वाव गूहसि ।  
(अव्श्_२०,१३३।४च्) न वै कुमारि तत् तथा यथा कुमारि मन्यसे ॥४॥  
(अव्श्_२०,१३३।५अ) श्लक्ष्णायां श्लक्ष्णिकायां श्लक्ष्णमेवाव गूहसि ।  
(अव्श्_२०,१३३।५च्) न वै कुमारि तत् तथा यथा कुमारि मन्यसे ॥५॥  
  
(अव्श्_२०,१३३।६अ) अवश्लक्ष्णमिव भ्रंशद् अन्तर्लोममति ह्रदे ।  
(अव्श्_२०,१३३।६च्) न वै कुमारि तत् तथा यथा कुमारि मन्यसे ॥६॥  
  
  
  
(अव्श्_२०,१३४।१अ) इहेत्थ प्रागपागुदगधराग् अरालागुदभर्त्सथ ॥१॥  
  
(अव्श्_२०,१३४।२अ) इहेत्थ प्रागपागुदगधराग् वत्साः पुरुषन्त आसते ॥२॥  
  
(अव्श्_२०,१३४।३अ) इहेत्थ प्रागपागुदगधराक् स्थालीपाको वि लीयते ॥३॥  
  
(अव्श्_२०,१३४।४अ) इहेत्थ प्रागपागुदगधराक् स वै पृथु लीयते ॥४॥  
  
(अव्श्_२०,१३४।५अ) इहेत्थ प्रागपागुदगधराग् आस्ते लाहणि लीशाथी ॥५॥  
  
(अव्श्_२०,१३४।६अ) इहेत्थ प्रागपागुदगधराग् अक्ष्लिली पुछिलीयते ॥६॥  
  
  
(अव्श्_२०,१३५।१अ) भुग् इत्य् अभिगतः शलित्यपक्रान्तः फलित्यभिष्ठितः ।  
(अव्श्_२०,१३५।१च्) दुन्दुभिम् आहननाभ्यां जरितरोथामो दैव ॥१॥  
  
(अव्श्_२०,१३५।२अ) कोशबिले रजनि ग्रन्थेर् धानम् उपानहि पादम् ।  
(अव्श्_२०,१३५।२च्) उत्तमां जनिमां जन्यानुत्तमां जनीन् वर्त्मन्यात् ॥२॥  
  
(अव्श्_२०,१३५।३अ) अलाबूनि पृषातकान्यश्वत्थपलाशम् ।  
(अव्श्_२०,१३५।३च्) पिपीलिकावतश्वसो विद्युत्स्वापर्णशफो गोशफो जरितरोथामो दैव ॥३॥  
  
(अव्श्_२०,१३५।४अ) वीमे देवा अक्रंसताध्वर्यो क्षिप्रं प्रचर ।  
(अव्श्_२०,१३५।४च्) सुसत्यम् इद् गवाम् अस्यसि प्रखुदसि ॥४॥  
  
(अव्श्_२०,१३५।५अ) पत्नी यदृश्यते पत्नी यक्ष्यमाणा जरितरोथामो दैव ।  
(अव्श्_२०,१३५।५च्) होता विष्टीमेन जरितर् ओथामो दैव ॥५॥  
  
(अव्श्_२०,१३५।६अ) आदित्या ह जरितर् अङ्गिरोभ्यो दक्षिणाम् अनयन् ।  
(अव्श्_२०,१३५।६च्) तां ह जरितः प्रत्यायंस् ताम् उ ह जरितः प्रत्यायन् ॥६॥  
  
(अव्श्_२०,१३५।७अ) तां ह जरितर् नः प्रत्यगृभ्णंस् ताम् उ ह जरितर् नः प्रत्यगृभ्णः ।  
(अव्श्_२०,१३५।७च्) अहानेतरसं न वि चेतनानि यज्ञान् एतरसं न पुरोगवामः ॥७॥  
  
(अव्श्_२०,१३५।८अ) उत श्वेत आशुपत्वा उतो पद्याभिर् यविष्ठः ।  
(अव्श्_२०,१३५।८च्) उतेम् आशु मानं पिपर्ति ॥८॥  
  
(अव्श्_२०,१३५।९अ) आदित्या रुद्रा वसवस् त्वेनु त इदं राधः प्रति गृभ्णीह्य् अङ्गिरः ।  
(अव्श्_२०,१३५।९च्) इदं राधो विभु प्रभु इदं राधो बृहत् पृथु ॥९॥  
  
(अव्श्_२०,१३५।१०अ) देवा ददत्वासुरं तद् वो अस्तु सुचेतनम् ।  
(अव्श्_२०,१३५।१०च्) युष्मां अस्तु दिवेदिवे प्रत्येव गृभायत् ॥१०॥  
  
(अव्श्_२०,१३५।११अ) त्वम् इन्द्र शर्मरिणा हव्यं पारावतेभ्यः ।  
(अव्श्_२०,१३५।११च्) विप्राय स्तुवते वसुवनिं दुरश्रवसे वह ॥११॥  
  
(अव्श्_२०,१३५।१२अ) त्वम् इन्द्र कपोताय छिन्नपक्षाय वञ्चते ।  
(अव्श्_२०,१३५।१२च्) श्यामाकं पक्वं पीलु च वारस्मा अकृणोर् बहुः ॥१२॥  
  
(अव्श्_२०,१३५।१३अ) अरङ्गरो वावदीति त्रेधा बद्धो वरत्रया ।  
(अव्श्_२०,१३५।१३च्) इरामह प्रशंसत्य् अनिराम् अप सेधति ॥१३॥  
  
  
  
(अव्श्_२०,१३६।१अ) यद् अस्या अंहुभेद्याः कृधु स्थूलम् उपातसत् ।  
(अव्श्_२०,१३६।१च्) मुष्काविदस्या एजतो गोशफे शकुलाव् इव ॥१॥  
  
(अव्श्_२०,१३६।२अ) यदा स्थूलेन पससाणौ मुष्का उपावधीत् ।  
(अव्श्_२०,१३६।२च्) विष्वञ्चा वस्या वर्धतः सिकतास्व् एव गर्दभौ ॥२॥  
  
(अव्श्_२०,१३६।३अ) यद् अल्पिकास्वल्पिका कर्कधूकेवषद्यते ।  
(अव्श्_२०,१३६।३च्) वासन्तिकम् इव तेजनं यन्त्य् अवाताय वित्पति ॥३॥  
  
(अव्श्_२०,१३६।४अ) यद् देवासो ललामगुं प्रविष्टीमिनम् आविषुः ।  
(अव्श्_२०,१३६।४च्) सकुला देदिश्यते नारी सत्यस्याक्षिभुवो यथा ॥४॥  
  
(अव्श्_२०,१३६।५अ) महानग्न्यतृप्नद्वि मोक्रददस्थानासरन् ।  
(अव्श्_२०,१३६।५च्) शक्तिकानना स्वचमशकं सक्तु पद्यम ॥५॥  
  
(अव्श्_२०,१३६।६अ) महानग्न्युलूखलम् अतिक्रामन्त्य् अब्रवीत् ।  
(अव्श्_२०,१३६।६च्) यथा तव वनस्पते निरघ्नन्ति तथैवेति ॥६॥  
  
(अव्श्_२०,१३६।७अ) महानग्न्युप ब्रूते भ्रष्टोथाप्यभूभुवः ।  
(अव्श्_२०,१३६।७च्) यथैव ते वनस्पते पिप्पति तथैवेति ॥७॥  
  
(अव्श्_२०,१३६।८अ) महानग्न्युप ब्रूते भ्रष्टोथाप्यभूभुवः ।  
(अव्श्_२०,१३६।८च्) यथा वयो विदाह्य स्वर्गे नमवदह्यते ॥८॥  
  
(अव्श्_२०,१३६।९अ) महानग्न्युप ब्रूते स्वसावेशितं पसः ।  
(अव्श्_२०,१३६।९च्) इत्थं फलस्य वृक्षस्य शूर्पे शूर्पं भजेमहि ॥९॥  
  
(अव्श्_२०,१३६।१०अ) महानग्नी कृकवाकं शम्यया परि धावति ।  
(अव्श्_२०,१३६।१०च्) अयं न विद्म यो मृगः शीर्ष्णा हरति धाणिकाम् ॥१०॥  
  
(अव्श्_२०,१३६।११अ) महानग्नी महानग्नं धावन्तम् अनु धावति ।  
(अव्श्_२०,१३६।११च्) इमास् तद् अस्य गा रक्ष यभ माम् अद्ध्यौदनम् ॥११॥  
  
(अव्श्_२०,१३६।१२अ) सुदेवस् त्वा महानग्नीर् बबाधते महतः साधु खोदनम् ।  
(अव्श्_२०,१३६।१२च्) कुसं पीवरो नवत् ॥१२॥  
  
(अव्श्_२०,१३६।१३अ) वशा दग्धाम् इमाङ्गुरिं प्रसृजतोग्रतं परे ।  
(अव्श्_२०,१३६।१३च्) महान् वै भद्रो यभ माम् अद्ध्यौदनम् ॥१३॥  
  
(अव्श्_२०,१३६।१४अ) विदेवस् त्वा महानग्नीर् विबाधते महतः साधु खोदनम् ।  
(अव्श्_२०,१३६।१४च्) कुमारिका पिङ्गलिका कार्द भस्मा कु धावति ॥१४॥  
  
(अव्श्_२०,१३६।१५अ) महान् वै भद्रो बिल्वो महान् भद्र उदुम्बरः ।  
(अव्श्_२०,१३६।१५च्) महां अभिक्त बाधते महतः साधु खोदनम् ॥१५॥  
  
(अव्श्_२०,१३६।१६अ) यः कुमारी पिङ्गलिका वसन्तं पीवरी लभेत् ।  
(अव्श्_२०,१३६।१६च्) तैलकुण्डमिमाङ्गुष्ठं रोदन्तं शुदम् उद्धरेत् ॥१६॥  
  
  
  
(अव्श्_२०,१३७।१अ) यद् ध प्राचीर् अजगन्तोरो मण्डूरधाणिकीः ।  
(अव्श्_२०,१३७।१च्) हता इन्द्रस्य शत्रवः सर्वे बुद्बुदयाशवः ॥१॥  
  
(अव्श्_२०,१३७।२अ) कपृन् नरः कपृथम् उद् दधातन चोदयत खुदत वाजसातये ।  
(अव्श्_२०,१३७।२च्) निष्टिग्र्यः पुत्रम् आ च्यावयोतय इन्द्रं सबाध इह सोमपीतये ॥२॥  
  
(अव्श्_२०,१३७।३अ) दधिक्राव्णो अकारिषं जिष्णोर् अश्वस्य वाजिनः ।  
(अव्श्_२०,१३७।३च्) सुरभि नो मुखा करत् प्र ण आयूंषि तारिषत् ॥३॥  
  
(अव्श्_२०,१३७।४अ) सुतासो मधुमत्तमाः सोमा इन्द्राय मन्दिनः ।  
(अव्श्_२०,१३७।४च्) पवित्रवन्तो अक्षरन् देवान् गछन्तु वो मदाः ॥४॥  
  
(अव्श्_२०,१३७।५अ) इन्दुर् इन्द्राय पवत इति देवासो अब्रुवन् ।  
(अव्श्_२०,१३७।५च्) वाचस् पतिर् मखस्यते विश्वस्येशान ओजसा ॥५॥  
  
(अव्श्_२०,१३७।६अ) सहस्रधारः पवते समुद्रो वाचमीङ्खयः ।  
(अव्श्_२०,१३७।६च्) सोमः पती रयीणां सखेन्द्रस्य दिवेदिवे ॥६॥  
  
(अव्श्_२०,१३७।७अ) अव द्रप्सो अंशुमतीम् अतिष्ठद् इयानः कृष्णो दशभिः सहस्रैः ।  
(अव्श्_२०,१३७।७च्) आवत् तम् इन्द्रः शच्या धमन्तम् अप स्नेहितीर् नृमणा अधत्त ॥७॥  
  
(अव्श्_२०,१३७।८अ) द्रप्सम् अपश्यं विषुणे चरन्तम् उपह्वरे नद्यो अंशुमत्याः ।  
(अव्श्_२०,१३७।८च्) नभो न कृष्णम् अवतस्थिवांसम् इष्यामि वो वृषणो युध्यताजौ ॥८॥  
  
(अव्श्_२०,१३७।९अ) अध द्रप्सो अंशुमत्या उपस्थे ऽधारयत् तन्वं तित्विषाणः ।  
(अव्श्_२०,१३७।९च्) विशो अदेवीर् अभ्य् आचरन्तीर् बृहस्पतिना युजेन्द्रः ससाहे ॥९॥  
  
(अव्श्_२०,१३७।१०अ) त्वं ह त्यत् सप्तभ्यो जायमानो ऽशत्रुभ्यो अभवः शत्रुर् इन्द्र ।  
(अव्श्_२०,१३७।१०च्) गूल्हे द्यावापृथिवी अन्व् अविन्दो विभुमद्भ्यो भुवनेभ्यो रणं धाः ॥१०॥  
  
(अव्श्_२०,१३७।११अ) त्वं ह त्यद् अप्रतिमानम् ओजो वज्रेण वज्रिन् धृषितो जघन्थ ।  
(अव्श्_२०,१३७।११च्) त्वं शुष्णस्यावातिरो वधत्रैस् त्वं गा इन्द्र शच्येद् अविन्दः ॥११॥  
  
(अव्श्_२०,१३७।१२अ) तम् इन्द्रं वाजयामसि महे वृत्राय हन्तवे ।  
(अव्श्_२०,१३७।१२च्) स वृषा वृषभो भुवत् ॥१२॥  
  
(अव्श्_२०,१३७।१३अ) इन्द्रः स दामने कृत ओजिष्ठः स मदे हितः ।  
(अव्श्_२०,१३७।१३च्) द्युम्नी श्लोकी स सोम्यः ॥१३॥  
  
(अव्श्_२०,१३७।१४अ) गिरा वज्रो न सम्भृतः सबलो अनपच्युतः ।  
(अव्श्_२०,१३७।१४च्) ववक्ष ऋष्वो अस्तृतः ॥१४॥  
  
  
  
(अव्श्_२०,१३८।१अ) महां इन्द्रो य ओजसा पर्जन्यो वृष्टिमां इव ।  
(अव्श्_२०,१३८।१च्) स्तोमैर् वत्सस्य वावृधे ॥१॥  
  
(अव्श्_२०,१३८।२अ) प्रजाम् ऋतस्य पिप्रतः प्र यद् भरन्त वह्नयः ।  
(अव्श्_२०,१३८।२च्) विप्रा ऋतस्य वाहसा ॥२॥  
  
(अव्श्_२०,१३८।३अ) कण्वाः इन्द्रं यद् अक्रत स्तोमैर् यज्ञस्य साधनम् ।  
(अव्श्_२०,१३८।३च्) जामि ब्रुवत आयुधम् ॥३॥  
  
  
  
(अव्श्_२०,१३९।१अ) आ नूनम् अश्विना युवं वत्सस्य गन्तम् अवसे ।  
(अव्श्_२०,१३९।१च्) प्रास्मै यछतम् अवृकम् पृथु छर्दिर् युयुतं या अरातयः ॥१॥  
  
(अव्श्_२०,१३९।२अ) यद् अन्तरिक्षे यद् दिवि यत् पञ्च मानुषां अनु ।  
(अव्श्_२०,१३९।२च्) नृम्नं तद् धत्तम् अश्विना ॥२॥  
  
(अव्श्_२०,१३९।३अ) ये वाम् दंसांस्य् अश्विना विप्रासः परिमामृशुः ।  
(अव्श्_२०,१३९।३च्) एवेत् काण्वस्य बोधतम् ॥३॥  
  
(अव्श्_२०,१३९।४अ) अयं वां घर्मो अश्विना स्तोमेन परि षिच्यते ।  
(अव्श्_२०,१३९।४च्) अयं सोमो मधुमान् वाजिनीवसू येन वृत्रं चिकेतथः ॥४॥  
  
(अव्श्_२०,१३९।५अ) यद् अप्सु यद् वनस्पतौ यद् ओषधीषु पुरुदंससा कृतम् ।  
(अव्श्_२०,१३९।५च्) तेन माविष्टम् अश्विना ॥५॥  
  
  
  
(अव्श्_२०,१४०।१अ) यन् नासत्या भुरण्यथो यद् वा देव भिषज्यथः ।  
(अव्श्_२०,१४०।१च्) अयं वां वत्सो मतिभिर् न विन्धते हविष्मन्तं हि गछथः ॥१॥  
  
(अव्श्_२०,१४०।२अ) आ नूनम् अश्विनोर् ऋषि स्तोमं चिकेत वामया ।  
(अव्श्_२०,१४०।२च्) आ सोमं मधुमत्तमं घर्मं सिञ्चाद् अथर्वणि ॥२॥  
  
(अव्श्_२०,१४०।३अ) आ नूनं रघुवर्तनिं रथं तिष्ठाथो अश्विना ।  
(अव्श्_२०,१४०।३च्) आ वां स्तोमा इमे मम नभो न चुच्यवीरत ॥३॥  
  
(अव्श्_२०,१४०।४अ) यद् अद्य वां नासत्योक्थैर् आचुच्युवीमहि ।  
(अव्श्_२०,१४०।४च्) यद् वा वाणीभिर् अश्विनेवेत् कण्वस्य बोधतम् ॥४॥  
  
(अव्श्_२०,१४०।५अ) यद् वां कक्षीवां उत यद् व्यश्व ऋषिर् यद् वां दीर्घतमा जुहाव ।  
(अव्श्_२०,१४०।५च्) पृथी यद् वां वैन्यः सादनेष्व् एवेद् अतो अश्विना चेतयेथाम् ॥५॥  
  
  
  
(अव्श्_२०,१४१।१अ) यातं छर्दिष्पा उत परस्पा भूतं जगत्पा उत नस् तनूपा ।  
(अव्श्_२०,१४१।१च्) वर्तिस् तोकाय तनयाय यातम् ॥१॥  
  
(अव्श्_२०,१४१।२अ) यद् इन्द्रेण सरथं याथो अश्विना यद् वा वायुना भवथः समोकसा ।  
(अव्श्_२०,१४१।२च्) यद् आदित्येभिर् ऋभुभिः सजोषसा यद् वा विष्णोर् विक्रमणेषु तिष्ठथः ॥२॥  
  
(अव्श्_२०,१४१।३अ) यद् अद्याश्विनाव् अहं हुवेय वाजसातये ।  
(अव्श्_२०,१४१।३च्) यत् पृत्सु तुर्वणे सनस् तच् छ्रेष्ठम् अश्विनोर् अवः ॥३॥  
  
(अव्श्_२०,१४१।४अ) आ नूनं यातम् अश्विनेमा हव्यानि वां हिता ।  
(अव्श्_२०,१४१।४च्) इमे सोमासो अधि तुर्वशे यदाव् इमे कण्वेषु वाम् अथ ॥४॥  
  
(अव्श्_२०,१४१।५अ) यन् नासत्या पराके अर्वाके अस्ति भेषजम् ।  
(अव्श्_२०,१४१।५च्) तेन नूनं विमदाय प्रचेतसा छर्दिर् वत्साय यछतम् ॥५॥  
  
  
  
(अव्श्_२०,१४२।१अ) अभुत्स्य् उ प्र देव्या साकं वाचाहम् अश्विनोः ।  
(अव्श्_२०,१४२।१च्) व्य् आवर् देव्य् आ मतिं वि रातिं मर्त्येभ्यः ॥१॥  
  
(अव्श्_२०,१४२।२अ) प्र बोधयोषो अश्विना प्र देवि सूनृते महि ।  
(अव्श्_२०,१४२।२च्) प्र यज्ञहोतर् आनुषक् प्र मदाय श्रवो बृहत् ॥२॥  
  
(अव्श्_२०,१४२।३अ) यद् उषो यासि भानुना सं सूर्येण रोचसे ।  
(अव्श्_२०,१४२।३च्) आ हायम् अश्विनो रथो वर्तिर् याति नृपाय्यम् ॥३॥  
  
(अव्श्_२०,१४२।४अ) यद् आपीतासो अंशवो गावो न दुह्र ऊधभिः ।  
(अव्श्_२०,१४२।४च्) यद् वा वाणीर् अनुषत प्र देवयन्तो अश्विना ॥४॥  
  
(अव्श्_२०,१४२।५अ) प्र द्युम्नाय प्र शवसे प्र नृषाह्याय शर्मणे ।  
(अव्श्_२०,१४२।५च्) प्र दक्षाय प्रचेतसा ॥५॥  
  
(अव्श्_२०,१४२।६अ) यन् नूनं धीभिर् अश्विना पितुर् योना निषीदथः ।  
(अव्श्_२०,१४२।६च्) यद् वा सुम्नेभिर् उक्थ्या ॥६॥  
  
  
  
(अव्श्_२०,१४३।१अ) तं वां रथं वयम् अद्या हुवेम पृथुज्रयम् अश्विना सङ्गतिं गोः ।  
(अव्श्_२०,१४३।१च्) यः सूर्यां वहति वन्धुरायुर् गिर्वाहसं पुरुतमं वसूयुम् ॥१॥  
  
(अव्श्_२०,१४३।२अ) युवं श्रियम् अश्विना देवता तां दिवो नपाता वनथः शचीभिः ।  
(अव्श्_२०,१४३।२च्) युवोर् वपुर् अभि पृक्षः सचन्ते वहन्ति यत् ककुहासो रथे वाम् ॥२॥  
  
(अव्श्_२०,१४३।३अ) को वाम् अद्या करते रातहव्य ऊतये वा सुतपेयाय वार्कैः ।  
(अव्श्_२०,१४३।३च्) ऋतस्य वा वनुषे पूर्व्याय नमो येमानो अश्विना ववर्तत् ॥३॥  
  
(अव्श्_२०,१४३।४अ) हिरण्ययेन पुरुभू रथेनेमं यज्ञं नासत्योप यातम् ।  
(अव्श्_२०,१४३।४च्) पिबाथ इन् मधुनः सोम्यस्य दधथो रत्नं विधते जनाय ॥४॥  
  
(अव्श्_२०,१४३।५अ) आ नो यातं दिवो अछ पृथिव्या हिरण्ययेन सुवृता रथेन ।  
(अव्श्_२०,१४३।५च्) मा वाम् अन्ये नि यमन् देवयन्तः सं यद् ददे नाभिः पूर्व्या वाम् ॥५॥  
  
(अव्श्_२०,१४३।६अ) नू नो रयिं पुरुवीरं बृहन्तं दस्रा मिमाथाम् उभयेष्व् अस्मे ।  
(अव्श्_२०,१४३।६च्) नरो यद् वाम् अश्विना स्तोमम् आवन्त् सधस्तुतिम् आजमील्हासो अग्मन् ॥६॥  
  
(अव्श्_२०,१४३।७अ) इहेह यद् वां समना पपृक्षे सेयम् अस्मे सुमतिर् वाजरत्ना ।  
(अव्श्_२०,१४३।७च्) उरुष्यतं जरितारं युवं ह श्रितः कामो नासत्या युवद्रिक् ॥७॥  
  
(अव्श्_२०,१४३।८अ) मधुमतीर् ओषधीर् द्याव आपो मधुमन् नो भवत्व् अन्तरिक्षम् ।  
(अव्श्_२०,१४३।८च्) क्षेत्रस्य पतिर् मधुमान् नो अस्त्व् अरिष्यन्तो अन्व् एनं चरेम ॥८॥  
  
(अव्श्_२०,१४३।९अ) पनाय्यं तद् अश्विना कृतं वां वृषभो दिवो रजसः पृथिव्याः ।  
(अव्श्_२०,१४३।९च्) सहस्रं शंसा उत ये गविष्टौ सर्वां इत् तां उप याता पिबध्यै ॥९॥  
  
  
  
  
  
  
  
  
