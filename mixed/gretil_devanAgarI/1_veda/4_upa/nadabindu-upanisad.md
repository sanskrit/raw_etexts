---
title: Nadabindu-Upanisad

---
## Intro
  
  
  
  
Nadabindu-Upanisad  
  
  
  
  
Nadabindu-Upanisad  
  
Based on the edition by Ramamaya Tarkaratna  
In: The Atharvana-Upanishads. - Calcutta : Ganesha Press, 1872  
(Bibliotheca Indica ; 76)  
  
Input by Oliver Hellwig  
  
  
  


## पाठः
  
  
  
  
  
  
नादबिन्दूपनिषत्  
  
ॐ  
अकारो दक्षिणः पक्ष उकारस् तूत्तरः स्मृतः  ।  
मकारस् तस्य पुच्छं वा अर्धमात्रा शिरस् तथा  ॥ न्बिउप्_१ ॥  
पादौ रजस् तमस् तस्य शरीरं सत्त्वम् उच्यते  ।  
धर्मश् च दक्षिणं चक्षुर् अधर्मश् चोत्तरं स्मृतम्  ॥ न्बिउप्_२ ॥  
भूर् लोकः पादयोस् तस्य भुवर् लोकस् तु जानुनोः  ।  
स्वर् लोकः कटिदेशे तु नाभिदेशे महर् जगत्  ॥ न्बिउप्_३ ॥  
जनलोकस् तु हृदये कण्ठदेशे तपस् ततः  ।  
भ्रुवोर् ललाटमध्ये तु सत्यलोको व्यवस्थितः  ॥ न्बिउप्_४ ॥  
सहस्रम् इति चात्र मन्त्र एव प्रदर्शितः  ।  
एवम् एनं समारूढो हंसं योगविचक्षणः  ॥ न्बिउप्_५ ॥  
न बध्यते कर्मचारी पापकोटिशतैर् अपि  ।  
आग्नेयी प्रथमा मात्रा वायव्यैषा वशानुगा  ॥ न्बिउप्_६ ॥  
भानुमण्डलसङ्काशा भवेन् मात्रा तथोत्तरा  ।  
परमा चार्धमात्रा च वारुणीं तां विदुर् बुधाः  ॥ न्बिउप्_७ ॥  
कलात्रयानना वापि तासां मात्राप्रतिष्ठिता  ।  
एष ॐकार आख्यातो धारणाभिर् निबोधत  ॥ न्बिउप्_८ ॥  
योषिणी प्रथमा मात्रा विद्युन्माला तथापरा  ।  
पतङ्गी च तृतीया स्याच् चतुर्थी वायुवेगिनी  ॥ न्बिउप्_९ ॥  
पञ्चमीनाम् अधेया च षष्ठी चैन्द्री विधीयते  ।  
सप्तमी वैष्णवी नाम शङ्करी च तथाष्टमी  ॥ न्बिउप्_१० ॥  
नवमी महती नाम ध्रुवेति दशमी मता  ।  
एकादशी भवेन् मौनी ब्राह्मीति द्वादशी मता  ॥ न्बिउप्_११ ॥  
प्रथमायां तु मात्रायां यदि प्राणैर् वियुज्यते  ।  
स राजा भारते वर्षे सार्वभौमः प्रजायते  ॥ न्बिउप्_१२ ॥  
द्वितीयायां समुत्क्रान्तो भवेद् यक्षो महात्मवान्  ।  
विद्याधरस् तृतीयायां गन्धर्वस् तु चतुर्थिकाम्  ॥ न्बिउप्_१३ ॥  
पञ्चम्याम् अथ मात्रायां यदि प्राणैर् वियुज्यते  ।  
उषितः सहदेवत्वं सोमलोके महीयते  ॥ न्बिउप्_१४ ॥  
षष्ठ्याम् इन्द्रस्य सायुज्यं सप्तम्यां वैष्णवं पदम्  ।  
अष्टम्यां व्रजते रुद्रं पशूनां च पतिं तथा  ॥ न्बिउप्_१५ ॥  
नवम्यां च महर्लोकं दशम्यां च ध्रुवं व्रजेत्  ।  
एकादश्यां तपोलोकं द्वादश्यां ब्रह्म शाश्वतम्  ॥ न्बिउप्_१६ ॥  
ततः परं शुद्धं व्यापकं निष्कलं शिवम्  ।  
सदोदितं परं ब्रह्म ज्योतिषाम् उदयो यतः  ॥ न्बिउप्_१७ ॥  
अतीन्द्रियं गुणातीतं मनो लीनं यदा भवेत्  ।  
अनौपम्यम् अभावं च योगयुक्तं तदादिशेत्  ॥ न्बिउप्_१८ ॥  
तद्भक्तस् तत्समासक्तः शनैर् मुञ्चेत् कलेवरम्  ।  
सुस्थितो योगचारेण सर्वसङ्गविवर्जितः  ॥ न्बिउप्_१९ ॥  
ततो विलीनपाशो ऽसौ विमलः केवलः प्रभुः  ।  
तेनैव ब्रह्मभावेन परमानन्दम् अश्नुते  ॥ न्बिउप्_२० ॥  
  
  
  
  
  
