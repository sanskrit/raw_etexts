---
title: Brahmabindu-Upanisad

---
## Intro
  
  
  
  
Brahmabindu-Upanisad  
  
  
  
  
Brahmabindu-Upanisad  
  
Based on the edition by Ramamaya Tarkaratna  
In: The Atharvana-Upanishads.  Calcutta: Ganesha Press, 1872  
(Bibliotheca Indica ; 76)  
  
Input by Oliver Hellwig  
  
  
  
  


## पाठः
  
  
  
  
  
  
  
ॐ  
मनो हि द्विविधं प्रोक्तं शुद्धं चाशुद्धम् एव च  ।  
अशुद्धं कामसङ्कल्पं शुद्धं कामविवर्जितम्  ॥ ब्र्बुप्_१ ॥  
मन एव मनुष्याणां कारणं बन्धमोक्षयोः  ।  
बन्धाय विषयासक्तं मुक्त्यै निर्विषयं स्मृतम्  ॥ ब्र्बुप्_२ ॥  
यतो निर्विषयस्यास्य मनसो मुक्तिर् इष्यते  ।  
तस्मान् निर्विषयं नित्यं मनः कार्यं मुमुक्षुणा  ॥ ब्र्बुप्_३ ॥  
निरस्तविषयासङ्गं सन्निरुद्धं मनो हृदि  ।  
यदा यात्य् उन्मनीभावं तदा तत् परममदम्  ॥ ब्र्बुप्_४ ॥  
तावद् एव निरोद्धव्यं यावद्धृदि गतं क्षयम्  ।  
एतज् ज्ञानं च मोक्षं च अतो ऽन्यो ग्रन्थविस्तरः  ॥ ब्र्बुप्_५ ॥  
नैव चिन्त्यं न चाचिन्त्यम् अचिन्त्यं चिन्त्यम् एव च  ।  
पक्षपातविनिर्मुक्तं ब्रह्म सम्पद्यते तदा  ॥ ब्र्बुप्_६ ॥  
स्वरेण सन्धयेद् योगम् अस्वरं भावयेत् परम्  ।  
अस्वरेण हि भावेन भावो नाभाव इष्यते  ॥ ब्र्बुप्_७ ॥  
तद् एव निष्कलं ब्रह्म निर्विकल्पं निरञ्जनम्  ।  
तद् ब्रह्माहम् इति ज्ञात्वा ब्रह्म सम्पद्यते ध्रुवम्  ॥ ब्र्बुप्_८ ॥  
निर्विकल्पम् अनन्तं च हेतुदृष्टान्तवर्जितम्  ।  
अप्रमेयम् अनाद्यं च ज्ञात्वा च परमं शिवम्  ॥ ब्र्बुप्_९ ॥  
न निरोधो न चोत्पत्तिर् न वन्द्यो न च शासनम्  ।  
न मुमुक्षा न मुक्तिश् च इत्य् एषा परमार्थता  ॥ ब्र्बुप्_१० ॥  
एक एवात्मा मन्तव्यो जाग्रत्स्वप्नसुषुप्तिषु  ।  
स्थानत्रयाद् व्यतीतस्य पुनर्जन्म न विद्यते  ॥ ब्र्बुप्_११ ॥  
एक एव हि भूतात्मा भूते भूते व्यवस्थितः  ।  
एकधा बहुधा चैव दृश्यते जलचन्द्रवत्  ॥ ब्र्बुप्_१२ ॥  
घटसम्भृतम् आकाशं लीयमाने घटे यथा  ।  
घटो लीयेत नाकाशं तद्वज् जीवो घटोपमः  ॥ ब्र्बुप्_१३ ॥  
घटवद् विविधाकारं भिद्यमानं पुनः पुनः  ।  
तद्भग्नं न च जानाति स जानाति च नित्यशः  ॥ ब्र्बुप्_१४ ॥  
शब्दमायावृतो यावत् तावत् तिष्ठति पुष्करे  ।  
भिन्ने तमसि चैकत्वम् एकम् एवानुपश्यति  ॥ ब्र्बुप्_१५ ॥  
शब्दाक्षरं परं ब्रह्म यस्मिन् क्षीणे यद् अक्षरम्  ।  
तद् विद्वान् अक्षरं ध्यायेद् यदीच्छेच्छान्तिम् आत्मनः  ॥ ब्र्बुप्_१६ ॥  
द्वे विद्ये वेदितव्ये तु शब्दब्रह्म परं च यत्  ।  
शब्दब्रह्मणि निष्णातः परं ब्रह्माधिगच्छति  ॥ ब्र्बुप्_१७ ॥  
ग्रन्थम् अभ्यस्य मेधावी ज्ञानविज्ञानतत्त्वतः  ।  
पलालम् इव धान्यार्थी त्यजेद् ग्रन्थम् अशेषतः  ॥ ब्र्बुप्_१८ ॥  
गवाम् अनेकवर्णानां क्षीरस्याप्य् एकवर्णता  ।  
क्षीरवत् पश्यते ज्ञानं लिङ्गिनस् तु गवां यथा  ॥ ब्र्बुप्_१९ ॥  
घृतम् इव पयसि निगूढं भूते भूते च वसति विज्ञानम्  ।  
सततं मन्थयितव्यं मनसा मन्थानभूतेन  ॥ ब्र्बुप्_२० ॥  
ज्ञाननेत्रं समादाय चरेद् वह्निम् अतः परम्  ।  
निष्कलं निर्मलं शान्तं तद् ब्रह्माहम् इति स्मृतम्  ॥ ब्र्बुप्_२१ ॥  
सर्वभूताधिवासं च यद् भूतेषु वसत्य् अधि  ।  
सर्वानुग्राहकत्वेन तद् अस्म्य् अहं वासुदेव  ॥ ब्र्बुप्_२२ ॥  
  
  
  
  
