---
title: Brhadaranyaka-Upanisad, Adhy. 1

---
## Intro
  
  
  
  
Brhadaranyaka-Upanisad, Adhy. 1  
  
  
  
  
  
Brhadaranyaka-Upanisad (Brhadaranyakopanisad), Kanva recension  
with the commentary ascribed to Samkara  
  
ADHYAYA 1  
  
Input by members of the Sansknet project  
(formerly: www.sansknet.org)  
  
  
This GRETIL version has been converted from a custom Devanagari encoding.  
Therefore, word boundaries are usually not marked by blanks.  
These and other irregularities cannot be standardized at present.  
  
The mula text has been checked against the ed. by V.P. Limaye and R.D. Vadekar  
(Eighteen Principal Upanisads, vol. 1, Poona 1958), and the electronic version  
available on TITUS. In cases of divergence, preference has usually been given  
to the printed edition.  
  
The text of the commentary is not proofread!  
  
  
REFERENCE SYSTEM:  
BrhUp_n,n.n = mula text  
BrhUPBh_n,n.n = Samkara's Bhasya  
  
  
  
  


## पाठः
  
  
  
  
  
  
  
  
  
ॐ  
बृहदारण्यकोपनिषद्  
ॐ पूर्णमदः पूर्णमिदं पूर्णात्पूर्णमदच्यते ।  
पूर्णस्य  पूर्णमादाय  पूर्णमेवावशिष्यते ॥  
ॐ शान्तिः ! शान्तिः !! शान्तिः !!!  
  
ॐ नमो ब्रह्मादिभ्यो ब्रह्मविद्यासम्प्रदायकर्तृभ्यो वंशऋषिभ्यो नमो गुरुभ्यः ।  
ऽउषा वा अश्वस्यऽइत्येवमाद्या वाजसनेयिब्राह्मणोपनिषत् ।  
तस्या इयमल्पग्रन्था वृत्तिरारभ्यते संसारव्याविवृत्सुभ्यः संसारहेतुनिवृत्तिसाधनब्रह्मात्मैकत्वविद्याप्रतिपत्तये ।  
सेयं ब्रह्मविद्या उपनिषच्छब्धवाच्यातत्पराणां सहेतोः संसारस्यात्यन्तावसादनात् ।  
उपनिषूवस्यसदेस्तदर्थत्वात् ।  
तादर्थ्याद् ग्रन्थो ऽप्युपनिषद् उच्यते ।  
सेयं  षडध्यायी अरण्ये ऽनूच्यमानत्वादारण्यकम्,बृहत्त्वात्परिमाणतो बृहदारण्यकम् ।  
तस्यास्य कर्मकाण्डेन सम्बन्धो ऽभिधीयते ।  
सर्वो ऽप्ययं वेदः प्रत्यक्षानुमानाभ्यामनवगतेष्टानिष्टप्राप्तिपरिहारोपाय- प्रकाशनपरः सर्वपुरुषां निसर्गत एव तत्प्राप्तिपरिहारयोरिष्टत्वात् ।  
दृष्टविषये चेष्टानिष्टष्टप्राप्तिपरिहारोपाय- ज्ञानस्य प्रत्यक्षानुमानाभ्यामेव सिद्दत्वान्नागमान्वेषणा ।  
न चासति जन्मान्तरसम्बन्ध्यात्मास्तित्वविज्ञाने जन्मान्तरसम्बन्ध्यात्मास्तित्वविज्ञाने जन्मान्तरेष्टानिष्टष्टप्राप्तिपरिहारेच्छा स्यात् स्वभाववादिदर्शनात् ।  
तस्माज्जन्मान्तरसम्बन्ध्यात्मास्तित्वे जन्मान्तरेष्टानिष्टष्टप्राप्तिपरिहारोपायविशेषे च शास्त्रं प्रवर्तते ।  
"येयं प्रेते विचिकित्सा मानुष्ये ऽस्तीत्येके नायमस्तीति चैके" (क।उ। १ । १ । २०) इत्युपक्रम्य"अस्तीत्येवोपलब्धव्यः"  (क।उ। २ । ३ । १३) इत्येवमादिनिर्णयदर्शनात् ।  
"यथा च मरणं प्राप्य" (क।उ।२ । २ । ६) इत्युपक्रम्य"योनिमन्ये प्रपद्यन्ते शरीरत्वाय देहिनः ।  
स्थाणुमन्ये ऽनुसंयन्ति यथाकर्म यथाश्रुतम्"(क।उ।२ । २ । ७) इति च ।  
"स्वयञ्ज्योतिः" (बृ।उ। ४ । ३ । ९) इत्युपक्रम्य"तं विद्याकर्मणि समन्वारमेते"( ४ । ४ । २ ) "पुण्यो वै पुणेन कर्मणा भवति पापः पापेन"( ३ । २ । १३ ) इति च ।  
"ज्ञपयिष्यामि"(बृ।उ।२ । १ । १५) इत्युपक्रम्य"विज्ञानमयः"(२ । १ । १६) इति च व्यतिरिक्तात्मास्तित्वम् ।  
तत्प्रत्यक्षविषयमेवेति चेन्न, वादिविप्रतिपत्तिदर्शनात् ।  
न हि देहान्तरसम्बन्धिन आत्मनः प्रत्यक्षेणास्तित्वविज्ञाने लोकायतिका बौद्धाश्च नः प्रतिकूलाः स्युनास्त्यात्मेति वदन्तः ।  
न हि  घटादौ प्रत्यक्षविषये कश्चिद्विप्रतिपद्यते नास्ति घट इति ।  
स्थाण्वादौ पुरुषादिदर्शनान्नेति चेन्न निरूपिते स्थाण्वादौ विप्रतिपत्तिर्भवति ।  
वैनाशिकास्त्वहमितिप्रत्यये जायमाने ऽपि देहान्तरव्यतिरिक्तस्य नास्तित्वमेव प्रतिजानते ।  
तस्मात्प्रत्यक्षविषयवैलक्षण्यात् प्रत्यक्षान्नात्मास्तित्वसिद्धिः ।  
तथानुमानादपि ।  
श्रुत्या आत्मास्तित्वे लिङ्गस्य दर्शित्वाल्लिङ्गस्य च प्रत्यक्षविषयत्वान्नेति चेन्न, जन्मान्तरसम्बन्धस्याग्रहणात् ।  
आगमेन त्वात्मास्तित्वे ऽवगते वेदप्रदर्शितलौकिकलिङ्गविशेषैश्च तदनुसारिणो मीमांसकास्तार्किकाश्च अहम्प्रत्ययलिङ्गानि च वैदिकान्येव स्वमतिप्रभवाणीति कल्पयन्तो वदन्ति प्रत्यक्षश्चानुमेयश्चात्मेति ।  
सर्वथाप्यस्त्यात्मा देहान्तरसम्बन्धीत्येवं प्रतिपत्तुर्देहान्तरगतेष्टानिष्टप्राप्तिपरिहारोपायविशेषार्थिनस्तद्विशेषज्ञापनाय कर्मकाण्डमारब्धम् ।  
न त्वात्मन इष्टानिष्टप्राप्तिपरिहारेच्छाकारणमात्मविषयमज्ञानं कर्तृभोक्तृस्वरूपाभिमानलक्षणं तद्विपरीतब्रह्मात्मस्वरूपविज्ञानेनापनीतम् ।  
यावद्धि तन्नापनीयते तावदयं कर्मफलरागद्वेषादिस्वाभाविकदोषप्रयुक्तः शास्त्रविहितप्रतिषिद्धातिक्रमेणापि वर्तमानो मनोवाक्कायैर्दृष्टादृष्टानिष्टसाधनानि अधर्मसञ्ज्ञकानि कर्माण्युपचिनोति बाहुल्येन, स्वाभाविकदोषबलीयस्त्वात् ।  
ततः स्थावरन्ताधोगतिः ।  
कदाचिच्छास्त्रकृतसंस्कारबलीयस्त्वम्, ततो मनआदिभिरिष्टसाधनं बाहुल्येनोपचिनोति धर्माख्यम् ।  
तद् द्विविधम्-ज्ञानपूर्वकं केवलञ्च ।  
तत्र केवलं पितृलोकादिप्राप्तिफलम् ।  
ज्ञानपूर्वकं देवलोकादिब्रह्मलोकान्तप्राप्तिफलम् ।  
तथा च शास्त्रम्-"आत्मयाजि श्रेयान्देवयाजिनः"(शत।ब्राह्म।) इत्यादि ।  
स्मृतिश्च"द्विविधम् कर्म वैदिकम्"(मनु।१२ । ८८) इत्याद्या ।  
साम्ये च धर्माधर्मयोः मनुष्यत्वप्राप्तिः ।  
एवं ब्रह्मान्द्या स्थावरान्ता स्वाभाविकाविद्यादिदोषवती धर्माधर्मसाधनकृता संसारगतिर्नामरूपकर्माश्रया ।  
तदेवेदं व्याकृतं साध्यसाधनरूपं जगत्प्रागुत्पत्तेरव्याकृतमासीत् ।  
स एष बीजाङ्कुरादिवदविद्याकृतः संसार आत्मनि क्रियाकारकफलाध्यारोपलक्षणो ऽनादिरनन्तो ऽनर्थः, इत्येतस्माद्विरक्तस्याविद्यानिवृत्तये तद्विपरीतब्रह्मविद्याप्रतिपत्त्यर्थोपनिषदारभ्यते ।  
अस्य त्वश्वमेधकर्मसम्बन्धिनो विज्ञानस्य प्रयोजनं येपामश्वमेधे न अधिकारस्तेषामस्मादेव विज्ञानात् फलप्राप्तिः ।  
ऽविद्यया वा कर्मणा वाऽ "तद्धैतल्लोकजिदेव"(बृ।उ।१ । ३ । २८) इत्येवमादिश्रुतिभ्यः ।  
कर्मविषयत्वमेव विज्ञानस्येति चेन्न,"यो ऽश्वमेधेन यजते य उ चैनमेवं वेद"इति विकल्पश्रुतेः ।  
विद्याप्रकरणे चाम्नानात् कर्मान्तरे च सम्पादनदर्शनाद् विज्ञानात् तत्फलप्राप्तिरस्तीत्यवगम्यते ।  
सर्वेषां च कर्मणां परं कर्माश्वमेधः समष्टिव्यष्टिप्राप्तिफलवत्वात् तस्य चेह ब्रह्मविद्याप्रारम्भ आम्नानं सर्वकर्मणां संसारविषयत्वप्रदर्शनार्थम् ।  
तथा च दर्शयिष्यति फलमशनायामृत्युभावम् ।  
न नित्यानां संसारविषयफलत्वमिति चेन्न, सर्वकर्मफलोपसंहारश्रुतेः ।  
सर्वं हि पत्नीसम्बद्धं कर्म ।  
"जया मे स्यात् ॥॥॥॥एतावान्वै कामः"(बृ।उ।१ । ४ । १७) इति निसर्गत एव सर्वकर्मणां काम्यत्वं दर्शयित्वा, पुत्रकर्मापरविद्यानां च"मनुष्यलोकः पितृलोको देवलोकः"(बृ।उ।१ । ५ । १६) इति फलं दर्शयित्वा, त्र्यन्नात्मकतां चान्ते उपसंहरिष्यति"त्रयं वा इदं नाम रूपं कर्म"(बृ।उ।१ । ६ । १) इति ।  
सर्वतर्मणां फलं व्याकृतं संसार एवेति ।  
इदमेव त्रयं प्रागुत्पत्तेस्तर्ह्यव्याकृतमासीत् ।  
तदेव पुनः सर्वप्राणिकर्मवशाद्व्याक्रियते बीजादिव वृक्षः ।  
सो ऽयं व्याकृताव्याकृतरूपः संसारो ऽविद्याविषयः;क्रियाकारकफलात्मकतया आत्मरूपत्वेनाध्यारोपितः अविद्ययैव मूर्तामूर्ततद्वासनात्मकः ।  
अतो विलक्षणो ऽनामरूपकर्मात्मको ऽद्वयो नित्यशुद्धबुद्धमुक्तस्वभावो ऽपि क्रियाकारकफलभेदादिविपर्ययेणावभासते ।  
अतो ऽस्मात्क्रियाकारकफलभेदस्वरूपाद् एतावदिदमिति साध्यसाधनरूपाद्विरक्तस्य कामादिदोषकर्मबीजभूताविद्यानिवृत्तये रज्ज्वामिव सर्पविज्ञानापनयाय ब्रह्मविद्या आरभ्यते ।  
तत्र तावदश्वमेधविज्ञानायऽउषा वा अश्वस्यऽइत्यादि ।  
तत्राश्वविषयमेव दर्शनमुच्यते प्राधान्यादश्वस्य ।  
प्राधान्यं च तन्नामाङ्कितत्वात्क्रतोः प्राजापत्यत्वाच्च ।  
  
  
  
  
_______________________________________________________________________  
  
स्तर्त् ब्र्हुप् १,१।१  
  
उषा वा अश्वस्य मेध्यस्य शिरः ।  
सूर्यश् चक्षुर् वातः प्राणो व्यात्तम् अग्निर् वैश्वानरः संवत्सर आत्माश्वस्य मेध्यस्य ।  
द्यौः पृष्ठम् अन्तरिक्षम् उदरं पृथिवी पाजस्यं दिशः पार्श्वे अवान्तरदिशः पर्शव ऋतवो ऽङ्गानि मासाश् चार्धमासाश् च पर्वाण्य् अहोरात्राणि प्रतिष्ठा नक्षत्राण्य् अस्थीनि नभो मांसानि ।  
ऊवध्यं सिकताः सिन्धवो गुदा यकृच् च क्लोमानश् च पर्वता ओषधयश् च वनस्पतयश् च लोमानि ।  
उद्यन् पूर्वार्धो निम्लोचञ् जघनार्धः ।  
यद् विजृम्भते तद् विद्योतते ।  
यद् विधूनुते तत् स्तनयति ।  
यन् मेहति तद् वर्षति ।  
वाग् एवास्य वाक् ॥ ब्र्हुप्_१,१।१ ॥  
  
__________  
  
  
ब्र्हुप्भ्_१,१।१ उषा इति, ब्राह्मो मुहूर्त उषाः ।  
वैशब्दः स्मरणार्थः प्रसिद्धं कालं स्मारयति ।  
शिरः प्राधान्यात् ।  
शिरश्च प्रधानं शरीरावयवानाम् ।  
अश्वस्य मेध्यस्य मेधार्हस्ययज्ञियस्योपाः शिरः इति सम्बन्धः ।  
कर्माङ्गस्य पशोः संस्कर्तव्यत्वात् कालादिदृष्टयः शिर आदिषु क्षिप्यन्ते ।  
प्राजापत्यत्वं च प्रजापतिदृष्ट्यध्यारोपणात् ।  
काललोकदेवतात्वाध्यारोपणं च प्रजापतित्वकरणं पशोः ।  
एवंरूपो हि प्रजापतिः, विष्णत्वादिकरणमिव प्रतिमादौ ।  
सूर्यश्चक्षुः शिरसो ऽनन्तरत्वात् सूर्याधिदैवतत्वाच्च ।  
वातः प्राणो वायुस्वाभाव्यात् ।  
व्यात्तं विवृतं मुखमग्निर्वैश्वानरर्ः ।  
वैश्वानर इत्यग्नेर्विशेषणर्म् ।  
वैश्वानरो नामाग्निर्विवृतं मुखमित्यर्थो मुखस्याग्निदैवतत्वात् ।  
संवत्सर आत्मा, संवत्सरो द्वादशमासस्त्रयोदशमासो वा,आत्माशरीरम् ।  
कालावयवानां च संवत्सरः शरीरं चात्मा "मध्यं ह्यषामङ्गानामात्मा"इति श्रुतेः ।  
अश्वस्य मेध्यस्येति सर्वत्रानुपङ्गार्थं पुनर्वचनम् ।  
द्यौः पृष्ठमूर्ध्वत्वसामान्यात् ।  
अन्तरिक्षमुदरं सुषिरत्वसामान्यात् पृथिवी पाजस्यं पादस्यं पाजस्यमिति वर्णव्यत्ययेन, पादासनस्थानमित्यर्थः ।  
दिशश्चतस्रो ऽपि पार्श्वे पार्श्वेन दिशां सम्बन्धात् ।  
पार्श्वयोर्दिशां च सङ्ख्यावैषम्यादयुक्तमिति चेन्न, सर्वमुखत्वोपपत्तेरश्वस्य पार्श्वाभ्यामेव सर्वदिशां सम्बन्धाददोषः ।  
अवान्तरदिश आग्नेय्याद्याः पर्शवः पार्श्वास्थीनि ।  
ऋतवो ऽङ्गानि संवत्सरावयवत्वादङ्गसाधर्म्यात् ।  
अहोरात्राणि प्रतिष्ठाः ।  
बहुवचनात् प्राजापत्यदैवपित्र्यमानुषाणि, प्रतिष्ठाः पादाः प्रतितिष्ठत्येतैरिति ।  
अहोरात्रैर्हि कालात्मा प्रतितिष्ठत्यश्वस्य पादैः ।  
नक्षत्राण्यस्थीनि शुक्लत्वसामान्यात् ।  
नभो नभःस्था मेघा अन्तरीक्षस्योदरत्वोक्तेः, मांसान्युदकरुधिरसेचनसामान्यात् ।  
ऊवध्यं उदरस्थमर्धजीर्णमशनं सिकता विश्लिष्टावयवत्वसामान्यात् ।  
सिन्धवः स्यन्दनसामान्यन्नद्यो गुदा नाड्यो बहुवचनाच्च ।  
यकृच्चक्लोमानश्च हृदयस्याधस्थाद्दक्षिणोत्तरौ मांसखण्डौ ।  
क्लोमान इति नित्यं बहुवचनमेकस्मिन्नेव ।  
पर्वताः काठिन्यादुच्छ्रितत्वाच्च ।  
ओषधयश्च क्षुद्राः स्थावरा वनस्पतयो महान्तो लोमानि केशाश्च यथासम्भवम् ।  
उद्यन्नुद्गच्छन्भवति सविता आमध्याह्नादश्वस्य पूर्वार्धो नामेरूर्ध्वमित्यर्थः ।  
निम्लोचन्नस्तं यन्नामध्याह्नाज्जघनार्धो ऽपरार्धः पूर्वापरत्वसाधर्म्यात् ।  
यद्विजृम्भते गात्राणि विनामयति विक्षिपति तद्विद्योतते विद्योतनं मुखघनविदारणसामान्यात् ।  
यद्विधूनुते गात्राणि कम्पयति तत्स्तनयति गर्जनशब्धसामान्यात् ।  
यन्मेहति मूत्रं करोत्यश्वस्तद्वर्षति वर्षणं तत् सेचनसामान्यात् ।  
वागेव शब्द एवास्याश्वस्य वागिति, नात्र कल्पनेत्यर्थः ॥१॥  
  
  
अहर्वा इति ।  
सावर्णराजतौ महिमाख्यौ ग्रहावश्वस्याग्रतः पृष्ठतश्च स्थाप्येते तद्विषयमिदं दर्शनम्--   
  
  
_______________________________________________________________________  
  
स्तर्त् ब्र्हुप् १,१।२  
  
अहर् वा अश्वं पुरस्तान् महिमान्वजायत ।  
तस्य पूर्वे समुद्रे योनिः ।  
रात्रिर् एनं पश्चान् महिमान्वजायत ।  
तस्यापरे समुद्रे योनिर् ।  
एतौ वा अश्वं महिमानाव् अभितः सम्बभूवतुः ।  
हयो भूत्वा देवान् अवहद् वाजी गन्धर्वान् अर्वासुरान् अश्वो मनुष्यान् ।  
समुद्र एवास्य बन्धुः समुद्रो योनिः ॥ ब्र्हुप्_१,१।२ ॥  
  
__________  
  
ब्र्हुप्भ्_१,१।२ अहः सौवर्णो ग्रहो दीप्तिसामान्याद्वै ।  
अहरश्वं पुरस्तान्महिमान्वजायतेति कथम्? अश्वस्य प्रजापतित्वात् ।  
प्रजापतिर्ह्यादित्यादिलक्षणो ऽह्ना लक्ष्यते ।  
अश्वं लक्षयित्वाजायत सौवर्णो महिमा ग्रहो वृक्षमनु विद्योतते विद्युदिति यद्वत् ।  
तस्य ग्रहस्य पूर्वे पूर्वः समुद्रे समुद्रो योनिर्विभक्तिव्यत्ययेन ।  
योनिरित्यासादनस्थानम् ।  
तथा रात्री राजते ग्रहो वर्णसामान्याज्जघन्यत्वसामान्याद्वा ।  
एनमश्वं पश्चात्पृष्टतो महिमान्वजायत, तस्यापरे समुद्रे योनिः ।  
महिमा महत्त्वात् ।  
अश्वस्य हि विभूतिरेषा यत्सौवर्णो राजतश्च ग्रहावुभयतः स्थाप्येते ।  
तावेतौ वै महिमानौ महिमाख्यौ ग्रहावश्वमभितः सम्बभूवतुरुक्तलक्षणावेव सम्भूतौ ।  
इत्थमसावश्वो महत्वयुक्त इति पुनर्वचनं स्तुत्यर्थम् ।  
तथा च हयो भूत्वेत्यादि स्तुत्यर्थमेव ।  
हयो हिनोतेर्गतिकर्मणो विशिष्टगतिरित्यर्थः ।  
जातविशेषो वा ।  
देवानवहद् देवत्वमगमयत्प्रजापतित्वात् ।  
देवानां वा वोढाभवत् ।  
नतु निन्दैव वाहनत्वम् ।  
नैष दोषः, वाहनत्वं स्वाभाविकमश्वस्य ।  
स्वाभाविकत्वादुच्छ्रायप्राप्तिर्देवादिसम्बन्धो ऽश्वस्येति स्तुतिरेवैषा ।  
तथा वाज्यादयो जातिविशेषाः ।  
वाजी भूत्वा गन्धर्वानवहदित्यनुषङ्गः ।  
तथार्वा भूत्वासुरान् ।  
अश्वो भूत्वा मनुष्यान् ।  
समुद्र एवेति परमात्मा बन्धुबन्धनं बध्यते ऽस्मिन्निति ।  
समुद्रो योनिः कारणमुत्पत्तिं प्रति ।  
एवमसौ शुद्धयोनिः शुद्धस्थितिरिति स्तूयते ।  
अप्सु योनिर्वा अश्वः इति श्रुतेः प्रसिद्ध एव वा समुद्रो योनिः ॥२॥  
  
इति प्रथमाध्याये प्रथममश्वमेधब्राह्मणम् ॥१॥  
  
  
  
अथाग्नेरश्वमेधोपयोगिकस्योत्पत्तिरुच्यते ।  
तद्विषयदर्शनविवक्षयैवोत्पत्तिः स्तुत्यर्था ।  
  
  
  
_______________________________________________________________________  
स्तर्त् ब्र्हुप् १,२।१  
  
नैवेह किं चनाग्र आसीत् ।  
मृत्युनैवेदम् आवृतम् आसीद् अशनायया ।  
अशनाया हि मृत्युः ।  
तन् मनो ऽकुरुतात्मन्वी स्याम् इति ।  
सो ऽर्चन्न् अचरत् ।  
तस्यार्चत आपो ऽजायन्त ।  
अर्चते वै मे कम् अभूद् इति ।  
तद् एवार्क्यस्यार्कत्वम् ।  
कं ह वा अस्मै भवति य एवम् एतद् अर्क्यस्यार्कत्वं वेद ॥ ब्र्हुप्_१,२।१ ॥  
  
__________  
  
ब्र्हुप्भ्_१,२।१ नैवेह किञ्चनाग्र आसीत् ।  
इह संसारमण्डले किञ्चन किञ्चिदपि नामरूपप्रविभक्तविशेषं नैवासीद् न बभूव अग्रे प्रागुत्पत्तेर्मनादेः ।  
किं शून्यमेव स्यात्"नैवेह किञ्चन"इति श्रुतेः ।  
न कार्यं कारणं वासीत् ।  
उत्पत्तेश्च, उत्पद्यते हि घटः, अतः प्रागुत्पत्तेर्घटस्य नास्तित्वम् ।  
ननु कारणस्य न नास्तित्वं मृत्पिण्डादिदर्शनात् ।  
यन्नोपलभ्यते तस्यैव नास्तिता ।  
अस्तु कार्यस्य न तु कारणस्य, उपलम्पमानत्वात् ।  
नः प्रागुत्पत्तेः सर्वानुपलम्भात् ।  
अनुपलब्धिश्चेदभावहेतुः सर्वस्य जगतः प्रागुत्पत्तेर्न कारणं कार्यं वोपलभ्यते ।  
तस्मात्सर्वस्यैवाभावो ऽस्तु ।  
नः"मृत्युनैवेदमावृतमासीत्"इति श्रुतेः ।  
यदि हि किञ्चिदपि नासीद् येनाव्रियते यच्चाव्रियते तदा नावक्ष्यत्ऽमृत्युनैवेदमावृतम्ऽइति ।  
न हि भवति गगनकुसुमच्छन्नो वन्ध्यापुत्र इति ।  
ब्रवीति चऽमृत्युनैवेदमावृतमासीत्ऽइति, तस्माद्येनावृतं कारणेन, यच्चावृतं कार्यं प्रागुत्पत्तेस्तदुभयमासीत्, श्रुतेः प्रामाण्यादनुमेयत्वाच्च ।  
अनुमीयते च प्रागुत्पत्तेः कार्यकारणयोरस्तित्वम्;कार्यस्य हि सतो जायमानस्य कारणे सत्युत्पत्तिदर्शनात्, असति चादर्शनात् ।  
जगतो ऽपि प्रागुत्पत्तेः कारणास्तित्वमनुमीयते घटादिकारणास्तित्ववत् ।  
घटादिकारणस्याप्यसत्त्वमेव, अनुपमृद्य मृत्पिण्डादिकं घटाद्यनुत्पत्तेरिति चेत्? न;मृदादेः कारणत्वात् ।  
मृत्सुवर्णादि हि तत्र कारणं घटरुचकादेः, न पिण्डाकारविशेषः, तदभावे भावात् ।  
असत्यपि  पिण्डाकारविशेषे मृत्सुवर्णादिकारणद्रव्यमात्रादेव घटरुचकादिकार्योत्पत्तिर्दृश्यते ।  
तस्मान्न  पिण्डाकारविशेषे घटरुचकादिकारणम् ।  
असति तु मृत्सुवर्णादिद्रव्ये घटरुचकादिर्न जायत इति मृत्सुवर्णादिद्रव्यमेव कारणम्, न तु पिण्डाकारविशेषः ।  
सर्वं हि कारणं कार्यमुत्पादयत्पूर्वोत्पन्नस्यात्मकार्यस्य तिरोधानं कुर्वत्कार्यान्तरमुत्पादयति, एकस्मिन्कारणे युगपदनेककार्यविरोधात् ।  
न च पूर्वकार्योपममर्दे कारणस्य स्वात्मोपमर्दे भवति ।  
तस्मात्पिण्डाद्युपमर्दे कार्योत्पत्तिदर्शनमहेतुः प्रागुत्पत्तेः कारणासत्त्वेः ।  
पिण्डादिव्यतिरेकेण मृदादेरसत्त्वादयुक्तमिति चेत्-पिण्डादिपूर्वकार्योपमर्दे मृदादिकारणं नोपमृद्यते, घटादिकार्यान्तरे ऽप्यनुवर्तते इत्येतदयुक्तम्;पिण्डघटादिव्यतिरेकेण मृदादिकारणस्यानुपलम्भादिति चेत्? न, मृदादिकारणानां घटाद्युत्पत्तौ पिण्डादिनिवृत्तावनुवृत्तिदर्शनात् ।  
सादृश्यादन्वयदर्शनं न कारणानुवृत्तेरिति चेन्न, पिण्डादिगतानां मृदाद्यवयवानामेव घटादौ प्रत्यक्षत्वे ऽनुमानाभासात्सादृश्यादिकल्पनानुपपत्तेः ।  
न च प्रत्यक्षानुमानयोर्विरुद्धाव्यभिचारिता,प्रत्यक्षपूर्वकत्वादनुमानस्य सर्वत्रैवानाश्वासप्रसङ्गात् ।  
यदि च क्षणिकं सर्वं तदेवेदमिति गम्यमानं तद्बुद्धेरप्यन्यतद्बुद्ध्यपेक्षत्वे तस्या अप्यन्यतद्बुद्ध्यपेक्षत्वमित्यनवस्थायां तत्सदृशमिदमित्यस्या अपि बुद्धेर्मृपात्वात्सर्वत्रानाश्वासतैव ।  
तदिदम्बुद्ध्योरपि कर्त्रभावे सम्बन्धानुपपत्तिः ।  
सादृश्यात्तत्सम्बन्ध इति चेन्न, तदिदम्बुद्ध्योरितरेतरविषयत्वानुपपत्तेः ।  
असति चेतरेतरविषयत्वे सादृश्यग्रहणानुपपत्तिः ।  
असत्येव सादृश्ये तद्बुद्धिरिति चेन्न, तदिदम्बुद्ध्योरपि सादृश्यबुद्धिवदसद्विषयत्वप्रसङ्गात् ।  
असद्विषयत्वमेव सर्वबुद्धीनामस्त्विति चेन्न, बुद्धिबुद्धेरप्यसद्विषयत्वप्रसङ्गात् ।  
तदप्यस्त्विति चेन्न, सर्वबुद्धीनां मृषात्वे ऽसत्यबुद्ध्यनुपपत्तेः ।  
तस्मादसदेतत्सादृश्यात्तद्बुद्धिरिति ।  
अतः सिद्धः प्राक्कार्योत्पत्तेः कारणसद्भावः ।  
कार्यस्य चाभिव्यक्तिलिङ्गत्वात् ।  
कार्यस्य च सद्भावः प्रागुत्पत्तेः सिद्धः ।  
कथमभिव्यक्तिलिङ्गत्वादभिव्यक्तिलिङ्गमस्येति ।  
अभिव्यक्तिः साक्षाद्विज्ञानालम्बनत्वप्राप्तिः ।  
यद्वि लोके प्रावृतं तम आदिना घटादिवस्तु तदालोकादिना प्रावरणतिरस्कारेण विज्ञानविषयत्वं प्राप्नुवत्प्राक्सद्भावं न व्यभिचरति ।  
तथेदमपि जगत्प्रागुत्पत्तेरित्यवगच्छामः ।  
न ह्यविद्यमानो घट उदिते ऽप्यादित्ये उपलभ्यते ।  
न ते ऽविद्यमानत्वाभावादुपलभ्येतैवेति चेत् ।  
न हि तव घटादिकार्यं कदाचिदप्यविद्यमानमित्युदिते आदित्ये उपलभ्येतैव मृत्पिण्डे ऽसन्निहिते तमाद्यावरणे चासति विद्यमानत्वादिति चेत्? न, द्विविधत्वादावरणस्य ।  
घटादिकार्यस्य द्विविधं ह्यावरणं मृदादारविभक्तस्य तमःकुड्यादि प्राङ्मृदो ऽभिव्यक्तेर्मृदाद्यवयवानां पिण्डादिकार्यान्तररूपेण संस्थानम् ।  
तस्मात्प्रागुत्पत्तेर्विद्यमानस्यैव घटादिकार्यस्य आवृतत्वादनुपलब्धिः ।  
नष्टोत्पन्नभावाभावशब्दप्रत्ययभेदस्तु अभिव्याक्ततिरोभावयोर्द्विविधत्वापेक्षः ।  
पिण्डकपालादेरावरणवैलक्षण्यादयुक्तमिति चेत्? तमःकुड्यादि हि घटाद्यावरणं घटादिभिन्नदेशं दृष्टं न तथा घटादिभिन्नदेशे दृष्टे पिण्डकपाले ।  
तस्मात् पिण्डकपालसंस्थानयोर्विद्यमानस्यैव घटस्यावृतत्वाद् अनुपलब्धिरित्ययुक्तम् आवरणधर्मवैलक्षण्यादिति चेत्? न क्षीरोदकादेः क्षीराद्यावरणेनैकदेशत्वदर्शनात् ।  
घटादिकार्ये कपालचूर्णाद्यवयवानामन्तर्भावादनावरणत्वमिति चेन्न, विभक्तानां कार्यान्तरत्वादावरणत्वोपपत्तेः ।  
आवरणाभाव एव यत्नः कर्तव्य इति चेत्? पिण्डकपालावस्थयोर्विद्यमानमेव घटादिकार्यमावृतत्वान्नोभलभ्यत इति चेद् घटादिकार्यार्थिना तदावरणविनाश एव यत्नः कर्तव्यो न घटाद्युत्पत्तौ? न चैतदस्ति, तस्मादयुक्तं विद्यमानस्यैवावृतत्वादनुपलब्धिरिति चेत्? न अनियमात् ।  
न हि विनाशमात्रप्रयत्नादेव घटाद्यभिव्यक्तिर्नियता ।  
तमाद्यावृते घटादौ प्रदीपाद्युत्पत्तौ प्रयत्नदर्शनात् ।  
सो ऽपि तमोनाशायैवेति चेत्? दीपाद्युत्पत्तावपि यः प्रयत्नः सो ऽपि तमस्तिरस्करणाय तस्मिन्नष्टे घटः स्वयमेवोपलभ्यते ।  
न हि किञ्चिदाधीयते इति चेत्? न, प्रकाशवतो घटस्योपलभ्यमानत्वात् ।  
यथा प्रकाशविशिष्टो घट उपलभ्यते  न तथा प्राक्प्रदीपकरणात् ।  
तस्मान्न तमस्तिरस्कारायैव प्रदीपकरणं किं तर्हि? प्रकाशवत्त्वय ।  
प्रकाशवत्त्वेनैवोपलभ्यमानत्वात् ।  
क्वचिदावरणविनाशे ऽपि यत्नः स्यात्, यथा कुड्यादिविनाशे ।  
तस्मान्न नियमो ऽस्त्यभिव्यक्तर्थिनावरणविनाश एव यत्नः कार्य इति ।  
नियमात्मर्थवत्त्वाच्च ।  
कारणे वर्तमानं कार्यं कार्यान्तराणामावरणमित्यवोचाम ।  
तत्र यदि पूर्वाभिव्यक्तस्य कार्यस्यपिण्डस्यव्यवहितस्य वा कपालस्य विनाश एव यत्नः क्रियेत, तदा विदलचूर्णाद्यपि कार्यं जायेत ।  
तेनाप्यावृतो घटो नोपलभ्यत इति  पुनः प्रयत्नान्तरपेक्षैव ।  
तस्माद् घटाद्यभिव्यक्त्यर्थिनो नियत एव कारकव्यापारोर्ऽथवान् ।  
तस्मात्प्रागुत्पत्तेरपि तदेव कार्यम् ।  
अतितानागतप्रत्ययभेदाच्च ।  
अतीतो घटो ऽनागतो घट इत्येतयोश्च प्रत्ययोर्वर्तमानघटप्रत्ययवन्न निर्विषयत्वं युक्तम्;अनागतार्थिप्रवृत्तेश्च ।  
न ह्यसत्यर्थितया प्रवृत्तिर्लोके दृष्टा ।  
योगिनां चातीतानागतज्ञानस्य सत्यत्वात् ।  
असंश्चेद्भविष्यद्घट ऐश्वरम्भविष्यद्घटविषयं प्रत्यक्षज्ञानं मिथ्या स्यात् न च प्रत्यक्षमुपचर्यते ।  
घटसद्भावेह्यनुमानमवोचाम ।  
विप्रतिषेधाच्च ।  
यदि घटो भविष्यतीति कुलालादिषु व्याप्रियमाणेषु घटार्थं प्रमाणेन निश्चितं येन च कालेन घटस्य सम्बन्धो भविष्यतीत्युच्यते, तस्मिन्नेव काले घटो ऽसन्निति विप्रतिषिद्धमभिधीयते ।  
भविष्यनघटो ऽसन्निति, न भविष्यतीत्यर्थः ।  
अयं घटो न वर्तत इति यद्वत् ।  
अथ प्रागुत्पत्तेर्घटो ऽसन्नित्युच्येत, घटार्थ प्रवृत्तेषु कुलालादिषु तत्र यथा व्यापाररूपेण वर्तमानास्तावत्कुलालादयः, तथा घटो न वर्तत इत्यसच्छब्दस्यार्थश्चेन्न विरुध्यते ।  
कस्मात्? स्वेन हि भविष्यद्रूपेण घटो वर्तते ।  
न हि पिण्डस्य वर्तमानता कपालस्य वा घटस्य भवति ।  
न च तयोर्भविष्यत्ता घटस्य ।  
तस्मात्कुलालादिव्यापारवर्तमानतायां प्रागुत्पत्तेर्घटो ऽसन्निति न विरुध्यते ।  
यदि घटस्य यत्स्वं भविष्यत्ताकार्यरूपं तत्प्रतिपिध्येत, तत्प्रतिपेधे विरोधः स्यात् ।  
न तु तद्भवान्प्रतिषेधति ।  
न च सर्वेषां क्रियावतां कारकाणामेकैव वर्तमानता भविष्यत्त्वं वा ।  
अपि च चतुर्विधानामभावानां घटस्येतरेतराभावो घटादन्यो दृष्टो यथा घटाभावः पटादिरेव न घटस्वरूपमेव ।  
न च घटाभावः सन्पटो ऽभावात्मकः, किं तर्हि? भावरूप एव ।  
एवं घटस्य प्राक्प्रध्वंसात्यन्ताभावनामपि घटादन्यत्वं स्यात् ।  
घटेन व्यपदिश्यमानत्वाद्  घटस्येतरेतराभाववत् ।  
तथैव भावात्मकताभावानाम् ।  
एवं च सति घटस्य प्रागभाव इति न घटस्वरूपमेव प्रागुत्पत्तेर्नास्ति ।  
अथ घटस्य प्रागभाव इति घटस्य यत्स्वरूपं तदेवोच्येत घटस्येतिव्यपदेशानुपपत्तिः ।  
अथ कल्पयित्वा व्यपदिश्येत शिलापुत्रकस्य शरीरमिति यद्वत्, तथापि घटस्य प्रागभाव इति कल्पितस्यैवाभावस्य घटेन व्यपदेशो न घटस्वरूपस्यैव ।  
अथार्थान्तरं घटाद् घटस्याभाव इति, उक्तोत्तरमेतत् ।  
किञ्चान्यत्प्रागुत्पत्तेः शशविषाणवदभावभूतस्य घटस्य स्वकारणसत्तासम्बन्धानुपपत्तिः, द्विनिष्ठत्वात्सम्बन्धस्य अयुतसिद्धानामदोष इति चेन्न, भावाभावयोरयुतसिद्धत्वानुपपत्तेः ।  
भावाभूतयोर्हि युतसिद्धतायुतसिद्धता वा स्यान्न तु भावाभावयोरभावयोर्वा ।  
तस्मात्सदेव कार्यं प्रागुत्पत्तेरिति सिद्धम् ।  
किंल्लक्षणेन मृत्युनावृतमित्यत आह-अशनायया अशितुमिच्छा अशनाया सैव? मृत्योर्लक्षणं तया लक्षितेन मृत्युनाशनायया ।  
कथमशनाया मृत्युः? इत्युच्यते-- अशनाया हि मृत्युः ।  
हिशब्देन प्रसिद्धं हेतुमवद्योतयति ।  
यो ह्यशितुमिच्छति सो ऽशनायानन्तरमेव हन्ति जन्तून्, तेनासावशनायया लक्ष्यते मृत्युरित्यशनाया हीत्याह ।  
बुद्ध्यात्मनो ऽशनाया धर्म इति स एष बुद्ध्यवस्थो हिरण्यगर्भो मृत्युरित्युच्यते ।  
तेन मृत्युनेदं कार्यमावृतमासीत् ।  
यथा पिण्डावस्थया मृदा घण्टादय आवृताः स्युरिति तद्वत् ।  
तन्मनो ऽकुरुत ।  
तदिति मनसो निर्देशः ।  
स प्रकृतो मृत्युर्वक्ष्यमाणकार्यसिसृक्षया तत्कार्यालोचनक्षमं मनःशब्दवाच्यं सङ्कल्पादिलक्षणमन्तःकरणमकुरुत कृतवान् ।  
केनाभिप्रायेण मनो ऽकरोत्? इत्युच्यते-आत्मन्वी आत्मवान् स्यां भवेयम् ।  
अहमनेनात्मना मनसा मनस्वी स्यामित्यभिप्रायः ।  
स प्रजापतिरभिव्यक्तेन मनसा समनस्कः सन्नर्चन्नर्चयन्पूजयन् आत्मानमेव कृतार्थो ऽस्मीत्यचरच्चरणमकरोत् ।  
तस्य प्रजापतेरर्चतः पूजयत आपो रसात्मिकाः पूजाङ्गभूता अजायन्तोत्पन्नाः ।  
अत्राकाशप्रभृतीनां त्रयाणामुत्पत्त्यनन्तरमिति वक्तव्यम्, श्रुत्यन्तरसामर्थ्याद्विकल्पासम्भवाच्च सृष्टिक्रमस्य ।  
अर्चते पूजां कुर्वते वै मे मह्यं कमुदकमभूदित्येवममन्यत यस्मान्मृत्युः, तदेव तस्मादेव हेतोरर्कस्य अग्नेरश्वमेधक्रत्वौपयोगिकस्यार्कत्वम् अर्कत्वे हेतुरित्यर्थः ।  
अग्नेरर्कनामनिर्वचनमेतेत् ।  
अर्चनात्सुखहेतुपूजाकरणाद् अप्सम्बन्धाच्च अग्नेरेतद्गौणं नामार्क इति ।  
य एवं यथोक्तमर्कस्यार्कत्वं वेद जानाति कमुदकं सुखं वा नामसामान्यात् ।  
ह वा इत्यवतारणार्थौ ।  
भवत्येवेति ।  
अस्मै एवंविदे एवंविदर्थं भवति ॥१॥  
  
  
  
कः पुनरसावर्कः? इत्युच्यते-   
  
  
  
_______________________________________________________________________  
  
स्तर्त् ब्र्हुप् १,२।२  
  
आपो वा अर्कः ।  
तद् यद् अपां शर आसीत् तत् समहन्यत ।  
सा पृथिव्य् अभवत् ।  
तस्याम् अश्राम्यत् ।  
तस्य श्रान्तस्य तप्तस्य तेजोरसो निरवर्तताग्निः ॥ ब्र्हुप्_१,२।२ ॥  
  
__________  
  
  
ब्र्हुप्भ्_१,२।२ आपो वै या अर्चनाङ्गभूतास्ता एवार्को ऽग्नेरर्कस्य हेतुत्वात् ।  
अप्सु चाग्निः प्रतिषिठित इति ।  
न पुनः साक्षादेवार्कस्ताः, तासामप्रकरणात्, अग्नेश्च प्रकरणम् ।  
वक्ष्यति चऽअयमग्निरर्कःऽ(बृह।उ।१ । २ । ७) इति ।  
तत्तत्र यदपां शर इव शरो दध्न इव मण्डभूतमासीत्तत्समहन्यत सङ्गातमापद्यत तेजसा बाह्यान्तःपच्यमानम् ।  
लिङ्गव्यत्ययेन वा यो ऽषां शरः समहन्यतेति ।  
सा पृथिव्यभवत्स सङ्घातो येयं पृथिवी साभवत् ।  
ताभ्यो ऽद्भयो अण्डमभिनिर्वृत्तमित्यर्थः ।  
तस्यां पृथिव्यामुत्पादितायां स मृत्यु प्रजापतिरश्राम्यच्छ्रमयुक्तो बभूव ।  
सर्वो हि लोकः कार्य कृत्वा श्राम्यति ।  
प्रजापतश्चतन्महत्कार्यं यत्पृथिवीसर्गः ।  
किं तस्य श्रान्तस्य? इत्युच्यते तस्य श्रान्तस्य तप्तस्य खिन्नस्य तेजोरसस्तेज एव रसस्तेजोरसो रसः सारो निरवर्तत प्रजापतिशरीरान्निष्क्रान्त इत्यर्थः ।  
को ऽसौ निष्क्रान्त? अग्निः ।  
सो ऽण्डस्यान्तर्विराट् प्रजापतिः प्रथमजः कार्यकरणसङ्घातवान् जातः ।  
स वै शरीरि प्रथमः इति स्मरणात् ॥२॥  
  
  
  
  
_______________________________________________________________________  
  
स्तर्त् ब्र्हुप् १,२।३   
  
स त्रेधात्मानं व्यकुरुतादित्यं तृतीयं वायुं तृतीयम् ।  
स एष प्राणस् त्रेधाविहितः ।  
तस्य प्राची दिक् शिरो ऽसौ चासौ चेर्मौ ।  
अथास्य प्रतीची दिक् पुच्छम् असौ चासौ च सक्थ्यौ ।  
दक्षिणा चोदीची च पार्श्वे ।  
द्यौः पृष्ठम् अन्तरिक्षम् उदरम् इयम् उरः ।  
स एषो ऽप्सु प्रतिष्ठितः ।  
यत्र क्व चैति तद् एव प्रतितिष्ठत्य् एवं विद्वान् ॥ ब्र्हुप्_१,२।३ ॥  
  
__________  
  
ब्र्हुप्भ्_१,२।३ स च जातः प्रजापतिस्त्रेधा त्रिप्रकारमात्मानं स्वयमेव कार्यकरणसङ्घातं व्यकुरुत व्यभजदित्येतत् ।  
कथं त्रेधा? इत्याह आदित्यं तृतीयमग्निवाय्वपेक्षया त्रयाणां पूरणम् अकुरुतेत्यनुवर्तते ।  
तथाग्न्यादित्यापेक्षया वायुं तृतीयम् ।  
तथा वाय्वादित्यापेक्षयाग्निं तृतीयमिति द्रष्टव्यम् ।  
सामर्थ्यस्य तुल्यत्वात्त्रयाणां सङ्ख्यापूरणत्वे ।  
स एष प्राणः सर्वभूतानामात्माप्य् अग्निवाय्वादित्यरूपेण विशेषतः स्वेनैव मृत्य्वात्मना त्रेधा विहितो विभक्तो न विराट् स्वरूपोपमर्दनेन ।  
तस्यास्य प्रथमजस्याग्नेरश्वमेधोपयोगिकस्यार्कस्य विराजश्चित्यात्मकस्य अश्वस्येव दर्शनमुच्यते ।  
सर्वा हि पूर्वोक्तोत्पत्तिरस्य स्तुत्यर्थेत्यवोचामैत्थमसौ शुद्धजन्मेति ।  
तस्य प्राची दिक्शिरो विशिष्टत्वसामान्यात् ।  
असौ चासौ चैशान्याग्नेय्यौ ईर्मौ बाहू ।  
ईरयतेर्गतिकर्मणः ।  
अथास्याग्नेः प्रतीची दिक्पुच्छं जघन्योभागः, प्राङ्मुखस्य प्रत्यग्दिक्सम्बन्धाद् ।  
असौ चासौ च वायव्यनैरृत्यौ सक्थ्यौसक्थिनी पृष्ठकोणत्वसामान्यात् ।  
दक्षिणा चोदीची च पार्शे उभयदिक्सम्बन्धसामान्यात् ।  
द्यौः पृष्ठमन्तरिक्षमुदरमिति पूर्ववत् ।  
इयमुरः अधोभागसामान्यात् ।  
स एषो ऽग्नि प्रजापतिरूपो लोकाद्यात्मको ऽग्निरप्सु प्रतिष्ठितः"एवमिमे लोका अप्स्वन्तः"इति श्रुतेः ।  
यत्र क्क च यस्मिन्कस्मिंश्चिदेति गच्छति तदेव तत्रैव प्रतितिष्ठति स्थितिं लभते ।  
को ऽसौ? एवं यथोक्तमप्सु प्रतिष्ठितत्वमग्नेविद्वान्विजानन् गुणफलमेतत् ॥३॥  
  
  
  
यो ऽसौ मृत्युः सो ऽबादिक्रमेणात्मनात्मानम् अण्डस्यान्तः कार्यकरणसङ्घातवन्तं विराजमग्निमसृजत, त्रेधा चात्मानमकुरुतेत्युक्तम् ।  
स किंव्यापारः सन्नसृजत? इत्युच्यते-   
  
  
  
  
_______________________________________________________________________  
  
स्तर्त् ब्र्हुप् १,२।४  
  
सो ऽकामयत -- द्वितीयो म आत्मा जायेतेति ।  
स मनसा वाचं मिथुनं समभवद् अशनाया मृत्युः ।  
तद् यद् रेत आसीत् स संवत्सरो ऽभवत् ।  
न ह पुरा ततः संवत्सर आस ।  
तम् एतावन्तं कालम् अबिभर् यावान्त् संवत्सरः ।  
तम् एतावतः कालस्य परस्ताद् असृजत ।  
तं जातम् अभिव्याददात् ।  
स भाण् अकरोत् ।  
सैव वाग् अभवत् ॥ ब्र्हुप्_१,२।४ ॥  
  
__________  
  
  
ब्र्हुप्भ्_१,२।४ स मृत्युरकामयत कामितवान् ।  
किम्? द्वितीयो मे ममात्मा शरीरं येनाहं शरीरी स्यां स जायेतोत्पद्येत इत्येवमेतदकामयत ।  
स एवं कामयित्वा मनसा पूर्वोत्पन्नेन वाचं लक्षणां मिथुनं द्वन्द्वभावं समभवत्सम्भवनं कृतवान्मनसा त्रयीमालोचितवान् ।  
त्रयीविहितं सृष्टिक्रमं मनसान्वालोचयदित्यर्थः ।  
को ऽसौ? अशनायया लक्षितो मृत्युः ।  
अशनाया मृत्युरित्युक्तम् ।  
तमेव परामृशत्यन्यत्र प्रसङ्गो मा भूदिति ।  
तद्यद्रेत आसीत्-तत्तत्र मिथुने यद्रेत आसीत्, प्रथमशरीरिणः प्रजापतेरुत्पत्तौ कारणं रेतो बीजं ज्ञानकर्मरूपम्,त्रय्यालोचनायां यद्दृष्टवानासीज्जन्मान्तरकृतम्;तद्भावभावितो ऽपः सृष्ट्वा तेन रेतसा बीजेनाप्स्वनुप्रविश्य अण्डरूपेण गर्भीभूतः स संवत्सरो ऽभवत्, संवत्सरकालनिर्माता संवत्सरः प्रजापतिरभवत् ।  
न ह, पुरा पूर्वम्, ततस्तस्मात्संवत्सरकालनिर्मातुः प्रजापतेः, संवत्सरः कालो नाम नास न बभूव ह ।  
तं संवत्सरकालनिर्मातारमन्तर्गर्भप्रजापतिम्, यावानिह प्रसिद्धः काल एतावन्तमेतावत्संवत्सरपरिमाणं कालमबिभः भृतवान्मृत्युः ।  
यावान्संवत्सर इह प्रसिद्धः, ततः परस्तात्किं कृतवान्? तमेतावतः कालस्य संवत्सरमात्रस्य परस्ताद् ऊर्ध्वमसृजत सृष्टवान्, अण्डमभिनदित्यर्थः तमेवं कुमारं जातमग्निं प्रथमशरीरिणम्, अशनायवत्त्वान्मृत्युरभिव्याददान्मुखविदारणं कृतवानत्तुम्;स च कुमारो भीतः स्वाभाविक्याविद्यया युक्तो भाणित्येवं शब्दमकरोत् ।  
सैव वागभवत्, वाक्-शब्दो ऽभवत् ॥४॥  
  
  
  
  
_______________________________________________________________________  
  
स्तर्त् ब्र्हुप् १,२।५  
  
स ऐक्षत यदि वा इमम् अभिमंस्ये कनीयो ऽन्नं करिष्य इति ।  
स तया वाचा तेनात्मनेदं सर्वम् असृजत यद् इदं किञ्च -- ऋचो यजूंषि सामानि छन्दांसि यज्ञान् प्रजां पशून् ।  
स यद्-यद् एवासृजत तत्तद् अत्तुम् अध्रियत ।  
सर्वं वा अत्तीति तद् अदितेर् अदितित्वम् ।  
सर्वस्यात्ता भवति सर्वम् अस्यान्नं भवति य एवम् एतद् अदितेर् अदितित्वं वेद ॥ ब्र्हुप्_१,२।५ ॥  
  
__________  
  
ब्र्हुप्भ्_१,२।५ स ऐक्षत-स एवं भीतं कृतरवं कुमारं दृष्ट्वा मृत्युरैक्षतेक्षितवान् अशनायावानपि-यदा कदाचिद्वा इमं कुमारमपिमंस्ये-अभिपूर्वोमन्यतिर्हिंसार्थः-हिंसिष्य इत्यर्थः;कनीयो ऽन्नं करिष्ये कनीयो ऽल्पमन्नं करिष्य इति ।  
एवमीक्षित्वा तद्भक्षणादुपरराम बहु ह्यन्नं कर्तव्यं दीर्घकालभक्षणाय नः कनीयः ।  
तद्भक्षणे हि कनीयो ऽन्नं स्याद्बीजभक्षण इव सस्याभावः ।  
स एवम्प्रयोजनमन्नबाहुल्यमालोच्य तय्यैव त्रय्या वाचा पूर्वोक्तया तेनैव चात्मना मनसा मिथुनीभावमालोचनमुपगम्योपगम्येदं सर्वं स्थावरं जङ्गमं चासृजत यदिदं किञ्चयत्किञ्चेदम् ।  
किं तत्? ऋचो यजूंषि सामानि छन्दांसि च सप्तगायत्र्यादीदीनि स्तोत्रशस्त्रादिकर्माङ्गभूतांस्त्रिविधान् मन्त्रान्गायत्र्यादिच्छन्दोविशिष्टान् यज्ञांश्च तत्साध्यान्प्रजास्तत्कर्त्रीः पशूंश्च ग्राम्यानारण्यान्कर्मसाधनभूतान् ।  
ननु त्रय्या मिथुनीभूतयासृजतेत्युक्तम्, ऋगादीनेह कथमसृजतेति? नैष दोषः, मनसस्त्वव्यक्तो ऽयं मिथुनीभावस्त्रय्या, बाह्यस्तु ऋगादीनां विद्यमानानामेव कर्मसु विनियोगभावेन व्यक्तीभावः सर्ग इति ।  
स प्रजापतिरेवमन्नवृद्धिं बुद्ध्वा यद्यदेव क्रियासाधनं फलं वा किञ्चिदसृजत तत्तदत्तुं भक्षयितुमध्रियत धृतवान्मनः ।  
सर्वं कृत्स्नं वै यस्मादत्तीति तत्तस्माददितेरदितिनाम्नो मृत्योरदितित्वं प्रसिद्धम् ।  
तथा च मन्त्रः-"अदितिर्द्यैरदितिरन्तरिक्षमदितिर्माता स पिता"(यजुः।सं।२५ । २३) इत्यादिः ।  
सर्वस्यैतस्य जगतो ऽन्नभूतस्यात्ता सर्वात्मनैवभवत्यन्यथा विरोधात् ।  
न हि कश्चित्सर्वस्यैको ऽत्ता दृश्यतेतस्मात्सर्वात्मा भवतीत्यर्थः ।  
सर्वमस्यान्नं भवति;अत एव सर्वात्मनो ह्यत्तुः सर्वमन्नं भवतीत्युपपद्यते ।  
य एवमेतद्यथोक्तमदितेर्मृत्योः प्रजापतेः सर्वस्य अदनाददितित्वं वेद तस्यैतत् फलम् ॥५॥  
  
  
  
  
_______________________________________________________________________  
  
स्तर्त् ब्र्हुप् १,२।६   
  
सो ऽकामयत -- भूयसा यज्ञेन भूयो यजेयेति ।  
सो ऽश्राम्यत् ।  
स तपो ऽतप्यत ।  
तस्य श्रान्तस्य तप्तस्य यशो वीर्यम् उदक्रामत् ।  
प्राणा वै यशो वीर्यम् ।  
तत् प्राणेषूत्क्रान्तेषु शरीरं श्वयितुम् अध्रियत ।  
तस्य शरीर एव मन आसीत् ॥ ब्र्हुप्_१,२।६ ॥  
  
__________  
  
ब्र्हुप्भ्_१,२।६ सो ऽकामयतेत्यश्वाश्वमेधयोर्निर्वचनार्थमिदमाह- भूयसा महता यज्ञेन भूयः पुनरपि यज्ञेयेति ।  
जन्मान्तरकरणापेक्षया भूयः- शब्दः ।  
स प्रजापतिः जन्मान्तरे ऽश्वमेधेनायजत ।  
स तद्भावभावित एव कल्पादौ व्यावर्तत ।  
सो ऽश्वमेधक्रियाकारकफलात्मत्वेन निर्वृत्तः सन्नकामयत भूयसा यज्ञेन भूयो यजेयेति ।  
एवं महत्कार्यं कामयित्वा लोकवदश्राम्यत् ।  
स तपो ऽतप्यत ।  
तस्य श्रान्तस्य तप्तस्येति पूर्ववत्, यशो वीर्यमुदक्रामदिति ।  
स्वयमेव पदार्थमाह- प्राणाश्चक्षुरादयो वै यशो यशोहेतुत्वात् तेषु हि यत्सुख्यातिर्भवति, तथा वीर्यं बलमस्मिञ्शरीरे ।  
तदेवं प्राणलक्षणं यशो वीर्यमुदक्रामदुत्क्रान्तवत् ।  
तदेवं यशोवीर्यभूतेषु प्राणेषूत्क्रान्तेषु शरीरान्निष्क्रान्तेषु तच्छरीरं प्रजापतेः श्वयितुमुच्छूनभावं गन्तुमध्रियतामेध्यं चाभवत् तस्य प्रजापतेः शरीरान्निर्गतस्यापि तस्मिन्नेव शरीरे मन आसीद्यथा कस्यचित्प्रिये विषये दूरं गतस्यापि मनो भवति तद्वत् ॥६॥  
  
  
  
स तस्मिन्नेव शरीरे गतमनाः सन्किमकरोत्? इत्युच्यते-   
  
  
  
  
_______________________________________________________________________  
  
स्तर्त् ब्र्हुप् १,२।७  
  
सो ऽकामयत -- मेध्यं म इदं स्याद् आत्मन्व्य् अनेन स्याम् इति ।  
ततो ऽश्वः समभवत् ।  
यद् अश्वत् तन् मेध्यम् अभूद् इति तद् एवाश्वमेधस्याश्वमेधत्वम् ।  
एष ह वा अश्वमेधं वेद य एनम् एवं वेद ।  
तम् अनवरुध्यैवामन्यत ।  
तं संवत्सरस्य परस्ताद् आत्मन आलभत ।  
पशून् देवताभ्यः प्रत्यौहत् ।  
तस्मात् सर्वदेवत्यं प्रोक्षितं प्राजापत्यम् आलभन्ते ।  
एष वा अश्वमेधो य एष तपति ।  
तस्य संवत्सर आत्मा ।  
अयम् अग्निर् अर्कः ।  
तस्येमे लोका आत्मानः ।  
ताव् एताव् अर्काश्वमेधौ ।  
सो पुनर् एकैव देवता भवति मृत्युर् एव ।  
अप पुनर्मृत्युं जयति ।  
नैनं मृत्युर् आप्नोति ।  
मृत्युर् अस्यात्मा भवति ।  
सर्वम् आयुर् एति ।  
एतासां देवतानाम् एको भवति ॥ ब्र्हुप्_१,२।७ ॥  
  
__________  
  
  
ब्र्हुप्भ्_१,२।७ सो ऽकामयत, कथम्? मेध्यं मेधार्ह यज्ञियं मे ममेदं शरीरं स्यात् ।  
किञ्च आत्मन्व्यात्मवांश्चानेन शरीरेण शरीरवान्स्यामिति प्राविवेश ।  
यस्मात्तच्छरीरं तद्वियोगाद्गतयशोर्वीर्यं सद् अश्वद् अश्वयत् ततस्तस्मादश्वः समभवत् ।  
ततो ऽश्वनामा प्रजापतिरेव साक्षादिति स्तूयते ।  
यस्माच्च पुनस्तत्प्रवेशाद्गतयशोवीर्यत्वादमेध्यं सन्मेध्यमभूत्तदेव तस्मादेवाश्वमेधस्याश्वमेधनाम्नः क्रतोरश्वमेधत्वम् अश्वमेधनामलाभः ।  
क्रियाकारकफलात्मको हि क्रतुः ।  
स च प्रजापतिरेवेति स्तूयते ।  
क्रतुनिर्वर्तकस्याश्वस्य पजापतित्वमुक्तम्ऽउषा वा अश्वस्य मेधस्यऽइत्यादिना ।  
तस्यैवाश्वस्य मेध्यस्य प्रजापतिस्वरूपस्याग्नेश्च यथोक्तस्य क्रतुफलात्मरूपतया समस्योपासनं विधातव्यमित्यारभ्यते ।  
पूर्वत्र क्रियापदस्यविधायकस्याश्रुतत्वात् क्रियापदापेक्षत्वाच्च प्रकरणस्य अयमर्थो ऽवगम्यते ।  
एष ह अश्वमेधं क्रतुं वेद य एनमेवं वेद, यः कश्चिदेनमश्वमग्निरूपमर्कं च यथोक्तमेवं वक्ष्यमाणेन समासेन पदर्श्यमानेन विशेषणेन विशिष्टं वेद, स एषो ऽश्वमेधं वेद नान्यः ।  
तस्मादेवं वेदितव्य इत्यर्थः ।  
कथम्? तत्र पशुविषयमेव तावद्दर्शनमाह ।  
तत्र प्रजापतिर्भूयसा यज्ञेन भूयो यजेयेति कामयित्वा आत्मानमेव पशुं मेध्यं कल्पयित्वा तं पशुमनवरुध्यैवोत्सृष्टं पशुमवरोधमकृत्यैव मुक्तप्रग्रहममन्यताचिन्तयत् ।  
तं संवत्सरस्य पूर्णस्य परस्तादूर्ध्वमात्मने आत्मार्थमालभत- प्रजापतिदेवताकत्वेनेत्येतत्- आलभतालम्भं कृतवान् ।  
पशूनन्यान्ग्राम्यानारण्यांश्च देवताभ्यो यथादैवतं प्रत्यौहत्प्रतिगमितवान् ।  
यस्माच्चैवं प्रजापतिरमन्यत तस्मादेवमन्यो ऽप्युक्तेन विधिनात्मानं पशुमश्वं मेध्यं कल्पयित्वा- सर्वदेवत्यो ऽहं प्रोक्ष्यमाण आलभ्यमानस्त्वहं मद्देवत्य एव स्याम्, अन्य इतरे पशवो ग्राम्यारण्या यथादैवतमन्याभ्यो देवताभ्य आलभ्यन्ते मदवयवभूताभ्य एव- इतिविद्यात् ।  
अत एवेदानीं सर्वदेवत्यं प्रोक्षितं प्राजापत्यमालभन्ते याज्ञिकाः ।  
ऽएवमेव ह वा अश्वमेधो य एष तपतिऽ- यस्त्वेवं पशुसाधनकः क्रतुः स एष साक्षात्फलभूतो निर्दिश्यत एष ह वा अश्वमेधः ।  
को ऽसौ? य एव सविता तपति जगदवभासयति तेजसा ।  
तस्यास्य क्रतुफलात्मनः संवत्सरः कालविशेषः, आत्मा शरीरं तन्निर्वर्त्यत्वात्संवत्सरस्य ।  
तस्यैव क्रत्वात्मनः, अग्निसाध्यत्वाच्च फलस्य क्रतुत्वरूपेणैव निर्देशः, अयं पार्थिवो ऽग्निरर्कः साधनभूतः ।  
तस्य चार्कस्य क्रतौ चित्यस्येमे लोकास्त्रयो ऽयोप्यात्मानः शरीरावयवाः ।  
तथा च व्याख्यातंऽतस्य प्राची दिक्ऽइत्यादिना ।  
तावग्न्यादित्यावेतौ यथाविशेषितावर्काश्वमेधौ क्रतुफले ।  
अर्को यः पार्थिवो ऽग्निः स साक्षात्क्रतुरूपः क्रियात्मकः ।  
क्रतोरग्निसाध्यत्वात्तद्रूपेणैव निर्देशः ।  
क्रतुसाध्यत्वाच्च फलस्य क्रतुरूपेणैव निर्देश आदित्यो ऽश्वमेध इति ।  
तौ साध्यैसाधनौ क्रतुफलभूतावग्न्यादित्यौ, सा उ पुनर्भूय एकैव देवता भवति ।  
का सा? मृत्युरेव ।  
पूर्वमप्येकैवासीत्क्रियासाधनफलभेदाय विभक्ता ।  
तथा चोक्तम्"स त्रेधात्मानं व्यकुरुत" (बृ।उ।१ । २ । ३) इति ।  
सा पुनरपि क्रियानिर्वृत्त्युत्तरकालमेकैव देवता भवति मृत्युरेव फलरूप ।  
यः पुनरेवमेनमश्वमेधं मृत्युमेकां देवतां वेद ।  
अहमेव मृत्युरस्म्यश्वमेध एका देवता मद्रूपा अश्वाग्निसाधनसाध्येति सो ऽपजयति पुनर्मृत्युं पुनर्मरणं सकृन्मृत्वा पुनर्मरणाय न जायत इत्यर्थः ।  
अपजितो ऽपि मृत्युरेनं पुनराप्नुयादित्याशङ्क्याह- नैनं मृत्युराप्नोति ।  
कस्मात्? मृत्युरस्य एवंविद आत्मा भवति ।  
किञ्च मृत्युरेव फलरूपः सन्ने तासां देवतानामेको भवति ।  
तस्यैतत् फलम् ॥७॥  
  
इति प्रथमाध्याये द्वितीयमग्निब्राह्मणम् ॥२॥  
  
  
  
द्वया हेत्याद्यस्य कः सम्बन्धः? कर्मणां ज्ञानसहितानां परा गतिरुक्ता मृत्य्वात्मभावो ऽश्वमेधगत्युक्त्या ।  
अथेदानीं मृत्य्वात्मभावसाधनभूतयोः कर्मज्ञानयोर्यत उद्भवस्तत्प्रकाशनार्थमुद्गीथब्राह्मणमारभ्यते ।  
ननु मृत्य्वात्मभावः पूर्वत्र ज्ञानकर्मणोः फलमुक्तम् ।  
उद्गीथज्ञानकर्मणोस्तुमृत्य्वात्मभावातिक्रमणं फलं वक्ष्यति अतो भिन्नविषयत्वात्फलस्य न पूर्वकर्मज्ञानोद्भवप्रकाशनार्थमिति चेत् ।  
नायं दोषः;अग्न्यादित्यात्मभावत्वादुद्गीथफलस्य ।  
पूर्वत्राप्येतदेव फलमुक्तम्ऽएतासां देवतानामेको भवतिऽइति ।  
ननुऽमृत्युमतिक्रान्तःऽइत्यादि विरुद्धम्;न स्वाभाविकपप्मासङ्गविषयत्वादतिक्रमणस्य ।  
को ऽसौ   स्वाभाविकः पप्मासङ्गो मृत्युः? कुतो वा तस्योद्भवः? केन वा तस्यातिक्रमणम्? कथं वा? इत्येतस्यार्थस्य प्रकाशनायाख्यायिकारभते ।  
कथम्-   
  
  
  
  
_______________________________________________________________________  
  
स्तर्त् ब्र्हुप् १,३।१  
  
द्वया ह प्राजापत्या देवाश् चासुराश् च ततः कानीयसा एव देवा ज्यायसा असुराः ।  
त एषु लोकेष्व् अस्पर्धन्त ।  
ते ह देवा ऊचुर् हन्तासुरान् यज्ञ उद्गीथेनात्ययामेति ॥ ब्र्हुप्_१,३।१ ॥  
  
__________  
  
ब्र्हुप्भ्_१,३।१ द्वया द्विप्रकाराः ।  
हेति पूर्ववृत्तावद्योदको निपातः ।  
वर्तमान प्रदापतेः पूर्वजन्मनि यद् वृत्तं तदवद्योदयति हशब्देन ।  
प्राजापत्याः प्रजापतेर्वृत्तजन्मावस्थस्यापत्यानि प्राजापत्याः ।  
के ते? देवाश्चासुराश्च ।  
तस्यैव प्रजापतेः प्राणा वागादयः ।  
कथं पुनस्तेषां देवासुरत्वम्? उच्यते - शास्त्रजनितज्ञानकर्मभाविता द्योदनाद्देवा भवन्ति ।  
त एव स्वाभाविकप्रत्यक्षानुमानजनितदृष्टप्रयोजनकर्मज्ञानभाविता असुराः ।  
स्वेष्वेवासुषु रमणात् सुरेभ्यो वा देवोभ्यो ऽन्यत्वात् ।  
यस्माच्च दृष्टप्रयोजनज्ञानकर्मभाविता असुराः, ततस्तस्मात्कानीयसाः, कानीयांस एव कानीयसाः, स्वार्थे ऽणि वृद्धिः ।  
कनीयांसो ऽल्पा एव देवाः ।  
ज्यायसा असुराज्यायानसो ऽसुराः ।  
स्वाभाविकी हि कर्मज्ञानप्रवृत्तिर्महत्तरा प्राणानां शास्त्रजनितायाः कर्मज्ञानप्रवृत्तेर्दृष्टप्रयोजनत्वात् ।  
अत एव कनीयस्त्वं देवानां   शास्त्रजनितप्रवृत्तेरल्पत्वात् ।  
अत्यन्तयत्नसाध्या हि सा ।  
ते देवाश्चासुराश्च प्रजापतिशरीरस्था एषु लोकेषु निमित्तभूतेषु स्वाभाविकेतरकर्मज्ञानसाध्येषु अस्पर्धन्त स्पर्धा। कृतवन्तः ।  
देवानां चासुराणां च वृत्त्युद्भवाभिभवौ स्पर्धा ।  
कदाचिच्छास्त्रजनितकर्मज्ञानभावनारूपा वत्तिः प्राणानामुद्भवति ।  
यदा चोद्भवति तदा दृष्टप्रयोजना प्रत्यक्षानुमान जनितकर्मज्ञानभावनारूपा तेषामेव प्राणानां वृत्तिरासुर्यभिभूयते ।  
स देवानां जयो ऽसुराणां पराजयः ।  
कदाचित्तद्विपर्ययेण देवानां वृत्तिरभिभूयत आसुर्या उद्भवः ।  
सो ऽसुराणां जयो देवानां पराजयः ।  
एवं देवानां जये धर्मभूयस्त्वादुत्कर्ष आ प्रजापतित्वप्राप्तेः ।  
असुरजये ऽधर्मभूयस्त्वादपकर्ष आ स्थावरत्वप्राप्तेः ।  
उभयसाम्ये मनुष्यत्वप्राप्तिः ।  
त एवं कनीयस्त्वादभिभूयमाना असुरैर्देवा बाहुल्यादसुराणां किं कृतवन्तः? इत्युच्यते- ते देवा असुरैरभिभूयमाना ह किलोचुरुक्तवन्तः ।  
कथम्? हन्तेदानीम् अस्मिन्यज्ञे ज्योतिष्टोमे, उद्गीथेन उद्गीथकर्मपदार्थकर्तृस्वरूपाश्रयणेन आत्ययामातिगच्छामः ।  
असुरानभिभूय स्वं देवभावं शास्त्रप्रकाशितं प्रतिपत्यामह इत्युक्तवन्तो ऽन्योन्यम् ।  
उद्गीथकर्मपदार्थकर्तृस्वरूपाश्रयणं च ज्ञानकर्मभ्याम् ।  
कर्म वक्ष्यमाणं मन्त्रजपलक्षणं विधित्स्यमानं"तदेतानि जपेत्"इति ।  
ज्ञानं त्विदमेव निरूप्यमाणम् ।  
नन्विदमभ्यारोहजपविशेषोर्ऽथवादौ न ज्ञाननिरूपणपरम् ।  
न; ऽय एवं वेदऽइति वचनात् ।  
उद्गीथप्रस्तावे पुराकल्पश्रवणादुद्गीथविधिपरमिति चेन्न, अप्रकरणात् ।  
उद्गीथस्य चान्यत्र विहितत्वात् ।  
विद्याप्रकरत्वाच्चास्य ।  
अभ्यारोहजपस्य चानित्यत्वात्, एवं विप्रयोज्यत्वात्;विज्ञानस्य च नित्यवच्छ्रवणात् ।  
"तद्धैतल्लोकजिदेव"(बृ। उ।१ । ३ । २८) इति च श्रुतेः;प्राणस्य वागादीनां शुद्ध्यशुद्धिवचनात् ।  
न ह्यन्युपास्यते प्राणस्य शुद्धिवचनं वागादीनां च सहोपान्यस्तानामशुद्धिवचनम् ।  
वागादिनिन्दया मुख्यप्राणस्तुतिश्चाभिप्रेता उपपद्यते ।  
ऽमृत्युमतिक्रान्तो दीप्यतेऽइत्यादि फलवचनं च ।  
प्राणस्वरूपापत्तेर्हि फलं तद्यद्वागाद्यग्न्यादिभावः ।  
भवतु नाम प्राणस्योपासनम्, न तु विशुद्ध्यादिगुणवत्तेति ।  
ननु स्याच्छ्रुतत्वात्;न स्यात्;उपास्यत्वे स्तुत्यर्थत्वोपपत्तेः ।  
न;अविपरीतार्थप्रतिपत्तेः श्रेयःप्राप्त्युपपत्तेर्लोकवत् ।  
यो ह्यविपरीतमर्थं प्रतिपद्यते लोके स इष्टं प्राप्नोत्यनिष्टाद्वा निवर्तते, न विपरीतार्थप्रतिपत्त्या ।  
तथेहापि श्रौतशब्दजनितार्थप्रतिपत्तौ श्रेयःप्राप्तिरुपपन्ना न विपर्यये ।  
न चोपासनार्थश्रुतशब्दोत्थविज्ञानविषयस्य अयथार्थत्वे प्रमाणमस्ति ।  
न च तद्विज्ञानस्यापवादः श्रूयते ।  
ततः  श्रेयःप्राप्तिदर्शनाद्यथार्थतां प्रतिपद्यामहे;विपर्यये चानर्थप्राप्तिदर्शनात् ।  
यो हि विपर्ययेणार्थं प्रतिपद्यते लोके, पुरुषं स्थाणुरित्यमित्रं मित्रमिति वा, सो ऽनर्थं प्राप्नुवन्दृश्यते ।  
आत्मेश्वरदेवतादीनामपि अयथार्थानामेव चेद् ग्रहणं श्रुतितः, अनर्थप्राप्त्यर्थं शास्त्रमिति ध्रुवं प्राप्नुयाल्लोकवदेव, न चैतदिष्टम्;तस्माद्यथाभूतानेव आत्मेश्वरदेवतादीन् ग्राहयत्युपासनार्थं शास्त्रम् ।  
नामादौ ब्रह्मदृष्टिदर्शनादयुक्तमिति चेत्स्फुटं नामादेरब्रह्मत्वम्, तत्र ब्रह्मदृष्टिं स्थाण्बादाविव पुरुषदृष्टिं विपरीतां ग्राहयच्छास्त्रं दृश्यते ।  
तस्माद्यथार्थमेव शास्त्रतः प्रतिपत्तेः श्रेयः इत्युक्तमिति चेत्? न, प्रतिमावद्भेदप्रतिपत्तेः ।  
नामादवब्रह्मणि ब्रह्मदृष्टिं विपरीतां ग्राहयति शास्त्रं स्थाण्बादाविव पुरुषदृष्टिं, इति नैतत्साध्ववोचः ।  
कस्म्तात्? भेदेन हि ब्रह्मणो नामादिवस्तुप्रतिपन्नस्य नामादौ विधीयते ब्रह्मदृष्टिः प्रतिमादाविव विष्णुदृष्टिः ।  
आलम्बनत्वेन हि नामादिप्रतिपत्तिः प्रतिमादिवदेव, न तु नामाद्येव ब्रह्मेति ।  
यथा स्थाणावनिर्ज्ञाते न स्थाणुरिति, पुरुष एवायमिति प्रतिपद्यते विपरीतम्, न तु तथा नामादौ ब्रह्मदृष्टिर्विपरीता ।  
ब्रह्मदृष्टिरेव केवला नास्ति ब्रमेति चेत् ।  
एतेन प्रतिमाब्राह्मणादिषु विष्ण्वादिदेवपित्रादिदृष्टीनां तुल्यता ।  
न;ऋगादिषु पृथिव्यादिदृष्टिदर्शनात् ।  
विद्यमानपृथिव्यादिवस्तुदृष्टीनामेव ऋगादिविषये क्षेपदर्शनात् ।  
तस्मात्तत्सामान्यान्नामादिषु ब्रह्मादिदृष्टीनां विद्यमानब्रह्मादिविषयत्वसिद्धिः ।  
एतेन प्रतिमाब्राह्मणादिषु विष्ण्वादिदेवपित्रादिबुद्धीनां च सत्यवस्तुविषयत्वसिद्धिः ।  
मुख्यापेक्षत्वाच्च गौणत्वस्य ।  
पञ्चाग्न्यादिषु चाग्नित्वादेर्गौणत्वाद् मुख्याग्न्यादिसद्भाववन्नामादिषु बह्मत्वस्य गौणत्वान्मुख्यब्रह्मसद्भावोपपत्तिः ।  
क्रियार्थैश्चाविशेषाद्विद्यार्थानाम् यथा च दर्शपौर्णमासादिक्रियेदम्फला विशिष्टैतिकर्तव्यताका एवङ्क्रमप्रयुक्ताङ्गा च इत्येतदलौकिकं वस्तु प्रत्यक्षाद्यविषयं तथाभूतं च वेदवाक्यैरेव ज्ञाप्यते ।  
तथा, परमात्मेश्वरदेवतादिवस्तु अस्थूलादिधर्मकमशनायाद्यतीतं चेत्येवमादिविशिष्टमिति वेदवाक्यैरेव ज्ञाप्यते, इत्यलौकिकत्वात्तथाभूतमेव भवितुमर्हतीति ।  
न च क्रियार्थैर्वाक्यैर्ज्ञानवाक्यानां बुद्ध्युत्पातकत्वे विशेषो ऽस्ति ।  
न चानिश्चिता विपर्यस्ता वा परमात्मादिवस्तुविषया बुद्धिरुत्पद्यते ।  
अनुष्ठेयाभावादयुक्तमिति चेत् क्रियार्थैर्वाक्यैस्त्र्यंशाभावनानुष्ठेया ज्ञाप्यते ऽलौकिक्यपि ।  
न तथा परमात्मेश्वरादिविज्ञाने ऽनुष्ठेयं किञ्चितस्ति ।  
अतः क्रियार्थैः साधर्म्यमित्ययुक्तमिति चेत्? न, ज्ञानस्य तथाभूतार्थविषयत्वात् न ह्यनुष्ठेयत्वात्तथात्वम्, किं तर्हि? प्रमाणसमधिगतत्वात् ।  
न च तद्विषयाया बुद्धेरनुष्ठेयविषयत्वात्तथार्थत्वम्, किं तर्हि? वेदवाक्यजनितत्वादेव ।  
वेदवाक्याधिगतस्य वस्तुनस्तथात्वे सत्यनुष्ठेयत्वविशिष्ठं चेदनुतिष्ठति ।  
नो चेदनुष्ठेयत्वविशिष्ठं नानु तिष्ठति ।  
अननुष्ठेयत्वे वाक्यप्रमाणत्वानुपपत्तिरिति चेत् ।  
न ह्यनुष्ठेये ऽसति पदानां सहतिरुपपद्यते ।  
अनुष्ठेयत्वे तु सति तादर्थ्येन पदानि संहन्यन्ते ।  
तत्रानुष्ठेयनिष्ठं वाक्यं प्रमाणं भवति इदमनेनैवं कर्तव्यमिति ।  
न त्विदमनेनैवमित्येवं प्रकाराणां पदशतानामपि वाक्यत्वमस्तिऽकुर्यात्क्रियेत कर्तव्यं भवेत्स्यादिति पञ्चमम्ऽइत्येवमादीनामन्यतमे ऽसति ।  
अतः परमात्मेश्वरादीनामवाक्यप्रमाणत्वम्, पदार्थत्वे च प्रमाणान्तरविषयत्वम् ।  
अतो ऽसदेतदिति चेत्? न,ऽअस्ति मेरुर्वर्णचतुष्टयोपेतःऽइत्येवमाद्यननुष्ठेये ऽपि वाक्यदर्शनात् ।  
न चऽमेरुर्वर्णचतुष्टयोपेतःऽइत्येवमादिवाक्यश्रवणे मेर्वादावनुष्ठेयत्वबुद्धिरुत्पद्यते ।  
तथा अस्तिपदसहितानां परमात्मेश्वरादिप्रतिपादकवाक्यपदानां विशेषण विशेष्यभावेन संहतिः केन वार्यते ।  
मेर्वादिज्ञानवत्परमात्मज्ञाने प्रयोजनाभावादयुक्तमिति चेत्? न,"ब्रह्मविदाप्नोति परम्"(तै।उ।२ । १ । १) "ब्रह्मविदाप्नोति परम् भिद्यते हृदयग्रन्थिः"(मु।उ।२ । २ । ८) इति फलश्रवणात्, संसारबीजाविद्यादिदोषनिवृत्तिदर्शनाच्च ।  
अनन्यशेषत्वाच्च तज्ज्ञानस्य, जुह्वामिव फलश्रुतेरर्थवादत्वानुपपत्ति ।  
प्रतिषिद्धानिष्टफलसम्बन्धश्च वेदादेव विज्ञायते ।  
न चानुष्ठेयः सः ।  
न च प्रतिषिद्धविषये प्रवृत्तक्रियस्य अकरणादन्यदनुष्ठेयमस्ति ।  
अकर्तव्यताज्ञाननिष्ठतैव हि परमार्थतः प्रतिषेधविधीनां स्यात् ।  
क्षुधार्तस्य प्रतिषेधज्ञानसंस्कृतस्य अभक्ष्ये ऽभोज्ये वा प्रत्युपस्थिते कलज्जाभिशस्तान्नादौऽइदं भक्ष्यमदो भोज्यम्ऽइति वा ज्ञानमुत्पन्नम्, तद्विषयया प्रतिषेधज्ञानस्मृत्या बाध्यते ।  
मृगतृष्णिकायामिव पेयज्ञानं तद्विषययाथात्म्यविज्ञानेन ।  
तस्मिन्बाधिते स्नाभाविकनर्थकरीतद्भक्षणभोजनप्रवृत्तिर्न भवति ।  
विपरीतज्ञाननिमित्तायाः प्रवृत्तेर्निवृत्तिरेव, न पुनर्यत्नः कार्यस्तदभावे ।  
तस्मात् प्रतिषेधविधीनां वस्तुयाथात्म्यज्ञाननिष्ठतैव, न पुरुषव्यापारनिष्ठतागन्धो ऽप्यस्ति ।  
तथेहापि परमात्मादियाथात्म्यज्ञानविधीनां तावन्मात्रपर्यवासनतैव स्यात् ।  
तथा तद्विज्ञानसंस्कृतस्य तद्विपरीतार्थज्ञाननिमित्तानां प्रवृत्तीनामनर्थार्थत्वेन ज्ञायमानत्वात् परमात्मादियाथात्म्यज्ञानस्मृत्या स्वाभाविके तन्निमित्तविज्ञाने बाधिते ऽभावः स्यात् ।  
ननु कलञ्जादिभक्षणादेरनर्थार्थत्ववस्तुयाथात्म्यज्ञानस्मृत्या स्वाभाविके तद्भक्ष्यत्वादिविषयविपरीतज्ञाने निवर्तिते तद्भक्षणाद्यनर्थप्रवृत्त्यभाववदप्रतिषेधविषयत्वाच्छास्त्रविहितप्रवृत्त्यभावो न युक्त इति चेत् ।  
न, विपरीतज्ञाननिमित्तत्वानर्थार्थत्वाभ्यां तुल्यत्वात् ।  
कलञ्जभक्षणादिप्रवृत्तेः मिथ्याज्ञाननिमित्तत्वम् ।  
अनर्थार्थत्वं च यथा, तथा शास्त्रविहितप्रवृत्तीनामपि ।  
तस्मात् परमात्मयाथात्म्यविज्ञानवतः शास्त्रविहितप्रवृत्तीनामपि मिथ्याज्ञाननिमित्तत्वेन अनर्थार्थत्वेन च तुल्यत्वात् परमात्मज्ञानेन विपरीतज्ञाने निवर्तिते युक्त एवाभावः ।  
ननु तत्र युक्तः, नित्यानां तु केवलशास्त्रनिमित्तत्वात्, अनर्थार्थत्वाभावच्चाभावो न युक्त इति चेत्? न अविद्यारागद्वेषादिदोषवतो विहितत्वात् ।  
यथा स्वर्गकामादिदोषवतो दर्शपूर्णमासादीनि काम्यानि कर्माणि विहितानि तथा सर्वानर्थबीजाविद्यादिदोषवतस्तज्जनितेष्टानिष्टप्राप्तिपरिहाररागद्वेषादिदोषवतश्च तत्प्रेरिताविशेषप्रवृत्तेरिष्टानिष्टप्राप्तिपरिहारार्थिनो नित्यानि कर्माणि विधीयन्ते, न केवलं शास्त्रनिमित्तान्येव ।  
न चाग्निहोत्रदर्शपूर्णमासचातुर्मास्यपशुबन्धसोमानां कर्मणां स्वतः काम्यनित्यत्वविवेकोस्ति ।  
कर्तृगतेन हि स्वर्गादिकामदोषेण कामार्थता ।  
तथा अविद्यादिदोषवतः स्वभावप्राप्तेष्टानिष्टप्राप्तिपरिहारार्थिनः तदर्थान्येव नित्यानि इति युक्तम्, तं प्रति विहितत्वात् ।  
न परमात्मयाथात्म्यविज्ञानवतः शमोपायव्यतिरेकेण किञ्चित्कर्म विहितमुभलभ्यते ।  
कर्मनिमित्तदेवतादिसर्वसाधनविज्ञानोपमर्देन ह्यात्मज्ञानं विधीयते, न चोपमर्दितक्रियाकारकादिविज्ञानस्य कर्मप्रवृत्तिरुपपद्यते ।  
विशिष्टक्रियासाधनादिज्ञानपूर्वकत्वात्क्रियाप्रवृत्तेः ।  
न हि देशकालाद्यनवच्छिन्नास्थूलद्वयादिब्रह्मपत्ययधारिणः कर्मावसरो ऽस्ति ।  
भोजनादिप्रवृत्त्यवसरवत्स्यादिति चेत्? न, अविद्यादिकेवलदोषनिमित्तत्वाद्भोजनादि प्रवृत्तेरावश्यकत्वानुपपत्तेः ।  
न तु तथानियतं कदाचित्क्रियते कदाचिन्न क्रियते चेति नित्यं कर्मोपपद्यते ।  
केवलदोषनिमित्तत्वात्तु भोजनादिकर्मणो ऽनियतत्वं स्यात् ।  
दोषोद्भवाभिभवयोरनियतत्वात् कामानामिव काम्येषु ।  
शास्त्रनिमित्तकालाद्यपेक्षत्वाच्च नित्यानामनियतत्वानुपपत्तिः ।  
दोषनिमित्तत्वे सत्यपि यथा काम्याग्निहोत्रस्य शास्त्रविहितत्वात् सायम्प्रातः कालाद्यपेक्षत्वमेवम् ।  
तद्भोजनादिपवृत्तौ नियमवत्स्यादिति चेत्? न, नियमसाक्रियत्वात् क्रियायाश्चप्रयोजकत्वान्नासौ ज्ञानस्यापवादकरः ।  
तस्मात् परमात्मायाथात्म्यज्ञानविधेरपि तद्विपरीतस्थूलद्वैतादिज्ञाननिवर्तकत्वात् सामर्थ्यात्सर्वकर्मप्रतिषेधविध्यर्थत्वं सम्पद्यते;कर्मप्रवृत्त्यभावस्य तुल्यत्वाद् यथा प्रतिषेधविषये ।  
तस्मात् प्रतिषेधविधिवच्च वस्तुप्रतिपादनं तत्परत्वं च सिद्धं शास्त्रस्य ॥१॥  
  
  
  
  
_______________________________________________________________________  
  
स्तर्त् ब्र्हुप् १,३।२  
  
ते ह वाचम् ऊचुस् त्वं न उद्गायेति ।  
तथेति तेभ्यो वाग् उदगायत् ।  
यो वाचि भोगस् तं देवेभ्य आगायत् ।  
यत् कल्याणं वदति तद् आत्मने ।  
ते ऽविदुर् अनेन वै न उद्गात्रात्येष्यन्तीति ।  
तम् अभिद्रुत्य पाप्मनाविध्यन् ।  
स यः स पाप्मा यद् एवेदम् अप्रतिरूपं वदति ।  
स एव स पाप्मा ॥ ब्र्हुप्_१,३।२ ॥  
  
__________  
  
  
ब्र्हुप्भ्_१,३।२ ते देवा हैवं विनिश्चित्य, वाचं वागभिमानिनीं देवतामुचुरुक्तवन्तः ।  
त्वं नो ऽस्मभ्यमुद्गायौद्गात्रं कर्म कुरुष्व ।  
वाग्देवतानिर्वर्त्त्यमौगात्रं कम दृष्टवन्तः, तामेव च देवतां जपमन्त्राभिधायाम्"असतो मा सद्गमय"(बृ।उ।१ । ३ । २८) इति ।  
अत्र चोपासनायाः कर्मणश्च कर्तृत्वेन वागादय एव विवक्ष्यन्ते ।  
कस्मात्? यस्मात्परमार्थतस्तत् कर्तृकस्तद्विषय एव च सर्वो ज्ञानकर्मसंव्यवहारः ।  
वक्ष्यति हि"ध्यायतीव लेलायतीव"इत्यात्मकर्तृकत्वाभावं विस्तरतः षष्टे ।  
इहापि चाद्यायान्ते उपसंहरिष्यति अव्याकृतादिक्रियाकारकफलजातम्,"त्रयं वा इदं नाम रूपं कर्म"(१ । ६ । १) इति अविद्याविषयम् ।  
अव्याकृतात्तु यत्परं परमात्माख्यं विद्याविषयम् अनामरूपकर्मात्मकम्"नेति नेति"(२ । ३ । ६) इति इतरप्रत्याख्यानेनोपसंहरिष्यति पृथक् ।  
यस्तु वागादिसमाहारोपाधिपरिकल्पितः संसार्यात्मा तं च वागादिसमाहारपक्षपातिनमेव दर्शयिष्यति"एतेभ्यो भूतेभ्यः समुत्थाय तान्येवानुविनश्यति"(२ । ४ । १२) इति ।  
तस्माद्युक्ता वागादीनामेव ज्ञानकर्मकर्तृत्वफलप्राप्तिविवक्षा ।  
तथेति तथास्त्विति देवैरुक्ता वाक्तेभ्यो ऽर्थिभ्योर्ऽथाय उदकायदुद्गानं कृतवती ।  
कः पुनरसौ देवेभ्योर्ऽथाय उद्गानकर्मणा वाचा निर्वर्तितः कार्यविशेषः? इत्युच्यते- यो वाची निमित्तभूतायां वागादिसमुदायस्य य उपकारो निष्पद्यते वदनादिव्यापारेण, स एव ।  
सर्वेषां ह्यसौ वाग्वदनाभिनिर्वृत्तो भोगः फलम् ।  
तं भोगं सा तृषु पवमानेषु कृत्वा अवशिष्टेषु नवसु स्तोत्रेषु वाचनिकमार्त्विज्यं फलं यत्कल्याणं शोभनं वदति वर्णानभिनिर्वर्तयति तद् आत्मने मह्यमेव ।  
तद्ध्यसाधारणं वाग्देवतायाः कर्म यत्सम्यग्वर्णानामुच्चारणम् ।  
अतस्तदेव विशेष्यते यत्कल्याणं वदतीति ।  
यत्तु वदनकार्यं सर्वसङ्घातोपकारात्मकं तद्याजमानमेव ।  
तत्र कल्याणवदनात्मसम्बन्धासङ्गावसरं देवताया रन्ध्रं प्रतिलम्य ते विदुरसुराः, कथम्? अनेनोद्गात्रानो ऽस्मान्स्वाभाविकं ज्ञानं चाभिभूयातीत्य शास्त्रजनितकर्मज्ञानरूपेण ज्योतिषोद्गात्रात्मना अत्येष्वन्त्यतिगमिष्यन्ति ।  
इत्येवं विज्ञाय समुद्गातारमभिद्रुत्याभिगम्य स्वेन आसङ्गलक्षणेन पाप्मनाविध्यंस्ताडितवन्तः संयोजितवन्त इत्यर्थः ।  
स यः स पाप्मा प्रजापतेः पूर्वजन्मावस्थस्य वाचि क्षिप्तः स एष प्रत्यक्षीक्रियते ।  
को ऽसौ? यदेवमप्रतिरूपमननुरूपं शास्त्रप्रतिषिद्धं वदति येन प्रयुक्तो ऽसभ्यबीभत्सानृताद्यनिच्छन्नपि वदति ।  
अनेन कार्येणाप्रतिरूपवदनेन अनुगम्यमानः प्रजापतेः कार्यभूतासु प्रजासु वाचि वर्तते ।  
स एवाप्रतिरूपवदनेनानुमितः स प्रजापतेर्वाचि गतः पाप्मा, कारणानुविधायि हि कार्यमिति ॥२॥  
  
  
  
  
_______________________________________________________________________  
  
स्तर्त् ब्र्हुप् १,३।३-६  
  
अथ ह प्राणम् ऊचुस् त्वं न उद्गायेति ।  
तथेति तेभ्यः प्राण उदगायत् ।  
यः प्राणे भोगस् तं देवेभ्य आगायत् ।  
यत् कल्याणं जिघ्रति तद् आत्मने ।  
ते ऽविदुर् अनेन वै न उद्गात्रात्येष्यन्तीति ।  
तम् अभिद्रुत्य पाप्मनाविध्यन् ।  
स यः स पाप्मा यद् एवेदम् अप्रतिरूपं जिघ्रति ।  
स एव स पाप्मा ॥ ब्र्हुप्_१,३।३ ॥  
  
  
अथ ह चक्षुर् ऊचुस् त्वं न उद्गायेति ।  
तथेति तेभ्यश् चक्षुर् उदगायत् ।  
यश् चक्षुषि भोगस् तं देवेभ्य आगायत् ।  
यत् कल्याणं पश्यति तद् आत्मने ।  
ते ऽविदुर् अनेन वै न उद्गात्रात्येष्यन्तीति ।  
तम् अभिद्रुत्य पाप्मनाविध्यन् ।  
स यः स पाप्मा यद् एवेदम् अप्रतिरूपं पश्यति ।  
स एव स पाप्मा ॥ ब्र्हुप्_१,३।४ ॥  
  
  
अथ ह श्रोत्रम् ऊचुस् त्वं न उद्गायेति ।  
तथेति तेभ्यः श्रोत्रम् उदगायत् ।  
यः श्रोत्रे भोगस् तं देवेभ्य आगायत् ।  
यत् कल्याणं शृणोति तद् आत्मने ।  
ते ऽविदुर् अनेन वै न उद्गात्रात्येष्यन्तीति ।  
तम् अभिद्रुत्य पाप्मनाविध्यन् ।  
स यः स पाप्मा ।  
यद् एवेदम् अप्रतिरूपं शृणोति ।  
स एव स पाप्मा ॥ ब्र्हुप्_१,३।५ ॥  
  
  
अथ ह मन ऊचुस् त्वं न उद्गायेति ।  
तथेति तेभ्यो मन उदगायत् ।  
यो मनसि भोगस् तं देवेभ्य आगायत् ।  
यत् कल्याणं सङ्कल्पयति तद् आत्मने ।  
ते ऽविदुर् अनेन वै न उद्गात्रात्येष्यन्तीति ।  
तम् अभिद्रुत्य पाप्मनाविध्यन् ।  
स यः स पाप्मा ।  
यद् एवेदम् अप्रतिरूपं सङ्कल्पयति ।  
स एव स पाप्मा ।  
एवम् उ खल्व् एता देवताः पाप्मभिर् उपासृजन् ।  
एवम् एनाः पाप्मनाविध्यन् ॥ ब्र्हुप्_१,३।६ ॥  
  
__________  
  
ब्र्हुप्भ्_१,३।३-६ तथैव घ्राणादिदेवता उद्गीथनिर्वर्तत्वाज्जपमन्त्रप्रकाश्या उपास्याश्चेति कमेण परीक्षितवन्तः ।  
देवानां चैतन्निश्चितमासीत्- वागादिदेवताः कमेण परीक्ष्यमाणाः कल्याणविषयविशेषात्मसम्बन्धासङ्गहेतोरासुरपाप्मसंसर्गाद् उद्गीथनिर्वर्तनासमर्थाः ।  
अतो ऽनभिधेयाः"असतो मा सद्गमय"इत्यनुपास्याश्च, अशुद्धत्वादितराव्यापकत्वाच्चेति ।  
एवमु खल्वनुक्ता अप्येतास्त्वगादिदेवताः कल्याणाकल्याणाकार्यदर्शनादेवं वागादिदेव, एनाः पाप्मनाविध्यन्पाप्मना विद्धवन्त इति यदुक्तं तत्पाप्मभिरुपासृजन्पाप्मभिः संसर्गं कृतवन्त इत्येतत् ॥३-६ ॥  
  
  
वागादिदेवता उपासीना अपि मृत्यतिगमनायाशरणाः सन्तो देवाः क्रमेण-  
  
  
  
  
_______________________________________________________________________  
  
स्तर्त् ब्र्हुप् १,३।७  
  
अथ हेमम् आसन्यं प्राणम् ऊचुस् त्वं न उद्गायेति ।  
तथेति तेभ्य एष प्राण उदगायत् ।  
ते ऽविदुर् अनेन वै न उद्गात्रात्येष्यन्तीति ।  
तम् अभिद्रुत्य पाप्मनाविव्यत्सन् ।  
स यथाश्मानम् ऋत्वा लोष्टो विध्वंसेतैवं हैव विध्वंसमाना विष्वञ्चो विनेशुः ।  
ततो देवा अभवन्, परासुरा ।  
भवत्य् आत्मना, परास्य द्विषन् भ्रातृव्यो भवति य एवं वेद ॥ ब्र्हुप्_१,३।७ ॥  
  
__________  
  
ब्र्हुप्भ्_१,३।७ अथानन्तरं ह इममित्यभिनयप्रदर्शनार्थम् ।  
आसन्यमास्ये भवमासन्यं मुखान्तर्बिलस्थं प्राणमूचुस्त्वं न उद्गायेति ।  
तथेत्येवं शरणमुपगतेभ्यः स एष प्राणो मुख्य उदगायदित्यादि पूर्ववत् ।  
पाप्मनाविव्यत्सन्वेधनं कर्तुमिष्टवन्तस्ते च दोषासंसर्गिणं सन्तं मुख्यं प्राणम् ।  
स्वेन आसङ्गदोषेण वागादिषु लब्धप्रसरास्तदभ्यासानुवृत्त्या संस्रक्ष्यमाणा विनेशुर्विनष्टा विध्वस्ताः ।  
कथमिव? इति दृष्टान्त उच्यते- स यथा स दृष्टान्तो यथा लोके ऽश्मानं पाषाणमृत्वा गत्वा प्राप्य, लोष्टः पांसुपिण्डः पाषाणचूर्णनायाश्मनि निक्षिप्तः स्वयं विध्वंसेत विस्त्रंसेत विचूर्णीभवेत्, एवं हैव यथायं दृष्टान्त एवमेव, विध्वंसमाना विशेषेण ध्वंसमाना विष्वञ्चो नानागतयो विनेशुर्विनष्टा यतः, ततस्तस्मादासुरविनाशाद्देवत्वप्रतिबन्धभूतेभ्यः स्वाभाविकासङ्गजनितपाप्मभ्यो वियोगाद् असंसर्गधर्मिमुख्यप्राणाश्रयबलाद् देवा वागादयः प्रकृता अभवत् ।  
किमभवन्? स्वं देवतारूपमग्न्याद्यात्मकं वक्ष्यमाणम् ।  
पूर्वमष्यग्न्याद्यात्मन एव सन्तः स्वाभाविकेन पाप्मना तिरस्कृतविज्ञानाः पिण्डमात्राभिमाना आसन् ।  
ते तत्पाप्मवियोगादुज्झित्वा पिण्डमात्राभिमानं शास्त्रसमर्पितवागाद्यग्न्याद्यात्माभिमाना बभूवुरित्यर्थः ।  
किञ्च ते प्रतिपक्षभूता असुराः पराभवन्नित्यनुवर्तते ।  
पराभूता विनष्टा इत्यर्थः ।  
यथा पुराकल्पेन वर्णितः पूर्वयजमानो ऽतिक्रान्तकालिकः एतामेवाख्यायिकारूपां श्रुतिं दृष्ट्वा तेनैव क्रमेण वागादिदेवताः परीक्ष्य, ताश्चापोह्यासङ्गपाप्मास्पददोषवत्त्वेनादोषास्पदं मुख्यं प्राणमात्मत्वेनोपगम्य वागाद्याध्यात्मिकपिण्डमात्रपरिच्छिन्नात्माभिमानं हित्वा वैराजपिण्डाभिमानं वागाद्यग्न्याद्यात्मविषयं वर्तमानप्रजापतित्वं शास्त्रप्रकाशितं प्रतिपन्नः, तथैवायं यजमानस्तेनैव विधिना भवति प्रजापतिस्वरूपेणात्मना ।  
परा चास्या प्रजापतित्वप्रतिपक्षभूतः पाप्मा द्विषन्भ्रातृव्यो भवति ।  
यतो ऽद्वेष्टापि भवति कश्चिद् भ्रातृव्यो भरतादितुल्यः, यस्त्विन्द्रियविषयासङ्गजनितः पाप्मा भ्रातृव्यो द्वेष्टा च, पारमार्थिकात्मस्वरूपतिरतिरस्करणहेतुत्वात् स च पराभवति विशीर्यते लोष्टवात्प्राणपरिष्वङ्गात् ।  
कस्यैतत्फलम्? इत्याह- य एवं वेद ।  
यथोक्तं प्राणमात्मत्वेन प्रतिपद्यते पूर्वयजमानवदित्यर्थः ॥७॥  
  
  
  
फलमुपसंहृत्याधुनाख्यायिकारूपमेवाश्रित्याह- कस्माच्चहेतोर्वागादीन्मुक्ता मुख्य एव प्राण आत्मत्वेनाश्रयितव्यः? इति तदुपपत्तिनिरूपणाय यस्मादयं वागादीनां पिण्डादीनां च साधारण आत्मा, इत्येतमर्थमाख्यायिकया दर्शयन्त्याह श्रुतिः-   
  
  
  
  
_______________________________________________________________________  
  
स्तर्त् ब्र्हुप् १,३।८  
  
ते होचुः -- क्व नु सो ऽभूद् यो न इत्थम् असक्तेति ।  
अयम् आस्ये ऽन्तर् इति ।  
सो ऽयास्य आङ्गिरसो ऽङ्गानां हि रसः ॥ ब्र्हुप्_१,३।८ ॥  
  
__________  
  
  
ब्र्हुप्भ्_१,३।८ ते प्रजापतिप्राणा मुख्येन प्राणेन परिप्रापितदेवस्वरूपा होचुरुक्तवन्तः फलावस्थाः ।  
किम्? इत्याह- क्व न्विति वितर्के ।  
क्व नु कस्मिन्नु सो ऽभूत् ।  
कः? यो नो ऽस्मानित्थमेवमसक्त सञ्जितवान्देवभावमात्मत्वेनोपगमितवान् ।  
स्मरन्ति हि लोके केनचिदुपकृता उपकारिणम् ।  
लोकवदेव स्मरन्तो विचारयमाणाः कार्यकरणसङ्घाते आत्मन्येवोपलब्धवन्तः ।  
कथम्? अयमास्ये ऽन्तरिति, आस्ये मुखे य आकाशस्तस्मिन्नन्तरयं प्रत्यक्षो वर्तत इति ।  
सर्वो हि लोको विचार्याध्यवस्यति, तथा देवाः ।  
यस्मादयमन्तराकाशे वागाद्यात्मत्वेन विशेषमनाश्रित्य वर्तमान उपलब्धो देवैः, तस्मात्सप्राणो ऽयास्यो विशेषानाश्रयाच्च असक्त सञ्जितवान्वागादीन् ।  
अत एवाङ्गिरस आत्मा कार्यकरणानाम् ।  
कथमाङ्गिरसः? प्रसिद्धं ह्येतदङ्गानां कार्यकरणलक्षणानां रसः सार आत्मेत्यर्थः ।  
कथं पुनरङ्गरसत्वम्? तदपाये शोषप्राप्तेरिति वक्ष्यामः ।  
यस्माच्चायमङ्गरसत्वाद्विशेषामाश्रितत्वाच्च कार्यकरणानां साधारण आत्मा विशुद्धश्च, तस्माद्वागादीनपास्य प्राण एवात्मत्वेनाश्रयितव्य इति वाक्यार्थः ।  
आत्मा ह्यात्मत्वेनोपगन्तव्यो ऽविपरीतबोधाच्छ्रेयःप्राप्तेः, विपर्यये स्वानिष्टप्राप्तिदर्शनात् ॥८॥  
  
  
  
स्यान्मतं प्राणस्य विशुद्धिरसिद्धेति ।  
ननु परिहृतमेतद्वागादीनां कल्याणवदनाद्यासङ्गवत्प्राणस्य आसङ्गास्पदत्वाभावेन ।  
वाढम्, किं त्वाङ्गिरसत्वेन वागादीनामात्मत्वोक्त्या वागादिद्वारेण शवसृष्टितत्स्पृष्टेरिवाशुद्धता शङ्क्यते- इत्याह- शुद्ध एव प्रणः ।  
कुतः?   
  
  
  
  
_______________________________________________________________________  
  
स्तर्त् ब्र्हुप् १,३।९  
  
सा वा एषा देवता दूर् नाम ।  
दूरं ह्य् अस्या मृत्युर् ।  
दूरं ह वा अस्मान् मृत्युर् भवति य एवं वेद ॥ ब्र्हुप्_१,३।९ ॥  
  
__________  
  
  
ब्र्हुप्भ्_१,३।९ सा वा एषा देवता दूर्नाम ।  
यं प्राणं प्राप्याश्मानमिव लोष्टवद्विध्वस्ता असुरास्तं परामृशति सेति ।  
सैवैषा येयं वर्तमानयजमानशरीरस्था देवैर्निर्धारिता"अयमास्ये ऽन्तः"इति ।  
देवता च सा स्यात्, उपासनक्रियायाः कर्मभावेन गुणभूतत्वात् ।  
यस्यात्मा दूर्नाम दूरित्येवं ख्याता ।  
नामशब्दः ख्यापनपर्यायः ।  
तस्मात्प्रसिद्धास्या विशुद्धिदूर्नामत्वात् ।  
कुतः पुनर्दूर्नामत्वम्? इत्याह- दूरं दूरेः हि यस्मादस्याः प्राणदेवतायाः मृत्युरासङ्गलक्षणः पाप्मा ।  
असंश्लेषधर्मित्वात्प्राणस्य समीपस्थास्यापि दूरता मृत्योस्तस्माद् दूरित्येवं ख्यातिः, एवं प्राणस्य विशुद्धिर्ज्ञापिता ।  
विदुषः फलमुच्यते- दूरं ह वा अस्मान्मृत्युर्भवति ।  
अस्मादेवंविदः, य एवं वेद तस्मादेवमिति प्रकृतं विशुद्धिगुणोपेतं प्राणमुपास्त इत्यर्थः ।  
उपासनं नाम उपास्यार्थवादे यथा देवतादिस्वरूपं श्रुत्या ज्ञाप्यते तथा मनसोपगम्य आसनं चिन्तनं लौकिकप्रत्ययाव्यवधानेन यावत्तद्देवतादिस्वरूपात्माभिमानाभिव्यक्तिरिति लौकिकात्माभिमानवत् ।  
"देवो भूत्वा देवानप्येति" (बृ।उ।४ । १ । २) "किन्देवतो ऽस्यां प्राच्यां दिश्यसि" (बृ।उ।३ । ९ । २०) इत्येवमादिश्रुतिभ्यः ॥९॥  
  
  
  
सा वा एषा देवता दूरं ह वा अस्मान्मृत्युर्भवतीत्युक्तम् ।  
कथं पुनरेवंविदो दूरं मृत्युर्भवति? इत्युच्यते- एवंवित्त्वविरोधात् ।  
इन्द्रियविषयसंसर्गासङ्गजो हि पाप्मा प्राणात्माभिमानिनो हि विरुध्यते, वागादिविशेषात्माभिमानहेतुत्वात् स्वाभाविकाज्ञानहेतुत्वाच्च ।  
शास्त्रजनितो हि प्राणात्माभिमानः ।  
तस्मादेवंविदः पाप्मा दूरं भवतीति युक्तं विरोधात् ।  
तदेतत्प्रदर्शयति-   
  
  
  
_______________________________________________________________________  
  
स्तर्त् ब्र्हुप् १,३।१०  
  
सा वा एषा देवतैतासां देवतानां पाप्मानं मृत्युम् अपहत्य यत्रासां दिशाम् अन्तस् तद् गमयां चकार ।  
तद् आसां पाप्मनो विन्यदधात् ।  
तस्मान् न जनम् इयान् नान्तम् इयान् नेत् पाप्मानं मृत्युम् अन्ववायानीति ॥ ब्र्हुप्_१,३।१० ॥  
  
__________  
  
  
ब्र्हुप्भ्_१,३।१० सा वा एषा देवतेत्युक्तार्थम् ।  
एतासां वागादीनां देवतानां पाप्मानं मृत्युं स्वाभाविकाज्ञानप्रयुक्तेन्द्रियविषयसंसर्गासङ्गजनितेन हि पाप्मना सर्वो म्रियते, स ह्यतो मृत्युः, तं प्राणात्माभिमानमात्रतयैव प्राणो ऽपहन्तेत्युच्यते ।  
विरोधादेव तु पाप्मैवंविदो दूरं गतो भवति ।  
किं पुनश्चकार देवतानां पाप्मानं मृत्युमपहत्य? इत्युच्यते- यत्र यस्मिन्नासां प्राच्यादीनां दिशामन्तो ऽवसानं तत्तत्र गमयाञ्चकार गमनं कृतवानित्येतत् ।  
ननु नास्ति दिशामन्तः कथमन्तं गमितवान्? इत्युच्यते- श्रौतविज्ञानवज्जनावधिनिमित्तकल्पितत्वाद्दिशां तद्विरोधिजनाव्युषित एव देशो दिशामन्तः, देशान्तो ऽरण्यमिति यद्वदित्यदोषः ।  
तत्तत्र गमयित्वा आसां देवतानाम्, पाप्मन इति द्वितीयाबहुवचनम्, विन्यदधाद्विविधं न्यग्भावेनदधात्स्थापितवती प्राणदेवता ।  
प्राणात्माभिमानशून्येषु अन्त्यजनेष्विति सामर्थ्यात् ।  
इन्द्रियसंसर्गजो हि स इति प्राण्याश्रयतावगम्यते ।  
तस्मात्तमन्त्यं जनं नेयान्न गच्छेत्सम्भाषणदर्शनादिभिर्न संसृजेत् ।  
तत्संसर्गे पाप्मना संसर्गः कृतः स्यात्पाप्माश्रयो हि सः ।  
तज्जननिवासं चान्तं दिगन्तशब्दवाच्यं नेयाज्जनशून्यमपि, जनमपि तद्देशवियुक्तमित्यभिप्रायः ।  
नेदिति परिभयार्थे निपातः ।  
इत्थं जनसंसर्गे पाप्मानं मृत्युमन्ववायानीति ।  
अनु अव अयानीत्यनुगच्छेयमिति, एवं भीतो न जनमन्तं चेयादिति पूर्वेण सम्बन्धः ॥१०॥  
  
  
  
  
_______________________________________________________________________  
  
स्तर्त् ब्र्हुप् १,३।११  
  
सा वा एषा देवतैतासां देवतानां पाप्मानं मृत्युम् अपहत्याथैना मृत्युम् अत्यवहत् ॥ ब्र्हुप्_१,३।११ ॥  
  
__________  
  
  
ब्र्हुप्भ्_१,३।११ सा वा एषा देवता, तदेतत्प्राणात्मज्ञानकर्मफलं वागादीनामग्न्याद्यात्मत्वमुच्यते ।  
अथैना मृत्युमत्यवहत् तस्मादाध्यात्मिकपरिच्छेदकरः पाप्मा मृत्युः प्राणात्मविज्ञानेनपहतस्तस्मात्सप्राणो ऽपहन्ता पाप्मनो मृत्योः ।  
तस्मात्स एव प्राण एना वागादिदेवताः प्रकृतं पाप्मानं मृत्युमतीत्य अवहत्प्रापयत्स्वं स्वमपरिच्छिन्नमग्न्यादिदेवातात्मरूपम् ॥११॥  
  
  
  
  
_______________________________________________________________________  
  
स्तर्त् ब्र्हुप् १,३।१२  
  
सा वै वाचम् एव प्रथमाम् अत्यवहत् ।  
सा यदा मृत्युम् अत्यमुच्यत सो ऽग्निर् अभवत् ।  
सो ऽयम् अग्निः परेण मृत्युम् अतिक्रान्तो दीप्यते ॥ ब्र्हुप्_१,३।१२ ॥  
  
__________  
  
  
ब्र्हुप्भ्_१,३।१२। स वै वाचमेव प्रथमामत्यवहत् ।  
स प्राणो वाचमेव प्रथमां प्रधानामित्येतत् ।  
उद्गीथकर्मणीतरकरणापेक्षया साधकतमत्वं प्राधान्यं तस्याः ।  
तां प्रथमामत्यवहद्वहनं कृतवान् ।  
तस्याः पुनर्मृत्युमतीत्योढायाः किं रूपम्? इत्युच्यते- सा वाग्यदा यस्मिन्काले पाप्मानं मृत्युम् अत्यमुच्यतातीत्यामुच्यत मोचिता स्वयमेव, तदासोग्निरभवत् ।  
सा वाक्पूर्वमप्यग्निरेव सती मृत्युवियोगे ऽप्यग्निरेवाभवत् ।  
एतावांस्तु विशेषो मृत्युवियोगे ।  
सोयमतिक्रान्तो ऽग्निः परेणमृत्युं परस्तान्मृत्योर्दीप्यते ।  
प्राङ्मोक्षान्मृत्युप्रतिबद्धो अध्यात्मवागात्मना नेदानीमिव दीप्तिमानासीत्, इदानीं तु मृत्युं परेण दीप्यते मृत्युवियोगात् ॥१२॥  
  
  
  
  
_______________________________________________________________________  
  
स्तर्त् ब्र्हुप् १,३।१३  
  
अथ प्राणम् अत्यवहत् ।  
स यदा मृत्युम् अत्यमुच्यत स वायुर् अभवत् ।  
सो ऽयं वायुः परेण मृत्युम् अतिक्रान्तः पवते ॥ ब्र्हुप्_१,३।१३ ॥  
__________  
  
  
ब्र्हुप्भ्_१,३।१३ तथा प्राणो घ्राणम्- वायुरभवत् ।  
स तु पवते मृत्युं परेणातिक्रान्तः ।  
सर्वमन्यदुक्तार्थम् ॥१३॥  
  
  
  
  
_______________________________________________________________________  
  
स्तर्त् ब्र्हुप् १,३।१४  
  
अथ चक्षुर् अत्यवहत् ।  
तद् यदा मृत्युम् अत्यमुच्यत स आदित्यो ऽभवत् ।  
सो ऽसाव् आदित्यः परेण मृत्युम् अतिक्रान्तस् तपति ॥ ब्र्हुप्_१,३।१४ ॥  
  
__________  
  
  
ब्र्हुप्भ्_१,३।१४ तथा चक्षुरादित्यो ऽभवत्स तु तपति ॥१४॥  
  
  
  
  
_______________________________________________________________________  
  
स्तर्त् ब्र्हुप् १,३।१५  
  
अथ श्रोत्रम् अत्यवहत् ।  
तद् यदा मृत्युम् अत्यमुच्यत ता दिशो ऽभवन् ।  
ता इमा दिशः परेण मृत्युम् अतिक्रान्ताः ॥ ब्र्हुप्_१,३।१५ ॥  
  
__________  
  
ब्र्हुप्भ्_१,३।१५ तथा श्रोत्रं दिशो ऽभवत् ।  
दिशः प्राच्यादिविभागेनावस्थिताः ॥१५॥  
  
  
  
_______________________________________________________________________  
  
स्तर्त् ब्र्हुप् १,३।१६  
  
अथ मनो ऽत्यवहत् ।  
तद् यदा मृत्युम् अत्यमुच्यत स चन्द्रमा अभवत् ।  
सो ऽसौ चन्द्रः परेण मृत्युम् अतिक्रान्तो भाति ।  
एवं ह वा एनम् एषा देवता मृत्युम् अतिवहति य एवं वेद ॥ ब्र्हुप्_१,३।१६ ॥  
  
__________  
  
  
ब्र्हुप्भ्_१,३।१६ मनश्चन्द्रमा भाति ।  
यथा पूर्वयजमानं वागाद्यग्न्यादिभावेन मृत्युमत्यवहत्, एवमेनं वर्तमानयजमानमपि ह वा एषा प्राणदेवता मृत्युमतिवहति वागाद्यग्न्यादिभावेन ।  
एवं यो वागादिपञ्चकविशिष्टं प्राणं वेद ।  
"तं यथा यथोपासते तदेव भवति"इति श्रुतेः ॥१६॥  
  
  
  
  
_______________________________________________________________________  
  
स्तर्त् ब्र्हुप् १,३।१७  
  
अथात्मने ऽन्नाद्यम् आगायत् ।  
यद् धि किञ्चान्नम् अद्यते ऽनेनैव तद् अद्यते ।  
इह प्रतितिष्ठति ॥ ब्र्हुप्_१,३।१७ ॥  
  
__________  
  
ब्र्हुप्भ्_१,३।१७ यथा वागादिभिरात्मार्थमागानं कृतं तथा मुख्यो ऽपि प्राणः सर्वप्राणसाधारणं प्राजापत्यफलमागानं कृत्वा त्रिषु पमानेषु, अथानन्तरं शिष्टेषु नवसु, स्तोत्रेषु, आत्मने आत्मार्थमन्नाद्यमन्नं च तदाद्यं चान्नाद्यमागायत् ।  
कर्तुः कामसंयोगो वाचनिक इत्युक्तम् ।  
कथं पुनस्तदन्नाद्यं प्राणेनात्मार्थमागीतमिति गम्यते? इत्यत्र हेतुमाह- यत्किञ्चेति सामान्यान्नमात्रपरामर्शार्थः ।  
हीति हेतौ ।  
यस्माल्लोके प्राणिभिर्यद्किञ्चिदन्नमद्यतेभक्ष्यते तदनेनैव ।  
अन इति प्राणस्याख्या प्रसिद्धा अनः शब्दः सान्तः शकटवाची, यस्त्वन्यः स्वरान्तः स प्राणपर्यायः ।  
प्राणेनैव तदद्यत इत्यर्थः ।  
किञ्च न केवलं प्राणेनाद्यत एवान्नाद्यम्, तस्मिञ्छरीराकारपरिणते ऽन्नाद्य इह प्रतितिष्ठति प्राणः ।  
तस्मात्प्राणेनात्मनः प्रतिष्ठार्थमागीतमन्नाद्यम् ।  
यदपि प्राणेनान्नादनं तदपि प्रतिष्ठार्थमेवेति न वागादिष्विव कल्याणसङ्गजपात्मसम्भवः प्राणे ऽस्ति ॥१७॥  
  
  
  
नन्ववधारणमयुक्तं प्राणेनैव तदद्यत इति, वागादीनामपि अन्ननिमित्तोपकारदर्शनात् ।  
नैष दोषः, प्राणद्वारत्वात्तदुपकारस्य ।  
कथं प्राणद्वारको ऽन्नकृतौ वागादीनामुपकार इत्येतमर्थं प्रदर्शयन्नाह-   
  
  
  
_______________________________________________________________________  
  
स्तर्त् ब्र्हुप् १,३।१८  
  
ते देवा अब्रुवन् ।  
एतावद् वा इदं सर्वं यद् अन्नम् ।  
तद् आत्मन आगासीः ।  
अनु नो ऽस्मिन्न् अन्न आभजस्वेति ।  
ते वै माभिसंविशतेति ।  
तथेति तं समन्तं परिण्यविशन्त ।  
तस्माद् यद् अनेनान्नम् अत्ति तेनैतास् तृप्यन्ति ।  
एवं ह वा एनं स्वा अभिसंविशन्ति भर्ता स्वानां श्रेष्ठः पुरएता भवत्य् अन्नादो ऽधिपतिर् य एवं वेद ।  
य उ हैवंविदं स्वेषु प्रतिर् बुभूषति न हैवालं भार्येभ्यो भवति ।  
अथ य एवैतम् अनुभवति यो वैतम् अनु भार्यान् बुभूर्षति स हैवालं भार्येभ्यो भवति ॥ ब्र्हुप्_१,३।१८ ॥  
  
__________  
  
  
ब्र्हुप्भ्_१,३।१८ ते वागादयो देवाः, स्वविषयद्योतनाद्देवाः, अब्रुवन्नुक्तवन्तो मुख्यं प्राणम् इदमेतावन्नातो ऽधिकमस्ति ।  
वा इति स्मरणार्थः ।  
इदं तत्सर्वमेतावदेव, किम्? यदन्नं प्राणस्थितिकरमद्यते लोके तत्सर्वमात्मन आत्मार्थमागासीः आगीतवानसि आगानेनात्मसात्कृतमित्यर्थः ।  
वयं चान्नमन्तरेण स्थातुं नोत्सामहे ।  
अतो ऽनु पश्चान्नोस्मानस्मिन्नन्ने आत्मार्थे तवान्ने आभजस्व आभाजयस्व ।  
णिचो ऽश्रवणं छान्दसम् ।  
अस्मांश्चान्नभागिनः कुरु ।  
इतर आह- ते यूयं यद्यन्नार्थिनो वै, मा मामभिसंविशत समन्ततो मामाभिमुख्येन निविशत ।  
इत्येवमुक्तवति प्राणे तथेत्येवमिति, तं प्राणं परिवेष्ट्य निविष्टवन्त इत्यर्थः ।  
तथा निविष्टानां प्राणानुज्ञया तेषां प्राणे नैवाद्यमानं प्राणस्थितिकरं सदन्नं तृप्तिकरं भवति न स्वातन्त्र्येण ।  
तस्माद्युक्तमेवावधारणम् अनेनैव तदद्यत इति ।  
तदेव चाह- तस्माद्यस्मात्प्राणाश्रयतयैव प्राणानुज्ञयाभिसन्निविष्टा वागादिदेवताः तस्माद्यदन्नमनेन प्राणेनात्ति लोकस्तेनान्नेनैता वागाद्यास्तृप्यन्ति ।  
वागाद्याश्रयं प्राणं यो वेद वागादयश्च पञ्च प्राणाश्रया इति तमप्येवमेवं ह वै स्वा ज्ञातस्य अभिसंविशन्ति वागादय इव प्राणम् ।  
ज्ञातीनामाश्रयणीयो भवतीत्यभिप्रायः ।  
अभिसन्निविष्टानां च स्वानां प्राणवदेव वागादीनां स्वान्नेन भर्ता भवति ।  
तथा श्रेष्ठः पुरो ऽग्रत एता गन्ता भवति वागादीनामिव प्राणः ।  
तथान्नादो ऽनामयावीत्यर्थः ।  
अधिपतिरधिष्ठाय च पालयिता स्वतन्त्रः पतिः प्राणवदेव वागादीनाम् ।  
य एवं प्राणं वेद तस्यैतद्यथोक्तं फलं भवति ।  
किञ्च य उ हैवंविधं प्राणविदं प्रति स्वेषु ज्ञातीनां मध्ये प्रतिः प्रतिकूलो बुभूर्षति प्रतिस्पर्धी भवितुमिच्छति, सोसुरा इव, प्राणप्रतिस्पर्धिनो न हैवालं न पर्याप्तो भार्येभ्यो भरणीयेभ्यो भवति भर्तुमित्यर्थः ।  
अथ पुनर्य एवं ज्ञातीनां मध्ये एवंविदं वागादय इव प्राणम् अनु अनुगतो भवति, यो वैतमेवंविदमन्वेवानुवर्तयन्नेव आत्मीयान्भार्यान् बुभूर्षति भर्तुमिच्छति, यथैव वागादयः प्राणानुवृत्त्यात्मबुभूर्षव आसन् ।  
स हैवालं पर्याप्तो भार्येभ्यो भरणीयेभ्यो भवति भर्तुं नेतरः स्वतन्त्रः ।  
सर्वमेतत्प्राणगुणविज्ञानफलमुक्तम् ॥१८॥  
  
  
  
कार्यकरणानामात्मत्वप्रतिपादनाय प्राणस्याङ्गिरसत्वमुपन्यस्तं सो ऽयास्य आङ्गिरस इति ।  
अस्माद्धेतोरयमाङ्गिरस इत्याङ्गिरसत्वे हेतुर्नोक्तः ।  
तद्धेतुसिद्ध्यर्थमारभ्यते, तद्धेतुसिद्ध्यायत्तं हि कार्याणात्मत्व प्राणस्य ।  
अनन्तरं च वागादीनां प्राणाधीनतोक्ता सा च कथमुपपादनीया? इत्याह-   
  
  
  
  
_______________________________________________________________________  
  
स्तर्त् ब्र्हुप् १,३।१९  
  
सो ऽयास्य आङ्गिरसो ऽङ्गानां हि रसः ।  
प्राणो वा अङ्गानां रसः ।  
प्राणो हि वा अङ्गानां रसः ।  
तस्माद् यस्मात् कस्माच्चाङ्गात् प्राण उत्क्रामति तद् एव तच् छुष्यति ।  
एष हि वा अङ्गानां रसः ॥ ब्र्हुप्_१,३।१९ ॥  
  
__________  
  
  
ब्र्हुप्भ्_१,३।१९ सो ऽयास्य आङ्गिरस इत्यादि यथोपन्यस्तमेवोपादीयते उत्तरार्थम्ऽप्राणो वा अङ्गानां रसःऽइत्येवमन्तं वाक्यं यथाव्याख्यार्थमेव पुनः स्मारयति ।  
कथम्? ऽप्राणो वा अङ्गानां रसःऽइति ।  
ऽप्राणो हिऽ-हिशब्दः प्रसिद्धौ- अङ्गानां रसः ।  
प्रसिद्धमेतत्प्राणस्याङ्गरसत्वं न वागादीनाम् ।  
तस्माद्युक्तं प्राणो वा इति स्मारणम् ।  
कथं पुनः प्रसिद्धत्वम्? इत्यत आह ।  
तस्माच्छब्द उपसंहारार्थ उपरित्वेन सम्बध्यते ।  
यस्माद्यतो ऽवयवात्कस्मादनुक्तविशेषात्, यस्मात्कस्माद्यतः कुतश्चिच्च अङ्गाच्छरीरावयवादविशेषितात्प्राण उत्क्रामत्यपसर्पति तदेव तत्रैव तदङ्गं शुष्यति नीरसं भवति शोषमुपैति ।  
तस्मादेष हि वा अङ्गानां रसः इत्युपसंहारः ।  
अतः कार्यकरणानामात्मा प्राण इत्येतत्सिद्धम् ।  
आत्मापाये हि शेषो मरणं स्यात्तस्मात्तेन जीवन्ति प्राणिनः सर्वे ।  
तस्मादपास्य वागादीन्प्राण एवोपास्य इति समुदायार्थः ॥१९॥  
  
  
  
न केवलं कार्यकरणयोरेवात्मा प्राणो रूपकर्मभूतयोः ।  
किं तर्हि? ऋग्यजुःसाम्नां नामभूतानामात्मेति सर्वात्मकतया प्राणं स्तुवन्महीकरोत्युपास्यत्वाय-   
  
  
  
  
_______________________________________________________________________  
  
स्तर्त् ब्र्हुप् १,३।२०  
  
एष उ एव बृहस्पतिः ।  
वाग् वै बृहती ।  
तस्या एष पतिस् तस्माद् उ बृहस्पतिः ॥ ब्र्हुप्_१,३।२० ॥  
__________  
  
  
ब्र्हुप्भ्_१,३।२० एष उ एव प्रकृत आङ्गिरसो बृहस्पतिः ।  
कथं बृहस्पतिः? इत्युच्यते- वाग्वै बृहती बृहतीच्छन्दः षट्त्रिंशदक्षरा ।  
अनुष्टुप्च वाक् ।  
कथम्? "वाग्वा अनुष्टुप्"(नृसि।पू।१ । १) इति श्रुतेः ।  
सा च वागनुष्टुब्बृहत्यां छन्दस्यन्तर्भवति ।  
अतो युक्तं वाग्वै बृहतीति प्रसिद्धवद्वक्तुम् ।  
बृहत्यां च सर्वा ऋचो ऽन्तर्भवन्ति प्राणसंस्तुतत्वात् ।  
"प्राणो बृहती प्राण ऋच इत्येव विद्यात्"इति श्रुत्यन्तरात् ।  
वागात्मत्वाच्चर्चा प्राणे ऽन्तर्भावः ।  
तत्कथम्? इत्याह- तस्या वाचो बृहत्या ऋच एष प्राणः पतिः ।  
तस्या निर्वर्तकत्वात् ।  
कौष्ठ्याग्निप्रेरितमारुतनिर्वर्त्या हि ऋक् ।  
पालनाद्वा वाचः पतिः ।  
प्राणेन हि पाल्यते वाक् ।  
अप्राणस्य शब्दोच्चारणसामर्थ्याभावात् ।  
तस्मा  बृहस्पतिरृचां प्राण आत्मेत्यर्थः ॥२०॥  
  
  
  
तथा यजुषाम् ।  
कथम्?   
  
  
_______________________________________________________________________  
  
स्तर्त् ब्र्हुप् १,३।२१  
  
एष उ एव ब्रह्मणस्पतिः ।  
वाग् वै ब्रह्म ।  
तस्या एष पतिस् तस्माद् उ ब्रह्मणस्पतिः ॥ ब्र्हुप्_१,३।२१ ॥  
  
__________  
  
ब्र्हुप्भ्_१,३।२१ एष उ एव ब्रह्मणस्पतिः ।  
वाग्वै ब्रह्म, ब्रह्म यजुः, तच्च वाग्विशेष एव ।  
तस्या वाचो यजुषो ब्रह्मण एष पतिस्तस्मादु ब्रह्मणस्पतिः पूर्ववत् ।  
कथं पुनरेतदवगम्यते बृहतीब्रह्मणोरृग्यजुष्ट्वं न पुनरन्यार्थत्वम्? इत्युच्यते- वाचो ऽन्ते सामसामानाधिकरण्यनिर्देशात्"वाग्वै साम"(१ । ३ । २२) इति ।  
तथा चऽवाग्वै बृहतीऽ ऽवाग्वै ब्रह्मऽइति च वाक्समानाधिकरणयोरृग्यजुष्ट्वं युक्तम् ।  
परिशेषाच्च- साम्नि अभिहिते ऋग्यजुषी एव परिशिष्टे ।  
वाग्विशेषत्वाच्च- वाग्विशेषो हि ऋग्यजुषी ।  
तस्मात् तयोर्वाचा समानाधिकरणता युक्ता ।  
अविशेषप्रसङ्गाच्च- सामोद्गीथ इति च स्पष्टं विशेषाभिधानत्वम्, तथा बृहतीब्रह्मशब्दयोरपि विशेषाभिधानत्वं युक्तम् ।  
अन्यथा अनिर्धारित विशेषयोरानर्थक्यापत्तेश्च विशेषाभिधानस्य वाङ्मात्रत्वे चोभयत्र पौनरुक्त्यात् ।  
ऋग्यजुःसामोद्गीथशब्दानां च श्रुतिष्वेवङ्क्रमदर्शनात् ॥२१॥  
  
  
  
  
_______________________________________________________________________  
  
स्तर्त् ब्र्हुप् १,३।२२   
  
एष उ एव साम ।  
वाग् वै सामैष सा चामश् चेति तत् साम्नः सामत्वम् ।  
यद् व् एव समः प्लुषिणा समो मशकेन समो नागेन सम एभिस् त्रिभिर् लोकैः समो ऽनेन सर्वेण तस्माद् व् एव साम ।  
अश्नुते साम्नः सायुज्यं सलोकताम् ।  
य एवम् एतत् साम वेद ॥ ब्र्हुप्_१,३।२२ ॥  
  
__________  
  
  
ब्र्हुप्भ्_१,३।२२ एष उ एव साम ।  
कथम्? इत्याह वाग्वै सा यत्किञ्चित्स्त्रीशब्दाभिधेयं सा वाक् ।  
सर्वस्त्रीशब्दाभिधेयवस्तुविषयो ऽमः शब्दः ।  
"केन मे पैंस्नानि नामान्याप्नोषीति, प्राणेनेति ब्रूयात्केन मे स्त्रीनामानीति वाचा"(कौषी।उ १ । ७) इति श्रुत्यन्तरात् वाक्प्राणाभिधानभूतो ऽयं सामशब्दः, तथा प्राणनिर्वर्त्यस्वरादिसमुदायमात्रं गितिः सामशब्देनाभिधीयते;अतो न प्राणवाग्व्यतिरेकेण सामनामास्ति किञ्चित्, स्वरवर्णादेश्च प्राणनिर्वर्त्यत्वात्प्राणतन्त्रत्वाच्च ।  
एष उ एव प्राणः साम ।  
यस्मात्साम सामेति वाक्प्राणात्मकम्- सा चामश्चेति, तत्तस्मात्साम्नो गीतिरूपभ्य स्वरादिसमुदायस्य सामत्वं तत्प्रगीतं भुवि ।  
यद् उ एव समस्तुल्यः सर्वेण वक्ष्यमाणेन प्रकारेण, तस्माद्वा सामेत्यनेन सम्बन्धः ।  
वाशब्दः सामशब्दलाभनिमित्तप्रकारान्तरनिर्देशसामर्थ्यलभ्यः ।  
केन पुनः प्रकारेण प्राणस्य तुल्यत्वम्? इत्युच्यते- समः प्लुषिणा पुत्तिकाशरीरेण समो मशकेन मशकशरीरेण, समो नागेन हस्तिशरीरेण, सम एभिस्त्रिभिर्लोकैस्त्रैलोक्यशरीरेण प्राजापत्येन, समो ऽनेन जगद्रूपेण हैरण्यगर्भेण ।  
पुत्तिकादिशरीरेषु गोत्वादिवत्कार्त्स्न्येन परिसमाप्त इति समत्वं प्राणस्य;न पुनः शरीरमात्रपरिमाणेनैव, अमूर्तत्वात्सर्वगतत्वाच्च ।  
न च घटप्रासादादिप्रदीपवत्सङ्कोचविकासितया शरीरे तावन्मात्रं समत्वम् ।  
"त एते सर्व एव समाः सर्वे ऽनन्ताः"(बृह।उ।१ । ५ । १३) इति श्रुतेः ।  
सर्वगतस्य तु शरीरपरिमाणवृत्तिलाभो न विरुध्यते ।  
एवं समत्वात्सामाख्यं प्राणं वेद यःश्रतिप्रकाशितमहच्वं तस्पैतत्फलम्-अश्नुते व्याप्नोति साम्नः प्राणस्य सायुज्यं सयुग्भावं समानदेहेन्द्रियाभिमानत्वम्, सालोक्यं समानलोफतां वा भावनाविशेषतः, य एवमेतद्यथोक्तं साम प्राणं वेद-आ प्राणात्माभिमानाभिव्यक्तेरुपास्ते इत्यर्थः ॥२२॥  
  
  
  
  
_______________________________________________________________________  
  
स्तर्त् ब्र्हुप् १,३।२३  
  
एष उ वा उद्गीथः ।  
प्राणो वा उत् प्राणेन हीदं सर्वम् उत्तब्धम् ।  
वाग् एव गीथा ।  
उच् च गीथा चेति ।  
स उद्गीथः ॥ ब्र्हुप्_१,३।२३ ॥  
  
__________  
  
  
ब्र्हुप्भ्_१,३।२३ एष उ वा उद्गीथः ।  
उद्गीथो नाम सामावयवो भक्तिविशेषो नोद्गानम्, सामाधिकारात् ।  
कथमुद्गीथः प्राणः? प्राणो वा उत्प्राणेन हि यस्मादिदं सर्वं जगदुत्तब्धमूर्ध्वं स्तब्धमुत्तम्भितं विधृतमित्यर्थः ।  
उत्तब्धार्थावद्योतको ऽयमुच्छब्दः प्राणगुणाभिधायकः, तस्मादुत्प्राणः ।  
वागेव गीथाशब्दविशेषत्वादुद्गीथभक्तेः ।  
गायतेः शब्दार्थत्वात्सा वागेव ।  
न ह्युद्गीथभक्तेःशब्दव्यतिरेकेण किञ्चिद्रूपमुत्प्रेक्ष्यते ।  
तस्माद्युक्तमवधारणं वागेव गीथेति ।  
उच्च प्राणो गीथा च प्राणतन्त्रा वागित्युभयमेकेन शब्देनाभिधीयते स उद्गीथः ॥२३॥  
  
  
  
  
_______________________________________________________________________  
  
स्तर्त् ब्र्हुप् १,३।२४  
  
तद् धापि ब्रह्मदत्तश् चैकितानेयो राजानं भक्षयन्न् उवाच ।  
अयं त्यस्य राजा मूर्धानं विपातयताद् यद् इतो ऽयास्य आङ्गिरसो ऽन्येनोदगायद् इति ।  
वाचा च ह्य् एव स प्राणेन चोदगायद् इति ॥ ब्र्हुप्_१,३।२४ ॥  
  
__________  
  
  
ब्र्हुप्भ्_१,३।२४ तद्धापि तत्तत्रैतस्मिन्नुक्तेर्ऽथे हाप्याख्यायिकापि श्रूतये हस्म ।  
ब्रह्मदत्तो नामतः चिकितानस्यापत्यं चैकितानस्तदपत्यं युवा चैकितानेयः, राजानं यज्ञे सोमं भक्षयन्नुवाच ।  
किम्? अयं चमसस्थो मयाभक्ष्यमाणो राजा त्यस्य तस्य ममानृतवादिनो मूर्धानं शिरो विपातयताद्विस्पष्टं पातयतु ।  
तोरयं तातङ्ङादेशः आशिपि लोट्, विपातयतादिति ।  
यद्यहमनृतवादी स्यामित्यर्थः ।  
कथं पुनरनृतवादित्वप्राप्तिः? इत्युच्यते-यद्यदीतो ऽस्मात्प्रकृतात् प्राणाद्वाक्संयुक्तात्, अयास्यः-मुख्यप्राणाभिधायकेन अयास्याङ्गिरसशब्देनाभिधीयते विश्वसृजां पूर्वर्षीणां सत्रे उद्रातासो ऽन्येन देवतान्तरेण वाक्प्राणव्यतिरिक्तेनोदगायदुद्गानं कृतवान्, ततो ऽहमनृतवादी स्याम्, तस्य मम देवता विपरीतप्रतिपत्तुर्मूर्धानं विपातयतु, इत्येवं शपथं चकारेति विज्ञाने प्रत्ययदार्ढ्यकर्तव्यतां दर्शयति ।  
तमिममाख्यायिकानिर्धारितमर्थं स्वेन वचसोपसंहरति श्रुतिः-वाचा च प्राणप्रधानया प्राणेन च स्वस्यात्मभूतेन सो ऽयास्य आङ्गिरस उद्गातोदगायदित्येषोर्ऽथो निर्धारितः शपथेन ॥२४॥  
  
  
  
  
_______________________________________________________________________  
  
स्तर्त् ब्र्हुप् १,३।२५  
  
तस्य हैतस्य साम्नो यः स्वं वेद भवति हास्य स्वम् ।  
तस्य वै स्वर एव स्वम् ।  
तस्माद् आर्त्विज्यं करिष्यन् वाचि स्वरम् इच्छेत ।  
तया वाचा स्वरसम्पन्नयार्त्विज्यं कुर्यात् ।  
तस्माद् यज्ञे स्वरवन्तं दिदृक्षन्त एव ।  
अथो यस्य स्वं भवति ।  
भवति हास्य स्वं य एवम् एतत् साम्नः स्वं वेद ॥ ब्र्हुप्_१,३।२५ ॥  
  
__________  
  
  
ब्र्हुप्भ्_१,३।२५ तस्येति प्रकृतं प्राणमभिसम्वध्नाति ।  
हैतस्येति मुख्यं व्यपदिशत्यभिनयेन ।  
साम्नः सामशब्दवाच्यस्यप्राणस्ययःस्वं धनं वेद, तस्य ह किं स्यात्? भवति हास्यस्वम् ।  
फलेन प्रलोभ्याभिमुखीकृत्य शुश्रूषवे आह-तस्य वै साम्नः स्वर एव स्वम् ।  
स्वर इति कण्ठगतं माधुर्यं तदेवास्य स्वं विभूषणम् ।  
तेन हि भूषितमृद्धिमल्लक्ष्यतौद्गानम् ।  
यस्मादेवं तस्मादार्त्विज्यं ऋत्विक्कर्मोद्गानं करिष्यन्वाचि विषये वाचि वागाश्रितं स्वरमिच्छेत इच्छेत् साम्नो धनवत्तां स्वरेण चिकीर्षुरुद्गाता ।  
इदं तु प्रासङ्गिकंविधीयते;साम्नः सौस्वर्येण स्वरवच्वप्रत्ययेकर्तव्ये इच्छामात्रेण सौस्वर्यं न भवतीति दन्तधावनतैलपानादि सामर्थ्यात्कर्तव्यमित्यर्थः ।  
तथैवं संस्कृतया वाचा स्वरसम्पन्नयार्त्विज्यं कुर्यात् ।  
तस्माद्यस्मात्साम्नः स्वभूतः स्वरस्तेन स्वेन भूषितं साम अतो यज्ञे स्वरवन्तमुद्गातारं दिदृक्षन्त एव द्रष्टुमिच्छन्त एव धनिनामव लौकिकाः ।  
प्रसिद्धं हि लोके ऽथो अपि यस्य स्वं धनं भवति तं धनिनं दिदृक्षन्ते इति सिद्धस्य गुणविज्ञानफलसम्बन्धस्य उपसंहारः क्रियते- भवति हास्य स्वं य एवमेतत्साम्नः स्वं वेदेति ॥२५॥  
  
  
  
अथान्यो गुणः सुवर्णवत्तालक्षणो विधीयते ।  
असावपि सौस्वर्यमेव ।  
एतावान्विशेषः- पूर्वं कण्ठगतमाधुर्यमिदं तु लाक्षणिकं सुवर्णशब्दवाच्यम् ।  
  
  
  
  
_______________________________________________________________________  
  
स्तर्त् ब्र्हुप् १,३।२६  
  
तस्य हैतस्य साम्नो यः सुवर्णं वेद भवति हास्य सुवर्णम् ।  
तस्य वै स्वर एव सुवर्णम् ।  
भवति हास्य सुवर्णं य एवम् एतत् साम्नः सुवर्णं वेद ॥ ब्र्हुप्_१,३।२६ ॥  
  
__________  
  
ब्र्हुप्भ्_१,३।२६ तस्य हैतस्य साम्नो यः सुवर्णं वेद भवति हास्य सुवर्णम् ।  
सुवर्ण शब्दसामान्यात्स्वरसुवर्णयोः लोकिकमेव सुवर्णं गुणविज्ञानफलं भवतीत्यर्थः ।  
तस्य वै स्वर एव सुवर्णम् ।  
भवति हास्य सुवर्णं य एवमेतत्साम्नः सुवर्णं वेदेति पूर्ववत्सर्वम् ॥२६॥  
  
  
  
तथा प्रतिष्ठागुणं विधित्सन्नाह-  
  
  
  
  
_______________________________________________________________________  
  
स्तर्त् ब्र्हुप् १,३।२७   
  
तस्य हैतस्य साम्नो यः प्रतिष्ठां वेद प्रति ह तिष्ठति ।  
तस्य वै वाग् एव प्रतिष्ठा ।  
वाचि हि खल्व् एष एतत् प्राणः प्रतिष्ठितो गीयते ।  
अन्न इत्य् उ हैक आहुः ॥ ब्र्हुप्_१,३।२७ ॥  
  
__________  
  
ब्र्हुप्भ्_१,३।२७ तस्य हैतस्य साम्नो यः प्रतिष्ठां वेद ।  
प्रतितिष्ठत्यस्यामिति प्रतिष्ठा वाक्तां प्रतिष्ठां साम्नो गुणं यो वेद स प्रतितिष्ठति ह ।  
"तं यथा यथोपासते"इति श्रुतेस्तद्गुणत्वं युक्तम् ।  
पूर्ववत्फलेन प्रतिलोभिताय का प्रतिलोभिताय का प्रतिष्ठेति शुश्रूपवे आह- तस्य वै साम्नो वागेव, वागिति जिह्वामूलीयादीनां स्थानानामाख्या, सैव प्रतिष्ठा, तदाह- वाचि हि जिह्वामूलीयादिषुहि यस्मात्प्रतिष्ठितः सन्नेष प्राण एतद्गानं गीयते गीतिभावमापद्यते तस्मात्साम्नः प्रतिष्ठा वाक् ।  
अन्ने प्रतिष्ठितो गीयत इत्यु हैके ऽन्ये आहुः ।  
इह प्रतितिष्ठतीति युक्तम् ।  
अनिन्दितत्वादेकीयपक्षस्य विकल्पेन प्रतिष्ठागुणविज्ञानं कुर्याद् वाग्वा पतिष्ठान्नं वेति ॥२७॥  
  
  
  
एवं प्राणविज्ञानवतो जपकर्म विधित्स्यते ।  
यद्विज्ञानवतो जपकर्मण्यधिकारस्तद्विज्ञानमुक्तम् ।  
  
  
  
_______________________________________________________________________  
  
स्तर्त् ब्र्हुप् १,३।२८  
  
अथातः पवमानानाम् एवाभ्यारोहः ।  
स वै खलु प्रस्तोता साम प्रस्तौति ।  
स यत्र प्रस्तुयात् तद् एतानि जपेत् ।  
असतो मा सद् गमय, तमसो मा ज्योतिर् गमय, मृत्योर् मामृतं गमयेति ।  
स यद् आहासतो मा सद् गमयेति ।  
मृत्युर् वा असत् सद् अमृतं मृत्योर् मामृतं गमयामृतं मा कुर्व् इत्य् एवैतद् आह ।  
तमसो मा ज्योतिर् गमयेति ।  
मृत्युर् वै तमो ज्योतिर् अमृतं मृत्योर् मामृतं  गमयामृतं मा कुर्व् इत्य् एवैतद् आह ।  
मृत्योर् मामृतं गमयेति ।  
नात्र तिरोहितम् इवास्ति ।  
अथ यानीतराणि स्तोत्राणि तेष्व् आत्मने ऽन्नाद्यम् आगायेत् ।  
तस्माद् उ तेषु वरं वृणीत ।  
यं कामं कामयेत् तम् ।  
स एष एवंविद् उद्गातात्मने वा यजमानाय वा यं कामं कामयते तम् आगायति ।  
तद् धैतल् लोकजिद् एव ।  
न हैवालोक्यताया आशास्ति य एवम् एतत् साम वेद ॥ ब्र्हुप्_१,३।२८ ॥  
  
__________  
  
ब्र्हुप्भ्_१,३।२८ अथानन्तरं यस्माच्चैवं विदुषा प्रयुज्यमानं देवभावायाभ्यारोहफलं जपकर्म, अतस्तस्मात्तद्विधीयत इह ।  
तस्य चोद्गीथसम्बन्धात्सर्वत्र प्राप्तौ पवमानानामिति वचनात् पवमानेषु त्रिष्वपि कर्तव्यतायां प्राप्तायां पुनः काल सङ्कोचं करोति- स वै खलु प्रस्तोता साम प्रस्तौति ।  
स प्रस्तोता यत्र यस्मिन्काले साम प्रस्तुयात्प्रारभेत तस्मिन्काल एतानि जपेत् ।  
अस्य च जपकर्मण आख्या अभ्यारोह इति ।  
आभिमुख्येनारोहत्यनेन जपकर्मणैवंविद् देवभावात्मानमित्यभ्यारोहः ।  
एतानीति बहुवचनात्त्रीणि यजूंषि ।  
द्वितीयानिर्देशाद् ब्राह्मणोत्पन्नत्वाच्च यथापठित एव स्वरः प्रयोक्तव्यो न मान्त्रः ।  
याजमानं जपकर्म ।  
एतानि तानि यजूंषि-ऽअसतो मा सद्गमयऽऽतमसो मा ज्योतिर्गमयऽ ऽमृत्योर्मामृतं गमयऽइति ।  
मन्त्रामर्थस्तिरोहितो भवतीति स्वयमेव व्याचष्टे ब्राह्मणं मन्त्रार्थम्- स मन्त्रो यदाह यदुक्तवान्को ऽसावर्थः? इत्युच्यते-ऽअसतो मा सद्गमयऽइति मृत्युर्वा असत्- स्वाभाविककर्मविज्ञाने मृत्युरित्युच्येते, असद् अत्यन्ताधोभावहेतुत्वात् ।  
सदमृतम्- सच्छास्त्रीयकर्मविज्ञाने अगरणहेतुत्वादमृतम् ।  
तस्मादसतो असत्कर्मणो ऽज्ञानाच्च मा मां सच्छास्त्रीयकर्मविज्ञाने गमय देवभावसाधनात्मभावमापादयेत्यर्थः ।  
तत्र वाक्यार्थमाह- अमृतं मा कुर्वित्येवैतदाहेति ।  
तथा तमसो मा ज्योतिर्गमयेति मृत्युर्गमयेति ।  
मृत्युर्वै तमः सर्वं ह्यज्ञानमावरणात्मकत्वात्तमः तदेव च मरणहेतुत्वान्मृत्युः ।  
ज्योतिरमृतं पूर्वोक्तविपरीतं दैवं स्वरूपम् ।  
प्रकाशात्मकत्वाज्ज्ञानं ज्योतिः, तदेवामृतमविनाशात्मकत्वात् ।  
तस्मात् तमसो मा ज्योतिर्गमयेति पूर्ववन्मृत्योर्मामृतं गमयेत्यादि ।  
अमृतं मा कुर्वित्येवैतदाह- दैवं प्राजापत्यं फलभावमापादयेत्यर्थः ।  
पूर्वो मन्त्रो ऽसाधनस्वभावात् साधनभावमापादयेति ।  
द्वितीयस्तु साधनभावादपि अज्ञानरूपात् साध्यभावमापादयेति ।  
मृत्योर्मामृतं गमयेति पूर्वयोरेव मन्त्रयोः समुचितोर्ऽथस्तृतीयेन मन्त्रेणोच्यत इति प्रसिद्धार्थतैव ।  
नात्र तृतीये मन्त्रे तिरोहितमन्तर्हितमिवार्थरूपं पूर्वयोरिव मन्त्रयोरस्ति, यथाश्रुत एवार्थः ।  
याजमानमुद्गानं कृत्वा पवमानेषु त्रिषु, अथानन्तरं यानीतराणि शिष्टानि स्तोत्राणि तेष्वात्मने ऽन्नाद्यमागायेत् प्राणविदुद्गाताप्राणभूतः प्राणवदेव ।  
यस्मात्स एव उद्गातैवं प्राणं यथोक्तं वेत्ति, अतः प्राणवदेव तं कामं साधयितुं समर्थः ।  
तस्माद्यजमानस्तेषु स्तोत्रेषु प्रयुज्यमानेषु वरं वृणीत, यं कामं कामयेत तं कामं वरं वृणीत प्रार्थयेत ।  
यस्मात्स एष एवंविदुद्गातेति तस्माच्छब्दात्प्रागेव सम्बध्यते ।  
आत्मने वा यजमानाय वा यं कामं कामयते इच्छत्युद्गाता तमागायत्यागानेन साधयति ।  
एवं तावज्ज्ञानकर्मभ्यां प्राणात्मापत्तिरित्युक्तम् ।  
तत्र नास्त्याशङ्कासम्भवः ।  
अतः कर्मापाये प्राणापत्तिर्भवति वा न वा? इत्याशङ्कते ।  
तदाशङ्कानिवृत्त्यर्थमाह- तद्धैतलोकजिदेवेति ।  
तद्धतदेतत्प्राणदर्शनं कर्मवियुक्तं केवलमपि, लोकजिदेवेति लोकसाधनमेव ।  
न ह एवालोक्यतायै अलोकार्हत्वाय आशा आशंसनं प्रार्थनं नैवास्ति ह ।  
न हि प्राणात्मनि उत्पन्नात्माभिमानस्य तत्प्राप्त्याशंसनं सम्भवति ।  
न हि ग्रामस्थः कदा ग्रामं प्राप्नुतामित्यरण्यस्थ इवाशास्ते ।  
असन्निकृष्टविषये ह्यनात्मन्याशंसनम्, न तत्स्वात्मनि सम्भवति ।  
तस्मान्नाशास्ति कदाचित्प्राणात्मभावं न प्रपद्येयमिति ।  
कस्यैतत्? य एवमेतत्साम प्राणं यथोक्तं निर्धारितमहिमानं वेद- अहमस्मि प्राण इन्द्रियविषयासङ्गैरासुरैः पाप्मभिरधर्षणीयो विशुद्धः, वागादिपञ्चकं च मदाश्रयत्वादग्न्याद्यात्मरूपं स्वाभाविकविज्ञानोत्थेन्द्रियविषयासङ्गजनितासुरपाप्मदोषवियुक्तं सर्वभूतेषु च मदाश्रयान्नाद्योपयोगबन्धनम्, आत्मा चाहं सर्वभूतानामाङ्गिरसत्वात्, ऋग्यजुः सामोद्गीथभूतायाश्च वाच आत्मा तद्वयाप्तेस्तन्निर्वर्तकत्वाच्च, मम साम्नो गीतिभावमापद्यमानस्य बाह्यं धनं भूषणं सौस्वर्यं ततो ऽप्यान्तरं सौवर्ण्यलाक्षणिकं सौस्वर्यम्, गीतिभावमापद्यमानस्य मम कण्ठादिस्थानानि प्रतिष्ठा ।  
एवं गुणो ऽहं पुत्तिकादिशरीरेषु कार्त्स्न्येन परिसमाप्तो ऽमूर्तत्वात्सर्वगतत्वाच्च- इति आ एवमभिमानाभिव्यक्तेर्वेदोपास्त इत्यर्थः ॥२८॥  
  
इति प्रथमाध्याये तृतीयमुद्गीथब्राह्मणम् ॥३॥  
  
  
  
ज्ञानकर्मभ्यां समुचिताभ्यां प्रजापतित्वप्राप्तिर्व्याख्याता केवलप्राणदर्शनेन चऽतद्धैतल्लोकजिदेवऽइत्यादिना ।  
प्रजापतेः फलभूतस्य सृष्टिस्थितिसंहारेषु जगतः स्वातन्त्र्यादिविभूत्युपवर्णनेन ज्ञानकर्मणोर्वैदिकयोः फलोत्कर्षो वर्णयितव्य इत्येवमर्थमारभ्यते ।  
तेन च कर्मकाण्डविहितज्ञानकर्मस्तुतिः कृत्वा भवेत्सामर्थ्यात् ।  
विवक्षितं त्वेतत्- सर्वमप्येतज्ज्ञानकर्मफलं संसार एव, भयारत्यादियुक्तत्वश्रवणात्, कार्यकरणलक्षणत्वाच्च स्थूलव्यक्तानित्यविषयत्वाच्चेति ।  
ब्रह्मविद्यायाः केवलाया वक्ष्यमाणाया मोक्षहेतुत्वमित्युत्तरार्थं चेति ।  
न हि संसारविषयात्साध्यसाधनादिभेदलक्षणाद् अविरक्तस्य आत्मैकत्व ज्ञानविषये ऽधिकारः, अतृषितस्येव पाने ।  
तस्माज्ज्ञानकर्मफलोत्कर्षोपवर्णनमुत्तरार्थम् ।  
तथा च वक्ष्यति-"तदेतत्पदनीयमस्य"(बृ।उ।१ । ४ । ७) "तदेतत्प्रेयः पुत्रात्" (बृ।उ।१ । ४ । ८) इत्यादि ।  
  
  
  
  
_______________________________________________________________________  
स्तर्त् ब्र्हुप् १,४।१  
  
आत्मैवेदम् अग्र आसीत् पुरुषविधः ।  
सो ऽनुवीक्ष्य नान्यद् आत्मनो ऽपश्यत् ।  
सो ऽहम् अस्मीत्य् अग्रे व्याहरत् ।  
ततो ऽहन्नामाभवत् ।  
तस्माद् अप्य् एतर्ह्य् आमन्त्रितो ऽहम् अयम् इत्य् एवाग्र उक्त्वाथान्यन् नाम प्रब्रूते यद् अस्य भवति ।  
स यत् पूर्वो ऽस्मात् सर्वस्मात् सर्वान् पाप्मन औषत् तस्मात् पुरुषः ।  
ओषति ह वै स तं यो ऽस्मात् पूर्वो बुभूषति य एवं वेद ॥ ब्र्हुप्_१,४।१ ॥  
  
__________  
  
  
ब्र्हुप्भ्_१,४।१ आत्मैवात्मेति प्रजापतिः प्रथमो ऽण्डजः शरीर्यभिधीयते ।  
वैदिकज्ञानकर्मफलभूतः स एव किम्? इदं शरीरभेदजातं तेन प्रजापतिशरीरेणाविभक्तम् ।  
आत्मैवासीदग्रे प्राक्शरीरान्तरोत्पत्तेः ।  
स च पुरुषविधः पुरुषप्रकारः शिरःप्राण्यादिलक्षणो विराट् ।  
स एव प्रथमः सम्भूतो ऽनुवीक्ष्यान्वालोचनं कृत्वा, को ऽहं किंलक्षणो वास्मीति, नान्यद्वस्त्वन्तरम्, आत्मनः प्राणपिण्डात्मकार्यकरणरूपान्न अपश्यन्न ददर्श ।  
केवलं त्वात्मानमेव सर्वात्मानमपश्यत् ।  
तथा पूर्वजन्मश्रौतविज्ञानसंस्कृतः, सो ऽहं प्रजापतिः सर्वात्माहमस्मीत्यग्रे व्याहरद्व्याहृतवान् ।  
ततस्तस्माद्यतः पूर्वज्ञानसंस्काराद् आत्मानमेवाहमित्यभ्यधादग्रे तस्मादहन्नामाभवत् ।  
तस्योपनिषदमिति श्रुतिप्रदर्शितमेव नाम वक्ष्यति ।  
तस्माद्यस्मात्कारणे प्रजापतावेवं वृत्तं तस्मात्, तत्कार्यभूतेषु प्राणिषु एतर्ह्येतस्मिन्नपि काल आमन्त्रितः कस्त्वमित्युक्तः सन्नहमयमित्येवाग्र उक्त्वा कारणात्माभिधानेन आत्मानमभिधायाग्रे पुनर्विशेषनामजिज्ञासवे ऽथानन्तरं विशेषपिण्डाभिधानं देवदत्तो यज्ञदत्तो वेति प्रबूते कथयति यन्नामास्य विशेषपिण्डस्य मातापितृकृतं  भवति तत्कथयति ।  
स च प्रजापतिरतिक्रान्तजन्मनि सम्यक्कर्मज्ञानभावनानुष्ठानैः साधकावस्थायां यद्यस्मात्कर्मज्ञानभावनानुष्ठानैः प्रजापतित्वं प्रतिपित्सूनां पूर्वः प्रथमः सन् अस्मात्प्रजापतित्वप्रतिपित्सुसमुदायात्सर्वस्माद् आदौ औषददहत् ।  
किम्? आसङ्गाज्ञानलक्षणान्सर्वान्पाप्मनः प्रजापतित्व प्रतिबन्धकारणभूतान् ।  
यस्मादेवं तस्मात्पुरुषः, पूर्वमौषदिति पुरुषः ।  
यथायं प्रजापतिरोषित्वा प्रतिवन्धकान्पाप्मनः सर्वान्पुरुषः प्रजापतिरभवत्, एवमन्यो ऽपि ज्ञानकर्मभावनानुष्ठानवह्निना केवलं ज्ञानबलाद्वौषति भस्मीकरोति ह वै स तम्;कम्? यो ऽस्माद्विदुषः पूर्वः प्रथमः प्रजापतिर्बुभूषति भवितुमिच्छति तमित्यर्थः ।  
तं दर्शयति य एवं वेदेति ।  
सामर्थ्याज्ज्ञानभावनाप्रकर्षवान् ।  
नन्वनर्थाय प्राजापत्यप्रतिपिप्सा, एवंविदा चेद्दह्यते ।  
नैष दोषः, ज्ञानभावनोत्कर्षाभावात्प्रथमं प्रजापतित्वप्रतिपत्त्य भावमात्रत्वाद्दाहस्य ।  
उत्कृष्टसाधनः प्रथमं प्रजापतित्वं प्राप्नुवन् न्यूनसाधनो न प्राप्नोतीति, स तं दहतीत्युच्यते ।  
न पुनः प्रत्यक्षमुत्कृष्टसाधनेन इतरो दह्यते ।  
यथा लोके आजिसृतां यः प्रथममाजिमुपसर्पति तेनेतरे दग्धा इवापहृतसामर्थ्या भवन्ति तद्वत् ॥१॥  
  
  
  
यदिदं तुष्टूषितं कर्मकाण्डविहितज्ञानकर्मफलं प्राजापत्यलक्षणं नैव तत्संसारविषयमत्यक्रामदितीममर्थ प्रदर्शयिष्यन्नाह-   
  
  
  
  
_______________________________________________________________________  
  
स्तर्त् ब्र्हुप् १,४।२  
  
सो ऽबिभेत् तस्माद् एकाकी बिभेति ।  
स हायम् ईक्षां चक्रे, यन् मद् अन्यन् नास्ति कस्मान् नु बिभेमीति ।  
तत एवास्य भयं वीयाय ।  
कस्माद् ध्य् अभेष्यत् ।  
द्वितीयाद् वै भयं भवति ॥ ब्र्हुप्_१,४।२ ॥  
  
__________  
  
  
ब्र्हुप्भ्_१,४।२ सो ऽबिभेत्स प्रजापतिर्योयं प्रथमः शरीरि पुरुषविधो व्याख्यातः ।  
सो ऽबिभेद्भीतवानस्मदादिवदेवेत्याह ।  
यस्मादयं पुरुषविधः शरीरकरणवान् आत्मनाशविपरीतदर्शनवत्वाद् अबिभेत्, तस्मात्तत्सामान्यादद्यत्वे ऽप्येकाकी बिभेति ।  
किञ्चास्मदादिवदेव भयहेतुविपरीतदर्शनापनोदकारणं यथाभूतात्मदर्शनम् ।  
सो ऽयं प्रजापतिरीक्षामीक्षणं चक्रे कृतवान् ह ।  
कथम्? इत्याह- यद्यस्मान्मत्तोन्यदात्मव्यतिरेकेण वस्त्वन्तरं प्रतिद्वन्दीभूतं नास्ति, तस्मिन्नात्मविनाशहेत्वभावे कस्मान्नु बिभेमीति ।  
तत एव यथाभूतात्मदर्शनादस्य प्रजापतेर्भयं वीयाय विस्पष्टमपगतवत् ।  
तस्य प्रजापतेर्यद्भयं तत्केवलाविद्यानिमित्तमेव परमार्थदर्शने ऽनुपपन्नमित्याह- कस्माद्ध्यभेष्यत् किमित्यसौ भीतवान्परमार्थनिरूपणायां भयमनुपपन्नमेवेत्यभिप्रायः ।  
यस्माद् द्वितीयद्वस्त्वन्तरद्धि भयं भवति ।  
द्वितीयं च वस्त्वन्तरमविद्याप्रत्युपस्थापितमेव;न ह्यदृश्यमानं द्वितीयं भयजन्मनो हेतुः"तत्र को मोहः कः शोकः एकत्वमनुपश्यतः"(ईशा।७) इति मन्त्रवर्णात् ।  
यच्चैकत्वदर्शनेन भयमपनुनोद तद्युक्तम् ।  
कस्मात्? द्वितीयाद्वस्त्वन्तराद्वै भयं भवति, तदेकत्वदर्शनेन द्वितीयदर्शनमपनीतमिति नास्ति यतः ।  
अत्र चोदयन्ति- कुतः प्रजापतेरेकत्वदर्शनं जातम्? को वास्मै उपदिदेश? अथानुपदिष्टमेव प्रादुरभूत्, अस्मदादेरपि तथा प्रसङ्गः ।  
अथ जन्मान्तरकृतसंस्कारहेतुकम्, एकत्वदर्शनानर्थक्यप्रसङ्गः ।  
यथाप्रजापतेरतिक्रान्तजन्मावस्थस्य एकत्वदर्शनं विद्यमानमप्यविद्याबन्धकारणं नापनिन्ये, यतः अविद्यासंयुक्त एवायं जातो ऽबिभेत्, एवं सर्वेषामेकत्वदर्शनानर्थक्यं प्राप्नोति ।  
अन्त्यमेव निवर्तकमिति चेन्न, पूर्ववत्पुनः प्रसङ्गेनानैकान्त्यात् ।  
तस्मादनर्थकमेवैकत्वदर्शनमिति ।  
नैष दोषः, उत्कृष्टहेतूद्भवत्वाल्लोकवत् ।  
यथा पुण्यकर्मोद्भवैर्विविक्तैः कार्यकरणैः संयुक्ते जन्मनि सति प्रज्ञामेधास्मृतिवैशारद्यं दृष्टम्, तथा प्रजापतेः धर्मज्ञानवैराग्यैश्वर्यविपरीतहेतुसर्वपाप्मदाहात् विशुद्धैः कार्यकरणै संयुक्तमुत्कृष्टं जन्म तदुद्भवं चानुपदिष्टमेव युक्तमेकत्वदर्शनं प्रजापतेः ।  
तथा च स्मृतिः-"ज्ञानमग्रतिधं यस्य वैराग्यं च जगत्पतेः ।  
ऐश्वर्यं चैव धर्मस्य सहसिद्धं चतुष्टयम् ॥  
"इति ।  
सहसिद्धत्वे भयानुपपत्तिरिति चेत् ।  
न ह्यादित्येन सह तम उदेति ।  
न, अन्यानुपदिष्टार्थत्वात्सह सिद्धवाक्यस्य ।  
श्रद्धातात्पर्यप्रणिपातादीनाम् अहेतुत्वमिति चेत् स्यान्मतम्"श्रद्धावांल्लभते ज्ञानं तत्परः संयतेन्द्रियः"(गीता ४ । ३९) "तद्विद्धि प्रणिपातेन"(गीता ४ । ३४) इत्येवमादीनां श्रुतिस्मृतिविहितानां ज्ञानहेतूनामहेतुत्वम्, प्रजापतिरिव जन्मान्तरकृतधर्महेतुत्वे ज्ञानस्येति चेत्? न;निमित्तविकल्पसमुच्चयगुणवदगुणवत्त्वभेदोपपत्तेः ।  
लोके हि नैमित्तिकानां कार्याणां निमित्तभेदो ऽनेकधा विकल्पते ।  
तथा निमित्तसमुच्चयः ।  
तेषां च विकल्पितानां समुच्चितानां च पुनर्गुणवदगुणवत्त्वकृतो भेदो भवति ।  
तद्यथा- रूपज्ञान एव तावन्नैमित्तिके कार्ये- तमसि विनालोकेन चक्षूरूपसन्निकर्षो नक्तञ्चराणां रूपज्ञाने निमित्तं भवति ।  
मन एव केवलं रूपज्ञाननिमित्तं योगीनाम् ।  
अस्माकं तु सन्निकर्षालोकाभ्यां सह तथादित्यचन्द्राद्यालोकभेदैः समुच्चिता निमित्तभेदा भवन्ति ।  
तथा आलोकविशेषगुणवदगुणवत्त्वेन  भेदाः स्युः ।  
एवमेव आत्मैकत्वज्ञाने ऽपि क्वचिज्जन्मान्तरकृतं कार्म निमित्तं भवति, यथा प्रजापतेः ।  
क्वचित्तपो निमित्तम्,"तपसा विजिज्ञासस्व"(छा।उ।३ । २ । १) इति श्रुतेः ।  
क्वचित्"आचार्यवान्पुरुषो वेद"(छा।उ।६ । १४ । २) "श्रद्धावांल्लभते ज्ञानम्"(गीता।४ । ३९) "तद्विद्धि प्रणिपातेन"(गीता।४ । ३४) "आचार्याद्धैव"(छा।उ।४ । १ । ३) "द्रष्टव्यः श्रोतव्यः"(बृ।उ।२ । ४ । ५) इत्यादि श्रुतिस्मृतिभ्य एकान्तज्ञानलाभनिमित्तत्वं श्रद्धाप्रभृतीनाम् अधर्मादिनिमित्तवियोगहेतुत्वात् ।  
वेदान्तश्रवणमनननिदिध्यासनानां च साक्षाज्ज्ञेयविषयत्वात् ।  
पापादिप्रतिबन्धक्षये चात्ममनसोर्भूतार्थज्ञाननिमित्तस्वाभाव्यात् ।  
तस्मादहेतुत्वं न जातु ज्ञानस्य श्रद्धाप्रणिपातादीनामिति ॥२॥  
  
  
  
इतश्च संसारविषय एव प्राजापतित्वम्, यतः ।  
  
  
  
_______________________________________________________________________  
  
स्तर्त् ब्र्हुप् १,४।३  
  
स वै नैव रेमे ।  
तस्माद् एकाकी न रमते ।  
स द्वितीयम् ऐच्छत् ।  
स हैतावान् आस यथा स्त्रीपुमांसौ सम्परिष्वक्तौ ।  
स इमम् एवात्मानं  द्वेधापातयत् ।  
ततः पतिश् च पत्नी चाभवताम् ।  
तस्माद् इदम् अर्धबृगलम् इव स्व इति ह स्माह याज्ञवल्क्यः ।  
तस्माद् अयम् आकाशः स्त्रिया पूर्यत एव ।  
तां समभवत् ।  
ततो मनुष्या अजायन्त ॥ ब्र्हुप्_१,४।३ ॥  
  
__________  
  
  
ब्र्हुप्भ्_१,४।३ स प्रापतिर्वै  नैव रेमे रतिं नान्वभवत्, अरत्याविष्टो ऽभूदित्यर्थः, अस्मादादिदेव यतः, इदानीमपि तस्मादेकाकित्वादिधर्मवत्त्वादेकाकी न रमते रतिं नानुभवति ।  
रतिर्नामेष्टार्थसंयोगजा क्रीडा, तत्प्रसङ्गिन इष्टवियोगान्मनस्याकुलीभावो ऽरतिरित्युच्यते ।  
स तस्या अरतेरपनोदाय द्वितीयम् अरत्यपघातसमर्थं स्त्रीवस्त्वैच्छद्गृद्धिमकरोत् ।  
तस्य चैवं स्त्रीविषयं गृध्यतः स्त्रिया परिष्वक्तस्येवात्मनो भावो बभूव ।  
स तेन सत्येप्सुत्वाद् एतावानेतत्परिमाण आस बभूव ह ।  
किम्परिमाणः? इत्याह- यथा लोके स्त्रीपुमांसौ अरत्यपनोदाय सम्परिष्वक्तौ यत्परिमाणौ स्यातां तथा तत्परिमाणौ बभूवेत्यर्थः ।  
स तथा तत्परिमाणमेव इयमात्मानं द्वेधा द्विप्रकारमपातयत्पातितवान् इयमेवेत्यवधारणं मूलकारणाद्विराजो विशेषणार्थम् ।  
न क्षीरस्य सर्वोपमर्देन दधिभावापत्तिवद्विराट् सर्वोपमर्देनैतावानास;किं तर्हि? आत्मना व्यवस्थितस्यैव विराजः सत्यसङ्कल्पत्वादात्मव्यतिरिक्तं स्त्रीपुंसपरिष्वक्तपरिसाणं शरीरान्तरं बभूव ।  
स एव च विराट् तथाभूतः स हैतावानासेति सामानाधिकरण्यात् ।  
ततस्तस्मात्पातनात्पतितश्च पत्नी चाभवतामिति दम्पत्योर्निर्वचनं लौकिकयोः ।  
अत एव तस्मात्, यस्मादात्मन एवार्धः पृथग्भूतोयेयं स्त्री, तस्मादिदं शरीरमानोर्ऽधबृगलमर्धं च तद् बृगलं विदलं च तदर्धबृगलम् अर्धविदलमेवेत्यर्थः ।  
प्राक्स्त्र्युद्वहनात्कस्यार्धबृगलम्? इत्युच्यते- स्व आत्मन इति ।  
एवमाह स्मोक्तवान्किल याज्ञवल्क्यः, यज्ञस्य वल्को वक्ता यज्ञवल्कस्तस्यापत्यं याज्ञवल्क्यो दैवरातिरित्यर्थः ।  
ब्रह्मणो वापत्यम् ।  
यस्मादयं पुरुषार्ध आकाशः स्त्र्यर्धशून्यः पुनरुद्वहनात्तस्मात्पूर्यते स्त्र्यर्धेन, पुनः सम्पुटीकरणेनेव विदलार्धः ।  
तां स प्रजापतिर्मन्वाख्यः शतरूपाख्यामात्मनो दुहितरं पत्नीत्वेन कल्पितां समभवन्मैथुनमुपगतवान् ।  
ततस्तस्मात्तदुपगमनाद् मनुष्या अजायन्तोत्पन्नाः ॥३॥  
  
  
  
  
_______________________________________________________________________  
  
स्तर्त् ब्र्हुप् १,४।४  
  
सो हेयम् ईक्षां चक्रे -- कथं नु मात्मन एव जनयित्वा सम्भवति ।  
हन्त तिरो ऽसानीति ।  
सा गौर् अभवद् वृषभ इतरः ।  
तां सम् एवाभवत्  ।  
ततो गावो ऽजायन्त ।  
वडवेतराभवद् अश्ववृष इतरः ।  
गर्दभीतरा गर्दभ इतरः ।  
तां सम् एवाभवत् ।  
तत एकशफम् अजायत ।  
अजेतराभवद् बस्त इतरः ।  
अविर् इतरा मेष इतरः ।  
तां सम् एवाभवत् ।  
ततो ऽजावयो  ऽजायन्त ।  
एवम् एव यद् इदं किञ्च मिथुनम् आ पिपीलिकाभ्यस् तत् सर्वम् असृजत ॥ ब्र्हुप्_१,४।४ ॥  
  
__________  
  
  
ब्र्हुप्भ्_१,४।४ सा शतरूपा उ ह इयं सेयं दुहितृगमने स्मार्तं प्रतिषेधमनुस्मरन्तीक्षाञ्चके ।  
कथं न्विदमकृत्यं यन्मा मामात्मन एव जनयित्वोत्पाद्य सम्भवत्युपगच्छति ।  
यद्यप्ययं निर्घृणो ऽहं हन्तेदानीं तिरो ऽसानि जात्यन्तरेण तिरस्कृता भवानि ।  
इत्येवमीक्षित्वासौ गौरभवत् ।  
उत्पाद्यप्राणिकर्मभिश्चोद्यमानायाः पुनः पुनः सैवमतिः शतरूपाया मनोश्चाभवत् ।  
ततश्च ऋषभ इतरः ।  
तां समेवाभदित्यादि पूर्ववत् ।  
ततो गावो ऽजायन्त ।  
तथा बडवेतराभवदश्ववृष इतरः ।  
तथा गर्दभीतरा गर्दभ इतरः ।  
तत्र बडवाश्ववृषादीनां सङ्गमात्तत एकशफमेकग्वुरम् अश्वाश्वतरगर्दभाख्यं त्रयमजायत ।  
तथा अजेतराभवद्वस्तश्छाग इतरः, तथा अविरितरा मेष इतरः, तां समेवाभवत् ।  
तां तामिति वीप्सा ।  
तामजां तामविञ्चेतिसमभवदेवेत्यर्थः ।  
ततो ऽजाश्वावयश्चाजावयो ऽजायन्त ।  
एवमेव यदिदं किञ्च यत्किञ्ञ्चेदं मिथुनं स्रीपुंसलक्षणं द्वन्दम्, आ पिपीलिकाभ्यः पिपीलिकाभिः सहानेनैवन्यायेन तत्सर्वमसृजत जगत्सृष्टवान् ॥४॥  
  
  
  
  
_______________________________________________________________________  
  
स्तर्त् ब्र्हुप् १,४।५  
  
सो ऽवेद् अहं वाव सृष्टिर् अस्म्य् अहं हीदं सर्वम् असृक्षीति ।  
ततः सृष्टिर् अभवत् ।  
सृष्ट्यां हास्यैतस्यां भवति य एवं वेद ॥ ब्र्हुप्_१,४।५ ॥  
  
__________  
  
  
ब्र्हुप्भ्_१,४।५ स प्रजापतिः सर्वमिदं जगत्सृष्ट्वा अवेत् ।  
कथम्? अहं वावाहमेव सृष्टिः, सृज्यते इति सृष्टं जगदुच्यते सृष्टिरिति ।  
यन्मयासृष्टं जगन्मदभेदत्वादहमेवास्मि न मत्तो व्यतिरिच्यते ।  
कुत एतत्? अहं हि यस्मादिदं सर्वं जगदसृक्षि सृष्टवानस्मि तस्मादित्यर्थः ।  
यस्मात्सृष्टिशब्देन आत्मानमेवाभ्यधात्प्रजापतिः, ततस्तस्मात्सृष्टिरभवत् सृष्टिनामाभवत् ।  
सृष्ट्यां जगति, हास्य प्रजापतेगेतस्यामेतस्मिञ्जगति, स प्रजापतिवत्स्रष्टा भवति स्वात्मनो ऽनन्यभूतस्य जगतः, कः? य एवं प्रजापतिवद्यथोक्तं स्वात्मनो ऽनन्यभूतं जगत्साध्यात्मादिभूताधिदैवं जगदहमस्मीति वेद ॥५॥  
  
  
  
  
_______________________________________________________________________  
  
स्तर्त् ब्र्हुप् १,४।६  
  
अथेत्य् अभ्यमन्थत् ।  
स मुखाच् च योनेर् हस्ताभ्यां चाग्निम् असृजत ।  
तस्माद् एतद् उभयम् अलोमकम् अन्तरतः ।  
अलोमका हि योनिर् अन्तरतः ।  
तद् यद् इदम् आहुर् अमुं यजामुं यजेत्य् एकैकं देवम् एतस्यैव सा विसृष्टिः ।  
एष उ ह्य् एव सर्वे देवाः ।  
अथ यत् किञ्चेदम् आर्द्रं तद् रेतसो ऽसृजत ।  
तद् उ सोम ।  
एतावद् वा इदं सर्वम् अन्नं चैवान्नादश् च ।  
सोम एवान्नम् अग्निर् अन्नादः ।  
सैषा ब्रह्मणो ऽतिसृष्टिः ।  
यच् छ्रेयसो देवान् असृजताथ यन् मर्त्यः सन्न् अमृतान् असृजत तस्माद् अतिसृष्टिर् ।  
अतिसृष्ट्यां हास्यैतस्यां भवति य एवं वेद ॥ ब्र्हुप्_१,४।६ ॥  
  
__________  
  
ब्र्हुप्भ्_१,४।६ एवं स प्रजापतिर्जगदिदं मिथुनात्मकं सृष्टा ब्रह्मणादिवर्णनियन्वर्देवताः सिसृक्षुरादौ, अयेति शब्दद्वयमभिनयप्रदर्शनार्थम्, अनेन प्रकारेण मुखे हस्तौ प्रक्षित्याभ्यमन्यदाभिमुख्येन मन्यनपकरोत् ।  
स मुखहस्ताभ्यां मथित्वा मुखाच्च योनेर्हस्ताभ्यां च योनिभ्यामग्निं ब्राह्मणजातेरनुग्रहकर्तारमसृजत सृष्टवान् ।  
यस्माद्दाहकस्याग्नेर्योनिरेतदुभयं हस्तौ मुखं च, तस्माद्भय मप्येतदलोमकं लोमविवर्जितम् ।  
किं सर्वमेव? न, अन्तरतो ऽभ्यन्तरतः;अस्ति हि योन्या सामान्यमुभयस्यास्य ।  
किम्? अलोमका हि योनिरन्तरतः स्त्रीणाम् ।  
तथा ब्राह्मणो ऽपि मुखादेव जझे प्रजापतेः ।  
तस्मादेकयोनित्वाज्जयेष्ठेनेवानुजो ऽनुगृह्यते अग्निना ब्राह्मणः ।  
तस्माद्ब्राह्मणो ऽग्निदेवत्यो मुखवीर्यश्चेति श्रुतिस्मृतिसिद्धम् ।  
तथा बलाश्रयाभ्यां बाहुभ्यां बलभिदादिकं क्षन्नियजातिनियन्तरां क्षन्नियं च ।  
तस्मादैन्द्रं क्षत्रं बाहुवीर्यं चेति श्रुतौ स्मृतौ चावगतम् ।  
तथोरुत ईहा चेष्टा तदाश्रयाद्वस्वादिलक्षणं विशो नियन्तारं विशं च ।  
तस्मात्कृष्यादिपरो वस्वादिदेवत्यश्च वैश्यः ।  
तथा पूषणं पृथ्वीदैवतं शूद्रं च पद्भ्यां परिचरणक्षममसृजतेति श्रुतिस्मृतिप्रसिद्धेः ।  
तत्र क्षत्रादिदेवतासर्गमिहानुक्तं वक्ष्यमाणममप्युक्तवदुपसंहरति सृष्टिसाकल्यानुकीर्त्यै ।  
यथेयं श्रुतिर्व्यवस्थिता तथा प्रजापतिरेव सर्वे देवा इति निश्चितोर्ऽथः ।  
स्रष्टुरनन्यत्वात्सृष्टानाम् ।  
प्रजापतिनैव तु सृष्टत्वाद् देवानाम् ।  
अथैवं प्रकरणार्थे व्यवस्थिते तत्स्तुत्यभिप्रायेणाविद्वन्मतान्तरनिन्दोपन्यासः, अन्यनिन्दान्यस्तुतये ।  
तत्तत्र कर्मप्रकरणे केवलयाज्ञिका यागकाले यदिदं वच आहुः -ऽअमुमग्निं यजासुमिन्द्रं यजऽइत्यादि - नामशस्त्रस्तोत्रकर्मादिभिन्नत्वाद्भिन्नमेवाग्न्यादिदेवमेवैकं मन्यमाना आहुरित्यभिप्रायः ।  
तन्न तथा विद्यात्, यस्मादेतस्यैव प्रजापतेः सा विसृष्टिर्देवभेदः सर्व एष उ ह्येव प्रजापतिरेव प्राणः सर्वे देवाः ।  
अत्र विप्रतिपद्यन्ते - पर एव हिरण्यगर्भे इत्येके ।  
संसारीत्यपरे ।  
परं एव तु मन्त्रवर्णात् ।  
"इन्द्रं मित्रं वरुणमग्निमाहुः"इति श्रुतेः ।  
"एष ब्रह्मैष इन्द्र एष प्रजापतिरेते सर्वे देवाः"(ऐ।उ।५ । ३) इति च श्रुतेः ।  
स्मृतेश्च -"एतमेके वदन्त्यग्निं मनुमन्ये प्रजापतिम्"(मनु।१२ । १२३) इति"यो ऽसावतीन्द्रियो ऽग्राह्यः सूक्ष्मो ऽव्यक्तः सनातनः ।  
सर्वभूतमयो ऽचिन्त्यः स एव स्वयमुद्बभौ" ।  
(मनु।१ । ७) इति ।  
संसार्येव वा स्यात् ।  
"सर्वैन्पाप्मन औपत्"(बृ।उ।१ । ४ । १) इति श्रुतेः ।  
न ह्यसंसारिणः पाप्मदाहप्रसङ्गो ऽस्ति ।  
भयारतिसंयोगश्रवणात् ।  
"अथ यन्मर्त्यः सन्नमृतानसृजत"(बृ।उ।१ । ४ । ६) इति च ।  
"हिरण्यगर्भं पश्यति जायमानम्"(श्वे।उ।४ । १२) इति च मन्त्रवर्णात् ।  
स्मृतेश्च कर्मविपाकप्रक्रियायाम् -"ब्रह्मा विश्वसृजो धर्मो महानव्यक्तमेव च ।  
उत्तमां सात्विकीमेतां गतिमाहुर्मनीषिणः"(मनु।१२ । ५०) इति ।  
अथैवं विरुद्धार्थानुपपत्तेः प्रामाण्यव्याघात इति चेत्? न, कल्पनान्तरोपपत्तेरविरोधात् ।  
उपाधिविशेषसम्बन्धाद्विशेषकल्पनान्तरमुपपद्यते ।  
"आसीनो दूरं व्रजति शयानो याति सर्वतः ।  
कस्तं मदामदं देवं मदन्यो ज्ञातुमर्हति"(क।उ।१ । २ । २१) इत्येवमादिश्रुतिभ्य उपाधिवशात्संसारित्वं न परमार्थतः ।  
स्वतो ऽसंसार्येव ।  
एवमेकत्वं नानात्वं च हिरण्यगर्भस्य ।  
तथा सर्वजीवानाम्, तत्त्वमसि (छा।उ।६ । ८ -१६) इति श्रुतेः ।  
हिरण्यगर्भस्तु उपाधिशुद्ध्यतिशयापेक्षया प्रायशः पर एवेति श्रुतिस्मृतिवादाः प्रवृत्ताः ।  
संसारित्वं तु क्वचिदेव दर्शयन्ति ।  
जीवानां उपाधिगताशुद्धिबाहुल्यात्संसारित्वमेव प्रायशो ऽभिलप्यते ।  
व्यावृत्तकृत्स्नोपाधिभेदापेक्षया तु सर्वः परत्वेनाभिधीयते श्रुतिस्मृतिवादैः ।  
तार्किकैस्तु परित्यक्तागमबलैरस्ति नास्ति कर्ताकर्तेत्यादि विरुद्धं बहु तर्कपद्भिराकुलीकृतः शास्त्रार्थः, तेनार्थनिश्चयो दुर्लभः ।  
ये तु केवलशास्त्रानुसारिणः शान्तदर्पास्तेषां प्रत्यक्षविषय इव निश्चितः शास्त्रार्थे देवतादिविषयः ।  
तत्र प्रजापतेरेकस्य देवस्यात्राद्यलक्षणो भेदो विवक्षित इति तत्राग्निरुक्तो ऽत्ता, आद्यः सोम इदानीमुच्यते - अथ यत्किञ्चेदं लोक आर्द्रं द्रवात्मकं तद्रेतस आत्मानो बीजादसृजत;रेतस आपः (ऐ।उ।१ । ४) इति श्रुतेः ।  
द्रवात्मकश्च सोमः ।  
तस्माद्यदार्द्रं प्रजापतिना रेतसः सृष्टं तदु सोम एव ।  
एतावद्वै एतावदेव नातो ऽधिकमिदं सर्वम् ।  
किं तत्? अन्नं चैव सोमो द्रवात्मकत्वादाप्यायकम् ।  
अन्नादश्चाग्निरौष्ण्याद् रूक्षत्वाच्च ।  
तत्रैवध्रियते, सोम एवान्नं यदद्यते तदेव सोम इत्यर्थः ।  
य एवात्ता स एवाग्निः अर्थबलाद्ध्यवधारणम् ।  
अग्निरपि क्वचिद् हूयमानः सोमपक्षस्यैव ।  
सोमो ऽपीज्यमानो ऽग्निरेवात्तृत्वात् ।  
एवमग्नीषोमात्मकं जगदात्मत्वेन पश्यन्त केनचिद्दोषेण लिप्यते, प्रजापतिश्च भवति ।  
सैषा ब्रह्मणः प्रजापतेरतिसृष्टिरात्मनो ऽप्यतिशया ।  
का सा इत्याह - यच्छ्रेयसः प्रशस्यतरानात्मनः सकाशाद्यस्मादसृजत देवांस्तस्माद्देवसृष्टिरतिसृष्टिः ।  
कथं पुनरात्मनो ऽतिशया सृष्टिः इत्यत आह - अथ यद्यस्मान्मर्त्यः सन्मरणधर्मा सन्नमृतानमरणधर्मिणो देवान् कर्मज्ञानवह्निना सर्वानात्मनः पाप्मन ओषित्वासृजत, तस्मादेतामतिसृष्टिं प्रजापतेरात्मभूतां यो वेद स एतस्यामतिसृष्ट्यां प्रजापतिरिव भवति प्रजापतिवदेव स्रष्टा भवति ॥६॥  
  
  
सर्वं वैदिकं साधनं ज्ञानकर्मलक्षणं कर्त्राद्यनेककारकापेक्षं प्रजापतित्वफलावसानं साध्यमेतावदेव यदेतद्व्याकृतं जगत्संसारः ।  
अथैतस्यैव साध्यसाधनलक्षणस्य व्याकृतस्य जगतो व्याकरणात्प्राग्बीजावस्था या तां निर्दिदिज्ञत्यङ्कुरादिकार्यानुमितामिव वृक्षस्य, कर्मबीजो ऽविद्याक्षेत्रो ह्यसौ संसारवृक्षः समूल उद्धर्तव्य इति ।  
तदुद्धरणे हि पुरुषार्थपरिसमाप्तिः ।  
तथा चोक्तम् -"ऊर्ध्वमूलो ऽवाक्शाखः"इति काठके ।  
गीतासु च"ऊर्ध्वमूलमधः शाखम्"इति ।  
पुराणे च"ब्रह्मवृक्षः सनातनः"इति ।  
  
  
  
  
_______________________________________________________________________  
  
स्तर्त् ब्र्हुप् १,४।७  
  
तद् धेदं तर्ह्य् अव्याकृतम् आसीत् ।  
तन् नामरूपाभ्याम् एव व्याक्रियतासौ नामायम् इदंरूप इति ।  
तद् इदम् अप्य् एतर्हि नामरूपाभ्याम् एव व्याक्रियत असौ नामायम् इदंरूप इति ।  
स एष इह प्रविष्ट आ नखाग्रेभ्यो यथा क्षुरः क्षुरधाने ऽवहितः स्याद् विश्वम्भरो वा विश्वम्भरकुलाये ।  
तं न पश्यन्ति ।  
अकृत्स्नो हि सः प्राणन्न् एव प्राणो नाम भवति ।  
वदन् वाक् पश्यंश् चक्षुः शृण्वञ् छ्रोत्रं मन्वानो मनः ।  
तान्य् अस्यैतानि कर्मनामान्य् एव ।  
स यो ऽत एकैकम् उपास्ते न स वेद ।  
अकृत्स्नो ह्य् एषो ऽत एकैकेन भवति ।  
आत्मेत्य् एवोपासीत ।  
अत्र ह्य् एते सर्व एकं भवन्ति ।  
तद् एतत् पदनीयम् अस्य सर्वस्य यद् अयम् आत्मा ।  
अनेन ह्य् एतत् सर्वं वेद ।  
यथा ह वै पदेनानुविन्देद् एवं कीर्तिं श्लोकं विन्दते य एवं वेद ॥ ब्र्हुप्_१,४।७ ॥  
  
__________  
  
  
ब्र्हुप्भ्_१,४।७ तद्वेदं तदिति बीजावस्थं जगत्प्रागुत्पत्तेस्तर्हि तस्मिन्काले;परोक्षत्वासर्वनाम्नाप्रत्यक्षाभिधानेनाभिधीयते, भूतकालसम्बन्धित्वादव्याकृतभाविनो जगतः;सुखग्रहणार्थमैतिह्यप्रयोगो ह शब्दः ।  
एवं ह तदा आसीदित्युच्यमाने सुखं तां परोक्षामपि जगतो बीजावस्थां प्रतिपद्यते, युधिष्ठिरो ह किल राजासीदित्युक्ते यद्वत् ।  
इदमिति व्याकृतनामरूपात्मकं साध्यसाधनलक्षणं यथावर्णितमभिधीयते ।  
तदिदंशब्दयोः परोक्षप्रत्यक्षावस्थजगद्वाचकयोः सामानाधिकरण्यादेकत्वमेव परोक्षप्रतयक्षावस्थस्य जगतो ऽवगम्यते ।  
तदेवेदमिदमेव च तदव्याकृतमासीदिति ।  
अथैवं सति नासत उत्पत्तिर्न सतो विनाशः कार्यस्येत्यवधृतं भवति ।  
तदेवम्भूतं जगदव्याकृतं सन्नामरूपाभ्यामेव नाम्ना रूपेणैव च व्याक्रियत ।  
व्याक्रियतेति कर्मकर्तृप्रयोगात्तत्स्वयमेवात्मैव व्याक्रियत, वि आ अक्रियत, विस्पष्टं नामरूपविशेषावधारणमर्यादं व्यक्तीभावमापद्यत सामर्थ्यादाक्षिप्तनियन्तृकर्तृसाधनक्रियानिमित्तम् ।  
असौनामेति सर्वनाम्नाविशेषाभिधानेन नाममात्रं व्यपदिशति ।  
देवदत्तो यज्ञदत्त इति वा नामास्य इत्यसौनामायम् ।  
तथेदमिति शुक्लकृष्णादीनामविशेषः ।  
इदं शुक्लमिदं कृष्णं वा रूपमस्येतीदं रूपः ।  
तदिदमव्याकृतं वस्तु एतर्ह्येतस्मिन्नपि काले नामरूपाभ्यामेव व्याक्रियते असौनामायमिदं रूप इति ।  
यदर्थः सर्वशास्त्रारम्भः। यस्मिन्नविद्यया स्वाभाविक्या कर्तृक्रियाफलाध्यारोपणा कृता;यः कारणं सर्वस्य जगतः यदात्मके नामरूपे सलिलादिव स्वच्छान्मलमिव फेनमव्याकृते व्याक्रियेते, यश्च ताभ्यां नामरूपाभ्यां विलक्षणः स्वतो नित्यशुद्धबुद्धमुक्तस्वभावः स एषो ऽव्याकृते आत्मभूते नामरूपे व्याकुर्वन्ब्रह्मादिस्तम्बपर्यन्तेषु देहेष्विह कर्मफलाश्रयेष्वशनायादिमत्सु प्रविष्टः ।  
ननु अव्याकृतं स्वयमेव व्याक्रियतेत्युक्तम्, कथमिदमिदानीम् उच्यते, पर एव तु आत्माव्याकृतं व्याकुर्वन्निह प्रविष्ट इति ।  
नैष दोषः, परस्याप्यात्मनो ऽव्याकृतजगदात्मत्वेन विवक्षितत्वात् ।  
आक्षिप्तनियन्तृकर्तृक्रिया निमित्तं हि जगदव्याकृतं व्याक्रियतेत्यवोचाम ।  
इदंशब्दसामानाधिकरण्याच्चाव्याकृतशब्दस्य ।  
यथेदं जगन्नियन्त्राद्यनेककारकनिमित्तादिविशेषवद्व्याकृतम्, तथा अपरित्यक्तान्यतमविशेषवदेव तदव्याकृतम् ।  
व्याकृताव्याकृतमात्रं तु विशेषः ।  
दृष्टश्च लोके विवक्षातः शब्दप्रयोगो ग्राम आगतो ग्रामः शून्य इति ।  
कदाचिद् ग्रामशब्देन निवासमात्रविवक्षायां ग्रामः शून्य इति शब्दप्रयोगो भवति, कदाचिन्निवासिजनविवक्षायां ग्राम आगत इति, कदाचिदुभयविवक्षायामपि ग्रामशब्दप्रयोगो भवति, ग्रामं च न प्रविशेदिति यथा ।  
तद्वदिहापि जगदिदं व्याकृतमव्याकृतं चेत्यभेदविवक्षायाम् आत्मानात्मनोर्भवति व्यपदेशः ।  
तथेदं जगदुत्पत्तिविनाशात्मकमिति केवलजगद्वयपदेशः ।  
तथा महानज आत्मा (बृ।उ।४ । ४ । २२) अस्थूलो ऽनणुः स एष नेति नेति (बृ।उ।३ । ९ । २६) इत्यादि केवलात्मव्यपदेशः ।  
ननु परेण व्याकर्त्रा व्याकृतं सर्वतो व्याप्तं सर्वदा जगत्, स कथमिह प्रविष्टः परिकल्प्यते? अप्रविष्टो हि देशः परिच्छिन्नेन प्रवेष्टुं शक्यते, यथा पुरुषेण ग्रामादिः ।  
नाकाशेन किञ्चिन्नित्यप्रविष्टत्वात् ।  
पाषाणसर्पादिवद्धर्मान्तरेणेति चेत् ।  
अथापि स्यात्, न पर आत्मा स्वेनैव रूपेण प्रविवेश, किं तर्हि? तत्स्थ एव धर्मान्तरेणोपजायते, तेन प्रविष्ट इत्युपचर्यते ।  
यथा पाषाणे सहजो ऽन्तःस्थः सर्पो नालिकेरे वा तोयम् ।  
न,"तत्सृष्ट्वा तदेवानुप्राविशत्"इति श्रुतेः ।  
यः स्रष्टा स भावान्तरमनापन्न एव कार्यं सृष्ट्वा पश्चात्प्राविशदिति हि श्रूयते ।  
यथा भुक्त्वा गच्छतीति भुजिगमिक्रिययोः पूर्वापरकालयोरितरेतरविच्छेदो ऽविशिष्टश्च कर्ता तद्वदिहापि स्यात् ।  
न तु तत्स्थस्यैव भावान्तरोपजनन एतत्सम्भवति ।  
न च स्थानान्तरेण वियुज्य स्थानान्तर संयोगलक्षणःप्रवेशो निरवयवस्यापरिच्छिन्नस्य दृष्टः ।  
सावयव एव प्रवेशश्रवणादिति चेत् न;ठदिव्यो ह्यमूर्तः पुरुषः" (मु।उ।२ । १ । २) निष्कलं निष्क्रियम् (श्वे।उ।६ । १९) इत्यादिश्रुतिभ्यः सर्वव्यपदेश्यधर्म विशेषप्रतिषेधश्रुतिभ्यश्च ।  
प्रतिबिम्बप्रवेशवदिति चेत्? न, वस्त्वन्तरेण विप्रकर्षानुपपत्तेः ।  
द्रव्ये गुणप्रवेशवदिति चेत्? न, अनाश्रितत्वात् ।  
नित्यपरतन्त्रस्यैवाश्रितस्य गुणस्य द्रव्ये प्रवेश उपचर्यते ।  
न तु ब्रह्मणः स्वातन्त्र्यश्रवणात्तथा प्रवेश उपपद्यते ।  
फले बीजवदिति चेत्? न;सावयवत्ववृद्धिक्षयोत्पत्तिविनाशादिधर्मवत्त्वप्रसङ्गात् ।  
न चैवं धर्मवत्त्वं ब्रह्मणः अजो ऽजरः इत्यादि श्रुतिन्यायविरोधात् ।  
तस्मादन्य एव संसारी परिच्छिन्न इह प्रविष्ट इति चेत्? न;"सेयं दैवतैक्षत"(छा।उ।६ । ३ । २) इत्यारभ्य टनामरूपे व्याकरवाणि"(६ । २ । ३) इति तस्या एव प्रवेशव्याकरणकर्तृत्वश्रुतेः ।  
तथाऽतत्सृष्ट्वा तदेवानुप्राविशत्ऽ(तै।उ।२ । ६ । १) ऽस एतमेव सीमानं विदार्यैतया द्वारा प्रापद्यत"(ऐ।उ।३ । १२) ऽसर्वाणि रूपाणि विचित्य धीरो नामानि कृत्वाभिवदन्यदास्ते""त्वं कुमार उत वा कुमारी त्वं जीर्णो दण्डेन वञ्चसि"(श्वे।उ।४ । ३) "पुरश्चक्रे द्विपदः"(बृ।उ।२ । ५ । १८) "रूपं रूपम्"(क।उ।२ । २ । ९) इति त मन्त्रवर्णान्न परादन्यस्य प्रवेशः ।  
प्रविष्टानामितरेतरभेदात्परानेकत्वमिति चेत् न,"एको देवो बहुधा सन्निविष्टः" "एकःसन्बहुधा विचचार" "त्वमेको ऽसि बहूननुप्रविष्टः" "एको देवः सर्वभूतेषु गूढः सर्वव्यापी सर्वभूतान्तरात्मा"(श्वे।उ।६ । ११) इत्यादि श्रुतिभ्यः ।  
प्रवेश उपपद्यते नोपपद्यत इति तिष्ठतु तावत् ।  
प्रविष्टानां संसारित्वात्तदनन्यत्वान्न परस्य संसारित्वमिति चेत्? न, अशनायाद्यत्ययश्रुतेः ।  
सुखित्वदुःखित्वादिदर्शनान्नेति चेन्न,"न लिप्यते लोकदुःखेन बाह्यः"(क।उ।२ । २ । ११) इति श्रुतेः ।  
प्रत्यक्षादिविरोधादयुक्तमिति चेत्?  
न, उपाध्याश्रयजनितविशेषविषयत्वात्प्रक्षादेः ।  
"न दृष्टेर्द्रष्टारं पश्येः"(बृ।उ।३ । ४ । २) "विज्ञातारमरे केन विजानीयात्"(बृ।उ।४ । ५ । १९) "अविज्ञातं विज्ञातृ"(बृ।उ।३ । ८ । ११) इत्यादि श्रुतिभ्यो नात्मविषयं विज्ञानम् ।  
किं तर्हि? बुद्ध्याद्युपाध्यात्मप्रतिच्छायाविषयमेव सुखितो ऽहं दुःखितो ऽहमित्येवमादि प्रत्यक्षविज्ञानम् ।  
अयमहमिति विषयेण विषयिणः सामानाधिकरण्योपचारात्,"नान्यदतो ऽस्ति द्रष्ट्रृ"(बृ।उ।३ । ८ । ११) इत्यन्यात्मप्रतिषेधाच्च, देहावयवविशेष्यत्वाच्च सुखदुःखयोर्विषयधर्मत्वम् ।  
"आत्मानस्तु कामाय"(बृ।उ।२ । ४ । ५) इत्यात्मार्थः त्वश्रुतेरयुक्त इति चेन्न,"यत्र वा अन्यदिव स्यात्"इत्यविद्याविषयात्मार्थत्वाभ्युपगमात् तत्केन कं पश्येत् (बृ।उ।४ । ५ । १५) नेह नानास्ति किञ्चन (बृ।उ।४ । ४ । १९) तत्र को मोहः कः शोकः एकत्वमनुपश्यतः (ईशा।७) इत्यादिना विद्याविषये तत्प्रतिषेधाच्च नात्मधर्मत्वम् ।  
तार्किकसमयविरोधादयुक्तमिति चेत् न;युक्त्याप्यात्मनो दुःखित्वानुपपत्तेः ।  
न हि दुःखेन प्रत्यक्षविषयेण आत्मनो विशेष्यत्वम् प्रत्यक्षाविषयत्वात् ।  
आकाशस्य शब्दगुणवत्त्ववदात्मनो दुःखित्वमिति चेन्न, एकप्रत्ययविषयत्वानुपपत्तेः ।  
न हि सुखग्राहकेण प्रत्यक्षविषयेण प्रत्ययेन नित्यानुमेयस्यात्मनो विषयीकरणामुपपद्यते तस्य च विषयीकरणे आत्मन एकत्वाद्विषय्यभावप्रसङ्गः ।  
एकस्यैव विषयविषयित्वं दीपवदिति चेत्? न;युगपदसम्भवात्,आत्मन्यंशानुपपत्तेश्च ।  
एतेन विज्ञानस्य ग्राह्यग्राहकत्वं प्रत्युक्तम् ।  
प्रत्यक्षानुमानविषययोश्च दुःखात्मनोर्गुणगुणित्वे नानुमानम् ।  
दुःखस्य नित्यमेव प्रत्यक्षविषयत्वात्, रूपादिसामानाधिकरण्याच्च ।  
मनःसंयोगजत्वे ऽप्यात्मनि दुःखस्य सावयवत्वविक्रियावत्त्वानित्यत्वप्रसङ्गात् ।  
न ह्यविकृत्य संयोगि द्रव्यं गुणः कश्चिदुपयन्नपयन्वा दृष्टः क्वचित् ।  
न च निरवयवं विक्रियमाणं दृष्टं क्वचिदनित्यगुणाश्रयं वा नित्यम् ।  
न चाकाश आगमवादिभिर्नित्यतयाभ्युपगम्यते, न चान्यो दृष्टान्तो ऽस्ति ।  
विक्रियमाणमपि तत्प्रत्ययानिवृत्तेर्नित्यमेवेति चेत्? न, द्रव्यस्य अवयवान्यथात्वव्यतिरेकेण विक्रियानुपपत्तेः ।  
सावयवत्वे ऽपि नित्यत्वमिति चेन्न;सावयवस्यावयवसंयोगपूर्वकत्वे सति विभागोपपत्तेः ।  
वज्रादिष्वदर्शनान्नेति चेन्न, अनुमेयत्वात्संयोगपूर्वत्वस्य ।  
तस्मान्नात्मानो दुःखाद्यनित्यगुणाश्रयत्वोपपत्तिः ।  
परस्यादुःखित्वे ऽन्यस्य च दुःखिनो ऽभावे दुःखोपशमनाय शास्त्रारम्भानर्थक्यमिति चेत्? न, अविद्याध्यारोपितदुःखित्वभ्रमापोहार्थत्वात्, आत्मनि प्रकृतसङ्ख्यापूरणभ्रमापोहवत् ।  
कल्पितदुःख्यात्माभ्युपगमाच्च ।  
जलसूर्यादिप्रतिबिम्बवदात्मग्रवेशश्च प्रतिबिम्बवद्व्याकृते कार्य उपलभ्यत्वात् ।  
प्रागुत्पत्तेरनुपलब्ध आत्मा पश्चात्कार्ये च सृष्ट व्याकृते बुद्धेरन्तरुपलभ्यमानः सूर्यादिप्रतिबिम्बवज्जलादौ कार्यं सृष्ट्वा प्रविष्ट इव लक्ष्यमाणो निर्दिश्यते स एष इह प्रविष्टः (बृ।उ।१ । ४ । ७) ताः सृष्ट्वा तदेवानुप्राविशत स एतमेव सीमानं विदार्यैतया द्वारा प्रापद्यत (ऐ।उ।३ । १२) सेयं देवतैक्षत हन्ताहमिमास्तिस्रो देवता अनेन जीवेनात्मनानुप्रविश्य (छा।उ।६ । २ । ३) इत्येवमादिभिः ।  
न तु सर्वगतस्य निरवयवस्य दिग्देशकालान्तरापक्रमणप्राप्तिलक्षणः प्रवेशः कदाचिदप्युपपद्यते ।  
न च परादात्मनो ऽन्यो ऽस्ति द्रष्टा नान्यदतो ऽस्ति द्रष्टृ नान्यदतो ऽस्तिश्रोतृ (बृ।उ।३ । ८ । ११) इत्यादि श्रुतेरित्यवोचाम ।  
उपलब्ध्यर्थत्वाच्च सृष्टिप्रवेशस्थित्यप्ययवाक्यानाम्, उपलब्धेः पुरुषार्थत्वश्रवणात् ।  
आत्मानमेवावेत् (बृ।उ।१ । ४ । १०) तस्मात्तत्सर्वमभवत् (बृ।उ।१ । ४ । १०) बह्मविदाप्नोति परम् (तै।उ।२ । १ । १) स यो ह वै तत्परमं ब्रह्म वेद ब्रह्मैव भवति (मु।उ।३ । २ । ९) आचार्यवान्पुरुषो वेद (छा।उ।६ । १४ । २) तस्य तावदेव चिरम् (छा।उ।६ । १४ । २) इत्यादि श्रुतिभ्यः ।  
ततो मां तत्त्वतो ज्ञात्वा विशते तदनन्तरम् (गीता १८ । ५५) तद्ध्यग्र्यं सर्वविद्यानां प्राप्यते ह्यमृतं ततः इत्यादि स्मृतिभ्यश्च ।  
भेददर्शनापवादाच्च सृष्ट्यादि वाक्यानाम् आत्मैकत्वदर्शनार्थपरत्वोपपत्तिः ।  
तस्मात्कार्यस्थस्य उपलभ्यत्वमेव प्रवेश इत्युपचर्यते ।  
आनखाग्रेभ्यो नखाग्रमर्यादम् आत्मनश्चैतन्यमुपलभ्यते ।  
तत्र कथमिव प्रविष्टः? इत्याह - यथा लोके क्षुराधाने क्षुरो धीयते ऽस्मिन्निति क्षुरधानं तस्मिन्नापितोपस्कराधाने, क्षुरो ऽन्तःस्थ उपलभ्यते, अवहितः प्रवेशितः स्याद् यथा वा विश्वम्भरो ऽग्निः, विश्वस्य भरणाद्विश्वम्भरः कुलाये नीडे ऽग्निः, काष्ठादावहितः स्यादित्यनुवर्तते ।  
तत्र हि स मथ्यमान उपलभ्यते ।  
यथा च क्षुरः क्षुरधान एकदेशे ऽवस्थितो यथा चाग्निः काष्ठादौ सर्वतो व्याप्यावस्थितः, एवं सामान्यतो विशेषतश्च देहं संव्याप्यावस्थित आत्मा ।  
तत्र हि स प्राणनादिक्रियावान् दर्शनादिक्रियावांश्चोपलभ्यते ।  
तस्मात्तत्रैवं प्रविष्ठं तमात्मानं प्राणनादिक्रियाविशिष्टं न पश्यन्ति नोपलभन्ते ।  
नन्वप्राप्तप्रतिषेधो ऽयं तं न पश्यन्तीति, दर्शनस्याप्रकृतत्वात् ।  
नैष दोषः, सृष्ट्यादिवाक्यानाम् आत्मैकत्वप्रतिपत्त्यर्थपरत्वात्प्रकृतमेव तस्य दर्शनम् ।  
रूपं रूपं प्रतिरूपो बभूव तदस्य रूपं प्रति चक्षणाय (बृ।उ।२ । ५ । १९) इति मन्त्रवर्णात् ।  
तत्र प्राणनादिक्रियाविशिष्टस्यादर्शने हेतुमाह - अकृत्स्नो ऽसमस्तो हि यस्मात्स प्राणनादिक्रियाविशिष्टः ।  
कुतः पुनरकृत्स्नत्वम् इत्युच्यते - प्राणान्नेव प्राणनक्रियामेव कुर्वन्प्राणो नाम प्राणसमाख्यः प्राणाभिधानो भवति ।  
प्राणनक्रियाकर्तृत्वाद्धि प्राणः प्राणतीत्युच्यते नान्यां क्रियां कुर्वन् ।  
यथा लावकः पाचक इति ।  
तस्मात्क्रियान्तरविशिष्टस्य अनुपसंहारादकृत्स्नो हि सः ।  
तथा वदन्वदनक्रियां कुर्वन्वक्तीति वाक्, पश्यंश्चक्षुश्चष्ट इति चक्षुर्द्रष्टा, शृण्वञ्शृणोतीति श्रोत्रम् ।  
प्राणान्नेव प्राणः वदन्वाक् इत्याभ्यां क्रियाशक्त्युद्भवः प्रदर्शितो भवति ।  
पश्यंश्चक्षुः शृण्वञ्श्रोत्रम् इत्याभ्यां विज्ञानशक्त्युद्भवः प्रदर्श्यते, नामरूपविषयत्वाद्विज्ञानशक्तेः ।  
श्रोत्रचक्षुषी विज्ञानस्य साधने, विज्ञानं तु नामरूपसाधनम् ।  
न हि नामरूपव्यतिरिक्तं विज्ञेयमस्ति ।  
तयोश्चोपलम्भे करणं चक्षुःश्रोत्रे ।  
क्रिया च नामरूपसाध्या प्राणसमवायिनी, तस्याः प्राणाश्रयाया अभिव्यक्तो वाक्करणम् ।  
तथा पाणिपादपायूपश्थाख्यानि ।  
सर्वेषामुपलक्षणार्था वाक् ।  
एतदेव हि सर्वं व्याकृतम् ।  
त्रयं वा इदं नाम रूपं कर्म (बृ।उ।१ । ६ । १) इति हि वक्ष्यति ।  
मन्वानो मनो मनुत इति ।  
ज्ञानशक्तिविकासानां साधारणं करणं मनो मनुते ऽनेनेति ।  
पुरुषस्तु कर्ता सन्मन्वानो मन इत्युच्यते ।  
तान्येतानि प्राणादीन्यस्यात्मनः कर्मनामानि, कर्मजानि नामानि कर्मनामान्येव, न तु वस्तुमात्रविषयाणि ।  
अतो न कृत्स्नात्मवस्त्ववद्योतकानि ।  
एवं ह्यसावात्मा प्राणनादिक्रियया तत्तत्क्रियाजनितप्राणादिनामरूपाभ्यां व्याक्रियमाणो ऽवद्योत्यमानो ऽपि ।  
स यो ऽतो ऽस्मात्प्राणनादिक्रियासमुदायाद् एकैकं प्राणं चक्षुरिति वा विशिष्टम् अनुपसंहृतेतरविशिष्टक्रियात्मकं मनसा अयमात्मेत्युपास्ते चिन्तयति, न स वेद नस जानाति ब्रह्म ।  
कस्मात् अकृत्स्नो ऽसमाप्तो हि यस्मादेष आत्मा अस्मात्प्राणनादिसमुदायात् ।  
अतः प्रविभक्त एकैकेन विशेषणेन विशिष्ट इतरधर्मान्तरानुपसंहाराद्भवति ।  
यावदयमेवं वेद पश्यति शृणोमि स्पृशामीति वा स्वभावप्रवृत्तिविशिष्टं वेद तावदञ्जसा कृत्स्नमात्मानं न वेद ।  
कथं पुनः पश्यन्वेद? इत्याह - आत्मेत्येव, आत्मेति प्राणादीनि विशेषणानि यान्युक्तानि तानि यस्य स आप्नुवंस्तान्यात्मा इत्युच्यते ।  
न तथा कृत्स्नविशेषोलसंहारी सन्कृत्स्नो भवति ।  
वस्तुमात्ररूपेण हि प्राणाद्युपाधिविशेषक्रियाजनितानि विशेषणानि व्याप्नोति ।  
तथा च वक्ष्यति - ध्यायतीव लेलायतीव (बृ।उ।४ । ३ । ७) इति ।  
तस्मादात्मेत्येवोपासीत ।  
एवं कृत्स्नो ह्यसौ स्वेन वस्तुरूपेण गृह्यमाणो भवति ।  
कस्मात्कृत्स्नः? इत्याशङ्क्याह - अत्रास्मिन्नात्मनि हि यस्मान्निरुपाधिकजलसूर्यप्रतिबिम्बभेदा इवादित्वे प्राणाद्युपाधिकृता विशेषाः प्राणादिकर्मजनामाभिधेया यद्योक्ता ह्येते एकमभिन्नतां भवन्ति प्रतिपद्यन्ते ।  
आत्मेत्येवोपासीत इति नापूर्वविधिः ।  
पक्षे प्राप्तत्वात् यत्साक्षादपरोक्षाद्ब्रह्म (बृ।उ।३ । ४ । १) कतम आत्मेति - यो ऽयं विज्ञानमयः (बृ।उ।४ । ३ । ७) इत्येवमाद्यात्मप्रतिपादनपराभिः श्रुतिभिरात्मविषयं विज्ञानमुत्पादितम् ।  
तत्रात्मस्वरूपविज्ञानेनैव तद्विषयानात्माभिमानबुद्धिः कारकादिक्रियाफलाध्यारोपणात्मिका अविद्या निवर्तिता ।  
तस्यां निवर्तितायां कामादिदोषानुपपत्तेः आनात्मचिन्तानुपपत्तिः ।  
तस्मात्तदुपासनमस्मिन्पक्षे न विधातव्यम्, प्राप्तत्वात् ।  
तिष्ठसु तावत्पाक्षिक्यात्मोपासनप्राप्तिर्नित्या वेति, अपूर्वविधिः स्यात्;ज्ञानोपासनयोरेकत्वे सत्यप्राप्तत्वात् ।  
न स वेद इति विज्ञानं प्रस्तुत्य आत्मेत्येवोपासीत इत्यभिधानाद्वेदोपासनशब्दयोरेकार्थतावगम्यते ।  
अनेन ह्येतत्त्सर्वं वेद आत्मानमेवावेत् (बृ।उ।१ । ४ । १०) इत्यादिश्रुतिभ्यश्च विज्ञानमुपासनम् ।  
तस्य चाप्राप्तत्वाद्विध्यर्हत्वम् ।  
न च स्वरूपान्वाख्याने पुरुषप्रवृत्तिरुपपद्यते, तस्मादपूर्वविधिरेवायम् ।  
कर्मविधिसामान्याच्च ।  
यथा यजेत जुहुयात् इत्यादयः कर्मविधयः, न तैरस्य आत्मेत्येवोपासीत (१ । ४ । ७) आत्मा वा अरे द्रष्टव्यः (२ । ४ । ५) इत्याद्यात्मोपासनविधेर्विशेषो ऽवगम्यते ।  
मानसक्रियात्वाच्च विज्ञानस्य तथा यस्यै देवतायै हविर्गृहीतं स्यात्तां मनसा ध्यायेद्वषट्करिष्यन् इत्याद्या मानसी क्रिया विधीयते, तथा आत्मेत्येवोपासीत (१ । ४ । ७) मन्तव्यो निदिध्यासितव्यः (२ । ४ । ५) इत्याद्या क्रियैव विधीयते ज्ञानात्मिका ।  
तथावोचाम वेदोपासनशब्दयोरेकार्थत्वमिति ।  
भावानांशत्रयोपपत्तेश्च - यथा हि यजेत इत्यस्यां भावनायाम् केन कथम् इति भाव्याद्याकाङ्क्षापनयकारणमंशत्रयमवगम्यते, तथा उपासीत इत्यस्यामपि भावनायां विधीयमानायाम् किमुपासीत? केनोपासीत? इत्यस्यामाकाङ्क्षायाम् आत्मानमुपासीत मनसा त्यागब्रह्मचर्यशमदमोपरमतितिक्षादीतिकर्तव्यतासंयुक्तः इत्यादीशास्त्रेणैव समर्थ्यते ऽशत्रयम् ।  
यथा च कृत्स्नस्य दर्शपूर्णमासादिप्रकरणस्य दर्शपूर्णमासादिविध्युद्देशत्वेनोपयोगः एवमौपनिषदाम् आत्मोपासनप्रकरणस्य आत्मोपासनप्रकरणस्य आत्मोपासनविध्युद्देशत्वेनैवोपयोगः ।  
नेति नेति (२ । ३ । ६) अस्थूलम् (३ । ८ । ८) एकमेवाद्वितीयम् (छा।उ।६ । २ । १) अशनायाद्यतीतः इत्येवमादिवाक्यानाम् उपास्यात्मस्वरूपविशेषसमर्पणेनोपयोगःष फलं च मोक्षो ऽविद्यानिवृत्तिर्वा ।  
अपरे वर्णयन्ति उपासनेनात्मविषयं विशिष्टं विज्ञानान्तरं भावयेत्, तेनात्मा ज्ञायते, अविद्यानिवर्तकं च तदेव, नात्मविषयं वेदवाक्यजनितं विज्ञानमिति ।  
एतस्मिन्नर्थे वचनान्यपि - विज्ञाय प्रज्ञां कुर्वीत (बृ।उ।४ । ४ । २१) द्रष्टव्यः श्रोतव्यो मन्तव्यो निदिध्यासितव्यः (२ । ४ । ५) सो ऽन्वेष्टव्यः स विजिज्ञासितव्यः (छा।उ।४) इत्यादीनि ।  
न, अर्थान्तराभावात् ।  
न च आत्मेत्येवोपासीत इत्यपूर्वविधिः;कस्मात्? आत्मस्वरूपकथनानात्मप्रतिषेधवाक्यजनितविज्ञानव्यतिरेकेण मानसस्य बाह्यस्य वाभावात् ।  
तत्र हि विधेः साफल्यं यत्र विधिवाक्यश्रवणमात्रजनितविज्ञानव्यतिरेकेण पुरुषप्रवृत्तिर्गम्यते ।  
यथा दर्शपूर्णमासाभ्यां स्वर्गकामो यजेत इत्येवमादौ ।  
न हि दर्शपूर्णमासविधिवाक्यजनितविज्ञानमेव दर्शपूर्णमासामुष्ठानम्, तच्चाधिकाराद्यपेक्षानुभावि ।  
न तु नेति नेति (२ । ३ । ६) इत्याद्यात्मप्रतिपादकवाक्यजनितविज्ञानव्यतिरेकेण दर्शपूर्णमासादिवत्पुरुषव्यापारः सम्भवति ।  
सर्वव्यापारोपशमहेतुत्वात् तद्वाक्यजनितविज्ञानस्य ।  
न ह्युदासीनविज्ञानं प्रवृत्तिजनकम्, अब्रह्मानात्मविज्ञाननिवर्तकत्वाच्च एकमेवाद्वितीयम् (छा।उ।६ । २ । १) तत्त्वमसि (छा।उ।६ । ८ -१६) इत्येवमादिवाक्यानाम् ।  
न च तन्निवृत्तौ प्रवृत्तिरुपपद्यते;विरोधात् ।  
वाक्यजनितविज्ञानमात्रान्नाब्रह्मानात्मविज्ञाननिवृत्तिरिति चेत् न;तत्त्वमसि (छा।उ।६ । ८ -१६) नेति नेति (बृ।उ।२ । ३ । ६) आत्मैवेदम् (छा।उ।७ । २५ । २) एकमेवाद्वितीयम् (छा।उ।६ । २ । १) ब्रह्मैवेदममृतम् (मु।उ।२ । २ । ११) नान्यदतो ऽस्ति द्रष्टः (बृ।उ।३ । ८ । ११) तदेव ब्रह्म त्वं विद्धि (के।उ।१ । ४) इत्यादिवाक्यानां तद्वादित्वात् ।  
द्रष्टव्यविधेर्विषयसमर्पकाण्येतानीति चेत्? न, अर्थान्तराभावादित्युक्तोत्तरत्वात् ।  
आत्मवस्तुस्वरूपसमर्पकैरेव वाक्यैः तत्त्वमसि इत्यादिभिः श्रवणकाल एव तद्दर्शनस्य कृतत्वाद् द्रष्टव्यविधेर्नानुष्ठानान्तरं कर्तव्यमित्युक्तोत्तरमेतत् ।  
आत्मस्वरूपान्वाख्यानमात्रेण आत्मविज्ञाने विधिमन्तरेण न प्रवर्तत इति चेत्? न, आत्मवादिवाक्यश्रवणेन आत्मविज्ञानस्य जनितत्वात् - किं भो कृतस्य करणम्? तच्छ्रवणे ऽपि न प्रवर्तत इति चेन्न, अनवस्थाप्रसङ्गात् ।  
यथा आत्मवादिवाक्यार्थश्रवणे विधिमन्तरेण न प्रवर्तते तथा विधिवाक्यार्थश्रवणे ऽपि विधिमन्तरेण न प्रवर्तिष्यत इति विध्यन्तरापेक्षा ।  
तथा तदर्थश्रवणे ऽपीत्यनवस्था प्रसज्येत ।  
वाक्यजनितात्मज्ञानस्मृतिसन्ततेः श्रवणविज्ञानमात्रादर्थान्तरत्वमिति चेत्? न, अर्थप्राप्तत्वात् ।  
यदैवात्मप्रतिपादकवाक्यश्रवणाद् आत्मविषयं विज्ञानमुत्पद्यते, तदैव तदुन्पद्यगानं तद्विषयं विज्ञानमुत्पद्यते, तदैव तदुन्पद्यगानं तद्विषयं मिथ्याज्ञानं निवर्तयदेवोत्पद्यते ।  
आत्मविषयमिथ्याज्ञाननिवृत्तौ च तत्प्रभवाः स्मृतयो न भवन्ति स्वाभाविक्यो ऽनात्मवस्तुभेदविषयाः ।  
अनर्थत्वावगतेश्च, आत्मावगतौ हि सत्यामन्यद्वस्त्वनर्थत्वेनामगम्यते, अनित्यदुःखाशुद्ध्यादिबहुदोषवत्त्वाद् आत्मवस्तुनश्च तद्विलक्षणत्वात् ।  
तस्मादनात्मविज्ञानस्मृतीनाम् आत्मावगतेरभावप्राप्तिः ।  
पारिशेष्यादात्मैकत्वविज्ञानस्मृतिसन्ततेरर्थत एव भावान्न विधेयत्वम्, शोकमोहभयायासादिदुःखदोषनिवर्तकत्वाच्च तत्स्मृतेः ।  
विपरीतज्ञानप्रभवो हि शोकमोहादिदोषः ।  
तथा च तत्र को मोहः (ईश।७) विद्वाम्म बिभेति कुतश्चन (तै।उ।२ । ९ । १) अभयं वै जनक प्रप्तो ऽसि (बृ।उ।४ । २ । ४) भिद्यते हृदयग्रन्थिः (मु।उ।२ । २ । ८) इत्यादिश्रुतयः ।  
निरोधस्तर्ह्यर्थान्तरमिति चेत् ।  
अथापि स्याच्चित्तवृत्तिनिरोधस्य वेदवाक्यजनितात्मविज्ञानादर्थान्तरत्वात्, तन्त्रान्तरेषु च कर्तव्यतयावगतत्वाद्विधेयत्वमिति चेत्? न;मोक्षसाधनत्वेनानवगमात् ।  
न हि वेदान्तेषु ब्रह्मात्मविज्ञानाद् अन्यत्परमपुरुषार्थसाधनत्वेनामगम्यते ।  
"आत्मानमेवावेत्"(बृ।उ।१ । ४ । १०) "तस्मात्तत्सर्वमभवत्"(१ । ४ । १०) "ब्रह्मविदाप्नोति परम्"(तै।उ।२ । १ । १ । ) "स यो ह वै तत्परमं ब्रह्म वेद ब्रह्मैव भवति"(मु।उ।३ । २ । ९) "आचार्यवान्पुरुषो वेद"(छा।उ।६ । १४ । २) "तस्य तावदेव चिरम्"(६ । १४ । २) "अभयं हि वै ब्रह्म भवति एवं वेद"(बृ।उ।४ । ४ । २५) इत्येवमादिश्रुतिशतेभ्यः ।  
अनन्यसाधनत्वाच्च निरोधस्य ।  
न ह्यात्मविज्ञानतत्स्मृतिसन्तानव्यतिरेकेण चित्तवृत्तिनिरोधस्य साधनमस्ति ।  
अभ्युपगम्येदमुक्तम्, न तु ब्रह्मविज्ञानव्यतिरेकेण अन्यन्मोक्षसाधनमवगम्यते ।  
आकाङ्क्षाभावाच्च भावनाभावः;यदुक्तं यजेतेत्यादौ किं केन कथम् इति भावनाकाङ्क्षायां फलसाधनेतिकर्तव्यताभिराकाङ्क्षापनयनं यथा, तद्वदिहाप्यात्मविज्ञानविधावप्युपपद्यत इति;तदसत्,"एकमेवाद्वितीयम्"(छा।उ।६ । २ । १) "तत्त्वमसि"(छा।उ।६ । ८ -१६)"नेति नेति"(बृ।उ।२ । ३ । ६) "अनन्तरमबाह्यम्"(बृ।उ।२ । ५ । १९) "अयमात्मा ब्रह्म"(२ । ५ । १९) इत्यादिवाक्यार्थविज्ञानसमकालमेव सर्वाकाङ्क्षाविनिवृत्तेः ।  
न च वाक्यार्थविज्ञाने विधिप्रयुक्तः प्रवर्तते विध्यन्तरप्रयुक्तौ चानवस्थादोषमवोचाम ।  
न च एकमेवाद्वितीयं ब्रह्म इत्यादिवाक्येषु विधिरवगम्यते ।  
आत्मस्वरूपान्वाख्यानेनैवावसितत्वात् ।  
वस्तुस्वरूपान्वाख्यानमात्रत्वादप्रामाण्यमिति चेत् ।  
अथापि स्याद्यथा सो ऽरोदीद्यदरोदीत्तद्रुद्रस्य रुद्रत्वम् इत्येवमादौ वस्तुस्वरूपान्वाख्यानमात्रत्वादप्रामाण्यम्, एवमात्मार्थवाक्यानामपीति चेत्? न;विशेषात् ।  
न वाक्यस्य वस्त्वन्वाख्यानं क्रियान्वाख्यानं वा प्रामाण्याप्रामाण्यकारणम्, किं तर्हि? निश्चितफलवद्विज्ञानोत्पादकत्वम् ।  
तद्यत्रास्ति तत्प्रमाणं वाक्यम्, यत्र नास्ति तदप्रमाणम् ।  
किञ्ञ्च भो पृच्छामस्त्वाम् आत्मस्वरूपान्वाख्यानपरेषु वाक्येषु फलवन्निश्चितं च विज्ञानमुत्पद्यते, न वा? उत्पद्यते चेत्कथमप्रामाण्यमिति? किं वा न पश्यसि अविद्याशोकमोहभयादिसंसारबीजदोषनिवृत्तिं विज्ञानफलम् ।  
न शृणोपि वा किम् तत्र को मोहः कः शोक एकत्वमनुपश्यतः (ईशा।७) मन्त्रविदेवास्मि नात्मवित्सो ऽहं भगयः शोचामि तं मा भगवाञ्छोकस्य पारं शोचामि तारयतु (छा।उ।७ । १ । ३)  इत्येवमाद्युपनिषद्वाक्यशतानि? एवं विद्यते किं सो ऽरोदीदित्यादिषु निश्चितं फलवच्च विज्ञानम् ।  
न चेद्विद्यते ऽस्त्वप्रामाण्यम् ।  
तदप्रामाण्ये फलवन्निश्चितविज्ञानोत्पादकस्य किमित्यप्रामाण्यं स्यात्? तदप्रामाण्ये त दर्शपूर्णमासादिवाक्येषु को विश्रम्भः ।  
ननु दर्शपूर्णमासादिवाक्यानां पुरुषप्रवृत्तिविज्ञानोत्पादकत्वात् प्रामाण्यम् ।  
आत्मविज्ञानवाक्येषु तन्नास्तीति ।  
सत्यमेवम्, नैष दोषः ।  
प्रामाणयकारणोपपत्तेः ।  
प्रामाण्यकारणं च यथोक्तमेव, नान्यत् ।  
अलङ्कारश्चायम्, यत्सर्वप्रवृत्तिबीजविरोधफलवदविज्ञानोत्पादकत्वम् आत्मप्रतिपादकवाक्यानां नाप्रामाण्यकारणम् ।  
यत्तूक्तम् विज्ञाय प्रज्ञां कुर्वीत (बृ।उ।४ । ४ । २१) इत्यादिवचनानां वाक्यार्थविज्ञानव्यतिरेकेण उपासनार्थत्वमिति, सत्यमेतत्, किन्तु नापूर्वविध्यर्थता, पक्षे प्राप्तस्य नियमार्थतैव ।  
कथं पुनरुपासनस्य पक्षप्राप्तिः? यावता पारिशेष्यादात्मविज्ञानस्मृतिसन्ततिः नित्यैवेत्यभिहितम् बाढम्, यद्यप्येवम्;शरीरारम्भा कस्य कर्मणो नियतफलत्वात्, सम्यग्ज्ञानप्राप्तावप्यवश्यम्भाविनी प्रवृत्तिर्वाङ्मनःकायानाम्, लब्धवृत्तेः कर्मणो बलीयस्त्वात् मुक्तेष्वादिप्रवृत्तिवत् ।  
तेन पक्षे प्राप्तं ज्ञानप्रवृत्तिदौर्बल्यम् ।  
तस्मात्त्यागवैराग्यादिसाधनबलावलम्बेन आत्मविज्ञानस्मृतिसन्ततिर्नियन्तव्या भवति, न त्वपूर्वा कर्तव्या;प्राप्तत्वाद् इत्यवेचाम ।  
तस्मात् प्राप्तविज्ञानस्मृतिसन्ताननियमविध्यर्थानि विज्ञाय प्रज्ञां कुर्वीत इत्यादि वाक्यानि, अन्यार्थासम्भवात् ।  
नन्वनात्मोपासनमिदम्, इतिशब्दप्रयोगात्;यथा प्रियमित्येतदुपासीत इत्यादौ न प्रियादिगुणा एवोपास्याः, किं तर्हि? प्रियादिगुणवत्प्राणाद्येवोपास्यम्;तथेहापि इति परात्मशब्दप्रयोगाद् आत्मगुणवदनात्मवस्तूपास्यमिति गम्यते ।  
आत्मोपास्यत्ववाक्यवैलक्षण्याच्च परेण च वक्ष्यति - आत्मानमेव लोकमुपासीत (१ । ४ । १५) इति ।  
तत्र च वाक्ये आत्मैवोपास्यत्वेनाभिप्रेतो द्वितीयाश्रवणादात्मानमेवेति ।  
इह तु न द्वितीया श्रूयते ।  
इतिपरश्चात्मशब्दः आत्मेन्येवोपासीत इति ।  
अतो नात्मोपास्य आत्मगुणश्चान्य इति त्ववगम्यते ।  
न;वाक्यशेष आत्मन उपास्यत्वेनावगमात् ।  
अस्यैव वाक्यस्य शेषे आत्मैवोपास्यत्वेनावगम्यते - तदेतत्पदनीयमस्य सर्वस्य यदयमात्मा (बृ।उ।१ । ४ । ७) अन्तरतरं यदयमात्मा (बृ।उ।१ । ४ । ८) आत्मानमेवावेत् (१ । ४ । १०) इति ।  
प्रविष्टस्य दर्शनप्रतिषेधादनुपास्यत्वमिति चेत् ।  
यस्यात्मनः प्रवेश उक्तः तस्यैव दर्शनं वार्यते तं न पश्यन्ति (४ । ३ । २३) इति प्रकृतोपादानात् ।  
तस्मादात्मनो ऽनुपास्यत्वमेवेत् चेत्? न, अकृत्स्नत्वदोषात् ।  
दर्शनप्रतिषेधो ऽकृत्स्नत्वदोषाभिप्रायेण नात्मोपास्यत्वम्प्रतिषेधाय ।  
प्राणनादिक्रियाविशिष्टत्वेन विशेषणात् ।  
आत्मनश्चेदुपास्यत्वमनभिपेतं प्राणनाद्येकैकक्रियाविशिष्टस्यात्मनो ऽकृत्स्नत्ववचनमनर्थकं स्यात् अकृत्स्नो ह्येषो ऽत एकैकेन भवति (१ । ४ । ७) इति अतो ऽनेकैकविशिष्टस्त्वात्मा कृत्स्नत्वादुपास्य एवेति सिद्धम् ।  
यस्त्वात्मशब्दस्य इतिपरः प्रयोगः,  आत्मशब्दप्रत्ययोः आत्मतत्त्वस्य परमार्थतो ऽविषयत्वज्ञानार्थम्, अन्यथा आत्मानमुपासीतेत्येवमवक्ष्यत् ।  
तथा चार्थादात्मनि शब्दप्रत्ययावनुज्ञातौ स्याताम्;तच्चानिष्टम्, नेति नेति (२ । ३ । ६) विज्ञातारमरेकेन विजानीयात् (२ । ४ । १४) अविज्ञातं विज्ञातृ (३ । ८ । १२) यतो वाचो निवर्तन्ते अप्राप्य मनसा सह (तै।उ।२ । ४ । १) इत्यादिश्रुतिभ्यः ।  
यत्तु आत्मानमेव लोकमुपासीत (१ । ४ । १५) इति तदनात्मोपासनप्रसङ्गनिवृत्तिपरत्वान्न वाक्यान्तरम् ।  
अनिर्ज्ञातत्वसामान्यादात्मा ज्ञातव्यो ऽनात्मा च ।  
तत्र कस्मादात्मोपासने एव यत्न आस्थीयते आत्मेत्येवोपासीत इति नेतरविज्ञान इति? अत्रोच्यते - तदेतदेव प्रकृतं पदनीयं गमनीयं नान्यत् ।  
अस्य सर्वस्येति निर्धारणार्था षष्ठी ।  
अस्मिन्सर्वस्मिन्नित्यर्थः ।  
यदयमात्मा यदेतदात्मतत्त्वम् ।  
किं न विज्ञातव्यमेवान्यत्? न;किं तर्हि? ज्ञातव्यत्वे ऽपि न पृथग्ज्ञानान्तरमपेक्षत आत्मज्ञानात् ।  
कस्मात्? अनेनात्मना ज्ञातेन हि यस्मादेतत्सर्वमनात्मजातम् अन्यद्यत्तत्सर्वं समस्तं वेद जानाति ।  
नन्वन्यज्ञानेनान्यन्न ज्ञायत इति ।  
अस्य परिहारं दुन्दुभ्यादिग्रन्थेन वक्ष्यामः ।  
कथं पुनरेतत् पदनीयमित्युच्यते - यथा ह वै लोके पदेन, गवादिखुराङ्कितो देशः पदमित्युच्यते तेन पदेन, नष्टं विवित्सितं पशुं पदेनान्वेषमाणो ऽनुविन्देल्लभेत ।  
एवमात्मनि लब्धे सर्वमनुलभत इत्यर्थः ।  
नन्वात्मनि ज्ञाते सर्वमन्यज्ज्ञायत इति ज्ञाने प्रकृते, कथं लाभो ऽप्रकृत उच्यत इति? न;ज्ञानलाभयोरेकार्थत्वस्य विवक्षितत्वात् ।  
आत्मनो ह्यलाभो ऽज्ञानमेव, तस्माज्ज्ञानमेवात्मनो लाभः, नानात्मलाभवदप्राप्तप्राप्तिलक्षण आत्मलाभः, लब्धृलब्धव्ययर्भेदाभावात् ।  
यत्र ह्यात्मनो ऽनात्मा लब्धा, लब्धव्यो ऽनात्मा ।  
स चाप्राप्त उत्पाद्यादिक्रियाव्यवहितः कारकविशेषोपादानेन क्रियाविशेषमुत्पाद्य लब्धव्यः ।  
स त्वप्राप्तप्राप्तिलक्षणो ऽनित्यः, मिथ्याज्ञानजनितकामक्रियाप्रभवत्वात्, स्वप्ने पुत्रादिलाभवत् ।  
अयं तु तद्विपरीत आत्मा ।  
आत्मत्वादेव नोत्पाद्यादिक्रियाव्यवहितः ।  
नित्यलब्धस्वरूपत्वे ऽपि सत्यविद्यामात्रं व्यवधानम् ।  
यथा गृह्यमाणाया अपि शुक्तिकाया विपर्ययेण रजताभासाया अग्रहणं विपरीतज्ञानव्यवधानमात्रम्, तथा ग्रहणं ज्ञानमात्रमेव, विपरीतज्ञानव्यवधानापोहार्थत्वाज्ज्ञानस्य ।  
एवमिहाप्यात्मनो ऽलाभो ऽविद्यामात्रव्यवधानम् ।  
तस्माद्विद्यया तदपोहनमात्रमेव लाभो नान्यः कदाचिदप्युपपद्यते ।  
तस्मादात्मलाभे ज्ञानादर्थान्तरसाधनस्य आनर्थक्यं वक्ष्यामः ।  
तस्मान्निराशङ्कमेव ज्ञानलाभयोरेकार्थत्वं विवक्षन्नाह - ज्ञानं प्रकृत्य, अनुविन्देदिति ।  
विन्दतेर्लाभार्थत्वात् ।  
गुणविज्ञानफलमिदमुच्यते - यथायमात्मात्मा नामरूपानुप्रवेशेन ख्यातिं गत आत्मेत्यादिनामरूपाभ्यां प्राणादिसंहतिं च श्लोकं प्राप्तवानित्येवं यो वेद,स कीर्तिं ख्यातिं श्लोकं च सङ्घातमिष्टैः सह विन्दते लभते ।  
यद्वा यथोक्तं वस्तु यो वेद मुमुक्षूणामपेक्षितं कीर्तिशब्दितमैक्यज्ञानं तत्फलं श्लोकशब्दितां मुक्तिमाप्नोतीति मुख्यमेव फलम् ॥७॥  
  
  
  
कुतश्चात्मतत्त्वमेव ज्ञेयमनाहत्यान्यदित्याह -   
  
  
  
  
_______________________________________________________________________  
  
स्तर्त् ब्र्हुप् १,४।८  
  
तद् एतत् प्रेयः पुत्रात् प्रेयो वित्तात् प्रेयो ऽन्यस्मात् सर्वस्माद् अन्तरतरं यद् अयम् आत्मा ।  
स यो ऽन्यम् आत्मनः प्रियं ब्रुवाणं ब्रूयात् प्रियं रोत्स्यतीतीश्वरो ह तथैव स्यात् ।  
आत्मानम् एव प्रियम् उपासीत ।  
स य आत्मानम् एव प्रियम् उपास्ते न हास्य प्रियं प्रमायुकं भवति ॥ ब्र्हुप्_१,४।८ ॥  
  
__________  
  
ब्र्हुप्भ्_१,४।८ तदेतदात्मतत्त्वं प्रेयः प्रियतरं पुत्रात् ।  
पुत्रो हि लोके प्रियः प्रसिद्धस्तस्मादपि प्रियतरमिति निरतिशयप्रियत्वं दर्शयति ।  
तथा वित्ताद्धिरण्यरत्नादेः, तथा अन्यस्याद्यल्लोके प्रियत्वेन प्रसिद्धं तस्मात्सर्वस्मादित्यर्थः ।  
तत्कस्मादात्मतत्त्वमेव प्रियतरं न प्राणादि? इत्युच्यते - अन्तरतरं बाह्यात्पुत्रवित्तादेः प्राणपिण्डसमुदायो ह्यन्तरो ऽभ्यन्तरः सन्निकृष्ट आत्मनः ।  
तस्मादप्यन्तरादन्तरतरं यदयमात्मा यदेतदात्मतत्त्वम् ।  
यो हि लोके निरतिशयप्रियः स सर्वप्रयत्नेन लब्धव्यो भवति ।  
तथायमात्मा सर्वलौकिकप्रियेभ्यः प्रियतमः ।  
तस्मात्तल्लाभे महान्यत्न आस्थेन इत्यर्थः, कर्त्तव्यताप्राप्तमप्यन्यप्रियलाभे यत्नमुज्झित्वा ।  
कस्मात्पुनः आत्मानात्मप्रिययोरन्यतरप्रियहानेन इतरप्रियोपादानप्राप्तौ आत्मप्रियोपादानेनैवेतरहानं क्रियते न विपर्ययः? इत्युच्यते - स यः कश्चिदन्यमनात्मममममविशेषं पुत्रादिकं प्रियतरमात्मानः साकाशाद् ब्रूवाणं ब्रूयादात्मप्रियवादी ।  
किम्? प्रियं तवाभिमतं पुत्रादिलक्षणं रोत्स्यत्यावरणं प्राणसंरोधं प्राप्स्यति ।  
विनङ्क्ष्यतीति ।  
स कस्मादेवं ब्रवीति? यस्मादीश्वरः समर्थः पर्याप्तो ऽसावेवं वक्तुं ह यस्मात्तस्मात्तथैव स्याद्यत्तेनोक्तं प्राणसंरोधं प्राप्स्यति ।  
यथाभूतवादी हि सः, तस्मात्स ईश्वरो वक्तुम् ।  
ईश्वरशब्दः क्षिप्रवाचीति केचित् ।  
भवेद्यदि प्रसिद्धिः स्यात् ।  
तस्मादुज्झित्वान्यत्प्रियमात्मानमेव प्रियमुपासीत ।  
स य आत्मानमेव प्रियमुपास्ते, आत्मैव प्रियो नान्यो ऽस्तीति प्रतिपद्यते ऽन्यल्लौकिकं प्रियमप्यप्रियमेवेति निश्चित्य उपास्ते चिन्तयति, न हास्यैवंविदः प्रियं प्रमायुकं प्रमरणशीलं भवति ।  
नित्यानुवादमात्रमेतत्, आत्मविदो ऽन्यस्य प्रियस्याप्रियस्य चाभावात् ।  
आत्मप्रियग्रहणस्तुत्यर्थं वा प्रियगुणफलविधानार्थं मन्दात्मदर्शिनः ।  
ताच्छील्यप्रत्ययोपादानात् ॥८॥  
  
  
सूत्रिता ब्रह्मविद्या आत्मेत्येवोपासीत इति यदर्थोपनिषत्कृतस्नापि ।  
तस्यैतस्य सूत्रस्य व्याचिख्यासुः प्रयोजनाभिधित्सयोपोज्जिघांसति ।  
  
  
  
  
_______________________________________________________________________  
  
स्तर्त् ब्र्हुप् १,४।९  
  
तद् आहुर् यद् ब्रह्मविद्यया सर्वं भविष्यन्तो मनुष्या मन्यन्ते ।  
किम् उ तद् ब्रह्मावेद् यस्मात् तत् सर्वम् अभवद् इति ॥ ब्र्हुप्_१,४।९ ॥  
  
__________  
  
  
ब्र्हुप्भ्_१,४।९ तदिति वक्ष्यमाणमनन्तरवाक्ये ऽवद्योत्यं वस्त्वाहुः ।  
ब्राह्मणा ब्रह्म विविदिषवो जन्मजरामरणप्रबन्धचक्रभ्रमणकृतायासदुःखोदकापारमहोदधिप्लवभूतं गुरुमासाद्य तत्तीरमुत्तितीर्षवो धर्माधर्मसाधनतत्फललक्षणात् साध्यसाधनरूपान्निर्विण्णाः तद्विलक्षणनित्यनिरतिशयश्रेयः प्रतिपित्सवः ।  
किमाहुरित्याह - यद्ब्रह्मविद्यया ब्रह्म परमात्मा तया ब्रह्मविद्यया, सर्वं निरवशेषं भविष्यन्तो भविष्याम इत्येवं मनुष्या यन्मन्यन्ते ।  
मनुष्यग्रहणं विशेषतो ऽधिकारज्ञापनार्थम् ।  
मनुष्या एव हि विशेषतो ऽभ्युदयनिःश्रेयससाधने ऽधिकृता इत्यभिप्रायः ।  
यथा कर्मविषये फलप्राप्तिं ध्रुवां कर्मभ्यो मन्यन्ते, तथा ब्रह्मविद्याया सर्वात्मभावफलप्राप्तिं ध्रुवामेव मन्यन्ते ।  
वेदप्रामाण्यस्योभयत्राविशेषात् ।  
तत्र विप्रतिषिद्धं वस्तु लक्ष्यते ऽतः पृच्छामः - किमु तद्ब्रह्म यस्य विज्ञानात्सर्वं भविष्यन्तो मनुष्या मन्यन्ते? तत्किमवेद्यस्माद्विज्ञानात्तद्ब्रह्म सर्वमभवत्? ब्रह्म च सर्वमिति श्रूयते ।  
तद्यद्यविज्ञाय किञ्चित्सर्वमभवत्तथान्येषामप्यस्तु, किं ब्रह्मविद्यया? अथ विज्ञाय सर्वमभवत्, विज्ञानसाध्यत्वात्कर्मफलेन तुल्यमेवेत्यनित्यत्वप्रसङ्गः सर्वभावस्य ब्रह्मविद्याफलस्य ।  
अनवस्थादोषश्चतदप्यन्यद्विज्ञाय सरेवमभवत्ततः पूर्वमप्यन्यद्विज्ञायेति ।  
न तावदविज्ञाय सर्वमभवत्, शास्त्रार्थवैरूप्यदोषात् ।  
फलानित्यत्वदोषस्तर्हि? नैको ऽपि दोषोर्ऽथविशेषोपपत्तेः ॥९॥  
  
  
  
यदि किमपि विज्ञायैव तद्ब्रह्म सर्वमभवत्पृच्छामः - किमु तद्ब्रह्मावेत्? यस्मात्तत्सर्वमभवदिति ।  
एवं चोदिते सर्वदोषानागन्धितं प्रतिवचनमाह-  
  
  
  
_______________________________________________________________________  
  
स्तर्त् ब्र्हुप् १,४।१०  
  
ब्रह्म वा इदम् अग्र आसीत् ।  
तद् आत्मानम् एवावेत् ।  
अहं ब्रह्मास्मीति ।  
तस्मात् तत् सर्वम् अभवत् ।  
तद् यो यो देवानां प्रत्यबुध्यत स एव तद् अभवत् ।  
तथर्षीनाम् ।  
तथा मनुष्याणाम् ।  
तद् धैतत् पश्यन्न् ऋषिर् वामदेवः प्रतिपेदे ऽहं मनुर् अभवं सूर्यश् चेति ।  
तद् इदम् अप्य् एतर्हि य एवं वेदाहं ब्रह्मास्मीति स इदं सर्वं भवति ।  
तस्य ह न देवाश् चनाभूत्या ईशते ।  
आत्मा ह्य् एषां स भवति ।  
अथ यो ऽन्यां देवताम् उपास्ते ऽन्यो ऽसाव् अन्यो ऽहम् अस्मीति न स वेद ।  
यथा पशुर् एवं स देवानाम् ।  
यथा ह वै बहवः पशवो मनुष्यं भुञ्ज्युर् एवम् एकैकः पुरुषो देवान् भुनक्ति ।  
एकस्मिन्न् एव पशाव् आदीयमाने ऽप्रियं भवति किम् उ बहुषु ।  
तस्माद् एषां तन् न प्रियं यद् एतन् मनुष्या विद्युः ॥ ब्र्हुप्_१,४।१० ॥  
  
__________  
  
  
ब्र्हुप्भ्_१,४।१० ब्रह्मापरम्, सर्वभावस्य साध्यत्वोपपत्तेः ।  
न हि परस्य ब्रह्मणः सर्वभावापत्तिर्विज्ञानसाध्या ।  
विज्ञानसाध्यां च सर्वभावापत्तिर्विज्ञानसाध्या ।  
विज्ञानसाध्यां च सर्वभावापत्तिमाह -ऽतस्मात्तत्सर्वमभवत्ऽइति ।  
तदस्माद्ब्रह्म वा इदमग्र आसीदित्यपरं ब्रह्मेह भवितुमर्हति ।  
मनुष्याधिकाराद्वा तद्भावी ब्राह्मणः स्यात् ।  
ऽसर्वं भविष्यन्तो मनुष्या मन्यन्तेऽइति हि मनुष्याः प्रकृताः, तेषां चाभ्युदयनिःश्रेयससाधने विशेषतो ऽधिकार इत्युक्तम्, न परस्य ब्रह्मणो नाप्यपरस्य प्रजापतेः ।  
अतो द्वैतैकत्वापरब्रह्मविद्यया कर्मसहितया अपरब्रह्मभावमुपसम्पन्नो भोज्यादपावृत्तः सर्वप्राप्त्योच्छिन्नकामकर्मबन्धनः परब्रह्मभावी ब्रह्मविद्याहेतोर्ब्रह्मेत्यभिधीयते ।  
दृष्टश्च लोके भाविनीं वृत्तिमाश्रित्य शब्दप्रयोगः - यथाऽओदनं पचतिऽइति, शास्त्रे च -ऽपरिव्राजकः सर्वभूताभयदक्षिणाम्ऽइत्यादि, तथेहेति केचित् - ब्रह्म ब्रह्मभावी पुरुषो ब्राह्मणः - इति व्याचक्षते ।  
तन्न, सर्वभावापत्तेरनित्यत्वदोषात् ।  
न हि सो ऽस्ति लोके परमार्थतो यो निमित्तवशाद्भावान्तरमापद्यते नित्यश्चेति ।  
तथा ब्रह्मविज्ञाननिमित्तकृता चेत्सर्वभावापत्तिः, नित्या चेति विरुद्धम् ।  
अनित्यत्वे च कर्मफलतुल्यतेत्युक्तो दोषः ।  
अविद्याकृतासर्वत्वनिवृत्तिं चेत्सर्वभावापत्तिं ब्रह्मविद्याफलं मन्यसे, ब्रह्मभाविपुरुषकल्पना व्यर्था स्यात्;प्राग्ब्रह्मविज्ञानादपि सर्वो जन्तुब्रह्मत्वान्नित्यमेव सर्वभावापन्नः परमार्थतः, अविद्यया त्वब्रह्मत्वमसर्वत्वं चाध्यारोपितम् यथा शुक्तिकायां रजतम्, व्योम्नि वा तलमलवत्त्वादि, तथेह ब्रह्मण्यध्योरोपितमविद्यया अब्रह्मत्वमसर्वत्वं च ब्रह्मविद्यया निवर्त्यत इति मन्यसे यदि, तदा युक्तम् यत्परमार्थत आसीत्परं ब्रह्म, ब्रह्मशब्दस्य मुख्यार्थभूतम्ऽब्रह्म वा इदमग्र आसीत्ऽइत्यस्मिन्वाक्ये उच्यते इति वक्तुम्;यथाभूतार्थवादित्वाद्वेदस्य ।  
न त्वियं कल्पना युक्ता, ब्रह्मशब्दार्थविपरीतो ब्रह्मभावी पुरुषो ब्रह्मेत्युच्यत इति श्रुतहान्यश्रुतकल्पनाया अन्याय्यत्वान्महत्तरे प्रयोजनान्तरे ऽसति ।  
अविद्याकृतव्यतिरेकेणाब्रह्मत्वमसर्वत्वं च विद्यत एवेति चेन्न, तस्य ब्रह्मविद्ययापोहानुपपत्तेः ।  
न हि क्वचित्साक्षाद्वस्तुधर्मस्यापोढ्री दृष्टा कर्त्री वा ब्रह्मविद्या ।  
अविद्यायास्तु सर्वत्रैव निवर्तिका दृश्यते ।  
तथेहाप्यब्रह्मत्वमसर्वत्वं चाविद्याकृतमेव निवर्त्यतां ब्रह्मविद्यया ।  
न तु पारमार्थिकं वस्तु कर्तुं निवर्तयितुं वार्हति ब्रह्मविद्या ।  
तस्माद्व्यर्थैव श्रुतहान्यश्रुतकल्पना ।  
ब्रह्मण्यविद्यानुपपत्तिरिति चेत्? न, ब्रह्मणि विद्याविधानात् ।  
न हि शुक्तिकायां रजताध्यारोपणे ऽसति शुक्तिकात्वं ज्ञाप्यते चक्षुर्गोचरापन्नायाम् - इयं शुक्तिका न रजतम्, इति ।  
तथा"सदेवेदं सर्वम्"   "ब्रह्मैवेदं सर्वम्" "आत्मैवेदं सर्वम्" "नेदं द्वैतमस्त्यब्रह्म"इति ब्रह्मण्येकत्वविज्ञानं न विधातव्यं ब्रह्मण्यविद्याध्यारोपणायामसत्याम् ।  
न ब्रूमः - शुक्तिकायामिव ब्रह्मण्यतद्धर्माध्यारोपणा नास्तीति, किं तर्हि? न ब्रह्म स्वात्मन्यतद्धर्माध्यारोपनिमित्तम्, अविद्याकर्तृ चेति ।  
भवत्वेवं नाविद्याकर्तृ भ्रान्तं च ब्रह्म ।  
किन्न्तु नैवाब्रह्माविद्याकर्ता चेतनो भ्रान्तो ऽन्य इष्यते ।  
"नान्यो ऽतो ऽस्ति विज्ञाता" (बृ।उ।३ । ७ । २३) "नान्यदतो ऽस्ति विज्ञातृ"(३ । ८ । ११) "तत्त्वमसि"(छा।उ।६ । ८ -१३)"आत्मानमेवावेत् ।  
अहं ब्रह्मास्मि"(बृ।उ।१ । ४ । १०) "अन्यो ऽसावन्यो ऽहमस्मीति न स वेद"(१ । ४ । १०) इत्यादिश्रुतिभ्यः ।  
स्मृतिभ्यश्च -"समं सर्वेषु भूतेषु"(गीता १३ । २७) "अहमात्मागुडाकेश"(गीता १० । २०) "शुनि चैव श्वपाके च"(गीता ५ । १८) "यस्तु सर्वाणि भूतानि"इत्यादिभ्यः ।  
"यस्मिन्सर्वाणि भूतानि" (ईशा।उ।७) इति च मन्त्रवर्णात् ।  
नन्वेवं शास्त्रोपदेशानर्थक्यमिति ।  
बाढमेवम् अवगते ऽस्त्वेवानर्थक्यम् ।  
अवगमनर्थक्यमिति चेत्? न, अनवगमनिवृत्तेर्दृष्टत्वात् ।  
तन्निवृत्तेरप्यनुपपत्तिरेकत्व इति चेत्? न दृष्टविरोधात् ।  
दृश्यते ह्येकत्वविज्ञानादेवानवगमनिवृत्तिः, दृश्यमानमप्यनुपपन्नमिति ब्रुवतो दृष्टविरोधः स्यात्;न च दृष्टविरोधः केनचिदप्यभ्युपगम्यते ।  
न च दृष्टे ऽनुपपन्नं नाम, दृष्टत्वादेव ।  
दर्शनानुपपत्तिरिति चेत्तत्राप्येषैव युक्तिः ।  
"पुण्यं वै पुण्येन कर्मणा भवति"(बृ।उ।३ । २ । १३) "तं विद्याकर्मणी समन्वारभेते" (४ । ४ । २) इत्येवमादिश्रुतिस्मृतिन्यायेभ्यः परस्माद्विलक्षणो ऽन्यः संसार्यवगम्यते ।  
तद्विलक्षणश्च परः"स एष नेति नेति"(बृ।उ।३ । ९ । २३) "अशनायाद्यत्येति" "य आत्मापहतपाप्मा विजरो विमृत्युः"(छा।उ।८ । ७ । १) "एतस्य वा अक्षरस्य प्रशासने"(बृ।उ।३ । ८ । ९) इत्यादिश्रुतिभ्यः ।  
कणादाक्षपादादितर्कशास्त्रेषु च संसारविलक्षण ईश्वर उपपत्तितः साध्यते ।  
संसारदुःखापनयार्थित्वप्रवृत्तिदर्शनात्स्फुटमन्यत्वमीश्वरात्संसारिणो ऽवगम्यते ।  
"अवाक्यनादरः"(छा।उ।३ । १४ । २) "न मे पार्थास्ति" (गीता३ । २२) इति श्रुतिभ्यः ।  
"सो ऽन्वेष्टव्यः स विजिज्ञासितव्यः"(छा।उ।८ । ७ । १) "तं विदित्वा न लिप्यते"(बृ।उ।४ । ४ । २३) "ब्रह्मविदाप्नोति परम्"(तै।उ।२ । १ । १) "एकधैवानुद्रष्टव्यमेतत्"(बृ।उ।४ । ४ । २०) "यो वा एतदक्षरं गार्ग्यविदित्वा"(३ । ८ । १०) "तमेव धीरो विज्ञाय"(४ । ४ । २१) "प्रणवो धनुः शरो ह्यात्मा ब्रह्म तल्लक्ष्यमुच्यते" (मु।उ।२ । २ । ४) इत्यादिकर्मकर्तृनिर्देशाच्च ।  
मुमुक्षोश्च गतिमार्गविशेषदेशोपदेशात् ।  
असति भेदे कस्य कुतो गतिः स्यात्? तदभावे च दक्षिणोत्तरमार्गविशेषानुपपत्तिः, गन्तव्यदेशानुपपत्तिश्चेति ।  
भिन्नस्य तु परस्मादात्मनः सर्वमेतदुपपन्नम् ।  
कर्मज्ञानसाधनोपदेशाच्च - भिन्नश्चेद्ब्रह्मणः संसारी स्यात्, युक्तस्तं प्रत्यभ्युदयनिःश्रेयसाधनयोः कर्मज्ञानयोरुपदेशो नेश्वरस्याप्तकामत्वात् ।  
तस्माद्युक्तं ब्रह्मेति ब्रह्मभावी पुरुष उच्यत इति चेत्? न, ब्रह्मोपदेशानर्थक्यप्रसङ्गात् ।  
संसारी चेद् - ब्रह्मभाव्यब्रह्म सन् विदित्वात्मानमेवाहं ब्रह्मास्मीति सर्वमभवत्तस्य संसार्यात्मविज्ञानादेव सर्वात्मभावस्य फलस्य सिद्धत्वात्परब्रह्मोपदेशस्य ध्रुवमानर्थक्यं प्राप्तम् ।  
तद्विज्ञानस्य क्वचित्पुरुषार्थसाधने ऽविनियागात्संसारिण एवाहं ब्रह्मास्मीति ब्रह्मत्वसम्पादनार्थ उपदेश इति  चेत् ।  
अनिर्ज्ञाते हि ब्रह्मस्वरूपे किं सम्पादयेदहं ब्रह्मास्मीति ।  
निर्ज्ञातलक्षणे हि ब्रह्मणि शक्या सम्पत्कर्तुम् ।  
न; "अयमात्मा ब्रह्म"(बृ।उ।२ । ५ । १९) चत्साक्षादपरोक्षाद्ब्रह्म (३ । ४ । १) य आत्मा (छा।उ।८ । ७ । १) तत्सत्यं स आत्मा (छा।उ।६ । ८ । ७) ब्रह्मविदाप्नोति परम् (तै।उ।२ । १ । १ । ) इति प्रकृत्य तस्माद्वा एतस्मादात्मनः (२ । १ । १) इति सहस्रशो ब्रह्मात्मशब्दयोः सामानाधिकरण्यादेकार्थत्वमेवेत्यवगम्यते ।  
अन्यस्य ह्यन्यत्वे सम्पत्क्रियते नैकत्वे ।  
इदं सर्वं यदयमात्मा (बृ।उ।२ । ४ । ६) इति च प्रकृतस्यैव द्रष्टव्यस्यात्मन एकत्वं दर्शयति ।  
तस्मान्नात्मनो ब्रह्मत्वसम्पदुपपत्तिः ।  
न चाप्यन्यत्प्रयोजनं ब्रह्मोपदेशस्य गम्यते, ब्रह्म वेद ब्रह्मैव भवति (मु।उ।३ । २ । ९) अभयं वै जनक प्राप्तो ऽसि (बृ।उ।४ । २ । ४) अभयं हि वै ब्रह्म भवति (४ । ४ । २५) इति च तदापत्तिश्रवणात् ।  
सम्पत्तिश्चेत्तदापत्तिर्न स्यात् ।  
न ह्यन्यस्याम्यभाव उपपद्यते ।  
वचनात् सम्पत्तेरपि तद्भावापत्तिः स्यादिति चेत्? न, सम्पत्तेः प्रत्ययमात्रत्वात् ।  
विज्ञानस्य च मिथ्याज्ञाननिवर्तकत्वव्यतिरेकेणाकारकत्वमित्यवोचाम ।  
न च वचनं वस्तुनः सामर्थ्यजनकम् ।  
ज्ञापकं हि शास्त्रं न कारकमिति स्थितिः ।  
स एष इह प्रविष्टः (बृ।उ।१ । ४ । ७) इत्यादिवाक्येषु च परस्यैव प्रवेश इति स्थितम् ।  
तस्माद्ब्रह्मेति न ब्रह्मभाविपुरुषकल्पना साध्वी ।  
इष्टार्थबाधनाच्च ।  
सैन्धवधनवदनन्तरमबाह्यमेकरसं ब्रह्मेति विज्ञानं सर्वस्यामुपनिषदि प्रतिपिपादयिषितोर्ऽथः ।  
काण्डद्वये ऽप्यन्ते ऽवधारणादवगम्यते इत्यनुशासनम् एतावदरे खल्वमृतत्वम् इति। तथा सर्वशाखोपनिषत्सु च ब्रह्मैकत्वविज्ञानं निश्चितोर्ऽथः ।  
तत्र यदि संसारी ब्रह्मणो ऽन्य आत्मानमेवावेदिति कल्प्येत, इष्टस्यार्थस्य नाधनं स्यात् ।  
तथा च शास्त्रमुपक्रमोपसंहारयोर्विरोधादसमञ्जसं कल्पितं स्यात् ।  
व्यपदेशानुपपत्तेश्च ।  
यदि च आत्मानमेवावेत् इति संसारी कल्प्येत, ब्रह्मविद्या इति व्यपदेशो न स्यात् ।  
आत्मानमेवावेदिति संसारिण एव वेद्यत्वोपपत्तेः ।  
आत्मेति वेदितुरन्यदुच्यत इति चेन्न, अहं ब्रह्मास्मीति विशेषणात् ।  
अन्यश्चेद्वेद्यः स्यादयमसाविति वा विशेष्येत न त्वहमस्मीति ।  
अहमस्मीति विशेषणादात्मानमेवावेदिति चावधारणान्निश्चितमात्मैव ब्रह्मेत्यवगम्यते ।  
तथा च सत्युपपन्नो ब्रह्मविद्याव्यपदेशो नान्यथा ।  
संसारिविद्या ह्यन्यथा स्यात् ।  
न च ब्रह्मत्वाब्रह्मत्वे ह्येकस्योपपन्ने परमार्थतः, तमःप्रकाशाविव भानोर्विरुद्धत्वात् ।  
न चोभयनिमित्तत्वे ब्रह्मविद्येति निश्चितो व्यपदेशो युक्तं तत्त्वज्ञानविवक्षायाम्, श्रोतुः संशयो हि तथा स्यात् ।  
निश्चितं च ज्ञानं पुरुषार्थसाधनमिष्यते"यस्य स्याद्द्धा न विचिकित्सास्ति" (छा।उ।३ । १४ । ४) "संशयात्मा विनश्यति"(गीता ४ । ४०) इति श्रुतिस्मृतिभ्याम् ।  
अतो न संशयितो वाक्यार्थो वाच्यः परहितार्थिना ।  
ब्रह्मणि साधकत्वकल्पना अस्मदादिष्विव अपेशलाऽतदात्मानमेवावेत्तस्मात्तत्सर्वमभवत्ऽइति - इति चेत्? न, शास्त्रोपालम्भात् ।  
न ह्यस्मात्कल्पनेयम्, शास्त्रकृता तु;तस्माच्छास्त्रस्यायमुपालम्भः ।  
न च ब्रह्मण इष्टं चिकीर्षुणा शास्त्राथविपरीतकल्पना स्वार्थपरित्यागः कार्यः ।  
न चैतावत्येवाक्षमा युक्ता भवतः ।  
सर्वं हि नानात्वं ब्रह्मणि कल्पितमेव"एकधैवानुद्रष्टव्यम्"(बृ।उ।४ । ४ । २०) "नेह नानास्ति किञ्चन" (४ । ४ । १९) "यत्र हि द्वैतमिव भवति" (२ । ४ । १४) "एकमेवाद्वितीयम्"(छा।उ।६ । २ । १)  इत्यादिवाक्यशतेभ्यः ।  
सर्वो हि लोकव्यवहारो ब्रह्मण्येव कल्पितो न परमार्थः सन्, इत्यत्यल्पमिदमुच्यतेऽइयमेव कल्पना अपेशलाऽइति ।  
तस्माद् यत्प्रविष्टं स्रष्ट्रृ ब्रह्म तद्ब्रह्म ।  
वैशब्दो ऽवधारणार्थः ।  
इदं शरीरस्थं यद् गृह्यते, अग्रे प्राक्प्रतिबोधादपि ब्रह्मैवासीत्, सर्वं चेदम् ।  
किन्त्वप्रतिबोधात् अब्रह्मास्म्यसर्वं च इत्यात्मन्यध्यारोपात्ऽकर्ताहे क्रियावान्फलानां च भोक्ता सुखी दुःखो संसारीऽइति चाध्यारोपयति ।  
परमार्थतस्तु ब्रह्मैव तद्विलक्षणं सर्वं च ।  
तत्कथञ्चिदाचार्येण दयालुना प्रतिबोधितम्ऽनासि संसारीऽइत्यात्मानमेवावेत्स्वाभाविकम् ।  
अविद्याध्यारोपितविशेषवर्जितमिति एव शब्दस्यार्थः ।  
ब्रूहि को ऽसावात्मा स्वाभाविकः, यमात्मानं विदितवद्ब्रह्म ।  
ननु न स्मरस्यात्मानम्, दर्शितो ह्यसौ, य इह प्रविश्य प्राणित्यपानिति व्यानित्युदानिति समानितीति ।  
ननुऽअसौ गौः, असावश्वःऽइत्येवमसौ व्यपदिश्यते भवता नात्मानं प्रत्यक्षं दर्शयसि ।  
एवं तर्हि द्रष्टा श्रोता मन्ता विज्ञाता, स आत्मेति ।  
नन्वत्रापि दर्शनादिक्रियाकर्तुः स्वरूपं न प्रत्यक्षं दर्शयसि ।  
न हि गमिरेव गन्तुः स्वरूपं छिदिर्वा छेत्तुः ।  
एवं तर्हि दृष्टेर्द्रष्टा श्रुतेः श्रोता मतेर्मन्ता विज्ञातेर्विज्ञाता, स आत्मेति ।  
नन्वत्र को विशेषो द्रष्टरि? यदि दृष्टर्द्रष्टा। यदि वा घटस्य द्रष्टा, सर्वथापि द्रष्टैव ।  
द्रष्टव्य एव तु भवान्विशेषमाह दृष्टेर्द्रष्टेति द्रष्टा तु यदि दृष्टेः, यदि वा घटस्य, द्रष्टा द्रष्टैव ।  
न, विशेषोपपत्तेः ।  
अस्त्यत्र विशेषः दृष्टेर्द्रष्टा स दृष्टिम्, न कदाचिदपि दृष्टिर्न दृश्यते द्रष्टा;तत्र द्रष्टुर्दृष्ट्या नित्यया भवितव्यम्, अनित्या चेद् द्रष्टुर्दृष्टिः, तत्र दृश्या या दृष्टिः सा कदाचिन्न दृश्येतापि, यथानित्यया दृष्ट्या घटादि वस्तु ।  
न च तद्वद् दृष्टेर्द्रष्टा कदाचिदपि न पश्यति दृष्टिम् ।  
किं द्वे दृष्टी द्रष्टुः - नित्या अदृश्या, अन्या अनित्या दृश्येति? बाढम्;प्रसिद्धा तावदनित्या दृष्टिः, अन्धानन्धत्वदर्शनात् ।  
नित्यैव चेत्सर्वो ऽनन्ध एव स्यात् ।  
द्रष्टस्तु नित्या दृष्टिः"न हि द्रष्टुर्दृष्टेर्विपरिलोपो विद्यते" -इति श्रुतेः ।  
अनुमानाच्च - अन्धस्यापि घटाद्याभासविषया स्वप्ने दृष्टिरुपलभ्यते, सा तर्हीतरदृष्टिनाशे न पश्यति, सा द्रष्टुर्दृष्टिः ।  
तयाविपरिलुप्तया नित्यया दृष्ट्या स्वरूपभूतया स्वयञ्ज्योतिःसमाख्यथेतामनित्यां दृष्टिं स्वप्नवुद्धान्तयोर्वासनाप्रत्ययरूपां नित्यमेव पश्यन्दृष्टेर्द्रष्टा भवति ।  
एवश्च सति दृष्टिरेव स्वरूपमस्याग्न्यौष्ण्यवत्, न काणादानामिव दृष्टिव्यतिरिक्तो ऽन्यश्चेतनो द्रष्टा ।  
तद्ब्रह्म आत्मानमेव नित्यदृग्रूपमध्यारोपितानित्यदृष्ट्यादिवर्जितमेवावेद्विदितवत् ।  
ननु विप्रतिषिद्धं"न विज्ञातेविज्ञातारं विजानीयाः"(बृ।उ।३ । ४ । २) इति श्रुतेः, विज्ञातुर्विज्ञानम् ।  
न, एवं विज्ञानान्न विप्रतिषेधः ।  
एवं दृष्टेर्द्रष्टेति विज्ञायत एव ।  
अन्यज्ञानानपेक्षत्वाच्च - न च द्रष्टुर्नित्यैव दृष्टिरित्येवं विज्ञाते द्रष्ट्रिविषयां दृष्टिमन्यामाकाङ्क्षते ।  
निवर्तते हि द्रष्टुविषयदृष्ट्याकाङ्क्षा तदसम्भवादेव ।  
न ह्यविद्यमाने विषय आकाङ्क्षा कस्यचिदुपजायते ।  
न च दृश्या दृष्टिर्द्रष्टारं विषयीकर्तुमुत्सहते, यतस्तामाकाङ्क्षेत ।  
न च स्वरूपविषयाखाङ्क्षास्वस्यैव ।  
तस्मादज्ञानाध्यारोपणनिवृत्तिरेवऽअत्मानमेवावेत् इत्युक्तम्,नात्मनो विषयीकरणम्ऽ ।  
तत्कथमवेत्? इत्याह - अहं दृष्टेर्द्रष्टा आत्मा ब्रह्मास्मि भवामीति ब्रह्मेति - यत्साक्षादपरोक्षात्सर्वान्तर आत्मा अशनायाद्यतीतो नेति नेत्यस्थूलमनण्वित्येवमादि लक्षणम्, तदेवाहमस्मि, नान्यः संसारी, यथा भवानाहेति ।  
तस्मादेवं विज्ञानात्तद्ब्रह्म सर्वमभवत् ।  
तस्माद्युक्तमेव मनुष्या मन्यन्ते यद्ब्रह्मविद्यया सर्वं भविष्याम इति ।  
यत्पृष्टम्,ऽकिमु तद्ब्रह्मावेद् यस्मात्तत्सर्वमभवत्ऽइति, तन्निर्णीतम् -ऽब्रह्म वा इदमग्र आसीत् तदात्मानमेवावेदहं ब्रह्मास्मीति तस्मात्तत्सर्वमभवत्ऽइति ।  
तत्तत्र यो यो देवानां मध्ये प्रत्यबुध्यत प्रतिबुद्ध्वानात्मानं यथोक्तेन आत्मा तद्ब्रह्माभवत् ।  
तथर्पीणां तथा मनुष्याणां च मध्ये ।  
देवानामित्यादि लोकदृष्ट्यपेक्षया न ब्रह्मत्वबुद्ध्योच्यते ।  
ऽपुरः पुरुष आविशत्ऽइति सर्वत्र ब्रह्मैवानुप्रविष्टमित्याद्युच्यते ।  
परमार्थतस्तु तत्र तत्र ब्रह्मैवाग्र आसीत्प्राक्प्रतिबोधाद् देवादिशरीरेश्वन्यथैव विभाव्यमानम् ।  
तदात्मानमेवावेत्तथैव च सर्वमभवत् ।  
अस्या ब्रह्मविद्यायाः सर्वभावापत्तिः फलमित्येतस्यार्थस्य द्रढिम्ने मन्त्रानुदाहरति श्रुतिः ।  
कथम्? तद् ब्रह्म एतदात्मानमेवऽअहमस्मिऽइति पश्यन्नेतस्मादेव ब्रह्मणो दर्शनादृष्टिर्वामदेवाख्यः प्रतिपेदे ह प्रतिपन्नवान्किल ।  
स एतस्मिन्मन्त्रान्ददर्श -ऽअहं मनुरभवं सूर्यश्चऽइत्यादीन् ।  
तदेतद्ब्रह्म पश्यन् इति ब्रह्मविद्या परामृश्यते ।  
ऽअहं मनुरभवं सुर्यश्चऽइत्यादिना सर्वभावापत्तिं ब्रह्मविद्याफलं परामृशति ।  
पश्यन्सर्वात्मभावं फलं प्रतिपेद इत्यस्मात्प्रयोगाद् ब्रह्मविद्यासहायसाधनसाध्यं मोक्षं दर्शयति;भुञ्जानस्तृप्यतीति यद्वत् ।  
सेयं ब्रह्मविद्यया सर्वभावापत्तिरासीन्महतां देवादीनां वीर्यातिशयात् ।  
नेदानीमैदंयुगीनानां विशेषतो मनुष्याणाम्, अल्पवीर्यत्वादिति स्यात्कस्यचिद्बुद्धिः, तदुत्थापनायाह- तदिदं प्रकृतं ब्रह्म यत्सर्वभूतानुप्रविष्टं दृष्टिक्रियादिलिङ्गम्, एतर्ह्येतस्मिन्नपि वर्तमानकाले यः कश्चिद्व्यावृत्तबाह्यौत्सुक्य आत्मानमेवैवं वेदऽअहं ब्रह्मास्मिऽइति अपोह्योपाधिजनितभ्रान्तिविज्ञानाध्यारोपितान्विशेषान् संसारधर्मानागन्धितमनन्तरमबाह्यं ब्रह्येवाहमस्मि केवलमिति-सो ऽविद्याकृतासर्वत्वनिवृत्तेर्ब्रहाविझानादिदं सर्व भवति ।  
न हि महावीर्येषु वामढेवादिषु हीनवीर्येषु वा वार्तमानिकेषु मनुष्येषुब्रह्यणो विशेषस्तद्विझानस्य वास्ति ।  
वार्तमानिकेषु पुरुषेषु तु बह्यविद्याफले अनैकान्तिकता शड्क्यत इत्यत आह-तस्य ह ब्रह्यविझातुर्यथोत्केन विधिना देवा महावीर्याश्च नापि अभूतत्य।अभवनाय ब्रह्यासर्वमावस्य, नेशते न पर्याप्ताः, किमुतान्ये ।  
ब्रह्याविद्याफलप्राप्यौ विध्नकरणे देवादय ईशत इति का शड्का? इत्युच्यते-देवादीन्प्रति ऋणवत्त्वान्मर्त्यानाम् ।  
"ब्रह्यचर्येण ऋपिभ्यो यझेन देवभ्यः प्रजया पितृभ्यः"इति हि जायमानमेवर्णवन्तं पुरुषं दर्शयति श्रुतिः ।  
पशुनिदर्शनाच्च"अथो ऽयं वा"(बृ।उ। १ । ४ । १६) इत्याद्लोकश्रुतेश्चात्मनो वृत्तिपरिपिपालयिषयाधमर्णानिवं देवाः परतन्त्रान्मनुष्यान्प्रत्यमृतत्वप्राप्तिं प्रति विध्नं कुर्युरिति न्याय्यैवैषा शड्का ।  
स्वपशून्स्वशरीराणीव च रक्षन्ति देवाः ।  
महत्तरां हि वृत्तिं कर्माधीनां दर्शय्ष्यति देवादीनां बहुपशुसमतयैकैकस्य पुरुषस्य ।  
"तस्मान्देपां तन्न प्रियं यदेतन्मनुध्या विद्याः"(१ । ४ । १०) इति हहि वक्ष्यति ।  
"यथा ह वै स्वाय लोकायारिष्टिमिच्छेदेवं हैवंविदे सर्वाणि भूतान्यरिष्टिमिच्छन्ति"(१ । ४ । १६) इति च ।  
ब्रह्याविश्वे पारार्थ्यनिवृत्तेर्न स्वलोकत्वं पशुत्वञ्चेत्यमिप्रायो ऽप्रियारिष्टिवचनाभ्यामवगम्यते ।  
तस्माद्ब्रह्याविदो ब्रह्यविद्याफलर्प्राप्त प्रति कुर्युरेव विध्नं देवाः, प्रभाववन्तश्च हि ते ।  
नन्वेवं सत्यन्यास्वपि कर्मफलप्राप्तिपुदेवानां विध्नकरणम्पेयपानसमम् ।  
हन्त तर्ह्याविस्रम्भो ऽभ्युदयनिःश्रेयससाधना। नुष्ठानेषु ।  
तथेश्वरस्याचिन्तय। शक्तित्वाद्विध्नकरणे प्रभुत्वम् ।  
तथा कालकर्ममन्त्रौषधितपसाम् ।  
एषां हि फलसम्पत्तिविपत्तिहेतुत्वं शास्त्रे लोके च प्रसिद्वम् ।  
अतो ऽप्यनाश्वासः शास्त्रार्थानुष्ठाने ।  
न;सर्वपदार्थानां नियतनिमित्तोपादानात्, जगद्वैचित्र्यदर्शनाच्च ।  
स्वभावपक्षे च तदुभयानुपपत्तेः ।  
ऽसुखदुःखादि फलनिमित्तं कर्मऽइत्येतस्मिन्पक्षे स्थिते वेदस्मृतिन्यायलोकपरिगृहीते, देवेश्वरकालास्तावन्न कर्मफलविपर्यासकर्तारः, कर्मणां काङ्क्षितकारकत्वात् ।  
कर्म हि शुभाशुभं पुरुषाणां देवकालेश्वरादिकारकमनपेक्ष्य नात्मानं प्रति लभते, लब्धात्मकमपि फलदाने ऽसमर्थम्, क्रियाया हि कारकाद्यनेकनिमित्तोपादानस्वाभाव्यात् ।  
तस्मात्क्रियानुगुणा हि देवेश्वरादय इति कर्मसु तावन्न फलप्राप्तिं प्रत्यविस्रम्भः ।  
कर्मणामप्येषां वशानिगत्वं क्वचित्, स्वसामर्थ्यस्याप्रणोद्यत्वात् ।  
कर्मकालदैवद्रव्यादिस्वभावानां गुणप्रधानभावस्त्वनियतो दुर्विज्ञेयश्चेति तत्कृतो मोहो लोकस्य - कर्मैव कारकं नान्यत्फलप्राप्ताविति केचितं;दैवमेवेत्यपरे;काल इत्येके;द्रव्यादिस्वभाव इति केचित्;सर्व एते संहता एवेत्यपरे ।  
तत्र कर्मणः प्राधान्यमङ्गीकृत्य वेदस्मृतिवादाः -"पुण्यो वै पुण्येन कर्मणा भवति पापः पापेन"(बृ।उ।३ । २ । १३) इत्यादयः ।  
यद्यप्येषां स्वविषये कस्यचित्प्राधान्योद्भव इतरेषां तत्कालीनप्राधान्यशक्तिस्तम्भः, तथापि न कर्मणः फलप्राप्तिं प्रत्यनैकान्तिकत्वम्, शास्त्रन्यायनिर्धारितत्वात्कर्मप्राधान्यस्य ।  
न;अविद्यापगममात्रत्वाद् ब्रह्मप्राप्तिफलस्य - यदुक्तं ब्रह्मप्राप्तिफलं प्रति देवा विघ्नं कुर्युरिति, तत्र न देवानां विघ्नकरणे सामर्थ्यम्;कस्मात्? विद्याकालानन्तरितत्वाद् ब्रह्मप्राप्तिफलस्य ।  
कथम्? यथा लोके द्रष्टुश्चक्षुष आलोकेन संयोगो यत्कालः, तत्काल एव रूपाभिव्यक्तिः ।  
एवमात्मविषयं विज्ञानं यत्कालम्, तत्काल एव तद्विषयज्ञानतिरोभावः स्यात् ।  
अतो ब्रह्मविद्यायां सत्यामविद्याकार्यानुपपत्तेः प्रदीप इव तमःकार्यस्य, केन कस्य विघ्नं कुर्युर्देवाः - यत्रात्मत्वमेव देवानां ब्रह्मविदः ।  
तदेतदाह - आत्मा स्वरूपं ध्येयं यत्तत्सर्वशास्त्रैर्विज्ञेयं ब्रह्म, हि यस्मात्, एषां देवानाम्, सब्रह्मविद्भवति ।  
ब्रह्मविद्यासमकालमेवाविद्यामात्रव्यवधानापगमाच्छुक्तिकाया इव रजताभासायाः शुक्तिकात्वमित्यवोचाम ।  
अतो नात्मनः प्रतिकूलत्वे देवानां प्रयत्नः सम्भवति ।  
यस्य ह्यनात्मभूतं फलं देशकालनिमित्तान्तरितम्, तत्रानात्मविषये सफलः प्रयत्नो विघ्नाचरणाय देवानाम् ।  
न त्विह विद्यासमकाल आत्मभूते देशकालनिमित्तानन्तरिते, अवसरानुपपत्तेः ।  
एवं तर्हि विद्याप्रत्ययसन्तत्यभावाद् विपरीतप्रत्ययतत्कार्ययोश्च दर्शनाद् अन्त्य एवात्मप्रत्ययो ऽविद्यानिवर्तको न तु पूर्व इति ।  
न;प्रथमेनानैकान्तिकत्वात् ।  
यदि हि प्रथम आत्मविषयः प्रत्ययो ऽविद्यां न निवर्तयति, तथान्त्यो ऽपि, तुल्यविषयत्वात् ।  
एवं तर्हि सन्ततो ऽविद्यानिवर्तको न विच्छिन्न इति ।  
न, जीवनादौ सति सन्तत्यनुपपत्तेः ।  
न हि जीवनादिहेतुके प्रत्यये सति विद्याप्रत्ययसन्ततिरुपपद्यते, विरोधात् ।  
अथ जीवनादिप्रत्ययतिरस्करणेनैव आमरणान्ताद्विद्यासन्ततिरिति चेन्न, प्रत्ययेयत्तासमन्तानानवधारणाच्छास्त्रार्थानवधारणदोषात् ।  
इयतां प्रत्ययानां सन्ततिरविद्याया निवर्तिकेत्यनवधारणाच्छास्त्रार्थो नावध्रियेत, तच्चानिष्टम् ।  
सन्ततिमात्रत्वे ऽवधारित एवेति चेत्? न, आद्यन्तयोरविशेषात् ।  
प्रथमा विद्याप्रत्ययसन्ततिर्मरणकालान्ता वेति विशेषाभावात्, आद्यन्तयोः प्रत्ययोः पूर्वोक्तौ दोषौ प्रसज्येयाताम् ।  
एवं तर्ह्यनिवर्तक एवेति चेत्? न,"तस्मात्तत्सर्वमभवत्"(बृ।उ।१ । ४ । १०) इति श्रुतेः ।  
"भिद्यते हृदयग्रन्थिः"(मु।उ।२ । २ । ८) "तत्र को मोहः" (ईशा।७) इत्यादि श्रुतिभ्यश्च ।  
अर्थवाद इति चेत्? न, सर्वशाखोपनिषदः ।  
प्रत्यक्षप्रमितात्मविषयत्वादस्त्येवेति चेत्? न, उक्तपरिहारत्वात् ।  
अविद्याशोकमोहभयादिदोषनिवृत्तेः प्रत्यक्षत्वादिति चोक्तः परिहारः ।  
तस्मादाद्यो ऽन्त्यः सन्ततो ऽसन्ततश्चेत्यचोद्यमेतत् ।  
अविद्यादिदोषनिवृत्तिफलावसानत्वाद्विधायाः ।  
य एवाविद्यादिदोषनिवृत्तिफलकृत्प्रत्यय आद्यो ऽन्त्यः सन्ततो ऽसन्ततो वा स एव विद्येत्यभ्युपगमान्न चोद्यस्यावतारगन्धो ऽप्यस्ति ।  
यत्तूक्तं विपरीतप्रत्ययतत्कार्ययोश्च दर्शनादिति, न;तच्छेषस्थितिहेतुत्वात् ।  
येन कर्मणा शरीरमारब्धं तद्विपरीतप्रत्ययदोषनिमित्तत्वात्तस्य तथाभूतस्यैव विपरीतप्रत्ययदोषसंयुक्तस्य फलदाने सावर्थ्यमिति, यावच्छरीरपातः तावत्फलोपभोगाङ्गतया विपरीतप्रत्ययं रागादिदोषं च तावन्मात्रमाक्षिपत्येव, मुक्तेषुवत्प्रवृत्तफलत्वात्तद्धेतुकस्य कर्मणः ।  
तेन न तस्य निवर्तुका विद्या, अविरोधात् ।  
किं तर्हि स्वाश्रयादेव स्वात्मविरोध्यविद्याकार्यं यदुत्पित्सु तन्निरुणाद्धि, अनागतत्वात् ।  
अतीतं हीतरत् ।  
किञ्च, न च विपरीतप्रत्ययो विद्यावत उत्पद्यते, निर्विषयत्वात् ।  
अनवधृतविषयविशेषस्वरूपं हि सामान्यमात्रमाश्रित्य विपरीतप्रत्यय उत्पद्यमान उत्पद्यते, यथा शुक्तिकायां रजतमिति ।  
स च विषयविशेषावधारणवतो ऽशेषविपरीतप्रत्ययाश्रयस्योपमर्दितत्वान्न पूर्ववत्सम्भवति, शुक्तिकादौ सम्यक्प्रत्ययात्पत्तौ पुनग्दर्शनात् ।  
क्वचित्तु विद्यायाः पूर्वोत्पन्नविपरीतप्रत्ययजनितसंस्कारेभ्यो विपरीतप्रत्ययावभासाः स्मृतयो जायमानाविपरीतप्रत्ययभ्रान्तिमकस्मात्कुर्वन्ति;यथा विज्ञातदिग्विभागस्याप्यकस्माद्दिग्विपर्ययविभ्रमः ।  
सम्यग्ज्ञानवतो ऽपि चेत्पूर्ववद्विपरीतप्रत्यय उत्पद्यते, सम्यग्ज्ञाने ऽप्यविस्रम्भाच्छास्त्रार्थविज्ञानादौ प्रवृत्तिरसमञ्जसा स्यात्सर्वं च प्रमाणमप्रमाणं सम्पद्येत प्रमाणाप्रमाणयोर्विशेषानुपपत्तेः ।  
एतेनऽसम्यग्ज्ञानानन्तरमेव शरीरपाताभावः कस्मात्? ऽइत्येतत् परिहृतम् ।  
ज्ञानोत्पत्तेः प्रागूर्ध्वं तत्कालजन्मान्तरसञ्चितानां विनाशः सिद्धो भवति फलप्राप्तिविघ्ननिषेधश्रुतेरेव ।  
"क्षीयन्ते चास्य कर्माणि"(मु।उ।२ । २ । ८) "तस्य तावदेव चिरम्"(छा।उ।६ । १४ । २) "सर्वे पाप्मानः प्रद्रूयन्ते"(छा।उ।५ । २४ । ३) "तं विदित्वा न लिप्यते कर्मणा पापकेन"(बृ।उ।४ । ४ । २३) "एतमु हैवैते न तरतः"(४ । ४ । २२) "नैनं कृताकृते तपतः"(४ । ४ । २२) "एतं ह वाव न तपति"(तै।उ।२ । ९ । १) "न बिभेति कुतश्चन"(तै।उ।२ । ९ । १) इत्यादि श्रुतिभ्यश्च ।  
"ज्ञानाग्निः सर्वकर्माणि भस्मसात्कुरुते"(गीता ४ । ३७) इत्यादिस्मृतिभ्यश्च ।  
यत्तु ऋणैः प्रतिबध्यत इति, तन्न, अविद्यावद्विपयत्वात् ।  
अविद्यावान्हि ऋणी, तस्य कर्तृत्वाद्युपपत्तेः ।  
ऽयत्र वा अन्यदिव स्यात्तत्रान्यो ऽन्यत्पश्येत्ऽ(४ । ३ । ३१) इति हि वक्ष्यति ।  
अनन्यत्सद्वस्त्वात्माख्यं यत्राविद्यायां सत्यामन्यदिवस्यात्तिमिरकृतद्वितीयचन्द्रवत्, तत्राविद्याकृतानेककारकापेक्षं दर्शनादिकर्म तत्कृतं फलं च दर्शयति,"तत्रान्यो ऽन्यत्पश्येत्"इत्यादिना ।  
यत्र पुनर्विद्यायां सत्यामविद्याकृतानेकत्वभ्रमप्रहाणम्,"तत्केन कं पश्येत्"(४ । ५ । १५) इति कर्मासम्भवं दर्शयति ।  
तस्मादविद्यावद्विषय एव ऋणित्वम्, कर्मसम्भवात्;नेतरत्र ।  
एतच्चोत्तरत्र व्याचिख्यासिष्यमाणैरेववाक्यैर्विस्तरेण प्रदर्शयिष्यामः ।  
तद्यथेहैव  तावत् - अथ यः कश्चिदब्रह्मविद्  अन्यामात्मानो व्यतिरिक्तां यां काञ्चिद्देवताम्, उपास्ते स्तुतिनमस्कारयागबल्युपहारप्रणिधानादिना उप आस्ते - अन्यो ऽसावनात्मा मत्तः पृथक्, अन्यो ऽहमस्म्यधिकृतः, मयास्मै ऋणिवत्प्रतिकर्तव्यम् - इत्येवम्प्रत्ययो वेद विजानाति तत्त्वम् ।  
न स केवलमेवम्भूतो ऽविद्वानविद्यादोषवानेव, किं तर्हि? यथा पशुर्गवादिर्वाहनदोहनाद्युपकारैरुपभुज्यते, एवं स इज्याद्यनेकोपकारैरुपभोक्तव्यत्वादेकैकेन देवादीनाम्, अतः पशुरिव सर्वार्थेषु कर्मस्वधिकृत इत्यर्थः ।  
एतस्य ह्यविदुषो वर्णाश्रमादिप्रविभागवतो ऽधिकृतस्य कर्मणो विद्यासहितस्य केवलस्य च शास्त्रोक्तस्य कार्यं मनुष्यत्वादिको ब्रह्मान्त उत्कर्षः ।  
शास्त्रोक्तविपरीतस्य च स्वाभाविकस्य कार्यं मनुष्यत्वादिक एव स्थावरान्तो ऽपकर्षः ।  
यथा चैतत्तथा"अथ त्रयो वाव लोकाः" (१ । ५ । १६) इत्यादिना वक्ष्यामः कृत्स्नेनैवाध्यायशेषेण ।  
विद्ययाश्च कार्यं सर्वात्मभावापत्तिरित्येतत्सङ्क्षेपतो दर्शितम् ।  
सर्वाहीयमुपनिषद् विद्याविद्याविभागप्रदर्शनेनैवोपक्षीणा ।  
यथा चैषोर्ऽथः कृत्स्नस्य शास्त्रस्य तथा प्रदर्शयिष्यामः ।  
यस्मादेवम्, तस्मादविद्यावन्तं पुरुषं प्रति देवा ईशत एव विघ्नं कर्तुमनुग्रहं चेत्येतद्दर्शयति - यथा ह वै लोके बहवो गो-अश्वादयः पशवो मनुष्यं स्वामिनमात्मनो ऽधिष्ठातारं भुञ्ज्युः पालयेयुरेवं बहुपशुस्थानीय एकैको ऽविद्वान्पुरुषो देवान् - देवानिति पित्राद्युपलक्षणार्थम् - भुनक्ति पालयतीति ।  
इम इन्द्रादयो ऽन्ये मत्तो ममेशितारो भृत्य इवाहमेषां स्तुतिनमस्कारेज्यादिनाराधनं कृत्वाभ्युदयं निःश्रेयसं च तत्प्रत्तम्फलं प्राप्स्यामीत्येवमभिसन्धिः ।  
तत्र लोके बहुपशुमतो यथैकस्मिन्नेव पशावादीयमाने व्याघ्रादिनापहियमाणे महदप्रियं भवति, तथा बहुपशुस्थानीय एकस्मिन्पुरुषे पशुभावाद् व्युत्तिष्ठत्यप्रियं भवतीति, किं चित्रं देवानां बहुपश्वपहरण इव कुटुम्बिनः ।  
तस्मादेषां देवानां तन्न प्रियम्, किं तत्? यदेतद्ब्रह्मात्मतत्त्वं कथञ्चन मनुष्या विद्युर्विजानीयुः तथा च स्मरणमनुगीतासु भगवतो व्यासस्य - "क्रियावद्भिर्हि कौन्तेय देवलोकः समावृतः ।  
न चैतदिष्टं देवानां मर्यैरुपरि वर्तनम् ॥  
" अतो देवाः पशूनिव व्याघ्रादिभ्यो ब्रह्मविज्ञानाद्विघ्नमाचिकीर्षन्ति;अस्मदुपभोग्यत्वान्माव्युत्तिष्ठेयुरिति ।  
यं तु मुमोचयिषन्ति तं श्रद्धादिभिर्योक्ष्यन्ति विपरीतमश्रद्धादिभिः ।  
तस्मान्मुमुक्षुर्देवाराधनपरः श्रद्धाभक्तिपरः प्रणयो ऽप्रमादी स्याद्विद्याप्राप्तिं अति विद्यां प्रतीति वा काक्वैतत्प्रदर्शितं भवति देवाप्रियवाक्येन ॥१०॥  
  
  
  
  
_______________________________________________________________________  
स्तर्त् ब्र्हुप् १,४।११  
  
ब्रह्म वा इदम् अग्र आसीद् एकम् एव ।  
तद् एकं सन् न व्यभवत् ।  
तच् छ्रेयो रूपम् अत्यसृजत क्षत्रं, यान्य् एतानि देवत्रा क्षत्राणीन्द्रो वरुणः सोमो रुद्रः पर्जन्यो यमो मृत्युर् ईशान इति ।  
तस्मात् क्षत्रात् परं नास्ति ।  
तस्माद् ब्राह्मणः क्षत्रियं अधस्ताद् उपास्ते राजसूये ।  
क्षत्र एव तद् यशो दधाति ।  
सैषा क्षत्रस्य योनिर् यद् ब्रह्म ।  
तस्माद् यद्य् अपि राजा परमतां गच्छति ब्रह्मैवान्तत उपनिश्रयति स्वां योनिम् ।  
य उ एनं हिनस्ति स्वां स योनिम् ऋच्छति ।  
स पापीयान् भवति यथा श्रेयांसं हिंसित्वा ॥ ब्र्हुप्_१,४।११ ॥  
  
__________  
  
  
ब्र्हुप्भ्_१,४।११ सूत्रितः शास्रार्थः"आत्मेत्येवोपासीत"इति ।  
तस्य च व्याचिख्यासितस्यसार्थवादेन"तदाहुर्यद्ब्रह्मविद्यया" इत्यादिना सम्बन्धप्रयोजने अभिहिते ।  
अविद्यायाश्चसंसाराधिकारकारणत्वमुक्तम्"अथ यो ऽन्यां देवतामुपास्ते"इत्यादिना ।  
तत्राविद्वानृणी पशवद्देवादिकर्मकर्तव्यतया परतन्त्र इत्युक्तम् ।  
किं पुनर्देवादिकर्मव्यत्वेनिमित्तम्? वर्णा आश्रमाश्च ।  
तत्र के वर्णाः? इत्यतैदमारभ्यते ।  
यन्निमित्तसम्बद्धेषु कर्मस्वयं परतन्त्र एवाधिकृतः संसारीति ।  
एतस्यैवार्थस्य प्रदर्शनायाग्निसर्गानन्तरमिन्द्रादिसर्गो नोक्तः ।  
अग्नेस्तु सर्गः प्रजापतेः सृष्टिपरिपूरणाय प्रदर्शितः ।  
अयं च इन्द्रादिसर्गस्तत्रैव द्रष्टव्यस्तच्छेषत्वात् ।  
इह तु स एवामिधीयते ऽविदुषः कर्माधिकारहेतुप्रदर्शनाय- ब्रह्म वा इदमग्र आसीद्यदग्निं सृष्ट्वा अग्निरूपापन्नं ब्रह्म ।  
ब्राह्मणजात्यमिमानाद् ब्रह्मेत्यभिधीयते ।  
वै इदं क्षत्रादिज्जातं ब्रह्मैवाभिन्नमासीदेकमेव ।  
नासीत्क्षत्रादिभेदः ।  
तद्ब्रह्मैकं क्षत्रादिपरिपालयित्रादिशून्यं सदं न व्यभवत्- न विभूतवत्, कर्मणे नालमासीदित्यर्थः ।  
ततस्तद्ब्रह्मऽब्राह्मणो ऽस्मि ममेत्थं कर्तव्यम्ऽइति ब्राह्मणजातिनिमित्तं कर्म चिकीर्षु-आत्मनः कर्मकर्तृत्वविभूत्यै श्रेयोरूपं प्रशस्तरूपम् अत्यसृजतातिशयेनासृजत-सृष्टवत् ।  
किं पुनस्तद्यत्सृष्टम्? क्षत्रं क्षत्रियजातिः, तद्व्यक्तिभेदेन प्रदर्शयति-यान्येतानि प्रसिद्धानि लोके देवत्रा देवेषु क्षत्राणीति ।  
जात्याख्यायां पक्षे बहुवचनस्मरणाद् व्यक्तिबहुत्वाद्वा भेदोपचारेण बहुवचनम् ।  
कानि पुनस्तानि? इत्याहतत्राभिपिक्ता एव विशेषतो निर्दिश्यन्ते-इन्द्रो देवानां राजा, वरुणो यादसाम्, सोमो ब्राह्मणानाम्, रुद्रः पशूनाम्, पर्जन्यो विद्युदादीनाम्, यमः पितॄणाम्, मृत्युरोगादीनाम्, ईशानोभासाम्-इत्येवमादीनि देवेषुक्षत्राणि ।  
तदनु, इन्द्रादिक्षत्रदेवताधिष्ठितानि पुरूरवःप्रभृतीनि सृष्टान्येव द्रष्टव्यानि ।  
तदर्थ एव हि देवक्षत्रसर्गः प्रस्तुतः ।  
यस्माद्ब्रह्मणातिशयेन सृष्टं क्षत्रं तस्मात्क्षत्रात्परं नास्ति ब्राह्मणजातेरपि नियन्सृ ।  
तस्माद्ब्राह्मणः कारणभातो ऽपि क्षत्रियस्य क्षत्रियमधस्ताद्व्यवस्थितः सन्नुपरिस्थितमुपास्ते ।  
क्क? राजसूये ।  
क्षत्र एव तदात्मीयं यशः ख्यातिरूपं ब्रह्मेति दधाति स्थापयति ।  
राजसूयाभिषिक्तेनासन्द्यां स्थितेन राज्ञा आमन्त्रितो ब्रह्मन्निति ऋत्विक्पुनस्तं प्रत्याह"त्वं राजन्ब्रह्मासि"इति ।  
तदेतदभिधीयते -"क्षत्र एव तद्यशो दधाति"इति ।  
सैषा प्रकृता क्षत्रस्य योनिरेव यद्ब्रह्म ।  
तस्माद्यद्यति राजा परमतां राजसूयाभिषेकगुणं गच्छत्याप्नोति ब्रह्मैव ब्राह्मणजातिमेध, अन्ततो ऽन्ते कर्मपरिसमाप्तावुपनिक्षयत्याश्रयति स्वां योनिम्, पुरोहितं पुरो निधत्त इत्यर्थः ।  
यस्तु पुनर्बलाभिमानात्स्वां योनिं ब्राह्मणजातिं ब्राह्मणं य उ एनं हिनस्ति हिंसति न्यग्भावेन पश्यति, स्वामात्मायामेव स योनिमृच्छति-स्वं प्रसवं विच्छिनत्ति विनाशयति-स्वं प्रसवं विच्छिनत्ति विनाशयति ।  
स एतत्कृत्वा पापीयान्पापतरो भवति ।  
पूर्वमपि क्षत्रियः पाप एव क्रूरत्वादात्मप्रसवहिंसया सुतराम् ।  
यथा लोके श्रेयांसं प्रशस्ततरं हिंसित्वा परिभूय पापतरो भवति तद्वत् ॥११॥  
  
  
  
क्षत्रे सृष्टे ऽपि-  
  
  
  
  
_______________________________________________________________________  
  
स्तर्त् ब्र्हुप् १,४।१२  
  
स नैव व्यभवत् ।  
स विशम् असृजत ।  
यान्य् एतानि देवजातानि गणश आख्यायन्ते वसवो रुद्रा आदित्या विश्वे देवा मरुत इति ॥ ब्र्हुप्_१,४।१२ ॥  
  
__________  
  
  
ब्र्हुप्भ्_१,४।१२ स नैव व्यभवत्, कर्मणे ब्रह्म तथा नव्यभवत्, वित्तोपार्जयितुरभावात् ।  
स विशमसृजत कर्मसाधनवित्तोपार्जनाय ।  
कः पुनरसौ विट्? यान्येतानि देवजातानि-स्वार्थे निष्ठा, य एते देवजातिभेदा इत्यर्थः;गणशो गणं गणम्, आख्यायन्ते कथ्यन्ते ।  
गणप्राया हि विशः, प्रायेण संहता हि वित्तोपार्जने समर्थाः न एकैकशः ।  
वसवः अष्टसङ्ख्यो गणः, तथैकादश रुद्राः, द्वादशादित्याः, विश्वेदेवास्रयोदश विश्वाया अपत्यानि, सर्वे वा देवाः, मरुतः सप्त सप्त गणाः ॥१२॥  
  
  
  
  
  
_______________________________________________________________________  
  
स्तर्त् ब्र्हुप् १,४।१३  
  
स नैव व्यभवत् ।  
स शौद्रं वर्णम् असृजत पूषणम् ।  
इयं वै पूषा ।  
इयं हीदं सर्वं पुष्यति यद् इदं किञ्च ॥ ब्र्हुप्_१,४।१३ ॥  
  
__________  
  
  
ब्र्हुप्भ्_१,४।१३ स परिचारकभावात्पुनरपि नैव व्यभवत्, स शौद्रं वर्णमसृजत- शूद्र एव शौद्रः, स्वार्थे ऽणि वृद्धिः ।  
कः पुनरसौ शौद्रो वर्णो यः सृष्टः? पूषणम्- पुण्यतीति पूषा कः पुनरसौ पूषा? इति विशेषतस्तन्निर्दिशति- इयं पृथिवी पूपा ।  
स्वयमेव निर्वचनमाह- इयं हीदं सर्वं पुष्यति यदिदं किञ्च ॥१३॥  
  
  
  
  
_______________________________________________________________________  
  
स्तर्त् ब्र्हुप् १,४।१४  
  
स नैव व्यभवत् ।  
तच् छ्रेयो रूपम् अत्यसृजत धर्मम् ।  
तद् एतत् क्षत्रस्य क्षत्रं यद् धर्मः ।  
तस्माद् धर्मात् परं नास्ति ।  
अथो अबलीयान् बलीयांसम् आशंसते धर्मेण ।  
यथा राज्ञैवम् ।  
यो वै स धर्मः सत्यं वै तत् ।  
तस्मात् सत्यं वदन्तम् आहुर् धर्मं वदतीति ।  
धर्मं वा वदन्तं सत्यं वदतीति ।  
एतद् ध्य् एवैतद् उभयं भवति ॥ ब्र्हुप्_१,४।१४ ॥  
  
__________  
  
ब्र्हुप्भ्_१,४।१४ स चतुरः सृष्ट्वापि वर्णान्नैव व्यभवत्, उग्रत्वात्क्षत्रस्यानियताशङ्कया ।  
तच्छ्रेयोरूपमत्यसृजत, किं तत्? धर्मम्;तदेतच्छ्रेयोरूपं सृष्टं क्षत्रस्य क्षत्रं क्षत्रस्यापि नियन्तृ, उग्रादप्युग्रम्, यद्धर्मो यो धर्मः;तस्मात्क्षत्रस्यापि नियन्तृत्वाद्धर्मात्परं नास्ति;तेन हि नियम्यन्ते सर्वे ।  
तत्कथम्? इत्युच्यते- अथो अप्यबलीयान्दुर्बलतरो बलीयांसमात्मनो बलवत्तरमप्याशंसते कामयते जेतुं धर्मेण बलेन;यथा लोके राज्ञा सर्वबलवत्तमेनापि कुटुम्बिकः; एवम्;तस्मात्सिद्धं धर्मस्य सर्वबलवत्तरत्वात्सर्वनियन्तृत्वम् ।  
यो वै स धर्मो व्यवहारलक्षणो लौकिकैर्व्यवह्रियमाणः सत्यं वै तत्;सत्यमिति यथास्त्रार्थता;स एवानुष्ठीयमानो धर्मनामा भवति, शास्त्रार्थत्वेन ज्ञायमानस्तु सत्यं भवति ।  
यस्मादेवं तस्मात्सत्यं यथाशास्त्रं वदन्तं व्यवहारकाल आहुः समीपस्था उभयविवेकज्ञाः- धर्म वदतीति, प्रसिद्धं लौकिकं न्यायं वदतीति ।  
तथा विपर्ययेण धर्म वा लौकिकं व्यवहारं वदन्तमाहुः- सत्यं वदति, शास्त्रादनपेतं वदतीति ।  
एतद्यदुक्तमुभयं ज्ञायमानमनुष्ठीयमानं चैतद्धर्म एव भवति ।  
तस्मात्स धर्मो ज्ञानानुष्टानलक्षणः शास्त्रज्ञाननितरांश्च सर्वानेव नियमयति ।  
तस्मात्स क्षत्रस्यापि क्षत्रम् ।  
अतस्तदभिमानो ऽविद्वांस्तद्विशेषानुष्ठानाय ब्रह्मक्षत्रविट्शूद्रनिमित्तविशेषमभिमन्यते ।  
तानि च निसर्गत एव कर्माधिकारनिमित्तानि ॥१४॥  
  
  
  
  
_______________________________________________________________________  
  
स्तर्त् ब्र्हुप् १,४।१५  
  
तद् एतद् ब्रह्म क्षत्रं विट् शूद्रः ।  
तद् अग्निनैव देवेषु ब्रह्माभवद् ब्राह्मणो मनुष्येषु, क्षत्रियेण क्षत्रियः, वैश्येन वैश्यः, शूद्रेण शूद्रः ।  
तस्माद् अग्नाव् एव देवेषु लोकम् इच्छन्ते ब्राह्मणे मनुष्येषु ।  
एताभ्यां हि रूपाभ्यां ब्रह्माभवत् ।  
अथ यो ह वा अस्माल् लोकात् स्वं लोकम् अदृष्ट्वा प्रैति स एनम् अविदितो न भुनक्ति यथा वेदो वाननूक्तो ऽन्यद् वा कर्माकृतम् ।  
यदि ह वा अप्य् अनेवंविन् महत्पुण्यं कर्म करोति तद् धास्यान्ततः क्षीयत एव ।  
आत्मानम् एव लोकम् उपासीत ।  
स य आत्मानम् एव लोकम् उपास्ते न हास्य कर्म क्षीयते ।  
अस्माद् ध्य् एवात्मनो यद्यत् कामयते तत्तत् सृजते ॥ ब्र्हुप्_१,४।१५ ॥  
  
__________  
  
  
ब्र्हुप्भ्_१,४।१५ तदेतच्चातुर्वर्ण्यं सृष्टम् - ब्रह्म क्षत्रं विट्शूद्र इति;उत्तरार्थं उपसंहारः यत्तत्स्रष्टृ ब्रह्म, तदग्निनैवनान्येन रूपेण देवेषु ब्रह्म, ब्राह्मणजातिरभवत् ।  
ब्राह्मणा ब्राह्मणस्वरूपेण मनुष्येषु ब्रह्माभवत्, इतरेषु वर्णेषु विकारान्तरं प्राप्य, क्षत्रियेण क्षत्रियो ऽभवदिन्द्रादिदेवताधिष्ठितः, वैश्येन वैश्यः, शूद्रेण शूद्रः ।  
यस्मात्क्षत्रादिषु विकारापन्नम्, अग्नौ ब्राह्मण ए चाविकृतं स्रष्टृ ब्रह्म, तस्मादग्नावेव देवेषु देवानां मध्ये लोकं कर्मफलम्, इच्छन्त्यग्निसम्बद्धं कर्म कृत्वेत्यर्थः ।  
तदर्थमेव हि तद्ब्रह्म कर्माधिकरणत्वेनाग्निरूपेण व्यवस्थितम् ।  
तस्मात् तस्मिन्नग्नौ कर्म कृत्वा तत्फलं प्रार्थयन्त इत्येतदुपपन्नम् ।  
ब्रह्मणे मनुष्येषु - मनुष्याणां पुनर्मध्ये कर्मफलेच्छायां नाग्न्यादिनिमित्तक्रियापेक्षा, किं तर्हि? जातिमात्रस्वरूपप्रतिलम्भेनैव पुरुषार्थसिद्धिः ।  
यत्र नु देवाधीना पुरुषार्थसिद्धिः, तत्रैवाग्न्यादिसम्बद्धक्रियापेक्षा ।  
स्मृतेश्च - "जप्येनैव तु संसिध्येद्ब्राह्मणो नात्र संशयः ।  
कुर्यादन्यन्न वा कुर्यान्मैत्रो ब्राह्मण उच्यते ॥  
" (मनु।२ । ८७) इति ।  
पारिव्राज्यदर्शनाच्च ।  
तस्माद्ब्रह्मणत्व एव मनुष्येषु लोकं कर्मफलमिच्छन्ति ।  
यस्मादेताभ्यां हि ब्राह्मणाग्निरूपाभ्यां कर्मकर्त्रधिकरणरूपाभ्यां यत्स्रष्टृ ब्रह्म साक्षादभवत् ।  
अत्र तु परमात्मलोकमग्नौ ब्राह्मणे चेच्छन्तीति केचित् ।  
तदसत्, अविद्याधिकारे कर्माधिकारार्थं वर्णविभागस्य प्रस्तुतत्वात्, परेण च विशेषणात्;यदि ह्यत्र लोकशब्देन पर एवात्मोच्येत, परेण विशेषणमनर्थकं स्यात्ऽस्वं लोकमदृष्ट्वाऽइति ।  
स्वलोकव्यतिरिक्तश्चेदग्न्यधीनतया प्रार्थ्यमानः प्रकृतो लोकः, ततः स्वम्, इति युक्तं विशेषणम्, प्रकृतपरलोकनिवृत्त्यर्थत्वात्;स्वत्वेन चाव्यभिचारात्परमात्मलोकस्य, अविद्याकृतानां च स्वत्वव्यभिचारात् ।  
ब्रवीति च कर्मकृतानां व्यभिचारम्-ऽक्षीयत एवऽइति ।  
ब्रह्मणा सृष्टा वर्णाः कर्मार्थम्;तच्च कर्म धर्माख्यं सर्वानेव कर्तव्यतया नियन्तृ पुरुषार्थसाधनं व ।  
तस्मात्तेनैव चेत्कर्मणा स्वो लोकः परमात्माख्यो ऽविदितो ऽपि प्राप्यते, किं तस्यैव पदनीयत्वेन क्रियत इत्यत आह-अथेति पूर्वपक्षविनिवृत्त्यर्थः;यः कश्चित्, ह वै अस्मात्संसारिकामकर्महेतुकादग्न्यधीनकर्माभिमानतया वा ब्राह्मणजातिमात्रकर्माभिमानतया वा आगन्तुकादस्वभूताल्लोकात्, स्वं लोकमात्माख्यम् आत्मत्वेनाव्यभिचारित्वात्, अदृष्टा -ऽअहं ब्रह्मास्मिऽइति, प्रैति म्रियते;स यद्यपि स्वो लोकः, अविदितो ऽविद्यया व्यवहितो ऽस्व इवाज्ञातः एनम् - सङ्ख्यापूरण इव लौकिक आत्मानम् न भुनक्ति न पालयति शोकमोहभयादिदोषापनयेन ।  
यथा च लोके वेदो ऽननुक्तो ऽनधीतः कर्माद्यवबोधकत्वेन न भुनक्ति, अन्यद्वा लौकिकं कृष्यादि कर्माकृतं स्वात्मनानभिव्यञ्जितम् आत्मीयफलप्रदानेन न भुनक्ति, एवमात्मा स्वो लोकः स्वेनैव नित्यात्मस्वरूपेणानभिव्यञ्जितो ऽविद्यादि प्रहाणेन न भुनक्त्येव ।  
ननु किं स्वलोकदर्शननिमित्तपरिपालनेन? कर्मणः फलप्राप्तिध्रौव्यात्, इष्टफलनिमित्तस्य च कर्मणो बाहुल्यात्, तन्निमित्तं पालनमक्षयं भविष्यति ।  
तन्न, कृतस्य क्षयवत्त्वात्;इत्येतदाह - यदिह वै संसारे ऽद्भुतवत्कश्चिन्महात्मापि, अनेवंवित्-स्वं लोकं यथोक्तेन विधिना अविद्वान्, महद्बहु अश्वमेधादि पुण्यं कर्म इष्टफलमेव नैरन्तर्येण करोति,ऽअनेनैवानन्त्यं मम भविष्यतिऽइति, तत्कर्म हास्याविद्यावतो ऽविद्याजनितकामहेतुत्वात् स्वप्नदर्शनविभ्रमोद्भूतविभूतिवदन्ततो ऽन्ते फलोपभोगस्य क्षीयत एव ।  
तत्कारणयोरविद्याकामयोश्चलत्वात्, कृतक्षयघ्नौव्योपपत्तिः ।  
तस्मान्न पुण्यकर्मफलपालनानन्त्याशा अस्त्येव ।  
अत आत्मानमेव स्वं लोकम् -ऽआत्मानम्ऽइतिऽस्वं लोकम्ऽइत्यस्मिन्नर्थे, स्वं लोकमिति प्रकृतत्वात्, इह च स्वशब्दस्याप्रयोगात् - उपासीत ।  
स य आत्मानमेव लोकमुपास्ते, तस्य किम्? इत्युच्यते - न हास्य कर्म क्षीयते;कर्माभावादेव, इति नित्यानुवादः ।  
यथाविदुषः कर्मक्षयलक्षणं संसारदुःखं सन्ततमेव,न तथा तदस्य विद्यत इत्यर्थः ।  
"मिथिलायां प्रदीप्तायां न मे दह्यति किञ्चन"इति यद्वत् ।  
स्वात्मलोकोपासकस्य विदुषो विद्यासंयोगात्कर्मैव न क्षीयत इत्यपरे वर्षयन्ति ।  
लोकशब्दार्थं च कर्मसमवायिनं द्विधा परिकल्पयन्ति किल एको व्याकृतावस्था कर्माश्रयो लोको हैरण्यगर्भाख्यः, तं कर्मसमवायिनं लोकं व्याकृतं परिच्छिन्नं य उपास्ते, तस्य किल परिच्छिन्नं य उपास्ते, तस्य किल परिच्छिन्नकर्मात्मदर्शिनः कर्म क्षीयते ।  
तमेव कर्मसमवायिनं लोकमव्याकृतावस्थं कारणरूपमापाद्य यस्तूपास्ते, तस्यापरिच्छिन्नकर्मात्मदर्शित्वात्तस्य यस्तूपास्ते, तस्यापरिच्छिन्नकर्मात्मदर्शित्वात्तस्य कर्म न क्षीयत इति ।  
भवतीयं शोभना कल्पना न तु श्रौती ।  
स्वलोकशब्देन प्रकृतस्य परमात्मनो ऽभिहितत्वात् ।  
स्वं लोकमिति प्रस्तुत्य स्वशब्दं विहायात्मशब्दप्रक्षेपेण पुनस्तस्यैव प्रतिनिर्देशादात्मानमेव लोकमुपासीतेति ।  
तत्र कर्मसमवायिलोककल्पनाया अनवसर एव ।  
परेण च केवलविद्याविषयेण विशेषणात् -"किं प्रजया करिष्यामो येषां नो ऽयमात्मायं लोकः"(बृ।उ।४ । ४ । २२) इथि ।  
पुत्रकर्मापरविद्याकृतेभ्यो हि लोकेभ्यो विशिनष्टिऽअयमात्मा नो लोकःऽइति ।  
"न हास्य केनचन कर्मणा लोको मीयत एषो ऽस्य परमो लोकः"इति च ।  
तैः सविशेषणैरस्यैकवाक्यता युक्ता, इहापि स्वं लोकमिति विशेषणदर्शनात् ।  
अस्मात्कामयत इत्ययुक्तमिति चेत् - इह स्वो लोकः परमात्मा, तदुपासनात्स एव भवतीति स्थिते, यद्यत्कामयते तत्तदस्मादात्मनः सृजत इथि तदात्मप्राप्तिव्यतिरेकेण फलवचनमयुक्तमिति चेत्, न;स्वलोकोपासनस्तुतिपरत्वत् स्वस्मादेव लोकात्सर्वमिष्टं सम्पद्यत इत्यर्थः;नान्यदतः प्रार्थनीयमाप्तकामत्वात्,"आत्मतः प्राण आत्मत आशा" (छा।उ।७ । २३ । १) इत्यादि श्रुत्यन्तरे यथा ।  
सर्वात्मभावप्रदर्शनार्थो वा पूर्ववत् ।  
यदि हि पर एवात्मा सम्पद्यते तदा युक्तः अस्माद्ध्येवात्मनः इत्यात्मशब्दप्रयोगः, स्वस्मादेव प्रकृतादात्मनो लोकादित्येवमर्थः ।  
अन्यथाऽअव्याकृतावस्थात्कर्मणो लोकात्ऽइति सविशेषणमवक्ष्यात् प्रकृतपरमात्मलोकव्यावृत्तये व्याकृतावस्थाव्यावृत्तये च ।  
न ह्यस्मिन्प्रकृते विशेषिते ऽश्रुतान्तरालावस्थाप्रतिपत्तुं शक्यते ॥१५॥  
  
  
  
अथो अयं वा आत्मा ।  
अत्राविद्वान् वर्णाश्रमाद्यभिमानो धर्मेण नियम्यमानो देवादिकर्मकर्तव्यतया पशुवत्परतन्त्र इत्युक्तम् ।  
कानि पुनस्तानि कर्माणि यत्कर्तव्यतया पशुवत्परतन्त्रो भवति? के वा ते देवादयो येषां कर्मभिः पशुवदुपकरोति? इति तदुभयं प्रपञ्चयति-   
  
  
  
_______________________________________________________________________  
  
स्तर्त् ब्र्हुप् १,४।१६  
  
अथो अयं वा आत्मा सर्वेषां भूतानां लोकः ।  
स यज् जुहोति यद् यजते तेन देवानां लोकः ।  
अथ यद् अनुब्रूते तेन ऋषीणाम् ।  
अथ यत् पितृभ्यो निपृणाति यत् प्रजाम् इच्छते तेन पितॄणाम् ।  
अथ यन् मनुष्यान् वासयते यद् एभ्यो ऽशनं ददाति तेन मनुष्याणाम् ।  
अथ यत् पशुभ्यस् तृणोदकं विन्दति तेन पशूनाम् ।  
यद् अस्य गृहेषु श्वापदा वयांस्य् आ पिपीलिकाभ्य उपजीवन्ति तेन तेषां लोकः ।  
यथा ह वै स्वाय लोकायारिष्टिम् इच्छेत् ।  
एवं हैवंविदे सर्वदा सर्वाणि भूतान्य् अरिष्टिम् इच्छन्ति ।  
तद् वा एतद् विदितं मीमांसितम् ॥ ब्र्हुप्_१,४।१६ ॥  
  
__________  
  
  
ब्र्हुप्भ्_१,४।१६ अथो इत्ययं वाक्योपन्यासार्थः ।  
अयं यः प्रकृतो गृही कर्माधिकृतो ऽविद्वाञ्छरीरेन्द्रियसङ्घातादिविशिष्टः पिण्ड आत्मेत्युच्यते;सर्वेषां वर्णाश्रमादिविहितैः कर्मभिरुपकारित्वात् ।  
कैः पुनः कर्मविशेषैरुपकुर्वन् केषां भूतविशेषाणां लोकः? इत्युच्यते - स गृही यज्जुहोति यद्यजते, यागो देवतामुद्दिश्य स्वत्वपरित्यागः, स एव परित्यागः, स एव आसेचनाधिको होमः तेन होमयागलक्षणेन कर्मणावश्यकर्तव्यत्वेन देवानां पशुवत्परतन्त्रत्वेन प्रतिबद्ध इति लोकः ।  
अथ यदनुब्रूते स्वाध्यायमधीते ऽहरहस्तेन ऋषीणां लोकः ।  
अथ यत्पितृभ्यो निपृणाति प्रयच्छति पिण्डोदकादि, यच्च प्रजामिच्छति प्रजार्थमुद्यमं करोति - इच्छा चोत्पत्त्युपलक्षणार्था - प्रजां चोत्पादयतीत्यर्थः, तेन कर्मणावश्यकर्तव्यत्वेन पितृणां भोग्यत्वेन परतन्त्रो लोकः ।  
अथ यन्मनुष्यान्वासयते गृहे, यच्च तेभ्यो वसद्भ्यो ऽवसद्भ्यो वा अर्थिभ्यो ऽशनं ददाति, तेन मनुष्याणाम्;अथ यत्पशुभ्यस्तृणोदकं विन्दति लम्भयति, तेन पशूनाम्;यदस्य गृहेषु श्वापदा वयांसि च पिपीलिकाभिः सह कणबलिभाण्डक्षालनाद्युपजीवन्ति, तेन तेषां लोकः ।  
यस्मादयमेतानि कर्माणि कुर्वन्नुपकरोति देवादिभ्यः, तस्माद्यथा ह वै लोके स्वाप्य लोकाय स्वस्मै देहायारिष्टमविनाशं स्वत्वभावाप्रच्युतिमिच्छेत् स्वत्वभावप्रच्युतिभयात्पोषणरक्षणादिभिः सर्वतः परिपालयेत्, एवं हैवंविदेऽसर्वभूतभोग्यो ऽहमनेन प्रकारेण मया अवश्यमृणिवत्प्रतिकर्तव्यम्ऽइत्येवमात्मानं परिकल्पितवते सर्वाणि भूतानि देवादीनि यथोक्तानि अरिष्टिमविनाशमिच्छन्ति स्वत्वाप्रच्युत्यै सर्वतः संरक्षन्ति कुटुम्बिन इव पशून् -"तस्मादेषां तन्न प्रियम्"इत्युक्तम् ।  
तद्वा एतत्तदेतद्यथोक्तानां कर्मणाम् ऋणवदवश्यकर्तव्यत्वं पञ्चमहायज्ञप्रकरणे विदितं कर्तव्यतया मीमांसितं विचारितं चावदानप्रकरणे ॥१६॥  
  
  
ब्रह्म विद्वांश्चेत्तस्मात्पशुभावात्कर्तव्यताबन्धनरूपात्प्रतिमुच्यते, केनायं कारितः कर्मवन्धनाधिकारे ऽवश इव प्रवर्तते, न पुनस्तद्विमोक्ष्णोपाये विद्याधिकार इति ननूक्तं देवा रक्षन्तीति ।  
बाढम्, कर्माधिकारस्वगोचरारूढानेव ते ऽपि रक्षन्ति, अन्यथाकृताभ्यागमकृतनाशप्रसङ्गात् ।  
न तु सामान्यं पुरुषमात्रं विशिष्टाधिकारानारूढम्;तस्माद्भवितव्यं तेन, येन प्रेरितो ऽवश एव बहिर्मुखो भवति स्वस्माल्लोकात् ।  
नन्वविद्यासा, अविद्यावानिहि बहिर्मुखीभूतः प्रवर्तते ।  
सापि नैव प्रवर्तिका;वस्तुस्वरूपावर्णात्मिका हि सा;प्रवर्तकबीजत्वं तु प्रतिपद्यते ऽन्धत्वमिव गर्तादिपतनप्रवृत्तिहेतुः ।  
एवं तर्ह्युच्यतां किं तद् यत्प्रवृत्तिहेतुरिति? तदिहाभिधीयते - एषणा कामः सः ,ऽस्वाभाविक्यामविद्यायां वर्तमाना बालाः पराचः कामाननुयन्तिऽइति काठकश्रुतौ, स्मृतौ च -"काम एष क्रोध एषः"(गीता ३ । ३७) इत्यादि, मानवे च सर्वा प्रवृत्तिः कामहेतुक्येवेति ।  
स एषोर्ऽथः सविस्तरः प्रदर्श्यत इह आ अध्यायपरिसमाप्तेः -   
  
  
  
  
_______________________________________________________________________  
  
स्तर्त् ब्र्हुप् १,४।१७  
  
आत्मैवेदम् अग्र आसीद् एक एव ।  
सो ऽकामयत जाया मे स्याद् अथ प्रजायेय ।  
अथ वित्तं मे स्याद् अथ कर्म कुर्वीयेति ।  
एतावान् वै कामः ।  
नेच्छंश् चनातो भूयो विन्देत् ।  
तस्माद् अप्य् एतर्ह्य् एकाकी कामयते -- जाया मे स्याद् अथ प्रजायेयाथ वित्तं मे स्याद् अथ कर्म कुर्वीयेति ।  
स यावद् अप्य् एतेषाम् एकैकं न प्राप्नोत्य् अकृत्स्न एव तावन् मन्यते ।  
तस्यो कृत्स्नता ।  
मन एवास्यात्मा ।  
वाग् जाया ।  
प्राणः प्रजा ।  
चक्षुर् मानुषं वित्तम् ।  
चक्षुषा हि तद् विन्दते ।  
श्रोत्रं दैवम् ।  
श्रोत्रेण हि तच् छृणोति ।  
आत्मैवास्य कर्म ।  
आत्मना हि कर्म करोति ।  
स एष पाङ्क्तो यज्ञः ।  
पाङ्क्तः पशुः ।  
पाङ्क्तः पुरुषः ।  
पाङ्क्तम् इदं सर्वं यद् इदं किञ्च ।  
तद् इदं सर्वम् आप्नोति य एवं वेद ॥ ब्र्हुप्_१,४।१७ ॥  
  
__________  
  
  
ब्र्हुप्भ्_१,४।१७ आत्मैवेदमग्र आसीत् ।  
आत्मैव स्वाभाविको ऽविद्वान्कार्यकरणसङ्घातलक्षणो वर्णी, अग्रे प्राग्दारसम्बन्धात्,आत्मेत्यभिधीयते;तस्मादात्मनः पृथग्भूतं काम्यमानं जायादिभेदरूपं नासीत्;स एवैक आसीत् - जायाद्येषणाबीजभूता विद्यावानेक एवासीत् ।  
स्वाभाविक्या स्वात्मनि कर्त्रादिकारकक्रियाफलात्मकताध्यारोपलक्षणया अविद्यावासनया वासितः सो ऽकामयत कामितवान् ।  
कथम्? जाया कर्माधिकारहेतुभूता मे मम कर्तुः स्यात्;तया विनाहमनधिकृत एव कर्मणि;अतः कर्माधिकारसम्पत्तये भवेज्जाया;अथाहं प्रजायेय प्रजारूपेणाहमेवोत्पद्येय ।  
अथ वित्तं मे स्यात्कर्मसाधनं गवादिलक्षणम् अथाहमभ्युदयनिःश्रेयससाधनं कर्म कुर्वीय;येनाहमनृणी भूत्वा देवादीनां लोकान् प्राप्नुयाम्, तत्कर्म कुर्वीय;काम्यानि च पुत्रवित्तस्वर्गादिसाधनानि ।  
एतावान्वै काम एतावद्विषयपरिच्छिन्न इत्यर्थः ।  
एतावानेव हि कामयितव्यो विषयो यदुत जायापुत्रवित्तकर्माणि साधनलक्षणैषणा;लोकाश्च त्रयो मनुष्यलोकः पितृलोको देवलोक इति फलभूताः साधनैषणा, तस्मात्सा एकैवैषणा या लोकैषणा ।  
सैकैव सत्येषणा साधनापेक्षेति द्विधा;अतो ऽवधारयिष्यति"उभे ह्येते एषणे एव"३ । ५ । १) इति ।  
फलार्थत्वात्सर्वारम्भस्य लोकैषणार्थप्राप्ता उक्तैवेति ।  
एतावान्वा एतावानेव काम इत्यवध्रियते ।  
भोजने ऽभिहिते तृप्तिर्न हि पृथगभिधेया, तदर्थत्वाद्भोजनस्य ।  
ते एते एषणे साध्यसाधनलक्षणे कामः, येन प्रयुक्तो ऽविद्वानवश एव कोशकारवदात्मानं वेष्टयति - कर्ममार्ग एवात्मानं प्रणिदधद्बहिर्मुखीभूतो न स्वं लोकं प्रतिजानाति ।  
तथा च तैत्तिरीयके -"अग्निमुग्धो हैव धूमतान्तः स्वं लोकं न प्रतिजानाति"इति ।  
कथं पुनरेतावत्त्वमवधार्यते कामानाम्? अनन्तत्वात् ।  
अनन्ता हि कामाः, इत्येतदाशङ्क्य हेतुमाह - यस्माद् न इच्छन् च न इच्छन्नपि, अतो ऽस्मात्फलसाधनलक्षणाद् भूयो ऽधिकारं न विन्देन्न लभेत ।  
न हि लोके फलसाधनव्यतिरिक्तं दृष्टमदृष्टं वा लब्धव्यमस्ति ।  
लब्धव्यविषयो हि कामः, तस्य चैतद्व्यतिरेकेणाभावात् युक्तं वक्तुम्ऽएतावान्वै कामःऽइति ।  
एतदुक्तं भवति - दृष्टार्थमदृष्टार्थ वा साध्यसाधनलक्षणम् अविद्यावत्पुरुषाधिकारविषयमेषणाद्वयं कामः, अतो ऽस्माद्विदुषा व्युत्थातव्यमिति ।  
यस्मादेवमविद्वानात्मा कामो पूर्वं कामयामास, तथा पूर्वतरो ऽपि, एषा लोकस्थितिः प्रजापतेश्चैवमेष सर्गं आसीत् ।  
सो ऽबिभेदविद्यया, ततः कामप्रयुक्त एकाक्यरममाणो ऽस्त्युपघाताय स्त्रियमैच्छत्, तां समभवत् ततः सर्गो ऽयमासीदिति ह्युक्तम् ।  
तस्मात्तत्सृष्टौ एतर्ह्येतस्मिन्नपि काल एकाकी सन्प्राग्दारक्रियातः कामयते - जाया मे स्यात्, अथ प्रजायेय अथ वित्तं मे स्यात्, अथ कर्म कुर्वीय - इत्युक्तार्थं वाक्यम् ।  
स एवं कामयमानः सम्पादयंश्च जायादीन्यावत्स एतेषां यथोक्तानां जायादीनामेकैकमपि न प्राप्नोति, अकृत्स्नो ऽसम्पूर्णो ऽहमित्येवं तावदात्मानं मन्यते ।  
पारिशेष्यात्समस्तानेवैतान्सम्पादयति यदा, तदा तस्य कृत्स्नता ।  
यदा तु न शक्नोति कृत्स्नतां सम्पादयितुं तदा अस्य कृत्स्नत्वसम्पादनायाह - तस्यो तस्याकृत्स्नत्वभिमानिनः कृत्स्नता इयम् एवं भवति कथम्? अयं कार्यकरणसङ्घातः प्रविभज्यते;तत्र मनो ऽनुवृत्ति हि इतरत्सर्वं कार्यकरणज्ञातमिति मनः प्रधानत्वाजात्मेवात्मा ।  
यथा जायादीनां कुटुम्बपतिरात्मेव तदनुकारित्वाञ्जायादि चतुष्ट्यस्य;एवमिहापि मन आत्मा परिकल्पते कृत्स्नतायै ।  
तथा वाग्जाया, मनो ऽनुवृत्तित्वसामान्याद्वाचः ।  
वागिति शब्दश्चोदनादिलक्षणः, मनसा श्रोत्रद्वारेण गृह्यते ऽवधार्यते प्रसृज्यते च, इति मनसो जायेव वाक् ।  
ताभ्यां च वाङ्मनसाभ्यां जायापतिस्थानीयाभ्यां प्रसूयते प्राणः कर्मार्थम्, इति प्राणः प्रजेव ।  
तत्र प्राणचेष्टादिलक्षणं कर्म चक्षुर्मानुषं वित्तम् ।  
तद् द्विविधं वित्तं मानुषमितरच्च;अतो विशिनष्टीतरवित्तनिवृत्त्यर्थ मानुषमिति ।  
गवादि हि मनुष्यसम्बन्धि वित्तं चक्षुर्ग्राह्यं कर्मसाधनम्;तस्मात्तत्स्थानीयम्, तेन सम्बन्धाच्चक्षुर्ग्राह्यं वित्तम्;चक्षुषा हि यस्मात्तन्मानुषं वित्तं विन्दते गवाद्युपलभत इत्यर्थः ।  
किं पुनरितरद्वित्तम्? श्रोत्रं दैवं देवविषयत्वाद्विज्ञानस्य ।  
विज्ञानं दैवं वित्तम्;तदिह श्रोत्रमेव सम्पत्तिविषयम् ।  
कस्मात्? श्रोत्रेण हि यस्मात्तद्दैवं वित्तं विज्ञानं शृणोति;अतः श्रोत्रमेव तदिति ।  
किं पुनरेतैरात्मादिवित्तान्तैरिह निर्वर्त्य कर्म? इत्युच्यते - आत्मैव - आत्मेति शरीरमुच्यते ।  
कथं पुनरात्मा कर्मस्थानीयः? अस्य कर्महेतुत्वात् ।  
कथं कर्महेतुत्वम्? आत्मना हि शरीरेण यतः कर्म करोति ।  
तस्याकृत्स्नत्वाभिमानिन एवं कृत्स्नता सम्पन्ना - यथा बाह्या जायादिलक्षणा एवम् ।  
तस्मात्स एष पाङ्क्तः पञ्चभिर्निर्वृत्तः पाङ्क्तो यज्ञो दर्शनमात्रनिर्वृत्तो ऽकर्मिणो ऽपि ।  
कथं पुनरस्य पञ्चत्वसम्पत्तिमात्रेण यज्ञत्वम्? उच्यते - यस्माद्बाह्यो ऽपि यज्ञः पशुपुरुषसाध्यः, स च पशुः पुरुषश्च पाङ्क्त एव यथोक्तमनआदिपञ्चत्वयोगात् ।  
तदाह - पाङ्क्तः पशुगर्वादिः, पाङ्क्तः पुरुषः पशुत्वे ऽप्यधिकृतत्वेनास्य विशेषः पुरुषस्येति पृथक्पुरुषग्रहणम् ।  
किं बहुना? पाङ्क्तमिदं सर्वं कर्मसाधनं फलं च, यदिदं किञ्च यत्किञ्चिदिदं सर्वम् ।  
एवं पाङ्क्तं यज्ञमात्मानं यः सम्पादयत् स तदिदं सर्वं जगदात्मत्वेनाप्नोति य एवं वेद ॥१७॥  
  
इति प्रथमाध्याये चतुर्थं सृष्ट्यादिसर्वात्मताब्राह्मणम् ॥४॥  
  
  
  
यत्सप्तान्नानि मेधया ।  
अविद्या प्रस्तुता, तत्राविद्वानन्यां देवतामुपास्तेऽअन्यो ऽसावन्यो ऽहमस्मिऽइति ।  
स वर्णाश्रमाभिमानः कर्मकर्तव्यतया नियतो जुहोत्यादिकर्मभिः कामप्रयुक्तो देवादीनामुपकुर्वन्सर्वेषां भूतानां लोक इत्युक्तम् ।  
यथा च स्वकर्मभिरेकैकेन सर्वैर्भूतैरसौ लोको भोज्यत्वेन सृष्टः, एवमसावपि जुहोत्यादिपाङ्क्तकर्मभिः सर्वाणि भूतानि सर्वं च जगदात्मभोज्यत्वेनासृजत् ।  
एवमेकैकः स्वकर्मविद्यानुरूप्येण सर्वस्य जगतो भोक्ता भोज्यं च, सर्वस्य सर्वः कर्ता कार्यं चेत्यर्थः ।  
एतदेव च विद्याप्रकरणे मधुविद्यायां वक्ष्यामः -ऽसर्वं सर्वस्य कार्यं मधुऽइत्यात्मैकत्वविज्ञानार्थम् ।  
यदसौ जुहोतीत्यादिना पाङ्क्तेन काम्येन कर्मणा आत्मभोज्यत्वेन जगदसृजत विज्ञानेन च, तज्जगत्सर्वं सप्तधा प्रविभज्यमानं कार्यकारणत्वेन सप्तान्नान्युच्यन्ते, भोज्यत्वात्;तेनासौ पिता तेषामन्नानाम् ।  
एतेषामन्नानां सविनियोगानां सूत्रभूताः सङ्क्षेपतः प्रकाशकत्वादिमे मन्त्राः ।  
  
  
  
  
_______________________________________________________________________  
  
स्तर्त् ब्र्हुप् १,५।१  
  
यत् सप्तान्नानि मेधया तपसाजनयत् पिता ।  
एकम् अस्य साधारणं द्वे देवान् अभाजयत् ।  
त्रीण्य् आत्मने ऽकुरुत पशुभ्य एकं प्रायच्छत् ।  
तस्मिन् सर्वं प्रतिष्ठितं यच्च प्राणिति यच्च न ।  
कस्मात् तानि न क्षीयन्ते अद्यमानानि सर्वदा ।  
यो वै ताम् अक्षितिं वेद सो ऽन्नम् अत्ति प्रतीकेन ।  
स देवान् अपिगच्छति स ऊऋजम् उपजीवति ।  
इति श्लोकाः ॥ ब्र्हुप्_१,५।१ ॥  
  
__________  
  
  
ब्र्हुप्भ्_१,५।१ यत्सप्तान्नानि, यद् अजनयदिति क्रियाविशेषणम्;मेधया प्रज्ञया विज्ञानेन तपसा च कर्मणा;ज्ञानकर्मणी एव हि मेधातपः शब्दवाच्ये, तयोः प्रकृतत्वात्;नेतरे मेधातपसी, अप्रकरणात्;पाङ्क्तं हि कर्म जायादिसाधनम्; ऽय एवं वेदऽइति चानन्तरमेव ज्ञानं प्रकृतम्;तस्मान्न प्रसिद्धयोर्मेधातपसोराशङ्का कार्या;अतो यानि सप्तान्नानि ज्ञानकर्मभ्यां जनितवान्पिता तानि प्रकाशयिष्याम इति वाक्यशेषः ॥१॥  
  
तत्र मन्त्राणामर्थस्तिरोहितत्वात्त्प्रायेण दुर्विज्ञेयो भवतीति तदर्थव्याख्यानाय ब्राह्मणं प्रवर्तते -  
  
  
  
  
_______________________________________________________________________  
  
स्तर्त् ब्र्हुप् १,५।२  
  
यत् सप्तान्नानि मेधया तपसाजनयत् पितेति ।  
मेधया हि तपसाजनयत् पितैकम् अस्य साधारणम् इति ।  
इदम् एवास्य तत् साधारणम् अन्नं यद् इदम् अद्यते ।  
स य एतद् उपास्ते न स पाप्मनो व्यावर्तते ।  
मिश्रं ह्य् एतत् ।  
द्वे देवान् अभाजयद् इति ।  
हुतं च प्रहुतं च ।  
तस्माद् देवेभ्यो जुह्वति च प्र च जुह्वति ।  
अथो आहुर् दर्शपूर्णमासाव् इति ।  
तस्मान् नेष्टियाजुकः स्यात् ।  
पशुभ्य एकं प्रायच्छद् इति ।  
तत् पयः ।  
पयो ह्य् एवाग्रे मनुष्याश् च पशवश् चोपजीवन्ति ।  
तस्मात् कुमारं जातं घृतं वैवाग्रे प्रतिलेहयन्ति स्तनं वानुधापयन्ति ।  
अथ वत्सं जातम् आहुस् तृणाद् इति ।  
तस्मिन् सर्वं प्रतिष्ठितं यच्च प्राणिति यच्च नेति ।  
पयसि हीदं सर्वं प्रतिष्ठितं यच्च प्राणिति यच्च न ।  
तद् यद् इदम् आहुः संवत्सरं पयसा जुह्वद् अप पुनर्मृत्युं जयतीति ।  
न तथा विद्यात् ।  
यद् अहर् एव जुहोति तद् अहः पुनर्मृत्युम् अपजयत्य् एवं विद्वान् ।  
सर्वं हि देवेभ्यो ऽन्नाद्यं प्रयच्छति ।  
कस्मात् तानि न क्षीयन्ते अद्यमानानि सर्वदेति ।  
पुरुषो वा अक्षितिः ।  
स हीदम् अन्नं पुनः पुनर् जनयते ।  
यो वैताम् अक्षितिं वेदेति ।  
पुरुषो वा अक्षितिः ।  
स हीदम् अन्नं धियाधिया जनयते कर्मभिः ।  
यद् धैतन् न कुर्यात् क्षीयेत ह ।  
सो ऽन्नम् अत्ति प्रतीकेनेति ।  
मुखं प्रतीकं मुखेनेत्य् एतत् ।  
स देवान् अपिगच्छति स ऊर्जम् उपजीवतीति प्रशंसा ॥ ब्र्हुप्_१,५।२ ॥  
  
__________  
  
  
ब्र्हुप्भ्_१,५।२ तत्रऽयत्सप्तान्नानि मेधया तपसाजनयत्पिताऽइत्यस्य कोर्ऽथ उच्यते? इथि हि शब्देनैव व्याचष्टे प्रसिद्धार्थावद्योतकेन ।  
प्रसिद्धो ह्यस्य मन्त्रस्यार्थ इत्यर्थः ।  
यदजनयदिति चानुवादस्वरूपेण मन्त्रेण प्रसिद्धार्थतैव प्रकाशिता ।  
अतो ब्राह्मणमविशङ्क्यैवाह -ऽमेधया हि तपसाजनयत्पिताऽइति? ननु कथं प्रसिद्धातास्यार्थस्य? इत्युच्यते - जायादिकर्मान्तानां लोकफलसाधनानां पितृत्वं तावत् प्रत्यक्षमेव, अभिहितं चऽजाया मे स्यात्ऽइत्यादिना ।  
तत्र च दैवं वित्तं विद्या कर्म पुत्रश्च फलभूतानां लोकानां साधनं स्रष्टृत्वं प्रतीत्यभिहितम्, वक्ष्यमाणं च प्रसिद्धमेव;तस्माद्युक्तं वक्तुं मेधयेत्यादि ।  
एषणा हि फलविषया प्रसिद्धैव च लोके ।  
एषणा च जायादीत्युक्तम्ऽएतावान्वै कामःऽइत्यनेन ।  
ब्रह्मविद्याविषये च सर्वैकत्वात्कामानुपपत्तेः ।  
एतेनाशास्त्रीयप्रज्ञातपोभ्यां स्वाभाविकाभ्यां जगत्स्रष्टृत्वमुक्तमेव भवति;स्थावरान्तस्य चानिष्टफलस्य कर्मविज्ञाननिमित्तत्वात् ।  
विवक्षितस्तु शास्त्रीय एव साध्यसाधनभावो ब्रह्मविद्याविधित्सया तद्वैराग्यस्य विवक्षितत्वात् ।  
सर्वो ह्यं व्यक्ताव्यक्तलक्षणः संसारो ऽसुद्धो ऽनित्यः साध्यसाधनरूपो दुःखो ऽविद्याविषय इत्येतस्माद्विरक्तस्य ब्रह्मविद्या आरब्धव्येति ।  
तत्रान्नानां विभागेन विनियोग उच्यते-ऽएकमस्य साधारण्मऽइति मन्त्रपदम्, तस्य व्याख्यानम्ऽइदमेवास्य तस्माधारणमन्नम्ऽइत्युत्त्कम् ।  
अस्य भोत्त्कृसमुदायस्य, किं तत्? यदिदमद्यते भुज्यते सर्वैः प्राणिभिरहन्यहनि, तस्माधारणं सर्वभोक्त्रर्थमकल्पयत्पिता सृष्ट्वान्नम् ।  
स य एतत्साधारणं सर्वप्राणभृत्स्थितिकरं भुज्यमानमन्नमुपास्ते तत्परो भवतीत्यर्थः-- उपासनं हि नाम तात्पर्य दृष्टं लोकेऽगुरुमुपास्तेऽ ऽराजानमुपास्तेऽइत्यादौ--तस्माच्छरीरस्थित्यर्थन्नोपभोगप्रधानोनादृष्टार्थकर्मप्रधान इत्यर्थः;स एवं भूतो न पाप्मनो ऽधर्मद्वयावर्तते--न विमुच्यत इत्येतत् ।  
तथा च मन्त्रवर्णः---"मोघमन्नंविन्दते"इत्यादिः ।  
स्मृतिरपि-"नात्मार्थ पाचयेदन्नम्" "अप्रदायैभ्यो यो भूङ्क्ते स्तेन एव सः" "अन्नादे भ्रूणहा मार्ष्टि" इत्यादिः ।  
कस्मात्पुनः पाप्मनो न व्यावर्तते? मिश्रं ह्येतस्मर्सेषां हि स्वं तदप्रविभक्तं यत्प्राणिभिर्भुज्यते ।  
सर्वभोज्यत्पादेव यो मुखे प्रक्षिप्यमाणो ऽपि ग्रासः परस्य पीडाकरो दृश्यते,ऽममेदं स्यात्ऽइति हि सर्वेषां तत्राशा प्रतिवद्वा ।  
तस्मान्न परमपीडय्त्वा ग्रसितुमपि शक्यते ।  
"दुष्कृतं हि मनुष्याणाम्"इत्यादिस्मरणाच्च ।  
गृहिणा वैश्वदेवाख्यमन्नं यदहन्यहनि निरूप्यत इति केचित्, तत्र, सर्वभोत्तकृसाधारणत्वं वैश्वदेवाख्यस्यान्नस्य न सर्वप्राणभृद्भुज्यमानान्नवत्प्रत्यक्षम्, नापिऽयदिदमद्यतेऽइति तद्विषयं वचनमनुकूलम् ।  
सर्वप्राणभृद्भपज्यमानान्नान्नान्तःपातित्वाच्च वैश्वदेवाख्यस्य युत्तकं श्वचाण्डालाद्याधस्यान्नस्य ग्रहणम्, वैश्वदेवव्यतिरेकेणापि श्वचाण्डालाद्याधाश्वदर्शनात्, तत्र युत्कम्,ऽयदिदमद्यतेऽइति वचनम् ।  
यदि हि तन्न गृह्येत, साधारणशब्देन पित्रासृष्टत्वाविनियुत्त्कत्वे तस्य प्रसज्येयाताम् ।  
इष्यते हि तत्सृष्टवं तद्विनियुत्त्कत्वं य सर्वस्यान्नजातस्य ।  
न च वैश्वदेवाख्यं शास्त्रोक्तं कर्म कुर्वतः पाप्मनो ऽविनिवृत्तिर्युक्ता, न च तस्य प्रतिषेधो ऽस्ति, न च मत्स्यबन्धनादिकर्मवत्स्वभावजुगुप्सितमेतत्, शिष्टनिर्वर्त्यत्वात्, अकरणे च प्रत्यवायश्रवणात् ।  
इतरत्र च प्रत्यवायोपपत्तेः"अहमन्नमन्नमदन्तमा३ङ्मि"(तै।उ।३ । १० । ६) इति मन्त्रवर्णात् ।  
द्वे देवानभाजयत् इति मन्त्रपदम्, ये द्वे अन्ने सृष्ट्वा देवानभाजयत् ।  
के ते द्वे? इत्युच्यते - हुतं च प्रहुतं च ।  
हुतमित्यग्नौ हवनम्, प्रहुतं हुत्वा बलिहरणम् ।  
यस्माद् द्वे एते अन्ने हुतप्रहुते देवानभाजयत्पिता ।  
तस्मादेतर्ह्यपि गृहिणः काले द्वेभ्यो(? ) जुह्वति देवेभ्य इदमन्नमस्माभिर्दीयमानमिति मन्वाना जुह्वति, प्रजुह्वति च हुत्वा बलिहरणं च कुर्वत इत्यर्थः ।  
अथो अप्यन्य आहुर्द्वे अन्ने पित्रा देवेभ्यः प्रत्ते न हुतप्रहुते, किं तर्हि? दर्शपूर्णमासाविति ।  
द्वित्वश्रवणाविशेषादत्यन्तप्रसिद्धत्वाच्च हुतप्रहुते इति प्रथमः पक्षः ।  
यद्यपि द्वित्वं हुतप्रहुतयोः सम्भवति, तथापि श्रौतयोरेव तु दर्शपूर्णमासयोर्देवान्नत्वं प्रसिद्धतरम्, मन्त्र प्रकाशितत्वात् ।  
गुणप्रधानप्राप्तौ च प्रधाने प्रथमतरा अवगतिः, दर्शपूर्णमासयोश्च प्राधान्यं हुतप्रहुतापेक्षया ।  
तस्मात्तयोरेव ग्रहणं युक्तम्ऽद्वे देवानभाजयत्ऽइति ।  
यस्माद्देवातमेते पित्रा प्रकॢप्ते दर्शपूर्णमासाख्ये अन्ने, तस्मात्तयोर्देवार्थत्वाविघाताय नेष्टियाजुक इष्टियजनशीलः, इष्टिशब्देन किल काम्या इष्टयः, शातपथीयं प्रसिद्धिः, ताच्छील्यप्रत्ययप्रयोगात्काम्येष्टियजनप्रधाने न स्यादित्यर्थः ।  
पशुभ्य एकं प्रायच्छदिति - यत्पशुभ्य  एकं पुनस्तदन्नम्? तत्पयः ।  
कथं पुनरवगम्यते पशवो ऽस्यान्नस्य स्वामिनः? इत्यत आह - पयो ह्यग्रे प्रथमं यस्मान्मनुष्याश्च पशवश्च पयः एवोपजीवन्तीति ।  
उचितं हिऽतपो तदन्नम्ऽअन्यथा कथं तदेवाग्रे नियमेनोपजीवेयुः? कथमग्रे तदेवोपजीवन्ति? इत्युच्यते - मनुष्याश्च पशवश्च यस्मात्तेनैवान्नेन वर्तन्ते ऽद्यत्वे ऽपि, यथा पित्रा आदौ विनियोगः कृतस्तथा ।  
तस्मात्कुमारं बालं जातं घृतं वा त्रैवर्णिका जातकर्मणि जातरूपसंयुक्तं प्रतिलेहयन्ति पश्चात् पाययन्ति ।  
यथासम्भवमन्येषां स्तनमेवाग्रे धापयन्ति मनुष्येभ्यो ऽन्येषां पशूनाम् ।  
अथ वत्सं जातमाहुःऽकियत्प्रमाणो वत्सःऽ? इत्येवं पृष्टा- सन्तो ऽतृणाद इति ।  
नाद्यापि तृणमत्ति, अतीव बालः, पयसैवाद्यापि वर्तत इत्यर्थः ।  
यच्चाग्रे जातकर्मादौ घृतमुपजीवन्ति, यच्चेतरे पय एव, तत्सर्वथापि पय एवोपजीवन्ति;घृतस्यापि पयोविकारत्वात्पयस्त्वमेव कस्मात्पुनः सप्तमं सत्पश्वन्नं चतुर्थत्वेन व्याख्यायते? कर्मसाधनत्वात् ।  
कर्म हि पयःसाधनाश्रयं अग्निहोत्रादि ।  
तच्च कर्म साधनं वित्तसाध्यं वक्ष्यमाणस्यान्नत्रयस्य साध्यस्य, यथा दर्शपूर्णमासौ पूर्वोक्तावन्ने ।  
अतः कर्मपक्षत्वात् कर्मणा सह पिण्डीकृत्योपदेशः ।  
साधनत्वाविशेषादर्थसम्बन्धादानन्तर्यमकारणमिति चाव्याख्याने प्रतिपत्तिसौकर्याच्च ।  
सुखं हि नैरन्तर्येण व्याख्यातु शक्यन्ते ऽन्नानि व्याख्यातानि च सुखं प्रतीयन्ते ।  
तस्मिन्सर्वं प्रतिष्ठितं यच्च प्राणिति यच्च नेत्यस्य कोर्ऽथः? इत्युच्यते - तस्मिन्पश्वन्ने पयसि सर्वमध्यात्माधिभूताधिदैवलक्षणं कृत्स्नं जगत्प्रतिष्ठितं यच्च प्राणिति प्राणवेष्टावद्यच्च न स्थानरं शैलादि ।  
तत्र हि शब्देनैव प्रसिद्धावद्योतकेन व्याख्यातम् ।  
कारणत्वापपत्तेः ।  
कारणत्वं चाग्निहोत्रादिकर्मसमवायित्वम् ।  
अग्निहोत्राद्याहुतिविपरिणामात्मकं च जगत्कृत्स्नमिति श्रुतिस्मृतिवादाः शतशो व्यवस्थिताः ।  
अतो युक्तमेव हि शब्देन व्याख्यानम् ।  
यत्तद्ब्राह्मणान्तरेष्विदमाहुः - संवत्सरं पयसा जुह्वदप पुनर्मृत्युं जयतीति, संवत्सरेण किल त्रीणि षष्टिशतान्याहुतीनां सप्त च शतानि विंशतिश्चेति याजुष्मतीरिष्टका अभिसम्पद्यमानाः संवत्सरस्य चाहोरात्राणि, संवत्सरमग्निं प्रजापतिमाप्नुवन्ति;एवं कृत्वा संवत्सरं जुह्वदपजयति पुनः मृत्युम्, इतः प्रेत्य देवेषु सम्भूतः पुनर्न म्रियत इत्यर्थः ।  
इत्येवं ब्राह्मणवादा आहुः, न तथा विद्यान्न तथा द्रष्टव्यम्;यदहरेव जुहोति तदहः पुनर्मृत्युमपजयति, न संवत्सराभ्यासमपेक्षते ।  
एवं विद्वान्सन्, यदुक्तम् - पयसि हीदं सर्वं प्रतिष्ठितं पय आहुतिविपरिणामात्मकत्वात्सर्वस्येति, तदेकेनैवाह्वा जगदात्मत्वं प्रतिपद्यते;तदुच्यते - अपजयति पुनर्मृत्युं पुनर्मरणम्, सकृन्मृत्वाविद्धाञ्छरीरेण वियुज्य सर्वात्मा भवति न पुनर्मरणाय परिच्छिन्नं शरीरं गृह्णातीत्यर्थः ।  
कः पुनर्हेतुः सर्वात्माप्त्या मृत्युमपजयति? इत्युच्यते - सर्वं समस्तं हि यस्माद्देवेभ्यः सर्वेभ्यो ऽन्नाद्यमन्नमेव तदाद्यं च सायम्प्रातराहुतिप्रक्षेपेण प्रयच्छति ।  
तद्युक्तं सर्वमाहुतिमयमात्मानं कृत्वा सर्वदेवान्नरूपेण सर्वैर्देवैरेकात्मभावं गत्वा सर्वदेवमयो भूत्वा पुनर्न म्रियत इति ।  
अथैतदप्युक्तं ब्राह्मणेन -"ब्रह्म वै स्वयम्भू तपो ऽतप्यत तदैक्षत न वै तपस्यानन्त्यमस्ति, हन्ताहं भूतेष्वात्मानं जुहवानि भूतानि चात्मनीति, तत्सर्वेषु भूतेष्वात्मानं हुत्वा भूतानि चात्मनि सर्वेषां भूतानां श्रैष्ठ्यं स्वाराज्यगाधिपत्यं पर्येत्"इति ।  
कस्मात्तानि न क्षीयन्ते ऽद्यमानानि सर्वदेति ।  
यदा पित्रा अन्नानि सृष्ट्वा सप्त पृथक्पृथग्भोक्तृभिरद्यगानानि - तन्निमित्तत्वात्तेषां स्थितेः - सर्वदा नैरन्तर्येण;कृतक्षयोपपत्तेश्च युक्तस्तेषां क्षयः ।  
न च तानि क्षीयमाणानि, जगतो ऽविभ्रष्टरूपेणैवावस्थानदर्शनात् ।  
भवितव्यं चाक्षयकारणेन;तस्मात्कस्मात्पुनस्तानि न क्षीयन्त इति प्रश्नः ।  
तस्येदं प्रतिवचनम्  -ऽपुरिषो वा अक्षितिःऽ ।  
यथासौ पूर्वमन्नानां स्रष्टासीत्पिता मेधया जायादिसम्बन्धेन च पाङ्क्तकर्मणा भोक्ता च, तथा येभ्यो दत्तान्यन्नानि ते ऽपि तेषामन्नानां भोक्तारो ऽपि सन्तः पितर एव, मेधया तपसा च यतो जनयन्ति तान्यन्नानि ।  
तदेतदभिधीयते पुरुषो वै यो ऽन्नानां भोक्ता सो ऽक्षितिरक्षयहेतुः ।  
कथमस्याक्षितित्वम्? इत्युच्यते - स हि यस्मादिदं भुज्यमानं सप्तविधं कार्यकरणलक्षणं क्रियाफलात्मकं पुनः पुनर्भूयो भूयो जनयत उत्पादयति धिया धिया तत्तत्कालभाविन्या तया तया प्रज्ञया, कर्मभिश्च वाङ्मनःकायवेष्टितैः यद्यदि ह यद्येतत्सप्तविधमन्नमुक्तं क्षणमात्रमपि न कुर्यात्प्रज्ञया कर्मभिश्च, ततो विच्छिद्येत भुज्यमानत्वात्सातत्येन क्षीयेत ह ।  
तस्माद्यथैवायं पुरुषो भोक्ता अन्नानां नैरन्तर्येण, यथाप्रज्ञे यथाकर्म च करोत्यपि ।  
तस्मात्पुरुषो ऽक्षितिः सातत्येन कर्तृत्वात् ।  
तस्माद् भुज्यमानान्यप्यन्नानि न क्षीयन्त इत्यर्थः ।  
अतः प्रज्ञाक्रियालक्षणप्रबन्धारूढः सर्वो लोकः साध्यसाधनलक्षणः क्रियाफलात्मकः संहतानेकप्राणिकर्मवासनासन्तानावष्टब्धत्वात्क्षणिको ऽशुद्धो ऽसारो नदीस्रोतः प्रदीपसन्तानकल्पः कदलीस्तम्भवदसारः फेनमायामरीच्यम्भःस्वप्नादिसमस्तदात्मगतदृष्टीनामविकीर्यमाणो नित्यः सारवानिव लक्ष्यते ।  
तदेतद्वैराग्यार्थमुच्यते - धिया धिया जनयते कर्मभिर्यद्धैतन्न कुर्यात्क्षीयेत हेति - विरक्तानां ह्यस्माद्ब्रह्मविद्या आरब्धव्या चतुर्थप्रमुखेणेति ।  
यो वैतामक्षितिं वेदेति;वक्ष्यमाणान्यपि त्रीण्यन्नान्यस्मिन्नवसरे व्यख्यातान्येवेति कृत्वा तेषां याथात्म्यविज्ञानफलमुपसंह्रियते - यो वा एताम् अक्षितिम् अक्षयहेतुं यथोक्तं वेद, पुरुषो वा अक्षितिः स हीदमन्नं धिया धिया जनयते कर्मभिर्यद्धैतन्न कुर्यात्क्षीयते हेति ।  
सो ऽन्नमत्ति प्रतीकेनेत्यस्यार्थ उच्यते - मुखं मुख्यत्वं प्राधान्यमित्येतत् ।  
प्राधान्येवान्नानां पितुः पुरुषस्याक्षितित्वं यो वेद सो ऽन्नमत्ति नान्नं प्रति गुणभूतः सन् ।  
यथाज्ञो न तथा विद्वानन्नानायात्मभूतः, भोक्तैव भवति, न भोज्यतामापाद्यते ।  
स देवानपि गच्छति स ऊर्जमुपजीवति, देवानपि गच्छति देवात्मभावं प्रतिपद्यते, ऊर्जममृतं चोपजीवतीति यदुक्तं सा प्रशंसा, नापूर्वार्थो ऽन्यो ऽस्ति ॥२॥  
  
पाङ्क्तस्य कर्मणः फलभूतानि यानि त्रीण्यन्नाप्युपक्षिप्तानि तानि कार्यत्वाद्विस्तीर्णविषयत्वाच्च पूर्वभ्यो ऽन्नेभ्यः पृथगुत्कृष्टानि, तेषां व्याख्यानार्थ उत्तरो ग्रन्थ आ ब्राह्मणपरिसमाप्तेः ।  
  
  
  
  
_______________________________________________________________________  
  
स्तर्त् ब्र्हुप् १,५।३  
  
त्रीण्य् आत्मने ऽकुरुतेति:  
मनो वाचं प्राणं तान्य् आत्मने ऽकुरुत ।  
अन्यत्रमना अभूवं नादर्शम् अन्यत्रमना अभूवं नाश्रौषम् इति मनसा ह्य् एव पश्यति मनसा शृणोति ।  
कामः सङ्कल्पो विचिकित्सा श्रद्धाश्रद्धा धृतिर् अधृतिर् ह्रीर् धीर् भीर् इत्य् एतत् सर्वं मन एव ।  
तस्माद् अपि पृष्ठत उपस्पृष्टो मनसा विजानाति ।  
यः कश्च शब्दो वाग् एव सा ।  
एषा ह्य् अन्तं आयत्तैषा हि न ।  
प्राणो ऽपानो व्यान उदानः समानो ऽन इत्य् एतत् सर्वं प्राण एव ।  
एतन्मयो वा अयम् आत्मा ।  
वाङ्मयो मनोमयः प्राणमयः ॥ ब्र्हुप्_१,५।३ ॥  
  
__________  
  
  
ब्र्हुप्भ्_१,५।३ त्रीण्यात्मने ऽकुरुतेति को ऽस्यार्थ इत्युच्यते - मनोवाक्प्राणा एतानि त्रीण्यन्नानि, तानि मनो वाचं प्राणं चात्मने आत्मार्थमकुरुत - कृतवान् सृष्ट्वा आदौ पिता ।  
तेषां संशय इत्यत आह - अस्ति तावन्मनः श्रोत्रादिबाह्यकरणव्यतिरिक्तम्, यत एवं प्रसिद्धम् - बाह्यकरणविषयात्मसम्बन्धे सत्यप्यभिमुखीभूतं विषयं न गृह्णाति,ऽकिं दृष्टवानसीदं रूपम्ऽ? इत्युक्तो वदति -ऽअन्यत्र मे गतं मन आसीत्सो ऽहमन्यत्रमना आसं नादर्शम्ऽ ।  
तथाऽइदं श्रुतवानसि मदीयं वचःऽइत्युक्तःऽअन्यत्रमना अभूवं नाश्रौषं न श्रुतवानस्मिऽइति ।  
तस्माद् यस्यासन्निधौ रूपादिग्रहणसमर्थस्यापि सतश्चक्षुरादेः स्वस्वविषयसम्बन्धे रूपाशब्दादिज्ञानं न भवति, यस्य च भावे भवति, तदन्यदस्ति मनो नामान्तःकरणं सर्वकारणविषययोगि इत्यवगभ्यते ।  
तस्मात्सर्वो हि लोकां मनसा ह्येव पश्यति मनसा शृणोति, तद्वयग्रत्वे दर्शनाद्यभावात् ।  
अस्तित्वे सिद्वे मनसः स्वरूपार्थमिदमुच्यतेकामः स्त्रीच्यतिकराभीलाषादिः, सङ्कल्पः प्रत्युपस्थितविपयविकल्पनं शुक्लनीलादिभेदेन, विचिकित्सा संशयज्ञानम्, श्रद्वा अदृष्टार्थेषु कर्मस्वास्तिक्यवुद्विदैवयादिपु च, अश्रद्वा तद्विपरीता वुद्विः, धृतिर्धारणं देहाद्यवसादे उत्तम्भन्, अधृतिस्तद्विपर्ययः, ह्रीर्लज्जा, धीः प्रज्ञा, भीर्भय्म, इत्येतदेवमादिकं सर्वं मन एव;मनसो ऽन्तःकरणस्य रूपाण्येतानि ।  
मनो ऽस्तित्वं प्रत्यन्यच्च कारणमुच्यते-तस्मान्मनो नामास्तयन्तः करणम्, यस्माच्चक्षुषो ह्यगोचरे पृष्ठप्तो ऽप्युपस्पृष्ठः केनिचिद् हस्तस्यायं स्पर्शो जानेरयमिति विवेकेन प्रतिपद्यते ।  
यदि विवेककृन्मनो नाम नास्ति तर्हि त्वङ्मात्रेण कुतो विवेकप्रतिपत्तिः स्यात्? तन्मनः ।  
अस्ति तावन्मनः, स्वरूपं च तस्यापाधिगतम् ।  
त्रीण्यन्नानीह फलभूतानि कर्मणां मनोवाक्प्राणाख्यानि अध्पात्ममधिभूतमधिदैवं च व्याचिख्यासितानि ।  
तत्र आध्यात्मिकानां वाङ्मनः प्राणानां मनो व्याख्यातम् ।  
अथेदार्नीवाग्वत्त्कव्येत्यारम्मः- यः कश्च लोके शब्दो धवनिस्ताल्वादिव्यङ्ग्यः प्राणिभिर्वर्णादिलक्षण इतरो वा वादित्रमेधादिनिमित्तः सर्वो ध्वनिर्वागेव सा ।  
इदं तावद्वाचः स्वरूपमुत्त्कम्? अथ तस्याः कार्यमुच्यते-एषा वाग्घि यस्मादन्तमभिधेयावसानमभिधेयनिर्णयमायत्तानुगता ।  
एषा पुनः स्वयं नाभिधेयवत्प्रकाश्या अभिधेयप्रकाशिकैव् प्रकाशात्मकत्वात् प्रदीपादिवत् ।  
न हि प्रदीपादिप्रकाशः प्रकाशान्तरेण प्रकाश्यते, तद्वद्वाक्प्रकाशिकैव स्वयं न  प्रकाश्येत्यनवस्थां श्रुतिः परिहरति - एषा हि न प्रकाश्या ।  
प्रकाशकत्वमेव वाचः कार्यमित्यर्थः ।  
अथ प्राण उच्यते - प्राणो मुखनासिकासञ्चार्या हृदयवृत्तिःप्रणयनात्प्राणः अपनयनान्मूत्रपुरीषादेरपाननो ऽधोवृत्तिरानाभिस्थानः;व्याननो व्यायमनकर्मा व्यानः प्राणापानयोः सन्धिर्वीर्यवत्कर्महेतुश्च;उदान उत्कर्षोर्ध्वगमनादिहेतुरापादतलमस्तकस्थान ऊर्ध्ववृत्तिः, समानः समं नयनाद् भुक्तस्य पीतस्य च कोष्ठस्थानो ऽन्नपक्ता, अन इत्येषां वृत्तिविशेषाणां सामान्यभूता सामान्यदेहचेष्टाभिसम्बन्धिनी वृत्तिः, एवं यथोक्तं प्राणादिवृत्तिजातमेतत्सर्वं प्राण एव ।  
प्राण इथि वृत्तिमानाध्यात्मिको ऽन उक्तः ।  
कर्म चास्य वृत्तिभेदप्रदर्शनेनैव व्याख्यातम् ।  
व्याख्यातान्याध्यात्मिकानि मनोवाक्प्राणाख्यान्यन्नानि ।  
एतन्मय एतद्विकारः प्राजापत्यैरेतैर्वाङ्मनः प्राणैरारब्धः ।  
को ऽसौ? अथं कार्यकरणसङ्घात आत्मा पिण्ड आत्मस्वरूपत्वेनाभिमतो ऽविवेकिभिः ।  
अविशेषेणैतन्मय इत्युक्तस्य विशेषेण वाङ्मयो मनोमयः प्राणमय इति स्फुटीकरणम् ॥३॥  
  
तेषामेव प्राजापत्यानामन्नानामाधिभौतिको विस्तारो ऽभिधीयते  
  
  
  
  
_______________________________________________________________________  
  
स्तर्त् ब्र्हुप् १,५।४  
  
त्रयो लोका एत एव ।  
वाग् एवायं लोको मनो ऽन्तरिक्षलोकः प्राणो ऽसौ लोकः ॥ ब्र्हुप्_१,५।४ ॥  
  
__________  
  
  
ब्र्हुप्भ्_१,५।४ त्रय लोका एत एव वागेवायं लोको मनो ऽन्तरिक्षलोकः, प्राणो ऽसौ लोकः ॥४॥  
  
  
  
तथा -   
  
  
  
  
_______________________________________________________________________  
  
स्तर्त् ब्र्हुप् १,५।५-७  
  
त्रयो वेदा एत एव ।  
वाग् एवर्ग्वेदो मनो यजुर्वेदः प्राणः सामवेदः ॥ ब्र्हुप्_१,५।५ ॥  
  
  
देवा पितरो मनुष्या एत एव ।  
वाग् एव देवा मनः पितरः, प्राणो मानुष्याः ॥ ब्र्हुप्_१,५।६ ॥  
  
पिता माता प्रजैत एव ।  
मन एव पिता वाङ् माता प्राणः प्रजा ॥ ब्र्हुप्_१,५।७ ॥  
  
__________  
  
  
ब्र्हुप्भ्_१,५।५-७ त्रयो वेदा इत्यादीनि वाक्यानि ऋज्वर्थानि ॥५-७॥  
  
  
  
_______________________________________________________________________  
  
स्तर्त् ब्र्हुप् १,५।८  
  
विज्ञातं विजिज्ञास्यम् अविज्ञातम् एत एव ।  
यत् किञ्च विज्ञातं वाचस् तद् रूपम् ।  
वाग् घि विज्ञाता ।  
वाग् एनं तद् भूत्वावति ॥ ब्र्हुप्_१,५।८ ॥  
  
__________  
  
  
ब्र्हुप्भ्_१,५।८ विज्ञातं विजिज्ञास्यमविज्ञातमेत एव ।  
तत्र विशेषः - यत्किञ्च विज्ञातं विस्पष्टं ज्ञातं वाचस्तद्रूपम् ।  
तत्र स्वयमेव हेतुनाह - वाग्धि विज्ञाता प्रकाशात्मकत्वात् ।  
कथमविज्ञाता भवेद् यान्यानपि विज्ञापयदि"वाचैव सम्राड्बन्धुः प्रज्ञायते"(४ । १ । २) इति हि वक्ष्यति ।  
वाग्विशेषविद इदं फलमुच्यते - वागेवैनं यथोक्तवाग्विभूतिविदं तद्विज्ञातं भूत्वा अवति पालयति, विज्ञातरूपेणेवास्यान्नं भोज्यतां प्रतिपद्यत इत्यर्थः ॥८॥  
  
  
  
तथा -  
  
  
  
  
_______________________________________________________________________  
  
स्तर्त् ब्र्हुप् १,५।९  
  
यत् किञ्च विजिज्ञास्यं मनसस् तद् रूपम् ।  
मनो हि विजिज्ञास्यम् ।  
मन एनं तद् भूत्वावति ॥ ब्र्हुप्_१,५।९ ॥  
  
__________  
  
ब्र्हुप्भ्_१,५।९ यत्किञ्च विजिज्ञास्यम्, विस्पष्टं ज्ञातुमिष्टं विजिज्ञास्यम्, तत्सर्वं मनसो रूपम्;मनो हि यस्मास्यम् ।  
पूर्वमन्मनोविभूतिविदः फलम् - मन एनं तद्विजिज्ञास्यं भूत्वा अवति विजिज्ञास्यस्वरूपेणैवान्नत्वमापद्यते ॥९॥  
  
  
  
तथा -  
  
  
  
_______________________________________________________________________  
  
स्तर्त् ब्र्हुप् १,५।१०  
  
यत् किञ्चाविज्ञातं प्राणस्य तद् रूपम् ।  
प्राणो ह्य् अविज्ञातः ।  
प्राण एनं तद् भूत्वावति ॥ ब्र्हुप्_१,५।१० ॥  
  
__________  
  
  
ब्र्हुप्भ्_१,५।१० यत्किञ्चाविज्ञातं विज्ञानागोचरं न च सन्दिह्यमानम्, प्राणस्य तद्रूपम् प्राणो ह्यविज्ञातो ऽनिरुक्तश्रुतेः ।  
विज्ञातविजिज्ञास्याविज्ञातभेदेन वाङ्मनःप्राणविभागे स्थिते त्रयो लोका इत्यादयो वाचनिका एव ।  
सर्वत्र विज्ञातादिरूपदर्शनाद्वचनादेव नियमः स्मर्तव्यः ।  
प्राण एनं तद्भूत्वा अवति - अविज्ञातरूपेणैवास्य प्राणो ऽन्नं भवतीत्यर्थः ।  
शिष्यपुत्रादिभिः सन्दिह्यमानाविज्ञातोपकारा अप्याचार्यपित्रादया दृश्यन्ते;तथा मनःप्राणयोरपि सन्दिह्यमानाविज्ञातयोरन्नत्वोपपत्तिः ॥१०॥  
  
  
  
व्याख्यातो वाङ्मनःप्राणानामाधिभौतिको विस्तारः ।  
अथायमाधिदैविकार्य आरम्भः -  
  
  
  
  
_______________________________________________________________________  
  
स्तर्त् ब्र्हुप् १,५।११  
  
तस्यै वाचः पृथिवी शरीरम् ।  
ज्योतीरूपम् अयम् अग्निः ।  
तद् यावत्य् एव वाक् तावती पृथिवी तावान् अयम् अग्निः ॥ ब्र्हुप्_१,५।११ ॥  
  
__________  
  
  
ब्र्हुप्भ्_१,५।११ तस्यै तस्याः वाचः प्रजापतेरन्नत्वेन प्रस्तुतायाः पृथिवी शरीरं ब्रह्म आधारः, ज्योतीरूपं प्रकाशात्मकं करणं चाधेयं प्रकाशः, तदुभयं पृथिव्यग्नि वागेव प्रजापतेः ।  
तत्तत्र यावत्येव यावत्परिमाणैव अध्यात्माधिभूतभेदभिन्ना सती वाग्भवति, तत्र सर्वत्र आधारत्वेन पृथिवी व्यवस्थिता, तावत्येव भवति कार्यभूता;तावानयमग्निः, आधेयः करणरूपो ज्योतिरूपेण पृथिवीमनुप्रविष्टस्तावानेव भवति ।  
समानमुत्तरम् ॥११॥  
  
  
  
  
_______________________________________________________________________  
  
स्तर्त् ब्र्हुप् १,५।१२  
  
अथैतस्य मनसो द्यौः शरीरम् ।  
ज्योतीरूपम् असाव् आदित्यः ।  
तद् यावद् एव मनस् तावती द्यौस् तावान् असाव् आदित्यः ।  
तौ मिथुनं समैताम् ।  
ततः प्राणो ऽजायत ।  
स इन्द्रः ।  
स एषो ऽसपत्नः ।  
द्वितीयो वै सपत्नः ।  
नास्य सपत्नो भवति य एवं वेद ॥ ब्र्हुप्_१,५।१२ ॥  
  
__________  
  
  
ब्र्हुप्भ्_१,५।१२ अथैतस्य प्राजापत्यान्नोक्तस्यैव मनसो द्यौर्द्युलोकः शरीरं कार्यमाधारः, ज्योतीरूपं करणमाधेयो ऽसावादित्यः ।  
तत्तत्र यावत्परिमाणमेव अध्यात्ममधिभूतं वा मनस्तावती तावद्विस्तारा तावत्परिमाणा मनसो ज्योतीरूपस्य करणस्य आधारत्वेन व्यवस्थिता द्यौः, तावानसावादित्यो ज्योतीरूपं करणमाधेयम् ।  
ताववग्न्यादित्यौ वाङ्मनसे आधिदैविके भातापितरौ, मिथुनं मैथुन्यमितरेतरसंसर्ग समैतां समगच्छेताम् ।  
ऽमनसा आदित्येन प्रभूतं पित्रा, वाचाग्निना मात्रा प्रकाशितं कर्म करिष्यामिऽइति, अन्तरा रोदस्योः ।  
ततस्तयोरेव सङ्गमनात्प्राणो वायुरज्ञायत परिस्पन्दाय कर्मणे ।  
यो जातः स इन्द्रः परमेश्वरः, न केवलमिन्द्र एवासपत्नो ऽविद्यमानः सपत्नो यस्य;कः पुनः सपत्ननो नाम? द्वितीयो वै प्रतिपक्षत्वेनोपगतः स द्वितीयः सपत्न इत्युच्यते ।  
तेन द्वितीयत्वे ऽपि सति वाङ्मनसे न सपत्नत्वं भजेते, प्राणं प्रति गुणभावोपगते एव हि ते अध्यात्ममिव ।  
तत्र प्रासङ्गिकासपत्नविज्ञानफलमिदम् - नास्यविदुषःसपत्नः प्रतिपक्षो भवति, य एवं यथोक्तं प्राणमसपत्नं वेद ॥१२॥  
  
  
  
  
_______________________________________________________________________  
  
स्तर्त् ब्र्हुप् १,५।१३  
  
अथैतस्य प्राणस्यापः शरीरम् ।  
ज्योतीरूपम् असौ चन्द्रः ।  
तद् यावान् एव प्राणस् तावत्य आपस् तावान् असौ चन्द्रः ।  
त एते सर्व एव समाः सर्वे ऽनन्ताः ।  
स यो हैतान् अन्तवत उपास्ते ऽन्तवन्तं स लोकं जयति ।  
अथ यो हैतान् अनन्तान् उपास्ते ऽनन्तं स लोकं जयति ॥ ब्र्हुप्_१,५।१३ ॥  
  
__________  
  
  
ब्र्हुप्भ्_१,५।१३ अथैतस्य प्रकृतस्य प्रजापत्यान्नस्य प्राणमस्य, न प्रजोक्तस्यान्तरनिर्दिष्टस्य, आपः शरीरं कार्यं करणाधारः, पूर्ववज्जयोतीरूपमसौ चन्द्रः ।  
तत्रयावनेव प्राणो यावत्परिमाणो ऽध्यात्मादिभेदेषु, तावद्व्याप्तिमत्य आपः तावत्परिमाणाः, तावानसौ चन्द्रो ऽबाधेयस्तास्वप्स्वनुप्रविष्टः करणभूतो ऽध्यात्ममधिभूतं च तावद्व्याप्तिमानेव ।  
तान्येतानि पित्रा पाङ्क्तेन कर्मणा सृष्टानि त्रीण्यन्नानि वाङ्मनःप्राणाख्यानि ।  
अध्यात्ममधिभूतं च जगत्समस्तमेतैर्व्याप्तम्, नैतेभ्यो ऽन्यदतिरिक्तं किञ्चिदस्ति कार्यात्मकं करणात्मकं वा ।  
समस्तानि त्वेतानि प्रजापतिः ।  
त एते वाङ्मनःप्राणाः सर्वे एव समास्तुल्या व्याप्तिमन्तो यावत्प्राणिगोचरं साध्यात्माधिभूतं व्याप्य व्यवस्थिताः ।  
अत एवानन्ता यावत्संसारभाविननो हि ते ।  
न हि कार्यकरणप्रत्याख्यानेन संसारो ऽवगम्यते ।  
कार्यकरणात्मका हि त इत्युक्तम् ।  
स यः कश्चिद् हैतान्प्रजापतेरात्मभूतानन्तवतःपरिच्छिन्नानध्यात्मरूपेण वा अधिभूतरूपेण वा अधिभूतरूपेण वोपास्ते, स च तदुपासनानुरूपमेव फलमन्तवन्तं लोकं जयति, परिच्छिन्न एव जायते नैतेषामात्मभूतो भवतीत्यर्थः ।  
अथ पुनर्यो हैताननन्तान्सर्वात्मकान्सर्वप्राण्यात्मभूतान् अपरिच्छिन्नानुपास्ते सो ऽन्तमेव लोकं जयति ॥१३॥  
  
  
  
पिता पाङ्क्तेन कर्मणा सप्तान्नानि सृष्ट्वा त्रीण्यन्नान्यात्मार्थङ्करोदित्युक्तम् ।  
तान्येतानि ।  
पाङ्क्तकर्मफलभूतानि व्याख्यातानि ।  
तत्र कथं पुनः पाङ्क्ततावगम्यते, वित्तकर्मणमोरपि तत्र सम्भवात् ।  
तत्र पृथिव्यग्नी माता, दिवादित्यौ पिता ।  
यो ऽप्यमनयोरन्तरा प्राणः, स प्रजेति व्याख्यातम् ।  
तत्र वित्तकर्मणी सम्भावयितव्ये इत्यारम्भः -  
  
  
  
  
_______________________________________________________________________  
  
स्तर्त् ब्र्हुप् १,५।१४  
  
स एष संवत्सरः प्रजापतिष् षोडशकलः ।  
तस्य रात्रय एव पञ्चदश कला ।  
ध्रुवैवास्य षोडशी कला ।  
स रात्रिभिर् एवा च पूर्यते ऽप च क्षीयते ।  
सो ऽमावास्यां रात्रिम् एतया षोडश्या कलया सर्वम् इदं प्राणभृद् अनुप्रविश्य ततः प्रातर् जायते ।  
तस्माद् एतां रात्रिं प्राणभृतः प्राणं न विच्छिन्द्याद् अपि कृकलासस्यैतस्या एव देवताया अपचित्यै ॥ ब्र्हुप्_१,५।१४ ॥  
  
__________  
  
  
ब्र्हुप्भ्_१,५।१४ ऽस एषः संवत्सरःऽ -यो ऽयं त्र्यन्नात्मा प्रजापतिः प्रकृतः, स एष संवत्सरात्मना विशेषतो निर्दिश्यते ।  
षोडशकलः षोडश कला अवयवा अस्य सो ऽयं षोडशकलः संवत्सरः संवत्सरात्माकालरूपः ।  
तस्य च कालात्मनः प्रजापतेः रात्रय एवाहोरात्राणि, तिथय इत्यर्थः, पञ्चदश कलाः ।  
ध्रुवैव नित्यैव व्यवस्थिता अस्य प्रजापतेः षोडशी षोडशानां पूरणी कला ।  
स रात्रिभिरेव तिथिभिः कलोक्ताभिरापूर्यते चापक्षीयते च ।  
प्रतिपदाद्याभिर्हि चन्द्रमाः प्रजापतिः शुक्लपक्ष आपूर्यते कलाभिरुपचीयमानाभिर्वर्धते यावत्सम्पूर्णमण्डलः पौर्णमास्याम् ।  
ताभिरेवापचीयमानाभिः कलाभिरपक्षीयते कृष्णपक्षे यावद् ध्रुवैका कला व्यवस्थिता अमावास्याम् ।  
स प्रजापतिः कलात्मा अमावास्याममावास्यायां रात्रिंरात्रौ या व्यवस्थिता ध्रुवा कलोक्ता एतया षोडश्या कलया सर्वमिदं प्राणभृत्प्राणिजातमनुप्रविश्य यदपः पिबति यच्चौपधीरश्नाति तत्सर्वमेव ओषध्यात्मना सर्वं व्याप्यामावास्यां रात्रिमवस्थाय ततो ऽपरेद्युः प्रातर्ज्ञायते द्वितीयया कलया संयुक्तः ।  
एवं पाङ्क्तात्मको ऽसौ प्रजापतिः ।  
दिवादित्यौ मनः पिता;पृथिव्यग्नो वाग्ज्ञाया माता;तयोश्च प्राणः प्रजा ।  
चान्द्रमस्यस्तिथयः कला वित्तम्, उपचयापचयधर्मित्वाद्वित्तवत् ।  
तासां च कलानां कालावयवानां जगत्परिणामहेतुत्वं कर्म ।  
एवमेष कृत्स्नः प्रजापतिः"जाया मे स्यादथ प्रजायेयाथ वित्तं मे स्यादथ कर्म कुर्वीय" (बृ।उ।१ । ४ । १७) इत्येषणानुरूप एव पाङ्क्तस्य कर्मणः फलभूतः संवृत्तः ।  
कारणानुविधायि हि कार्यमिति लोके ऽपि स्थितिः ।  
यस्मादेष चन्द्र एतां रात्रिं सर्वप्राणिजातमनुप्रविष्टो ध्रुवया कलया वर्तते, तस्माद्धेतोरेताममावास्यां रात्रिं प्राणभृतः प्राणिनः प्राणं न विच्छिन्द्यात्प्राणिनं न प्रमापयेदित्येतत्, अपि कृकलासस्य ।  
कृकलासो हि पापात्मा स्वभावेनैव हिंस्यते प्राणिभिर्दृष्टो ऽप्यमङ्गल इति कृत्वा ।  
बाढं प्रतिषिद्धा, तथापि नामावास्याया अन्यत्र प्रतिप्रसवार्थं वचनं हिंसायाः कृकलासविषये वा, किं तर्हि? एतस्याः सोमदेवताया अपचित्यै पूजार्थम् ॥१४॥  
  
  
  
  
_______________________________________________________________________  
  
स्तर्त् ब्र्हुप् १,५।१५  
  
यो वै स संवत्सरः प्रजापतिः षोडशकालो ऽयम् एव स यो ऽयम् एवंवित् पुरुषः ।  
तस्य वित्तम् एव पञ्चदश कलाः ।  
आत्मैवास्य षोडशी कला ।  
स वित्तेनैवा च पूर्यते ऽप च क्षीयते ।  
तद् एतन् नभ्यं यद् अयम् आत्मा ।  
प्रधिर् वित्तम् ।  
तस्माद् यद्य् अपि सर्वज्यानिं जीयत आत्मना चेज् जीवति प्रधिनागाद् इत्य् एवाहुः ॥ ब्र्हुप्_१,५।१५ ॥  
  
__________  
  
  
ब्र्हुप्भ्_१,५।१५ यो वै परोक्षाभिहितः संवत्सरः प्रजापतिः षोडशकलः स नैवात्यन्तं परोक्षो मन्तव्यः, यस्मादयमेव स प्रत्यक्ष उपलभ्यते ।  
को ऽसावयम्? यो यथेक्तं त्र्यन्नात्मकं प्रजापतिमात्मभूतं वेत्ति स एवंवित्पुरुषः ।  
केन सामान्येन प्रजापतिरिति तदुच्यते - तस्यैवंविदः पुरुषस्य गवादि वित्तमेव पञ्चदश कला उपचयापचयधर्मित्वात्;तद्वित्तसाध्यं च कर्म ।  
तस्य कृत्स्नतायै आत्मैव पिण्ड एवास्य विदुषः षोडशी कला ध्रुवस्थानीया ।  
स चन्द्रवद्वित्तेनैवापूर्यते चापक्षीयते च - तदेतल्लोके प्रसिद्धम् ।  
तदेतन्नभ्यम्, नाभ्यै हितं नभ्यं नाभिं वा अर्हतीति ।  
किं तत्? यदयं यो ऽयमात्मा पिण्डः ।  
प्रधिर्वित्तं परिवारस्थानीयं बाह्यं चक्रस्येवारनेम्यादि ।  
तस्माद्यद्यपि सर्वज्यानिं सर्वस्वापहरणं जीयते हीयते ग्लानिं प्राप्नोति, आत्मना चक्रनाभिस्थानीयेन चेद्यदि जीवति प्रधिना बाह्येन परिवारेणायमगात्क्षीणो ऽयं यथा चक्रमरनेमिविमुक्तमेवमाहुः ।  
जीवंश्चेद् अरनेमिस्थानीयेन वित्तेन पुनरुपचीयत इत्यभिप्रायः ॥१५॥  
  
  
  
एवं पाङ्क्तेन दैववित्तविद्यासंयुक्तेन कर्मणा त्र्यन्नात्मकः प्रजापतिर्भवतीति व्याख्यातम् ।  
अनन्तरं च जायादिवित्तं परिवारस्थानीयमित्युक्तम् ।  
तत्र पुत्रकर्मापरविद्यानां लोकप्राप्तिसाधनत्वमात्रं सामान्येनावगतम्, न पुत्रादीना लोकप्राप्तिफलं प्रति विशेषसम्बन्धनियमः ।  
सो ऽयं पुत्रादीनां साधनानां साध्यविशेषसम्बन्धो वक्तव्य इत्युत्तरकण्डिका प्रणीयते -  
  
  
  
  
_______________________________________________________________________  
  
स्तर्त् ब्र्हुप् १,५।१६  
  
अथ त्रयो वाव लोका मनुष्यलोकः पितृलोको देवलोक इति ।  
सो ऽयं मनुष्यलोकः पुत्रेणैव जय्यो नान्येन कर्मणा ।  
कर्मणा पितृलोकः ।  
विद्यया देवलोकः ।  
देवलोको वै लोकानां श्रेष्ठः ।  
तस्माद् विद्यां प्रशंसन्ति ॥ ब्र्हुप्_१,५।१६ ॥  
  
__________  
  
  
ब्र्हुप्भ्_१,५।१६ अथेति वाक्योपन्यासार्थः ।  
त्रयः, वावेत्यवधारणार्थः ।  
त्रय एव शास्त्रोक्तसाधनार्हा लोकाः, न न्यूना नाधिका वा ।  
के ते? इत्युच्यते - मनुष्यलोकः पितृलोको देलोक इति ।  
तेषां सो ऽयं मनुष्यलोकः पुत्रेणैव साधनेन जय्यो जेतव्यः साध्यः - यथा च पुत्रेण जेतव्यस्तथोत्तरत्र वक्ष्यामः, - नान्येन कर्मणा, विद्यया वेति वाक्यशेषः ।  
कर्मणा अग्निहोत्रादिलक्षणेन केवलेन पितृलोको जेतव्यो न पुत्रेण नापि विद्यया ।  
विद्यया देवलोको न पुत्रेण नापि कर्मणा ।  
देवलोको वै लोकानां त्रयाणां श्रेष्ठः प्रशस्यतमः ।  
तस्मात्तत्साधनत्वाद्विद्यां प्रशंसन्ति ॥१६॥  
  
  
  
एवं साध्यलोकत्रयफलभेदेन विनियुक्तानि पुत्रकर्मविद्याख्यानि त्रीणि साधनानि ।  
जाया तु पुत्रकर्मार्थत्वान्न पृथक्साधनमिति पृथङ्नाभिहिता ।  
वित्तं च कर्मसाधनत्वान्न पृथक्साधनम् ।  
विद्याकर्मणोर्लोकजयहेतुत्वं स्वात्मप्रतिलाभेनैव भवतीति प्रसिद्धम् ।  
पुत्रस्य त्वक्रियात्मकत्वात्केन प्रकारेण लोकजयहेतुत्वमिति न ज्ञायते ।  
अतस्तद्वक्तव्यमित्यथानन्तरमारभ्यते -  
  
  
  
  
_______________________________________________________________________  
  
स्तर्त् ब्र्हुप् १,५।१७  
  
अथातः सम्प्रत्तिः ।  
यदा प्रैष्यन् मन्यते ऽथ पुत्रम् आह -- त्वं ब्रह्म त्वं यज्ञस् त्वं लोक इति ।  
स पुत्रः प्रत्याहाहं ब्रह्माहं यज्ञो ऽहम् लोक इति ।  
यद् वै किञ्चानूक्तं तस्य सर्वस्य ब्रह्मेत्य् एकता ।  
ये वै के च यज्ञास् तेषां सर्वेषां यज्ञ इत्य् एकता ।  
ये वै के च लोकास् तेषां सर्वेषां लोक इत्य् एकता ।  
एतावद् वा इदं सर्वम् ।  
एतन् मा सर्वं सन्न् अयम् इतो भुनजद् इति ।  
तस्मात् पुत्रम् अनुशिष्टं लोक्यम् आहुः ।  
तस्माद् एनम् अनुशासति ।  
स यदैवंविद् अस्माल् लोकात् प्रैत्य् अथैभिर् एव प्राणैः सह पुत्रम् आविशति ।  
स यद्य् अनेन किञ्चिद् अक्ष्णया कृतं भवति तस्माद् एनं सर्वस्मात् पुत्रो मुञ्चति तस्मात् पुत्रो नाम ।  
स पुत्रेणैवास्मिल् लोके प्रतितिष्ठति ।  
अथैनम् एते देवाः प्राणा अमृता आविशन्ति ॥ ब्र्हुप्_१,५।१७ ॥  
  
__________  
  
  
ब्र्हुप्भ्_१,५।१७ सम्प्रतिः सम्प्रदानम्;सम्प्रत्तिरिति वक्ष्यमाणस्य कर्मणो नामधेयम् ।  
पुत्रो हि स्वात्मव्यापारसम्प्रदानं करोत्यनेन प्रकारेण पिता, तेन सम्प्रत्तिसञ्ज्ञकमिदं कर्म ।  
तत्कस्मिन्काले कर्तव्यम्? इत्याह - स पिता यदा यस्मिन् काले प्रैष्यन् मरिष्यन् मरिष्यामीत्यपरिष्टादिदर्शनेन मन्यते, अथ तदा पुत्रमाहूयाह - त्वं ब्रह्म त्वं यज्ञस्त्वं लोक इति ।  
स एवमुक्तः पुत्रः प्रत्याह;स तु पूर्वमेवानुशिष्टो जानाति मयैतत्कर्तव्यमिति, तेनाह - अहं ब्रह्माहं यज्ञो ऽहं लोक इथि ।  
एतद्वाक्यत्रयम् ।  
एतस्यार्थस्तिरोहित इति मन्वाना श्रुतिर्व्याख्यानाय प्रवर्तते ।  
यद्वै किञ्च यत्किञ्चावशिष्टमनूक्तमधीतमनधीतं च, तस्य सर्वस्यैव ब्रह्मेत्येतस्मिन्पदे एकता एकत्वम् यो ऽध्ययनव्यापारो मम कर्तव्य आसीदेतावन्तं कालं वेदविषयः, स इत ऊर्ध्वं त्वं ब्रह्म त्वत्कर्तृको ऽस्त्वित्यर्थः ।  
तथा ये वै के च यज्ञा अनुष्ठेयाः सन्तो मया अनुष्ठिताश्चाननुष्ठिताश्च, तेषां सर्वेषां यज्ञ इत्येतस्मिन्पदे एकतैकत्वम्, मत्कर्तृका यज्ञा य आसन्, ते इत ऊर्ध्वं त्वं यज्ञः - त्वत्कर्तृका भवन्त्वित्यर्थः ।  
ये वै के च लोका मया जेतव्याः सन्तो जिता अजिताश्च, तेषां सर्वेषां लोक इत्येतस्मिन्पदे एकता ।  
इत ऊर्ध्वं मयाध्ययनयज्ञलोकजयकर्तव्यक्रतुस्त्वयि समर्पितः, अहं तु मुक्तो ऽस्मि कर्तव्यताबन्धनविषयात्क्रतोः ।  
स च सर्वं तथैव प्रतिपन्नवान्पुत्रो ऽनुशिष्टत्वात् ।  
तत्रेमं पितुरभिप्रायं मन्वाना आचष्ट श्रुतिः - एतावदेतत्परिमाणं वै इदं सर्वं यद्गृहिणा कर्तव्यम्, यदुत वेदा अध्येतव्याः, यज्ञा यष्टव्याः, लोकाश्च जेतव्याः ।  
एतन्मा सर्वं सन्नयम् - सर्वं हीमं भारं मदधीनं मत्तो ऽपच्छिद्य आतमनि निधाय, इतो ऽस्माल्लोकान्मा माम् अभुनजत्पालयिष्यतीति ।  
ऌडर्थे लङ्, छन्दसि कालनियमाभावात् ।  
यस्मादेवं सम्पन्नः पुत्रः पितरम् अस्माल्लोकात्कर्तव्यताबन्धनतो मोचयिष्यति, तस्मात्पुत्रमनुशिष्टं लोक्यं लोकहितं पितुराहुर्ब्राह्मणाः ।  
अत एव ह्येनं पुत्रमनुशासति, लोक्यो ऽयं नः स्यादिति, पितरः ।  
स पिता यदा यस्मिन्काले एवंवित्पुत्रसमर्पितकर्तव्यताक्रतुः, अस्माल्लोकात्पैति म्रियते, अथ तदैभिरेव प्रकृतैर्वाङ्मनःप्राणैः पुत्रमाविशति पुत्रं व्याप्नोति ।  
अध्यात्मपरिच्छेदहेत्वपगमात् पितुर्वाङ्मनःप्राणाःस्वेन आधिदैविकेन रूपेण पृथिव्यग्न्याद्यात्मना भिन्नघटप्रदीपप्रकाशवत्सर्वमाविशन्ति ।  
तैः प्राणैः सह पितात्याविशति, वाङ्मनःप्राणात्मभावित्वात्पितुः ।  
अहमस्म्यनन्ता वाङ्मनःप्राणा अध्यात्मादिभेदविस्तारा इत्येवं भावितो हि पिता ।  
तस्मात्तत्प्राणानुवृत्तित्वं पितुर्भवतीति युक्तमुक्तम् - एभिरेव प्राणैः सह पुत्रमाविशतीत्;सर्वेषां ह्यसावात्मा भवति पुत्रस्य च ।  
एतदुक्तं भवति - यस्य पितुरेवमनुशिष्टः पुत्रो भवति सो ऽस्मिन्नेव लोके वर्तते पुत्ररूपेण, नैव मृतो मन्तव्य इत्यर्थः ।  
तथा च श्रुत्यन्तरे -"सो ऽस्यायमितर आत्मा पुण्येभ्यः कर्मभ्यः प्रतिधीयते"(ऐ।उ।४ । ४) इति ।  
अथेदानीं पुत्रनिर्वचनमाह - स पुत्रो यदि कदाचिदनेन पित्रा अक्ष्ण्या कोणच्छिद्रतो ऽन्तरा अकृतं भवति कर्तव्यम्, तस्मात्, कर्तव्यतारूपात्पित्रा अकृतात् सर्वस्माल्लोकप्राप्तिप्रतिबन्धरूपात्पुत्रो मुञ्चति मोचयति तत्सर्वं स्वयमनुतिष्ठन्पूरयित्वा ।  
तस्मात्पूरणेन त्रायते स पितरं यस्मात्तस्मात्पुत्रो नाम ।  
इदं तत्पुत्रस्य पुत्रत्वं यत्पितुश्छिद्रं पूरयित्वा त्रायते ।  
स पितैवंविधेन पुत्रेण मृतो ऽपि सन्नमृतो ऽस्मिन्नेव लोके प्रतितिष्ठति, एवमसौ पिता पुत्रेणेमं मनुष्यलोकं जयति ।  
न तथा विद्याकर्मभ्यां देवलोकपितृलोकौ स्वरूपलाभसत्तामात्रेण;न हि विद्याकर्मणी स्वरूपलाभव्यतिरेकेण पुत्रवद्व्यापारान्तरापेक्षया लोकजयहेतुत्वं प्रतिपद्येते ।  
अथ कृतसम्प्रत्तिकं पितरमेनमेते वागादयः प्राणा दैवा हैरण्यगर्भा अमृता अमरणधर्माण आविशन्ति कथमिति वक्ष्यति पृथिव्यै चैनमित्यादि ।  
एवं पुत्रकर्मापरविद्यानां मनुष्यलोकपितृलोकदेव लोकसाध्यार्थता प्रदर्शिता श्रुत्या स्वयमेव ।  
अत्र केचिद्वावदूक्ताः श्रुत्युक्तविशेषविनियोगोपसहारेण च ।  
तस्मादृणश्रुतिरविद्वद्विषया न परमात्मविद्विषयेति सिद्धम् ।  
वक्ष्यति च  -"करिष्यामो येषां नो ऽयमात्मायं लोकः" (४ । ४ । २२) इति ।  
केचित्तु पितृलोकदेवलोकजयो ऽपि पितृलोकदेवलोकाभ्यां व्यावृत्तिरेव;तस्मात्पुत्रकर्मापरविद्याभिः समुचित्यानुष्ठिताभिस्त्रिभ्य एतेभ्यो लोकेभ्यो व्यावृत्तः परमात्मविज्ञानेन मोक्षमधिगच्छतीति परम्परया मोक्षार्थान्येव पुत्रादिसाधनानीच्छन्ति ।  
तेषामपि मुखापिधानायेयमेव श्रुतिरुत्तरा कृतसम्प्रत्तिकस्य पुत्रिणः कर्मिणः त्र्यन्नात्मविद्याविदः, फलप्रदर्शनाय प्रवृत्ता ।  
न चेदमेव फलं मोक्षफलमिति शक्यं, वक्तुम्, त्र्यन्नसम्बन्धात्, मेधातपःकार्यत्वाच्चान्नानाम्,ऽपुनः पुनर्जनयतेऽइति दर्शनात्; ऽयद्धैतन्न कुर्यात्क्षीयेत हऽइति च क्षयश्रवणात् ।  
शरीरं ज्योतीरूपमिति च कार्यकरणत्वोपपत्तेः ।  
ऽत्रयं वा इदम्ऽइति च नामरूपकर्मात्मकत्वेनोपसंहारात् ।  
न चेदमेव साधनत्रयं संहतं सत्कस्यचिन्मोक्षार्थं कस्यचित् त्र्यन्नात्मफलमित्यस्मादेव वाक्यादवगन्तु  शक्यम्, पुत्रादिसाधनानां त्र्यन्नात्मफलदर्शनेनैवोपक्षीणत्वाद् वाक्यस्य ।  
  
  
  
  
_______________________________________________________________________  
  
स्तर्त् ब्र्हुप् १,५।१८  
  
पृथिव्यै चैनम् अग्नेश् च दैवी वाग् आविशति ।  
सा वै दैवी वाग् यया यद् यद् एव वदति तत् तद् भवति ॥ ब्र्हुप्_१,५।१८ ॥  
  
__________  
  
  
ब्र्हुप्भ्_१,५।१८ पृथिव्यै पृथिव्याः च एनम् अग्नेश्च दैवी अधिदैवात्मिका वागेनं कृतसम्प्रत्तिकमाविशति ।  
सर्वेषां हि वाच उपादानभूता दैवी वाक्पृथिव्यग्निलक्षणा, सा ह्याध्यात्मिकासङ्गादिदोषैर्निरुद्धा ।  
विदुषस्तद्दोषापगमे आवरणभङ्ग इवोदकप्रदीपप्रकाशवच्च व्याप्नोति ।  
तदेतदुच्यत् - पृथिव्या अग्नेश्चैनं दैवी वागाविशतीति ।  
सा च दैवी वागनृतादिदोषरहिता शुद्धा, यया वाचा दैव्या यद्यदेव आत्मने परस्मै वा वदति तत्तदा भवति, अमोघा अप्रतिबद्धा अस्य वाग्भवतीत्यर्थः ॥१८॥  
  
  
  
तथा -  
  
  
  
_______________________________________________________________________  
  
स्तर्त् ब्र्हुप् १,५।१९  
  
दिवश् चैनम् आदित्याच् च दैवं मन आविशति ।  
तद् वै दैवं मनो येनानन्द्य् एव भवत्य् अथो न शोचति ॥ ब्र्हुप्_१,५।१९ ॥  
  
__________  
  
  
ब्र्हुप्भ्_१,५।१९ दिवश्चैनमादित्याच्च दैवं मन आविशति - तच्च दैवं मनः;स्वभावनिर्मलत्वात्;येन मनसा असौ आनन्द्येव भवति सुख्येव भवति;अथो अपि न शोचति, शोकादिनिमित्तासंयोगाति ॥१९॥  
  
  
  
तथा -  
  
  
  
_______________________________________________________________________  
  
स्तर्त् ब्र्हुप् १,५।२०  
  
अद्भ्यश् चैनं चन्द्रमसश् च दैवः प्राण आविशति ।  
स वै दैवः प्राणो यः सञ्चरंश् चासञ्चरंश् च न व्यथते ऽथो न रिष्यति ।  
स एष एवंवित् सर्वेषां भूतानाम् आत्मा भवति ।  
यथैषा देवतैवं सः ।  
यथैतां देवतां सर्वाणि भूतान्य् अवन्त्य् एवं हैवंविदं सर्वाणि भूतान्य् अवन्ति ।  
यद् उ किञ्चेमाः प्रजाः शोचन्त्य् अमैवासां तद् भवति ।  
पुण्यम् एवामुं गच्छति ।  
न ह वै देवान् पापं गच्छति ॥ ब्र्हुप्_१,५।२० ॥  
  
__________  
  
  
ब्र्हुप्भ्_१,५।२० अद्भयश्चैनं चन्द्रमसश्च दैवः प्राण आविशति ।  
स वै दैवः प्राणः किंल्लक्षणः? इत्युच्यते-यः सञ्चरन् प्राणिभेदेष्व सञ्चरन्समष्टिव्य ष्टिरूपेण--अथवा सञ्चरन जङ्गमेषु असञ्चरन्स्थावरेषु, न व्यथते न दुःखनिमित्तेन भयेन युड्यते ।  
अथां अपि न रिष्यति न विनश्यति न हिंसामापद्यते ।  
सः--यो यथोक्तमेवं वेत्ति व्यन्नात्मदर्शनं सः-सर्वेषां भूतानां प्राणो भवति, सर्वेषां भूतानां मनो भवति, सर्वेषां भूतानां वाग्भवति-इत्येवं सर्वाभूतात्मतया सर्वज्ञो भवतीत्यर्थः;सर्वकृच्च ।  
तथैपा पूर्वसिद्वा हिरण्यगर्भदेवता एवमेव नास्य सर्वज्ञत्वे सर्वकृत्तवे वा क्कचित्प्रतिघातः ।  
स इति दार्ष्टान्तिकनिर्देशः ।  
किञ्च यथैतान्द् दिरण्यगर्भदेवतामिज्यादिभिः सर्वाणि भूतान्यवन्ति पालयन्ति पूज्यन्ति, एवं ह एवंविदं सर्वाणि भूतान्यवन्ति-इज्यादिलक्षणां पूजां सततं प्रयपञ्जत इत्यर्थः ।  
अथेदमाशङ्कयते-सर्वप्राणिनामात्मा भवतीत्युत्त्कम्, तस्य च सर्वप्राणिकार्यकरणात्मत्वे सर्वप्राणिसुखदुःखैः सम्बध्येतेति ।  
तन्न, अपरिच्छिन्नबुद्वित्वात् परिच्छिन्नात्मबुद्वीनां ह्याक्रोशादौ दुःखसम्बन्धो दृष्टः- अनेनाहमाक्रुष्ट इति ।  
अस्य तु सर्वात्मनो य आक्रुश्यते यश्चाक्रोशति यतोरात्मत्वबुद्विविशेषाभावान्न तन्निमित्तं दुःखमुपपद्यते ।  
मरणदुःखवच्च निमित्ताभावात् यथा हि कस्मिंश्चिन्मृते कस्यचिद् दुःखमुत्पद्यते-ममासौपुत्रोभ्राताचेति, पुत्रादिनिमित्तम्;तन्निमित्ताभावे तन्मरणदर्शिनो ऽपि नैव दुःखमुपजायते, तथेश्वरस्याप्यपरिच्छिन्नात्मनो ममतवतादिदुःखनिमित्तमिध्याज्ञानादिदोपाभावान्नैव दुःखमुपजायते ।  
तदेतदुच्यते-यदु किञ्चयत् किञ्च इमाः प्रजाः शोचन्त्यमैव सहैव प्रजाभिस्तच्छोकादिनिमित्तं दुःखं संयुक्तं भवत्यासां प्रजानां परिच्छिन्नबुद्विजनितत्वात् ।  
सर्वात्मनस्तु केन सह किं संयुक्त भवेद्वियुक्त वा? अमुं तु प्राजापत्ये पदे वर्तमानं पुण्यमेव शुभमेवफलमभिप्रेतं पुण्यमिति-निरतिशयं हि तेन पुण्यं कृतम्;तेन तत्फलमेव गच्छति ।  
न ह वै देवान्पापं गच्छति, पापफलस्यावसराभावात् पापफलं दुःख न गच्छतीत्यथः ॥२०॥  
  
  
  
ऽत एते सर्व एव समाः सर्वे ऽनन्ताःऽइत्यविशेषेण वाङ्मनःप्राणानामुपासनमुक्तम्, नान्यतमगतो वेशेष उक्तः ।  
किमेवमेव प्रतिपत्तव्यम्? किं वा विचार्यमाणे कश्चिद्विशेषो व्रतमुपासनं प्रति प्रतितपत्तुं शक्यते? इत्युच्यते-  
  
  
  
_______________________________________________________________________  
  
स्तर्त् ब्र्हुप् १,५।२१  
  
अथातो व्रतमीमांसा ।  
प्रजापतिर् ह कर्माणि ससृजे ।  
तानि सृष्टान्य् अन्यो ऽन्येनास्पर्धन्त ।  
वदिष्याम्य् एवाहम् इति वाग् दध्रे ।  
द्रक्ष्याम्य् अहम् इति चक्षुः ।  
श्रोष्याम्य् अहम् इति श्रोत्रम् ।  
एवम् अन्यानि कर्माणि यथाकर्मम् ।  
तानि मृत्युः श्रमो भूत्वोपयेमे ।  
तान्य् आप्नोत् ।  
तान्य् आप्त्वा मृत्युर् अवारुन्ध ।  
तस्माच् छ्राम्यत्य् एव वाक् ।  
श्राम्यति चक्षुः ।  
श्राम्यति श्रोत्रम् ।  
अथेमम् एव नाप्नोत् यो ऽयं मध्यमः प्राणः ।  
तानि ज्ञातुं दध्रिरे ।  
अयं वै नः श्रेष्ठो यः सञ्चरंश् चासञ्चरंश् च न व्यथते ऽथो न रिष्यति ।  
हन्तास्यैव सर्वे रूपं भवामेति ।  
त एतस्यैव सर्वे रूपम् अभवन् ।  
तस्माद् एत एतेनाख्यायन्ते प्राणा इति ।  
तेन ह वाव तत् कुलम् आचक्षते यस्मिन् कुले भवति य एवं वेद ।  
य उ हैवंविदा स्पर्धते ऽनुशुष्यति ।  
अनुशुष्य हैवान्ततो म्रियत इत्य् अध्यात्मम् ॥ ब्र्हुप्_१,५।२१ ॥  
  
__________  
  
  
ब्र्हुप्भ्_१,५।२१ अथातो ऽनन्तरं व्रतमीमांसा उपासनकर्मविचारणेत्यर्थः ।  
एषां प्राणानां कस्य कर्म व्रतत्वेन धारयितव्यमिति मीमांसा प्रवर्तते ।  
तत्र प्रजापतिर्ह - हशब्दः किलार्थे - प्रजापतिः किल प्रजाः सृष्ट्वा कर्माणि करणानि वागादीनि - कर्माथानि हि तानीति कर्माणीत्युच्यन्ते - ससृजे सृष्टवान्वागादीनि करणानीत्यर्थः ।  
तानि पुनः सृष्टान्यन्योन्येन इतरेतरमस्पर्धन्त स्पर्धां सङ्घर्षं चक्रुः ।  
कथम्? वदिष्याम्येव स्वव्यापाराद्वदनादनुपरतैवाहं स्यामिति वाग्व्रतं दध्रे धृतवती - यद्यन्यो ऽपि मत्समो ऽस्ति स्वव्यापारादनुपरन्तुं शक्तः, सो ऽपि दर्शयत्वात्मनो वीर्यमिति ।  
तथा द्रक्ष्याम्यहमिति चक्षुः, श्रोष्याम्यहमिति श्रोत्रम्;एवमन्यानि कर्माणि करणानि यथाकर्म - यद्यद्यस्य कर्म यथाकर्म ।  
तानि करणानि मृत्युर्मारकः श्रमः श्रमरूपी भूत्वा उपयेमे सञ्जग्राह ।  
कथम्? तानि करणानि स्वव्यापारे प्रवृत्तान्याप्नोत्, श्रमरूपेणात्मानं दर्शितवान् ।  
आप्त्वा च तान्यवारुन्ध अवरोधं कृतवान्मृत्युः - स्वकर्मभ्यः प्रच्यावितवानित्यर्थः ।  
तस्मादद्यत्वे ऽपि वदने स्वकर्मणि प्रवृत्ता वाक् श्राम्यत्वेन श्रमरूपिणा मृत्युना संयुक्ता स्वकर्मतः प्रच्यवते ।  
तथा श्राम्यति चक्षुः, श्राम्यति श्रोत्रम् ।  
अथेममेव मुख्यं प्राणं नाप्नोन्न प्राप्तवान्मृत्युः श्रमरूपी, यो ऽयं मध्यमः प्राणस्तम् ।  
तेनाद्यत्वे ऽप्यश्रान्त एव स्वकर्मणि प्रवर्तते ।  
तानीतराणि करणानि तं ज्ञातुं दध्रिरे धृतवन्ति मनः ।  
अयं वै नो ऽस्माकं मध्ये श्रेष्ठः प्रशस्यतमो ऽभ्यधिकः, यस्माद्यः सञ्चरंश्चासञ्चरंश्च न व्यथते ऽथो न रिष्यति - हन्तेदानीमस्यैव प्राणस्य सर्वे वयं रूपमसाम प्राणमात्मत्वेन प्रतिपद्येमहि - एवं विनिश्चित्य ते एतस्यैव सर्वे रूपमभवन्;प्राणरूपमेवात्मत्वेन प्रतिपन्नाः, प्राणव्रतमेव दध्रिरे - अस्मद्व्रतानि न मृत्योर्वारणाय पर्याप्तानीति ।  
यस्मात्प्राणेन रूपेण रूपवन्तीतराणि करणानि चलनात्मना स्वेन च प्रकाशात्मनः, न हि प्राणादन्यत्र चलनात्मकत्वोपपत्तिः;चलनव्यापारपूर्वकाण्येव हि सर्वदा स्वव्यापारेषु लक्ष्यन्ते;तस्मादेते वागादय एतेन प्राणाभिधानेन आख्यायन्ते ऽभिधीयन्ते प्राणा इत्येवम् ।  
य एवं प्राणात्मतां सर्वकरणानां वेत्ति प्राणशब्दाभिधेयत्वं च, तेन ह वाव तेनैव विदुषा तत्कुलमाचक्षते लौकिकाः ।  
यस्मिन्कुले स विद्वाञ्जातो भवति तत्कुलं विद्वाञ्जातो भवति तत्कुलं विद्वन्नाम्नैव प्रथितं भवत्यमुष्यदं कुलमिति, यथा तापत्य इति ।  
य एवं यथोक्तं वेद वागादीनां प्राणरूपतां प्राणाख्यत्वं च तस्यैतत्फलम् ।  
किञ्च यः कश्चिदु हैवंविदा प्राणात्मदर्शिना स्पर्धते तत्प्रतिपक्षी सन्, सो ऽस्मिन्नेव शरीरे ऽनुशुष्यति शोषमुपगच्छति ।  
अनुशुष्य हैव शोषं गत्वैव अन्ततो ऽन्ते म्रियते न सहसानुपद्रुतो म्रियते इत्यैवमुक्तमध्यात्मं प्राणात्मदर्शनमित्युक्तोपसंहारो ऽधिदैवतप्रदर्शनार्थः ॥२१॥  
  
  
  
  
_______________________________________________________________________  
  
स्तर्त् ब्र्हुप् १,५।२२  
  
अथाधिदेवतं:  
ज्वलिष्याम्य् एवाहम् इत्य् अग्निर् दध्रे ।  
तप्स्याम्य् अहम् इत्य् आदित्यः ।  
भास्याम्य् अहम् इति चन्द्रमाः ।  
एवम् अन्या देवता यथादेवतम् ।  
स यथैषां प्राणानां मध्यमः प्राण एवम् एतासां देवतानां वायुः ।  
म्लोचन्ति ह्य् अन्या देवता न वायुः ।  
सैषानस्तमिता देवता यद् वायुः ॥ ब्र्हुप्_१,५।२२ ॥  
  
__________  
  
  
ब्र्हुप्भ्_१,५।२२ अथानन्तरम् अधिदैवतं देवताविषयं दर्शनमुच्यते ।  
कस्य देवताविशेषस्य व्रतधारणं श्रेयः? इति मीमास्यते ।  
अध्यात्मवत्सर्वम् ।  
ज्वलिष्याम्येवाहमित्यग्निर्दध्रे ।  
तप्स्याम्यहमित्यादित्यः;भास्याम्यहमिति चन्द्रमाः;एवमन्या देवता यथादैवतम् ।  
सो ऽध्यात्मं वागादीनामेषां प्राणो मृत्युना अनाप्तः स्वकर्मणो न प्रच्यावितः स्वेन प्राणव्रतेनाभग्नव्रतो यथा;एवमेतासामग्न्यादीनां देवतानां वायुरपि ।  
म्लोचन्त्यस्तं यन्ति स्वकर्मेभ्य उपरमन्ते - यथाध्यात्मं वागादयो ऽन्या देवता अग्न्याद्याः, न वायुरस्तं याति - यथा मध्यमः प्राणः, अतः सैषा अनस्तमिता देवता यद्वायुर्यो ऽयं वायुः ।  
एवमध्यात्ममधिदैवं च मीमांसित्वा निर्धारितम् - प्राणवाय्य्वात्मनो व्रतमभग्नमिति ॥२२॥  
  
  
  
  
_______________________________________________________________________  
  
स्तर्त् ब्र्हुप् १,५।२३  
  
अथैष श्लोको भवति --  
यतश् चोदेति सूर्यो ऽस्तं यत्र च गच्छतीति ।  
प्राणाद् वा एष उदेति प्राणे ऽस्तम् एति ।  
तं देवाश् चक्रिरे धर्मं स एवाद्य स उ श्व इति ।  
यद् वा एते ऽमुर्ह्य् अध्रियन्त तद् एवाप्य् अद्य कुर्वन्ति ।  
तस्माद् एकम् एव व्रतं चरेत् प्राण्याच् चैवापान्याच् च ।  
नेन् मा पाप्मा मृत्युर् आप्नवद् इति ।  
यद्य् उ चरेत् समापिपयिषेत् तेनो एतस्यै देवतायै सायुज्यं सलोकतां जयति ॥ ब्र्हुप्_१,५।२३ ॥  
  
__________  
  
  
ब्र्हुप्भ्_१,५।२३ अथैतस्यैवार्थस्य प्रकाशक एष श्लोको मन्त्रो भवति ।  
यतश्च यस्माद्वायोरुदेत्युद्गच्छति सूर्यः, अध्यात्मं च चक्षुरात्मना प्राणाद् अस्तं च यत्र वायौ प्राणे च गच्छत्यपरसन्ध्यासमये स्वापसमये च पुरुषस्य, तं देवास्तं धर्मं देवाश्चक्रिरे धृतवन्तो वागादयो ऽग्न्यादयश्च प्राणव्रतं च पुरा विचार्य ।  
स एवाद्येदानीं श्वो ऽपि भविष्यत्यपि काले ऽनुवर्त्यते ऽनुवर्तिष्यते च देवैरित्यभिप्रायः ।  
तत्रेमं मन्त्रं सङ्क्षेपतो व्याचष्ट ब्राह्मणम् - प्राणाद्वा एष सूर्य उदेति प्राणे ऽस्तमेति ।  
तं देवाश्चक्रिरे धर्मं स एवाद्य स उ श्व इत्यस्य कोर्ऽथः? इत्युच्यते - यद्वै एते व्रतममुर्हि अमुष्मिन्काले वागादयो ऽग्न्यादयश्च प्राणव्रतं वायुव्रतं चाध्रियन्त, तदेवाद्यापि कुर्वन्त्यनुवर्तते ऽनुवर्तिष्यन्ते च ।  
व्रतं तैरभग्नमेव ।  
यत्तु वागादिव्रतमग्न्यादिव्रतं च तद्भग्नमेव, तेषामस्तमनकाले स्वापकाले च वायौ प्राणे च निम्सुक्तिदर्शनात् ।  
अथैतदन्यत्रोक्तम्"यदा वै पुरषः स्वपिति प्राणं तर्हि वागप्येति प्राणं मनः प्राणं चक्षुःप्राणं श्रोत्रं यदा प्रबुध्यते प्राणादेवाधि पुनर्जायन्त इत्यध्यात्ममथाधिदैवतं यदा वा अग्निरनुगच्छति वायुं तर्ह्यनूद्वाति यदादित्यो ऽस्तमेति वायुं तर्हि प्रविशति वायुं चन्द्रमा वायौ दिशः प्रतिष्ठिता वायोरेवाधि पुनर्जायन्ते"इति ।  
यस्मादे एतदेव व्रतं वागादिष्वग्न्यादिषु चानुगतं यदेतद्वायोश्च प्राणस्य च परिस्पन्दात्मकत्वं सर्वेदेवैरुवर्त्यमानं व्रतम् तस्मादन्यो ऽप्योकमेव व्रतं चरेत् ।  
किं तत? प्राण्यात्प्राणनव्यापारं कुर्यादपान्यादपाननध्यापारं च;न हि प्राणापानव्यापारस्य प्राणनापाननलक्षणस्योपरमो ऽस्ति ।  
तस्मात्तदेवैकं व्रतं चरेद्धित्वेन्द्रियान्तरव्यापारं नेन्मा मां पाप्मा मृत्युः श्रमरूप्याप्नुवदाप्नुयात् ।  
नेच्छब्दः परिभये -ऽयद्यहमस्माद् व्रतात्प्रच्युतः स्याम्, ग्रस्त एवाहं मृत्युनाऽइत्येवं त्रस्तो धारयेत्प्राणव्रतमित्यभिप्रायः ।  
यदि कदाचिद् उ चरेत्प्रारभेत प्राणव्रतम्, समापिपयिषेत्समापयितुमिच्छेत्;यदि ह्यस्माद् व्रतादुपरमेत्प्राणः परिभूतः स्याद्देवाश्च;तस्मात्समापयेदेव ।  
तेन उ तेनानेन व्रतेन प्राणात्मप्रतिपत्त्या सर्वभूतेषु - वागादयो ऽग्न्यादयश्च मदात्मका एव, अहं प्राण आत्मा सर्वपरिस्पन्दकृत् - एवं तेनानेन व्रतधारणेन एतस्या एव प्राणदेवतायाः सायुज्यं सयुग्भावमेकात्मत्वं सलोकतां समानलोकतां वा एकस्थानत्वम् - विज्ञानमान्द्योपेक्षमेतत् - जयति प्राप्नोतीत् ॥२३॥  
  
इति बृहदारण्यकोपनिषद्भाष्ये प्रथमाध्याये पञ्चमं सप्तान्नब्रह्मणम् ॥५॥  
  
  
  
यदेतदविद्याविषयत्वेन प्रस्तुतं साध्यसाधनलक्षणं व्याकृतं जगत् प्राणात्मप्राप्त्यन्तोत्कर्षवदपि फलम्, या चैतस्य व्याकरणात्प्रागवस्था अव्याकृतशब्दवाच्या वृक्षबीजवत्सर्वमेतत् ।  
  
  
  
  
_______________________________________________________________________  
  
स्तर्त् ब्र्हुप् १,६।१  
  
त्रयं वा इदं नाम रूपं कर्म ।  
तेषां नाम्नां वाग् इत्य् एतद् एषाम् उक्थम् ।  
अतो हि सर्वाणि नामान्य् उत्तिष्ठन्ति ।  
एतद् एषां साम ।  
एतद् धि सर्वैर् नामभिः समम् ।  
एतद् एषां ब्रह्म ।  
एतद् धि सर्वाणि नामानि बिभर्ति ॥ ब्र्हुप्_१,६।१ ॥  
  
__________  
  
  
ब्र्हुप्भ्_१,६।१ त्रयम्;किं तत्त्रयम्? इत्युच्यते ।  
नाम रूपं कर्म चेत्यनात्मैव ।  
नात्मा यत्साक्षादपरोक्षाद्ब्रह्म ।  
तस्मादस्माद्विरज्येतेत्येवमर्थस्त्रयं वा इत्याद्यारम्भः न ह्यस्मादनात्मनो ऽव्यावृत्तिचित्तस्य आत्मानमेव लोकमहं ब्रह्मास्मीत्युपासितुं बुद्धिः प्रवर्तते ।  
बाह्यप्रत्यगात्मप्रवृत्त्योर्विरोधात् ।  
तथा च काठके -"पराञ्चि खानि व्यतृणत्स्वयम्भूस्तस्मात्पराङ्पश्यति नान्तरात्मन् ।  
कश्चिद्धीरः प्रत्यगात्मानमैक्षदावृत्तचक्षुरमृतत्वमिच्छन्" (क।उ।२ । १ । १) इत्यादि ।  
कथं पुनरस्य व्याकृताव्याकृतस्य क्रियाकारकफलात्मनः संसारस्य नामरूपकर्मात्मकतैव? न पुनरात्मत्वम्? इत्येतत्सम्भावयितुं शक्यत इति;अत्रोच्यते - तेषां नाम्नां यथोपन्यस्तानां वागिति शब्दसामान्यमुच्यते ।  
"यः कश्च शब्दो वागेव सा"(१ । ५ । ३) इत्युक्तत्वाद्वादित्येतस्य शब्दस्य योर्ऽथः शब्दस्य शब्दसामान्यमात्रम् एतदेतेषां नामविशेषाणामुक्थं कारणमुपादानम्, सैन्धवलवणकणानामिव सैन्धवाचलः ।  
तदाह - अतो ह्यस्मान्नामसामान्यात्सर्वाणि नामानि यज्ञदत्तो देवदत्त इत्येवमादिप्रविभागान्युत्तिष्ठन्त्युत्पद्यन्ते प्रविभज्यन्ते, लवणाचलादिव लवणकणाः;कार्यं च कारणेनाव्यतिरिक्तम् ।  
तथा विशेषाणां च सामान्ये ऽन्तर्भावात् ।  
कथं सामान्यविशेषभाव इति एतच्छब्द सामान्यमेषां नामविशेषाणां साम ।  
समत्वात्साम, सामान्यमित्यर्थः, एतद्धि यस्मात्सर्वैर्नामभिरात्मविशेषैः समम् ।  
किञ्च आत्मलाभाविशेषाच्च नामविशेषाणाम् ।  
यस्य च यस्मादात्मलाभो भवति स तेनाप्रविभक्तो दृष्टः, यथा घटादीनां मृदा ।  
कथं नामविशेषाणामात्मलाभो वाच इत्युच्यते यत एतदेषां वाक्छब्दवाच्यं वस्तु ब्रह्म आत्मा, ततो ह्यात्मलाभो नाम्नाम्, शब्दव्यतिरिक्तस्वरूपानुपपत्तेः ।  
तत्प्रतिपादयति - यतश्छब्दसामान्यं हि यस्माच्छब्दविशेषान्सर्वाणि नामानि बिभर्ति धारयति स्वरूपप्रदानेन ।  
एवं कार्यकारणत्वोपपत्तेः सामान्यविशेषोपपत्तेरात्मप्रदानोपपत्तश्च नामविशेषाणां शब्दमात्रता सिद्धा ।  
एवमुत्तरयोरपि सर्वं योज्यं यथोक्तम् ॥१॥  
  
  
  
  
_______________________________________________________________________  
  
स्तर्त् ब्र्हुप् १,६।२  
  
अथ रूपाणां चक्षुर् इत्य् एतद् एषाम् उक्थम् ।  
अतो हि सर्वाणि रूपाण्य् उत्तिष्ठन्ति ।  
एतद् एषां साम ।  
एतद् धि सर्वै रूपैः समम् ।  
एतद् एषां ब्रह्म ।  
एतद् धि सर्वाणि रूपाणि बिभर्ति ॥ ब्र्हुप्_१,६।२ ॥  
  
__________  
  
  
ब्र्हुप्भ्_१,६।२ अथेदानीं रूपाणां सितासितप्रभृतीनां चक्षुरिति चक्षुर्विषयसामान्यं चक्षुःशब्दाभिधेयं रूपसामान्यं प्रकाश्यमात्रमभिधीयते ।  
अतो हि सर्वाणि रूपाण्यित्तिष्ठन्ति, एतदेषां साम, एतद्धि सर्वै रूपेः समम्, एतदेषां ब्रह्म, एतद्धि सर्वाणि रूपाणि बिभर्ति ॥२॥  
  
  
  
  
_______________________________________________________________________  
  
स्तर्त् ब्र्हुप् १,६।३  
  
अथ कर्मणाम् आत्मेत्य् एतद् एषाम् उक्थम् ।  
अतो हि सर्वाणि कर्माण्य् उत्तिष्ठन्ति ।  
एतद् एषां साम ।  
एतद् धि सर्वैः कर्मभिः समम् ।  
एतद् एषां ब्रह्म ।  
एतद् धि सर्वाणि कर्माणि बिभर्ति ।  
तद् एतत् त्रयं सद् एकम् अयम् आत्मा ।  
आत्मो एकः सन्न् एतत् त्रयम् ।  
तद् एतद् अमृतं सत्येन छन्नम् ।  
प्राणो वा अमृतम् ।  
नामरूपे सत्यम् ।  
ताभ्याम् अयं प्राणश् छन्नः ॥ ब्र्हुप्_१,६।३ ॥  
  
__________  
  
  
ब्र्हुप्भ्_१,६।३ अथेदानीं सर्वकर्मविशेषाणां मननदर्शनात्मकानां चलनात्मकानां च क्रियासामान्यमात्रे ऽन्तर्भाव उच्यते ।  
कथम्? सर्वेषं कर्मविशेषाणामात्मा शरीरं सामान्यमात्मा, आत्मनः कर्म आत्मेत्युच्यते ।  
ऽआत्मना हि शरीरेण कर्म करोतिऽइत्युक्तम् ।  
शरीरे च सर्वं कर्माभिव्यज्यत् ।  
अतः तात्स्थ्यात्तच्छब्दं कर्मकर्मसामान्यमात्रं सर्वेषामुक्थमित्यादि पूर्ववत् ।  
तदेतद्यथोक्तं नाम रूपं कर्म त्रयमितरेतराश्रयम्, इतरेतराभिव्यक्तिकारणम्, इतरेतरप्रलयं संहतं त्रिदण्डविष्टम्भवत् सदेकम् ।  
केनात्मनैकत्वम्? इत्युच्यते - अयमात्मायं पिण्डः कार्यकरणात्मसङ्घातः तथान्नत्रये व्याख्यातःऽएतन्मयो वा अयमात्माऽइत्यादिना;एतावद्धीदं सर्वं व्याकृतमव्याकृतं च यदुत नाम रूपं कर्मेति, आत्मा उ एको ऽयं कार्यकरणसङ्घातः सन्नध्यात्माधिभूताधिदैवभावेन व्यवस्थितमेतदेव त्रयं नाम रूपं कर्मेति ।  
तदेतद्वक्ष्यमाणम् ।  
अमृतं सत्येनच्छन्नमित्येतस्य वाक्यस्यार्थमाह - प्राणो वा अमृतं करणात्मको ऽन्तरुपष्टम्भक आत्मभूतो ऽभूतो ऽविनाशी;नामरूपे सत्यं कार्यात्मके शरीरावस्थे;क्रियात्मकस्तु प्राणस्तयोरुपष्टम्भको बाह्य् बाह्य् आभ्यां शरीरात्मकाभ्यामुपजनापायधर्मिभ्यां मर्त्याभ्यां छन्नो ऽप्रकाशीकृतः ।  
एतदेवसंसारसतत्वमविद्याविषयं प्रदर्शितम् ।  
अत  
ऊर्ध्वं विद्याविषय आत्माधिगन्तव्य इथि चतुर्थं आरभ्यते ॥३ ॥ ॥  
  
इति प्रथमाध्याये षष्ठमुक्थब्राह्मणम् ॥६॥  
  
  
  
  
  
  
  
