---
title: Mandukya-Upanisad

---
## Intro
  
  
  
  
Mandukya-Upanisad  
  
  
  
  
  
Mandukya-Upanisad (Mandukyopanisad)  
Mula text extracted from the commented version (see Agamasastra, 1)  
  
  
Input by members of the Sansknet project  
(formerly: www.sansknet.org)  
  
  
  
This GRETIL version has been converted from a custom Devanagari encoding.  
Therefore, word boundaries are usually not marked by blanks.  
These and other irregularities cannot be standardized at present.  
  
The mula text has been checked against the ed. by V.P. Limaye and R.D. Vadekar  
(Eighteen Principal Upanisads, vol. 1, Poona 1958).  
  
  
  
  
  


## पाठः
  
  
  
  
  
  
  
  
ॐ इत्य् एतद् अक्षरम् इदं सर्वं तस्योपव्याख्यानं भूतं भवद् भविष्यद् इति सर्वम् ॐकार एव ।  
यच् चान्यत् त्रिकालातीतं तद् अप्य् ॐकार एव ॥ मन्दुप्_१ ॥  
  
  
सर्वं ह्य् एतद् ब्रह्मायम् आत्मा ब्रह्म सो ऽयम् आत्मा चतुष्पात् ॥ मन्दुप्_२ ॥  
  
  
जागरितस्थानो बहिःप्रज्ञः सप्ताङ्ग एकोनविंशतिमुखः स्थूलभुग् वैश्वानरः प्रथमः पादः ॥ मन्दुप्_३ ॥  
  
  
स्वप्रस्थानो ऽन्तःप्रज्ञः सप्ताङ्ग एकोनविंशतिमुखः प्रविविक्तभुक्तैजसो द्वितीयः पादः ॥ मन्दुप्_४ ॥  
  
  
यत्र सुप्तो न कञ्चन कामं कामयते न कञ्चन स्वप्नं पश्यति तत् सुषुप्तम् ।  
सुषुप्तस्थान एकीभूतः प्रज्ञानघन एवान्दमयो ह्य् आनन्दभुक्चेतोमुखः प्राज्ञः तृतीयः पादः ॥ मन्दुप्_५ ॥  
  
  
एषः सर्वेश्वर एष सर्वज्ञ एषो ऽन्तर्याम्य् एष योनिः सर्वस्य प्रभवाप्ययौ हि भूतानाम् ॥ मन्दुप्_६ ॥  
  
  
नान्तःप्रज्ञं न बहिःप्रज्ञं नोभयतःप्रज्ञं न प्रज्ञानघनं न प्रज्ञं नाप्रज्ञम् ।  
अदृष्टम् अव्यवहार्यम् अग्राह्यम् अलक्षणम् अचिन्त्यम् अव्यपदेश्यम् एकात्मप्रत्ययसारं प्रपञ्चोपशमं शान्तं शिवम् अद्वैतं चतुर्थं मन्यन्ते ।  
स आत्मा स विज्ञेयः ॥ मन्दुप्_७ ॥  
  
  
सो ऽयम् आत्माध्यक्षरम् ॐकारः ।  
अधिमात्रं पादा मात्रा मात्राश्च पादा अकार उकारो मकार इति ॥ मन्दुप्_८ ॥  
  
  
जागरितस्थानो वैश्वानरः अकारः प्रथमा मात्राप्तेरादिमत्त्वाद् वा ।  
आप्नोति ह वै सर्वान् कामान् आदिश् च भवति य एवं वेद ॥ मन्दुप्_९ ॥  
  
  
स्वप्नस्थानस् तैजस उकारो द्वितीया मात्रोत्कर्षाद् उभयत्वाद् वा ।  
उत्कर्षति ह वै ज्ञानसन्ततिं ।  
समानश् च भवति ।  
नास्याब्रह्मवित् कुले भवति य एवं वेद ॥ मन्दुप्_१० ॥  
  
  
सुषुप्तस्थानः प्राज्ञो मकारः तृतीया मात्रा मितेर् अपीतेर् वा ।  
मिनोति ह वा इदं सर्वम् अपीतिश् च भवति य एवं वेद ॥ मन्दुप्_११ ॥  
  
  
अमात्रश् चतुर्थो ऽव्यवहार्यः प्रपञ्चोपशमः शिवो ऽद्वैतः ।  
एवम् ॐकार आत्मैव ।  
संविशत्य् आत्मनात्मानं य एवं वेद ॥ मन्दुप्_१२ ॥  
  
  
  
  
  
