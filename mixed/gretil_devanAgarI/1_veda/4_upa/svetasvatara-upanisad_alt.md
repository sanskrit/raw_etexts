---
title: Svetasvatara-Upanisad (alt.)

---
## Intro
  
  
  
  
Svetasvatara-Upanisad (alt.)  
  
  
  
  
  
Svetasvatara-Upanisad (Svetasvataropanisad)  
Based on two editions:  
1. Isadi nau upanisad. Ed. by Harikrsnadas Goendaka. (Gorakhpur : Gita Press, 2038 samvat)  
2. Sri Sri Sruti-ratna-mala. Ed. by Bhakti Sudhakar. (Dhaka : 'Manjusa Printing Works) n.d  
  
  
  
Input by Jan Brzezinski  
  
  
  
PLAIN TEXT VERSION  
  
  
  
  
  


## पाठः
  
  
  
  
  
  
  
औं । सह नाव् अवतु । सह नौ भुनक्तु ।  
सह वीर्यं करवावहै । तेजस्वि नाव् अधीतम् अस्तु । मा विद्विषावहै ।  
  
औं शान्तिः शान्तिः शान्तिः  
  
  
  
प्रथमो ऽध्यायः  
  
हरिः ॐ ब्रह्म-वादिनो वदन्ति  
  
किं कारणं ब्रह्म कुतः स्म जाता जीवाम केन क्व च सम्प्रतिष्ठाः  ।  
अधिष्ठिताः केन सुखेतरेषु वर्तामहे ब्रह्म-विदो व्यवस्थाम्  ॥ स्वेतुप्_१।१ ॥  
  
कालः स्वभावो नियतिर् यदृच्छा भूतानि योनिः पुरुष इति चिन्त्या  ।  
संयोग एषां न त्व् आत्म-भावाद् आत्माप्य् अनीशः सुख-दुःख-हेतोः  ॥ स्वेतुप्_१।२ ॥  
  
ते ध्यान-योगानुगता अपश्यन् देवात्म-शक्तिं स्व-गुणैर् निगूढाम्  ।  
यः कारणानि निखिलानि तानि कालात्म-युक्तान्य् अधितिष्ठत्य् एकः  ॥ स्वेतुप्_१।३ ॥  
  
तम् एक-नेमिं त्रि-वृतं षोडशान्तं शतार्धारं विंशति-प्रत्यराभिः  ।  
अष्टकैः षड्भिर् विश्व-रूपैक-पाशं त्रि-मार्ग-भेदं द्वि-निमित्तैक-मोहम्  ॥ स्वेतुप्_१।४ ॥  
  
पञ्च-स्रोतो ऽम्बुं पञ्च-योन्य्-उग्र-वक्रां पञ्च-प्राणोर्मिं पञ्च-बुद्ध्य्-आदि-मूलाम्  ।  
पञ्चावर्तां पञ्च-दुःखौघ-वेगां पञ्चाशद्-भेदां पञ्च-पर्वाम् अधीमः  ॥ स्वेतुप्_१।५ ॥  
  
सर्वाजीवे सर्व-संस्थे बृहन्ते अस्मिन् हंसो भ्राम्यते ब्रह्म-चक्रे  ।  
पृथग् आत्मानं प्रेरितारं च मत्वा जुष्टस् ततस् तेनामृतत्वम् एति  ॥ स्वेतुप्_१।६ ॥  
  
उद्गीतम् एतत् परमं तु ब्रह्म तस्मिंस् त्रयं सुप्रतिष्ठाक्षरं च  ।  
अत्रान्तरं ब्रह्म-विदो विदित्वा लीना ब्रह्मणि तत्-परा योनि-मुक्ताः  ॥ स्वेतुप्_१।७ ॥  
  
संयुक्तम् एतत् क्षरम् अक्षरं च व्यक्ताव्यक्तं भरते विश्वम् ईशः  ।  
अनीशश् चात्मा बध्यते भोक्तृ-भावाज् ज्ञात्वा देवं मुच्यते सर्व-पाशैः  ॥ स्वेतुप्_१।८ ॥  
  
ज्ञाज्ञौ द्वाव् अजाव् ईशनीशाव् अजा ह्य् एका भोक्तृ-भोग्यार्थ-युक्ता  ।  
अनन्तश् चात्मा विश्व-रूपो ह्य् अकर्ता त्रयं यदा विन्दते ब्रह्मम् एतत्  ॥ स्वेतुप्_१।९ ॥  
  
क्षरं प्रधानम् अमृताक्षरं हरः क्षरात्मानाव् ईशते देव एकः  ।  
तस्याभिध्यानाद् योजनात् तत्त्व-भावाद् भूयश् चान्ते विश्व-माया-निवृत्तिः  ॥ स्वेतुप्_१।१० ॥  
  
ज्ञात्वा देवं सर्व-पाशापहानिः क्षीणैः क्लेशैर् जन्म-मृत्यु-प्रहाणिः  ।  
तस्याभिध्यानात् तृतीयं देह-भेदे विश्वैश्वर्यं केवल आप्त-कामः  ॥ स्वेतुप्_१।११ ॥  
  
एतज् ज्ञेयं नित्यम् एवात्म-संस्थं नातः परं वेदितव्यं हि किञ्चित्  ।  
भोक्ता भोग्यं प्रेरितारं च मत्वा सर्वं प्रोक्तं त्रिविधं ब्रह्मम् एतत्  ॥ स्वेतुप्_१।१२ ॥  
  
वह्नेर् यथा योनि-गतस्य मूर्तिर् न दृश्यते नैव च लिङ्ग-नाशः  ।  
स भूय एवेन्धन-योनि-गृह्यस् तद् वोभयं वै प्रणवेन देहे  ॥ स्वेतुप्_१।१३ ॥  
  
स्व-देहम् अरणिं कृत्वा प्रणवं चोत्तरारणिम्  ।  
ध्यान-निर्मथनाभ्यासाद् देवं पश्यन् निगूढवत्  ॥ स्वेतुप्_१।१४ ॥  
  
तिलेषु तैलं दधनीव सर्पिर् आपः स्रोतःस्व् अरणीषु चाग्निः  ।  
एवम् आत्मात्मनि गृह्यते ऽसौ सत्येनैनं तपसा यो ऽनुपश्यति  ॥ स्वेतुप्_१।१५ ॥  
  
सर्व-व्यापिनम् आत्मानं क्षीरे सर्पिर् इवार्पितम्  ।  
आत्म-विद्या-तपो-मूलं तद् ब्रह्मोपनिषत् परम्  ॥ स्वेतुप्_१।१६ ॥  
  
तद् ब्रह्मोपनिषत् परम्  
  
इति प्रथमो ऽध्यायः  
  
  
_________________________________________________________  
  
  
  
  
द्वितीयो ऽध्यायः  
  
युञ्जानः प्रथमं मनस्- तत्त्वाय सविता धियः  ।  
अग्नेर् ज्योतिर् निचाय्य पृथिव्या अध्याभरत् [*१]  ॥ स्वेतुप्_२।१ ॥  
_____________  
  
[*१] थिस् मन्त्र इस् अल्सो ड़ोउन्द् इन् यजुर्वेद ११।१।  
  
  
युक्तेन मनसा वयं देवस्य सवितुः सवे  ।  
सुवर्गेयाय शक्त्या [*२] ॥।  ॥ स्वेतुप्_२।२ ॥  
_____________  
  
[*२] थिस् मन्त्र इस् अल्सो ड़ोउन्द् इन् यजुर्वेद ११।२।  
  
  
युक्त्वाय मनसा देवान् सुवर्यतो धिया दिवम्  ।  
बृहज् ज्योतिः करिष्यतः सविता प्रसुवाति तान् [*३]  ॥ स्वेतुप्_२।३ ॥  
_____________  
  
[*३] थिस् मन्त्र इस् अल्सो ड़ोउन्द् इन् यजुर्वेद ११।३  
  
  
युञ्जते मन उत युञ्जते धियो विप्रा विप्रस्य बृहतो विपश्चितः  ।  
वि होत्रा दधे वयुनाविद् एक इन्मही देवस्य सवितुः परिष्टुतिः [*४]  ॥ स्वेतुप्_२।४ ॥  
_____________  
  
[*४] थिस् मन्त्र इस् अल्सो ड़ोउन्द् इन् यजुर्वेद ११।४, ५।१४, अन्द् रिग्वेद ५।८१।१।  
  
  
युजे वां ब्रह्म पूर्व्यं नमोभिर् विश्लोक एतु पथ्य् एव सूरेः  ।  
शृण्वन्तु विश्वे अमृतस्य पुत्रा आ ये धामानि दिव्यानि तस्थुः [*५]  ॥ स्वेतुप्_२।५ ॥  
_____________  
  
[*५] थिस् मन्त्र इस् अल्सो ड़ोउन्द् इन् यजुर्वेद ११।५ अन्द् रिग्वेद १०।१३।१।  
  
  
अग्निर् यत्राभिमथ्यते वायुर् यत्राधिरुध्यते  ।  
सोमो यत्रातिरिच्यते तत्र सञ्जायते मनः  ॥ स्वेतुप्_२।६ ॥  
  
सवित्रा प्रसवेन जुषेत ब्रह्म पूर्व्यम्  ।  
यत्र योनिं कृणवसे न हि ते पूर्वम् अक्षिपत्  ॥ स्वेतुप्_२।७ ॥  
  
त्रिर् उन्नतं स्थाप्य समं शरीरं हृदीन्द्रियाणि मनसा सन्निवेश्य  ।  
ब्रह्मोडुपेन प्रतरेत विद्वान् स्रोतांसि सर्वाणि भयावहानि  ॥ स्वेतुप्_२।८ ॥  
  
प्राणान् प्रपीड्येह संयुक्त-चेष्टः क्षीणे प्राणे नासिकयोच्छ्वसीत  ।  
दुष्टाश्व-युक्तम् इव वाहम् एनं विद्वान् मनो धारयेताप्रमत्तः  ॥ स्वेतुप्_२।९ ॥  
  
समे शुचौ शर्करा-वह्नि-बालुका- विवर्जिते शब्द-जलाश्रयादिभिः  ।  
मनो ऽनुकूले न तु चक्षु-पीडने गुहा-निवाताश्रयणे प्रयोजयेत्  ॥ स्वेतुप्_२।१० ॥  
  
नीहार-धूमार्कानिलानलानां खद्योत-विद्युत्-स्फटिक-शशीनाम्  ।  
एतानि रूपाणि पुरः-सराणि ब्रह्मण्य् अभिव्यक्ति-कराणि योगे  ॥ स्वेतुप्_२।११ ॥  
  
पृथिव्य्-अप्-तेजो ऽनिल-खे समुत्थिते पञ्चात्मके योग-गुणे प्रवृत्ते  ।  
न तस्य रोगो न जरा न मृत्युः प्राप्तस्य योगाग्नि-मयं शरीरम्  ॥ स्वेतुप्_२।१२ ॥  
  
लघुत्वम् आरोग्यम् अलोलुपत्वं वर्ण-प्रसादं स्वर-सौष्ठवं च  ।  
गन्धः शुभो मूत्र-पुरीषम् अल्पं योग-प्रवृत्तिं प्रथमां वदन्ति  ॥ स्वेतुप्_२।१३ ॥  
  
यथैव बिम्बं मृदयोपलिप्तं तेजो-मयं भ्राजते तत् सुधान्तम्  ।  
तद् वात्म-तत्त्वं प्रसमीक्ष्य देही एकः कृतार्थो भवते वीत-शोकः  ॥ स्वेतुप्_२।१४ ॥  
  
यद् आत्म-तत्त्वेन तु ब्रह्म-तत्त्वं दीपोपमेनेह युक्तः प्रपश्येत्  ।  
अजं ध्रुवं सर्व-तत्त्वैर् विशुद्धं ज्ञात्वा देवं मुच्यते सर्व-पाशैः  ॥ स्वेतुप्_२।१५ ॥  
  
एष ह देवः प्रदिशो ऽनु सर्वाः पूर्वो ह जातः स उ गर्भे अन्तः  ।  
स एव जातः स जनिष्यमाणः प्रत्यङ् जनांस् तिष्ठति सर्वतो-मुखः  ॥ स्वेतुप्_२।१६ ॥  
  
यो देवो अग्नौ यो ऽप्सु यो विश्वं भुवनम् आविवेश  ।  
य ओषधीषु यो वनस्पतिषु तस्मै देवाय नमो नमः  ॥ स्वेतुप्_२।१७ ॥  
  
इति द्वितीयो ऽध्यायः  
  
  
_________________________________________________________  
  
  
तृतीयो ऽध्यायः  
  
य एको जालवान् ईशत ईशनीभिः सर्वांल् लोकान् ईशत ईशनीभिः  ।  
य एवैक उद्भवे सम्भवे च य एतद् विदुर् अमृतास् ते भवन्ति  ॥ स्वेतुप्_३।१ ॥  
  
एको हि रुद्रो न द्वितीयाय तस्थुर् य इमांल् लोकान् ईशत ईशनीभिः  ।  
प्रत्यङ् जनांस् तिष्ठति सञ्चुकोचान्त-काले संसृज्य विश्वा भुवनानि गोपाः  ॥ स्वेतुप्_३।२ ॥  
  
विश्वतश् चक्षुर् उत विश्वतो-मुखो विश्वतो-बाहुर् उत विश्वतस्-पात्  ।  
सं[*६] बाहुभ्यां धमति सम्पतत्रैर् द्याव्-आभूमी जनयन् देव एकः [*७]  ॥ स्वेतुप्_३।३ ॥  
_____________  
  
[*६] तं  
_____________  
  
[*७] थिस् मन्त्र इस् अल्सो ड़ोउन्द् इन् यजुर्वेद १७।१९ अन्द् रिग्वेद १०।८२।३।  
  
  
  
यो देवानां प्रभवश् चोद्भवश् च विश्वाधिपो रुद्रो महर्षिः  ।  
हिरण्यगर्भं जनयामास पूर्वं स नो बुद्ध्या शुभया संयुनक्तु  ॥ स्वेतुप्_३।४ ॥  
  
या ते रुद्र शिवा तनूर् अघोरापाप-काशिनी  ।  
तया नस् तनुवा शन्तमया  गिरिशन्ताभिचाकशीहि [*८]  ॥ स्वेतुप्_३।५ ॥  
_____________  
  
[*८] यजुर्वेद १६।२।  
  
  
याभिषुं गिरिशन्त हस्ते बिभर्ष्य् अस्तवे  ।  
शिवां गिरित्र तां कुरु मा हिंसीः पुरुषं जगत् [*९]  ॥ स्वेतुप्_३।६ ॥  
_____________  
  
[*९] यजुर्वेद १६।३।  
  
  
ततः परं ब्रह्म परं बृहन्तं यथानिकायं सर्व-भूतेषु गूढम्  ।  
विश्वस्यैकं परिवेष्टितारम् ईशं तं ज्ञात्वामृता भवन्ति  ॥ स्वेतुप्_३।७ ॥  
  
वेदाहम् एतं पुरुषं महान्तम् आदित्य-वर्णं तमसः परस्तात्  ।  
तम् एव विदित्वातिमृत्युम् एति नान्यः पन्था विद्यते ऽयनाय [*१०]  ॥ स्वेतुप्_३।८ ॥  
_____________  
  
[*१०] यजुर्वेद ३१।८।  
  
  
यस्मात् परं नापरम् अस्ति किञ्चिद् यस्मान् नाणीयो न ज्यायो ऽस्ति कश्चित्  ।  
वृक्ष इव स्तब्धो दिवि तिष्ठत्य् एकस् तेनेदं पूर्णं पुरुषेण सर्वम्  ॥ स्वेतुप्_३।९ ॥  
  
ततो यद् उत्तरतरं तद् अरूपम् अनामयम्  ।  
य एतद् विदुर् अमृतास्ते भवन्ति अथेतरे दुःखम् एवापि यन्ति  ॥ स्वेतुप्_३।१० ॥  
  
सर्वानन-शिरो-ग्रीवः सर्व-भूत-गुहाशयः  ।  
सर्व-व्यापी स भगवांस् तस्मात् सर्व-गतः शिवः  ॥ स्वेतुप्_३।११ ॥  
  
महान् प्रभुर् वै पुरुषः सत्त्वस्यैष प्रवर्तकः  ।  
सुनिर्मलाम् इमां प्राप्तिम् ईशानो ज्योतिर् अव्ययः  ॥ स्वेतुप्_३।१२ ॥  
  
अङ्गुष्ठ-मात्रः पुरुषो ऽन्तरात्मा सदा जनानां हृदये सन्निविष्टः  ।  
हृदा मनीषो[*११] मनसाभिकॢप्तो य एतद् विदुर् अमृतास् ते भवन्ति  ॥ स्वेतुप्_३।१३ ॥  
_____________  
  
[*११] मन्वीशो  
  
  
सहस्र-शीर्षा पुरुषः सहस्राक्षः सहस्र-पात्  ।  
स भूमिं विश्वतो वृत्वा- [अ]त्यतिष्ठद् दशाङ्गुलम्  ॥ स्वेतुप्_३।१४ ॥  
  
पुरुष एवेदं सर्वं यद् भूतं यच् च भव्यम्  ।  
उतामृतत्वस्येशानो यद् अन्नेनातिरोहति [*१२]  ॥ स्वेतुप्_३।१५ ॥  
_____________  
  
[*१२] यजुर्वेद ३१।१-२, रिग्वेद १०।९०।१-२। अथर्व-वेद १९।६।१,४।  
  
  
सर्वतः पाणि-पादं तत् सर्वतो ऽक्षि-शिरो-मुखम्  ।  
सर्वतः श्रुतिमल् लोके सर्वम् आवृत्य तिष्ठति  ॥ स्वेतुप्_३।१६ ॥  
  
सर्वेन्द्रिय-गुणाभासं सर्वेन्द्रिय-विवर्जितम्  ।  
सर्वस्य प्रभुम् ईशानं सर्वस्य शरणं बृहत्[*१३]  ॥ स्वेतुप्_३।१७ ॥  
_____________  
  
[*१३] सुहृत्  
  
  
नव-द्वारे पुरे देही हंसो लेलायते बहिः  ।  
वशी सर्वस्य लोकस्य स्थावरस्य चरस्य च  ॥ स्वेतुप्_३।१८ ॥  
  
अपाणि-पादो जवनो ग्रहीता पश्यत्य् अचक्षुः स शृणोत्य् अकर्णः  ।  
स वेत्ति वेद्यं न च तस्यास्ति वेत्ता तम् आहुर् अग्र्यं पुरुषं महान्तम्  ॥ स्वेतुप्_३।१९ ॥  
  
अणोर् अणीयान् महतो महीयान् आत्मा गुहायां निहितो ऽस्य जन्तोः  ।  
तम् अक्रतुः पश्यति वीत-शोको धातुः प्रसादान् महिमानम् ईशम् [*१४]  ॥ स्वेतुप्_३।२० ॥  
_____________  
  
[*१४] सेए कठउ १।२।२०।  
  
  
वेदाहम् एतम् अजरं पुराणं सर्वात्मानं सर्व-गतं विभुत्वात्  ।  
जन्म-निरोधं प्रवदन्ति यस्य ब्रह्म-वादिनो हि प्रवदन्ति नित्यम्  ॥ स्वेतुप्_३।२१ ॥  
  
इति तृतीयो ऽध्यायः  
  
_________________________________________________________  
  
  
  
  
चतुर्थो ऽध्यायः  
  
य एको ऽवर्णो बहुधा शक्ति-योगाद् वरणान् अनेकान् निहितार्थो दधाति  ।  
वि चैति चान्ते विश्वम् आदौ स देवः स नो बुद्ध्या शुभया संयुनक्तु  ॥ स्वेतुप्_४।१ ॥  
  
तद् एवाग्निस् तद् आदित्यस् तद् वायुस् तद् उ चन्द्रमाः  ।  
तद् एव शुक्रं तद् ब्रह्म तद् आपस् तत् प्रजापतिः [*१५]  ॥ स्वेतुप्_४।२ ॥  
_____________  
  
[*१५] यजुर्वेद ३२।१।  
  
  
त्वं स्त्री पुमान् असि त्वं कुमार उत वा कुमारी  ।  
त्वं जीर्णो दण्डेन वञ्चसि त्वं जातो भवसि विश्वतो-मुखः [*१६]  ॥ स्वेतुप्_४।३ ॥  
_____________  
  
[*१६] अथर्व-वेद १०।८।२७।  
  
  
नीलः पतङ्गो हरितो लोहिताक्षस् तडिद्-गर्भ ऋतवः समुद्राः  ।  
अनादिमत् त्वं विभुत्वेन वर्तसे यतो जातानि भुवनानि विश्वा  ॥ स्वेतुप्_४।४ ॥  
  
अजाम् एकां लोहित-शुक्ल-कृष्णां बह्वीः प्रजाः सृजमानां स-रूपाः  ।  
अजो ह्य् एको जुषमाणो ऽनुशेते जहात्य् एनां भुक्त-भोगाम् अजो ऽन्यः  ॥ स्वेतुप्_४।५ ॥  
  
द्वा सुपर्णा सयुजा सखाया समानं वृक्षं परिषस्वजाते  ।  
तयोर् अन्यः पिप्पलं स्वाद्व् अत्त्य् अनश्नन्न् अन्यो अभिचाकशीति [*१७]  ॥ स्वेतुप्_४।६ ॥  
_____________  
  
[*१७] अथर्व-वेद ९।१४।२०, रिग्वेद १।१६४।२०।  
  
  
समाने वृक्षे पुरुषो निमग्नो ऽनीशया शोचति मुह्यमानः  ।  
जुष्टं यदा पश्यत्य् अन्यम् ईशम् अस्य महिमानम् इति वीत-शोकः  ॥ स्वेतुप्_४।७ ॥  
  
ऋचो अक्षरे परमे व्योमन् यस्मिन् देवा अधि विश्वे निषेदुः  ।  
यस् तं न वेद किम् ऋचा करिष्यति य इत् तद् विदुस् त इमे समासते [*१८]  ॥ स्वेतुप्_४।८ ॥  
_____________  
  
[*१८] अथर्व-वेद ९।१५।१८, रिग्वेद १।१६४।३९।  
  
  
छन्दांसि यज्ञाः क्रतवो व्रतानि भूतं भव्यं यच् च वेदा वदन्ति  ।  
अस्मान् मायी सृजते विश्वम् एतत् तस्मिंश् चान्यो मायया सन्निरुद्धः  ॥ स्वेतुप्_४।९ ॥  
  
मायां तु प्रकृतिं विद्यान् मायिनं च महेश्वरम्  ।  
तस्यावयव-भूतैस् तु व्याप्तं सर्वम् इदं जगत्  ॥ स्वेतुप्_४।१० ॥  
  
यो योनिं योनिम् अधितिष्ठत्य् एको यस्मिन्न् इदम् सं च विचैति सर्वम्  ।  
तम् ईशानं वरदं देवम् ईड्यं निचाय्येमां शान्तिम् अत्यन्तम् एति  ॥ स्वेतुप्_४।११ ॥  
  
यो देवानां प्रभवश् चोद्भवश् च विश्वाधिपो रुद्रो महर्षिः  ।  
हिरण्यगर्भं पश्यत जायमानं स नो बुद्ध्या शुभया संयुनक्तु  ॥ स्वेतुप्_४।१२ ॥  
  
यो देवानाम् अधिपो यस्मिन् लोका अधिश्रिताः  ।  
य ईशे अस्य द्विपदश् चतुष्पदः कस्मै देवाय हविषा विधेम  ॥ स्वेतुप्_४।१३ ॥  
  
सूक्ष्मातिसूक्ष्मं कलिलस्य मध्ये विश्वस्य स्रष्टारम् अनेक-रूपम्  ।  
विश्वस्यैकं परिवेष्टितारं ज्ञात्वा शिवं शान्तिम् अत्यन्तम् एति [*१९]  ॥ स्वेतुप्_४।१४ ॥  
_____________  
  
[*१९] सेए बेलोw ५।१३।  
  
  
स एव काले भुवनस्य गोप्ता विश्वाधिपः सर्व-भूतेषु गूढः  ।  
यस्मिन् युक्ता ब्रह्मर्षयो देवताश् च तम् एवं ज्ञात्वा मृत्यु-पाशांश् छिनत्ति  ॥ स्वेतुप्_४।१५ ॥  
  
घृतात् परं मण्डम् इवातिसूक्ष्मं ज्ञात्वा शिवं सर्व-भूतेषु गूढम्  ।  
विश्वस्यैकं परिवेष्टितारं ज्ञात्वा देवं मुच्यते सर्व-पाशैः  ॥ स्वेतुप्_४।१६ ॥  
  
एष देवो विश्व-कर्मा महात्मा सदा जनानां हृदये सन्निविष्टः  ।  
हृदा मनीषा मनसाभिकॢप्तो य एतद् विदुर् अमृतास् ते भवन्ति  ॥ स्वेतुप्_४।१७ ॥  
  
यदातमस् तन् न दिवा न रात्रिर् न सन् न चासच् छिव एव केवलः  ।  
तद् अक्षरं तत् सवितुर् वरेण्यं प्रज्ञा च तस्मात् प्रसृता पुराणी  ॥ स्वेतुप्_४।१८ ॥  
  
नैनम् ऊर्ध्वं न तिर्यञ्चं न मध्ये न परिजग्रभत्  ।  
न तस्य प्रतिमा अस्ति यस्य नाम महद् यशः  ॥ स्वेतुप्_४।१९ ॥  
  
न सन्दृशे तिष्ठति रूपम् अस्य न चक्षुषा पश्यति कश्चनैनम्  ।  
हृदा हृदि-स्थं मनसा य एनम् एवं विदुर् अमृतास्ते भवन्ति  ॥ स्वेतुप्_४।२० ॥  
  
अजात इत्य् एवं कश्चिद् भीरुः प्रपद्यते  ।  
रुद्र यत् ते दक्षिणं मुखं तेन मां पाहि नित्यम्  ॥ स्वेतुप्_४।२१ ॥  
  
मा नस् तोके तनये मा न आयुषि मा नो गोषु मा न अश्वेषु रीरिषः  ।  
वीरान् मा नो रुद्र भामितो वधीर् हविष्मन्तः सदामित् त्वा हवामहे [*२०]  ॥ स्वेतुप्_४।२२ ॥  
_____________  
  
[*२०] यजुर्वेद १६।१६, रिग्वेद १०।११४।८।  
  
  
इति चतुर्थो ऽध्यायः  
  
  
_________________________________________________________  
  
  
  
पञ्चमो ऽध्यायः  
  
द्वे अक्षरे ब्रह्म-परे त्व् अनन्ते विद्याविद्ये निहिते यत्र गूढे  ।  
क्षरं त्व् अविद्या ह्य् अमृतं तु विद्या विद्याविद्ये ईशते यस् तु सो ऽन्यः  ॥ स्वेतुप्_५।१ ॥  
  
यो योनिं योनिम् अधितिष्ठत्य् एको विश्वानि रूपाणि योनीश् च सर्वाः  ।  
ऋषिं प्रसूतं कपिलं यस् तम् अग्रे ज्ञानैर् बिभर्ति जायमानं च पश्येत्  ॥ स्वेतुप्_५।२ ॥  
  
एकैक-जालं बहुधा विकुर्वन्न् अस्मिन् क्षेत्रे संहरत्य् एष देवः  ।  
भूयः सृष्ट्वा पतयस् तथेशः सर्वाधिपत्यं कुरुते महात्मा  ॥ स्वेतुप्_५।३ ॥  
  
सर्वा दिश ऊर्ध्वम् अधश् च तिर्यक् प्रकाशयन् भ्राजते यद् व् अनड्वान्  ।  
एवं स देवो भगवान् वरेण्यो योनि-स्वभावान् अधितिष्ठत्य् एकः  ॥ स्वेतुप्_५।४ ॥  
यच् च स्वभावं पचति विश्व-योनिः पाच्यांश् च सर्वान् परिणामयेद् यः  ।  
सर्वम् एतद् विश्वम् अधितिष्ठत्य् एको गुणांश् च सर्वान् विनियोजयेद् यः  ॥ स्वेतुप्_५।५ ॥  
  
तद् वेद-गुह्योपनिषत्सु गूढं तद् ब्रह्मा वेदते ब्रह्म-योनिम्  ।  
ये पूर्वं देवा ऋषयश् च तद् विदुस् ते तन्-मया अमृता वै बभूवुः  ॥ स्वेतुप्_५।६ ॥  
  
गुणान्वयो यः फल-कर्म-कर्ता कृतस्य तस्यैव स चोपभोक्ता  ।  
स विश्व-रूपस् त्रिगुणस् त्रिवर्त्मा प्राणाधिपः सञ्चरति स्व-कर्मभिः  ॥ स्वेतुप्_५।७ ॥  
  
अङ्गुष्ठ-मात्रो रवि-तुल्य-रूपः सङ्कल्पाहङ्कार-समन्वितो यः  ।  
बुद्धेर् गुणेनात्म-गुणेन चैव आराग्र-मात्रो ऽप्य् अपरो ऽपि दृष्टः  ॥ स्वेतुप्_५।८ ॥  
  
बालाग्र-शत-भागस्य शतधा कल्पितस्य च  ।  
भागो जीवः स विज्ञेयः स चानन्त्याय कल्पते  ॥ स्वेतुप्_५।९ ॥  
  
नैव स्त्री न पुमान् एष न चैवायं नपुंसकः  ।  
यद् यच् छरीरम् आदत्ते तेन तेन स युज्यते  ॥ स्वेतुप्_५।१० ॥  
  
सङ्कल्पन-स्पर्शन-दृष्टि-मोहैर् ग्रासाम्बु-वृष्ट्यात्म-विवृद्धि-जन्म  ।  
कर्मानुगान्य् अनुक्रमेण देही स्थानेषु रूपाण्य् अभिसम्प्रपद्यते  ॥ स्वेतुप्_५।११ ॥  
  
स्थूलानि सूक्ष्माणि बहूनि चैव रूपाणि देही स्व-गुणैर् वृणोति  ।  
क्रिया-गुणैर् आत्म-गुणैश् च तेषां संयोग-हेतुर् अपरो ऽपि दृष्टः  ॥ स्वेतुप्_५।१२ ॥  
  
अनाद्य्-अनन्तं कलिलस्य मध्ये विश्वस्य स्रष्टारम् अनेक-रूपम्  ।  
विश्वस्यैकं परिवेष्टितारं ज्ञात्वा देवं मुच्यते सर्व-पाशैः  ॥ स्वेतुप्_५।१३ ॥  
  
भाव-ग्राह्यम् अनीडाख्यं भावाभाव-करं शिवम्  ।  
कला-सर्ग-करं देवं ये विदुस् ते जहुस् तनुम्  ॥ स्वेतुप्_५।१४ ॥  
  
इति पञ्चमो ऽध्यायः  
  
  
_________________________________________________________  
  
  
  
  
  
षष्ठो ऽध्यायः  
  
स्वभावम् एके कवयो वदन्ति कालं तथान्ये परिमुह्यमानाः  ।  
देवस्यैष महिमा तु लोके येनेदं भ्राम्यते ब्रह्म-चक्रम्  ॥ स्वेतुप्_६।१ ॥  
  
येनावृतं नित्यम् इदं हि सर्वं ज्ञः काल-कालो गुणी सर्व-विद् यः  ।  
तेनेशितं कर्म विवर्तते ह पृथिव्य्-अप्-तेजो ऽनिल-खानि चिन्त्यम्  ॥ स्वेतुप्_६।२ ॥  
  
तत् कर्म कृत्वा विनिवर्त्य भूयस् तत्त्वस्य तत्त्वेन समेत्य योगम्  ।  
एकेन द्वाभ्यां त्रिभिर् अष्टभिर् वा कालेन चैवात्म-गुणैश् च सूक्ष्मैः  ॥ स्वेतुप्_६।३ ॥  
  
आरभ्य कर्माणि गुणान्वितानि भावांश् च सर्वान् विनियोजयेद् यः  ।  
तेषाम् अभावे कृत-कर्म-नाशः कर्म-क्षये याति स तत्त्वतो ऽन्यः  ॥ स्वेतुप्_६।४ ॥  
  
आदिः स संयोग-निमित्त-हेतुः परस् त्रिकालाद् अकलो ऽपि दृष्टः  ।  
तं विश्व-रूपं भव-भूतम् ईड्यं देवं स्व-चित्त-स्थम् उपास्य पूर्वम्  ॥ स्वेतुप्_६।५ ॥  
स वृक्ष-कालाकृतिभिः परो ऽन्यो यस्मात् प्रपञ्चः परिवर्तते ऽयम्  ।  
धर्मावहं पाप-नुदं भगेशं ज्ञात्वात्म-स्थम् अमृतं विश्व-धाम  ॥ स्वेतुप्_६।६ ॥  
  
तम् ईश्वराणां परमं महेश्वरं तं देवतानां परमं च दैवतम्  ।  
पतिं पतीनां परमं परस्ताद् विदाम देवं भुवनेशम् ईड्यम्  ॥ स्वेतुप्_६।७ ॥  
  
न तस्य कार्यं करणं च विद्यते न तत्-समश् चाभ्यधिकश् च दृश्यते  ।  
परास्य शक्तिर् विविधैव श्रूयते स्वाभाविकी ज्ञान-बल-क्रिया च  ॥ स्वेतुप्_६।८ ॥  
  
न तस्य कश्चित् पतिर् अस्ति लोके न चेशिता नैव च तस्य लिङ्गम्  ।  
स कारणं करणाधिपाधिपो न चास्य कश्चिज् जनिता न चाधिपः  ॥ स्वेतुप्_६।९ ॥  
  
यस् तन्तु-नाभ इव तन्तुभिः प्रधानजैः स्वभावतः  ।  
देव एकः स्वम् आवृणोति स नो दधातु ब्रह्माप्ययम्  ॥ स्वेतुप्_६।१० ॥  
  
एको देवः सर्व-भूतेषु गूढः सर्व-व्यापी सर्व-भूतान्तरात्मा  ।  
कर्माध्यक्षः सर्व-भूताधिवासः साक्षी चेता केवलो निर्गुणश् च  ॥ स्वेतुप्_६।११ ॥  
  
एको वशी निष्क्रियाणां बहूनाम् एकं बीजं बहुधा यः करोति  ।  
तम् आत्म-स्थं ये ऽनुपश्यन्ति धीरास् तेषां सुखं शाश्वतं नेतरेषाम्  ॥ स्वेतुप्_६।१२ ॥  
  
नित्यो नित्यानां चेतनश् चेतनानाम् एको बहूनां यो विदधाति कामान्  ।  
तत् कारणं साङ्ख्य-योगाधिगम्यं ज्ञात्वा देवं मुच्यते सर्व-पाशैः  ॥ स्वेतुप्_६।१३ ॥  
  
न तत्र सूर्यो भाति न चन्द्र-तारकं नेमा विद्युतो भान्ति कुतो ऽयम् अग्निः  ।  
तम् एव भान्तम् अनुभाति सर्वं तस्य भासा सर्वम् इदं विभाति  ॥ स्वेतुप्_६।१४ ॥  
  
एको हंसो भुवनस्यास्य मध्ये स एवाग्निः सलिले सन्निविष्टः  ।  
तम् एव विदित्वातिमृत्युम् एति नान्यः पन्था विद्यते ऽयनाय  ॥ स्वेतुप्_६।१५ ॥  
  
स विश्व-कृद् विश्व-विद् आत्म-योनिर् ज्ञः काल-कालो गुणी सर्व-विद् यः  ।  
प्रधान-क्षेत्र-ज्ञ-पतिर् गुणेशः संसार-मोक्ष-स्थिति-बन्ध-हेतुः  ॥ स्वेतुप्_६।१६ ॥  
  
स तन्-मयो ह्य् अमृत ईश-संस्थो ज्ञः सर्वगो भुवनस्यास्य गोप्ता  ।  
य ईशे ऽस्य जगतो नित्यम् एव नान्यो हेतुर् विद्यत ईशनाय  ॥ स्वेतुप्_६।१७ ॥  
  
यो ब्रह्माणं विदधाति पूर्वं यो वै वेदांश् च प्रहिणोति तस्मै  ।  
तं ह देवं आत्म-बुद्धि-प्रकाशं मुमुक्षुर् वै शरणम् अहं प्रपद्ये  ॥ स्वेतुप्_६।१८ ॥  
  
निष्कलं निष्क्रियं शान्तं निरवद्यं निरञ्जनम्  ।  
अमृतस्य परं सेतुं दग्धेन्दनम् इवानलम्  ॥ स्वेतुप्_६।१९ ॥  
  
यदा चर्मवद् आकाशं वेष्टयिष्यन्ति मानवाः  ।  
तदा देवम् अविज्ञाय दुःखस्यान्तो भविष्यति  ॥ स्वेतुप्_६।२० ॥  
  
तपः-प्रभावाद् देव-प्रसादाच् च ब्रह्म ह श्वेताश्वतरो ऽथ विद्वान्  ।  
अत्याश्रमिभ्यः परमं पवित्रं प्रोवाच सम्यग्-ऋषि-सङ्घ-जुष्टम्  ॥ स्वेतुप्_६।२१ ॥  
  
वेदान्ते परमं गुह्यं पुरा-कल्पे प्रचोदितम्  ।  
नाप्रशान्ताय दातव्यं नापुत्रायाशिष्याय वा पुनः  ॥ स्वेतुप्_६।२२ ॥  
  
यस्य देवे परा भक्तिः यथा देवे तथा गुरौ  ।  
तस्यैते कथिता ह्य् अर्थाः प्रकाशन्ते महात्मनः  ॥ स्वेतुप्_६।२३ ॥  
  
ॐ सह नाव् अवतु सह नौ भुनक्तु सह वीर्यं करवावहै  
तेजस्वि नावधीतम् अस्तु मा विद्विषावहै  
  
ॐ शान्तिः शान्तिः शान्तिः  
  
इति षष्ठो ऽध्यायः  
  
॥ इति श्वेताश्वतरोपनिषत् सम्पूर्णा ॥  
  
  
  
  
  
  
  
