---
title: Katha-Upanisad

---
## Intro
  
  
  
  
Katha-Upanisad  
  
  
  
Katha-Upanisad  
  

  
Based on Olivelle, Patrick: The Early Upaniṣads. Annotated Text and Translation. New York : 1998, pp. 374-402.  
  

  
Input and proofreading by the Vienna University Student Team (SoSe 2016)
  
[GRETIL-Version vom 09.11.2016]  
  

  
STRUCTURE OF REFERENCES:
  
KaU_n.nn = Kaṭhopaniṣat_Vallī.Verse/Section  
  

  
ADDITIONAL NOTE
  
The distinction between anusvāra and anunāsika
  
has been dropped in accordance with GRETIL's character list
  
in order to ensure searchability across multiple files.  
  
  
  
  
  

  



## पाठः
  
  
  
  
  
  
  

  
कठोपनिषत्  

  
उशन् ह वै वाजश्रवसः सर्ववेदसं ददौ ।
  
तस्य ह नचिकेता नाम पुत्र आस ॥ कउ_१।१ ॥  

  
तं ह कुमारं सन्तं दक्षिणासु नीयमानासु श्रद्धाविवेश ।
  
सो ऽमन्यत ॥ कउ_१।२ ॥  

  
पीतोदका जग्धतृणा दुग्धदोहा निरिन्द्रियाः ।
  
अनन्दा नाम ते लोकास् तान् स गच्छति ता ददत् ॥ कउ_१।३ ॥  

  
स होवाच पितरं तत कस्मै मां दास्यसीति ।
  
द्वितीयं तृतीयम् ।
  
तं होवाच मृत्यवे त्वा ददामीति ॥ कउ_१।४ ॥  

  
बहूनाम् एमि प्रथमो बहूनाम् एमि मध्यमः ।
  
किं स्विद् यमस्य कर्तव्यं यन् मयाद्य करिष्यति ॥ कउ_१।५ ॥  

  
अनुपश्य यथा पूर्वे प्रतिपश्य तथापरे ।
  
सस्यम् इव मर्त्यः पच्यते सस्यम् इवाजायते पुनः ॥ कउ_१।६ ॥  

  
वैश्वानरः प्रविशति अतिथिर् ब्राह्मणो गृहान् ।
  
तस्यैतां शान्तिं कुर्वन्ति हर वैवस्वतोदकम् ॥ कउ_१।७ ॥  

  
आशाप्रतीक्षे सङ्गतं सूनृतां च इष्टापूर्ते पुत्रपशूंश् च सर्वान् ।
  
एतद् वृङ्क्ते पुरुषस्याल्पमेधसो यस्यानश्नन् वसति ब्राह्मणो गृहे ॥ कउ_१।८ ॥  

  
तिस्रो रात्रीर् यद् अवत्सीर् गृहे मे अनश्नन् ब्रह्मन्न् अतिथिर् नमस्यः ।
  
नमस् ते ऽस्तु ब्रह्मन् स्वस्ति मे ऽस्तु तस्मात् प्रति त्रीन् वरान् वृणीष्व ॥ कउ_१।९ ॥  

  
शान्तसङ्कल्पः सुमना यथा स्याद् वीतमन्युर् गौतमो माभि मृत्यो ।
  
त्वत्प्रसृष्टं माभिवदेत् प्रतीत एतत् त्रयाणां प्रथमं वरं वृणे ॥ कउ_१।१० ॥  

  
यथा पुरस्ताद् भविता प्रतीत औद्दालकिर् आरुणिर् मत्प्रसृष्टः ।
  
सुखं रात्रीः शयिता वीतमन्युस् त्वां ददृशिवान् मृत्युमुखात् प्रमुक्तम् ॥ कउ_१।११ ॥  

  
स्वर्गे लोके न भयं किञ्चनास्ति न तत्र त्वं न जरया बिभेति ।
  
उभे तीर्त्वा अशनायापिपासे शोकातिगो मोदते स्वर्गलोके ॥ कउ_१।१२ ॥  

  
स त्वम् अग्निं स्वर्ग्यम् अध्येषि मृत्यो प्रब्रूहि तं श्रद्दधानाय मह्यम् ।
  
स्वर्गलोका अमृतत्वं भजन्त एतद् द्वितीयेन वृणे वरेण ॥ कउ_१।१३ ॥  

  
प्र ते ब्रवीमि तद् उ मे निबोध स्वर्ग्यम् अग्निं नचिकेतः प्रजानन् ।
  
अनन्तलोकाप्तिम् अथो प्रतिष्ठां विद्धि त्वम् एतं निहितं गुहायाम् ॥ कउ_१।१४ ॥  

  
लोकादिम् अग्निं तम् उवाच तस्मै या इष्टका यावतीर् वा यथा वा ।
  
स चापि तत् प्रत्यवदद् यथोक्तम् अथास्य मृत्युः पुनर् आह तुष्टः ॥ कउ_१।१५ ॥  

  
तम् अब्रवीत् प्रीयमाणो महात्मा वरं तवेहाद्य ददामि भूयः ।
  
तवैव नाम्ना भवितायम् अग्निः सृङ्कां चेमाम् अनेकरूपां गृहाण ॥ कउ_१।१६ ॥  

  
त्रिणाचिकेतस् त्रिभिर् एत्य सन्धिं त्रिकर्मकृत् तरति जन्ममृत्यू ।
  
ब्रह्मजज्ञं देवम् ईड्यं विदित्वा निचाय्येमां शान्तिम् अत्यन्तम् एति ॥ कउ_१।१७ ॥  

  
त्रिणाचिकेतस् त्रयम् एतद् विदित्वा य एवं विद्वांश् चिनुते नाचिकेतम् ।
  
स मृत्युपाशान् पुरतः प्रणोद्य शोकातिगो मोदते स्वर्गलोके ॥ कउ_१।१८ ॥  

  
एष ते ऽग्निर् नचिकेतः स्वर्ग्यो यम् अवृणीथा द्वितीयेन वरेण ।
  
एतम् अग्निं तवैव प्रवक्ष्यन्ति जनासस् तृतीयं वरं नचिकेतो वृणीष्व ॥ कउ_१।१९ ॥  

  
येयं प्रेते विचिकित्सा मनुष्ये अस्तीत्य् एके नायम् अस्तीति चैके ।
  
एतद् विद्याम् अनुशिष्टस् त्वयाहं वराणाम् एष वरस् तृतीयः ॥ कउ_१।२० ॥  

  
देवैर् अत्रापि विचिकित्सितं पुरा न हि सुज्ञेयम् अणुर् एष धर्मः ।
  
अन्यं वरं नचिकेतो वृणीष्व मा मोपरोत्सीर् अति मा सृजैनम् ॥ कउ_१।२१ ॥  

  
देवैर् अत्रापि विचिकित्सितं किल त्वं च मृत्यो यन् न सुज्ञेयम् आत्थ ।
  
वक्ता चास्य त्वादृग् अन्यो न लभ्यो नान्यो वरस् तुल्य एतस्य कश्चित् ॥ कउ_१।२२ ॥  

  
शतायुषः पुत्रपौत्रान् वृणीष्व बहून् पशून् हस्तिहिरण्यम् अश्वान् ।
  
भूमेर् महद् आयतनं वृणीष्व स्वयं च जीव शरदो यावद् इच्छसि ॥ कउ_१।२३ ॥  

  
एतत् तुल्यं यदि मन्यसे वरं वृणीष्व वित्तं चिरजीविकां च ।
  
महाभूमौ नचिकेतस् त्वम् एधि कामानां त्वा कामभाजं करोमि ॥ कउ_१।२४ ॥  

  
ये ये कामा दुर्लभा मर्त्यलोके सर्वान् कामांश् छन्दतः प्रार्थयस्व ।
  
इमा रामाः सरथाः सतूर्या न हीदृशा लम्भनीया मनुष्यैः ।
  
आभिर् मत्प्रत्ताभिः परिचारयस्व नचिकेतो मरणं मानुप्राक्षीः ॥ कउ_१।२५ ॥  

  
श्वोभावा मर्त्यस्य यद् अन्तकैतत् सर्वेन्द्रियाणां जरयन्ति तेजः ।
  
अपि सर्वं जीवितम् अल्पम् एव तवैव वाहास् तव नृत्यगीते ॥ कउ_१।२६ ॥  

  
न वित्तेन तर्पणीयो मनुष्यो लप्स्यामहे वित्तम् अद्राक्ष्म चेत् त्वा ।
  
जीविष्यामो यावद् ईशिष्यसि त्वं वरस् तु मे वरणीयः स एव ॥ कउ_१।२७ ॥  

  
अजीर्यताम् अमृतानाम् उपेत्य जीर्यन् मर्त्यः क्वधःस्थः प्रजानन् ।
  
अभिध्यायन् वर्णरतिप्रमोदान् अतिदीर्घे जीविते को रमेत ॥ कउ_१।२८ ॥  

  
यस्मिन्न् इदं विचिकित्सन्ति मृत्यो यत् साम्पराये महति ब्रूहि नस् तत् ।
  
यो ऽयं वरो गूढम् अनुप्रविष्टो नान्यं तस्मान् नचिकेता वृणीते ॥ कउ_१।२९ ॥  

  
॥ इति प्रथमा वल्ली ॥  
  

  
अन्यच् छ्रेयो ऽन्यद् उतैव प्रेयस् ते उभे नानार्थे पुरुषं सिनीतः ।
  
तयोः श्रेय आददानस्य साधु भवति हीयते ऽर्थाद् य उ प्रेयो वृणीते ॥ कउ_२।१ ॥  

  
श्रेयश् च प्रेयश् च मनुष्यम् एतस् तौ सम्परीत्य विविनक्ति धीरः ।
  
श्रेयो हि धीरो ऽभि प्रेयसो वृणीते प्रेयो मन्दो योगक्षेमाद् वृणीते ॥ कउ_२।२ ॥  

  
स त्वं प्रियान् प्रियरूपांश् च कामान् अभिध्यायन् नचिकेतो ऽत्यस्राक्षीः ।
  
नैतां सृङ्कां वित्तमयीम् अवाप्तो यस्यां मज्जन्ति बहवो मनुष्याः ॥ कउ_२।३ ॥  

  
दूरम् एते विपरीते विषूची अविद्या या च विद्येति ज्ञाता ।
  
विद्याभीप्सिनं नचिकेतसं मन्ये न त्वा कामा बहवो ऽलोलुपन्त ॥ कउ_२।४ ॥  

  
अविद्यायाम् अन्तरे वर्तमानाः स्वयं धीराः पण्डितं मन्यमानाः ।
  
दन्द्रम्यमाणाः परियन्ति मूढा अन्धेनैव नीयमाना यथान्धाः ॥ कउ_२।५ ॥  

  
न साम्परायः प्रतिभाति बालं प्रमाद्यन्तं वित्तमोहेन मूढम् ।
  
अयं लोको नास्ति पर इति मानी पुनः पुनर् वशम् आपद्यते मे ॥ कउ_२।६ ॥  

  
श्रवणायापि बहुभिर् यो न लभ्यः शृण्वन्तो ऽपि बहवो यं न विद्युः ।
  
आश्चर्यो वक्ता कुशलो ऽस्य लब्धा आश्चर्यो ज्ञाता कुशलानुशिष्टः ॥ कउ_२।७ ॥  

  
न नरेणावरेण प्रोक्त एष सुविज्ञेयो बहुधा चिन्त्यमानः ।
  
अनन्यप्रोक्ते गतिर् अत्र नास्त्य् अणीयान् ह्य् अतर्क्यम् अणुप्रमाणात् ॥ कउ_२।८ ॥  

  
नैषा तर्केण मतिर् आपनेया प्रोक्तान्येनैव सुज्ञानाय प्रेष्ठ ।
  
यां त्वम् आपः सत्यधृतिर् बतासि त्वादृङ् नो भूयान् नचिकेतः प्रेष्टा ॥ कउ_२।९ ॥  

  
जानाम्य् अहं शेवधिर् इत्य् अनित्यं न ह्य् अध्रुवैः प्राप्यते हि ध्रुवं तत् ।
  
ततो मया नाचिकेतश् चितो ऽग्निर् अनित्यैर् द्रव्यैः प्राप्तवान् अस्मि नित्यम् ॥ कउ_२।१० ॥  

  
कामस्य आप्तिं जगतः प्रतिष्ठां क्रतोर् अनन्त्यम् अभयस्य पारम् ।
  
स्तोममहद् उरुगायं प्रतिष्ठां दृष्ट्वा धृत्या धीरो नचिकेतो ऽत्यस्राक्षीः ॥ कउ_२।११ ॥  

  
तं दुर्दर्शं गूढम् अनुप्रविष्टं गुहाहितं गह्वरेष्ठं पुराणम् ।
  
अध्यात्मयोगाधिगमेन देवं मत्वा धीरो हर्षशोकौ जहाति ॥ कउ_२।१२ ॥  

  
एतच् छ्रुत्वा सम्परिगृह्य मर्त्यः प्रवृह्य धर्म्यम् अणुम् एतम् आप्य ।
  
स मोदते मोदनीयं हि लब्ध्वा विवृतं सद्म नचिकेतसं मन्ये ॥ कउ_२।१३ ॥  

  
अन्यत्र धर्माद् अन्यत्राधर्माद् अन्यत्रास्मात् कृताकृतात् ।
  
अन्यत्र भूताच् च भव्याच् च यत् तत् पश्यसि तद् वद ॥ कउ_२।१४ ॥  

  
सर्वे वेदा यत् पदम् आमनन्ति तपांसि सर्वाणि च यद् वदन्ति ।
  
यद् इच्छन्तो ब्रह्मचर्यं चरन्ति तत् ते पदं सङ्ग्रहेण ब्रवीमि ॥  

  
ओम् इत्य् एतत् ॥ कउ_२।१५ ॥  

  
एतद् ध्य् एवाक्षरं ब्रह्म एतद् ध्य् एवाक्षरं परम् ।
  
एतद् ध्य् एवाक्षरं ज्ञात्वा यो यद् इच्छति तस्य तत् ॥ कउ_२।१६ ॥  

  
एतद् आलम्बनं श्रेष्ठम् एतद् आलम्बनं परम् ।
  
एतद् आलम्बनं ज्ञात्वा ब्रह्मलोके महीयते ॥ कउ_२।१७ ॥  

  
न जायते म्रियते वा विपश्चिन् नायं कुतश्चिन् न बभूव कश्चित् ।
  
अजो नित्यः शाश्वतो ऽयं पुराणो न हन्यते हन्यमाने शरीरे ॥ कउ_२।१८ ॥  

  
हन्ता चेन् मन्यते हन्तुं हतश् चेन् मन्यते हतम् ।
  
उभौ तौ न विजानीतो नायं हन्ति न हन्यते ॥ कउ_२।१९ ॥  

  
अणोर् अणीयान् महतो महीयान् आत्मास्य जन्तोर् निहितो गुहायाम् ।
  
तम् अक्रतुः पश्यति वीतशोको धातुप्रसादान् महिमानम् आत्मनः ॥ कउ_२।२० ॥  

  
आसीनो दूरं व्रजति शयानो याति सर्वतः ।
  
कस् तं मदामदं देवं मद् अन्यो ज्ञातुम् अर्हति ॥ कउ_२।२१ ॥  

  
अशरीरं शरीरेषु अनवस्थेष्व् अवस्थितम् ।
  
महान्तं विभुम् आत्मानं मत्वा धीरो न शोचति ॥ कउ_२।२२ ॥  

  
नायम् आत्मा प्रवचनेन लभ्यो न मेधया न बहुना श्रुतेन ।
  
यम् एवैष वृणुते तेन लभ्यस् तस्यैष आत्मा विवृणुते तनूं स्वाम् ॥ कउ_२।२३ ॥  

  
नाविरतो दुश्चरितान् नाशान्तो नासमाहितः ।
  
नाशान्तमानसो वापि प्रज्ञानेनैनम् आप्नुयात् ॥ कउ_२।२४ ॥  

  
यस्य ब्रह्म च क्षत्रं च उभे भवत ओदनः ।
  
मृत्युर् यस्योपसेचनं क इत्था वेद यत्र सः ॥ कउ_२।२५ ॥  

  
॥ इति द्वितीया वल्ली ॥  
  

  
ऋतं पिबन्तौ सुकृतस्य लोके गुहां प्रविष्टौ परमे परार्धे ।
  
छायातपौ ब्रह्मविदो वदन्ति पञ्चाग्नयो ये च त्रिणाचिकेताः ॥ कउ_३।१ ॥  

  
यः सेतुर् ईजानानाम् अक्षरं ब्रह्म यत् परम् ।
  
अभयं तितीर्षतां पारं नाचिकेतं शकेमहि ॥ कउ_३।२ ॥  

  
आत्मानं रथिनं विद्धि शरीरं रथम् एव तु ।
  
बुद्धिं तु सारथिं विद्धि मनः प्रग्रहम् एव च ॥ कउ_३।३ ॥  

  
इन्द्रियाणि हयान् आहुर् विषयांस् तेषु गोचरान् ।
  
आत्मेन्द्रियमनोयुक्तं भोक्तेत्य् आहुर् मनीषिणः ॥ कउ_३।४ ॥  

  
यस् त्व् अविज्ञानवान् भवत्य् अयुक्तेन मनसा सदा ।
  
तस्येन्द्रियाण्य् अवश्यानि दुष्टाश्वा इव सारथेः ॥ कउ_३।५ ॥  

  
यस् तु विज्ञानवान् भवति युक्तेन मनसा सदा ।
  
तस्येन्द्रियाणि वश्यानि सदश्वा इव सारथेः ॥ कउ_३।६ ॥  

  
यस् त्व् अविज्ञानवान् भवत्य् अमनस्कः सदाशुचिः ।
  
न स तत् पदम् आप्नोति संसारं चाधिगच्छति ॥ कउ_३।७ ॥  

  
यस् तु विज्ञानवान् भवति समनस्कः सदा शुचिः ।
  
स तु तत् पदम् आप्नोति यस्माद् भूयो न जायते ॥ कउ_३।८ ॥  

  
विज्ञानसारथिर् यस् तु मनः प्रग्रहवान् नरः ।
  
सो ऽध्वनः पारम् आप्नोति तद् विष्णोः परमं पदम् ॥ कउ_३।९ ॥  

  
इन्द्रियेभ्यः परा ह्य् अर्था अर्थेभ्यश् च परं मनः ।
  
मनसस् तु परा बुद्धिर् बुद्धेर् आत्मा महान् परः ॥ कउ_३।१० ॥  

  
महतः परम् अव्यक्तम् अव्यक्तात् पुरुषः परः ।
  
पुरुशान् न परं किञ्चित् सा काष्ठा सा परा गतिः ॥ कउ_३।११ ॥  

  
एष सर्वेषु भूतेषु गूढो ऽत्मा न प्रकाशते ।
  
दृष्यते त्व् अग्र्यया बुद्ध्या सूक्ष्मया सूक्ष्मदर्शिभिः ॥ कउ_३।१२ ॥  

  
यच्छेद् वाङ्मनसी प्राज्ञस् तद् यच्छेज् ज्ञान आत्मनि ।
  
ज्ञानम् आत्मनि महति नियच्छेत् तद् यच्छेच् छान्त आत्मनि ॥ कउ_३।१३ ॥  

  
उत्तिष्ठत जाग्रत प्राप्य वरान् निबोधत ।
  
क्षुरस्य धारा निशिता दुरत्यया दुर्गं पथस् तत् कवयो वदन्ति ॥ कउ_३।१४ ॥  

  
अशब्दम् अस्पर्शम् अरूपम् अव्ययं तथारसं नित्यम् अगन्धवच् च यत् ।
  
अनाद्य् अनन्तं महतः परं ध्रुवं निचाय्य तन् मृत्युमुखात् प्रमुच्यते ॥ कउ_३।१५ ॥  

  
नाचिकेतम् उपाख्यानं मृत्युप्रोक्तं सनातनम् ।
  
उक्त्वा श्रुत्वा च मेधावी ब्रह्मलोके महीयते ॥ कउ_३।१६ ॥  

  
य इमं परमं गुह्यं श्रावयेद् ब्रह्मसंसदि ।
  
प्रयतः श्राद्धकाले वा तद् आनन्त्याय कल्पते ।
  
तद् आनन्त्याय कल्पत इति ॥ कउ_३।१७ ॥  

  
॥ इति तृतीया वल्ली ॥  
  

  
पराञ्चि खानि व्यतृणत् स्वयम्भूस् तस्मात् पराङ् पश्यति नान्तरात्मन् ।
  
कश्चिद् धीरः प्रत्यग् आत्मानम् ऐक्षद् आवृत्तचक्षुर् अमृतत्वम् इच्छन् ॥ कउ_४।१ ॥  

  
पराचः कामान् अनुयन्ति बालास् ते मृत्योर् यन्ति विततस्य पाशम् ।
  
अथ धीरा अमृतत्वं विदित्वा ध्रुवम् अध्रुवेष्व् इह न प्रार्थयन्ते ॥ कउ_४।२ ॥  

  
येन रूपं रसं गन्धं शब्दान् स्पर्शींश् च मैथुनान् ।
  
एतेनैव विजानाति किम् अत्र परिशिष्यते ॥  

  
एतद् वै तत् ॥ कउ_४।३ ॥  

  
स्वप्नान्तं जागरितान्तं चोभौ येनानुपश्यति ।
  
महान्तं विभुम् आत्मानं मत्वा धीरो न शोचति ॥ कउ_४।४ ॥  

  
य इमं मध्वदं वेद आत्मानं जीवम् अन्तिकात् ।
  
ईशानं भूतभव्यस्य न ततो विजुगुप्सते ॥  

  
एतद् वै तत् ॥ कउ_४।५ ॥  

  
यः पूर्वं तपसो जातम् अद्भ्यः पूर्वम् अजायत ।
  
गुहां प्रविश्य तिष्ठन्तं यो भूतेभिर् व्यपश्यत ॥  

  
एतद् वै तत् ॥ कउ_४।६ ॥  

  
या प्राणेन सम्भवति अदितिर् देवतामयी ।
  
गुहां प्रविश्य तिष्ठन्तीं या भूतेभिर् व्यजायत ॥  

  
एतद् वै तत् ॥ कउ_४।७ ॥  

  
अरण्योर् निहितो जातवेदा गर्भ इव सुभृतो गर्भिणीभिः ।
  
दिवेदिव ईड्यो जागृवद्भिर् हविष्मद्भिर् मनुष्येभिर् अग्निः ॥  

  
एतद् वै तत् ॥ कउ_४।८ ॥  

  
यतश् चोदेति सूर्यो अस्तं यत्र च गच्छति ।
  
तं देवाः सर्वे अर्पितास् तद् उ नात्येति कश्चन ॥  

  
एतद् वै तत् ॥ कउ_४।९ ॥  

  
यद् एवेह तद् अमुत्र यद् अमुत्र तद् अन्व् इह ।
  
मृत्योः स मृत्युम् आप्नोति य इह नानेव पश्यति ॥ कउ_४।१० ॥  

  
मनसैवेदम् आप्तव्यं नेह नानास्ति किञ्चन ।
  
मृत्योः स मृत्युं गच्छति य इह नानेव पश्यति ॥ कउ_४।११ ॥  

  
अङ्गुष्ठमात्रः पुरुषो मध्य आत्मनि तिष्ठति ।
  
ईशानो भूतभव्यस्य न ततो विजुगुप्सते ॥  

  
एतद् वै तत् ॥ कउ_४।१२ ॥  

  
अङ्गुष्ठमात्रः पुरुषो ज्योतिर् इव अधूमकः ।
  
ईशानो भूतभव्यस्य स एवाद्य स उ श्वः ॥  

  
एतद् वै तत् ॥ कउ_४।१३ ॥  

  
यथोदकं दुर्गे वृष्टं पर्वतेषु विधावति ।
  
एवं धर्मान् पृथक् पश्यंस् तान् एवानु विधावति ॥ कउ_४।१४ ॥  

  
यथोदकं शुद्धे शुद्धम् आसिक्तं तादृग् एव भवति ।
  
एवं मुनेर् विजानत आत्मा भवति गौतम ॥ कउ_४।१५ ॥  

  
॥ इति चतुर्थी वल्ली ॥  
  

  
पुरम् एकादशद्वारम् अजस्यावक्रचेतसः ।
  
अनुष्ठाय न शोचति विमुक्तश् च विमुच्यते ॥  

  
एतद् वै तत् ॥ कउ_५।१ ॥  

  
हंसः शुचिषद् वसुर् अन्तरिक्षसद् धोता वेदिषद् अतिथिर् दुरोणसत् ।
  
नृषद् वरसद् ऋतसद् व्योमसद् अब्जा गोजा ऋतजा अद्रिजा ऋतं बृहत् ॥ कउ_५।२ ॥  

  
ऊर्ध्वं प्राणम् उन्नयति अपानं प्रत्यग् अस्यति ।
  
मध्ये वामनम् आसीनं विश्वे देवा उपासते ॥ कउ_५।३ ॥  

  
अस्य विस्रंसमानस्य शरीरस्थस्य देहिनः ।
  
देहाद् विमुच्यमानस्य किम् अत्र परिशिष्यते ॥  

  
एतद् वै तत् ॥ कउ_५।४ ॥  

  
न प्राणेन नापानेन मर्त्यो जीवति कश्चन ।
  
इतरेण तु जीवन्ति यस्मिन्न् एताव् उपाश्रितौ ॥ कउ_५।५ ॥  

  
हन्त त इदं प्रवक्ष्यामि गुह्यं ब्रह्म सनातनम् ।
  
यथा च मरणं प्राप्य आत्मा भवति गौतम ॥ कउ_५।६ ॥  

  
योनिम् अन्ये प्रपद्यन्ते शरीरत्वाय देहिनः ।
  
स्थाणुम् अन्ये ऽनुसंयन्ति यथाकर्म यथाश्रुतम् ॥ कउ_५।७ ॥  

  
य एष सुप्तेषु जागर्ति कामं कामं पुरुषो निर्मिमाणः ।
  
तद् एव शुक्रं तद् ब्रह्म तद् एवामृतम् उच्यते ।
  
तस्मिंल् लोकाः श्रिताः सर्वे तद् उ नात्येति कश्चन ॥  

  
एतद् वै तत् ॥ कउ_५।८ ॥  

  
अग्निर् यथैको भुवनं प्रविष्टो रूपं रूपं प्रतिरूपो बभूव ।
  
एकस् तथा सर्वभूतान्तरात्मा रूपं रूपं प्रतिरूपो बहिश् च ॥ कउ_५।९ ॥  

  
वायुर् यथैको भुवनं प्रविष्टो रूपं रूपं प्रतिरूपो बभूव ।
  
एकस् तथा सर्वभूतान्तरात्मा रूपं रूपं प्रतिरूपो बहिश् च ॥ कउ_५।१० ॥  

  
सूर्यो यथा सर्वलोकस्य चक्षुर् न लिप्यते चाक्षुषैर् बाह्यदोषैः ।
  
एकस् तथा सर्वभूतान्तरात्मा न लिप्यते लोकदुःखेन बाह्यः ॥ कउ_५।११ ॥  

  
एको वशी सर्वभूतान्तरात्मा एकं रूपं बहुधा यः करोति ।
  
तम् आत्मस्थं ये ऽनुपश्यन्ति धीरास् तेषां सुखं शाश्वतं नेतरेषाम् ॥ कउ_५।१२ ॥  

  
नित्यो ऽनित्यानां चेतनश् चेतनानाम् एको बहूनां यो विदधाति कामान् ।
  
तम् आत्मस्थं ये ऽनुपश्यन्ति धीरास् तेषं शान्तिः शाश्वती नेतरेषाम् ॥ कउ_५।१३ ॥  

  
तद् एतद् इति मन्यन्ते ऽनिर्देश्यं परमं सुखम् ।
  
कथं नु तद् विजानीयां किम् उ भाति विभाति वा ॥ कउ_५।१४ ॥  

  
न तत्र सूर्यो भाति न चन्द्रतारकं नेमा विद्युतो भान्ति कुतो ऽयम् अग्निः ।
  
तम् एव भान्तम् अनु भाति सर्वं तस्य भासा सर्वम् इदं विभाति ॥ कउ_५।१५ ॥  

  
॥ इति पञ्चमी वल्ली ॥  
  

  
ऊर्ध्वमूलो अवाक्शाख एषो ऽश्वत्थः सनातनः ।
  
तद् एव शुक्रं तद् ब्रह्म तद् एवामृतम् उच्यते ।
  
तस्मिंल् लोकाः श्रिताः सर्वे तद् उ नात्येति कश्चन ॥  

  
एतद् वै तत् ॥ कउ_६।१ ॥  

  
यद् इदं किञ्च जगत् सर्वं प्राण एजति निःसृतम् ।
  
महद् भयं वज्रम् उद्यतं य एतद् विदुर् अमृतास् ते भवन्ति ॥ कउ_६।२ ॥  

  
भयाद् अस्याग्निस् तपति भयात् तपति सूर्यः ।
  
भयाद् इन्द्रश् च वायुश् च मृत्युर् धावति पञ्चमः ॥ कउ_६।३ ॥  

  
इह चेद् अशकद् बोद्धुं प्राक्शरीरस्य विस्रसः ।
  
ततः सर्गेषु लोकेषु शरीरत्वाय कल्पते ॥ कउ_६।४ ॥  

  
यथादर्शे तथात्मनि यथा स्वप्ने तथा पितृलोके ।
  
यथाप्सु परीव ददृशे तथा गन्धर्वलोके छायातपयोर् इव ब्रह्मलोके ॥ कउ_६।५ ॥  

  
इन्द्रियाणां पृथग्भावम् उदयास्तमयौ च यत् ।
  
पृथग् उत्पद्यमानानां मत्वा धीरो न शोचति ॥ कउ_६।६ ॥  

  
इन्द्रियेभ्यः परं मनो मनसः सत्त्वम् उत्तमम् ।
  
सत्त्वाद् अधि महानात्मा महतो ऽव्यक्तम् उत्तमम् ॥ कउ_६।७ ॥  

  
अव्यक्तात् तु परः पुरुषो व्यापको ऽलिङ्ग एव च ।
  
यं ज्ञात्वा मुच्यते जन्तुर् अमृतत्वं च गच्छति ॥ कउ_६।८ ॥  

  
न सन्दृशे तिष्ठति रूपम् अस्य न चक्षुषा पश्यति कश्चनैनम् ।
  
हृदा मनीषा मनसाभिकॢप्तो य एतद् विदुर् अमृतास् ते भवन्ति ॥ कउ_६।९ ॥  

  
यदा पञ्चावतिष्ठन्ते ज्ञानानि मनसा सह ।
  
बुद्धिश् च न विचेष्टति ताम् आहुः परमां गतिम् ॥ कउ_६।१० ॥  

  
तां योगम् इति मन्यन्ते स्थिराम् इन्द्रियधारणाम् ।
  
अप्रमत्तस् तदा भवति योगो हि प्रभवाप्ययौ ॥ कउ_६।११ ॥  

  
नैव वाचा न मनसा प्राप्तुं शक्यो न चक्षुषा ।
  
अस्तीति ब्रुवतो ऽन्यत्र कथं तद् उपलभ्यते ॥ कउ_६।१२ ॥  

  
अस्तीत्य् एवोपलब्धव्यस् तत्त्वभावेन चोभयोः ।
  
अस्तीत्य् एवोपलब्धस्य तत्त्वभावः प्रसीदति ॥ कउ_६।१३ ॥  

  
यदा सर्वे प्रमुच्यन्ते कामा ये ऽस्य हृदि श्रिताः ।
  
अथ मर्त्यो ऽमृतो भवत्य् अत्र ब्रह्म समश्नुते ॥ कउ_६।१४ ॥  

  
यदा सर्वे प्रभिद्यन्ते हृदयस्येह ग्रन्थयः ।
  
अथ मर्त्यो ऽमृतो भवत्य् एतावद् ध्य् अनुशासनम् ॥ कउ_६।१५ ॥  

  
शतं चैका च हृदयस्य नाड्यस् तासां मूर्धानम् अभिनिःसृतैका ।
  
तयोर्ध्वम् आयन्न् अमृतत्वम् एति विष्वङ्ङ् अन्या उत्क्रमणे भवति ॥ कउ_६।१६ ॥  

  
अङ्गुष्ठमात्रः पुरुषो ऽन्तरात्मा सदा जनानां हृदये सन्निविष्टः ।
  
तं स्वाच् छरीरात् प्रवृहेन् मुञ्जाद् इवेषीकां धैर्येण ।
  
तं विद्याच् छुक्रम् अमृतं तं विद्याच् छुक्रम् अमृतम् इति ॥ कउ_६।१७ ॥  

  
मृत्युप्रोक्तां नचिकेतो ऽथ लब्ध्वा विद्याम् एतां योगविधिं च कृत्स्नम् ।
  
ब्रह्मप्राप्तो विरजो ऽभूद् विमृत्युर् अन्यो ऽप्य् एवं यो विद् अध्यात्मम् एव ॥ कउ_६।१८ ॥  

  
॥ इति षष्ठी वल्ली ॥  
  

  
॥ इति कठोपनिषत् ॥  
  
