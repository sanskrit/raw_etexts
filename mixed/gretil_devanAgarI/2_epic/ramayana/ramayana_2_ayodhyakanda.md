---
title: 'Ramayana: 2. Ayodhyakanda'

---
## Intro
  
  
  
  
Ramayana: 2. Ayodhyakanda  
  
  
  
  
Valmiki (trad.):  
Ramayana: 2. Ayodhyakanda  
  
Based on the ed. by T.R. Krishnacarya:  
The Valmiki Ramayana - According to Southern recension, 1905  
(Repr. Delhi : Sri Satguru Publications, 1982)  
  
Input by Oliver Hellwig  
  
  
  


## पाठः
  
  
  
  
  
  
  
रामायण, अयोध्याकाण्ड, १  
कस्यचित् त्व् अथ कालस्य राजा दशरथः सुतम्  ।  
भरतं केकयीपुत्रम् अब्रवीद् रघुनन्दनः  ॥ रम्स्_२,१।१ ॥  
अयं केकयराजस्य पुत्रो वसति पुत्रक  ।  
त्वां नेतुम् आगतो वीर युधाजिन् मातुलस् तव  ॥ रम्स्_२,१।२ ॥  
श्रुत्वा दशरथस्यैतद् भरतः केकयीसुतः  ।  
गमनायाभिचक्राम शत्रुघ्नसहितस् तदा  ॥ रम्स्_२,१।३ ॥  
आपृच्छ्य पितरं शूरो रामं चाक्लिष्टकारिणम्  ।  
मात्ःंश् चापि नरश्रेष्ठः शत्रुघ्नसहितो ययौ  ॥ रम्स्_२,१।४ ॥  
युधाजित् प्राप्य भरतं सशत्रुघ्नं प्रहर्षितः  ।  
स्वपुरं प्राविशद् वीरः पिता तस्य तुतोष ह  ॥ रम्स्_२,१।५ ॥  
स तत्र न्यवसद् भ्रात्रा सह सत्कारसत्कृतः  ।  
मातुलेनाश्वपतिना पुत्रस्नेहेन लालितः  ॥ रम्स्_२,१।६ ॥  
तत्रापि निवसन्तौ तौ तर्प्यमाणौ च कामतः  ।  
भ्रातरौ स्मरतां वीरौ वृद्धं दशरथं नृपम्  ॥ रम्स्_२,१।७ ॥  
राजापि तौ महातेजाः सस्मार प्रोषितौ सुतौ  ।  
उभौ भरतशत्रुघ्नौ महेन्द्रवरुणोपमौ  ॥ रम्स्_२,१।८ ॥  
सर्व एव तु तस्येष्टाश् चत्वारः पुरुषर्षभाः  ।  
स्वशरीराद् विनिर्वृत्ताश् चत्वार इव बाहवः  ॥ रम्स्_२,१।९ ॥  
तेषाम् अपि महातेजा रामो रतिकरः पितुः  ।  
स्वयम्भूर् इव भूतानां बभूव गुणवत्तरः  ॥ रम्स्_२,१।१० ॥  
गते च भरते रामो लक्ष्मणश् च महाबलः  ।  
पितरं देवसङ्काशं पूजयामासतुस् तदा  ॥ रम्स्_२,१।११ ॥  
पितुर् आज्ञां पुरस्कृत्य पौरकार्याणि सर्वशः  ।  
चकार रामो धर्मात्मा प्रियाणि च हितानि च  ॥ रम्स्_२,१।१२ ॥  
मातृभ्यो मातृकार्याणि कृत्वा परमयन्त्रितः  ।  
गुरूणां गुरुकार्याणि काले काले ऽन्ववैक्षत  ॥ रम्स्_२,१।१३ ॥  
एवं दशरथः प्रीतो ब्राह्मणा नैगमास् तथा  ।  
रामस्य शीलवृत्तेन सर्वे विषयवासिनः  ॥ रम्स्_२,१।१४ ॥  
स हि नित्यं प्रशान्तात्मा मृदुपूर्वं च भाषते  ।  
उच्यमानो ऽपि परुषं नोत्तरं प्रतिपद्यते  ॥ रम्स्_२,१।१५ ॥  
कथञ्चिद् उपकारेण कृतेनैकेन तुष्यति  ।  
न स्मरत्य् अपकाराणां शतम् अप्य् आत्मवत्तया  ॥ रम्स्_२,१।१६ ॥  
शीलवृद्धैर् ज्ञानवृद्धैर् वयोवृद्धैश् च सज्जनैः  ।  
कथयन्न् आस्त वै नित्यम् अस्त्रयोग्यान्तरेष्व् अपि  ॥ रम्स्_२,१।१७ ॥  
कल्याणाभिजनः साधुर् अदीनः सत्यवाग् ऋजुः  ।  
वृद्धैर् अभिविनीतश् च द्विजैर् धर्मार्थदर्शिभिः  ॥ रम्स्_२,१।१८ ॥  
धर्मार्थकामतत्त्वज्ञः स्मृतिमान् प्रतिभावनान्  ।  
लौकिके समयाचरे कृतकल्पो विशारदः  ॥ रम्स्_२,१।१९ ॥  
शास्त्रज्ञश् च कृतज्ञश् च पुरुषान्तरकोविदः  ।  
यः प्रग्रहानुग्रहयोर् यथान्यायं विचक्षणः  ॥ रम्स्_२,१।२० ॥  
आयकर्मण्य् उपायज्ञः सन्दृष्टव्ययकर्मवित्  ।  
श्रैष्ठ्यं शास्त्रसमूहेषु प्राप्तो व्यामिश्रकेष्व् अपि  ॥ रम्स्_२,१।२१ ॥  
अर्थधर्मौ च सङ्गृह्य सुखतन्त्रो न चालसः  ।  
वैहारिकाणां शिल्पानां विज्ञातार्थविभागवित्  ॥ रम्स्_२,१।२२ ॥  
आरोहे विनये चैव युक्तो वारणवाजिनाम्  ।  
धनुर्वेदविदां श्रेष्ठो लोके ऽतिरथसम्मतः  ॥ रम्स्_२,१।२३ ॥  
अभियाता प्रहर्ता च सेनानयविशारदः  ।  
अप्रधृष्यश् च सङ्ग्रामे क्रुद्धैर् अपि सुरासुरैः  ।  
अनसूयो जितक्रोधो न दृप्तो न च मत्सरी  ।  
न चावमन्ता भूतानां न च कालवशानुगः  ॥ रम्स्_२,१।२४ ॥*  
एवं श्रेष्ठैर् गुणैर् युक्तः प्रजानां पार्थिवात्मजः  ।  
सम्मतस् त्रिषु लोकेषु वसुधायाः क्षमागुणैः  ।  
बुद्ध्या बृहस्पतेस् तुल्यो वीर्येणापि शचीपतेः  ॥ रम्स्_२,१।२५ ॥  
तथा सर्वप्रजाकान्तैः प्रीतिसञ्जननैः पितुः  ।  
गुणैर् विरुरुचे रामो दीप्तः सूर्य इवांशुभिः  ॥ रम्स्_२,१।२६ ॥  
तम् एवंवृत्तसम्पन्नम् अप्रधृष्यपराक्रमम्  ।  
लोकपालोपमं नाथम् अकामयत मेदिनी  ॥ रम्स्_२,१।२७ ॥  
एतैस् तु बहुभिर् युक्तं गुणैर् अनुपमैः सुतम्  ।  
दृष्ट्वा दशरथो राजा चक्रे चिन्तां परन्तपः  ॥ रम्स्_२,१।२८ ॥  
एषा ह्य् अस्य परा प्रीतिर् हृदि सम्परिवर्तते  ।  
कदा नाम सुतं द्रक्ष्याम्य् अभिषिक्तम् अहं प्रियम्  ॥ रम्स्_२,१।२९ ॥  
वृद्धिकामो हि लोकस्य सर्वभूतानुकम्पनः  ।  
मत्तः प्रियतरो लोके पर्जन्य इव वृष्टिमान्  ॥ रम्स्_२,१।३० ॥  
यमशक्रसमो वीर्ये बृहस्पतिसमो मतौ  ।  
महीधरसमो धृत्यां मत्तश् च गुणवत्तरः  ॥ रम्स्_२,१।३१ ॥  
महीम् अहम् इमां कृत्स्नाम् अधितिष्ठन्तम् आत्मजम्  ।  
अनेन वयसा दृष्ट्वा यथा स्वर्गम् अवाप्नुयाम्  ॥ रम्स्_२,१।३२ ॥  
तं समीक्ष्य महाराजो युक्तं समुदितैर् गुणैः  ।  
निश्चित्य सचिवैः सार्धं युवराजम् अमन्यत  ॥ रम्स्_२,१।३३ ॥  
नानानगरवास्तव्यान् पृथग्जानपदान् अपि  ।  
समानिनाय मेदिन्याः प्रधानान् पृथिवीपतिः  ॥ रम्स्_२,१।३४ ॥  
अथ राजवितीर्णेषु विविधेष्व् आसनेषु च  ।  
राजानम् एवाभिमुखा निषेदुर् नियता नृपाः  ॥ रम्स्_२,१।३५ ॥  
स लब्धमानैर् विनयान्वितैर् नृपैः पुरालयैर् जानपदैश् च मानवैः  ।  
उपोपविष्टैर् नृपतिर् वृतो बभौ सहस्रचक्षुर् भगवान् इवामरैः  ॥ रम्स्_२,१।३६ ॥  
_________________________________________________________________  
  
  
रामायण, अयोध्याकाण्ड, २  
ततः परिषदं सर्वाम् आमन्त्र्य वसुधाधिपः  ।  
हितम् उद्धर्षणं चेदम् उवाचाप्रतिमं वचः  ॥ रम्स्_२,२।१ ॥  
दुन्दुभिस्वनकल्पेन गम्भीरेणानुनादिना  ।  
स्वरेण महता राजा जीमूत इव नादयन्  ॥ रम्स्_२,२।२ ॥  
सो ऽहम् इक्ष्वाकुभिः पूर्वैर् नरेन्द्रैः परिपालितम्  ।  
श्रेयसा योक्तुकामो ऽस्मि सुखार्हम् अखिलं जगत्  ॥ रम्स्_२,२।३ ॥  
मयाप्य् आचरितं पूर्वैः पन्थानम् अनुगच्छता  ।  
प्रजा नित्यम् अतन्द्रेण यथाशक्त्य् अभिरक्षता  ॥ रम्स्_२,२।४ ॥  
इदं शरीरं कृत्स्नस्य लोकस्य चरता हितम्  ।  
पाण्डुर् अस्यातपत्रस्य छायायां जरितं मया  ॥ रम्स्_२,२।५ ॥  
प्राप्य वर्षसहस्राणि बहून्य् आयूंषि जीवितः  ।  
जीर्णस्यास्य शरीरस्य विश्रान्तिम् अभिरोचये  ॥ रम्स्_२,२।६ ॥  
राजप्रभावजुष्टां हि दुर्वहाम् अजितेन्द्रियैः  ।  
परिश्रान्तो ऽस्मि लोकस्य गुर्वीं धर्मधुरं वहन्  ॥ रम्स्_२,२।७ ॥  
सो ऽहं विश्रमम् इच्छामि पुत्रं कृत्वा प्रजाहिते  ।  
सन्निकृष्टान् इमान् सर्वान् अनुमान्य द्विजर्षभान्  ॥ रम्स्_२,२।८ ॥  
अनुजातो हि मे सर्वैर् गुणैर् ज्येष्ठो ममात्मजः  ।  
पुरन्दरसमो वीर्ये रामः परपुरञ्जयः  ॥ रम्स्_२,२।९ ॥  
तं चन्द्रम् इव पुष्येण युक्तं धर्मभृतां वरम्  ।  
यौवराज्येन योक्तास्मि प्रीतः पुरुषपुङ्गवम्  ॥ रम्स्_२,२।१० ॥  
अनुरूपः स वो नाथो लक्ष्मीवांल् लक्ष्मणाग्रजः  ।  
त्रैलोक्यम् अपि नाथेन येन स्यान् नाथवत्तरम्  ॥ रम्स्_२,२।११ ॥  
अनेन श्रेयसा सद्यः संयोज्याहम् इमां महीम्  ।  
गतक्लेशो भविष्यामि सुते तस्मिन् निवेश्य वै  ॥ रम्स्_२,२।१२ ॥  
इति ब्रुवन्तं मुदिताः प्रत्यनन्दन् नृपा नृपम्  ।  
वृष्टिमन्तं महामेघं नर्दन्तम् इव बर्हिणः  ॥ रम्स्_२,२।१३ ॥  
तस्य धर्मार्थविदुषो भावम् आज्ञाय सर्वशः  ।  
ऊचुश् च मनसा ज्ञात्वा वृद्धं दशरथं नृपम्  ॥ रम्स्_२,२।१४ ॥  
अनेकवर्षसाहस्रो वृद्धस् त्वम् असि पार्थिव  ।  
स रामं युवराजानम् अभिषिञ्चस्व पार्थिवम्  ॥ रम्स्_२,२।१५ ॥  
इति तद्वचनं श्रुत्वा राजा तेषां मनःप्रियम्  ।  
अजानन्न् इव जिज्ञासुर् इदं वचनम् अब्रवीत्  ॥ रम्स्_२,२।१६ ॥  
कथं नु मयि धर्मेण पृथिवीम् अनुशासति  ।  
भवन्तो द्रष्टुम् इच्छन्ति युवराजं ममात्मजम्  ॥ रम्स्_२,२।१७ ॥  
ते तम् ऊचुर् महात्मानं पौरजानपदैः सह  ।  
बहवो नृप कल्याणा गुणाः पुत्रस्य सन्ति ते  ॥ रम्स्_२,२।१८ ॥  
दिव्यैर् गुणैः शक्रसमो रामः सत्यपराक्रमः  ।  
इक्ष्वाकुभ्यो हि सर्वेभ्यो ऽप्य् अतिरक्तो विशाम्पते  ॥ रम्स्_२,२।१९ ॥  
रामः सत्पुरुषो लोके सत्यधर्मपरायणः  ।  
धर्मज्ञः सत्यसन्धश् च शीलवान् अनसूयकः  ॥ रम्स्_२,२।२० ॥  
क्षान्तः सान्त्वयिता श्लक्ष्णः कृतज्ञो विजितेन्द्रियः  ।  
मृदुश् च स्थिरचित्तश् च सदा भव्यो ऽनसूयकः  ॥ रम्स्_२,२।२१ ॥  
प्रियवादी च भूतानां सत्यवादी च राघवः  ।  
बहुश्रुतानां वृद्धानां ब्राह्मणानाम् उपासिता  ॥ रम्स्_२,२।२२ ॥  
तेनास्येहातुला कीर्तिर् यशस् तेजश् च वर्धते  ।  
देवासुरमनुष्याणां सर्वास्त्रेषु विशारदः  ॥ रम्स्_२,२।२३ ॥  
यदा व्रजति सङ्ग्रामं ग्रामार्थे नगरस्य वा  ।  
गत्वा सौमित्रिसहितो नाविजित्य निवर्तते  ॥ रम्स्_२,२।२४ ॥  
सङ्ग्रामात् पुनर् आगम्य कुञ्जरेण रथेन वा  ।  
पौरान् स्वजनवन् नित्यं कुशलं परिपृच्छति  ॥ रम्स्_२,२।२५ ॥  
पुत्रेष्व् अग्निषु दारेषु प्रेष्यशिष्यगणेषु च  ।  
निखिलेनानुपूर्व्या च पिता पुत्रान् इवौरसान्  ॥ रम्स्_२,२।२६ ॥  
शुश्रूषन्ते च वः शिष्याः कच्चित् कर्मसु दंशिताः  ।  
इति नः पुरुषव्याघ्रः सदा रामो ऽभिभाषते  ॥ रम्स्_२,२।२७ ॥  
व्यसनेषु मनुष्याणां भृशं भवति दुःखितः  ।  
उत्सवेषु च सर्वेषु पितेव परितुष्यति  ॥ रम्स्_२,२।२८ ॥  
सत्यवादी महेष्वासो वृद्धसेवी जितेन्द्रियः  ।  
वत्सः श्रेयसि जातस् ते दिष्ट्यासौ तव राघवः  ।  
दिष्ट्या पुत्रगुणैर् युक्तो मारीच इव कश्यपः  ॥ रम्स्_२,२।२९ ॥  
बलम् आरोग्यम् आयुश् च रामस्य विदितात्मनः  ।  
आशंसते जनः सर्वो राष्ट्रे पुरवरे तथा  ॥ रम्स्_२,२।३० ॥  
अभ्यन्तरश् च बाह्यश् च पौरजानपदो जनः  ।  
स्त्रियो वृद्धास् तरुण्यश् च सायम्प्रातः समाहिताः  ॥ रम्स्_२,२।३१ ॥  
सर्वान् देवान् नमस्यन्ति रामस्यार्थे यशस्विनः  ।  
तेषाम् आयाचितं देव त्वत्प्रसादात् समृध्यताम्  ॥ रम्स्_२,२।३२ ॥  
रामम् इन्दीवरश्यामं सर्वशत्रुनिबर्हणम्  ।  
पश्यामो यौवराज्यस्थं तव राजोत्तमात्मजम्  ॥ रम्स्_२,२।३३ ॥  
तं देवदेवोपमम् आत्मजं ते सर्वस्य लोकस्य हिते निविष्टम्  ।  
हिताय नः क्षिप्रम् उदारजुष्टं मुदाभिषेक्तुं वरद त्वम् अर्हसि  ॥ रम्स्_२,२।३४ ॥  
  
_________________________________________________________________  
  
  
रामायण, अयोध्याकाण्ड, ३  
तेषाम् अञ्जलिपद्मानि प्रगृहीतानि सर्वशः  ।  
प्रतिगृह्याब्रवीद् राजा तेभ्यः प्रियहितं वचः  ॥ रम्स्_२,३।१ ॥  
अहो ऽस्मि परमप्रीतः प्रभावश् चातुलो मम  ।  
यन् मे ज्येष्ठं प्रियं पुत्रं यौवराज्यस्थम् इच्छथ  ॥ रम्स्_२,३।२ ॥  
इति प्रत्यर्च्य तान् राजा ब्राह्मणान् इदम् अब्रवीत्  ।  
वसिष्ठं वामदेवं च तेषाम् एवोपशृण्वताम्  ॥ रम्स्_२,३।३ ॥  
चैत्रः श्रीमान् अयं मासः पुण्यः पुष्पितकाननः  ।  
यौवराज्याय रामस्य सर्वम् एवोपकल्प्यताम्  ॥ रम्स्_२,३।४ ॥  
कृतम् इत्य् एव चाब्रूताम् अभिगम्य जगत्पतिम्  ।  
यथोक्तवचनं प्रीतौ हर्षयुक्तौ द्विजर्षभौ  ॥ रम्स्_२,३।५ ॥  
ततः सुमन्त्रं द्युतिमान् राजा वचनम् अब्रवीत्  ।  
रामः कृतात्मा भवता शीघ्रम् आनीयताम् इति  ॥ रम्स्_२,३।६ ॥  
स तथेति प्रतिज्ञाय सुमन्त्रो राजशासनात्  ।  
रामं तत्रानयाञ्चक्रे रथेन रथिनां वरम्  ॥ रम्स्_२,३।७ ॥  
अथ तत्र समासीनास् तदा दशरथं नृपम्  ।  
प्राच्योदीच्याः प्रतीच्याश् च दाक्षिणात्याश् च भूमिपाः  ॥ रम्स्_२,३।८ ॥  
म्लेच्छाश् चार्याश् च ये चान्ये वनशैलान्तवासिनः  ।  
उपासाञ्चक्रिरे सर्वे तं देवा इव वासवम्  ॥ रम्स्_२,३।९ ॥  
तेषां मध्ये स राजर्षिर् मरुताम् इव वासवः  ।  
प्रासादस्थो रथगतं ददर्शायान्तम् आत्मजम्  ॥ रम्स्_२,३।१० ॥  
गन्धर्वराजप्रतिमं लोके विख्यातपौरुषम्  ।  
दीर्घबाहुं महासत्त्वं मत्तमातङ्गगामिनम्  ॥ रम्स्_२,३।११ ॥  
चन्द्रकान्ताननं रामम् अतीव प्रियदर्शनम्  ।  
रूपौदार्यगुणैः पुंसां दृष्टिचित्तापहारिणम्  ॥ रम्स्_२,३।१२ ॥  
घर्माभितप्ताः पर्जन्यं ह्लादयन्तम् इव प्रजाः  ।  
न ततर्प समायान्तं पश्यमानो नराधिपः  ॥ रम्स्_२,३।१३ ॥  
अवतार्य सुमन्त्रस् तं राघवं स्यन्दनोत्तमात्  ।  
पितुः समीपं गच्छन्तं प्राञ्जलिः पृष्ठतो ऽन्वगात्  ॥ रम्स्_२,३।१४ ॥  
स तं कैलासशृङ्गाभं प्रासादं नरपुङ्गवः  ।  
आरुरोह नृपं द्रष्टुं सह सूतेन राघवः  ॥ रम्स्_२,३।१५ ॥  
स प्राञ्जलिर् अभिप्रेत्य प्रणतः पितुर् अन्तिके  ।  
नाम स्वं श्रावयन् रामो ववन्दे चरणौ पितुः  ॥ रम्स्_२,३।१६ ॥  
तं दृष्ट्वा प्रणतं पार्श्वे कृताञ्जलिपुटं नृपः  ।  
गृह्याञ्जलौ समाकृष्य सस्वजे प्रियम् आत्मजम्  ॥ रम्स्_२,३।१७ ॥  
तस्मै चाभ्युद्यतं श्रीमान् मणिकाञ्चनभूषितम्  ।  
दिदेश राजा रुचिरं रामाय परमासनम्  ॥ रम्स्_२,३।१८ ॥  
तद् आसनवरं प्राप्य व्यदीपयत राघवः  ।  
स्वयेव प्रभया मेरुम् उदये विमलो रविः  ॥ रम्स्_२,३।१९ ॥  
तेन विभ्राजिता तत्र सा सभाभिव्यरोचत  ।  
विमलग्रहनक्षत्रा शारदी द्यौर् इवेन्दुना  ॥ रम्स्_२,३।२० ॥  
तं पश्यमानो नृपतिस् तुतोष प्रियम् आत्मजम्  ।  
अलङ्कृतम् इवात्मानम् आदर्शतलसंस्थितम्  ॥ रम्स्_२,३।२१ ॥  
स तं सस्मितम् आभाष्य पुत्रं पुत्रवतां वरः  ।  
उवाचेदं वचो राजा देवेन्द्रम् इव कश्यपः  ॥ रम्स्_२,३।२२ ॥  
ज्येष्ठायाम् असि मे पत्न्यां सदृश्यां सदृशः सुतः  ।  
उत्पन्नस् त्वं गुणश्रेष्ठो मम रामात्मजः प्रियः  ॥ रम्स्_२,३।२३ ॥  
त्वया यतः प्रजाश् चेमाः स्वगुणैर् अनुरञ्जिताः  ।  
तस्मात् त्वं पुष्ययोगेन यौवराज्यम् अवाप्नुहि  ॥ रम्स्_२,३।२४ ॥  
कामतस् त्वं प्रकृत्यैव विनीतो गुणवान् असि  ।  
गुणवत्य् अपि तु स्नेहात् पुत्र वक्ष्यामि ते हितम्  ॥ रम्स्_२,३।२५ ॥  
भूयो विनयम् आस्थाय भव नित्यं जितेन्द्रियः  ।  
कामक्रोधसमुत्थानि त्यजेथा व्यसनानि च  ॥ रम्स्_२,३।२६ ॥  
परोक्षया वर्तमानो वृत्त्या प्रत्यक्षया तथा  ।  
अमात्यप्रभृतीः सर्वाः प्रकृतीश् चानुरञ्जय  ॥ रम्स्_२,३।२७ ॥  
तुष्टानुरक्तप्रकृतिर् यः पालयति मेदिनीम्  ।  
तस्य नन्दन्ति मित्राणि लब्ध्वामृतम् इवामराः  ।  
तस्मात् पुत्र त्वम् आत्मानं नियम्यैव समाचर  ॥ रम्स्_२,३।२८ ॥  
तच् छ्रुत्वा सुहृदस् तस्य रामस्य प्रियकारिणः  ।  
त्वरिताः शीघ्रम् अभ्येत्य कौसल्यायै न्यवेदयन्  ॥ रम्स्_२,३।२९ ॥  
सा हिरण्यं च गाश् चैव रत्नानि विविधानि च  ।  
व्यादिदेश प्रियाख्येभ्यः कौसल्या प्रमदोत्तमा  ॥ रम्स्_२,३।३० ॥  
अथाभिवाद्य राजानं रथम् आरुह्य राघवः  ।  
ययौ स्वं द्युतिमद् वेश्म जनौघैः प्रतिपूजितः  ॥ रम्स्_२,३।३१ ॥  
ते चापि पौरा नृपतेर् वचस् तच्छ्रुत्वा तदा लाभम् इवेष्टम् आप्य  ।  
नरेन्द्रम् आमन्त्र्य गृहाणि गत्वा देवान् समानर्चुर् अतीव हृष्टाः  ॥ रम्स्_२,३।३२ ॥  
  
_________________________________________________________________  
  
  
रामायण, अयोध्याकाण्ड, ४  
गतेष्व् अथ नृपो भूयः पौरेषु सह मन्त्रिभिः  ।  
मन्त्रयित्वा ततश् चक्रे निश्चयज्ञः स निश्चयम्  ॥ रम्स्_२,४।१ ॥  
श्व एव पुष्यो भविता श्वो ऽभिषेच्यस् तु मे सुतः  ।  
रामो राजीवताम्राक्षो यौवराज्य इति प्रभुः  ॥ रम्स्_२,४।२ ॥  
अथान्तर्गृहम् आविश्य राजा दशरथस् तदा  ।  
सूतम् आज्ञापयामास रामं पुनर् इहानय  ॥ रम्स्_२,४।३ ॥  
प्रतिगृह्य स तद्वाक्यं सूतः पुनर् उपाययौ  ।  
रामस्य भवनं शीघ्रं रामम् आनयितुं पुनः  ॥ रम्स्_२,४।४ ॥  
द्वाःस्थैर् आवेदितं तस्य रामायागमनं पुनः  ।  
श्रुत्वैव चापि रामस् तं प्राप्तं शङ्कान्वितो ऽभवत्  ॥ रम्स्_२,४।५ ॥  
प्रवेश्य चैनं त्वरितं रामो वचनम् अब्रवीत्  ।  
यद् आगमनकृत्यं ते भूयस् तद् ब्रूह्य् अशेषतः  ॥ रम्स्_२,४।६ ॥  
तम् उवाच ततः सूतो राजा त्वां द्रष्टुम् इच्छति  ।  
श्रुत्वा प्रमाणम् अत्र त्वं गमनायेतराय वा  ॥ रम्स्_२,४।७ ॥  
इति सूतवचः श्रुत्वा रामो ऽथ त्वरयान्वितः  ।  
प्रययौ राजभवनं पुनर् द्रष्टुं नरेश्वरम्  ॥ रम्स्_२,४।८ ॥  
तं श्रुत्वा समनुप्राप्तं रामं दशरथो नृपः  ।  
प्रवेशयामास गृहं विविक्षुः प्रियम् उत्तमम्  ॥ रम्स्_२,४।९ ॥  
प्रविशन्न् एव च श्रीमान् राघवो भवनं पितुः  ।  
ददर्श पितरं दूरात् प्रणिपत्य कृताञ्जलिः  ॥ रम्स्_२,४।१० ॥  
प्रणमन्तं समुत्थाप्य तं परिष्वज्य भूमिपः  ।  
प्रदिश्य चास्मै रुचिरम् आसनं पुनर् अब्रवीत्  ॥ रम्स्_२,४।११ ॥  
राम वृद्धो ऽस्मि दीर्घायुर् भुक्ता भोगा मयेप्सिताः  ।  
अन्नवद्भिः क्रतुशतैस् तथेष्टं भूरिदक्षिणैः  ॥ रम्स्_२,४।१२ ॥  
जातम् इष्टम् अपत्यं मे त्वम् अद्यानुपमं भुवि  ।  
दत्तम् इष्टम् अधीतं च मया पुरुषसत्तम  ॥ रम्स्_२,४।१३ ॥  
अनुभूतानि चेष्टानि मया वीर सुखानि च  ।  
देवर्षिपितृविप्राणाम् अनृणो ऽस्मि तथात्मनः  ॥ रम्स्_२,४।१४ ॥  
न किञ्चिन् मम कर्तव्यं तवान्यत्राभिषेचनात्  ।  
अतो यत् त्वाम् अहं ब्रूयां तन् मे त्वं कर्तुम् अर्हसि  ॥ रम्स्_२,४।१५ ॥  
अद्य प्रकृतयः सर्वास् त्वाम् इच्छन्ति नराधिपम्  ।  
अतस् त्वां युवराजानम् अभिषेक्ष्यामि पुत्रक  ॥ रम्स्_२,४।१६ ॥  
अपि चाद्याशुभान् राम स्वप्नान् पश्यामि दारुणान्  ।  
सनिर्घाता महोल्काश् च पतन्तीह महास्वनाः  ॥ रम्स्_२,४।१७ ॥  
अवष्टब्धं च मे राम नक्षत्रं दारुणैर् ग्रहैः  ।  
आवेदयन्ति दैवज्ञाः सूर्याङ्गारकराहुभिः  ॥ रम्स्_२,४।१८ ॥  
प्रायेण हि निमित्तानाम् ईदृशानां समुद्भवे  ।  
राजा वा मृत्युम् आप्नोति घोरां वापदम् ऋच्छति  ॥ रम्स्_२,४।१९ ॥  
तद् यावद् एव मे चेतो न विमुह्यति राघव  ।  
तावद् एवाभिषिञ्चस्व चला हि प्राणिनां मतिः  ॥ रम्स्_२,४।२० ॥  
अद्य चन्द्रो ऽभ्युपगतः पुष्यात् पूर्वं पुनर् वसुम्  ।  
श्वः पुष्ययोगं नियतं वक्ष्यन्ते दैवचिन्तकाः  ॥ रम्स्_२,४।२१ ॥  
तत्र पुष्ये ऽभिषिञ्चस्व मनस् त्वरयतीव माम्  ।  
श्वस् त्वाहम् अभिषेक्ष्यामि यौवराज्ये परन्तप  ॥ रम्स्_२,४।२२ ॥  
तस्मात् त्वयाद्य व्रतिना निशेयं नियतात्मना  ।  
सह वध्वोपवस्तव्या दर्भप्रस्तरशायिना  ॥ रम्स्_२,४।२३ ॥  
सुहृदश् चाप्रमत्तास् त्वां रक्षन्त्व् अद्य समन्ततः  ।  
भवन्ति बहुविघ्नानि कार्याण्य् एवंविधानि हि  ॥ रम्स्_२,४।२४ ॥  
विप्रोषितश् च भरतो यावद् एव पुराद् इतः  ।  
तावद् एवाभिषेकस् ते प्राप्तकालो मतो मम  ॥ रम्स्_२,४।२५ ॥  
कामं खलु सतां वृत्ते भ्राता ते भरतः स्थितः  ।  
ज्येष्ठानुवर्ती धर्मात्मा सानुक्रोशो जितेन्द्रियः  ॥ रम्स्_२,४।२६ ॥  
किं तु चित्तं मनुष्याणाम् अनित्यम् इति मे मतिः  ।  
सतां च धर्मनित्यानां कृतशोभि च राघव  ॥ रम्स्_२,४।२७ ॥  
इत्य् उक्तः सो ऽभ्यनुज्ञातः श्वोभाविन्य् अभिषेचने  ।  
व्रजेति रामः पितरम् अभिवाद्याभ्ययाद् गृहम्  ॥ रम्स्_२,४।२८ ॥  
प्रविश्य चात्मनो वेश्म राज्ञोद्दिष्टे ऽभिषेचने  ।  
तस्मिन् क्षणे विनिर्गत्य मातुर् अन्तःपुरं ययौ  ॥ रम्स्_२,४।२९ ॥  
तत्र तां प्रवणाम् एव मातरं क्षौमवासिनीम्  ।  
वाग्यतां देवतागारे ददर्श याचतीं श्रियम्  ॥ रम्स्_२,४।३० ॥  
प्राग् एव चागता तत्र सुमित्रा लक्ष्मणस् तथा  ।  
सीता चानायिता श्रुत्वा प्रियं रामाभिषेचनम्  ॥ रम्स्_२,४।३१ ॥  
तस्मिन् काले हि कौसल्या तस्थाव् आमीलितेक्षणा  ।  
सुमित्रयान्वास्यमाना सीतया लक्ष्मणेन च  ॥ रम्स्_२,४।३२ ॥  
श्रुत्वा पुष्येण पुत्रस्य यौवराज्याभिषेचनम्  ।  
प्राणायामेन पुरुषं ध्यायमाना जनार्दनम्  ॥ रम्स्_२,४।३३ ॥  
तथा सनियमाम् एव सो ऽभिगम्याभिवाद्य च  ।  
उवाच वचनं रामो हर्षयंस् ताम् इदं तदा  ॥ रम्स्_२,४।३४ ॥  
अम्ब पित्रा नियुक्तो ऽस्मि प्रजापालनकर्मणि  ।  
भविता श्वो ऽभिषेको मे यथा मे शासनं पितुः  ॥ रम्स्_२,४।३५ ॥  
सीतयाप्य् उपवस्तव्या रजनीयं मया सह  ।  
एवम् ऋत्विगुपाध्यायैः सह माम् उक्तवान् पिता  ॥ रम्स्_२,४।३६ ॥  
यानि यान्य् अत्र योग्यानि श्वोभाविन्य् अभिषेचने  ।  
तानि मे मङ्गलान्य् अद्य वैदेह्याश् चैव कारय  ॥ रम्स्_२,४।३७ ॥  
एतच् छ्रुत्वा तु कौसल्या चिरकालाभिकाङ्क्षितम्  ।  
हर्षबाष्पकलं वाक्यम् इदं रामम् अभाषत  ॥ रम्स्_२,४।३८ ॥  
वत्स राम चिरं जीव हतास् ते परिपन्थिनः  ।  
ज्ञातीन् मे त्वं श्रिया युक्तः सुमित्रायाश् च नन्दय  ॥ रम्स्_२,४।३९ ॥  
कल्याणे बत नक्षत्रे मयि जातो ऽसि पुत्रक  ।  
येन त्वया दशरथो गुणैर् आराधितः पिता  ॥ रम्स्_२,४।४० ॥  
अमोघं बत मे क्षान्तं पुरुषे पुष्करेक्षणे  ।  
येयम् इक्ष्वाकुराज्यश्रीः पुत्र त्वां संश्रयिष्यति  ॥ रम्स्_२,४।४१ ॥  
इत्य् एवम् उक्तो मात्रेदं रामो भ्रातरम् अब्रवीत्  ।  
प्राञ्जलिं प्रह्वम् आसीनम् अभिवीक्ष्य स्मयन्न् इव  ॥ रम्स्_२,४।४२ ॥  
लक्ष्मणेमां मया सार्धं प्रशाधि त्वं वसुन्धराम्  ।  
द्वितीयं मे ऽन्तरात्मानं त्वाम् इयं श्रीर् उपस्थिता  ॥ रम्स्_२,४।४३ ॥  
सौमित्रे भुङ्क्ष्व भोगांस् त्वम् इष्टान् राज्यफलानि च  ।  
जीवितं च हि राज्यं च त्वदर्थम् अभिकामये  ॥ रम्स्_२,४।४४ ॥  
इत्य् उक्त्वा लक्ष्मणं रामो मातराव् अभिवाद्य च  ।  
अभ्यनुज्ञाप्य सीतां च जगाम स्वं निवेशनम्  ॥ रम्स्_२,४।४५ ॥  
  
_________________________________________________________________  
  
  
रामायण, अयोध्याकाण्ड, ५  
सन्दिश्य रामं नृपतिः श्वोभाविन्य् अभिषेचने  ।  
पुरोहितं समाहूय वसिष्ठम् इदम् अब्रवीत्  ॥ रम्स्_२,५।१ ॥  
गच्छोपवासं काकुत्स्थं कारयाद्य तपोधन  ।  
श्रीयशोराज्यलाभाय वध्वा सह यतव्रतम्  ॥ रम्स्_२,५।२ ॥  
तथेति च स राजानम् उक्त्वा वेदविदां वरः  ।  
स्वयं वसिष्ठो भगवान् ययौ रामनिवेशनम्  ॥ रम्स्_२,५।३ ॥  
स रामभवनं प्राप्य पाण्डुराभ्रघनप्रभम्  ।  
तिस्रः कक्ष्या रथेनैव विवेश मुनिसत्तमः  ॥ रम्स्_२,५।४ ॥  
तम् आगतम् ऋषिं रामस् त्वरन्न् इव ससम्भ्रमः  ।  
मानयिष्यन् स मानार्हं निश्चक्राम निवेशनात्  ॥ रम्स्_२,५।५ ॥  
अभ्येत्य त्वरमाणश् च रथाभ्याशं मनीषिणः  ।  
ततो ऽवतारयामास परिगृह्य रथात् स्वयम्  ॥ रम्स्_२,५।६ ॥  
स चैनं प्रश्रितं दृष्ट्वा सम्भाष्याभिप्रसाद्य च  ।  
प्रियार्हं हर्षयन् रामम् इत्य् उवाच पुरोहितः  ॥ रम्स्_२,५।७ ॥  
प्रसन्नस् ते पिता राम यौवराज्यम् अवाप्स्यसि  ।  
उपवासं भवान् अद्य करोतु सह सीतया  ॥ रम्स्_२,५।८ ॥  
प्रातस् त्वाम् अभिषेक्ता हि यौवराज्ये नराधिपः  ।  
पिता दशरथः प्रीत्या ययातिं नहुषो यथा  ॥ रम्स्_२,५।९ ॥  
इत्य् उक्त्वा स तदा रामम् उपवासं यतव्रतम्  ।  
मन्त्रवत् कारयामास वैदेह्या सहितं मुनिः  ॥ रम्स्_२,५।१० ॥  
ततो यथावद् रामेण स राज्ञो गुरुर् अर्चितः  ।  
अभ्यनुज्ञाप्य काकुत्स्थं ययौ रामनिवेशनात्  ॥ रम्स्_२,५।११ ॥  
सुहृद्भिस् तत्र रामो ऽपि तान् अनुज्ञाप्य सर्वशः  ।  
सभाजितो विवेशाथ तान् अनुज्ञाप्य सर्वशः  ॥ रम्स्_२,५।१२ ॥  
हृष्टनारीनरयुतं रामवेश्म तदा बभौ  ।  
यथा मत्तद्विजगणं प्रफुल्लनलिनं सरः  ॥ रम्स्_२,५।१३ ॥  
स राजभवनप्रख्यात् तस्माद् रामनिवेशनात्  ।  
निर्गत्य ददृशे मार्गं वसिष्ठो जनसंवृतम्  ॥ रम्स्_२,५।१४ ॥  
वृन्दवृन्दैर् अयोध्यायां राजमार्गाः समन्ततः  ।  
बभूवुर् अभिसम्बाधाः कुतूहलजनैर् वृताः  ॥ रम्स्_२,५।१५ ॥  
जनवृन्दोर्मिसङ्घर्षहर्षस्वनवतस् तदा  ।  
बभूव राजमार्गस्य सागरस्येव निस्वनः  ॥ रम्स्_२,५।१६ ॥  
सिक्तसम्मृष्टरथ्या हि तद् अहर् वनमालिनी  ।  
आसीद् अयोध्या नगरी समुच्छ्रितगृहध्वजा  ॥ रम्स्_२,५।१७ ॥  
तदा ह्य् अयोध्यानिलयः सस्त्रीबालाबलो जनः  ।  
रामाभिषेकम् आकाङ्क्षन्न् आकाङ्क्षन्न् उदयं रवेः  ॥ रम्स्_२,५।१८ ॥  
प्रजालङ्कारभूतं च जनस्यानन्दवर्धनम्  ।  
उत्सुको ऽभूज् जनो द्रष्टुं तम् अयोध्यामहोत्सवम्  ॥ रम्स्_२,५।१९ ॥  
एवं तं जनसम्बाधं राजमार्गं पुरोहितः  ।  
व्यूहन्न् इव जनौघं तं शनै राजकुलं ययौ  ॥ रम्स्_२,५।२० ॥  
सिताभ्रशिखरप्रख्यं प्रासादम् अधिरुह्य सः  ।  
समियाय नरेन्द्रेण शक्रेणेव बृहस्पतिः  ॥ रम्स्_२,५।२१ ॥  
तम् आगतम् अभिप्रेक्ष्य हित्वा राजासनं नृपः  ।  
पप्रच्छ स च तस्मै तत् कृतम् इत्य् अभ्यवेदयत्  ॥ रम्स्_२,५।२२ ॥  
गुरुणा त्व् अभ्यनुज्ञातो मनुजौघं विसृज्य तम्  ।  
विवेशान्तःपुरं राजा सिंहो गिरिगुहाम् इव  ॥ रम्स्_२,५।२३ ॥  
तद् अग्र्यवेषप्रमदाजनाकुलं महेन्द्रवेश्मप्रतिमं निवेशनम्  ।  
विदीपयंश् चारु विवेश पार्थिवः शशीव तारागणसङ्कुलं नभः  ॥ रम्स्_२,५।२४ ॥  
  
_________________________________________________________________  
  
  
रामायण, अयोध्याकाण्ड, ६  
गते पुरोहिते रामः स्नातो नियतमानसः  ।  
सह पत्न्या विशालाक्ष्या नारायणम् उपागमत्  ॥ रम्स्_२,६।१ ॥  
प्रगृह्य शिरसा पात्रीं हविषो विधिवत् तदा  ।  
महते दैवतायाज्यं जुहाव ज्वलिते ऽनले  ॥ रम्स्_२,६।२ ॥  
शेषं च हविषस् तस्य प्राश्याशास्यात्मनः प्रियम्  ।  
ध्यायन् नारायणं देवं स्वास्तीर्णे कुशसंस्तरे  ॥ रम्स्_२,६।३ ॥  
वाग्यतः सह वैदेह्या भूत्वा नियतमानसः  ।  
श्रीमत्य् आयतने विष्णोः शिश्ये नरवरात्मजः  ॥ रम्स्_२,६।४ ॥  
एकयामावशिष्टायां रात्र्यां प्रतिविबुध्य सः  ।  
अलङ्कारविधिं कृत्स्नं कारयामास वेश्मनः  ॥ रम्स्_२,६।५ ॥  
तत्र शृण्वन् सुखा वाचः सूतमागधबन्दिनाम्  ।  
पूर्वां सन्ध्याम् उपासीनो जजाप यतमानसः  ॥ रम्स्_२,६।६ ॥  
तुष्टाव प्रणतश् चैव शिरसा मधुसूदनम्  ।  
विमलक्षौमसंवीतो वाचयामास च द्विजान्  ॥ रम्स्_२,६।७ ॥  
तेषां पुण्याहघोषो ऽथ गम्भीरमधुरस् तदा  ।  
अयोध्यां पूरयामास तूर्यघोषानुनादितः  ॥ रम्स्_२,६।८ ॥  
कृतोपवासं तु तदा वैदेह्या सह राघवम्  ।  
अयोध्यानिलयः श्रुत्वा सर्वः प्रमुदितो जनः  ॥ रम्स्_२,६।९ ॥  
ततः पौरजनः सर्वः श्रुत्वा रामाभिषेचनम्  ।  
प्रभातां रजनीं दृष्ट्वा चक्रे शोभां परां पुनः  ॥ रम्स्_२,६।१० ॥  
सिताभ्रशिखराभेषु देवतायतनेषु च  ।  
चतुष्पथेषु रथ्यासु चैत्येष्व् अट्टालकेषु च  ॥ रम्स्_२,६।११ ॥  
नानापण्यसमृद्धेषु वणिजाम् आपणेषु च  ।  
कुटुम्बिनां समृद्धेषु श्रीमत्सु भवनेषु च  ॥ रम्स्_२,६।१२ ॥  
सभासु चैव सर्वासु वृक्षेष्व् आलक्षितेषु च  ।  
ध्वजाः समुच्छ्रिताश् चित्राः पताकाश् चाभवंस् तदा  ॥ रम्स्_२,६।१३ ॥  
नटनर्तकसङ्घानां गायकानां च गायताम्  ।  
मनःकर्णसुखा वाचः शुश्रुवुश् च ततस् ततः  ॥ रम्स्_२,६।१४ ॥  
रामाभिषेकयुक्ताश् च कथाश् चक्रुर् मिथो जनाः  ।  
रामाभिषेके सम्प्राप्ते चत्वरेषु गृहेषु च  ॥ रम्स्_२,६।१५ ॥  
बाला अपि क्रीडमाना गृहद्वारेषु सङ्घशः  ।  
रामाभिषेकसंयुक्ताश् चक्रुर् एव मिथः कथाः  ॥ रम्स्_२,६।१६ ॥  
कृतपुष्पोपहारश् च धूपगन्धाधिवासितः  ।  
राजमार्गः कृतः श्रीमान् पौरै रामाभिषेचने  ॥ रम्स्_२,६।१७ ॥  
प्रकाशकरणार्थं च निशागमनशङ्कया  ।  
दीपवृक्षांस् तथा चक्रुर् अनु रथ्यासु सर्वशः  ॥ रम्स्_२,६।१८ ॥  
अलङ्कारं पुरस्यैवं कृत्वा तत्पुरवासिनः  ।  
आकाङ्क्षमाणा रामस्य यौवराज्याभिषेचनम्  ॥ रम्स्_२,६।१९ ॥  
समेत्य सङ्घशः सर्वे चत्वरेषु सभासु च  ।  
कथयन्तो मिथस् तत्र प्रशशंसुर् जनाधिपम्  ॥ रम्स्_२,६।२० ॥  
अहो महात्मा राजायम् इक्ष्वाकुकुलनन्दनः  ।  
ज्ञात्वा यो वृद्धम् आत्मानं रामं राज्ये ऽह्बिषेक्ष्यति  ॥ रम्स्_२,६।२१ ॥  
सर्वे ह्य् अनुगृहीताः स्म यन् नो रामो महीपतिः  ।  
चिराय भविता गोप्ता दृष्टलोकपरावरः  ॥ रम्स्_२,६।२२ ॥  
अनुद्धतमना विद्वान् धर्मात्मा भ्रातृवत्सलः  ।  
यथा च भ्रातृषु स्निग्धस् तथास्मास्व् अपि राघवः  ॥ रम्स्_२,६।२३ ॥  
चिरं जीवतु धर्मात्मा राजा दशरथो ऽनघः  ।  
यत्प्रसादेनाभिषिक्तं रामं द्रक्ष्यामहे वयम्  ॥ रम्स्_२,६।२४ ॥  
एवंविधं कथयतां पौराणां शुश्रुवुस् तदा  ।  
दिग्भ्यो ऽपि श्रुतवृत्तान्ताः प्राप्ता जानपदा जनाः  ॥ रम्स्_२,६।२५ ॥  
ते तु दिग्भ्यः पुरीं प्राप्ता द्रष्टुं रामाभिषेचनम्  ।  
रामस्य पूरयामासुः पुरीं जानपदा जनाः  ॥ रम्स्_२,६।२६ ॥  
जनौघैस् तैर् विसर्पद्भिः शुश्रुवे तत्र निस्वनः  ।  
पर्वसूदीर्णवेगस्य सागरस्येव निस्वनः  ॥ रम्स्_२,६।२७ ॥  
ततस् तद् इन्द्रक्षयसन्निभं पुरं दिदृक्षुभिर् जानपदैर् उपागतैः  ।  
समन्ततः सस्वनम् आकुलं बभौ समुद्रयादोभिर् इवार्णवोदकम्  ॥ रम्स्_२,६।२८ ॥  
  
_________________________________________________________________  
  
  
रामायण, अयोध्याकाण्ड, ७  
ज्ञातिदासी यतो जाता कैकेय्यास् तु सहोषिता  ।  
प्रासादं चन्द्रसङ्काशम् आरुरोह यदृच्छया  ॥ रम्स्_२,७।१ ॥  
सिक्तराजपथां कृत्स्नां प्रकीर्णकमलोत्पलाम्  ।  
अयोध्यां मन्थरा तस्मात् प्रासादाद् अन्ववैक्षत  ॥ रम्स्_२,७।२ ॥  
पताकाभिर् वरार्हाभिर् ध्वजैश् च समलङ्कृताम्  ।  
सिक्तां चन्दनतोयैश् च शिरःस्नातजनैर् वृताम्  ॥ रम्स्_२,७।३ ॥  
अविदूरे स्थितां दृष्ट्वा धात्रीं पप्रच्छ मन्थरा  ।  
उत्तमेनाभिसंयुक्ता हर्षेणार्थपरा सती  ॥ रम्स्_२,७।४ ॥  
राममाता धनं किं नु जनेभ्यः सम्प्रयच्छति  ।  
अतिमात्रं प्रहर्षो ऽयं किं जनस्य च शंस मे  ।  
कारयिष्यति किं वापि सम्प्रहृष्टो महीपतिः  ॥ रम्स्_२,७।५ ॥  
विदीर्यमाणा हर्षेण धात्री परमया मुदा  ।  
आचचक्षे ऽथ कुब्जायै भूयसीं राघवे श्रियम्  ॥ रम्स्_२,७।६ ॥  
श्वः पुष्येण जितक्रोधं यौवराज्येन राघवम्  ।  
राजा दशरथो रामम् अभिषेचयितानघम्  ॥ रम्स्_२,७।७ ॥  
धात्र्यास् तु वचनं श्रुत्वा कुब्जा क्षिप्रम् अमर्षिता  ।  
कैलासशिखराकारात् प्रासादाद् अवरोहत  ॥ रम्स्_२,७।८ ॥  
सा दह्यमाना कोपेन मन्थरा पापदर्शिनी  ।  
शयानाम् एत्य कैकेयीम् इदं वचनम् अब्रवीत्  ॥ रम्स्_२,७।९ ॥  
उत्तिष्ठ मूढे किं शेषे भयं त्वाम् अभिवर्तते  ।  
उपप्लुतमहौघेन किम् आत्मानं न बुध्यसे  ॥ रम्स्_२,७।१० ॥  
अनिष्टे सुभगाकारे सौभाग्येन विकत्थसे  ।  
चलं हि तव सौभाग्यं नद्याः स्रोत इवोष्णगे  ॥ रम्स्_२,७।११ ॥  
एवम् उक्ता तु कैकेयी रुष्टया परुषं वचः  ।  
कुब्जया पापदर्शिन्या विषादम् अगमत् परम्  ॥ रम्स्_२,७।१२ ॥  
कैकेयी त्व् अब्रवीत् कुब्जां कच्चित् क्षेमं न मन्थरे  ।  
विषण्णवदनां हि त्वां लक्षये भृशदुःखिताम्  ॥ रम्स्_२,७।१३ ॥  
मन्थरा तु वचः श्रुत्वा कैकेय्या मधुराक्षरम्  ।  
उवाच क्रोधसंयुक्ता वाक्यं वाक्यविशारदा  ॥ रम्स्_२,७।१४ ॥  
सा विषण्णतरा भूत्वा कुब्जा तस्या हितैषिणी  ।  
विषादयन्ती प्रोवाच भेदयन्ती च राघवम्  ॥ रम्स्_२,७।१५ ॥  
अक्षेमं सुमहद् देवि प्रवृत्तं त्वद्विनाशनम्  ।  
रामं दशरथो राजा यौवराज्ये ऽभिषेक्ष्यति  ॥ रम्स्_२,७।१६ ॥  
सास्म्य् अगाधे भये मग्ना दुःखशोकसमन्विता  ।  
दह्यमानानलेनेव त्वद्धितार्थम् इहागता  ॥ रम्स्_२,७।१७ ॥  
तव दुःखेन कैकेयि मम दुःखं महद् भवेत्  ।  
त्वद्वृद्धौ मम वृद्धिश् च भवेद् अत्र न संशयः  ॥ रम्स्_२,७।१८ ॥  
नराधिपकुले जाता महिषी त्वं महीपतेः  ।  
उग्रत्वं राजधर्माणां कथं देवि न बुध्यसे  ॥ रम्स्_२,७।१९ ॥  
धर्मवादी शठो भर्ता श्लक्ष्णवादी च दारुणः  ।  
शुद्धभावे न जानीषे तेनैवम् अतिसन्धिता  ॥ रम्स्_२,७।२० ॥  
उपस्थितं प्रयुञ्जानस् त्वयि सान्त्वम् अनर्थकम्  ।  
अर्थेनैवाद्य ते भर्ता कौसल्यां योजयिष्यति  ॥ रम्स्_२,७।२१ ॥  
अपवाह्य स दुष्टात्मा भरतं तव बन्धुषु  ।  
काल्यं स्थापयिता रामं राज्ये निहतकण्टके  ॥ रम्स्_२,७।२२ ॥  
शत्रुः पतिप्रवादेन मात्रेव हितकाम्यया  ।  
आशीविष इवाङ्केन बाले परिधृतस् त्वया  ॥ रम्स्_२,७।२३ ॥  
यथा हि कुर्यात् सर्पो वा शत्रुर् वा प्रत्युपेक्षितः  ।  
राज्ञा दशरथेनाद्य सपुत्रा त्वं तथा कृता  ॥ रम्स्_२,७।२४ ॥  
पापेनानृतसान्त्वेन बाले नित्यं सुखोचिते  ।  
रामं स्थापयता राज्ये सानुबन्धा हता ह्य् असि  ॥ रम्स्_२,७।२५ ॥  
सा प्राप्तकालं कैकेयि क्षिप्रं कुरु हितं तव  ।  
त्रायस्व पुत्रम् आत्मानं मां च विस्मयदर्शने  ॥ रम्स्_२,७।२६ ॥  
मन्थराया वचः श्रुत्वा शयनात् स शुभानना  ।  
एवम् आभरणं तस्यै कुब्जायै प्रददौ शुभम्  ॥ रम्स्_२,७।२७ ॥  
दत्त्वा त्व् आभरणं तस्यै कुब्जायै प्रमदोत्तमा  ।  
कैकेयी मन्थरां हृष्टा पुनर् एवाब्रवीद् इदम्  ॥ रम्स्_२,७।२८ ॥  
इदं तु मन्थरे मह्यम् आख्यासि परमं प्रियम्  ।  
एतन् मे प्रियम् आख्यातुः किं वा भूयः करोमि ते  ॥ रम्स्_२,७।२९ ॥  
रामे वा भरते वाहं विशेषं नोपलक्षये  ।  
तस्मात् तुष्टास्मि यद् राजा रामं राज्ये ऽभिषेक्ष्यति  ॥ रम्स्_२,७।३० ॥  
न मे परं किञ्चिद् इतस् त्वया पुनः प्रियं प्रियार्हे सुवचं वचो वरम्  ।  
तथा ह्य् अवोचस् त्वम् अतः प्रियोत्तरं वरं परं ते प्रददामि तं वृणु  ॥ रम्स्_२,७।३१ ॥  
  
_________________________________________________________________  
  
  
रामायण, अयोध्याकाण्ड, ८  
मन्थरा त्व् अभ्यसूय्यैनाम् उत्सृज्याभरणं च तत्  ।  
उवाचेदं ततो वाक्यं कोपदुःखसमन्विता  ॥ रम्स्_२,८।१ ॥  
हर्षं किम् इदम् अस्थाने कृतवत्य् असि बालिशे  ।  
शोकसागरमध्यस्थम् आत्मानं नावबुध्यसे  ॥ रम्स्_२,८।२ ॥  
सुभगा खलु कौसल्या यस्याः पुत्रो ऽभिषेक्ष्यते  ।  
यौवराज्येन महता श्वः पुष्येण द्विजोत्तमैः  ॥ रम्स्_२,८।३ ॥  
प्राप्तां सुमहतीं प्रीतिं प्रतीतां तां हतद्विषम्  ।  
उपस्थास्यसि कौसल्यां दासीव त्वं कृताञ्जलिः  ॥ रम्स्_२,८।४ ॥  
हृष्टाः खलु भविष्यन्ति रामस्य परमाः स्त्रियः  ।  
अप्रहृष्टा भविष्यन्ति स्नुषास् ते भरतक्षये  ॥ रम्स्_२,८।५ ॥  
तां दृष्ट्वा परमप्रीतां ब्रुवन्तीं मन्थरां ततः  ।  
रामस्यैव गुणान् देवी कैकेयी प्रशशंस ह  ॥ रम्स्_२,८।६ ॥  
धर्मज्ञो गुरुभिर् दान्तः कृतज्ञः सत्यवाक् शुचिः  ।  
रामो राज्ञः सुतो ज्येष्ठो यौवराज्यम् अतो ऽर्हति  ॥ रम्स्_२,८।७ ॥  
भ्रात्ःन् भृत्यांश् च दीर्घायुः पितृवत् पालयिष्यति  ।  
सन्तप्यसे कथं कुब्जे श्रुत्वा रामाभिषेचनम्  ॥ रम्स्_२,८।८ ॥  
भरतश् चापि रामस्य ध्रुवं वर्षशतात् परम्  ।  
पितृपैतामहं राज्यम् अवाप्स्यति नरर्षभः  ॥ रम्स्_२,८।९ ॥  
सा त्वम् अभ्युदये प्राप्ते वर्तमाने च मन्थरे  ।  
भविष्यति च कल्याणे किमर्थं परितप्यसे  ।  
कौसल्यातो ऽतिरिक्तं च स तु शुश्रूषते हि माम्  ॥ रम्स्_२,८।१० ॥  
कैकेय्या वचनं श्रुत्वा मन्थरा भृशदुःखिता  ।  
दीर्घम् उष्णं विनिःश्वस्य कैकेयीम् इदम् अब्रवीत्  ॥ रम्स्_२,८।११ ॥  
अनर्थदर्शिनी मौर्ख्यान् नात्मानम् अवबुध्यसे  ।  
शोकव्यसनविस्तीर्णे मज्जन्ती दुःखसागरे  ॥ रम्स्_२,८।१२ ॥  
भविता राघवो राजा राघवस्य च यः सुतः  ।  
राजवंशात् तु भरतः कैकेयि परिहास्यते  ॥ रम्स्_२,८।१३ ॥  
न हि राज्ञः सुताः सर्वे राज्ये तिष्ठन्ति भामिनि  ।  
स्थाप्यमानेषु सर्वेषु सुमहान् अनयो भवेत्  ॥ रम्स्_२,८।१४ ॥  
तस्माज् ज्येष्ठे हि कैकेयि राज्यतन्त्राणि पार्थिवाः  ।  
स्थापयन्त्य् अनवद्याङ्गि गुणवत्स्व् इतरेष्व् अपि  ॥ रम्स्_२,८।१५ ॥  
असाव् अत्यन्तनिर्भग्नस् तव पुत्रो भविष्यति  ।  
अनाथवत् सुखेभ्यश् च राजवंशाच् च वत्सले  ॥ रम्स्_२,८।१६ ॥  
साहं त्वदर्थे सम्प्राप्ता त्वं तु मां नावबुध्यसे  ।  
सपत्निवृद्धौ या मे त्वं प्रदेयं दातुम् इच्छसि  ॥ रम्स्_२,८।१७ ॥  
ध्रुवं तु भरतं रामः प्राप्य राज्यम् अकण्टकम्  ।  
देशान्तरं नाययित्वा लोकान्तरम् अथापि वा  ॥ रम्स्_२,८।१८ ॥  
बाल एव हि मातुल्यं भरतो नायितस् त्वया  ।  
सन्निकर्षाच् च सौहार्दं जायते स्थावरेष्व् अपि  ॥ रम्स्_२,८।१९ ॥  
गोप्ता हि रामं सौमित्रिर् लक्ष्मणं चापि राघवः  ।  
अश्विनोर् इव सौभ्रात्रं तयोर् लोकेषु विश्रुतम्  ॥ रम्स्_२,८।२० ॥  
तस्मान् न लक्ष्मणे रामः पापं किञ्चित् करिष्यति  ।  
रामस् तु भरते पापं कुर्याद् इति न संशयः  ॥ रम्स्_२,८।२१ ॥  
तस्माद् राजगृहाद् एव वनं गच्छतु ते सुतः  ।  
एतद्धि रोचते मह्यं भृशं चापि हितं तव  ॥ रम्स्_२,८।२२ ॥  
एवं ते ज्ञातिपक्षस्य श्रेयश् चैव भविष्यति  ।  
यदि चेद् भरतो धर्मात् पित्र्यं राज्यम् अवाप्स्यति  ॥ रम्स्_२,८।२३ ॥  
स ते सुखोचितो बालो रामस्य सहजो रिपुः  ।  
समृद्धार्थस्य नष्टार्थो जीविष्यति कथं वशे  ॥ रम्स्_२,८।२४ ॥  
अभिद्रुतम् इवारण्ये सिंहेन गजयूथपम्  ।  
प्रच्छाद्यमानं रामेण भरतं त्रातुम् अर्हसि  ॥ रम्स्_२,८।२५ ॥  
दर्पान् निराकृता पूर्वं त्वया सौभाग्यवत्तया  ।  
राममाता सपत्नी ते कथं वैरं न यातयेत्  ॥ रम्स्_२,८।२६ ॥  
यदा हि रामः पृथिवीम् अवाप्स्यति ध्रुवं प्रनष्टो भरतो भविष्यति  ।  
अतो हि सञ्चिन्तय राज्यम् आत्मजे परस्य चाद्यैव विवासकारणम्  ॥ रम्स्_२,८।२७ ॥  
  
_________________________________________________________________  
  
  
रामायण, अयोध्याकाण्ड, ९  
एवम् उक्ता तु कैकेयी क्रोधेन ज्वलितानना  ।  
दीर्घम् उष्णं विनिःश्वस्य मन्थराम् इदम् अब्रवीत्  ॥ रम्स्_२,९।१ ॥  
अद्य रामम् इतः क्षिप्रं वनं प्रस्थापयाम्य् अहम्  ।  
यौवराज्येन भरतं क्षिप्रम् एवाभिषेचये  ॥ रम्स्_२,९।२ ॥  
इदं त्व् इदानीं सम्पश्य केनोपायेन मन्थरे  ।  
भरतः प्राप्नुयाद् राज्यं न तु रामः कथञ्चन  ॥ रम्स्_२,९।३ ॥  
एवम् उक्ता तया देव्या मन्थरा पापदर्शिनी  ।  
रामार्थम् उपहिंसन्ती कैकेयीम् इदम् अब्रवीत्  ॥ रम्स्_२,९।४ ॥  
हन्तेदानीं प्रवक्ष्यामि कैकेयि श्रूयतां च मे  ।  
यथा ते भरतो राज्यं पुत्रः प्राप्स्यति केवलम्  ॥ रम्स्_२,९।५ ॥  
श्रुत्वैवं वचनं तस्या मन्थरायास् तु कैकयी  ।  
किञ्चिद् उत्थाय शयनात् स्वास्तीर्णाद् इदम् अब्रवीत्  ॥ रम्स्_२,९।६ ॥  
कथय त्वं ममोपायं केनोपायेन मन्थरे  ।  
भरतः प्राप्नुयाद् राज्यं न तु रामः कथञ्चन  ॥ रम्स्_२,९।७ ॥  
एवम् उक्ता तया देव्या मन्थरा पापदर्शिनी  ।  
रामार्थम् उपहिंसन्ती कुब्जा वचनम् अब्रवीत्  ॥ रम्स्_२,९।८ ॥  
तव देवासुरे युद्धे सह राजर्षिभिः पतिः  ।  
अगच्छत् त्वाम् उपादाय देवराजस्य साह्यकृत्  ॥ रम्स्_२,९।९ ॥  
दिशम् आस्थाय कैकेयि दक्षिणां दण्डकान् प्रति  ।  
वैजयन्तम् इति ख्यातं पुरं यत्र तिमिध्वजः  ॥ रम्स्_२,९।१० ॥  
स शम्बर इति ख्यातः शतमायो महासुरः  ।  
ददौ शक्रस्य सङ्ग्रामं देवसङ्घैर् अनिर्जितः  ॥ रम्स्_२,९।११ ॥  
तस्मिन् महति सङ्ग्रामे राजा दशरथस् तदा  ।  
अपवाह्य त्वया देवि सङ्ग्रामान् नष्टचेतनः  ॥ रम्स्_२,९।१२ ॥  
तत्रापि विक्षतः शस्त्रैः पतिस् ते रक्षितस् त्वया  ।  
तुष्टेन तेन दत्तौ ते द्वौ वरौ शुभदर्शने  ॥ रम्स्_२,९।१३ ॥  
स त्वयोक्तः पतिर् देवि यदेच्छेयं तदा वरौ  ।  
गृह्णीयाम् इति तत् तेन तथेत्य् उक्तं महात्मना  ।  
अनभिज्ञा ह्य् अहं देवि त्वयैव कथितं पुरा  ॥ रम्स्_२,९।१४ ॥*  
तौ वरौ याच भर्तारं भरतस्याभिषेचनम्  ।  
प्रव्राजनं च रामस्य त्वं वर्षाणि चतुर्दश  ॥ रम्स्_२,९।१५ ॥  
क्रोधागारं प्रविश्याद्य क्रुद्धेवाश्वपतेः सुते  ।  
शेष्वान् अन्तर्हितायां त्वं भूमौ मलिनवासिनी  ।  
मा स्मैनं प्रत्युदीक्षेथा मा चैनम् अभिभाषथाः  ॥ रम्स्_२,९।१६ ॥*  
दयिता त्वं सदा भर्तुर् अत्र मे नास्ति संशयः  ।  
त्वत्कृते च महाराजो विशेद् अपि हुताशनम्  ॥ रम्स्_२,९।१७ ॥  
न त्वां क्रोधयितुं शक्तो न क्रुद्धां प्रत्युदीक्षितुम्  ।  
तव प्रियार्थं राजा हि प्राणान् अपि परित्यजेत्  ॥ रम्स्_२,९।१८ ॥  
न ह्य् अतिक्रमितुं शक्तस् तव वाक्यं महीपतिः  ।  
मन्दस्वभावे बुध्यस्व सौभाग्यबलम् आत्मनः  ॥ रम्स्_२,९।१९ ॥  
मणिमुक्तासुवर्णानि रत्नानि विविधानि च  ।  
दद्याद् दशरथो राजा मा स्म तेषु मनः कृथाः  ॥ रम्स्_२,९।२० ॥  
यौ तौ देवासुरे युद्धे वरौ दशरथो ऽददात्  ।  
तौ स्मारय महाभागे सो ऽर्थो मा त्वाम् अतिक्रमेत्  ॥ रम्स्_२,९।२१ ॥  
यदा तु ते वरं दद्यात् स्वयम् उत्थाप्य राघवः  ।  
व्यवस्थाप्य महाराजं त्वम् इमं वृणुया वरम्  ॥ रम्स्_२,९।२२ ॥  
रामं प्रव्राजयारण्ये नव वर्षाणि पञ्च च  ।  
भरतः क्रियतां राजा पृथिव्यां पार्थिवर्षभः  ॥ रम्स्_२,९।२३ ॥  
एवं प्रव्राजितश् चैव रामो ऽरामो भविष्यति  ।  
भरतश् च हतामित्रस् तव राजा भविष्यति  ॥ रम्स्_२,९।२४ ॥  
येन कालेन रामश् च वनात् प्रत्यागमिष्यति  ।  
तेन कालेन पुत्रस् ते कृतमूलो भविष्यति  ।  
सङ्गृहीतमनुष्यश् च सुहृद्भिः सार्धम् आत्मवान्  ॥ रम्स्_२,९।२५ ॥*  
प्राप्तकालं तु ते मन्ये राजानं वीतसाध्वसा  ।  
रामाभिषेकसङ्कल्पान् निगृह्य विनिवर्तय  ॥ रम्स्_२,९।२६ ॥  
अनर्थम् अर्थरूपेण ग्राहिता सा ततस् तया  ।  
हृष्टा प्रतीता कैकेयी मन्थराम् इदम् अब्रवीत्  ॥ रम्स्_२,९।२७ ॥  
कुब्जे त्वां नाभिजानामि श्रेष्ठां श्रेष्ठाभिधायिनीम्  ।  
पृथिव्याम् असि कुब्जानाम् उत्तमा बुद्धिनिश्चये  ॥ रम्स्_२,९।२८ ॥  
त्वम् एव तु ममार्थेषु नित्ययुक्ता हितैषिणी  ।  
नाहं समवबुध्येयं कुब्जे राज्ञश् चिकीर्षितम्  ॥ रम्स्_२,९।२९ ॥  
सन्ति दुःसंस्थिताः कुब्जा वक्राः परमपापिकाः  ।  
त्वं पद्मम् इव वातेन सन्नता प्रियदर्शना  ॥ रम्स्_२,९।३० ॥  
उरस् ते ऽभिनिविष्टं वै यावत् स्कन्धात् समुन्नतम्  ।  
अधस्ताच् चोदरं शान्तं सुनाभम् इव लज्जितम्  ॥ रम्स्_२,९।३१ ॥  
जघनं तव निर्घुष्टं रशनादामशोभितम्  ।  
जङ्घे भृशम् उपन्यस्ते पादौ चाप्य् आयताव् उभौ  ॥ रम्स्_२,९।३२ ॥  
त्वम् आयताभ्यां सक्थिभ्यां मन्थरे क्षौमवासिनि  ।  
अग्रतो मम गच्छन्ती राजहंसीव राजसे  ॥ रम्स्_२,९।३३ ॥  
तवेदं स्थगु यद् दीर्घं रथघोणम् इवायतम्  ।  
मतयः क्षत्रविद्याश् च मायाश् चात्र वसन्ति ते  ॥ रम्स्_२,९।३४ ॥  
अत्र ते प्रतिमोक्ष्यामि मालां कुब्जे हिरण्मयीम्  ।  
अभिषिक्ते च भरते राघवे च वनं गते  ॥ रम्स्_२,९।३५ ॥  
जात्येन च सुवर्णेन सुनिष्टप्तेन सुन्दरि  ।  
लब्धार्था च प्रतीता च लेपयिष्यामि ते स्थगु  ॥ रम्स्_२,९।३६ ॥  
मुखे च तिलकं चित्रं जातरूपमयं शुभम्  ।  
कारयिष्यामि ते कुब्जे शुभान्य् आभरणानि च  ॥ रम्स्_२,९।३७ ॥  
परिधाय शुभे वस्त्रे देवतेव चरिष्यसि  ।  
चन्द्रम् आह्वयमानेन मुखेनाप्रतिमानना  ।  
गमिष्यसि गतिं मुख्यां गर्वयन्ती द्विषज्जनम्  ॥ रम्स्_२,९।३८ ॥*  
तवापि कुब्जाः कुब्जायाः सर्वाभरणभूषिताः  ।  
पादौ परिचरिष्यन्ति यथैव त्वं सदा मम  ॥ रम्स्_२,९।३९ ॥  
इति प्रशस्यमाना सा कैकेयीम् इदम् अब्रवीत्  ।  
शयानां शयने शुभ्रे वेद्याम् अग्निशिखाम् इव  ॥ रम्स्_२,९।४० ॥  
गतोदके सेतुबन्धो न कल्याणि विधीयते  ।  
उत्तिष्ठ कुरु कल्याणं राजानम् अनुदर्शय  ॥ रम्स्_२,९।४१ ॥  
तथा प्रोत्साहिता देवी गत्वा मन्थरया सह  ।  
क्रोधागारं विशालाक्षी सौभाग्यमदगर्विता  ॥ रम्स्_२,९।४२ ॥  
अनेकशतसाहस्रं मुक्ताहारं वराङ्गना  ।  
अवमुच्य वरार्हाणि शुभान्य् आभरणानि च  ॥ रम्स्_२,९।४३ ॥  
ततो हेमोपमा तत्र कुब्जा वाक्यवशं गता  ।  
संविश्य भूमौ कैकेयी मन्थराम् इदम् अब्रवीत्  ॥ रम्स्_२,९।४४ ॥  
इह वा मां मृतां कुब्जे नृपायावेदयिष्यसि  ।  
वनं तु राघवे प्राप्ते भरतः प्राप्स्यति क्षितिम्  ॥ रम्स्_२,९।४५ ॥  
अथैतद् उक्त्वा वचनं सुदारुणं निधाय सर्वाभरणानि भामिनी  ।  
असंवृताम् आस्तरणेन मेदिनीं तदाधिशिश्ये पतितेव किन्नरी  ॥ रम्स्_२,९।४६ ॥  
उदीर्णसंरम्भतमोवृतानना तथावमुक्तोत्तममाल्यभूषणा  ।  
नरेन्द्रपत्नी विमना बभूव सा तमोवृता द्यौर् इव मग्नतारका  ॥ रम्स्_२,९।४७ ॥  
  
_________________________________________________________________  
  
  
रामायण, अयोध्याकाण्ड, १०  
आज्ञाप्य तु महाराजो राघवस्याभिषेचनम्  ।  
प्रियार्हां प्रियम् आख्यातुं विवेशान्तःपुरं वशी  ॥ रम्स्_२,१०।१ ॥  
तां तत्र पतितां भूमौ शयानाम् अतथोचिताम्  ।  
प्रतप्त इव दुःखेन सो ऽपश्यज् जगतीपतिः  ॥ रम्स्_२,१०।२ ॥  
स वृद्धस् तरुणीं भार्यां प्राणेभ्यो ऽपि गरीयसीम्  ।  
अपापः पापसङ्कल्पां ददर्श धरणीतले  ॥ रम्स्_२,१०।३ ॥  
करेणुम् इव दिग्धेन विद्धां मृगयुणा वने  ।  
महागज इवारण्ये स्नेहात् परिममर्श ताम्  ॥ रम्स्_२,१०।४ ॥  
परिमृश्य च पाणिभ्याम् अभिसन्त्रस्तचेतनः  ।  
कामी कमलपत्त्राक्षीम् उवाच वनिताम् इदम्  ॥ रम्स्_२,१०।५ ॥  
न ते ऽहम् अभिजानामि क्रोधम् आत्मनि संश्रितम्  ।  
देवि केनाभियुक्तासि केन वासि विमानिता  ॥ रम्स्_२,१०।६ ॥  
यद् इदं मम दुःखाय शेषे कल्याणि पांसुषु  ।  
भूमौ शेषे किमर्थं त्वं मयि कल्याणचेतसि  ।  
भूतोपहतचित्तेव मम चित्तप्रमाथिनी  ॥ रम्स्_२,१०।७ ॥*  
सन्ति मे कुशला वैद्या अभितुष्टाश् च सर्वशः  ।  
सुखितां त्वां करिष्यन्ति व्याधिम् आचक्ष्व भामिनि  ॥ रम्स्_२,१०।८ ॥  
कस्य वा ते प्रियं कार्यं केन वा विप्रियं कृतम्  ।  
कः प्रियं लभताम् अद्य को वा सुमहद् अप्रियम्  ॥ रम्स्_२,१०।९ ॥  
अवध्यो वध्यतां को वा वध्यः को वा विमुच्यताम्  ।  
दरिद्रः को भवत्व् आढ्यो द्रव्यवान् वाप्य् अकिञ्चनः  ॥ रम्स्_२,१०।१० ॥  
अहं चैव मदीयाश् च सर्वे तव वशानुगाः  ।  
न ते कञ्चिद् अभिप्रायं व्याहन्तुम् अहम् उत्सहे  ॥ रम्स्_२,१०।११ ॥  
आत्मनो जीवितेनापि ब्रूहि यन् मनसेच्छसि  ।  
यावद् आवर्तते चक्रं तावती मे वसुन्धरा  ॥ रम्स्_२,१०।१२ ॥  
तथोक्ता सा समाश्वस्ता वक्तुकामा तद् अप्रियम्  ।  
परिपीडयितुं भूयो भर्तारम् उपचक्रमे  ॥ रम्स्_२,१०।१३ ॥  
नास्मि विप्रकृता देव केनचिन् न विमानिता  ।  
अभिप्रायस् तु मे कश्चित् तम् इच्छामि त्वया कृतम्  ॥ रम्स्_२,१०।१४ ॥  
प्रतिज्ञां प्रतिजानीष्व यदि त्वं कर्तुम् इच्छसि  ।  
अथ तद् व्याहरिष्यामि यद् अभिप्रार्थितं मया  ॥ रम्स्_२,१०।१५ ॥  
एवम् उक्तस् तया राजा प्रियया स्त्रीवशं गतः  ।  
ताम् उवाच महातेजाः कैकेयीम् ईषदुत्स्मितः  ॥ रम्स्_२,१०।१६ ॥  
अवलिप्ते न जानासि त्वत्तः प्रियतरो मम  ।  
मनुजो मनुजव्याघ्राद् रामाद् अन्यो न विद्यते  ॥ रम्स्_२,१०।१७ ॥  
भद्रे हृदयम् अप्य् एतद् अनुमृश्योद्धरस्व मे  ।  
एतत् समीक्ष्य कैकेयि ब्रूहि यत् साधु मन्यसे  ॥ रम्स्_२,१०।१८ ॥  
बलम् आत्मनि पश्यन्ती न मां शङ्कितुम् अर्हसि  ।  
करिष्यामि तव प्रीतिं सुकृतेनापि ते शपे  ॥ रम्स्_२,१०।१९ ॥  
तेन वाक्येन संहृष्टा तम् अभिप्रायम् आत्मनः  ।  
व्याजहार महाघोरम् अभ्यागतम् इवान्तकम्  ॥ रम्स्_२,१०।२० ॥  
यथाक्रमेण शपसि वरं मम ददासि च  ।  
तच् छृण्वन्तु त्रयस्त्रिंशद् देवाः सेन्द्रपुरोगमाः  ॥ रम्स्_२,१०।२१ ॥  
चन्द्रादित्यौ नभश् चैव ग्रहा रात्र्यहनी दिशः  ।  
जगच् च पृथिवी चैव सगन्धर्वा सराक्षसा  ॥ रम्स्_२,१०।२२ ॥  
निशाचराणि भूतानि गृहेषु गृहदेवताः  ।  
यानि चान्यानि भूतानि जानीयुर् भाषितं तव  ॥ रम्स्_२,१०।२३ ॥  
सत्यसन्धो महातेजा धर्मज्ञः सुसमाहितः  ।  
वरं मम ददात्य् एष तन् मे शृण्वन्तु देवताः  ॥ रम्स्_२,१०।२४ ॥  
इति देवी महेष्वासं परिगृह्याभिशस्य च  ।  
ततः परम् उवाचेदं वरदं काममोहितम्  ॥ रम्स्_२,१०।२५ ॥  
वरौ यौ मे त्वया देव तदा दत्तौ महीपते  ।  
तौ तावद् अहम् अद्यैव वक्ष्यामि शृणु मे वचः  ॥ रम्स्_२,१०।२६ ॥  
अभिषेकसमारम्भो राघवस्योपकल्पितः  ।  
अनेनैवाभिषेकेण भरतो मे ऽभिषिच्यताम्  ॥ रम्स्_२,१०।२७ ॥  
नव पञ्च च वर्षाणि दण्डकारण्यम् आश्रितः  ।  
चीराजिनजटाधारी रामो भवतु तापसः  ॥ रम्स्_२,१०।२८ ॥  
भरतो भजताम् अद्य यौवराज्यम् अकण्टकम्  ।  
अद्य चैव हि पश्येयं प्रयान्तं राघवं वने  ॥ रम्स्_२,१०।२९ ॥  
ततः श्रुत्वा महाराज कैकेय्या दारुणं वचः  ।  
व्यथितो विलवश् चैव व्याघ्रीं दृष्ट्वा यथा मृगः  ॥ रम्स्_२,१०।३० ॥  
असंवृतायाम् आसीनो जगत्यां दीर्घम् उच्छ्वसन्  ।  
अहो धिग् इति सामर्षो वाचम् उक्त्वा नराधिपः  ।  
मोहम् आपेदिवान् भूयः शोकोपहतचेतनः  ॥ रम्स्_२,१०।३१ ॥*  
चिरेण तु नृपः सञ्ज्ञां प्रतिलभ्य सुदुःखितः  ।  
कैकेयीम् अब्रवीत् क्रुद्धः प्रदहन्न् इव चक्षुषा  ॥ रम्स्_२,१०।३२ ॥  
नृशंसे दुष्टचारित्रे कुलस्यास्य विनाशिनि  ।  
किं कृतं तव रामेण पापे पापं मयापि वा  ॥ रम्स्_२,१०।३३ ॥  
सदा ते जननीतुल्यां वृत्तिं वहति राघवः  ।  
तस्यैव त्वम् अनर्थाय किन्निमित्तम् इहोद्यता  ॥ रम्स्_२,१०।३४ ॥  
त्वं मयात्मविनाशाय भवनं स्वं प्रवेशिता  ।  
अविज्ञानान् नृपसुता व्याली तीक्ष्णविषा यथा  ॥ रम्स्_२,१०।३५ ॥  
जीवलोको यदा सर्वो रामस्येह गुणस्तवम्  ।  
अपराधं कम् उद्दिश्य त्यक्ष्यामीष्टम् अहं सुतम्  ॥ रम्स्_२,१०।३६ ॥  
कौसल्यां वा सुमित्रां वा त्यजेयम् अपि वा श्रियम्  ।  
जीवितं वात्मनो रामं न त्व् एव पितृवत्सलम्  ॥ रम्स्_२,१०।३७ ॥  
परा भवति मे प्रीतिर् दृष्ट्वा तनयम् अग्रजम्  ।  
अपश्यतस् तु मे रामं नष्टा भवति चेतना  ॥ रम्स्_२,१०।३८ ॥  
तिष्ठेल् लोको विना सूर्यं सस्यं वा सलिलं विना  ।  
न तु रामं विना देहे तिष्ठेत् तु मम जीवितम्  ॥ रम्स्_२,१०।३९ ॥  
तद् अलं त्यज्यताम् एष निश्चयः पापनिश्चये  ।  
अपि ते चरणौ मूर्ध्ना स्पृशाम्य् एष प्रसीद मे  ॥ रम्स्_२,१०।४० ॥  
स भूमिपालो विलपन्न् अनाथवत् स्त्रिया गृहीतो हृदये ऽतिमात्रया  ।  
पपात देव्याश् चरणौ प्रसारिताव् उभाव् असंस्पृश्य यथातुरस् तथा  ॥ रम्स्_२,१०।४१ ॥  
  
_________________________________________________________________  
  
  
रामायण, अयोध्याकाण्ड, ११  
अतदर्हं महाराजं शयानम् अतथोचितम्  ।  
ययातिम् इव पुण्यान्ते देवलोकात् परिच्युतम्  ॥ रम्स्_२,११।१ ॥  
अनर्थरूपा सिद्धार्था अभीता भयदर्शिनी  ।  
पुनर् आकारयामास तम् एव वरम् अङ्गना  ॥ रम्स्_२,११।२ ॥  
त्वं कत्थसे महाराज सत्यवादी दृढव्रतः  ।  
मम चेमं वरं कस्माद् विधारयितुम् इच्छसि  ॥ रम्स्_२,११।३ ॥  
एवम् उक्तस् तु कैकेय्या राजा दशरथस् तदा  ।  
प्रत्युवाच ततः क्रुद्धो मुहूर्तं विह्वलन्न् इव  ॥ रम्स्_२,११।४ ॥  
मृते मयि गते रामे वनं मनुजपुङ्गवे  ।  
हन्तानार्ये ममामित्रे रामः प्रव्राजितो वनम्  ॥ रम्स्_२,११।५ ॥  
यदि सत्यं ब्रवीम्य् एतत् तद् असत्यं भविष्यति  ।  
अकीर्तिर् अतुला लोके ध्रुवं परिभवश् च मे  ॥ रम्स्_२,११।६ ॥  
तथा विलपतस् तस्य परिभ्रमितचेतसः  ।  
अस्तम् अभ्यगमत् सूर्यो रजनी चाभ्यवर्तत  ॥ रम्स्_२,११।७ ॥  
स त्रियामा तथार्तस्य चन्द्रमण्डलमण्डिता  ।  
राज्ञो विलपमानस्य न व्यभासत शर्वरी  ॥ रम्स्_२,११।८ ॥  
तथैवोष्णं विनिःश्वस्य वृद्धो दशरथो नृपः  ।  
विललापार्तवद् दुःखं गगनासक्तलोचनः  ॥ रम्स्_२,११।९ ॥  
न प्रभातं त्वयेच्छामि मयायं रचितो ऽञ्जलिः  ।  
अथ वा गम्यतां शीघ्रं नाहम् इच्छामि निर्घृणाम्  ।  
नृशंसां कैकेयीं द्रष्टुं यत्कृते व्यसनं महत्  ॥ रम्स्_२,११।१० ॥*  
एवम् उक्त्वा ततो राजा कैकेयीं संयताञ्जलिः  ।  
प्रसादयामास पुनः कैकेयीं चेदम् अब्रवीत्  ॥ रम्स्_२,११।११ ॥  
साधुवृत्तस्य दीनस्य त्वद्गतस्य गतायुषः  ।  
प्रसादः क्रियतां देवि भद्रे राज्ञो विशेषतः  ॥ रम्स्_२,११।१२ ॥  
शून्येन खलु सुश्रोणि मयेदं समुदाहृतम्  ।  
कुरु साधु प्रसादं मे बाले सहृदया ह्य् असि  ॥ रम्स्_२,११।१३ ॥  
विशुद्धभावस्य हि दुष्टभावा ताम्रेक्षणस्याश्रुकलस्य राज्ञः  ।  
श्रुत्वा विचित्रं करुणं विलापं भर्तुर् नृशंसा न चकार वाक्यम्  ॥ रम्स्_२,११।१४ ॥  
ततः स राजा पुनर् एव मूर्छितः प्रियाम् अतुष्टां प्रतिकूलभाषिणीम्  ।  
समीक्ष्य पुत्रस्य विवासनं प्रति क्षितौ विसञ्ज्ञो निपपात दुःखितः  ॥ रम्स्_२,११।१५ ॥  
  
_________________________________________________________________  
  
  
रामायण, अयोध्याकाण्ड, १२  
पुत्रशोकार्दितं पापा विसञ्ज्ञं पतितं भुवि  ।  
विवेष्टमानम् उदीक्ष्य सैक्ष्वाकम् इदम् अब्रवीत्  ॥ रम्स्_२,१२।१ ॥  
पापं कृत्वेव किम् इदं मम संश्रुत्य संश्रवम्  ।  
शेषे क्षितितले सन्नः स्थित्यां स्थातुं त्वम् अर्हसि  ॥ रम्स्_२,१२।२ ॥  
आहुः सत्यं हि परमं धर्मं धर्मविदो जनाः  ।  
सत्यम् आश्रित्य हि मया त्वं च धर्मं प्रचोदितः  ॥ रम्स्_२,१२।३ ॥  
संश्रुत्य शैब्यः श्येनाय स्वां तनुं जगतीपतिः  ।  
प्रदाय पक्षिणो राजञ् जगाम गतिम् उत्तमाम्  ॥ रम्स्_२,१२।४ ॥  
तथा ह्य् अलर्कस् तेजस्वी ब्राह्मणे वेदपारगे  ।  
याचमाने स्वके नेत्रे उद्धृत्याविमना ददौ  ॥ रम्स्_२,१२।५ ॥  
सरितां तु पतिः स्वल्पां मर्यादां सत्यम् अन्वितः  ।  
सत्यानुरोधात् समये वेलां स्वां नातिवर्तते  ॥ रम्स्_२,१२।६ ॥  
समयं च ममार्येमं यदि त्वं न करिष्यसि  ।  
अग्रतस् ते परित्यक्ता परित्यक्ष्यामि जीवितम्  ॥ रम्स्_२,१२।७ ॥  
एवं प्रचोदितो राजा कैकेय्या निर्विशङ्कया  ।  
नाशकत् पाशम् उन्मोक्तुं बलिर् इन्द्रकृतं यथा  ॥ रम्स्_२,१२।८ ॥  
उद्भ्रान्तहृदयश् चापि विवर्णवदनो ऽभवत्  ।  
स धुर्यो वै परिस्पन्दन् युगचक्रान्तरं यथा  ॥ रम्स्_२,१२।९ ॥  
विह्वलाभ्यां च नेत्राभ्याम् अपश्यन्न् इव भूमिपः  ।  
कृच्छ्राद् धैर्येण संस्तभ्य कैकेयीम् इदम् अब्रवीत्  ॥ रम्स्_२,१२।१० ॥  
यस् ते मन्त्रकृतः पाणिर् अग्नौ पापे मया धृतः  ।  
तं त्यजामि स्वजं चैव तव पुत्रं सह त्वया  ॥ रम्स्_२,१२।११ ॥  
ततः पापसमाचारा कैकेयी पार्थिवं पुनः  ।  
उवाच परुषं वाक्यं वाक्यज्ञा रोषमूर्छिता  ॥ रम्स्_२,१२।१२ ॥  
किम् इदं भाषसे राजन् वाक्यं गररुजोपमम्  ।  
आनाययितुम् अक्लिष्टं पुत्रं रामम् इहार्हसि  ॥ रम्स्_२,१२।१३ ॥  
स्थाप्य राज्ये मम सुतं कृत्वा रामं वनेचरम्  ।  
निःसपत्नां च मां कृत्वा कृतकृत्यो भविष्यसि  ॥ रम्स्_२,१२।१४ ॥  
स नुन्न इव तीक्ष्णेण प्रतोदेन हयोत्तमः  ।  
राजा प्रचोदितो ऽभीक्ष्णं कैकेयीम् इदम् अब्रवीत्  ॥ रम्स्_२,१२।१५ ॥  
धर्मबन्धेन बद्धो ऽस्मि नष्टा च मम चेतना  ।  
ज्येष्ठं पुत्रं प्रियं रामं द्रष्टुम् इच्छामि धार्मिकम्  ॥ रम्स्_२,१२।१६ ॥  
इति राज्ञो वचः श्रुत्वा कैकेयी तदनन्तरम्  ।  
स्वयम् एवाब्रवीत् सूतं गच्छ त्वं रामम् आनय  ॥ रम्स्_२,१२।१७ ॥  
ततः स राजा तं सूतं सन्नहर्षः सुतं प्रति  ।  
शोकारक्तेक्षणः श्रीमान् उद्वीक्ष्योवाच धार्मिकः  ॥ रम्स्_२,१२।१८ ॥  
सुमन्त्रः करुणं श्रुत्वा दृष्ट्वा दीनं च पार्थिवम्  ।  
प्रगृहीताञ्जलिः किञ्चित् तस्माद् देशाद् अपाक्रमन्  ॥ रम्स्_२,१२।१९ ॥  
यदा वक्तुं स्वयं दैन्यान् न शशाक महीपतिः  ।  
तदा सुमन्त्रं मन्त्रज्ञा कैकेयी प्रत्युवाच ह  ॥ रम्स्_२,१२।२० ॥  
सुमन्त्र रामं द्रक्ष्यामि शीघ्रम् आनय सुन्दरम्  ।  
स मन्यमानः कल्याणं हृदयेन ननन्द च  ॥ रम्स्_२,१२।२१ ॥  
सुमन्त्रश् चिन्तयामास त्वरितं चोदितस् तया  ।  
व्यक्तं रामो ऽभिषेकार्थम् इहायास्यति धर्मवित्  ॥ रम्स्_२,१२।२२ ॥  
इति सूतो मतिं कृत्वा हर्षेण महता पुनः  ।  
निर्जगाम महातेजा राघवस्य दिदृक्षया  ॥ रम्स्_२,१२।२३ ॥  
ततः पुरस्तात् सहसा विनिर्गतो महीपतीन् द्वारगतान् विलोकयन्  ।  
ददर्श पौरान् विविधान् महाधनान् उपस्थितान् द्वारम् उपेत्य विष्ठितान्  ॥ रम्स्_२,१२।२४ ॥  
  
_________________________________________________________________  
  
  
रामायण, अयोध्याकाण्ड, १३  
ते तु तां रजनीम् उष्य ब्राह्मणा वेदपारगाः  ।  
उपतस्थुर् उपस्थानं सहराजपुरोहिताः  ॥ रम्स्_२,१३।१ ॥  
अमात्या बलमुख्याश् च मुख्या ये निगमस्य च  ।  
राघवस्याभिषेकार्थे प्रीयमाणास् तु सङ्गताः  ॥ रम्स्_२,१३।२ ॥  
उदिते विमले सूर्ये पुष्ये चाभ्यागते ऽहनि  ।  
अभिषेकाय रामस्य द्विजेन्द्रैर् उपकल्पितम्  ॥ रम्स्_२,१३।३ ॥  
काञ्चना जलकुम्भाश् च भद्रपीठं स्वलङ्कृतम्  ।  
रामश् च सम्यगास्तीर्णो भास्वता व्याघ्रचर्मणा  ॥ रम्स्_२,१३।४ ॥  
गङ्गायमुनयोः पुण्यात् सङ्गमाद् आहृतं जलम्  ।  
याश् चान्याः सरितः पुण्या ह्रदाः कूपाः सरांसि च  ॥ रम्स्_२,१३।५ ॥  
प्राग्वाहाश् चोर्ध्ववाहाश् च तिर्यग्वाहाः समाहिताः  ।  
ताभ्यश् चैवाहृतं तोयं समुद्रेभ्यश् च सर्वशः  ॥ रम्स्_२,१३।६ ॥  
क्षौद्रं दधिघृतं लाजा दर्भाः सुमनसः पयः  ।  
सलाजाः क्षीरिभिश् छन्ना घटाः काञ्चनराजताः  ।  
पद्मोत्पलयुता भान्ति पूर्णाः परमवारिणा  ॥ रम्स्_२,१३।७ ॥*  
चन्द्रांशुविकचप्रख्यं पाण्डुरं रत्नभूषितम्  ।  
सज्जं तिष्ठति रामस्य वालव्यजनम् उत्तमम्  ॥ रम्स्_२,१३।८ ॥  
चन्द्रमण्डलसङ्काशम् आतपत्रं च पाण्डुरम्  ।  
सज्जं द्युतिकरं श्रीमद् अभिषेकपुरस्कृतम्  ॥ रम्स्_२,१३।९ ॥  
पाण्डुरश् च वृषः सज्जः पाण्डुराश्वश् च सुस्थितः  ।  
प्रस्रुतश् च गजः श्रीमान् औपवाह्यः प्रतीक्षते  ॥ रम्स्_२,१३।१० ॥  
अष्टौ कन्याश् च मङ्गल्याः सर्वाभरणभूषिताः  ।  
वादित्राणि च सर्वाणि बन्दिनश् च तथापरे  ॥ रम्स्_२,१३।११ ॥  
इक्ष्वाकूणां यथा राज्ये सम्भ्रियेताभिषेचनम्  ।  
तथा जातीयम् आदाय राजपुत्राभिषेचनम्  ॥ रम्स्_२,१३।१२ ॥  
ते राजवचनात् तत्र समवेता महीपतिम्  ।  
अपश्यन्तो ऽब्रुवन् को नु राज्ञो नः प्रतिवेदयेत्  ॥ रम्स्_२,१३।१३ ॥  
न पश्यामश् च राजानम् उदितश् च दिवाकरः  ।  
यौवराज्याभिषेकश् च सज्जो रामस्य धीमतः  ॥ रम्स्_२,१३।१४ ॥  
इति तेषु ब्रुवाणेषु सार्वभौमान् महीपतीन्  ।  
अब्रवीत् तान् इदं सर्वान् सुमन्त्रो राजसत्कृतः  ॥ रम्स्_२,१३।१५ ॥  
अयं पृच्छामि वचनात् सुखम् आयुष्मताम् अहम्  ।  
राज्ञः सम्प्रतिबुद्धस्य यच् चागमनकारणम्  ॥ रम्स्_२,१३।१६ ॥  
इत्य् उक्त्वान्तःपुरद्वारम् आजगाम पुराणवित्  ।  
आशिर्भिर् गुणयुक्ताभिर् अभितुष्टाव राघवम्  ॥ रम्स्_२,१३।१७ ॥  
गता भगवती रात्रिरहः शिवम् उपस्थितम्  ।  
बुध्यस्व नृपशार्दूल कुरु कार्यम् अनन्तरम्  ॥ रम्स्_२,१३।१८ ॥  
ब्राह्मणा बलमुख्याश् च नैगमाश् चागता नृप  ।  
दर्शनं प्रतिकाङ्क्षन्ते प्रतिबुध्यस्व राघव  ॥ रम्स्_२,१३।१९ ॥  
स्तुवन्तं तं तदा सूतं सुमन्त्रं मन्त्रकोविदम्  ।  
प्रतिबुध्य ततो राजा इदं वचनम् अब्रवीत्  ॥ रम्स्_२,१३।२० ॥  
न चैव सम्प्रसुप्तो ऽहम् आनयेद् आशु राघवम्  ।  
इति राजा दशरथः सूतं तत्रान्वशात् पुनः  ॥ रम्स्_२,१३।२१ ॥  
स राजवचनं श्रुत्वा शिरसा प्रतिपूज्य तम्  ।  
निर्जगाम नृपावासान् मन्यमानः प्रियं महत्  ॥ रम्स्_२,१३।२२ ॥  
प्रपन्नो राजमार्गं च पताकाध्वजशोभितम्  ।  
स सूतस् तत्र शुश्राव रामाधिकरणाः कथाः  ॥ रम्स्_२,१३।२३ ॥  
ततो ददर्श रुचिरं कैलाससदृशप्रभम्  ।  
रामवेश्म सुमन्त्रस् तु शक्रवेश्मसमप्रभम्  ॥ रम्स्_२,१३।२४ ॥  
महाकपाटपिहितं वितर्दिशतशोभितम्  ।  
काञ्चनप्रतिमैकाग्रं मणिविद्रुमतोरणम्  ॥ रम्स्_२,१३।२५ ॥  
शारदाभ्रघनप्रख्यं दीप्तं मेरुगुहोपमम्  ।  
दामभिर् वरमाल्यानां सुमहद्भिर् अलङ्कृतम्  ॥ रम्स्_२,१३।२६ ॥  
स वाजियुक्तेन रथेन सारथिर् नराकुलं राजकुलं विलोकयन्  ।  
ततः समासाद्य महाधनं महत् प्रहृष्टरोमा स बभूव सारथिः  ॥ रम्स्_२,१३।२७ ॥  
तद् अद्रिकूटाचलमेघसन्निभं महाविमानोत्तमवेश्मसङ्घवत्  ।  
अवार्यमाणः प्रविवेश सारथिः प्रभूतरत्नं मकरो यथार्णवम्  ॥ रम्स्_२,१३।२८ ॥  
  
_________________________________________________________________  
  
  
रामायण, अयोध्याकाण्ड, १४  
स तदन्तःपुरद्वारं समतीत्य जनाकुलम्  ।  
प्रविविक्तां ततः कक्ष्याम् आससाद पुराणवित्  ॥ रम्स्_२,१४।१ ॥  
प्रासकार्मुकबिभ्रद्भिर् युवभिर् मृष्टकुण्डलैः  ।  
अप्रमादिभिर् एकाग्रैः स्वनुरक्तैर् अधिष्ठिताम्  ॥ रम्स्_२,१४।२ ॥  
तत्र काषायिणो वृद्धान् वेत्रपाणीन् स्वलङ्कृतान्  ।  
ददर्श विष्ठितान् द्वारि स्त्र्यध्यक्षान् सुसमाहितान्  ॥ रम्स्_२,१४।३ ॥  
ते समीक्ष्य समायान्तं रामप्रियचिकीर्षवः  ।  
सहभार्याय रामाय क्षिप्रम् एवाचचक्षिरे  ॥ रम्स्_२,१४।४ ॥  
प्रतिवेदितम् आज्ञाय सूतम् अभ्यन्तरं पितुः  ।  
तत्रैवानाययामास राघवः प्रियकाम्यया  ॥ रम्स्_२,१४।५ ॥  
तं वैश्रवणसङ्काशम् उपविष्टं स्वलङ्कृतम्  ।  
ददर्श सूतः पर्यङ्के सौवर्णे सोत्तरच्छदे  ॥ रम्स्_२,१४।६ ॥  
वराहरुधिराभेण शुचिना च सुगन्धिना  ।  
अनुलिप्तं परार्ध्येन चन्दनेन परन्तपम्  ॥ रम्स्_२,१४।७ ॥  
स्थितया पार्श्वतश् चापि वालव्यजनहस्तया  ।  
उपेतं सीतया भूयश् चित्रया शशिनं यथा  ॥ रम्स्_२,१४।८ ॥  
तं तपन्तम् इवादित्यम् उपपन्नं स्वतेजसा  ।  
ववन्दे वरदं बन्दी नियमज्ञो विनीतवत्  ॥ रम्स्_२,१४।९ ॥  
प्राञ्जलिस् तु सुखं पृष्ट्वा विहारशयनासने  ।  
राजपुत्रम् उवाचेदं सुमन्त्रो राजसत्कृतः  ॥ रम्स्_२,१४।१० ॥  
कौसल्या सुप्रभा देव पिता त्वां द्रष्टुम् इच्छति  ।  
महिष्या सह कैकेय्या गम्यतां तत्र माचिरम्  ॥ रम्स्_२,१४।११ ॥  
एवम् उक्तस् तु संहृष्टो नरसिंहो महाद्युतिः  ।  
ततः सम्मानयामास सीताम् इदम् उवाच ह  ॥ रम्स्_२,१४।१२ ॥  
देवि देवश् च देवी च समागम्य मदन्तरे  ।  
मन्त्रयेते ध्रुवं किञ्चिद् अभिषेचनसंहितम्  ॥ रम्स्_२,१४।१३ ॥  
लक्षयित्वा ह्य् अभिप्रायं प्रियकामा सुदक्षिणा  ।  
सञ्चोदयति राजानं मदर्थं मदिरेक्षणा  ॥ रम्स्_२,१४।१४ ॥  
यादृशी परिषत् तत्र तादृशो दूत आगतः  ।  
ध्रुवम् अद्यैव मां राजा यौवराज्ये ऽभिषेक्ष्यति  ॥ रम्स्_२,१४।१५ ॥  
हन्त शीघ्रम् इतो गत्वा द्रक्ष्यामि च महीपतिम्  ।  
सह त्वं परिवारेण सुखम् आस्व रमस्व च  ॥ रम्स्_२,१४।१६ ॥  
पतिसम्मानिता सीता भर्तारम् असितेक्षणा  ।  
आद्वारम् अनुवव्राज मङ्गलान्य् अभिदध्युषी  ॥ रम्स्_२,१४।१७ ॥  
स सर्वान् अर्थिनो दृष्ट्वा समेत्य प्रतिनन्द्य च  ।  
ततः पावकसङ्काशम् आरुरोह रथोत्तमम्  ॥ रम्स्_२,१४।१८ ॥  
मुष्णन्तम् इव चक्षूंषि प्रभया हेमवर्चसम्  ।  
करेणुशिशुकल्पैश् च युक्तं परमवाजिभिः  ॥ रम्स्_२,१४।१९ ॥  
हरियुक्तं सहस्राक्षो रथम् इन्द्र इवाशुगम्  ।  
प्रययौ तूर्णम् आस्थाय राघवो ज्वलितः श्रिया  ॥ रम्स्_२,१४।२० ॥  
स पर्जन्य इवाकाशे स्वनवान् अभिनादयन्  ।  
निकेतान् निर्ययौ श्रीमान् महाभ्राद् इव चन्द्रमाः  ॥ रम्स्_२,१४।२१ ॥  
छत्त्रचामरपाणिस् तु लक्ष्मणो राघवानुजः  ।  
जुगोप भ्रातरं भ्राता रथम् आस्थाय पृष्ठतः  ॥ रम्स्_२,१४।२२ ॥  
ततो हलहलाशब्दस् तुमुलः समजायत  ।  
तस्य निष्क्रममाणस्य जनौघस्य समन्ततः  ॥ रम्स्_२,१४।२३ ॥  
स राघवस् तत्र कथाप्रलापं शुश्राव लोकस्य समागतस्य  ।  
आत्माधिकारा विविधाश् च वाचः प्रहृष्टरूपस्य पुरे जनस्य  ॥ रम्स्_२,१४।२४ ॥  
एष श्रियं गच्छति राघवो ऽद्य राजप्रसादाद् विपुलाङ्गम् इष्यन्  ।  
एते वयं सर्वसमृद्धकामा येषाम् अयं नो भविता प्रशास्ता  ।  
लाभो जनस्यास्य यद् एष सर्वं प्रपत्स्यते राष्ट्रम् इदं चिराय  ॥ रम्स्_२,१४।२५ ॥*  
स घोषवद्भिश् च हयैः सनागैः पुरःसरैः स्वस्तिकसूतमागधैः  ।  
महीयमानः प्रवरैश् च वादकैर् अभिष्टुतो वैश्रवणो यथा ययौ  ॥ रम्स्_२,१४।२६ ॥  
करेणुमातङ्गरथाश्वसङ्कुलं महाजनौघैः परिपूर्णचत्वरम्  ।  
प्रभूतरत्नं बहुपण्यसञ्चयं ददर्श रामो रुचिरं महापथम्  ॥ रम्स्_२,१४।२७ ॥  
  
_________________________________________________________________  
  
  
रामायण, अयोध्याकाण्ड, १५  
स रामो रथम् आस्थाय सम्प्रहृष्टसुहृज्जनः  ।  
अपश्यन् नगरं श्रीमान् नानाजनसमाकुलम्  ॥ रम्स्_२,१५।१ ॥  
स गृहैर् अभ्रसङ्काशैः पाण्डुरैर् उपशोभितम्  ।  
राजमार्गं ययौ रामो मध्येनागरुधूपितम्  ॥ रम्स्_२,१५।२ ॥  
शोभमानम् असम्बाधं तं राजपथम् उत्तमम्  ।  
संवृतं विविधैः पण्यैर् भक्ष्यैर् उच्चावचैर् अपि  ॥ रम्स्_२,१५।३ ॥  
आशीर्वादान् बहूञ् शृण्वन् सुहृद्भिः समुदीरितान्  ।  
यथार्हं चापि सम्पूज्य सर्वान् एव नरान् ययौ  ॥ रम्स्_२,१५।४ ॥  
पितामहैर् आचरितं तथैव प्रपितामहैः  ।  
अद्योपादाय तं मार्गम् अभिषिक्तो ऽनुपालय  ॥ रम्स्_२,१५।५ ॥  
यथा स्म लालिताः पित्रा यथा पूर्वैः पितामहैः  ।  
ततः सुखतरं सर्वे रामे वत्स्याम राजनि  ॥ रम्स्_२,१५।६ ॥  
अलम् अद्य हि भुक्तेन परमार्थैर् अलं च नः  ।  
यथा पश्याम निर्यान्तं रामं राज्ये प्रतिष्ठितम्  ॥ रम्स्_२,१५।७ ॥  
अतो हि न प्रियतरं नान्यत् किञ्चिद् भविष्यति  ।  
यथाभिषेको रामस्य राज्येनामिततेजसः  ॥ रम्स्_२,१५।८ ॥  
एताश् चान्याश् च सुहृदाम् उदासीनः कथाः शुभाः  ।  
आत्मसम्पूजनीः शृण्वन् ययौ रामो महापथम्  ॥ रम्स्_२,१५।९ ॥  
न हि तस्मान् मनः कश्चिच् चक्षुषी वा नरोत्तमात्  ।  
नरः शक्नोत्य् अपाक्रष्टुम् अतिक्रान्ते ऽपि राघवे  ॥ रम्स्_२,१५।१० ॥  
सर्वेषां स हि धर्मात्मा वर्णानां कुरुते दयाम्  ।  
चतुर्णां हि वयःस्थानां तेन ते तम् अनुव्रताः  ॥ रम्स्_२,१५।११ ॥  
स राजकुलम् आसाद्य महेन्द्रभवनोपमम्  ।  
राजपुत्रः पितुर् वेश्म प्रविवेश श्रिया ज्वलन्  ॥ रम्स्_२,१५।१२ ॥  
स सर्वाः समतिक्रम्य कक्ष्या दशरथात्मजः  ।  
सन्निवर्त्य जनं सर्वं शुद्धान्तःपुरम् अभ्यगात्  ॥ रम्स्_२,१५।१३ ॥  
ततः प्रविष्टे पितुर् अन्तिकं तदा जनः स सर्वो मुदितो नृपात्मजे  ।  
प्रतीक्षते तस्य पुनः स्म निर्गमं यथोदयं चन्द्रमसः सरित्पतिः  ॥ रम्स्_२,१५।१४ ॥  
  
_________________________________________________________________  
  
  
रामायण, अयोध्याकाण्ड, १६  
स ददर्शासने रामो निषण्णं पितरं शुभे  ।  
कैकेयीसहितं दीनं मुखेन परिशुष्यता  ॥ रम्स्_२,१६।१ ॥  
स पितुश् चरणौ पूर्वम् अभिवाद्य विनीतवत्  ।  
ततो ववन्दे चरणौ कैकेय्याः सुसमाहितः  ॥ रम्स्_२,१६।२ ॥  
रामेत्य् उक्त्वा च वचनं बाष्पपर्याकुलेक्षणः  ।  
शशाक नृपतिर् दीनो नेक्षितुं नाभिभाषितुम्  ॥ रम्स्_२,१६।३ ॥  
तद् अपूर्वं नरपतेर् दृष्ट्वा रूपं भयावहम्  ।  
रामो ऽपि भयम् आपन्नः पदा स्पृष्ट्वेव पन्नगम्  ॥ रम्स्_२,१६।४ ॥  
इन्द्रियैर् अप्रहृष्टैस् तं शोकसन्तापकर्शितम्  ।  
निःश्वसन्तं महाराजं व्यथिताकुलचेतसम्  ॥ रम्स्_२,१६।५ ॥  
ऊर्मिमालिनम् अक्षोभ्यं क्षुभ्यन्तम् इव सागरम्  ।  
उपप्लुतम् इवादित्यम् उक्तानृतम् ऋषिं यथा  ॥ रम्स्_२,१६।६ ॥  
अचिन्त्यकल्पं हि पितुस् तं शोकम् उपधारयन्  ।  
बभूव संरब्धतरः समुद्र इव पर्वणि  ॥ रम्स्_२,१६।७ ॥  
चिन्तयामास च तदा रामः पितृहिते रतः  ।  
किंस्विद् अद्यैव नृपतिर् न मां प्रत्यभिनन्दति  ॥ रम्स्_२,१६।८ ॥  
अन्यदा मां पिता दृष्ट्वा कुपितो ऽपि प्रसीदति  ।  
तस्य माम् अद्य सम्प्रेक्ष्य किमायासः प्रवर्तते  ॥ रम्स्_२,१६।९ ॥  
स दीन इव शोकार्तो विषण्णवदनद्युतिः  ।  
कैकेयीम् अभिवाद्यैव रामो वचनम् अब्रवीत्  ॥ रम्स्_२,१६।१० ॥  
कच्चिन् मया नापराधम् अज्ञानाद् येन मे पिता  ।  
कुपितस् तन् ममाचक्ष्व त्वं चैवैनं प्रसादय  ॥ रम्स्_२,१६।११ ॥  
विवर्णवदनो दीनो न हि माम् अभिभाषते  ।  
शारीरो मानसो वापि कच्चिद् एनं न बाधते  ।  
सन्तापो वाभितापो वा दुर्लभं हि सदा सुखम्  ॥ रम्स्_२,१६।१२ ॥*  
कच्चिन् न किञ्चिद् भरते कुमारे प्रियदर्शने  ।  
शत्रुघ्ने वा महासत्त्वे मात्ःणां वा ममाशुभम्  ॥ रम्स्_२,१६।१३ ॥  
अतोषयन् महाराजम् अकुर्वन् वा पितुर् वचः  ।  
मुहूर्तम् अपि नेच्छेयं जीवितुं कुपिते नृपे  ॥ रम्स्_२,१६।१४ ॥  
यतोमूलं नरः पश्येत् प्रादुर्भावम् इहात्मनः  ।  
कथं तस्मिन् न वर्तेत प्रत्यक्षे सति दैवते  ॥ रम्स्_२,१६।१५ ॥  
कच्चित् ते परुषं किञ्चिद् अभिमानात् पिता मम  ।  
उक्तो भवत्या कोपेन यत्रास्य लुलितं मनः  ॥ रम्स्_२,१६।१६ ॥  
एतद् आचक्ष्व मे देवि तत्त्वेन परिपृच्छतः  ।  
किन्निमित्तम् अपूर्वो ऽयं विकारो मनुजाधिपे  ॥ रम्स्_२,१६।१७ ॥  
अहं हि वचनाद् राज्ञः पतेयम् अपि पावके  ।  
भक्षयेयं विषं तीक्ष्णं मज्जेयम् अपि चार्णवे  ।  
नियुक्तो गुरुणा पित्रा नृपेण च हितेन च  ॥ रम्स्_२,१६।१८ ॥*  
तद् ब्रूहि वचनं देवि राज्ञो यद् अभिकाङ्क्षितम्  ।  
करिष्ये प्रतिजाने च रामो द्विर् नाभिभाषते  ॥ रम्स्_२,१६।१९ ॥  
तम् आर्जवसमायुक्तम् अनार्या सत्यवादिनम्  ।  
उवाच रामं कैकेयी वचनं भृशदारुणम्  ॥ रम्स्_२,१६।२० ॥  
पुरा देवासुरे युद्धे पित्रा ते मम राघव  ।  
रक्षितेन वरौ दत्तौ सशल्येन महारणे  ॥ रम्स्_२,१६।२१ ॥  
तत्र मे याचितो राजा भरतस्याभिषेचनम्  ।  
गमनं दण्डकारण्ये तव चाद्यैव राघव  ॥ रम्स्_२,१६।२२ ॥  
यदि सत्यप्रतिज्ञं त्वं पितरं कर्तुम् इच्छसि  ।  
आत्मानं च नरश्रेष्ठ मम वाक्यम् इदं शृणु  ॥ रम्स्_२,१६।२३ ॥  
स निदेशे पितुस् तिष्ठ यथा तेन प्रतिश्रुतम्  ।  
त्वयारण्यं प्रवेष्टव्यं नव वर्षाणि पञ्च च  ॥ रम्स्_२,१६।२४ ॥  
सप्त सप्त च वर्षाणि दण्डकारण्यम् आश्रितः  ।  
अभिषेकम् इमं त्यक्त्वा जटाचीरधरो वस  ॥ रम्स्_२,१६।२५ ॥  
भरतः कोसलपुरे प्रशास्तु वसुधाम् इमाम्  ।  
नानारत्नसमाकीर्णां सवाजिरथकुञ्जराम्  ॥ रम्स्_२,१६।२६ ॥  
तद् अप्रियम् अमित्रघ्नो वचनं मरणोपमम्  ।  
श्रुत्वा न विव्यथे रामः कैकेयीं चेदम् अब्रवीत्  ॥ रम्स्_२,१६।२७ ॥  
एवम् अस्तु गमिष्यामि वनं वस्तुम् अहं त्व् अतः  ।  
जटाचीरधरो राज्ञः प्रतिज्ञाम् अनुपालयन्  ॥ रम्स्_२,१६।२८ ॥  
इदं तु ज्ञातुम् इच्छामि किमर्थं मां महीपतिः  ।  
नाभिनन्दति दुर्धर्षो यथापुरम् अरिन्दमः  ॥ रम्स्_२,१६।२९ ॥  
मन्युर् न च त्वया कार्यो देवि ब्रूहि तवाग्रतः  ।  
यास्यामि भव सुप्रीता वनं चीरजटाधरः  ॥ रम्स्_२,१६।३० ॥  
हितेन गुरुणा पित्रा कृतज्ञेन नृपेण च  ।  
नियुज्यमानो विश्रब्धं किं न कुर्याद् अहं प्रियम्  ॥ रम्स्_२,१६।३१ ॥  
अलीकं मानसं त्व् एकं हृदयं दहतीव मे  ।  
स्वयं यन् नाह मां राजा भरतस्याभिषेचनम्  ॥ रम्स्_२,१६।३२ ॥  
अहं हि सीतां राज्यं च प्राणान् इष्टान् धनानि च  ।  
हृष्टो भ्रात्रे स्वयं दद्यां भरतायाप्रचोदितः  ॥ रम्स्_२,१६।३३ ॥  
किं पुनर् मनुजेन्द्रेण स्वयं पित्रा प्रचोदितः  ।  
तव च प्रियकामार्थं प्रतिज्ञाम् अनुपालयन्  ॥ रम्स्_२,१६।३४ ॥  
तद् आश्वासय हीमं त्वं किं न्व् इदं यन् महीपतिः  ।  
वसुधासक्तनयनो मन्दम् अश्रूणि मुञ्चति  ॥ रम्स्_२,१६।३५ ॥  
गच्छन्तु चैवानयितुं दूताः शीघ्रजवैर् हयैः  ।  
भरतं मातुलकुलाद् अद्यैव नृपशासनात्  ॥ रम्स्_२,१६।३६ ॥  
दण्डकारण्यम् एषो ऽहम् इतो गच्छामि सत्वरः  ।  
अविचार्य पितुर् वाक्यं समावस्तुं चतुर्दश  ॥ रम्स्_२,१६।३७ ॥  
सा हृष्टा तस्य तद्वाक्यं श्रुत्वा रामस्य कैकेयी  ।  
प्रस्थानं श्रद्दधाना हि त्वरयामास राघवम्  ॥ रम्स्_२,१६।३८ ॥  
एवं भवतु यास्यन्ति दूताः शीघ्रजवैर् हयैः  ।  
भरतं मातुलकुलाद् उपावर्तयितुं नराः  ॥ रम्स्_२,१६।३९ ॥  
तव त्व् अहं क्षमं मन्ये नोत्सुकस्य विलम्बनम्  ।  
राम तस्माद् इतः शीघ्रं वनं त्वं गन्तुम् अर्हसि  ॥ रम्स्_२,१६।४० ॥  
व्रीडान्वितः स्वयं यच् च नृपस् त्वां नाभिभाषते  ।  
नैतत् किञ्चिन् नरश्रेष्ठ मन्युर् एषो ऽपनीयताम्  ॥ रम्स्_२,१६।४१ ॥  
यावत् त्वं न वनं यातः पुराद् अस्माद् अभित्वरन्  ।  
पिता तावन् न ते राम स्नास्यते भोक्ष्यते ऽपि वा  ॥ रम्स्_२,१६।४२ ॥  
धिक् कष्टम् इति निःश्वस्य राजा शोकपरिप्लुतः  ।  
मूर्छितो न्यपतत् तस्मिन् पर्यङ्के हेमभूषिते  ॥ रम्स्_२,१६।४३ ॥  
रामो ऽप्य् उत्थाप्य राजानं कैकेय्याभिप्रचोदितः  ।  
कशयेवाहतो वाजी वनं गन्तुं कृतत्वरः  ॥ रम्स्_२,१६।४४ ॥  
तद् अप्रियम् अनार्याया वचनं दारुणोदरम्  ।  
श्रुत्वा गतव्यथो रामः कैकेयीं वाक्यम् अब्रवीत्  ॥ रम्स्_२,१६।४५ ॥  
नाहम् अर्थपरो देवि लोकम् आवस्तुम् उत्सहे  ।  
विद्धि माम् ऋषिभिस् तुल्यं केवलं धर्मम् आस्थितम्  ॥ रम्स्_२,१६।४६ ॥  
यद् अत्रभवतः किञ्चिच् छक्यं कर्तुं प्रियं मया  ।  
प्राणान् अपि परित्यज्य सर्वथा कृतम् एव तत्  ॥ रम्स्_२,१६।४७ ॥  
न ह्य् अतो धर्मचरणं किञ्चिद् अस्ति महत्तरम्  ।  
यथा पितरि शुश्रूषा तस्य वा वचनक्रिया  ॥ रम्स्_२,१६।४८ ॥  
अनुक्तो ऽप्य् अत्रभवता भवत्या वचनाद् अहम्  ।  
वने वत्स्यामि विजने वर्षाणीह चतुर्दश  ॥ रम्स्_२,१६।४९ ॥  
न नूनं मयि कैकेयि किञ्चिद् आशंससे गुणम्  ।  
यद् राजानम् अवोचस् त्वं ममेश्वरतरा सती  ॥ रम्स्_२,१६।५० ॥  
यावन् मातरम् आपृच्छे सीतां चानुनयाम्य् अहम्  ।  
ततो ऽद्यैव गमिष्यामि दण्डकानां महद् वनम्  ॥ रम्स्_२,१६।५१ ॥  
भरतः पालयेद् राज्यं शुश्रूषेच् च पितुर् यथा  ।  
तथा भवत्या कर्तव्यं स हि धर्मः सनातनः  ॥ रम्स्_२,१६।५२ ॥  
स रामस्य वचः श्रुत्वा भृशं दुःखहतः पिता  ।  
शोकाद् अशक्नुवन् बाष्पं प्ररुरोद महास्वनम्  ॥ रम्स्_२,१६।५३ ॥  
वन्दित्वा चरणौ रामो विसञ्ज्ञस्य पितुस् तदा  ।  
कैकेय्याश् चाप्य् अनार्याया निष्पपात महाद्युतिः  ॥ रम्स्_२,१६।५४ ॥  
स रामः पितरं कृत्वा कैकेयीं च प्रदक्षिणम्  ।  
निष्क्रम्यान्तःपुरात् तस्मात् स्वं ददर्श सुहृज्जनम्  ॥ रम्स्_२,१६।५५ ॥  
तं बाष्पपरिपूर्णाक्षः पृष्ठतो ऽनुजगाम ह  ।  
लक्ष्मणः परमक्रुद्धः सुमित्रानन्दवर्धनः  ॥ रम्स्_२,१६।५६ ॥  
आभिषेचनिकं भाण्डं कृत्वा रामः प्रदक्षिणम्  ।  
शनैर् जगाम सापेक्षो दृष्टिं तत्राविचालयन्  ॥ रम्स्_२,१६।५७ ॥  
न चास्य महतीं लक्ष्मीं राज्यनाशो ऽपकर्षति  ।  
लोककान्तस्य कान्तत्वं शीतरश्मेर् इव क्षपा  ॥ रम्स्_२,१६।५८ ॥  
न वनं गन्तुकामस्य त्यजतश् च वसुन्धराम्  ।  
सर्वलोकातिगस्येव लक्ष्यते चित्तविक्रिया  ॥ रम्स्_२,१६।५९ ॥  
धारयन् मनसा दुःखम् इन्द्रियाणि निगृह्य च  ।  
प्रविवेशात्मवान् वेश्म मातुर् अप्रियशंसिवान्  ॥ रम्स्_२,१६।६० ॥  
प्रविश्य वेश्मातिभृशं मुदान्वितं समीक्ष्य तां चार्थविपत्तिम् आगताम्  ।  
न चैव रामो ऽत्र जगाम विक्रियां सुहृज्जनस्यात्मविपत्तिशङ्कया  ॥ रम्स्_२,१६।६१ ॥  
  
_________________________________________________________________  
  
  
रामायण, अयोध्याकाण्ड, १७  
रामस् तु भृशम् आयस्तो निःश्वसन्न् इव कुञ्जरः  ।  
जगाम सहितो भ्रात्रा मातुर् अन्तःपुरं वशी  ॥ रम्स्_२,१७।१ ॥  
सो ऽपश्यत् पुरुषं तत्र वृद्धं परमपूजितम्  ।  
उपविष्टं गृहद्वारि तिष्ठतश् चापरान् बहून्  ॥ रम्स्_२,१७।२ ॥  
प्रविश्य प्रथमां कक्ष्यां द्वितीयायां ददर्श सः  ।  
ब्राह्मणान् वेदसम्पन्नान् वृद्धान् राज्ञाभिसत्कृतान्  ॥ रम्स्_२,१७।३ ॥  
प्रणम्य रामस् तान् वृद्धांस् तृतीयायां ददर्श सः  ।  
स्त्रियो वृद्धाश् च बालाश् च द्वाररक्षणतत्पराः  ॥ रम्स्_२,१७।४ ॥  
वर्धयित्वा प्रहृष्टास् ताः प्रविश्य च गृहं स्त्रियः  ।  
न्यवेदयन्त त्वरिता राममातुः प्रियं तदा  ॥ रम्स्_२,१७।५ ॥  
कौसल्यापि तदा देवी रात्रिं स्थित्वा समाहिता  ।  
प्रभाते त्व् अकरोत् पूजां विष्णोः पुत्रहितैषिणी  ॥ रम्स्_२,१७।६ ॥  
सा क्षौमवसना हृष्टा नित्यं व्रतपरायणा  ।  
अग्निं जुहोति स्म तदा मन्त्रवत् कृतमङ्गला  ॥ रम्स्_२,१७।७ ॥  
प्रविश्य च तदा रामो मातुर् अन्तःपुरं शुभम्  ।  
ददर्श मातरं तत्र हावयन्तीं हुताशनम्  ॥ रम्स्_२,१७।८ ॥  
सा चिरस्यात्मजं दृष्ट्वा मातृनन्दनम् आगतम्  ।  
अभिचक्राम संहृष्टा किशोरं वडबा यथा  ॥ रम्स्_२,१७।९ ॥  
तम् उवाच दुराधर्षं राघवं सुतम् आत्मनः  ।  
कौसल्या पुत्रवात्सल्याद् इदं प्रियहितं वचः  ॥ रम्स्_२,१७।१० ॥  
वृद्धानां धर्मशीलानां राजर्षीणां महात्मनाम्  ।  
प्राप्नुह्य् आयुश् च कीर्तिं च धर्मं चोपहितं कुले  ॥ रम्स्_२,१७।११ ॥  
सत्यप्रतिज्ञं पितरं राजानं पश्य राघव  ।  
अद्यैव हि त्वां धर्मात्मा यौवराज्ये ऽभिषेक्ष्यति  ॥ रम्स्_२,१७।१२ ॥  
मातरं राघवः किञ्चित् प्रसार्याञ्जलिम् अब्रवीत्  ।  
स स्वभावविनीतश् च गौरवाच् च तदानतः  ॥ रम्स्_२,१७।१३ ॥  
देवि नूनं न जानीषे महद् भयम् उपस्थितम्  ।  
इदं तव च दुःखाय वैदेह्या लक्ष्मणस्य च  ॥ रम्स्_२,१७।१४ ॥  
चतुर्दश हि वर्षाणि वत्स्यामि विजने वने  ।  
मधुमूलफलैर् जीवन् हित्वा मुनिवद् आमिषम्  ॥ रम्स्_२,१७।१५ ॥  
भरताय महाराजो यौवराज्यं प्रयच्छति  ।  
मां पुनर् दण्डकारण्यं विवासयति तापसम्  ॥ रम्स्_२,१७।१६ ॥  
ताम् अदुःखोचितां दृष्ट्वा पतितां कदलीम् इव  ।  
रामस् तूत्थापयामास मातरं गतचेतसम्  ॥ रम्स्_२,१७।१७ ॥  
उपावृत्योत्थितां दीनां वडबाम् इव वाहिताम्  ।  
पांशुगुण्ठितसर्वाङ्गीं विममर्श च पाणिना  ॥ रम्स्_२,१७।१८ ॥  
सा राघवम् उपासीनम् असुखार्ता सुखोचिता  ।  
उवाच पुरुषव्याघ्रम् उपशृण्वति लक्ष्मणे  ॥ रम्स्_२,१७।१९ ॥  
यदि पुत्र न जायेथा मम शोकाय राघव  ।  
न स्म दुःखम् अतो भूयः पश्येयम् अहम् अप्रजा  ॥ रम्स्_२,१७।२० ॥  
एक एव हि वन्ध्यायाः शोको भवति मानवः  ।  
अप्रजास्मीति सन्तापो न ह्य् अन्यः पुत्र विद्यते  ॥ रम्स्_२,१७।२१ ॥  
न दृष्टपूर्वं कल्याणं सुखं वा पतिपौरुषे  ।  
अपि पुत्रे विपश्येयम् इति रामास्थितं मया  ॥ रम्स्_२,१७।२२ ॥  
सा बहून्य् अमनोज्ञानि वाक्यानि हृदयच्छिदाम्  ।  
अहं श्रोष्ये सपत्नीनाम् अवराणां वरा सती  ।  
अतो दुःखतरं किं नु प्रमदानां भविष्यति  ॥ रम्स्_२,१७।२३ ॥*  
त्वयि सन्निहिते ऽप्य् एवम् अहम् आसं निराकृता  ।  
किं पुनः प्रोषिते तात ध्रुवं मरणम् एव मे  ॥ रम्स्_२,१७।२४ ॥  
यो हि मां सेवते कश्चिद् अथ वाप्य् अनुवर्तते  ।  
कैकेय्याः पुत्रम् अन्वीक्ष्य स जनो नाभिभाषते  ॥ रम्स्_२,१७।२५ ॥  
दश सप्त च वर्षाणि तव जातस्य राघव  ।  
अतीतानि प्रकाङ्क्षन्त्या मया दुःखपरिक्षयम्  ॥ रम्स्_२,१७।२६ ॥  
उपवासैश् च योगैश् च बहुभिश् च परिश्रमैः  ।  
दुःखं संवर्धितो मोघं त्वं हि दुर्गतया मया  ॥ रम्स्_२,१७।२७ ॥  
स्थिरं तु हृदयं मन्ये ममेदं यन् न दीर्यते  ।  
प्रावृषीव महानद्याः स्पृष्टं कूलं नवाम्भसा  ॥ रम्स्_२,१७।२८ ॥  
ममैव नूनं मरणं न विद्यते न चावकाशो ऽस्ति यमक्षये मम  ।  
यद् अन्तको ऽद्यैव न मां जिहीर्षति प्रसह्य सिंहो रुदतीं मृगीम् इव  ॥ रम्स्_२,१७।२९ ॥  
स्थिरं हि नूनं हृदयं ममायसं न भिद्यते यद् भुवि नावदीर्यते  ।  
अनेन दुःखेन च देहम् अर्पितं ध्रुवं ह्य् अकाले मरणं न विद्यते  ॥ रम्स्_२,१७।३० ॥  
इदं तु दुःखं यद् अनर्थकानि मे व्रतानि दानानि च संयमाश् च हि  ।  
तपश् च तप्तं यद् अपत्यकारणात् सुनिष्फलं बीजम् इवोप्तम् ऊषरे  ॥ रम्स्_२,१७।३१ ॥  
यदि ह्य् अकाले मरणं स्वयेच्छया लभेत कश्चिद् गुरुदुःखकर्शितः  ।  
गताहम् अद्यैव परेतसंसदं विना त्वया धेनुर् इवात्मजेन वै  ॥ रम्स्_२,१७।३२ ॥  
भृशम् असुखम् अमर्षिता तदा बहु विललाप समीक्ष्य राघवम्  ।  
व्यसनम् उपनिशाम्य सा महत् सुतम् इव बद्धम् अवेक्ष्य किन्नरी  ॥ रम्स्_२,१७।३३ ॥  
  
_________________________________________________________________  
  
  
रामायण, अयोध्याकाण्ड, १८  
तथा तु विलपन्तीं तां कौसल्यां राममातरम्  ।  
उवाच लक्ष्मणो दीनस् तत् कालसदृशं वचः  ॥ रम्स्_२,१८।१ ॥  
न रोचते ममाप्य् एतद् आर्ये यद् राघवो वनम्  ।  
त्यक्त्वा राज्यश्रियं गच्छेत् स्त्रिया वाक्यवशं गतः  ॥ रम्स्_२,१८।२ ॥  
विपरीतश् च वृद्धश् च विषयैश् च प्रधर्षितः  ।  
नृपः किम् इव न ब्रूयाच् चोद्यमानः समन्मथः  ॥ रम्स्_२,१८।३ ॥  
नास्यापराधं पश्यामि नापि दोषं तथाविधम्  ।  
येन निर्वास्यते राष्ट्राद् वनवासाय राघवः  ॥ रम्स्_२,१८।४ ॥  
न तं पश्याम्य् अहं लोके परोक्षम् अपि यो नरः  ।  
अमित्रो ऽपि निरस्तो ऽपि यो ऽस्य दोषम् उदाहरेत्  ॥ रम्स्_२,१८।५ ॥  
देवकल्पम् ऋजुं दान्तं रिपूणाम् अपि वत्सलम्  ।  
अवेक्षमाणः को धर्मं त्यजेत् पुत्रम् अकारणात्  ॥ रम्स्_२,१८।६ ॥  
तद् इदं वचनं राज्ञः पुनर् बाल्यम् उपेयुषः  ।  
पुत्रः को हृदये कुर्याद् राजवृत्तम् अनुस्मरन्  ॥ रम्स्_२,१८।७ ॥  
यावद् एव न जानाति कश्चिद् अर्थम् इमं नरः  ।  
तावद् एव मया सार्धम् आत्मस्थं कुरु शासनम्  ॥ रम्स्_२,१८।८ ॥  
मया पार्श्वे सधनुषा तव गुप्तस्य राघव  ।  
कः समर्थो ऽधिकं कर्तुं कृतान्तस्येव तिष्ठतः  ॥ रम्स्_२,१८।९ ॥  
निर्मनुष्याम् इमां सर्वाम् अयोध्यां मनुजर्षभ  ।  
करिष्यामि शरैस् तीक्ष्णैर् यदि स्थास्यति विप्रिये  ॥ रम्स्_२,१८।१० ॥  
भरतस्याथ पक्ष्यो वा यो वास्य हितम् इच्छति  ।  
सर्वान् एतान् वधिष्यामि मृदुर् हि परिभूयते  ॥ रम्स्_२,१८।११ ॥  
त्वया चैव मया चैव कृत्वा वैरम् अनुत्तमम्  ।  
कस्य शक्तिः श्रियं दातुं भरतायारिशासन  ॥ रम्स्_२,१८।१२ ॥  
अनुरक्तो ऽस्मि भावेन भ्रातरं देवि तत्त्वतः  ।  
सत्येन धनुषा चैव दत्तेनेष्टेन ते शपे  ॥ रम्स्_२,१८।१३ ॥  
दीप्तम् अग्निम् अरण्यं वा यदि रामः प्रवेक्ष्यते  ।  
प्रविष्टं तत्र मां देवि त्वं पूर्वम् अवधारय  ॥ रम्स्_२,१८।१४ ॥  
हरामि वीर्याद् दुःखं ते तमः सूर्य इवोदितः  ।  
देवी पश्यतु मे वीर्यं राघवश् चैव पश्यतु  ॥ रम्स्_२,१८।१५ ॥  
एतत् तु वचनं श्रुत्वा लक्ष्मणस्य महात्मनः  ।  
उवाच रामं कौसल्या रुदन्ती शोकलालसा  ॥ रम्स्_२,१८।१६ ॥  
भ्रातुस् ते वदतः पुत्र लक्ष्मणस्य श्रुतं त्वया  ।  
यद् अत्रानन्तरं तत् त्वं कुरुष्व यदि रोचते  ॥ रम्स्_२,१८।१७ ॥  
न चाधर्म्यं वचः श्रुत्वा सपत्न्या मम भाषितम्  ।  
विहाय शोकसन्तप्तां गन्तुम् अर्हसि माम् इतः  ॥ रम्स्_२,१८।१८ ॥  
धर्मज्ञ यदि धर्मिष्ठो धर्मं चरितुम् इच्छसि  ।  
शुश्रूष माम् इहस्थस् त्वं चर धर्मम् अनुत्तमम्  ॥ रम्स्_२,१८।१९ ॥  
शुश्रूषुर् जननीं पुत्र स्वगृहे नियतो वसन्  ।  
परेण तपसा युक्तः काश्यपस् त्रिदिवं गतः  ॥ रम्स्_२,१८।२० ॥  
यथैव राजा पूज्यस् ते गौरवेण तथा ह्य् अहम्  ।  
त्वां नाहम् अनुजानामि न गन्तव्यम् इतो वनम्  ॥ रम्स्_२,१८।२१ ॥  
त्वद्वियोगान् न मे कार्यं जीवितेन सुखेन वा  ।  
त्वया सह मम श्रेयस् तृणानाम् अपि भक्षणम्  ॥ रम्स्_२,१८।२२ ॥  
यदि त्वं यास्यसि वनं त्यक्त्वा मां शोकलालसाम्  ।  
अहं प्रायम् इहासिष्ये न हि शक्ष्यामि जीवितुम्  ॥ रम्स्_२,१८।२३ ॥  
ततस् त्वं प्राप्स्यसे पुत्र निरयं लोकविश्रुतम्  ।  
ब्रह्महत्याम् इवाधर्मात् समुद्रः सरितां पतिः  ॥ रम्स्_२,१८।२४ ॥  
विलपन्तीं तथा दीनां कौसल्यां जननीं ततः  ।  
उवाच रामो धर्मात्मा वचनं धर्मसंहितम्  ॥ रम्स्_२,१८।२५ ॥  
नास्ति शक्तिः पितुर् वाक्यं समतिक्रमितुं मम  ।  
प्रसादये त्वां शिरसा गन्तुम् इच्छाम्य् अहं वनम्  ॥ रम्स्_२,१८।२६ ॥  
ऋषिणा च पितुर् वाक्यं कुर्वता व्रतचारिणा  ।  
गौर् हता जानता धर्मं कण्डुनापि विपश्चिता  ॥ रम्स्_२,१८।२७ ॥  
अस्माकं च कुले पूर्वं सगरस्याज्ञया पितुः  ।  
खनद्भिः सागरैर् भूतिम् अवाप्तः सुमहान् वधः  ॥ रम्स्_२,१८।२८ ॥  
जामदग्न्येन रामेण रेणुका जननी स्वयम्  ।  
कृत्ता परशुनारण्ये पितुर् वचनकारिणा  ॥ रम्स्_२,१८।२९ ॥  
न खल्व् एतन् मयैकेन क्रियते पितृशासनम्  ।  
पूर्वैर् अयम् अभिप्रेतो गतो मार्गो ऽनुगम्यते  ॥ रम्स्_२,१८।३० ॥  
तद् एतत् तु मया कार्यं क्रियते भुवि नान्यथा  ।  
पितुर् हि वचनं कुर्वन् न कश्चिन् नाम हीयते  ॥ रम्स्_२,१८।३१ ॥  
ताम् एवम् उक्त्वा जननीं लक्ष्मणं पुनर् अब्रवीत्  ।  
तव लक्ष्मण जानामि मयि स्नेहम् अनुत्तमम्  ।  
अभिप्रायम् अविज्ञाय सत्यस्य च शमस्य च  ॥ रम्स्_२,१८।३२ ॥*  
धर्मो हि परमो लोके धर्मे सत्यं प्रतिष्ठितम्  ।  
धर्मसंश्रितम् एतच् च पितुर् वचनम् उत्तमम्  ॥ रम्स्_२,१८।३३ ॥  
संश्रुत्य च पितुर् वाक्यं मातुर् वा ब्राह्मणस्य वा  ।  
न कर्तव्यं वृथा वीर धर्मम् आश्रित्य तिष्ठता  ॥ रम्स्_२,१८।३४ ॥  
सो ऽहं न शक्ष्यामि पितुर् नियोगम् अतिवर्तितुम्  ।  
पितुर् हि वचनाद् वीर कैकेय्याहं प्रचोदितः  ॥ रम्स्_२,१८।३५ ॥  
तद् एनां विसृजानार्यां क्षत्रधर्माश्रितां मतिम्  ।  
धर्मम् आश्रय मा तैक्ष्ण्यं मद्बुद्धिर् अनुगम्यताम्  ॥ रम्स्_२,१८।३६ ॥  
तम् एवम् उक्त्वा सौहार्दाद् भ्रातरं लक्ष्मणाग्रजः  ।  
उवाच भूयः कौसल्यां प्राञ्जलिः शिरसानतः  ॥ रम्स्_२,१८।३७ ॥  
अनुमन्यस्व मां देवि गमिष्यन्तम् इतो वनम्  ।  
शापितासि मम प्राणैः कुरु स्वस्त्ययनानि मे  ।  
तीर्णप्रतिज्ञश् च वनात् पुनर् एष्याम्य् अहं पुरीम्  ॥ रम्स्_२,१८।३८ ॥*  
यशो ह्य् अहं केवलराज्यकारणान् न पृष्ठतः कर्तुम् अलं महोदयम्  ।  
अदीर्घकाले न तु देवि जीविते वृणे ऽवराम् अद्य महीम् अधर्मतः  ॥ रम्स्_२,१८।३९ ॥  
प्रसादयन् नरवृषभः स मातरं पराक्रमाज् जिगमिषुर् एव दण्डकान्  ।  
अथानुजं भृशम् अनुशास्य दर्शनं चकार तां हृदि जननीं प्रदक्षिणम्  ॥ रम्स्_२,१८।४० ॥  
  
_________________________________________________________________  
  
  
रामायण, अयोध्याकाण्ड, १९  
अथ तं व्यथया दीनं सविशेषम् अमर्षितम्  ।  
श्वसन्तम् इव नागेन्द्रं रोषविस्फारितेक्षणम्  ॥ रम्स्_२,१९।१ ॥  
आसाद्य रामः सौमित्रिं सुहृदं भ्रातरं प्रियम्  ।  
उवाचेदं स धैर्येण धारयन् सत्त्वम् आत्मवान्  ॥ रम्स्_२,१९।२ ॥  
सौमित्रे यो ऽभिषेकार्थे मम सम्भारसम्भ्रमः  ।  
अभिषेकनिवृत्त्यर्थे सो ऽस्तु सम्भारसम्भ्रमः  ॥ रम्स्_२,१९।३ ॥  
यस्या मदभिषेकार्थं मानसं परितप्यते  ।  
माता नः सा यथा न स्यात् सविशङ्का तथा कुरु  ॥ रम्स्_२,१९।४ ॥  
तस्याः शङ्कामयं दुःखं मुहूर्तम् अपि नोत्सहे  ।  
मनसि प्रतिसञ्जातं सौमित्रे ऽहम् उपेक्षितुम्  ॥ रम्स्_२,१९।५ ॥  
न बुद्धिपूर्वं नाबुद्धं स्मरामीह कदाचन  ।  
मात्ःणां वा पितुर् वाहं कृतम् अल्पं च विप्रियम्  ॥ रम्स्_२,१९।६ ॥  
सत्यः सत्याभिसन्धश् च नित्यं सत्यपराक्रमः  ।  
परलोकभयाद् भीतो निर्भयो ऽस्तु पिता मम  ॥ रम्स्_२,१९।७ ॥  
तस्यापि हि भवेद् अस्मिन् कर्मण्य् अप्रतिसंहृते  ।  
सत्यं नेति मनस्तापस् तस्य तापस् तपेच् च माम्  ॥ रम्स्_२,१९।८ ॥  
अभिषेकविधानं तु तस्मात् संहृत्य लक्ष्मण  ।  
अन्वग् एवाहम् इच्छामि वनं गन्तुम् इतः पुनः  ॥ रम्स्_२,१९।९ ॥  
मम प्रव्राजनाद् अद्य कृतकृत्या नृपात्मजा  ।  
सुतं भरतम् अव्यग्रम् अभिषेचयिता ततः  ॥ रम्स्_२,१९।१० ॥  
मयि चीराजिनधरे जटामण्डलधारिणि  ।  
गते ऽरण्यं च कैकेय्या भविष्यति मनःसुखम्  ॥ रम्स्_२,१९।११ ॥  
बुद्धिः प्रणीता येनेयं मनश् च सुसमाहितम्  ।  
तत् तु नार्हामि सङ्क्लेष्टुं प्रव्रजिष्यामि माचिरम्  ॥ रम्स्_२,१९।१२ ॥  
कृतान्तस् त्व् एव सौमित्रे द्रष्टव्यो मत्प्रवासने  ।  
राज्यस्य च वितीर्णस्य पुनर् एव निवर्तने  ॥ रम्स्_२,१९।१३ ॥  
कैकेय्याः प्रतिपत्तिर् हि कथं स्यान् मम पीडने  ।  
यदि भावो न दैवो ऽयं कृतान्तविहितो भवेत्  ॥ रम्स्_२,१९।१४ ॥  
जानासि हि यथा सौम्य न मातृषु ममान्तरम्  ।  
भूतपूर्वं विशेषो वा तस्या मयि सुते ऽपि वा  ॥ रम्स्_२,१९।१५ ॥  
सो ऽभिषेकनिवृत्त्यर्थैः प्रवासार्थैश् च दुर्वचैः  ।  
उग्रैर् वाक्यैर् अहं तस्या नान्यद् दैवात् समर्थये  ॥ रम्स्_२,१९।१६ ॥  
कथं प्रकृतिसम्पन्ना राजपुत्री तथागुणा  ।  
ब्रूयात् सा प्राकृतेव स्त्री मत्पीडां भर्तृसन्निधौ  ॥ रम्स्_२,१९।१७ ॥  
यद् अचिन्त्यं तु तद् दैवं भूतेष्व् अपि न हन्यते  ।  
व्यक्तं मयि च तस्यां च पतितो हि विपर्ययः  ॥ रम्स्_२,१९।१८ ॥  
कश्चिद् दैवेन सौमित्रे योद्धुम् उत्सहते पुमान्  ।  
यस्य न ग्रहणं किञ्चित् कर्मणो ऽन्यत्र दृश्यते  ॥ रम्स्_२,१९।१९ ॥  
सुखदुःखे भयक्रोधौ लाभालाभौ भवाभवौ  ।  
यस्य किञ्चित् तथा भूतं ननु दैवस्य कर्म तत्  ॥ रम्स्_२,१९।२० ॥  
व्याहते ऽप्य् अभिषेके मे परितापो न विद्यते  ।  
तस्माद् अपरितापः संस् त्वम् अप्य् अनुविधाय माम्  ।  
प्रतिसंहारय क्षिप्रम् आभिषेचनिकीं क्रियाम्  ॥ रम्स्_२,१९।२१ ॥*  
न लक्ष्मणास्मिन् मम राज्यविघ्ने माता यवीयस्य् अतिशङ्कनीया  ।  
दैवाभिपन्ना हि वदन्त्य् अनिष्टं जानासि दैवं च तथा प्रभावम्  ॥ रम्स्_२,१९।२२ ॥  
  
_________________________________________________________________  
  
  
रामायण, अयोध्याकाण्ड, २०  
इति ब्रुवति रामे तु लक्ष्मणो ऽधःशिरा मुहुः  ।  
श्रुत्वा मध्यं जगामेव मनसा दुःखहर्षयोः  ॥ रम्स्_२,२०।१ ॥  
तदा तु बद्ध्वा भ्रुकुटीं भ्रुवोर् मध्ये नरर्षभः  ।  
निशश्वास महासर्पो बिलस्थ इव रोषितः  ॥ रम्स्_२,२०।२ ॥  
तस्य दुष्प्रतिवीक्ष्यं तद् भ्रुकुटीसहितं तदा  ।  
बभौ क्रुद्धस्य सिंहस्य मुखस्य सदृशं मुखम्  ॥ रम्स्_२,२०।३ ॥  
अग्रहस् तं विधुन्वंस् तु हस्ती हस्तम् इवात्मनः  ।  
तिर्यग् ऊर्ध्वं शरीरे च पातयित्वा शिरोधराम्  ॥ रम्स्_२,२०।४ ॥  
अग्राक्ष्णा वीक्षमाणस् तु तिर्यग् भ्रातरम् अब्रवीत्  ।  
अस्थाने सम्भ्रमो यस्य जातो वै सुमहान् अयम्  ॥ रम्स्_२,२०।५ ॥  
धर्मदोषप्रसङ्गेन लोकस्यानतिशङ्कया  ।  
कथं ह्य् एतद् असम्भ्रान्तस् त्वद्विधो वक्तुम् अर्हति  ॥ रम्स्_२,२०।६ ॥  
यथा दैवम् अशौण्डीरं शौण्डीरः क्षत्रियर्षभः  ।  
किं नाम कृपणं दैवम् अशक्तम् अभिशंससि  ॥ रम्स्_२,२०।७ ॥  
पापयोस् तु कथं नाम तयोः शङ्का न विद्यते  ।  
सन्ति धर्मोपधाः श्लक्ष्णा धर्मात्मन् किं न बुध्यसे  ॥ रम्स्_२,२०।८ ॥  
लोकविद्विष्टम् आरब्धं त्वदन्यस्याभिषेचनम्  ।  
येनेयम् आगता द्वैधं तव बुद्धिर् महीपते  ।  
स हि धर्मो मम द्वेष्यः प्रसङ्गाद् यस्य मुह्यसि  ॥ रम्स्_२,२०।९ ॥*  
यद्य् अपि प्रतिपत्तिस् ते दैवी चापि तयोर् मतम्  ।  
तथाप्य् उपेक्षणीयं ते न मे तद् अपि रोचते  ॥ रम्स्_२,२०।१० ॥  
विक्लवो वीर्यहीनो यः स दैवम् अनुवर्तते  ।  
वीराः सम्भावितात्मानो न दैवं पर्युपासते  ॥ रम्स्_२,२०।११ ॥  
दैवं पुरुषकारेण यः समर्थः प्रबाधितुम्  ।  
न दैवेन विपन्नार्थः पुरुषः सो ऽवसीदति  ॥ रम्स्_२,२०।१२ ॥  
द्रक्ष्यन्ति त्व् अद्य दैवस्य पौरुषं पुरुषस्य च  ।  
दैवमानुषयोर् अद्य व्यक्ता व्यक्तिर् भविष्यति  ॥ रम्स्_२,२०।१३ ॥  
अद्य मत्पौरुषहतं दैवं द्रक्ष्यन्ति वै जनाः  ।  
यद् दैवाद् आहतं ते ऽद्य दृष्टं राज्याभिषेचनम्  ॥ रम्स्_२,२०।१४ ॥  
अत्यङ्कुशम् इवोद्दामं गजं मदबलोद्धतम्  ।  
प्रधावितम् अहं दैवं पौरुषेण निवर्तये  ॥ रम्स्_२,२०।१५ ॥  
लोकपालाः समस्तास् ते नाद्य रामाभिषेचनम्  ।  
न च कृत्स्नास् त्रयो लोका विहन्युः किं पुनः पिता  ॥ रम्स्_२,२०।१६ ॥  
यैर् विवासस् तवारण्ये मिथो राजन् समर्थितः  ।  
अरण्ये ते विवत्स्यन्ति चतुर्दश समास् तथा  ॥ रम्स्_२,२०।१७ ॥  
अहं तदाशां छेत्स्यामि पितुस् तस्याश् च या तव  ।  
अभिषेकविघातेन पुत्रराज्याय वर्तते  ॥ रम्स्_२,२०।१८ ॥  
मद्बलेन विरुद्धाय न स्याद् दैवबलं तथा  ।  
प्रभविष्यति दुःखाय यथोग्रं पौरुषं मम  ॥ रम्स्_२,२०।१९ ॥  
ऊर्ध्वं वर्षसहस्रान्ते प्रजापाल्यम् अनन्तरम्  ।  
आर्यपुत्राः करिष्यन्ति वनवासं गते त्वयि  ॥ रम्स्_२,२०।२० ॥  
पूर्वराजर्षिवृत्त्या हि वनवासो विधीयते  ।  
प्रजा निक्षिप्य पुत्रेषु पुत्रवत् परिपालने  ॥ रम्स्_२,२०।२१ ॥  
स चेद् राजन्य् अनेकाग्रे राज्यविभ्रमशङ्कया  ।  
नैवम् इच्छसि धर्मात्मन् राज्यं राम त्वम् आत्मनि  ॥ रम्स्_२,२०।२२ ॥  
प्रतिजाने च ते वीर मा भूवं वीरलोकभाक्  ।  
राज्यं च तव रक्षेयम् अहं वेलेव सागरम्  ॥ रम्स्_२,२०।२३ ॥  
मङ्गलैर् अभिषिञ्चस्व तत्र त्वं व्यापृतो भव  ।  
अहम् एको महीपालान् अलं वारयितुं बलात्  ॥ रम्स्_२,२०।२४ ॥  
न शोभार्थाव् इमौ बाहू न धनुर् भूषणाय मे  ।  
नासिराबन्धनार्थाय न शराः स्तम्भहेतवः  ॥ रम्स्_२,२०।२५ ॥  
अमित्रदमनार्थं मे सर्वम् एतच् चतुष्टयम्  ।  
न चाहं कामये ऽत्यर्थं यः स्याच् छत्रुर् मतो मम  ॥ रम्स्_२,२०।२६ ॥  
असिना तीक्ष्णधारेण विद्युच्चलितवर्चसा  ।  
प्रगृहीतेन वै शत्रुं वज्रिणं वा न कल्पये  ॥ रम्स्_२,२०।२७ ॥  
खड्गनिष्पेषनिष्पिष्टैर् गहना दुश्चरा च मे  ।  
हस्त्यश्वनरहस्तोरुशिरोभिर् भविता मही  ॥ रम्स्_२,२०।२८ ॥  
खड्गधारा हता मे ऽद्य दीप्यमाना इवाद्रयः  ।  
पतिष्यन्ति द्विपा भूमौ मेघा इव सविद्युतः  ॥ रम्स्_२,२०।२९ ॥  
बद्धगोधाङ्गुलित्राणे प्रगृहीतशरासने  ।  
कथं पुरुषमानी स्यात् पुरुषाणां मयि स्थिते  ॥ रम्स्_२,२०।३० ॥  
बहुभिश् चैकम् अत्यस्यन्न् एकेन च बहूञ् जनान्  ।  
विनियोक्ष्याम्य् अहं बाणान् नृवाजिगजमर्मसु  ॥ रम्स्_२,२०।३१ ॥  
अद्य मे ऽस्त्रप्रभावस्य प्रभावः प्रभविष्यति  ।  
राज्ञश् चाप्रभुतां कर्तुं प्रभुत्वं च तव प्रभो  ॥ रम्स्_२,२०।३२ ॥  
अद्य चन्दनसारस्य केयूरामोक्षणस्य च  ।  
वसूनां च विमोक्षस्य सुहृदां पालनस्य च  ॥ रम्स्_२,२०।३३ ॥  
अनुरूपाव् इमौ बाहू राम कर्म करिष्यतः  ।  
अभिषेचनविघ्नस्य कर्त्ःणां ते निवारणे  ॥ रम्स्_२,२०।३४ ॥  
ब्रवीहि को ऽद्यैव मया वियुज्यतां तवासुहृत् प्राणयशः सुहृज्जनैः  ।  
यथा तवेयं वसुधा वशे भवेत् तथैव मां शाधि तवास्मि किङ्करः  ॥ रम्स्_२,२०।३५ ॥  
विमृज्य बाष्पं परिसान्त्व्य चासकृत् स लक्ष्मणं राघववंशवर्धनः  ।  
उवाच पित्र्ये वचने व्यवस्थितं निबोध माम् एष हि सौम्य सत्पथः  ॥ रम्स्_२,२०।३६ ॥  
  
_________________________________________________________________  
  
  
रामायण, अयोध्याकाण्ड, २१  
तं समीक्ष्य त्व् अवहितं पितुर् निर्देशपालने  ।  
कौसल्या बाष्पसंरुद्धा वचो धर्मिष्ठम् अब्रवीत्  ॥ रम्स्_२,२१।१ ॥  
अदृष्टदुःखो धर्मात्मा सर्वभूतप्रियंवदः  ।  
मयि जातो दशरथात् कथम् उञ्छेन वर्तयेत्  ॥ रम्स्_२,२१।२ ॥  
यस्य भृत्याश् च दासाश् च मृष्टान्य् अन्नानि भुञ्जते  ।  
कथं स भोक्ष्यते नाथो वने मूलफलान्य् अयम्  ॥ रम्स्_२,२१।३ ॥  
क एतच्छ्रद्दधेच्छ्रुत्वा कस्य वा न भवेद् भयम्  ।  
गुणवान् दयितो राज्ञो राघवो यद् विवास्यते  ॥ रम्स्_२,२१।४ ॥  
त्वया विहीनाम् इह मां शोकाग्निर् अतुलो महान्  ।  
प्रधक्ष्यति यथा कक्षं चित्रभानुर् हिमात्यये  ॥ रम्स्_२,२१।५ ॥  
कथं हि धेनुः स्वं वत्सं गच्छन्तं नानुगच्छति  ।  
अहं त्वानुगमिष्यामि यत्र पुत्र गमिष्यसि  ॥ रम्स्_२,२१।६ ॥  
तथा निगदितं मात्रा तद् वाक्यं पुरुषर्षभः  ।  
श्रुत्वा रामो ऽब्रवीद् वाक्यं मातरं भृशदुःखिताम्  ॥ रम्स्_२,२१।७ ॥  
कैकेय्या वञ्चितो राजा मयि चारण्यम् आश्रिते  ।  
भवत्या च परित्यक्तो न नूनं वर्तयिष्यति  ॥ रम्स्_२,२१।८ ॥  
भर्तुः किल परित्यागो नृशंसः केवलं स्त्रियाः  ।  
स भवत्या न कर्तव्यो मनसापि विगर्हितः  ॥ रम्स्_२,२१।९ ॥  
यावज् जीवति काकुत्स्थः पिता मे जगतीपतिः  ।  
शुश्रूषा क्रियतां तावत् स हि धर्मः सनातनः  ॥ रम्स्_२,२१।१० ॥  
एवम् उक्ता तु रामेण कौसल्या शुभदर्शना  ।  
तथेत्य् उवाच सुप्रीता रामम् अक्लिष्टकारिणम्  ॥ रम्स्_२,२१।११ ॥  
एवम् उक्तस् तु वचनं रामो धर्मभृतां वरः  ।  
भूयस् ताम् अब्रवीद् वाक्यं मातरं भृशदुःखिताम्  ॥ रम्स्_२,२१।१२ ॥  
मया चैव भवत्या च कर्तव्यं वचनं पितुः  ।  
राजा भर्ता गुरुः श्रेष्ठः सर्वेषाम् ईश्वरः प्रभुः  ॥ रम्स्_२,२१।१३ ॥  
इमानि तु महारण्ये विहृत्य नव पञ्च च  ।  
वर्षाणि परमप्रीतः स्थास्यामि वचने तव  ॥ रम्स्_२,२१।१४ ॥  
एवम् उक्ता प्रियं पुत्रं बाष्पपूर्णानना तदा  ।  
उवाच परमार्ता तु कौसल्या पुत्रवत्सला  ॥ रम्स्_२,२१।१५ ॥  
आसां राम सपत्नीनां वस्तुं मध्ये न मे क्षमम्  ।  
नय माम् अपि काकुत्स्थ वनं वन्यां मृगीं यथा  ।  
यदि ते गमने बुद्धिः कृता पितुर् अपेक्षया  ॥ रम्स्_२,२१।१६ ॥*  
तां तथा रुदतीं रामो रुदन् वचनम् अब्रवीत्  ।  
जीवन्त्या हि स्त्रिया भर्ता दैवतं प्रभुर् एव च  ।  
भवत्या मम चैवाद्य राजा प्रभवति प्रभुः  ॥ रम्स्_२,२१।१७ ॥*  
भरतश् चापि धर्मात्मा सर्वभूतप्रियंवदः  ।  
भवतीम् अनुवर्तेत स हि धर्मरतः सदा  ॥ रम्स्_२,२१।१८ ॥  
यथा मयि तु निष्क्रान्ते पुत्रशोकेन पार्थिवः  ।  
श्रमं नावाप्नुयात् किञ्चिद् अप्रमत्ता तथा कुरु  ॥ रम्स्_२,२१।१९ ॥  
व्रतोपवासनिरता या नारी परमोत्तमा  ।  
भर्तारं नानुवर्तेत सा च पापगतिर् भवेत्  ॥ रम्स्_२,२१।२० ॥  
शुश्रूषाम् एव कुर्वीत भर्तुः प्रियहिते रता  ।  
एष धर्मः पुरा दृष्टो लोके वेदे श्रुतः स्मृतः  ॥ रम्स्_२,२१।२१ ॥  
पूज्यास् ते मत्कृते देवि ब्राह्मणाश् चैव सुव्रताः  ।  
एवं कालं प्रतीक्षस्व ममागमनकाङ्क्षिणी  ॥ रम्स्_२,२१।२२ ॥  
प्राप्स्यसे परमं कामं मयि प्रत्यागते सति  ।  
यदि धर्मभृतां श्रेष्ठो धारयिष्यति जीवितम्  ॥ रम्स्_२,२१।२३ ॥  
एवम् उक्ता तु रामेण बाष्पपर्याकुलेक्षणा  ।  
कौसल्या पुत्रशोकार्ता रामं वचनम् अब्रवीत्  ।  
गच्छ पुत्र त्वम् एकाग्रो भद्रं ते ऽस्तु सदा विभो  ॥ रम्स्_२,२१।२४ ॥*  
तथा हि रामं वनवासनिश्चितं समीक्ष्य देवी परमेण चेतसा  ।  
उवाच रामं शुभलक्षणं वचो बभूव च स्वस्त्ययनाभिकाङ्क्षिणी  ॥ रम्स्_२,२१।२५ ॥  
  
_________________________________________________________________  
  
  
रामायण, अयोध्याकाण्ड, २२  
सापनीय तम् आयासम् उपस्पृश्य जलं शुचि  ।  
चकार माता रामस्य मङ्गलानि मनस्विनी  ॥ रम्स्_२,२२।१ ॥  
स्वस्ति साध्याश् च विश्वे च मरुतश् च महर्षयः  ।  
स्वस्ति धाता विधाता च स्वस्ति पूषा भगो ऽर्यमा  ॥ रम्स्_२,२२।२ ॥  
ऋतवश् चैव पक्षाश् च मासाः संवत्सराः क्षपाः  ।  
दिनानि च मुहूर्ताश् च स्वस्ति कुर्वन्तु ते सदा  ॥ रम्स्_२,२२।३ ॥  
स्मृतिर् धृतिश् च धर्मश् च पान्तु त्वां पुत्र सर्वतः  ।  
स्कन्दश् च भगवान् देवः सोमश् च सबृहस्पतिः  ॥ रम्स्_२,२२।४ ॥  
सप्तर्षयो नारदश् च ते त्वां रक्षन्तु सर्वतः  ।  
नक्षत्राणि च सर्वाणि ग्रहाश् च सहदेवताः  ।  
महावनानि चरतो मुनिवेषस्य धीमतः  ॥ रम्स्_२,२२।५ ॥*  
प्लवगा वृश्चिका दंशा मशकाश् चैव कानने  ।  
सरीसृपाश् च कीटाश् च मा भूवन् गहने तव  ॥ रम्स्_२,२२।६ ॥  
महाद्विपाश् च सिंहाश् च व्याघ्रा ऋक्षाश् च दंष्ट्रिणः  ।  
महिषाः शृङ्गिणो रौद्रा न ते द्रुह्यन्तु पुत्रक  ॥ रम्स्_२,२२।७ ॥  
नृमांसभोजना रौद्रा ये चान्ये सत्त्वजातयः  ।  
मा च त्वां हिंसिषुः पुत्र मया सम्पूजितास् त्व् इह  ॥ रम्स्_२,२२।८ ॥  
आगमास् ते शिवाः सन्तु सिध्यन्तु च पराक्रमाः  ।  
सर्वसम्पत्तयो राम स्वस्तिमान् गच्छ पुत्रक  ॥ रम्स्_२,२२।९ ॥  
स्वस्ति ते ऽस्त्व् आन्तरिक्षेभ्यः पार्थिवेभ्यः पुनः पुनः  ।  
सर्वेभ्यश् चैव देवेभ्यो ये च ते परिपन्थिनः  ॥ रम्स्_२,२२।१० ॥  
सर्वलोकप्रभुर् ब्रह्मा भूतभर्ता तथर्षयः  ।  
ये च शेषाः सुरास् ते त्वां रक्षन्तु वनवासिनम्  ॥ रम्स्_२,२२।११ ॥  
इति माल्यैः सुरगणान् गन्धैश् चापि यशस्विनी  ।  
स्तुतिभिश् चानुरूपाभिर् आनर्चायतलोचना  ॥ रम्स्_२,२२।१२ ॥  
यन् मङ्गलं सहस्राक्षे सर्वदेवनमस्कृते  ।  
वृत्रनाशे समभवत् तत् ते भवतु मङ्गलम्  ॥ रम्स्_२,२२।१३ ॥  
यन् मङ्गलं सुपर्णस्य विनताकल्पयत् पुरा  ।  
अमृतं प्रार्थयानस्य तत् ते भवतु मङ्गलम्  ॥ रम्स्_२,२२।१४ ॥  
ओषधीं चापि सिद्धार्थां विशल्यकरणीं शुभाम्  ।  
चकार रक्षां कौसल्या मन्त्रैर् अभिजजाप च  ॥ रम्स्_२,२२।१५ ॥  
आनम्य मूर्ध्नि चाघ्राय परिष्वज्य यशस्विनी  ।  
अवदत् पुत्र सिद्धार्थो गच्छ राम यथासुखम्  ॥ रम्स्_२,२२।१६ ॥  
अरोगं सर्वसिद्धार्थम् अयोध्यां पुनर् आगतम्  ।  
पश्यामि त्वां सुखं वत्स सुस्थितं राजवेश्मनि  ॥ रम्स्_२,२२।१७ ॥  
मयार्चिता देवगणाः शिवादयो महर्षयो भूतमहासुरोरगाः  ।  
अभिप्रयातस्य वनं चिराय ते हितानि काङ्क्षन्तु दिशश् च राघव  ॥ रम्स्_२,२२।१८ ॥  
इतीव चाश्रुप्रतिपूर्णलोचना समाप्य च स्वस्त्ययनं यथाविधि  ।  
प्रदक्षिणं चैव चकार राघवं पुनः पुनश् चापि निपीड्य सस्वजे  ॥ रम्स्_२,२२।१९ ॥  
तथा तु देव्या स कृतप्रदक्षिणो निपीड्य मातुश् चरणौ पुनः पुनः  ।  
जगाम सीतानिलयं महायशाः स राघवः प्रज्वलितः स्वया श्रिया  ॥ रम्स्_२,२२।२० ॥  
  
_________________________________________________________________  
  
  
रामायण, अयोध्याकाण्ड, २३  
अभिवाद्य तु कौसल्यां रामः सम्प्रस्थितो वनम्  ।  
कृतस्वस्त्ययनो मात्रा धर्मिष्ठे वर्त्मनि स्थितः  ॥ रम्स्_२,२३।१ ॥  
विराजयन् राजसुतो राजमार्गं नरैर् वृतम्  ।  
हृदयान्य् आममन्थेव जनस्य गुणवत्तया  ॥ रम्स्_२,२३।२ ॥  
वैदेही चापि तत् सर्वं न शुश्राव तपस्विनी  ।  
तद् एव हृदि तस्याश् च यौवराज्याभिषेचनम्  ॥ रम्स्_२,२३।३ ॥  
देवकार्यं स्म सा कृत्वा कृतज्ञा हृष्टचेतना  ।  
अभिज्ञा राजधर्माणां राजपुत्रं प्रतीक्षते  ॥ रम्स्_२,२३।४ ॥  
प्रविवेशाथ रामस् तु स्ववेश्म सुविभूषितम्  ।  
प्रहृष्टजनसम्पूर्णं ह्रिया किञ्चिद् अवाङ्मुखः  ॥ रम्स्_२,२३।५ ॥  
अथ सीता समुत्पत्य वेपमाना च तं पतिम्  ।  
अपश्यच् छोकसन्तप्तं चिन्ताव्याकुलितेन्द्रियम्  ॥ रम्स्_२,२३।६ ॥  
विवर्णवदनं दृष्ट्वा तं प्रस्विन्नम् अमर्षणम्  ।  
आह दुःखाभिसन्तप्ता किम् इदानीम् इदं प्रभो  ॥ रम्स्_२,२३।७ ॥  
अद्य बार्हस्पतः श्रीमान् युक्तः पुष्यो न राघव  ।  
प्रोच्यते ब्राह्मणैः प्राज्ञैः केन त्वम् असि दुर्मनाः  ॥ रम्स्_२,२३।८ ॥  
न ते शतशलाकेन जलफेननिभेन च  ।  
आवृतं वदनं वल्गु छत्त्रेणाभिविराजते  ॥ रम्स्_२,२३।९ ॥  
व्यजनाभ्यां च मुख्याभ्यां शतपत्त्रनिभेक्षणम्  ।  
चन्द्रहंसप्रकाशाभ्यां वीज्यते न तवाननम्  ॥ रम्स्_२,२३।१० ॥  
वाग्मिनो बन्दिनश् चापि प्रहृष्टास् त्वां नरर्षभ  ।  
स्तुवन्तो नाद्य दृश्यन्ते मङ्गलैः सूतमागधाः  ॥ रम्स्_२,२३।११ ॥  
न ते क्षौद्रं च दधि च ब्राह्मणा वेदपारगाः  ।  
मूर्ध्नि मूर्धावसिक्तस्य दधति स्म विधानतः  ॥ रम्स्_२,२३।१२ ॥  
न त्वां प्रकृतयः सर्वा श्रेणीमुख्याश् च भूषिताः  ।  
अनुव्रजितुम् इच्छन्ति पौरजानपदास् तथा  ॥ रम्स्_२,२३।१३ ॥  
चतुर्भिर् वेगसम्पन्नैर् हयैः काञ्चनभूषणैः  ।  
मुख्यः पुष्यरथो युक्तः किं न गच्छति ते ऽग्रतः  ॥ रम्स्_२,२३।१४ ॥  
न हस्ती चाग्रतः श्रीमांस् तव लक्षणपूजितः  ।  
प्रयाणे लक्ष्यते वीर कृष्णमेघगिरिप्रभः  ॥ रम्स्_२,२३।१५ ॥  
न च काञ्चनचित्रं ते पश्यामि प्रियदर्शन  ।  
भद्रासनं पुरस्कृत्य यान्तं वीरपुरःसरम्  ॥ रम्स्_२,२३।१६ ॥  
अभिषेको यदा सज्जः किम् इदानीम् इदं तव  ।  
अपूर्वो मुखवर्णश् च न प्रहर्षश् च लक्ष्यते  ॥ रम्स्_२,२३।१७ ॥  
इतीव विलपन्तीं तां प्रोवाच रघुनन्दनः  ।  
सीते तत्रभवांस् तातः प्रव्राजयति मां वनम्  ॥ रम्स्_२,२३।१८ ॥  
कुले महति सम्भूते धर्मज्ञे धर्मचारिणि  ।  
शृणु जानकि येनेदं क्रमेणाभ्यागतं मम  ॥ रम्स्_२,२३।१९ ॥  
राज्ञा सत्यप्रतिज्ञेन पित्रा दशरथेन मे  ।  
कैकेय्यै प्रीतमनसा पुरा दत्तौ महावरौ  ॥ रम्स्_२,२३।२० ॥  
तयाद्य मम सज्जे ऽस्मिन्न् अभिषेके नृपोद्यते  ।  
प्रचोदितः स समयो धर्मेण प्रतिनिर्जितः  ॥ रम्स्_२,२३।२१ ॥  
चतुर्दश हि वर्षाणि वस्तव्यं दण्डके मया  ।  
पित्रा मे भरतश् चापि यौवराज्ये नियोजितः  ।  
सो ऽहं त्वाम् आगतो द्रष्टुं प्रस्थितो विजनं वनम्  ॥ रम्स्_२,२३।२२ ॥*  
भरतस्य समीपे ते नाहं कथ्यः कदाचन  ।  
ऋद्धियुक्ता हि पुरुषा न सहन्ते परस्तवम्  ।  
तस्मान् न ते गुणाः कथ्या भरतस्याग्रतो मम  ॥ रम्स्_२,२३।२३ ॥*  
नापि त्वं तेन भर्तव्या विशेषेण कदाचन  ।  
अनुकूलतया शक्यं समीपे तस्य वर्तितुम्  ॥ रम्स्_२,२३।२४ ॥  
अहं चापि प्रतिज्ञां तां गुरोः समनुपालयन्  ।  
वनम् अद्यैव यास्यामि स्थिरा भव मनस्विनि  ॥ रम्स्_२,२३।२५ ॥  
याते च मयि कल्याणि वनं मुनिनिषेवितम्  ।  
व्रतोपवासरतया भवितव्यं त्वयानघे  ॥ रम्स्_२,२३।२६ ॥  
काल्यम् उत्थाय देवानां कृत्वा पूजां यथाविधि  ।  
वन्दितव्यो दशरथः पिता मम नरेश्वरः  ॥ रम्स्_२,२३।२७ ॥  
माता च मम कौसल्या वृद्धा सन्तापकर्शिता  ।  
धर्मम् एवाग्रतः कृत्वा त्वत्तः सम्मानम् अर्हति  ॥ रम्स्_२,२३।२८ ॥  
वन्दितव्याश् च ते नित्यं याः शेषा मम मातरः  ।  
स्नेहप्रणयसम्भोगैः समा हि मम मातरः  ॥ रम्स्_२,२३।२९ ॥  
भ्रातृपुत्रसमौ चापि द्रष्टव्यौ च विशेषतः  ।  
त्वया लक्ष्मणशत्रुघ्नौ प्राणैः प्रियतरौ मम  ॥ रम्स्_२,२३।३० ॥  
विप्रियं न च कर्तव्यं भरतस्य कदाचन  ।  
स हि राजा प्रभुश् चैव देशस्य च कुलस्य च  ॥ रम्स्_२,२३।३१ ॥  
आराधिता हि शीलेन प्रयत्नैश् चोपसेविताः  ।  
राजानः सम्प्रसीदन्ति प्रकुप्यन्ति विपर्यये  ॥ रम्स्_२,२३।३२ ॥  
औरसान् अपि पुत्रान् हि त्यजन्त्य् अहितकारिणः  ।  
समर्थान् सम्प्रगृह्णन्ति जनान् अपि नराधिपाः  ॥ रम्स्_२,२३।३३ ॥  
अहं गमिष्यामि महावनं प्रिये त्वया हि वस्तव्यम् इहैव भामिनि  ।  
यथा व्यलीकं कुरुषे न कस्यचित् तथा त्वया कार्यम् इदं वचो मम  ॥ रम्स्_२,२३।३४ ॥  
  
_________________________________________________________________  
  
  
रामायण, अयोध्याकाण्ड, २४  
एवम् उक्ता तु वैदेही प्रियार्हा प्रियवादिनी  ।  
प्रणयाद् एव सङ्क्रुद्धा भर्तारम् इदम् अब्रवीत्  ॥ रम्स्_२,२४।१ ॥  
आर्यपुत्र पिता माता भ्राता पुत्रस् तथा स्नुषा  ।  
स्वानि पुण्यानि भुञ्जानाः स्वं स्वं भाग्यम् उपासते  ॥ रम्स्_२,२४।२ ॥  
भर्तुर् भाग्यं तु भार्यैका प्राप्नोति पुरुषर्षभ  ।  
अतश् चैवाहम् आदिष्टा वने वस्तव्यम् इत्य् अपि  ॥ रम्स्_२,२४।३ ॥  
न पिता नात्मजो नात्मा न माता न सखीजनः  ।  
इह प्रेत्य च नारीणां पतिर् एको गतिः सदा  ॥ रम्स्_२,२४।४ ॥  
यदि त्वं प्रस्थितो दुर्गं वनम् अद्यैव राघव  ।  
अग्रतस् ते गमिष्यामि मृद्नन्ती कुशकण्टकान्  ॥ रम्स्_२,२४।५ ॥  
ईर्ष्यारोषौ बहिष्कृत्य भुक्तशेषम् इवोदकम्  ।  
नय मां वीर विश्रब्धः पापं मयि न विद्यते  ॥ रम्स्_२,२४।६ ॥  
प्रासादाग्रैर् विमानैर् वा वैहायसगतेन वा  ।  
सर्वावस्थागता भर्तुः पादच्छाया विशिष्यते  ॥ रम्स्_२,२४।७ ॥  
अनुशिष्टास्मि मात्रा च पित्रा च विविधाश्रयम्  ।  
नास्मि सम्प्रति वक्तव्या वर्तितव्यं यथा मया  ॥ रम्स्_२,२४।८ ॥  
सुखं वने निवत्स्यामि यथैव भवने पितुः  ।  
अचिन्तयन्ती त्रींल् लोकांश् चिन्तयन्ती पतिव्रतम्  ॥ रम्स्_२,२४।९ ॥  
शुश्रूषमाणा ते नित्यं नियता ब्रह्मचारिणी  ।  
सह रंस्ये त्वया वीर वनेषु मधुगन्धिषु  ॥ रम्स्_२,२४।१० ॥  
त्वं हि कर्तुं वने शक्तो राम सम्परिपालनम्  ।  
अन्यस्यापि जनस्येह किं पुनर् मम मानद  ॥ रम्स्_२,२४।११ ॥  
फलमूलाशना नित्यं भविष्यामि न संशयः  ।  
न ते दुःखं करिष्यामि निवसन्ती सह त्वया  ॥ रम्स्_२,२४।१२ ॥  
इच्छामि सरितः शैलान् पल्वलानि वनानि च  ।  
द्रष्टुं सर्वत्र निर्भीता त्वया नाथेन धीमता  ॥ रम्स्_२,२४।१३ ॥  
हंसकारण्डवाकीर्णाः पद्मिनीः साधुपुष्पिताः  ।  
इच्छेयं सुखिनी द्रष्टुं त्वया वीरेण सङ्गता  ॥ रम्स्_२,२४।१४ ॥  
सह त्वया विशालाक्ष रंस्ये परमनन्दिनी  ।  
एवं वर्षसहस्राणां शतं वाहं त्वया सह  ॥ रम्स्_२,२४।१५ ॥  
स्वर्गे ऽपि च विना वासो भविता यदि राघव  ।  
त्वया मम नरव्याघ्र नाहं तम् अपि रोचये  ॥ रम्स्_२,२४।१६ ॥  
अहं गमिष्यामि वनं सुदुर्गमं मृगायुतं वानरवारणैर् युतम्  ।  
वने निवत्स्यामि यथा पितुर् गृहे तवैव पादाव् उपगृह्य सम्मता  ॥ रम्स्_२,२४।१७ ॥  
अनन्यभावाम् अनुरक्तचेतसं त्वया वियुक्तां मरणाय निश्चिताम्  ।  
नयस्व मां साधु कुरुष्व याचनां न ते मयातो गुरुता भविष्यति  ॥ रम्स्_२,२४।१८ ॥  
तथा ब्रुवाणाम् अपि धर्मवत्सलो न च स्म सीतां नृवरो निनीषति  ।  
उवाच चैनां बहु सन्निवर्तने वने निवासस्य च दुःखितां प्रति  ॥ रम्स्_२,२४।१९ ॥  
  
_________________________________________________________________  
  
  
रामायण, अयोध्याकाण्ड, २५  
स एवं ब्रुवतीं सीतां धर्मज्ञो धर्मवत्सलः  ।  
निवर्तनार्थे धर्मात्मा वाक्यम् एतद् उवाच ह  ॥ रम्स्_२,२५।१ ॥  
सीते महाकुलीनासि धर्मे च निरता सदा  ।  
इहाचर स्वधर्मं त्वं मा यथा मनसः सुखम्  ॥ रम्स्_२,२५।२ ॥  
सीते यथा त्वां वक्ष्यामि तथा कार्यं त्वयाबले  ।  
वने दोषा हि बहवो वदतस् तान् निबोध मे  ॥ रम्स्_२,२५।३ ॥  
सीते विमुच्यताम् एषा वनवासकृता मतिः  ।  
बहुदोषं हि कान्तारं वनम् इत्य् अभिधीयते  ॥ रम्स्_२,२५।४ ॥  
हितबुद्ध्या खलु वचो मयैतद् अभिधीयते  ।  
सदा सुखं न जानामि दुःखम् एव सदा वनम्  ॥ रम्स्_२,२५।५ ॥  
गिरिनिर्झरसम्भूता गिरिकन्दरवासिनाम्  ।  
सिंहानां निनदा दुःखाः श्रोतुं दुःखम् अतो वनम्  ॥ रम्स्_२,२५।६ ॥  
सुप्यते पर्णशय्यासु स्वयं भग्नासु भूतले  ।  
रात्रिषु श्रमखिन्नेन तस्माद् दुःखतरं वनम्  ॥ रम्स्_२,२५।७ ॥  
उपवासश् च कर्तव्यो यथाप्राणेन मैथिलि  ।  
जटाभारश् च कर्तव्यो वल्कलाम्बरधारिणा  ॥ रम्स्_२,२५।८ ॥  
अतीव वातस् तिमिरं बुभुक्षा चात्र नित्यशः  ।  
भयानि च महान्त्य् अत्र ततो दुःखतरं वनम्  ॥ रम्स्_२,२५।९ ॥  
सरीसृपाश् च बहवो बहुरूपाश् च भामिनि  ।  
चरन्ति पृथिवीं दर्पाद् अतो दुःखतरं वनम्  ॥ रम्स्_२,२५।१० ॥  
नदीनिलयनाः सर्पा नदीकुटिलगामिनः  ।  
तिष्ठन्त्य् आवृत्य पन्थानम् अतो दुःखतरं वनम्  ॥ रम्स्_२,२५।११ ॥  
पतङ्गा वृश्चिकाः कीटा दंशाश् च मशकैः सह  ।  
बाधन्ते नित्यम् अबले सर्वं दुःखम् अतो वनम्  ॥ रम्स्_२,२५।१२ ॥  
द्रुमाः कण्टकिनश् चैव कुशकाशाश् च भामिनि  ।  
वने व्याकुलशाखाग्रास् तेन दुःखतरं वनम्  ॥ रम्स्_२,२५।१३ ॥  
तद् अलं ते वनं गत्वा क्षमं न हि वनं तव  ।  
विमृशन्न् इह पश्यामि बहुदोषतरं वनम्  ॥ रम्स्_२,२५।१४ ॥  
वनं तु नेतुं न कृता मतिस् तदा बभूव रामेण यदा महात्मना  ।  
न तस्य सीता वचनं चकार तत् ततो ऽब्रवीद् रामम् इदं सुदुःखिता  ॥ रम्स्_२,२५।१५ ॥  
  
_________________________________________________________________  
  
  
रामायण, अयोध्याकाण्ड, २६  
एतत् तु वचनं श्रुत्वा सीता रामस्य दुःखिता  ।  
प्रसक्ताश्रुमुखी मन्दम् इदं वचनम् अब्रवीत्  ॥ रम्स्_२,२६।१ ॥  
ये त्वया कीर्तिता दोषा वने वस्तव्यतां प्रति  ।  
गुणान् इत्य् एव तान् विद्धि तव स्नेहपुरस्कृतान्  ॥ रम्स्_२,२६।२ ॥  
त्वया च सह गन्तव्यं मया गुरुजनाज्ञया  ।  
त्वद्वियोगेन मे राम त्यक्तव्यम् इह जीवितम्  ॥ रम्स्_२,२६।३ ॥  
न च मां त्वत्समीपस्थाम् अपि शक्नोति राघव  ।  
सुराणाम् ईश्वरः शक्रः प्रधर्षयितुम् ओजसा  ॥ रम्स्_२,२६।४ ॥  
पतिहीना तु या नारी न सा शक्ष्यति जीवितुम्  ।  
कामम् एवंविधं राम त्वया मम विदर्शितम्  ॥ रम्स्_२,२६।५ ॥  
अथ चापि महाप्राज्ञ ब्राह्मणानां मया श्रुतम्  ।  
पुरा पितृगृहे सत्यं वस्तव्यं किल मे वने  ॥ रम्स्_२,२६।६ ॥  
लक्षणिभ्यो द्विजातिभ्यः श्रुत्वाहं वचनं गृहे  ।  
वनवासकृतोत्साहा नित्यम् एव महाबल  ॥ रम्स्_२,२६।७ ॥  
आदेशो वनवासस्य प्राप्तव्यः स मया किल  ।  
सा त्वया सह तत्राहं यास्यामि प्रिय नान्यथा  ॥ रम्स्_२,२६।८ ॥  
कृतादेशा भविष्यामि गमिष्यामि सह त्वया  ।  
कालश् चायं समुत्पन्नः सत्यवाग् भवतु द्विजः  ॥ रम्स्_२,२६।९ ॥  
वनवासे हि जानामि दुःखानि बहुधा किल  ।  
प्राप्यन्ते नियतं वीर पुरुषैर् अकृतात्मभिः  ॥ रम्स्_२,२६।१० ॥  
कन्यया च पितुर् गेहे वनवासः श्रुतो मया  ।  
भिक्षिण्याः साधुवृत्ताया मम मातुर् इहाग्रतः  ॥ रम्स्_२,२६।११ ॥  
प्रसादितश् च वै पूर्वं त्वं वै बहुविधं प्रभो  ।  
गमनं वनवासस्य काङ्क्षितं हि सह त्वया  ॥ रम्स्_२,२६।१२ ॥  
कृतक्षणाहं भद्रं ते गमनं प्रति राघव  ।  
वनवासस्य शूरस्य चर्या हि मम रोचते  ॥ रम्स्_२,२६।१३ ॥  
शुद्धात्मन् प्रेमभावाद् धि भविष्यामि विकल्मषा  ।  
भर्तारम् अनुगच्छन्ती भर्ता हि मम दैवतम्  ॥ रम्स्_२,२६।१४ ॥  
प्रेत्यभावे ऽपि कल्याणः सङ्गमो मे सह त्वया  ।  
श्रुतिर् हि श्रूयते पुण्या ब्राह्मणानां यशस्विनाम्  ॥ रम्स्_२,२६।१५ ॥  
इह लोके च पितृभिर् या स्त्री यस्य महामते  ।  
अद्भिर् दत्ता स्वधर्मेण प्रेत्यभावे ऽपि तस्य सा  ॥ रम्स्_२,२६।१६ ॥  
एवम् अस्मात् स्वकां नारीं सुवृत्तां हि पतिव्रताम्  ।  
नाभिरोचयसे नेतुं त्वं मां केनेह हेतुना  ॥ रम्स्_२,२६।१७ ॥  
भक्तां पतिव्रतां दीनां मां समां सुखदुःखयोः  ।  
नेतुम् अर्हसि काकुत्स्थ समानसुखदुःखिनीम्  ॥ रम्स्_२,२६।१८ ॥  
यदि मां दुःखिताम् एवं वनं नेतुं न चेच्छसि  ।  
विषम् अग्निं जलं वाहम् आस्थास्ये मृत्युकारणात्  ॥ रम्स्_२,२६।१९ ॥  
एवं बहुविधं तं सा याचते गमनं प्रति  ।  
नानुमेने महाबाहुस् तां नेतुं विजनं वनम्  ॥ रम्स्_२,२६।२० ॥  
एवम् उक्ता तु सा चिन्तां मैथिली समुपागता  ।  
स्नापयन्तीव गाम् उष्णैर् अश्रुभिर् नयनच्युतैः  ॥ रम्स्_२,२६।२१ ॥  
चिन्तयन्तीं तथा तां तु निवर्तयितुम् आत्मवान्  ।  
क्रोधाविष्टां तु वैदेहीं काकुत्स्थो बह्व् असान्त्वयत्  ॥ रम्स्_२,२६।२२ ॥  
  
_________________________________________________________________  
  
  
रामायण, अयोध्याकाण्ड, २७  
सान्त्व्यमाना तु रामेण मैथिली जनकात्मजा  ।  
वनवासनिमित्ताय भर्तारम् इदम् अब्रवीत्  ॥ रम्स्_२,२७।१ ॥  
सा तम् उत्तमसंविग्ना सीता विपुलवक्षसम्  ।  
प्रणयाच् चाभिमानाच् च परिचिक्षेप राघवम्  ॥ रम्स्_२,२७।२ ॥  
किं त्वामन्यत वैदेहः पिता मे मिथिलाधिपः  ।  
राम जामातरं प्राप्य स्त्रियं पुरुषविग्रहम्  ॥ रम्स्_२,२७।३ ॥  
अनृतं बललोको ऽयम् अज्ञानाद् यद्धि वक्ष्यति  ।  
तेजो नास्ति परं रामे तपतीव दिवाकरे  ॥ रम्स्_२,२७।४ ॥  
किं हि कृत्वा विषण्णस् त्वं कुतो वा भयम् अस्ति ते  ।  
यत् परित्यक्तुकामस् त्वं माम् अनन्यपरायणाम्  ॥ रम्स्_२,२७।५ ॥  
द्युमत्सेनसुतं वीर सत्यवन्तम् अनुव्रताम्  ।  
सावित्रीम् इव मां विद्धि त्वम् आत्मवशवर्तिनीम्  ॥ रम्स्_२,२७।६ ॥  
न त्व् अहं मनसाप्य् अन्यं द्रष्टास्मि त्वदृते ऽनघ  ।  
त्वया राघव गच्छेयं यथान्या कुलपांसनी  ॥ रम्स्_२,२७।७ ॥  
स्वयं तु भार्यां कौमारीं चिरम् अध्युषितां सतीम्  ।  
शैलूष इव मां राम परेभ्यो दातुम् इच्छसि  ॥ रम्स्_२,२७।८ ॥  
स माम् अनादाय वनं न त्वं प्रस्थातुम् अर्हसि  ।  
तपो वा यदि वारण्यं स्वर्गो वा स्यात् सह त्वया  ॥ रम्स्_२,२७।९ ॥  
न च मे भविता तत्र कश्चित् पथि परिश्रमः  ।  
पृष्ठतस् तव गच्छन्त्या विहारशयनेष्व् अपि  ॥ रम्स्_२,२७।१० ॥  
कुशकाशशरेषीका ये च कण्टकिनो द्रुमाः  ।  
तूलाजिनसमस्पर्शा मार्गे मम सह त्वया  ॥ रम्स्_२,२७।११ ॥  
महावातसमुद्धूतं यन् माम् अवकरिष्यति  ।  
रजो रमण तन् मन्ये परार्ध्यम् इव चन्दनम्  ॥ रम्स्_२,२७।१२ ॥  
शाद्वलेषु यद् आसिष्ये वनान्ते वनगोचरा  ।  
कुथास्तरणतल्पेषु किं स्यात् सुखतरं ततः  ॥ रम्स्_२,२७।१३ ॥  
पत्त्रं मूलं फलं यत् त्वम् अल्पं वा यदि वा बहु  ।  
दास्यसि स्वयम् आहृत्य तन् मे ऽमृतरसोपमम्  ॥ रम्स्_२,२७।१४ ॥  
न मातुर् न पितुस् तत्र स्मरिष्यामि न वेश्मनः  ।  
आर्तवान्य् उपभुञ्जाना पुष्पाणि च फलानि च  ॥ रम्स्_२,२७।१५ ॥  
न च तत्र गतः किञ्चिद् द्रष्टुम् अर्हसि विप्रियम्  ।  
मत्कृते न च ते शोको न भविष्यामि दुर्भरा  ॥ रम्स्_२,२७।१६ ॥  
यस् त्वया सह स स्वर्गो निरयो यस् त्वया विना  ।  
इति जानन् परां प्रीतिं गच्छ राम मया सह  ॥ रम्स्_२,२७।१७ ॥  
अथ माम् एवम् अव्यग्रां वनं नैव नयिष्यसि  ।  
विषम् अद्यैव पास्यामि मा विशं द्विषतां वशम्  ॥ रम्स्_२,२७।१८ ॥  
पश्चाद् अपि हि दुःखेन मम नैवास्ति जीवितम्  ।  
उज्झितायास् त्वया नाथ तदैव मरणं वरम्  ॥ रम्स्_२,२७।१९ ॥  
इदं हि सहितुं शोकं मुहूर्तम् अपि नोत्सहे  ।  
किं पुनर् दशवर्षाणि त्रीणि चैकं च दुःखिता  ॥ रम्स्_२,२७।२० ॥  
इति सा शोकसन्तप्ता विलप्य करुणं बहु  ।  
चुक्रोश पतिम् आयस्ता भृशम् आलिङ्ग्य सस्वरम्  ॥ रम्स्_२,२७।२१ ॥  
सा विद्धा बहुभिर् वाक्यैर् दिग्धैर् इव गजाङ्गना  ।  
चिरसन्नियतं बाष्पं मुमोचाग्निम् इवारणिः  ॥ रम्स्_२,२७।२२ ॥  
तस्याः स्फटिकसङ्काशं वारि सन्तापसम्भवम्  ।  
नेत्राभ्यां परिसुस्राव पङ्कजाभ्याम् इवोदकम्  ॥ रम्स्_२,२७।२३ ॥  
तां परिष्वज्य बाहुभ्यां विसञ्ज्ञाम् इव दुःखिताम्  ।  
उवाच वचनं रामः परिविश्वासयंस् तदा  ॥ रम्स्_२,२७।२४ ॥  
न देवि तव दुःखेन स्वर्गम् अप्य् अभिरोचये  ।  
न हि मे ऽस्ति भयं किञ्चित् स्वयम्भोर् इव सर्वतः  ॥ रम्स्_२,२७।२५ ॥  
तव सर्वम् अभिप्रायम् अविज्ञाय शुभानने  ।  
वासं न रोचये ऽरण्ये शक्तिमान् अपि रक्षणे  ॥ रम्स्_२,२७।२६ ॥  
यत् सृष्टासि मया सार्धं वनवासाय मैथिलि  ।  
न विहातुं मया शक्या कीर्तिर् आत्मवता यथा  ॥ रम्स्_२,२७।२७ ॥  
धर्मस् तु गजनासोरु सद्भिर् आचरितः पुरा  ।  
तं चाहम् अनुवर्ते ऽद्य यथा सूर्यं सुवर्चला  ॥ रम्स्_२,२७।२८ ॥  
एष धर्मस् तु सुश्रोणि पितुर् मातुश् च वश्यता  ।  
अतश् चाज्ञां व्यतिक्रम्य नाहं जीवितुम् उत्सहे  ॥ रम्स्_२,२७।२९ ॥  
स मां पिता यथा शास्ति सत्यधर्मपथे स्थितः  ।  
तथा वर्तितुम् इच्छामि स हि धर्मः सनातनः  ।  
अनुगच्छस्व मां भीरु सहधर्मचरी भव  ॥ रम्स्_२,२७।३० ॥*  
ब्राह्मणेभ्यश् च रत्नानि भिक्षुकेभ्यश् च भोजनम्  ।  
देहि चाशंसमानेभ्यः सन्त्वरस्व च माचिरम्  ॥ रम्स्_२,२७।३१ ॥  
अनुकूलं तु सा भर्तुर् ज्ञात्वा गमनम् आत्मनः  ।  
क्षिप्रं प्रमुदिता देवी दातुम् एवोपचक्रमे  ॥ रम्स्_२,२७।३२ ॥  
ततः प्रहृष्टा परिपूर्णमानसा यशस्विनी भर्तुर् अवेक्ष्य भाषितम्  ।  
धनानि रत्नानि च दातुम् अङ्गना प्रचक्रमे धर्मभृतां मनस्विनी  ॥ रम्स्_२,२७।३३ ॥  
  
_________________________________________________________________  
  
  
रामायण, अयोध्याकाण्ड, २८  
ततो ऽब्रवीन् महातेजा रामो लक्ष्मणम् अग्रतः  ।  
स्थितं प्राग्गामिनं वीरं याचमानं कृताञ्जलिम्  ॥ रम्स्_२,२८।१ ॥  
मयाद्य सह सौमित्रे त्वयि गच्छति तद् वनम्  ।  
को भरिष्यति कौसल्यां सुमित्रां वा यशस्विनीम्  ॥ रम्स्_२,२८।२ ॥  
अभिवर्षति कामैर् यः पर्जन्यः पृथिवीम् इव  ।  
स कामपाशपर्यस्तो महातेजा महीपतिः  ॥ रम्स्_२,२८।३ ॥  
सा हि राज्यम् इदं प्राप्य नृपस्याश्वपतेः सुता  ।  
दुःखितानां सपत्नीनां न करिष्यति शोभनम्  ॥ रम्स्_२,२८।४ ॥  
एवम् उक्तस् तु रामेण लक्ष्मणः श्लक्ष्णया गिरा  ।  
प्रत्युवाच तदा रामं वाक्यज्ञो वाक्यकोविदम्  ॥ रम्स्_२,२८।५ ॥  
तवैव तेजसा वीर भरतः पूजयिष्यति  ।  
कौसल्यां च सुमित्रां च प्रयतो नात्र संशयः  ॥ रम्स्_२,२८।६ ॥  
कौसल्या बिभृयाद् आर्या सहस्रम् अपि मद्विधान्  ।  
यस्याः सहस्रं ग्रामाणां सम्प्राप्तम् उपजीवनम्  ॥ रम्स्_२,२८।७ ॥  
धनुर् आदाय सशरं खनित्रपिटकाधरः  ।  
अग्रतस् ते गमिष्यामि पन्थानम् अनुदर्शयन्  ॥ रम्स्_२,२८।८ ॥  
आहरिष्यामि ते नित्यं मूलानि च फलानि च  ।  
वन्यानि यानि चान्यानि स्वाहाराणि तपस्विनाम्  ॥ रम्स्_२,२८।९ ॥  
भवांस् तु सह वैदेह्या गिरिसानुषु रंस्यते  ।  
अहं सर्वं करिष्यामि जाग्रतः स्वपतश् च ते  ॥ रम्स्_२,२८।१० ॥  
रामस् त्व् अनेन वाक्येन सुप्रीतः प्रत्युवाच तम्  ।  
व्रजापृच्छस्व सौमित्रे सर्वम् एव सुहृज्जनम्  ॥ रम्स्_२,२८।११ ॥  
ये च राज्ञो ददौ दिव्ये महात्मा वरुणः स्वयम्  ।  
जनकस्य महायज्ञे धनुषी रौद्रदर्शने  ॥ रम्स्_२,२८।१२ ॥  
अभेद्यकवचे दिव्ये तूणी चाक्षयसायकौ  ।  
आदित्यविमलौ चोभौ खड्गौ हेमपरिष्कृतौ  ॥ रम्स्_२,२८।१३ ॥  
सत्कृत्य निहितं सर्वम् एतद् आचार्यसद्मनि  ।  
स त्वम् आयुधम् आदाय क्षिप्रम् आव्रज लक्ष्मण  ॥ रम्स्_२,२८।१४ ॥  
स सुहृज्जनम् आमन्त्र्य वनवासाय निश्चितः  ।  
इक्ष्वाकुगुरुम् आमन्त्र्य जग्राहायुधम् उत्तमम्  ॥ रम्स्_२,२८।१५ ॥  
तद् दिव्यं राजशार्दूलः सत्कृतं माल्यभूषितम्  ।  
रामाय दर्शयामास सौमित्रिः सर्वम् आयुधम्  ॥ रम्स्_२,२८।१६ ॥  
तम् उवाचात्मवान् रामः प्रीत्या लक्ष्मणम् आगतम्  ।  
काले त्वम् आगतः सौम्य काङ्क्षिते मम लक्ष्मण  ॥ रम्स्_२,२८।१७ ॥  
अहं प्रदातुम् इच्छामि यद् इदं मामकं धनम्  ।  
ब्राह्मणेभ्यस् तपस्विभ्यस् त्वया सह परन्तप  ॥ रम्स्_२,२८।१८ ॥  
वसन्तीह दृढं भक्त्या गुरुषु द्विजसत्तमाः  ।  
तेषाम् अपि च मे भूयः सर्वेषां चोपजीविनाम्  ॥ रम्स्_२,२८।१९ ॥  
वसिष्ठपुत्रं तु सुयज्ञम् आर्यं त्वम् आनयाशु प्रवरं द्विजानाम्  ।  
अभिप्रयास्यामि वनं समस्तान् अभ्यर्च्य शिष्टान् अपरान् द्विजातीन्  ॥ रम्स्_२,२८।२० ॥  
  
_________________________________________________________________  
  
  
रामायण, अयोध्याकाण्ड, २९  
ततः शासनम् आज्ञाय भ्रातुः शुभतरं प्रियम्  ।  
गत्वा स प्रविवेशाशु सुयज्ञस्य निवेशनम्  ॥ रम्स्_२,२९।१ ॥  
तं विप्रम् अग्न्यगारस्थं वन्दित्वा लक्ष्मणो ऽब्रवीत्  ।  
सखे ऽभ्यागच्छ पश्य त्वं वेश्म दुष्करकारिणः  ॥ रम्स्_२,२९।२ ॥  
ततः सन्ध्याम् उपास्याशु गत्वा सौमित्रिणा सह  ।  
जुष्टं तत् प्राविशल् लक्ष्म्या रम्यं रामनिवेशनम्  ॥ रम्स्_२,२९।३ ॥  
तम् आगतं वेदविदं प्राञ्जलिः सीतया सह  ।  
सुयज्ञम् अभिचक्राम राघवो ऽग्निम् इवार्चितम्  ॥ रम्स्_२,२९।४ ॥  
जातरूपमयैर् मुख्यैर् अङ्गदैः कुण्डलैः शुभैः  ।  
सहेमसूत्रैर् मणिभिः केयूरैर् वलयैर् अपि  ॥ रम्स्_२,२९।५ ॥  
अन्यैश् च रत्नैर् बहुभिः काकुत्स्थः प्रत्यपूजयत्  ।  
सुयज्ञं स तदोवाच रामः सीताप्रचोदितः  ॥ रम्स्_२,२९।६ ॥  
हारं च हेमसूत्रं च भार्यायै सौम्य हारय  ।  
रशनां चाधुना सीता दातुम् इच्छति ते सखे  ॥ रम्स्_२,२९।७ ॥  
पर्यङ्कम् अग्र्यास्तरणं नानारत्नविभूषितम्  ।  
तम् अपीच्छति वैदेही प्रतिष्ठापयितुं त्वयि  ॥ रम्स्_२,२९।८ ॥  
नागः शत्रुञ्जयो नाम मातुलो यं ददौ मम  ।  
तं ते गजसहस्रेण ददामि द्विजपुङ्गव  ॥ रम्स्_२,२९।९ ॥  
इत्य् उक्तः स हि रामेण सुयज्ञः प्रतिगृह्य तत्  ।  
रामलक्ष्मणसीतानां प्रयुयोजाशिषः शिवाः  ॥ रम्स्_२,२९।१० ॥  
अथ भ्रातरम् अव्यग्रं प्रियं रामः प्रियंवदः  ।  
सौमित्रिं तम् उवाचेदं ब्रह्मेव त्रिदशेश्वरम्  ॥ रम्स्_२,२९।११ ॥  
अगस्त्यं कौशिकं चैव ताव् उभौ ब्राह्मणोत्तमौ  ।  
अर्चयाहूय सौमित्रे रत्नैः सस्यम् इवाम्बुभिः  ॥ रम्स्_२,२९।१२ ॥  
कौसल्यां च य आशीर्भिर् भक्तः पर्युपतिष्ठति  ।  
आचार्यस् तैत्तिरीयाणाम् अभिरूपश् च वेदवित्  ॥ रम्स्_२,२९।१३ ॥  
तस्य यानं च दासीश् च सौमित्रे सम्प्रदापय  ।  
कौशेयानि च वस्त्राणि यावत् तुष्यति स द्विजः  ॥ रम्स्_२,२९।१४ ॥  
सूतश् चित्ररथश् चार्यः सचिवः सुचिरोषितः  ।  
तोषयैनं महार्हैश् च रत्नैर् वस्त्रैर् धनैस् तथा  ॥ रम्स्_२,२९।१५ ॥  
शालिवाहसहस्रं च द्वे शते भद्रकांस् तथा  ।  
व्यञ्जनार्थं च सौमित्रे गोसहस्रम् उपाकुरु  ॥ रम्स्_२,२९।१६ ॥  
ततः स पुरुषव्याघ्रस् तद् धनं लक्ष्मणः स्वयम्  ।  
यथोक्तं ब्राह्मणेन्द्राणाम् अददाद् धनदो यथा  ॥ रम्स्_२,२९।१७ ॥  
अथाब्रवीद् बाष्पकलांस् तिष्ठतश् चोपजीविनः  ।  
सम्प्रदाय बहु द्रव्यम् एकैकस्योपजीविनः  ॥ रम्स्_२,२९।१८ ॥  
लक्ष्मणस्य च यद् वेश्म गृहं च यद् इदं मम  ।  
अशून्यं कार्यम् एकैकं यावदागमनं मम  ॥ रम्स्_२,२९।१९ ॥  
इत्य् उक्त्वा दुःखितं सर्वं जनं तम् उपजीविनम्  ।  
उवाचेदं धनाध्यक्षं धनम् आनीयताम् इति  ।  
ततो ऽस्य धनम् आजह्रुः सर्वम् एवोपजीविनः  ॥ रम्स्_२,२९।२० ॥*  
ततः स पुरुषव्याघ्रस् तद् धनं सहलक्ष्मणः  ।  
द्विजेभ्यो बालवृद्धेभ्यः कृपणेभ्यो ऽभ्यदापयत्  ॥ रम्स्_२,२९।२१ ॥  
तत्रासीत् पिङ्गलो गार्ग्यस् त्रिजटो नाम वै द्विजः  ।  
आ पञ्चमायाः कक्ष्याया नैनं कश्चिद् अवारयत्  ॥ रम्स्_२,२९।२२ ॥  
स राजपुत्रम् आसाद्य त्रिजटो वाक्यम् अब्रवीत्  ।  
निर्धनो बहुपुत्रो ऽस्मि राजपुत्र महायशः  ।  
उञ्छवृत्तिर् वने नित्यं प्रत्यवेक्षस्व माम् इति  ॥ रम्स्_२,२९।२३ ॥*  
तम् उवाच ततो रामः परिहाससमन्वितम्  ।  
गवां सहस्रम् अप्य् एकं न तु विश्राणितं मया  ।  
परिक्षिपसि दण्डेन यावत् तावद् अवाप्स्यसि  ॥ रम्स्_२,२९।२४ ॥*  
स शाटीं त्वरितः कट्यां सम्भ्रान्तः परिवेष्ट्य ताम्  ।  
आविध्य दण्डं चिक्षेप सर्वप्राणेन वेगितः  ॥ रम्स्_२,२९।२५ ॥  
उवाच च ततो रामस् तं गार्ग्यम् अभिसान्त्वयन्  ।  
मन्युर् न खलु कर्तव्यः परिहासो ह्य् अयं मम  ॥ रम्स्_२,२९।२६ ॥  
ततः सभार्यस् त्रिजटो महामुनिर् गवाम् अनीकं प्रतिगृह्य मोदितः  ।  
यशोबलप्रीतिसुखोपबृंहिणीस् तद् आशिषः प्रत्यवदन् महात्मनः  ॥ रम्स्_२,२९।२७ ॥  
  
_________________________________________________________________  
  
  
रामायण, अयोध्याकाण्ड, ३०  
दत्त्वा तु सह वैदेह्या ब्राह्मणेभ्यो धनं बहु  ।  
जग्मतुः पितरं द्रष्टुं सीतया सह राघवौ  ॥ रम्स्_२,३०।१ ॥  
ततो गृहीते दुष्प्रेक्ष्ये अशोभेतां तदायुधे  ।  
मालादामभिर् आसक्ते सीतया समलङ्कृते  ॥ रम्स्_२,३०।२ ॥  
ततः प्रासादहर्म्याणि विमानशिखराणि च  ।  
अधिरुह्य जनः श्रीमान् उदासीनो व्यलोकयत्  ॥ रम्स्_२,३०।३ ॥  
न हि रथ्याः स्म शक्यन्ते गन्तुं बहुजनाकुलाः  ।  
आरुह्य तस्मात् प्रासादान् दीनाः पश्यन्ति राघवम्  ॥ रम्स्_२,३०।४ ॥  
पदातिं वर्जितच्छत्त्रं रामं दृष्ट्वा तदा जनाः  ।  
ऊचुर् बहुविधा वाचः शोकोपहतचेतसः  ॥ रम्स्_२,३०।५ ॥  
यं यान्तम् अनुयाति स्म चतुरङ्गबलं महत्  ।  
तम् एकं सीतया सार्धम् अनुयाति स्म लक्ष्मणः  ॥ रम्स्_२,३०।६ ॥  
ऐश्वर्यस्य रसज्ञः सन् कामिनां चैव कामदः  ।  
नेच्छत्य् एवानृतं कर्तुं पितरं धर्मगौरवात्  ॥ रम्स्_२,३०।७ ॥  
या न शक्या पुरा द्रष्टुं भूतैर् आकाशगैर् अपि  ।  
ताम् अद्य सीतां पश्यन्ति राजमार्गगता जनाः  ॥ रम्स्_२,३०।८ ॥  
अङ्गरागोचितां सीतां रक्तचन्दनसेविनीम्  ।  
वर्षम् उष्णं च शीतं च नेष्यत्य् आशु विवर्णताम्  ॥ रम्स्_२,३०।९ ॥  
अद्य नूनं दशरथः सत्त्वम् आविश्य भाषते  ।  
न हि राजा प्रियं पुत्रं विवासयितुम् अर्हति  ॥ रम्स्_२,३०।१० ॥  
निर्गुणस्यापि पुत्रस्य कथं स्याद् विप्रवासनम्  ।  
किं पुनर् यस्य लोको ऽयं जितो वृत्तेन केवलम्  ॥ रम्स्_२,३०।११ ॥  
आनृशंस्यम् अनुक्रोशः श्रुतं शीलं दमः शमः  ।  
राघवं शोभयन्त्य् एते षड्गुणाः पुरुषोत्तमम्  ॥ रम्स्_२,३०।१२ ॥  
तस्मात् तस्योपघातेन प्रजाः परमपीडिताः  ।  
औदकानीव सत्त्वानि ग्रीष्मे सलिलसङ्क्षयात्  ॥ रम्स्_२,३०।१३ ॥  
पीडया पीडितं सर्वं जगद् अस्य जगत्पतेः  ।  
मूलस्येवोपघातेन वृक्षः पुष्पफलोपगः  ॥ रम्स्_२,३०।१४ ॥  
ते लक्ष्मण इव क्षिप्रं सपत्न्यः सहबान्धवाः  ।  
गच्छन्तम् अनुगच्छामो येन गच्छति राघवः  ॥ रम्स्_२,३०।१५ ॥  
उद्यानानि परित्यज्य क्षेत्राणि च गृहाणि च  ।  
एकदुःखसुखा रामम् अनुगच्छाम धार्मिकम्  ॥ रम्स्_२,३०।१६ ॥  
समुद्धृतनिधानानि परिध्वस्ताजिराणि च  ।  
उपात्तधनधान्यानि हृतसाराणि सर्वशः  ॥ रम्स्_२,३०।१७ ॥  
रजसाभ्यवकीर्णानि परित्यक्तानि दैवतैः  ।  
अस्मत्त्यक्तानि वेश्मानि कैकेयी प्रतिपद्यताम्  ॥ रम्स्_२,३०।१८ ॥  
वनं नगरम् एवास्तु येन गच्छति राघवः  ।  
अस्माभिश् च परित्यक्तं पुरं सम्पद्यतां वनम्  ॥ रम्स्_२,३०।१९ ॥  
बिलानि दंष्ट्रिणः सर्वे सानूनि मृगपक्षिणः  ।  
अस्मत्त्यक्तं प्रपद्यन्तां सेव्यमानं त्यजन्तु च  ॥ रम्स्_२,३०।२० ॥  
इत्य् एवं विविधा वाचो नानाजनसमीरिताः  ।  
शुश्राव रामः श्रुत्वा च न विचक्रे ऽस्य मानसम्  ॥ रम्स्_२,३०।२१ ॥  
प्रतीक्षमाणो ऽभिजनं तदार्तम् अनार्तरूपः प्रहसन्न् इवाथ  ।  
जगाम रामः पितरं दिदृक्षुः पितुर् निदेशं विधिवच् चिकीर्षुः  ॥ रम्स्_२,३०।२२ ॥  
तत् पूर्वम् ऐक्ष्वाकसुतो महात्मा रामो गमिष्यन् वनम् आर्तरूपम्  ।  
व्यतिष्ठत प्रेक्ष्य तदा सुमन्त्रं पितुर् महात्मा प्रतिहारणार्थम्  ॥ रम्स्_२,३०।२३ ॥  
पितुर् निदेशेन तु धर्मवत्सलो वनप्रवेशे कृतबुद्धिनिश्चयः  ।  
स राघवः प्रेक्ष्य सुमन्त्रम् अब्रवीन् निवेदयस्वागमनं नृपाय मे  ॥ रम्स्_२,३०।२४ ॥  
  
_________________________________________________________________  
  
  
रामायण, अयोध्याकाण्ड, ३१  
स रामप्रेषितः क्षिप्रं सन्तापकलुषेन्द्रियः  ।  
प्रविश्य नृपतिं सूतो निःश्वसन्तं ददर्श ह  ॥ रम्स्_२,३१।१ ॥  
आलोक्य तु महाप्राज्ञः परमाकुलचेतसं  ।  
रामम् एवानुशोचन्तं सूतः प्राञ्जलिर् आसदत्  ॥ रम्स्_२,३१।२ ॥  
अयं स पुरुषव्याघ्र द्वारि तिष्ठति ते सुतः  ।  
ब्राह्मणेभ्यो धनं दत्त्वा सर्वं चैवोपजीविनाम्  ॥ रम्स्_२,३१।३ ॥  
स त्वा पश्यतु भद्रं ते रामः सत्यपराक्रमः  ।  
सर्वान् सुहृद आपृच्छ्य त्वाम् इदानीं दिदृक्षते  ॥ रम्स्_२,३१।४ ॥  
गमिष्यति महारण्यं तं पश्य जगतीपते  ।  
वृतं राजगुणैः सर्वैर् आदित्यम् इव रश्मिभिः  ॥ रम्स्_२,३१।५ ॥  
स सत्यवादी धर्मात्मा गाम्भीर्यात् सागरोपमः  ।  
आकाश इव निष्पङ्को नरेन्द्रः प्रत्युवाच तम्  ॥ रम्स्_२,३१।६ ॥  
सुमन्त्रानय मे दारान् ये केचिद् इह मामकाः  ।  
दारैः परिवृतः सर्वैर् द्रष्टुम् इच्छामि राघवम्  ॥ रम्स्_२,३१।७ ॥  
सो ऽन्तःपुरम् अतीत्यैव स्त्रियस् ता वाक्यम् अब्रवीत्  ।  
आर्यो ह्वयति वो राजा गम्यतां तत्र माचिरम्  ॥ रम्स्_२,३१।८ ॥  
एवम् उक्ताः स्त्रियः सर्वाः सुमन्त्रेण नृपाज्ञया  ।  
प्रचक्रमुस् तद् भवनं भर्तुर् आज्ञाय शासनम्  ॥ रम्स्_२,३१।९ ॥  
अर्धसप्तशतास् तास् तु प्रमदास् ताम्रलोचनाः  ।  
कौसल्यां परिवार्याथ शनैर् जग्मुर् धृतव्रताः  ॥ रम्स्_२,३१।१० ॥  
आगतेषु च दारेषु समवेक्ष्य महीपतिः  ।  
उवाच राजा तं सूतं सुमन्त्रानय मे सुतम्  ॥ रम्स्_२,३१।११ ॥  
स सूतो रामम् आदाय लक्ष्मणं मैथिलीं तदा  ।  
जगामाभिमुखस् तूर्णं सकाशं जगतीपतेः  ॥ रम्स्_२,३१।१२ ॥  
स राजा पुत्रम् आयान्तं दृष्ट्वा दूरात् कृताञ्जलिम्  ।  
उत्पपातासनात् तूर्णम् आर्तः स्त्रीजनसंवृतः  ॥ रम्स्_२,३१।१३ ॥  
सो ऽभिदुद्राव वेगेन रामं दृष्ट्वा विशाम्पतिः  ।  
तम् असम्प्राप्य दुःखार्तः पपात भुवि मूर्छितः  ॥ रम्स्_२,३१।१४ ॥  
तं रामो ऽभ्यपतत् क्षिप्रं लक्ष्मणश् च महारथः  ।  
विसञ्ज्ञम् इव दुःखेन सशोकं नृपतिं तदा  ॥ रम्स्_२,३१।१५ ॥  
स्त्रीसहस्रनिनादश् च सञ्जज्ञे राजवेश्मनि  ।  
हा हा रामेति सहसा भूषणध्वनिमूर्छितः  ॥ रम्स्_२,३१।१६ ॥  
तं परिष्वज्य बाहुभ्यां ताव् उभौ रामलक्ष्मणौ  ।  
पर्यङ्के सीतया सार्धं रुदन्तः समवेशयन्  ॥ रम्स्_२,३१।१७ ॥  
अथ रामो मुहूर्तेन लब्धसञ्ज्ञं महीपतिम्  ।  
उवाच प्राञ्जलिर् भूत्वा शोकार्णवपरिप्लुतम्  ॥ रम्स्_२,३१।१८ ॥  
आपृच्छे त्वां महाराज सर्वेषाम् ईश्वरो ऽसि नः  ।  
प्रस्थितं दण्डकारण्यं पश्य त्वं कुशलेन माम्  ॥ रम्स्_२,३१।१९ ॥  
लक्ष्मणं चानुजानीहि सीता चान्वेति मां वनम्  ।  
कारणैर् बहुभिस् तथ्यैर् वार्यमाणौ न चेच्छतः  ॥ रम्स्_२,३१।२० ॥  
अनुजानीहि सर्वान् नः शोकम् उत्सृज्य मानद  ।  
लक्ष्मणं मां च सीतां च प्रजापतिर् इव प्रजाः  ॥ रम्स्_२,३१।२१ ॥  
प्रतीक्षमाणम् अव्यग्रम् अनुज्ञां जगतीपतेः  ।  
उवाच राजा सम्प्रेक्ष्य वनवासाय राघवम्  ॥ रम्स्_२,३१।२२ ॥  
अहं राघव कैकेय्या वरदानेन मोहितः  ।  
अयोध्यायास् त्वम् एवाद्य भव राजा निगृह्य माम्  ॥ रम्स्_२,३१।२३ ॥  
एवम् उक्तो नृपतिना रामो धर्मभृतां वरः  ।  
प्रत्युवाचाञ्जलिं कृत्वा पितरं वाक्यकोविदः  ॥ रम्स्_२,३१।२४ ॥  
भवान् वर्षसहस्राय पृथिव्या नृपते पतिः  ।  
अहं त्व् अरण्ये वत्स्यामि न मे कार्यं त्वयानृतम्  ॥ रम्स्_२,३१।२५ ॥  
श्रेयसे वृद्धये तात पुनरागमनाय च  ।  
गच्छस्वारिष्टम् अव्यग्रः पन्थानम् अकुतोभयम्  ॥ रम्स्_२,३१।२६ ॥  
अद्य त्व् इदानीं रजनीं पुत्र मा गच्छ सर्वथा  ।  
मातरं मां च सम्पश्यन् वसेमाम् अद्य शर्वरीम्  ।  
तर्पितः सर्वकामैस् त्वं श्वःकाले साधयिष्यसि  ॥ रम्स्_२,३१।२७ ॥*  
अथ रामस् तथा श्रुत्वा पितुर् आर्तस्य भाषितम्  ।  
लक्ष्मणेन सह भ्रात्रा दीनो वचनम् अब्रवीत्  ॥ रम्स्_२,३१।२८ ॥  
प्राप्स्यामि यान् अद्य गुणान् को मे श्वस्तान् प्रदास्यति  ।  
अपक्रमणम् एवातः सर्वकामैर् अहं वृणे  ॥ रम्स्_२,३१।२९ ॥  
इयं सराष्ट्रा सजना धनधान्यसमाकुला  ।  
मया विसृष्टा वसुधा भरताय प्रदीयताम्  ॥ रम्स्_२,३१।३० ॥  
अपगच्छतु ते दुःखं मा भूर् बाष्पपरिप्लुतः  ।  
न हि क्षुभ्यति दुर्धर्षः समुद्रः सरितां पतिः  ॥ रम्स्_२,३१।३१ ॥  
नैवाहं राज्यम् इच्छामि न सुखं न च मैथिलीम्  ।  
त्वाम् अहं सत्यम् इच्छामि नानृतं पुरुषर्षभ  ॥ रम्स्_२,३१।३२ ॥  
पुरं च राष्ट्रं च मही च केवला मया निसृष्टा भरताय दीयताम्  ।  
अहं निदेशं भवतो ऽनुपालयन् वनं गमिष्यामि चिराय सेवितुम्  ॥ रम्स्_२,३१।३३ ॥  
मया निसृष्टां भरतो महीम् इमां सशैलखण्डां सपुरां सकाननाम्  ।  
शिवां सुसीमाम् अनुशास्तु केवलं त्वया यद् उक्तं नृपते यथास्तु तत्  ॥ रम्स्_२,३१।३४ ॥  
न मे तथा पार्थिव धीयते मनो महत्सु कामेषु न चात्मनः प्रिये  ।  
यथा निदेशे तव शिष्टसम्मते व्यपैतु दुःखं तव मत्कृते ऽनघ  ॥ रम्स्_२,३१।३५ ॥  
तद् अद्य नैवानघ राज्यम् अव्ययं न सर्वकामान् न सुखं न मैथिलीम्  ।  
न जीवितं त्वाम् अनृतेन योजयन् वृणीय सत्यं व्रतम् अस्तु ते तथा  ॥ रम्स्_२,३१।३६ ॥  
फलानि मूलानि च भक्षयन् वने गिरींश् च पश्यन् सरितः सरांसि च  ।  
वनं प्रविश्यैव विचित्रपादपं सुखी भविष्यामि तवास्तु निर्वृतिः  ॥ रम्स्_२,३१।३७ ॥  
  
_________________________________________________________________  
  
  
रामायण, अयोध्याकाण्ड, ३२  
ततः सुमन्त्रम् ऐक्ष्वाकः पीडितो ऽत्र प्रतिज्ञया  ।  
सबाष्पम् अतिनिःश्वस्य जगादेदं पुनः पुनः  ॥ रम्स्_२,३२।१ ॥  
सूत रत्नसुसम्पूर्णा चतुर्विधबला चमूः  ।  
राघवस्यानुयात्रार्थं क्षिप्रं प्रतिविधीयताम्  ॥ रम्स्_२,३२।२ ॥  
रूपाजीवाश्च शालिन्यो वणिजश् च महाधनाः  ।  
शोभयन्तु कुमारस्य वाहिनीं सुप्रसारिताः  ॥ रम्स्_२,३२।३ ॥  
ये चैनम् उपजीवन्ति रमते यैश् च वीर्यतः  ।  
तेषां बहुविधं दत्त्वा तान् अप्य् अत्र नियोजय  ॥ रम्स्_२,३२।४ ॥  
निघ्नन् मृगान् कुञ्जरांश् च पिबंश् चारण्यकं मधु  ।  
नदीश् च विविधाः पश्यन् न राज्यं संस्मरिष्यति  ॥ रम्स्_२,३२।५ ॥  
धान्यकोशश् च यः कश्चिद् धनकोशश् च मामकः  ।  
तौ रामम् अनुगच्छेतां वसन्तं निर्जने वने  ॥ रम्स्_२,३२।६ ॥  
यजन् पुण्येषु देशेषु विसृजंश् चाप्तदक्षिणाः  ।  
ऋषिभिश् च समागम्य प्रवत्स्यति सुखं वने  ॥ रम्स्_२,३२।७ ॥  
भरतश् च महाबाहुर् अयोध्यां पालयिष्यति  ।  
सर्वकामैः पुनः श्रीमान् रामः संसाध्यताम् इति  ॥ रम्स्_२,३२।८ ॥  
एवं ब्रुवति काकुत्स्थे कैकेय्या भयम् आगतम्  ।  
मुखं चाप्य् अगमच्छोषं स्वरश् चापि न्यरुध्यत  ॥ रम्स्_२,३२।९ ॥  
सा विषण्णा च सन्त्रस्ता कैकेयी वाक्यम् अब्रवीत्  ।  
राज्यं गतजनं साधो पीतमण्डां सुराम् इव  ।  
निरास्वाद्यतमं शून्यं भरतो नाभिपत्स्यते  ॥ रम्स्_२,३२।१० ॥*  
कैकेय्यां मुक्तलज्जायां वदन्त्याम् अतिदारुणम्  ।  
राजा दशरथो वाक्यम् उवाचायतलोचनाम्  ।  
वहन्तं किं तुदसि मां नियुज्य धुरि माहिते  ॥ रम्स्_२,३२।११ ॥*  
कैकेयी द्विगुणं क्रुद्धा राजानम् इदम् अब्रवीत्  ।  
तवैव वंशे सगरो ज्येष्ठं पुत्रम् उपारुधत्  ।  
असमञ्ज इति ख्यातं तथायं गन्तुम् अर्हति  ॥ रम्स्_२,३२।१२ ॥*  
एवम् उक्तो धिग् इत्य् एव राजा दशरथो ऽब्रवीत्  ।  
व्रीडितश् च जनः सर्वः सा च तन् नावबुध्यत  ॥ रम्स्_२,३२।१३ ॥  
तत्र वृद्धो महामात्रः सिद्धार्थो नाम नामतः  ।  
शुचिर् बहुमतो राज्ञः कैकेयीम् इदम् अब्रवीत्  ॥ रम्स्_२,३२।१४ ॥  
असमञ्जो गृहीत्वा तु क्रीडितः पथि दारकान्  ।  
सरय्वाः प्रक्षिपन्न् अप्सु रमते तेन दुर्मतिः  ॥ रम्स्_२,३२।१५ ॥  
तं दृष्ट्वा नागराः सर्वे क्रुद्धा राजानम् अब्रुवन्  ।  
असमञ्जं वृणीष्वैकम् अस्मान् वा राष्ट्रवर्धन  ॥ रम्स्_२,३२।१६ ॥  
तान् उवाच ततो राजा किन्निमित्तम् इदं भयम्  ।  
ताश् चापि राज्ञा सम्पृष्टा वाक्यं प्रकृतयो ऽब्रुवन्  ॥ रम्स्_२,३२।१७ ॥  
क्रीडितस् त्व् एष नः पुत्रान् बालान् उद्भ्रान्तचेतनः  ।  
सरय्वां प्रक्षिपन् मौर्ख्याद् अतुलां प्रीतिम् अश्नुते  ॥ रम्स्_२,३२।१८ ॥  
स तासां वचनं श्रुत्वा प्रकृतीनां नराधिप  ।  
तं तत्याजाहितं पुत्रं तासां प्रियचिकीर्षया  ॥ रम्स्_२,३२।१९ ॥  
इत्य् एवम् अत्यजद् राजा सगरो वै सुधार्मिकः  ।  
रामः किम् अकरोत् पापं येनैवम् उपरुध्यते  ॥ रम्स्_२,३२।२० ॥  
श्रुत्वा तु सिद्धार्थवचो राजा श्रान्ततरस्वनः  ।  
शोकोपहतया वाचा कैकेयीम् इदम् अब्रवीत्  ॥ रम्स्_२,३२।२१ ॥  
अनुव्रजिष्याम्य् अहम् अद्य रामं राज्यं परित्यज्य सुखं धनं च  ।  
सहैव राज्ञा भरतेन च त्वं यथा सुखं भुङ्क्ष्व चिराय राज्यम्  ॥ रम्स्_२,३२।२२ ॥  
  
_________________________________________________________________  
  
  
रामायण, अयोध्याकाण्ड, ३३  
महामात्रवचः श्रुत्वा रामो दशरथं तदा  ।  
अन्वभाषत वाक्यं तु विनयज्ञो विनीतवत्  ॥ रम्स्_२,३३।१ ॥  
त्यक्तभोगस्य मे राजन् वने वन्येन जीवतः  ।  
किं कार्यम् अनुयात्रेण त्यक्तसङ्गस्य सर्वतः  ॥ रम्स्_२,३३।२ ॥  
यो हि दत्त्वा द्विपश्रेष्ठं कक्ष्यायां कुरुते मनः  ।  
रज्जुस्नेहेन किं तस्य त्यजतः कुञ्जरोत्तमम्  ॥ रम्स्_२,३३।३ ॥  
तथा मम सतां श्रेष्ठ किं ध्वजिन्या जगत्पते  ।  
सर्वाण्य् एवानुजानामि चीराण्य् एवानयन्तु मे  ॥ रम्स्_२,३३।४ ॥  
खनित्रपिटके चोभे ममानयत गच्छतः  ।  
चतुर्दश वने वासं वर्षाणि वसतो मम  ॥ रम्स्_२,३३।५ ॥  
अथ चीराणि कैकेयी स्वयम् आहृत्य राघवम्  ।  
उवाच परिधत्स्वेति जनौघे निरपत्रपा  ॥ रम्स्_२,३३।६ ॥  
स चीरे पुरुषव्याघ्रः कैकेय्याः प्रतिगृह्य ते  ।  
सूक्ष्मवस्त्रम् अवक्षिप्य मुनिवस्त्राण्य् अवस्त ह  ॥ रम्स्_२,३३।७ ॥  
लक्ष्मणश् चापि तत्रैव विहाय वसने शुभे  ।  
तापसाच् छादने चैव जग्राह पितुर् अग्रतः  ॥ रम्स्_२,३३।८ ॥  
अथात्मपरिधानार्थं सीता कौशेयवासिनी  ।  
समीक्ष्य चीरं सन्त्रस्ता पृषती वागुराम् इव  ॥ रम्स्_२,३३।९ ॥  
सा व्यपत्रपमाणेव प्रतिगृह्य च दुर्मनाः  ।  
गन्धर्वराजप्रतिमं भर्तारम् इदम् अब्रवीत्  ।  
कथं नु चीरं बध्नन्ति मुनयो वनवासिनः  ॥ रम्स्_२,३३।१० ॥*  
कृत्वा कण्ठे च सा चीरम् एकम् आदाय पाणिना  ।  
तस्थौ ह्य् अकुशला तत्र व्रीडिता जनकात्मजा  ॥ रम्स्_२,३३।११ ॥  
तस्यास् तत् क्षिप्रम् आगम्य रामो धर्मभृतां वरः  ।  
चीरं बबन्ध सीतायाः कौशेयस्योपरि स्वयम्  ॥ रम्स्_२,३३।१२ ॥  
तस्यां चीरं वसानायां नाथवत्याम् अनाथवत्  ।  
प्रचुक्रोश जनः सर्वो धिक् त्वां दशरथं त्व् इति  ॥ रम्स्_२,३३।१३ ॥  
स निःश्वस्योष्णम् ऐक्ष्वाकस् तां भार्याम् इदम् अब्रवीत्  ।  
कैकेयि कुशचीरेण न सीता गन्तुम् अर्हति  ॥ रम्स्_२,३३।१४ ॥  
ननु पर्याप्तम् एतत् ते पापे रामविवासनम्  ।  
किम् एभिः कृपणैर् भूयः पातकैर् अपि ते कृतैः  ॥ रम्स्_२,३३।१५ ॥  
एवं ब्रुवन्तं पितरं रामः सम्प्रस्थितो वनम्  ।  
अवाक्शिरसम् आसीनम् इदं वचनम् अब्रवीत्  ॥ रम्स्_२,३३।१६ ॥  
इयं धार्मिक कौसल्या मम माता यशस्विनी  ।  
वृद्धा चाक्षुद्रशीला च न च त्वां देवगर्हिते  ॥ रम्स्_२,३३।१७ ॥  
मया विहीनां वरद प्रपन्नां शोकसागरम्  ।  
अदृष्टपूर्वव्यसनां भूयः सम्मन्तुम् अर्हसि  ॥ रम्स्_२,३३।१८ ॥  
इमां महेन्द्रोपमजातगर्भिणीं तथा विधातुं जननीं ममार्हसि  ।  
यथा वनस्थे मयि शोककर्शिता न जीवितं न्यस्य यमक्षयं व्रजेत्  ॥ रम्स्_२,३३।१९ ॥  
  
_________________________________________________________________  
  
  
रामायण, अयोध्याकाण्ड, ३४  
रामस्य तु वचः श्रुत्वा मुनिवेषधरं च तम्  ।  
समीक्ष्य सह भार्याभी राजा विगतचेतनः  ॥ रम्स्_२,३४।१ ॥  
नैनं दुःखेन सन्तप्तः प्रत्यवैक्षत राघवम्  ।  
न चैनम् अभिसम्प्रेक्ष्य प्रत्यभाषत दुर्मनाः  ॥ रम्स्_२,३४।२ ॥  
स मुहूर्तम् इवासञ्ज्ञो दुःखितश् च महीपतिः  ।  
विललाप महाबाहू रामम् एवानुचिन्तयन्  ॥ रम्स्_२,३४।३ ॥  
मन्ये खलु मया पूर्वं विवत्सा बहवः कृताः  ।  
प्राणिनो हिंसिता वापि तस्माद् इदम् उपस्थितम्  ॥ रम्स्_२,३४।४ ॥  
न त्व् एवानागते काले देहाच् च्यवति जीवितम्  ।  
कैकेय्या क्लिश्यमानस्य मृत्युर् मम न विद्यते  ॥ रम्स्_२,३४।५ ॥  
यो ऽहं पावकसङ्काशं पश्यामि पुरतः स्थितम्  ।  
विहाय वसने सूक्ष्मे तापसाच्छादम् आत्मजम्  ॥ रम्स्_२,३४।६ ॥  
एकस्याः खलु कैकेय्याः कृते ऽयं क्लिश्यते जनः  ।  
स्वार्थे प्रयतमानायाः संश्रित्य निकृतिं त्व् इमाम्  ॥ रम्स्_२,३४।७ ॥  
एवम् उक्त्वा तु वचनं बाष्पेण पिहितेन्द्रियः  ।  
रामेति सकृद् एवोक्त्वा व्याहर्तुं न शशाक ह  ॥ रम्स्_२,३४।८ ॥  
सञ्ज्ञां तु प्रतिलभ्यैव मुहूर्तात् स महीपतिः  ।  
नेत्राभ्याम् अश्रुपूर्णाभ्यां सुमन्त्रम् इदम् अब्रवीत्  ॥ रम्स्_२,३४।९ ॥  
औपवाह्यं रथं युक्त्वा त्वम् आयाहि हयोत्तमैः  ।  
प्रापयैनं महाभागम् इतो जनपदात् परम्  ॥ रम्स्_२,३४।१० ॥  
एवं मन्ये गुणवतां गुणानां फलम् उच्यते  ।  
पित्रा मात्रा च यत् साधुर् वीरो निर्वास्यते वनम्  ॥ रम्स्_२,३४।११ ॥  
राज्ञो वचनम् आज्ञाय सुमन्त्रः शीघ्रविक्रमः  ।  
योजयित्वाययौ तत्र रथम् अश्वैर् अलङ्कृतम्  ॥ रम्स्_२,३४।१२ ॥  
तं रथं राजपुत्राय सूतः कनकभूषितम्  ।  
आचचक्षे ऽञ्जलिं कृत्वा युक्तं परमवाजिभिः  ॥ रम्स्_२,३४।१३ ॥  
राजा सत्वरम् आहूय व्यापृतं वित्तसञ्चये  ।  
उवाच देशकालज्ञो निश्चितं सर्वतः शुचि  ॥ रम्स्_२,३४।१४ ॥  
वासांसि च महार्हाणि भूषणानि वराणि च  ।  
वर्षाण्य् एतानि सङ्ख्याय वैदेह्याः क्षिप्रम् आनय  ॥ रम्स्_२,३४।१५ ॥  
नरेन्द्रेणैवम् उक्तस् तु गत्वा कोशगृहं ततः  ।  
प्रायच्छत् सर्वम् आहृत्य सीतायै क्षिप्रम् एव तत्  ॥ रम्स्_२,३४।१६ ॥  
सा सुजाता सुजातानि वैदेही प्रस्थिता वनम्  ।  
भूषयामास गात्राणि तैर् विचित्रैर् विभूषणैः  ॥ रम्स्_२,३४।१७ ॥  
व्यराजयत वैदेही वेश्म तत् सुविभूषिता  ।  
उद्यतो ऽंशुमतः काले खं प्रभेव विवस्वतः  ॥ रम्स्_२,३४।१८ ॥  
तां भुजाभ्यां परिष्वज्य श्वश्रूर् वचनम् अब्रवीत्  ।  
अनाचरन्तीं कृपणं मूर्ध्न्य् उपाघ्राय मैथिलीम्  ॥ रम्स्_२,३४।१९ ॥  
असत्यः सर्वलोके ऽस्मिन् सततं सत्कृताः प्रियैः  ।  
भर्तारं नानुमन्यन्ते विनिपातगतं स्त्रियः  ॥ रम्स्_२,३४।२० ॥  
स त्वया नावमन्तव्यः पुत्रः प्रव्राजितो मम  ।  
तव दैवतम् अस्त्व् एष निर्धनः सधनो ऽपि वा  ॥ रम्स्_२,३४।२१ ॥  
विज्ञाय वचनं सीता तस्या धर्मार्थसंहितम्  ।  
कृताञ्जलिर् उवाचेदं श्वश्रूम् अभिमुखे स्थिता  ॥ रम्स्_२,३४।२२ ॥  
करिष्ये सर्वम् एवाहम् आर्या यद् अनुशास्ति माम्  ।  
अभिज्ञास्मि यथा भर्तुर् वर्तितव्यं श्रुतं च मे  ॥ रम्स्_२,३४।२३ ॥  
न माम् असज्जनेनार्या समानयितुम् अर्हति  ।  
धर्माद् विचलितुं नाहम् अलं चन्द्राद् इव प्रभा  ॥ रम्स्_२,३४।२४ ॥  
नातन्त्री वाद्यते वीणा नाचक्रो वर्तते रथः  ।  
नापतिः सुखम् एधते या स्याद् अपि शतात्मजा  ॥ रम्स्_२,३४।२५ ॥  
मितं ददाति हि पिता मितं माता मितं सुतः  ।  
अमितस्य हि दातारं भर्तारं का न पूजयेत्  ॥ रम्स्_२,३४।२६ ॥  
साहम् एवङ्गता श्रेष्ठा श्रुतधर्मपरावरा  ।  
आर्ये किम् अवमन्येयं स्त्रीणां भर्ता हि दैवतम्  ॥ रम्स्_२,३४।२७ ॥  
सीताया वचनं श्रुत्वा कौसल्या हृदयङ्गमम्  ।  
शुद्धसत्त्वा मुमोचाश्रु सहसा दुःखहर्षजम्  ॥ रम्स्_२,३४।२८ ॥  
तां प्राञ्जलिर् अभिक्रम्य मातृमध्ये ऽतिसत्कृताम्  ।  
रामः परमधर्मज्ञो मातरं वाक्यम् अब्रवीत्  ॥ रम्स्_२,३४।२९ ॥  
अम्ब मा दुःखिता भूस् त्वं पश्य त्वं पितरं मम  ।  
क्षयो हि वनवासस्य क्षिप्रम् एव भविष्यति  ॥ रम्स्_२,३४।३० ॥  
सुप्तायास् ते गमिष्यन्ति नववर्षाणि पञ्च च  ।  
सा समग्रम् इह प्राप्तं मां द्रक्ष्यसि सुहृद्वृतम्  ॥ रम्स्_२,३४।३१ ॥  
एतावद् अभिनीतार्थम् उक्त्वा स जननीं वचः  ।  
त्रयः शतशतार्धा हि ददर्शावेक्ष्य मातरः  ॥ रम्स्_२,३४।३२ ॥  
ताश् चापि स तथैवार्ता मात्ःन् दशरथात्मजः  ।  
धर्मयुक्तम् इदं वाक्यं निजगाद कृताञ्जलिः  ॥ रम्स्_२,३४।३३ ॥  
संवासात् परुषं किञ्चिद् अज्ञानाद् वापि यत् कृतम्  ।  
तन् मे समनुजानीत सर्वाश् चामन्त्रयामि वः  ॥ रम्स्_२,३४।३४ ॥  
जज्ञे ऽथ तासां सन्नादः क्रौञ्चीनाम् इव निःस्वनः  ।  
मानवेन्द्रस्य भार्याणाम् एवं वदति राघवे  ॥ रम्स्_२,३४।३५ ॥  
मुरजपणवमेघघोषवद् दशरथवेश्म बभूव यत् पुरा  ।  
विलपितपरिदेवनाकुलं व्यसनगतं तद् अभूत् सुदुःखितम्  ॥ रम्स्_२,३४।३६ ॥  
  
_________________________________________________________________  
  
  
रामायण, अयोध्याकाण्ड, ३५  
अथ रामश् च सीता च लक्ष्मणश् च कृताञ्जलिः  ।  
उपसङ्गृह्य राजानं चक्रुर् दीनाः प्रदक्षिणम्  ॥ रम्स्_२,३५।१ ॥  
तं चापि समनुज्ञाप्य धर्मज्ञः सीतया सह  ।  
राघवः शोकसम्मूढो जननीम् अभ्यवादयत्  ॥ रम्स्_२,३५।२ ॥  
अन्वक्षं लक्ष्मणो भ्रातुः कौसल्याम् अभ्यवादयत्  ।  
अथ मातुः सुमित्राया जग्राह चरणौ पुनः  ॥ रम्स्_२,३५।३ ॥  
तं वन्दमानं रुदती माता सौमित्रिम् अब्रवीत्  ।  
हितकामा महाबाहुं मूर्ध्न्य् उपाघ्राय लक्ष्मणम्  ॥ रम्स्_२,३५।४ ॥  
सृष्टस् त्वं वनवासाय स्वनुरक्तः सुहृज्जने  ।  
रामे प्रमादं मा कार्षीः पुत्र भ्रातरि गच्छति  ॥ रम्स्_२,३५।५ ॥  
व्यसनी वा समृद्धो वा गतिर् एष तवानघ  ।  
एष लोके सतां धर्मो यज् ज्येष्ठवशगो भवेत्  ॥ रम्स्_२,३५।६ ॥  
इदं हि वृत्तम् उचितं कुलस्यास्य सनातनम्  ।  
दानं दीक्षा च यज्ञेषु तनुत्यागो मृधेषु च  ॥ रम्स्_२,३५।७ ॥  
रामं दशरथं विद्धि मां विद्धि जनकात्मजाम्  ।  
अयोध्याम् अटवीं विद्धि गच्छ तात यथासुखम्  ॥ रम्स्_२,३५।८ ॥  
ततः सुमन्त्रः काकुत्स्थं प्राञ्जलिर् वाक्यम् अब्रवीत्  ।  
विनीतो विनयज्ञश् च मातलिर् वासवं यथा  ॥ रम्स्_२,३५।९ ॥  
रथम् आरोह भद्रं ते राजपुत्र महायशः  ।  
क्षिप्रं त्वां प्रापयिष्यामि यत्र मां राम वक्ष्यसि  ॥ रम्स्_२,३५।१० ॥  
चतुर्दश हि वर्षाणि वस्तव्यानि वने त्वया  ।  
तान्य् उपक्रमितव्यानि यानि देव्यासि चोदितः  ॥ रम्स्_२,३५।११ ॥  
तं रथं सूर्यसङ्काशं सीता हृष्टेन चेतसा  ।  
आरुरोह वरारोहा कृत्वालङ्कारम् आत्मनः  ॥ रम्स्_२,३५।१२ ॥  
तथैवायुधजातानि भ्रातृभ्यां कवचानि च  ।  
रथोपस्थे प्रतिन्यस्य सचर्मकठिनं च तत्  ॥ रम्स्_२,३५।१३ ॥  
सीतातृतीयान् आरूढान् दृष्ट्वा धृष्टम् अचोदयत्  ।  
सुमन्त्रः सम्मतान् अश्वान् वायुवेगसमाञ् जवे  ॥ रम्स्_२,३५।१४ ॥  
प्रयाते तु महारण्यं चिररात्राय राघवे  ।  
बभूव नगरे मूर्छा बलमूर्छा जनस्य च  ॥ रम्स्_२,३५।१५ ॥  
तत् समाकुलसम्भ्रान्तं मत्तसङ्कुपितद्विपम्  ।  
हयशिञ्जितनिर्घोषं पुरम् आसीन् महास्वनम्  ॥ रम्स्_२,३५।१६ ॥  
ततः सबालवृद्धा सा पुरी परमपीडिता  ।  
रामम् एवाभिदुद्राव घर्मार्तः सलिलं यथा  ॥ रम्स्_२,३५।१७ ॥  
पार्श्वतः पृष्ठतश् चापि लम्बमानास् तदुन्मुखाः  ।  
बाष्पपूर्णमुखाः सर्वे तम् ऊचुर् भृशदुःखिताः  ॥ रम्स्_२,३५।१८ ॥  
संयच्छ वाजिनां रश्मीन् सूत याहि शनैः शनैः  ।  
मुखं द्रक्ष्यामि रामस्य दुर्दर्शं नो भविष्यति  ॥ रम्स्_२,३५।१९ ॥  
आयसं हृदयं नूनं राममातुर् असंशयम्  ।  
यद् देवगर्भप्रतिमे वनं याति न भिद्यते  ॥ रम्स्_२,३५।२० ॥  
कृतकृत्या हि वैदेही छायेवानुगता पतिम्  ।  
न जहाति रता धर्मे मेरुम् अर्कप्रभा यथा  ॥ रम्स्_२,३५।२१ ॥  
अहो लक्ष्मण सिद्धार्थः सततं प्रियवादिनम्  ।  
भ्रातरं देवसङ्काशं यस् त्वं परिचरिष्यसि  ॥ रम्स्_२,३५।२२ ॥  
महत्य् एषा हि ते सिद्धिर् एष चाभ्युदयो महान्  ।  
एष स्वर्गस्य मार्गश् च यद् एनम् अनुगच्छसि  ।  
एवं वदन्तस् ते सोढुं न शेकुर् बाष्पम् आगतम्  ॥ रम्स्_२,३५।२३ ॥*  
अथ राजा वृतः स्त्रीभिर् दीनाभिर् दीनचेतनः  ।  
निर्जगाम प्रियं पुत्रं द्रक्ष्यामीति ब्रुवन् गृहात्  ॥ रम्स्_२,३५।२४ ॥  
शुश्रुवे चाग्रतः स्त्रीणां रुदन्तीनां महास्वनः  ।  
यथा नादः करेणूनां बद्धे महति कुञ्जरे  ॥ रम्स्_२,३५।२५ ॥  
पिता च राजा काकुत्स्थः श्रीमान् सन्नस् तदा बभौ  ।  
परिपूर्णः शशी काले ग्रहेणोपप्लुतो यथा  ॥ रम्स्_२,३५।२६ ॥  
ततो हलहलाशब्दो जज्ञे रामस्य पृष्ठतः  ।  
नराणां प्रेक्ष्य राजानं सीदन्तं भृशदुःखितम्  ॥ रम्स्_२,३५।२७ ॥  
हा रामेति जनाः केचिद् राममातेति चापरे  ।  
अन्तःपुरं समृद्धं च क्रोशन्तं पर्यदेवयन्  ॥ रम्स्_२,३५।२८ ॥  
अन्वीक्षमाणो रामस् तु विषण्णं भ्रान्तचेतसम्  ।  
राजानं मातरं चैव ददर्शानुगतौ पथि  ।  
धर्मपाशेन सङ्क्षिप्तः प्रकाशं नाभ्युदैक्षत  ॥ रम्स्_२,३५।२९ ॥*  
पदातिनौ च यानार्हाव् अदुःखार्हौ सुखोचितौ  ।  
दृष्ट्वा सञ्चोदयामास शीघ्रं याहीति सारथिम्  ॥ रम्स्_२,३५।३० ॥  
न हि तत् पुरुषव्याघ्रो दुःखदं दर्शनं पितुः  ।  
मातुश् च सहितुं शक्तस् तोत्रार्दित इव द्विपः  ॥ रम्स्_२,३५।३१ ॥  
तथा रुदन्तीं कौसल्यां रथं तम् अनुधावतीम्  ।  
क्रोशन्तीं राम रामेति हा सीते लक्ष्मणेति च  ।  
असकृत् प्रैक्षत तदा नृत्यन्तीम् इव मातरम्  ॥ रम्स्_२,३५।३२ ॥*  
तिष्ठेति राजा चुक्रोश याहि याहीति राघवः  ।  
सुमन्त्रस्य बभूवात्मा चक्रयोर् इव चान्तरा  ॥ रम्स्_२,३५।३३ ॥  
नाश्रौषम् इति राजानम् उपालब्धो ऽपि वक्ष्यसि  ।  
चिरं दुःखस्य पापिष्ठम् इति रामस् तम् अब्रवीत्  ॥ रम्स्_२,३५।३४ ॥  
रामस्य स वचः कुर्वन्न् अनुज्ञाप्य च तं जनम्  ।  
व्रजतो ऽपि हयाञ् शीघ्रं चोदयामास सारथिः  ॥ रम्स्_२,३५।३५ ॥  
न्यवर्तत जनो राज्ञो रामं कृत्वा प्रदक्षिणम्  ।  
मनसाप्य् अश्रुवेगैश् च न न्यवर्तत मानुषम्  ॥ रम्स्_२,३५।३६ ॥  
यम् इच्छेत् पुनर् आयान्तं नैनं दूरम् अनुव्रजेत्  ।  
इत्य् अमात्या महाराजम् ऊचुर् दशरथं वचः  ॥ रम्स्_२,३५।३७ ॥  
तेषां वचः सर्वगुणोपपन्नं प्रस्विन्नगात्रः प्रविषण्णरूपः  ।  
निशम्य राजा कृपणः सभार्यो व्यवस्थितस् तं सुतम् ईक्षमाणः  ॥ रम्स्_२,३५।३८ ॥  
  
_________________________________________________________________  
  
  
रामायण, अयोध्याकाण्ड, ३६  
तस्मिंस् तु पुरुषव्याघ्रे निष्क्रामति कृताञ्जलौ  ।  
आर्तशब्दो हि सञ्जज्ञे स्त्रीणाम् अन्तःपुरे महान्  ॥ रम्स्_२,३६।१ ॥  
अनाथस्य जनस्यास्य दुर्बलस्य तपस्विनः  ।  
यो गतिः शरणं चासीत् स नाथः क्व नु गच्छति  ॥ रम्स्_२,३६।२ ॥  
न क्रुध्यत्य् अभिशस्तो ऽपि क्रोधनीयानि वर्जयन्  ।  
क्रुद्धान् प्रसादयन् सर्वान् समदुःखः क्व गच्छति  ॥ रम्स्_२,३६।३ ॥  
कौसल्यायां महातेजा यथा मातरि वर्तते  ।  
तथा यो वर्तते ऽस्मासु महात्मा क्व नु गच्छति  ॥ रम्स्_२,३६।४ ॥  
कैकेय्या क्लिश्यमानेन राज्ञा सञ्चोदितो वनम्  ।  
परित्राता जनस्यास्य जगतः क्व नु गच्छति  ॥ रम्स्_२,३६।५ ॥  
अहो निश्चेतनो राजा जीवलोकस्य सम्प्रियम्  ।  
धर्म्यं सत्यव्रतं रामं वनवासे प्रवत्स्यति  ॥ रम्स्_२,३६।६ ॥  
इति सर्वा महिष्यस् ता विवत्सा इव धेनवः  ।  
रुरुदुश् चैव दुःखार्ताः सस्वरं च विचुक्रुशुः  ॥ रम्स्_२,३६।७ ॥  
स तम् अन्तःपुरे घोरम् आर्तशब्दं महीपतिः  ।  
पुत्रशोकाभिसन्तप्तः श्रुत्वा चासीत् सुदुःखितः  ॥ रम्स्_२,३६।८ ॥  
नाग्निहोत्राण्य् अहूयन्त सूर्यश् चान्तरधीयत  ।  
व्यसृजन् कवलान् नागा गावो वत्सान् न पाययन्  ॥ रम्स्_२,३६।९ ॥  
त्रिशङ्कुर् लोहिताङ्गश् च बृहस्पतिबुधाव् अपि  ।  
दारुणाः सोमम् अभ्येत्य ग्रहाः सर्वे व्यवस्थिताः  ॥ रम्स्_२,३६।१० ॥  
नक्षत्राणि गतार्चींषि ग्रहाश् च गततेजसः  ।  
विशाखाश् च सधूमाश् च नभसि प्रचकाशिरे  ॥ रम्स्_२,३६।११ ॥  
अकस्मान् नागरः सर्वो जनो दैन्यम् उपागमत्  ।  
आहारे वा विहारे वा न कश्चिद् अकरोन् मनः  ॥ रम्स्_२,३६।१२ ॥  
बाष्पपर्याकुलमुखो राजमार्गगतो जनः  ।  
न हृष्टो लक्ष्यते कश्चित् सर्वः शोकपरायणः  ॥ रम्स्_२,३६।१३ ॥  
न वाति पवनः शीतो न शशी सौम्यदर्शनः  ।  
न सूर्यस् तपते लोकं सर्वं पर्याकुलं जगत्  ॥ रम्स्_२,३६।१४ ॥  
अनर्थिनः सुताः स्त्रीणां भर्तारो भ्रातरस् तथा  ।  
सर्वे सर्वं परित्यज्य रामम् एवान्वचिन्तयन्  ॥ रम्स्_२,३६।१५ ॥  
ये तु रामस्य सुहृदः सर्वे ते मूढचेतसः  ।  
शोकभारेण चाक्रान्ताः शयनं न जहुस् तदा  ॥ रम्स्_२,३६।१६ ॥  
ततस् त्व् अयोध्या रहिता महात्मना पुरन्दरेणेव मही सपर्वता  ।  
चचाल घोरं भयभारपीडिता सनागयोधाश्वगणा ननाद च  ॥ रम्स्_२,३६।१७ ॥  
  
_________________________________________________________________  
  
  
रामायण, अयोध्याकाण्ड, ३७  
यावत् तु निर्यतस् तस्य रजोरूपम् अदृश्यत  ।  
नैवेक्ष्वाकुवरस् तावत् सञ्जहारात्मचक्षुषी  ॥ रम्स्_२,३७।१ ॥  
यावद् राजा प्रियं पुत्रं पश्यत्य् अत्यन्तधार्मिकम्  ।  
तावद् व्यवर्धतेवास्य धरण्यां पुत्रदर्शने  ॥ रम्स्_२,३७।२ ॥  
न पश्यति रजो ऽप्य् अस्य यदा रामस्य भूमिपः  ।  
तदार्तश् च विषण्णश् च पपात धरणीतले  ॥ रम्स्_२,३७।३ ॥  
तस्य दक्षिणम् अन्वगात् कौसल्या बाहुम् अङ्गना  ।  
वामं चास्यान्वगात् पार्श्वं कैकेयी भरतप्रिया  ॥ रम्स्_२,३७।४ ॥  
तां नयेन च सम्पन्नो धर्मेण विनयेन च  ।  
उवाच राजा कैकेयीं समीक्ष्य व्यथितेन्द्रियः  ॥ रम्स्_२,३७।५ ॥  
कैकेयि मा ममाङ्गानि स्प्राक्षीस् त्वं दुष्टचारिणी  ।  
न हि त्वां द्रष्टुम् इच्छामि न भार्या न च बान्धवी  ॥ रम्स्_२,३७।६ ॥  
ये च त्वाम् उपजीवन्ति नाहं तेषां न ते मम  ।  
केवलार्थपरां हि त्वां त्यक्तधर्मां त्यजाम्य् अहम्  ॥ रम्स्_२,३७।७ ॥  
अगृह्णां यच् च ते पाणिम् अग्निं पर्यणयं च यत्  ।  
अनुजानामि तत् सर्वम् अस्मिंल् लोके परत्र च  ॥ रम्स्_२,३७।८ ॥  
भरतश् चेत् प्रतीतः स्याद् राज्यं प्राप्येदम् अव्ययम्  ।  
यन् मे स दद्यात् पित्रर्थं मा मा तद् दत्तम् आगमत्  ॥ रम्स्_२,३७।९ ॥  
अथ रेणुसमुद्ध्वस्तं तम् उत्थाप्य नराधिपम्  ।  
न्यवर्तत तदा देवी कौसल्या शोककर्शिता  ॥ रम्स्_२,३७।१० ॥  
हत्वेव ब्राह्मणं कामात् स्पृष्ट्वाग्निम् इव पाणिना  ।  
अन्वतप्यत धर्मात्मा पुत्रं सञ्चिन्त्य तापसम्  ॥ रम्स्_२,३७।११ ॥  
निवृत्यैव निवृत्यैव सीदतो रथवर्त्मसु  ।  
राज्ञो नातिबभौ रूपं ग्रस्तस्यांशुमतो यथा  ॥ रम्स्_२,३७।१२ ॥  
विललाप च दुःखार्तः प्रियं पुत्रम् अनुस्मरन्  ।  
नगरान्तम् अनुप्राप्तं बुद्ध्वा पुत्रम् अथाब्रवीत्  ॥ रम्स्_२,३७।१३ ॥  
वाहनानां च मुख्यानां वहतां तं ममात्मजम्  ।  
पदानि पथि दृश्यन्ते स महात्मा न दृश्यते  ॥ रम्स्_२,३७।१४ ॥  
स नूनं क्वचिद् एवाद्य वृक्षमूलम् उपाश्रितः  ।  
काष्ठं वा यदि वाश्मानम् उपधाय शयिष्यते  ॥ रम्स्_२,३७।१५ ॥  
उत्थास्यति च मेदिन्याः कृपणः पांशुगुण्ठितः  ।  
विनिःश्वसन् प्रस्रवणात् करेणूनाम् इवर्षभः  ॥ रम्स्_२,३७।१६ ॥  
द्रक्ष्यन्ति नूनं पुरुषा दीर्घबाहुं वनेचराः  ।  
रामम् उत्थाय गच्छन्तं लोकनाथम् अनाथवत्  ॥ रम्स्_२,३७।१७ ॥  
सकामा भव कैकेयि विधवा राज्यम् आवस  ।  
न हि तं पुरुषव्याघ्रं विना जीवितुम् उत्सहे  ॥ रम्स्_२,३७।१८ ॥  
इत्य् एवं विलपन् राजा जनौघेनाभिसंवृतः  ।  
अपस्नात इवारिष्टं प्रविवेश पुरोत्तमम्  ॥ रम्स्_२,३७।१९ ॥  
शून्यचत्वरवेश्मान्तां संवृतापणदेवताम्  ।  
क्लान्तदुर्बलदुःखार्तां नात्याकीर्णमहापथाम्  ॥ रम्स्_२,३७।२० ॥  
ताम् अवेक्ष्य पुरीं सर्वां रामम् एवानुचिन्तयन्  ।  
विलपन् प्राविशद् राजा गृहं सूर्य इवाम्बुदम्  ॥ रम्स्_२,३७।२१ ॥  
महाह्रदम् इवाक्षोभ्यं सुपर्णेन हृतोरगम्  ।  
रामेण रहितं वेश्म वैदेह्या लक्ष्मणेन च  ॥ रम्स्_२,३७।२२ ॥  
कौसल्याया गृहं शीघ्रं राममातुर् नयन्तु माम्  ।  
इति ब्रुवन्तं राजानम् अनयन् द्वारदर्शिनः  ॥ रम्स्_२,३७।२३ ॥  
ततस् तत्र प्रविष्टस्य कौसल्याया निवेशनम्  ।  
अधिरुह्यापि शयनं बभूव लुलितं मनः  ॥ रम्स्_२,३७।२४ ॥  
तच् च दृष्ट्वा महाराजो भुजम् उद्यम्य वीर्यवान्  ।  
उच्चैः स्वरेण चुक्रोश हा राघव जहासि माम्  ॥ रम्स्_२,३७।२५ ॥  
सुखिता बत तं कालं जीविष्यन्ति नरोत्तमाः  ।  
परिष्वजन्तो ये रामं द्रक्ष्यन्ति पुनर् आगतम्  ॥ रम्स्_२,३७।२६ ॥  
न त्वां पश्यामि कौसल्ये साधु मां पाणिना स्पृश  ।  
रामं मे ऽनुगता दृष्टिर् अद्यापि न निवर्तते  ॥ रम्स्_२,३७।२७ ॥  
तं रामम् एवानुविचिन्तयन्तं समीक्ष्य देवी शयने नरेन्द्रम्  ।  
उपोपविश्याधिकम् आर्तरूपा विनिःश्वसन्ती विललाप कृच्छ्रम्  ॥ रम्स्_२,३७।२८ ॥  
  
_________________________________________________________________  
  
  
रामायण, अयोध्याकाण्ड, ३८  
ततः समीक्ष्य शयने सन्नं शोकेन पार्थिवम्  ।  
कौसल्या पुत्रशोकार्ता तम् उवाच महीपतिम्  ॥ रम्स्_२,३८।१ ॥  
राघवो नरशार्दूल विषम् उप्त्वा द्विजिह्ववत्  ।  
विचरिष्यति कैकेयी निर्मुक्तेव हि पन्नगी  ॥ रम्स्_२,३८।२ ॥  
विवास्य रामं सुभगा लब्धकामा समाहिता  ।  
त्रासयिष्यति मां भूयो दुष्टाहिर् इव वेश्मनि  ॥ रम्स्_२,३८।३ ॥  
अथ स्म नगरे रामश् चरन् भैक्षं गृहे वसेत्  ।  
कामकारो वरं दातुम् अपि दासं ममात्मजम्  ॥ रम्स्_२,३८।४ ॥  
पातयित्वा तु कैकेय्या रामं स्थानाद् यथेष्टतः  ।  
प्रदिष्टो रक्षसां भागः पर्वणीवाहिताग्निना  ॥ रम्स्_२,३८।५ ॥  
गजराजगतिर् वीरो महाबाहुर् धनुर्धरः  ।  
वनम् आविशते नूनं सभार्यः सहलक्ष्मणः  ॥ रम्स्_२,३८।६ ॥  
वने त्व् अदृष्टदुःखानां कैकेय्यानुमते त्वया  ।  
त्यक्तानां वनवासाय का न्व् अवस्था भविष्यति  ॥ रम्स्_२,३८।७ ॥  
ते रत्नहीनास् तरुणाः फलकाले विवासिताः  ।  
कथं वत्स्यन्ति कृपणाः फलमूलैः कृताशनाः  ॥ रम्स्_२,३८।८ ॥  
अपीदानीं स कालः स्यान् मम शोकक्षयः शिवः  ।  
सभार्यं यत् सह भ्रात्रा पश्येयम् इह राघवम्  ॥ रम्स्_२,३८।९ ॥  
श्रुत्वैवोपस्थितौ वीरौ कदायोध्या भविष्यति  ।  
यशस्विनी हृष्टजना सूच्छ्रितध्वजमालिनी  ॥ रम्स्_२,३८।१० ॥  
कदा प्रेक्ष्य नरव्याघ्राव् अरण्यात् पुनरागतौ  ।  
नन्दिष्यति पुरी हृष्टा समुद्र इव पर्वणि  ॥ रम्स्_२,३८।११ ॥  
कदायोध्यां महाबाहुः पुरीं वीरः प्रवेक्ष्यति  ।  
पुरस्कृत्य रथे सीतां वृषभो गोवधूम् इव  ॥ रम्स्_२,३८।१२ ॥  
कदा प्राणिसहस्राणि राजमार्गे ममात्मजौ  ।  
लाजैर् अवकरिष्यन्ति प्रविशन्ताव् अरिन्दमौ  ॥ रम्स्_२,३८।१३ ॥  
कदा सुमनसः कन्या द्विजातीनां फलानि च  ।  
प्रदिशन्त्यः पुरीं हृष्टाः करिष्यन्ति प्रदक्षिणम्  ॥ रम्स्_२,३८।१४ ॥  
कदा परिणतो बुद्ध्या वयसा चामरप्रभः  ।  
अभ्युपैष्यति धर्मज्ञस् त्रिवर्ष इव मां ललन्  ॥ रम्स्_२,३८।१५ ॥  
निःसंशयं मया मन्ये पुरा वीर कदर्यया  ।  
पातु कामेषु वत्सेषु मात्ःणां शातिताः स्तनाः  ॥ रम्स्_२,३८।१६ ॥  
साहं गौर् इव सिंहेन विवत्सा वत्सला कृता  ।  
कैकेय्या पुरुषव्याघ्र बालवत्सेव गौर् बलात्  ॥ रम्स्_२,३८।१७ ॥  
न हि तावद् गुणैर् जुष्टं सर्वशास्त्रविशारदम्  ।  
एकपुत्रा विना पुत्रम् अहं जीवितुम् उत्सहे  ॥ रम्स्_२,३८।१८ ॥  
न हि मे जीविते किञ्चित् सामर्थ्यम् इह कल्प्यते  ।  
अपश्यन्त्याः प्रियं पुत्रं महाबाहुं महाबलम्  ॥ रम्स्_२,३८।१९ ॥  
अयं हि मां दीपयते समुत्थितस् तनूजशोकप्रभवो हुताशनः  ।  
महीम् इमां रश्मिभिर् उत्तमप्रभो यथा निदाघे भगवान् दिवाकरः  ॥ रम्स्_२,३८।२० ॥  
  
_________________________________________________________________  
  
  
रामायण, अयोध्याकाण्ड, ३९  
विलपन्तीं तथा तां तु कौसल्यां प्रमदोत्तमाम्  ।  
इदं धर्मे स्थिता धर्म्यं सुमित्रा वाक्यम् अब्रवीत्  ॥ रम्स्_२,३९।१ ॥  
तवार्ये सद्गुणैर् युक्तः पुत्रः स पुरुषोत्तमः  ।  
किं ते विलपितेनैवं कृपणं रुदितेन वा  ॥ रम्स्_२,३९।२ ॥  
यस् तवार्ये गतः पुत्रस् त्यक्त्वा राज्यं महाबलः  ।  
साधु कुर्वन् महात्मानं पितरं सत्यवादिनाम्  ॥ रम्स्_२,३९।३ ॥  
शिष्टैर् आचरिते सम्यक् शश्वत् प्रेत्य फलोदये  ।  
रामो धर्मे स्थितः श्रेष्ठो न स शोच्यः कदाचन  ॥ रम्स्_२,३९।४ ॥  
वर्तते चोत्तमां वृत्तिं लक्ष्मणो ऽस्मिन् सदानघः  ।  
दयावान् सर्वभूतेषु लाभस् तस्य महात्मनः  ॥ रम्स्_२,३९।५ ॥  
अरण्यवासे यद् दुःखं जानती वै सुखोचिता  ।  
अनुगच्छति वैदेही धर्मात्मानं तवात्मजम्  ॥ रम्स्_२,३९।६ ॥  
कीर्तिभूतां पताकां यो लोके भ्रामयति प्रभुः  ।  
दमसत्यव्रतपरः किं न प्राप्तस् तवात्मजः  ॥ रम्स्_२,३९।७ ॥  
व्यक्तं रामस्य विज्ञाय शौचं माहात्म्यम् उत्तमम्  ।  
न गात्रम् अंशुभिः सूर्यः सन्तापयितुम् अर्हति  ॥ रम्स्_२,३९।८ ॥  
शिवः सर्वेषु कालेषु काननेभ्यो विनिःसृतः  ।  
राघवं युक्तशीतोष्णः सेविष्यति सुखो ऽनिलः  ॥ रम्स्_२,३९।९ ॥  
शयानम् अनघं रात्रौ पितेवाभिपरिष्वजन्  ।  
रश्मिभिः संस्पृशञ् शीतैश् चन्द्रमा ह्लादयिष्यति  ॥ रम्स्_२,३९।१० ॥  
ददौ चास्त्राणि दिव्यानि यस्मै ब्रह्मा महौजसे  ।  
दानवेन्द्रं हतं दृष्ट्वा तिमिध्वजसुतं रणे  ॥ रम्स्_२,३९।११ ॥  
पृथिव्या सह वैदेह्या श्रिया च पुरुषर्षभः  ।  
क्षिप्रं तिसृभिर् एताभिः सह रामो ऽभिषेक्ष्यते  ॥ रम्स्_२,३९।१२ ॥  
दुःखजं विसृजन्त्य् अस्रं निष्क्रामन्तम् उदीक्ष्य यम्  ।  
समुत्स्रक्ष्यसि नेत्राभ्यां क्षिप्रम् आनन्दजं पयः  ॥ रम्स्_२,३९।१३ ॥  
अभिवादयमानं तं दृष्ट्वा ससुहृदं सुतम्  ।  
मुदाश्रु मोक्ष्यसे क्षिप्रं मेघलेखेव वार्षिकी  ॥ रम्स्_२,३९।१४ ॥  
पुत्रस् ते वरदः क्षिप्रम् अयोध्यां पुनर् आगतः  ।  
कराभ्यां मृदुपीनाभ्यां चरणौ पीडयिष्यति  ॥ रम्स्_२,३९।१५ ॥  
निशम्य तल् लक्ष्मणमातृवाक्यं रामस्य मातुर् नरदेवपत्न्याः  ।  
सद्यः शरीरे विननाश शोकः शरद्गतो मेघ इवाल्पतोयः  ॥ रम्स्_२,३९।१६ ॥  
  
_________________________________________________________________  
  
  
रामायण, अयोध्याकाण्ड, ४०  
अनुरक्ता महात्मानं रामं सत्यपराक्रमम्  ।  
अनुजग्मुः प्रयान्तं तं वनवासाय मानवाः  ॥ रम्स्_२,४०।१ ॥  
निवर्तिते ऽपि च बलात् सुहृद्वर्गे च राजनि  ।  
नैव ते सन्न्यवर्तन्त रामस्यानुगता रथम्  ॥ रम्स्_२,४०।२ ॥  
अयोध्यानिलयानां हि पुरुषाणां महायशाः  ।  
बभूव गुणसम्पन्नः पूर्णचन्द्र इव प्रियः  ॥ रम्स्_२,४०।३ ॥  
स याच्यमानः काकुत्स्थः स्वाभिः प्रकृतिभिस् तदा  ।  
कुर्वाणः पितरं सत्यं वनम् एवान्वपद्यत  ॥ रम्स्_२,४०।४ ॥  
अवेक्षमाणः सस्नेहं चक्षुषा प्रपिबन्न् इव  ।  
उवाच रामः स्नेहेन ताः प्रजाः स्वाः प्रजा इव  ॥ रम्स्_२,४०।५ ॥  
या प्रीतिर् बहुमानश् च मय्य् अयोध्यानिवासिनाम्  ।  
मत्प्रियार्थं विशेषेण भरते सा निवेश्यताम्  ॥ रम्स्_२,४०।६ ॥  
स हि कल्याणचारित्रः कैकेय्यानन्दवर्धनः  ।  
करिष्यति यथावद् वः प्रियाणि च हितानि च  ॥ रम्स्_२,४०।७ ॥  
ज्ञानवृद्धो वयोबालो मृदुर् वीर्यगुणान्वितः  ।  
अनुरूपः स वो भर्ता भविष्यति भयापहः  ॥ रम्स्_२,४०।८ ॥  
स हि राजगुणैर् युक्तो युवराजः समीक्षितः  ।  
अपि चापि मया शिष्टैः कार्यं वो भर्तृशासनम्  ॥ रम्स्_२,४०।९ ॥  
न च तप्येद् यथा चासौ वनवासं गते मयि  ।  
महाराजस् तथा कार्यो मम प्रियचिकीर्षया  ॥ रम्स्_२,४०।१० ॥  
यथा यथा दाशरथिर् धर्मम् एवास्थितो ऽभवत्  ।  
तथा तथा प्रकृतयो रामं पतिम् अकामयन्  ॥ रम्स्_२,४०।११ ॥  
बाष्पेण पिहितं दीनं रामः सौमित्रिणा सह  ।  
चकर्षेव गुणैर् बद्ध्वा जनं पुनर् इवासनम्  ॥ रम्स्_२,४०।१२ ॥  
ते द्विजास् त्रिविधं वृद्धा ज्ञानेन वयसौजसा  ।  
वयःप्रकम्पशिरसो दूराद् ऊचुर् इदं वचः  ॥ रम्स्_२,४०।१३ ॥  
वहन्तो जवना रामं भो भो जात्यास् तुरङ्गमाः  ।  
निवर्तध्वं न गन्तव्यं हिता भवत भर्तरि  ।  
उपवाह्यस् तु वो भर्ता नापवाह्यः पुराद् वनम्  ॥ रम्स्_२,४०।१४ ॥*  
एवम् आर्तप्रलापांस् तान् वृद्धान् प्रलपतो द्विजान्  ।  
अवेक्ष्य सहसा रामो रथाद् अवततार ह  ॥ रम्स्_२,४०।१५ ॥  
पद्भ्याम् एव जगामाथ ससीतः सहलक्ष्मणः  ।  
सन्निकृष्टपदन्यासो रामो वनपरायणः  ॥ रम्स्_२,४०।१६ ॥  
द्विजातींस् तु पदातींस् तान् रामश् चारित्रवत्सलः  ।  
न शशाक घृणाचक्षुः परिमोक्तुं रथेन सः  ॥ रम्स्_२,४०।१७ ॥  
गच्छन्तम् एव तं दृष्ट्वा रामं सम्भ्रान्तमानसाः  ।  
ऊचुः परमसन्तप्ता रामं वाक्यम् इदं द्विजाः  ॥ रम्स्_२,४०।१८ ॥  
ब्राह्मण्यं कृत्स्नम् एतत् त्वां ब्रह्मण्यम् अनुगच्छति  ।  
द्विजस्कन्धाधिरूढास् त्वाम् अग्नयो ऽप्य् अनुयान्त्य् अमी  ॥ रम्स्_२,४०।१९ ॥  
वाजपेयसमुत्थानि छत्त्राण्य् एतानि पश्य नः  ।  
पृष्ठतो ऽनुप्रयातानि हंसान् इव जलात्यये  ॥ रम्स्_२,४०।२० ॥  
अनवाप्तातपत्रस्य रश्मिसन्तापितस्य ते  ।  
एभिश् छायां करिष्यामः स्वैश् छत्त्रैर् वाजपेयिकैः  ॥ रम्स्_२,४०।२१ ॥  
या हि नः सततं बुद्धिर् वेदमन्त्रानुसारिणी  ।  
त्वत्कृते सा कृता वत्स वनवासानुसारिणी  ॥ रम्स्_२,४०।२२ ॥  
हृदयेष्व् अवतिष्ठन्ते वेदा ये नः परं धनम्  ।  
वत्स्यन्त्य् अपि गृहेष्व् एव दाराश् चारित्ररक्षिताः  ॥ रम्स्_२,४०।२३ ॥  
न पुनर् निश्चयः कार्यस् त्वद्गतौ सुकृता मतिः  ।  
त्वयि धर्मव्यपेक्षे तु किं स्याद् धर्मम् अवेक्षितुम्  ॥ रम्स्_२,४०।२४ ॥  
याचितो नो निवर्तस्व हंसशुक्लशिरोरुहैः  ।  
शिरोभिर् निभृताचार महीपतनपांसुलैः  ॥ रम्स्_२,४०।२५ ॥  
बहूनां वितता यज्ञा द्विजानां य इहागताः  ।  
तेषां समाप्तिर् आयत्ता तव वत्स निवर्तने  ॥ रम्स्_२,४०।२६ ॥  
भक्तिमन्ति हि भूतानि जङ्गमाजङ्गमानि च  ।  
याचमानेषु तेषु त्वं भक्तिं भक्तेषु दर्शय  ॥ रम्स्_२,४०।२७ ॥  
अनुगन्तुम् अशक्तास् त्वां मूलैर् उद्धृतवेगिनः  ।  
उन्नता वायुवेगेन विक्रोशन्तीव पादपाः  ॥ रम्स्_२,४०।२८ ॥  
निश्चेष्टाहारसञ्चारा वृक्षैकस्थानविष्ठिताः  ।  
पक्षिणो ऽपि प्रयाचन्ते सर्वभूतानुकम्पिनम्  ॥ रम्स्_२,४०।२९ ॥  
एवं विक्रोशतां तेषां द्विजातीनां निवर्तने  ।  
ददृशे तमसा तत्र वारयन्तीव राघवम्  ॥ रम्स्_२,४०।३० ॥  
  
_________________________________________________________________  
  
  
रामायण, अयोध्याकाण्ड, ४१  
ततस् तु तमसा तीरं रम्यम् आश्रित्य राघवः  ।  
सीताम् उद्वीक्ष्य सौमित्रिम् इदं वचनम् अब्रवीत्  ॥ रम्स्_२,४१।१ ॥  
इयम् अद्य निशा पूर्वा सौमित्रे प्रस्थिता वनम्  ।  
वनवासस्य भद्रं ते स नोत्कण्ठितुम् अर्हसि  ॥ रम्स्_२,४१।२ ॥  
पश्य शून्यान्य् अरण्यानि रुदन्तीव समन्ततः  ।  
यथानिलयम् आयद्भिर् निलीनानि मृगद्विजैः  ॥ रम्स्_२,४१।३ ॥  
अद्यायोध्या तु नगरी राजधानी पितुर् मम  ।  
सस्त्रीपुंसा गतान् अस्माञ् शोचिष्यति न संशयः  ॥ रम्स्_२,४१।४ ॥  
भरतः खलु धर्मात्मा पितरं मातरं च मे  ।  
धर्मार्थकामसहितैर् वाक्यैर् आश्वासयिष्यति  ॥ रम्स्_२,४१।५ ॥  
भरतस्यानृशंसत्वं सञ्चिन्त्याहं पुनः पुनः  ।  
नानुशोचामि पितरं मातरं चापि लक्ष्मण  ॥ रम्स्_२,४१।६ ॥  
त्वया कार्यं नरव्याघ्र माम् अनुव्रजता कृतम्  ।  
अन्वेष्टव्या हि वैदेह्या रक्षणार्थे सहायता  ॥ रम्स्_२,४१।७ ॥  
अद्भिर् एव तु सौमित्रे वत्स्याम्य् अद्य निशाम् इमाम्  ।  
एतद्धि रोचते मह्यं वन्ये ऽपि विविधे सति  ॥ रम्स्_२,४१।८ ॥  
एवम् उक्त्वा तु सौमित्रं सुमन्त्रम् अपि राघवः  ।  
अप्रमत्तस् त्वम् अश्वेषु भव सौम्येत्य् उवाच ह  ॥ रम्स्_२,४१।९ ॥  
सो ऽश्वान् सुमन्त्रः संयम्य सूर्ये ऽस्तं समुपागते  ।  
प्रभूतयवसान् कृत्वा बभूव प्रत्यनन्तरः  ॥ रम्स्_२,४१।१० ॥  
उपास्यतु शिवां सन्ध्यां दृष्ट्वा रात्रिम् उपस्थिताम्  ।  
रामस्य शयनं चक्रे सूतः सौमित्रिणा सह  ॥ रम्स्_२,४१।११ ॥  
तां शय्यां तमसातीरे वीक्ष्य वृक्षदलैः कृताम्  ।  
रामः सौमित्रिणा सार्धं सभार्यः संविवेश ह  ॥ रम्स्_२,४१।१२ ॥  
सभार्यं सम्प्रसुप्तं तं भ्रातरं वीक्ष्य लक्ष्मणः  ।  
कथयामास सूताय रामस्य विविधान् गुणान्  ॥ रम्स्_२,४१।१३ ॥  
जाग्रतो ह्य् एव तां रात्रिं सौमित्रेर् उदितो रविः  ।  
सूतस्य तमसातीरे रामस्य ब्रुवतो गुणान्  ॥ रम्स्_२,४१।१४ ॥  
गोकुलाकुलतीरायास् तमसाया विदूरतः  ।  
अवसत् तत्र तां रात्रिं रामः प्रकृतिभिः सह  ॥ रम्स्_२,४१।१५ ॥  
उत्थाय तु महातेजाः प्रकृतीस् ता निशाम्य च  ।  
अब्रवीद् भ्रातरं रामो लक्ष्मणं पुण्यलक्षणम्  ॥ रम्स्_२,४१।१६ ॥  
अस्मद्व्यपेक्षान् सौमित्रे निरपेक्षान् गृहेष्व् अपि  ।  
वृक्षमूलेषु संसुप्तान् पश्य लक्ष्मण साम्प्रतम्  ॥ रम्स्_२,४१।१७ ॥  
यथैते नियमं पौराः कुर्वन्त्य् अस्मन्निवर्तने  ।  
अपि प्राणान् असिष्यन्ति न तु त्यक्ष्यन्ति निश्चयम्  ॥ रम्स्_२,४१।१८ ॥  
यावद् एव तु संसुप्तास् तावद् एव वयं लघु  ।  
रथम् आरुह्य गच्छामः पन्थानम् अकुतोभयम्  ॥ रम्स्_२,४१।१९ ॥  
अतो भूयो ऽपि नेदानीम् इक्ष्वाकुपुरवासिनः  ।  
स्वपेयुर् अनुरक्ता मां वृक्षमूलानि संश्रिताः  ॥ रम्स्_२,४१।२० ॥  
पौरा ह्य् आत्मकृताद् दुःखाद् विप्रमोच्या नृपात्मजैः  ।  
न तु खल्व् आत्मना योज्या दुःखेन पुरवासिनः  ॥ रम्स्_२,४१।२१ ॥  
अब्रवील् लक्ष्मणो रामं साक्षाद् धर्मम् इव स्थितम्  ।  
रोचते मे महाप्राज्ञ क्षिप्रम् आरुह्यताम् इति  ॥ रम्स्_२,४१।२२ ॥  
सूतस् ततः सन्त्वरितः स्यन्दनं तैर् हयोत्तमैः  ।  
योजयित्वाथ रामाय प्राञ्जलिः प्रत्यवेदयत्  ॥ रम्स्_२,४१।२३ ॥  
मोहनार्थं तु पौराणां सूतं रामो ऽब्रवीद् वचः  ।  
उदङ्मुखः प्रयाहि त्वं रथम् आस्थाय सारथे  ॥ रम्स्_२,४१।२४ ॥  
मुहूर्तं त्वरितं गत्वा निर्वर्तय रथं पुनः  ।  
यथा न विद्युः पौरा मां तथा कुरु समाहितः  ॥ रम्स्_२,४१।२५ ॥  
रामस्य वचनं श्रुत्वा तथा चक्रे स सारथिः  ।  
प्रत्यागम्य च रामस्य स्यन्दनं प्रत्यवेदयत्  ॥ रम्स्_२,४१।२६ ॥  
तं स्यन्दनम् अधिष्ठाय राघवः सपरिच्छदः  ।  
शीघ्रगाम् आकुलावर्तां तमसाम् अतरन् नदीम्  ॥ रम्स्_२,४१।२७ ॥  
स सन्तीर्य महाबाहुः श्रीमाञ् शिवम् अकण्टकम्  ।  
प्रापद्यत महामार्गम् अभयं भयदर्शिनाम्  ॥ रम्स्_२,४१।२८ ॥  
प्रभातायां तु शर्वर्यां पौरास् ते राघवं विना  ।  
शोकोपहतनिश्चेष्टा बभूवुर् हतचेतसः  ॥ रम्स्_२,४१।२९ ॥  
शोकजाश्रुपरिद्यूना वीक्षमाणास् ततस् ततः  ।  
आलोकम् अपि रामस्य न पश्यन्ति स्म दुःखिताः  ॥ रम्स्_२,४१।३० ॥  
ततो मार्गानुसारेण गत्वा किञ्चित् क्षणं पुनः  ।  
मार्गनाशाद् विषादेन महता समभिप्लुतः  ॥ रम्स्_२,४१।३१ ॥  
रथस्य मार्गनाशेन न्यवर्तन्त मनस्विनः  ।  
किम् इदं किं करिष्यामो दैवेनोपहता इति  ॥ रम्स्_२,४१।३२ ॥  
ततो यथागतेनैव मार्गेण क्लान्तचेतसः  ।  
अयोध्याम् अगमन् सर्वे पुरीं व्यथितसज्जनाम्  ॥ रम्स्_२,४१।३३ ॥  
  
_________________________________________________________________  
  
  
रामायण, अयोध्याकाण्ड, ४२  
अनुगम्य निवृत्तानां रामं नगरवासिनाम्  ।  
उद्गतानीव सत्त्वानि बभूवुर् अमनस्विनाम्  ॥ रम्स्_२,४२।१ ॥  
स्वं स्वं निलयम् आगम्य पुत्रदारैः समावृताः  ।  
अश्रूणि मुमुचुः सर्वे बाष्पेण पिहिताननाः  ॥ रम्स्_२,४२।२ ॥  
न चाहृष्यन् न चामोदन् वणिजो न प्रसारयन्  ।  
न चाशोभन्त पण्यानि नापचन् गृहमेधिनः  ॥ रम्स्_२,४२।३ ॥  
नष्टं दृष्ट्वा नाभ्यनन्दन् विपुलं वा धनागमम्  ।  
पुत्रं प्रथमजं लब्ध्वा जननी नाभ्यनन्दत  ॥ रम्स्_२,४२।४ ॥  
गृहे गृहे रुदन्त्यश् च भर्तारं गृहम् आगतम्  ।  
व्यगर्हयन्त दुःखार्ता वाग्भिस् तोत्रैर् इव द्विपान्  ॥ रम्स्_२,४२।५ ॥  
किं नु तेषां गृहैः कार्यं किं दारैः किं धनेन वा  ।  
पुत्रैर् वा किं सुखैर् वापि ये न पश्यन्ति राघवम्  ॥ रम्स्_२,४२।६ ॥  
एकः सत्पुरुषो लोके लक्ष्मणः सह सीतया  ।  
यो ऽनुगच्छति काकुत्स्थं रामं परिचरन् वने  ॥ रम्स्_२,४२।७ ॥  
आपगाः कृतपुण्यास् ताः पद्मिन्यश् च सरांसि च  ।  
येषु स्नास्यति काकुत्स्थो विगाह्य सलिलं शुचि  ॥ रम्स्_२,४२।८ ॥  
शोभयिष्यन्ति काकुत्स्थम् अटव्यो रम्यकाननाः  ।  
आपगाश् च महानूपाः सानुमन्तश् च पर्वताः  ॥ रम्स्_२,४२।९ ॥  
काननं वापि शैलं वा यं रामो ऽभिगमिष्यति  ।  
प्रियातिथिम् इव प्राप्तं नैनं शक्ष्यन्त्य् अनर्चितुम्  ॥ रम्स्_२,४२।१० ॥  
विचित्रकुसुमापीडा बहुमञ्जरिधारिणः  ।  
अकाले चापि मुख्यानि पुष्पाणि च फलानि च  ।  
दर्शयिष्यन्त्य् अनुक्रोशाद् गिरयो रामम् आगतम्  ॥ रम्स्_२,४२।११ ॥*  
विदर्शयन्तो विविधान् भूयश् चित्रांश् च निर्झरान्  ।  
पादपाः पर्वताग्रेषु रमयिष्यन्ति राघवम्  ॥ रम्स्_२,४२।१२ ॥  
यत्र रामो भयं नात्र नास्ति तत्र पराभवः  ।  
स हि शूरो महाबाहुः पुत्रो दशरथस्य च  ॥ रम्स्_२,४२।१३ ॥  
पुरा भवति नो दूराद् अनुगच्छाम राघवम्  ।  
पादच्छाया सुखा भर्तुस् तादृशस्य महात्मनः  ।  
स हि नाथो जनस्यास्य स गतिः स परायणम्  ॥ रम्स्_२,४२।१४ ॥*  
वयं परिचरिष्यामः सीतां यूयं तु राघवम्  ।  
इति पौरस्त्रियो भर्त्ःन् दुःखार्तास् तत् तद् अब्रुवन्  ॥ रम्स्_२,४२।१५ ॥  
युष्माकं राघवो ऽरण्ये योगक्षेमं विधास्यति  ।  
सीता नारीजनस्यास्य योगक्षेमं करिष्यति  ॥ रम्स्_२,४२।१६ ॥  
को न्व् अनेनाप्रतीतेन सोत्कण्ठितजनेन च  ।  
सम्प्रीयेतामनोज्ञेन वासेन हृतचेतसा  ॥ रम्स्_२,४२।१७ ॥  
कैकेय्या यदि चेद् राज्यं स्याद् अधर्म्यम् अनाथवत्  ।  
न हि नो जीवितेनार्थः कुतः पुत्रैः कुतो धनैः  ॥ रम्स्_२,४२।१८ ॥  
यया पुत्रश् च भर्ता च त्यक्ताव् ऐश्वर्यकारणात्  ।  
कं सा परिहरेद् अन्यं कैकेयी कुलपांसनी  ॥ रम्स्_२,४२।१९ ॥  
कैकेय्या न वयं राज्ये भृतका निवसेम हि  ।  
जीवन्त्या जातु जीवन्त्यः पुत्रैर् अपि शपामहे  ॥ रम्स्_२,४२।२० ॥  
या पुत्रं पार्थिवेन्द्रस्य प्रवासयति निर्घृणा  ।  
कस् तां प्राप्य सुखं जीवेद् अधर्म्यां दुष्टचारिणीम्  ॥ रम्स्_२,४२।२१ ॥  
न हि प्रव्रजिते रामे जीविष्यति महीपतिः  ।  
मृते दशरथे व्यक्तं विलोपस् तदनन्तरम्  ॥ रम्स्_२,४२।२२ ॥  
ते विषं पिबतालोड्य क्षीणपुण्याः सुदुर्गताः  ।  
राघवं वानुगच्छध्वम् अश्रुतिं वापि गच्छत  ॥ रम्स्_२,४२।२३ ॥  
मिथ्या प्रव्राजितो रामः सभार्यः सहलक्ष्मणः  ।  
भरते सन्निसृष्टाः स्मः सौनिके पशवो यथा  ॥ रम्स्_२,४२।२४ ॥  
तास् तथा विलपन्त्यस् तु नगरे नागरस्त्रियः  ।  
चुक्रुशुर् भृशसन्तप्ता मृत्योर् इव भयागमे  ॥ रम्स्_२,४२।२५ ॥  
तथा स्त्रियो रामनिमित्तम् आतुरा यथा सुते भ्रातरि वा विवासिते  ।  
विलप्य दीना रुरुदुर् विचेतसः सुतैर् हि तासाम् अधिको हि सो ऽभवत्  ॥ रम्स्_२,४२।२६ ॥  
  
_________________________________________________________________  
  
  
रामायण, अयोध्याकाण्ड, ४३  
रामो ऽपि रात्रिशेषेण तेनैव महद् अन्तरम्  ।  
जगाम पुरुषव्याघ्रः पितुर् आज्ञाम् अनुस्मरन्  ॥ रम्स्_२,४३।१ ॥  
तथैव गच्छतस् तस्य व्यपायाद् रजनी शिवा  ।  
उपास्य स शिवां सन्ध्यां विषयान्तं व्यगाहत  ॥ रम्स्_२,४३।२ ॥  
ग्रामान् विकृष्टसीमांस् तान् पुष्पितानि वनानि च  ।  
पश्यन्न् अतिययौ शीघ्रं शरैर् इव हयोत्तमैः  ॥ रम्स्_२,४३।३ ॥  
शृण्वन् वाचो मनुष्याणां ग्रामसंवासवासिनाम्  ।  
राजानं धिग् दशरथं कामस्य वशम् आगतम्  ॥ रम्स्_२,४३।४ ॥  
हा नृशंसाद्य कैकेयी पापा पापानुबन्धिनी  ।  
तीक्ष्णा सम्भिन्नमर्यादा तीक्ष्णे कर्मणि वर्तते  ॥ रम्स्_२,४३।५ ॥  
या पुत्रम् ईदृशं राज्ञः प्रवासयति धार्मिकम्  ।  
वनवासे महाप्राज्ञं सानुक्रोशम् अतन्द्रितम्  ॥ रम्स्_२,४३।६ ॥  
एता वाचो मनुष्याणां ग्रामसंवासवासिनाम्  ।  
शृण्वन्न् अतिययौ वीरः कोसलान् कोसलेश्वरः  ॥ रम्स्_२,४३।७ ॥  
ततो वेदश्रुतिं नाम शिववारिवहां नदीम्  ।  
उत्तीर्याभिमुखः प्रायाद् अगस्त्याध्युषितां दिशम्  ॥ रम्स्_२,४३।८ ॥  
गत्वा तु सुचिरं कालं ततः शीतजलां नदीम्  ।  
गोमतीं गोयुतानूपाम् अतरत् सागरङ्गमाम्  ॥ रम्स्_२,४३।९ ॥  
गोमतीं चाप्य् अतिक्रम्य राघवः शीघ्रगैर् हयैः  ।  
मयूरहंसाभिरुतां ततार स्यन्दिकां नदीम्  ॥ रम्स्_२,४३।१० ॥  
स महीं मनुना राज्ञा दत्ताम् इक्ष्वाकवे पुरा  ।  
स्फीतां राष्ट्रावृतां रामो वैदेहीम् अन्वदर्शयत्  ॥ रम्स्_२,४३।११ ॥  
सूत इत्य् एव चाभाष्य सारथिं तम् अभीक्ष्णशः  ।  
हंसमत्तस्वरः श्रीमान् उवाच पुरुषर्षभः  ॥ रम्स्_२,४३।१२ ॥  
कदाहं पुनर् आगम्य सरय्वाः पुष्पिते वने  ।  
मृगयां पर्यटिष्यामि मात्रा पित्रा च सङ्गतः  ॥ रम्स्_२,४३।१३ ॥  
नात्यर्थम् अभिकाङ्क्षामि मृगयां सरयूवने  ।  
रतिर् ह्य् एषातुला लोके राजर्षिगणसम्मता  ॥ रम्स्_२,४३।१४ ॥  
स तम् अध्वानम् ऐक्ष्वाकः सूतं मधुरया गिरा  ।  
तं तम् अर्थम् अभिप्रेत्य ययौ वाक्यम् उदीरयन्  ॥ रम्स्_२,४३।१५ ॥  
  
_________________________________________________________________  
  
  
रामायण, अयोध्याकाण्ड, ४४  
विशालान् कोसलान् रम्यान् यात्वा लक्ष्मणपूर्वजः  ।  
आससाद महाबाहुः शृङ्गवेरपुरं प्रति  ॥ रम्स्_२,४४।१ ॥  
तत्र त्रिपथगां दिव्यां शिवतोयाम् अशैवलाम्  ।  
ददर्श राघवो गङ्गां पुण्याम् ऋषिनिषेविताम्  ॥ रम्स्_२,४४।२ ॥  
हंससारससङ्घुष्टां चक्रवाकोपकूजिताम्  ।  
शिशुमारैश् च नक्रैश् च भुजङ्गैश् च निषेविताम्  ॥ रम्स्_२,४४।३ ॥  
ताम् ऊर्मिकलिलावर्ताम् अन्ववेक्ष्य महारथः  ।  
सुमन्त्रम् अब्रवीत् सूतम् इहैवाद्य वसामहे  ॥ रम्स्_२,४४।४ ॥  
अविदूराद् अयं नद्या बहुपुष्पप्रवालवान्  ।  
सुमहान् इङ्गुदीवृक्षो वसामो ऽत्रैव सारथे  ॥ रम्स्_२,४४।५ ॥  
लक्षणश् च सुमन्त्रश् च बाढम् इत्य् एव राघवम्  ।  
उक्त्वा तम् इङ्गुदीवृक्षं तदोपययतुर् हयैः  ॥ रम्स्_२,४४।६ ॥  
रामो ऽभियाय तं रम्यं वृक्षम् इक्ष्वाकुनन्दनः  ।  
रथाद् अवातरत् तस्मात् सभार्यः सहलक्ष्मणः  ॥ रम्स्_२,४४।७ ॥  
सुमन्त्रो ऽप्य् अवतीर्यैव मोचयित्वा हयोत्तमान्  ।  
वृक्षमूलगतं रामम् उपतस्थे कृताञ्जलिः  ॥ रम्स्_२,४४।८ ॥  
तत्र राजा गुहो नाम रामस्यात्मसमः सखा  ।  
निषादजात्यो बलवान् स्थपतिश् चेति विश्रुतः  ॥ रम्स्_२,४४।९ ॥  
स श्रुत्वा पुरुषव्याघ्रं रामं विषयम् आगतम्  ।  
वृद्धैः परिवृतो ऽमात्यैर् ज्ञातिभिश् चाप्य् उपागतः  ॥ रम्स्_२,४४।१० ॥  
ततो निषादाधिपतिं दृष्ट्वा दूराद् अवस्थितम्  ।  
सह सौमित्रिणा रामः समागच्छद् गुहेन सः  ॥ रम्स्_२,४४।११ ॥  
तम् आर्तः सम्परिष्वज्य गुहो राघवम् अब्रवीत्  ।  
यथायोध्या तथेदं ते राम किं करवाणि ते  ॥ रम्स्_२,४४।१२ ॥  
ततो गुणवदन्नाद्यम् उपादाय पृथग्विधम्  ।  
अर्घ्यं चोपानयत् क्षिप्रं वाक्यं चेदम् उवाच ह  ॥ रम्स्_२,४४।१३ ॥  
स्वागतं ते महाबाहो तवेयम् अखिला मही  ।  
वयं प्रेष्या भवान् भर्ता साधु राज्यं प्रशाधि नः  ॥ रम्स्_२,४४।१४ ॥  
भक्ष्यं भोज्यं च पेयं च लेह्यं चेदम् उपस्थितम्  ।  
शयनानि च मुख्यानि वाजिनां खादनं च ते  ॥ रम्स्_२,४४।१५ ॥  
गुहम् एव ब्रुवाणं तं राघवः प्रत्युवाच ह  ।  
अर्चिताश् चैव हृष्टाश् च भवता सर्वथा वयम्  ॥ रम्स्_२,४४।१६ ॥  
पद्भ्याम् अभिगमाच् चैव स्नेहसन्दर्शनेन च  ।  
भुजाभ्यां साधुवृत्ताभ्यां पीडयन् वाक्यम् अब्रवीत्  ॥ रम्स्_२,४४।१७ ॥  
दिष्ट्या त्वां गुह पश्यामि अरोगं सह बान्धवैः  ।  
अपि ते कुशलं राष्ट्रे मित्रेषु च धनेषु च  ॥ रम्स्_२,४४।१८ ॥  
यत् त्व् इदं भवता किञ्चित् प्रीत्या समुपकल्पितम्  ।  
सर्वं तद् अनुजानामि न हि वर्ते प्रतिग्रहे  ॥ रम्स्_२,४४।१९ ॥  
कुशचीराजिनधरं फलमूलाशनं च माम्  ।  
विद्धि प्रणिहितं धर्मे तापसं वनगोचरम्  ॥ रम्स्_२,४४।२० ॥  
अश्वानां खादनेनाहम् अर्थी नान्येन केनचित्  ।  
एतावतात्रभवता भविष्यामि सुपूजितः  ॥ रम्स्_२,४४।२१ ॥  
एते हि दयिता राज्ञः पितुर् दशरथस्य मे  ।  
एतैः सुविहितैर् अश्वैर् भविष्याम्य् अहम् अर्चितः  ॥ रम्स्_२,४४।२२ ॥  
अश्वानां प्रतिपानं च खादनं चैव सो ऽन्वशात्  ।  
गुहस् तत्रैव पुरुषांस् त्वरितं दीयताम् इति  ॥ रम्स्_२,४४।२३ ॥  
ततश् चीरोत्तरासङ्गः सन्ध्याम् अन्वास्य पश्चिमाम्  ।  
जलम् एवाददे भोज्यं लक्ष्मणेनाहृतं स्वयम्  ॥ रम्स्_२,४४।२४ ॥  
तस्य भूमौ शयानस्य पादौ प्रक्षाल्य लक्ष्मणः  ।  
सभार्यस्य ततो ऽभ्येत्य तस्थौ वृक्षम् उपाश्रितः  ॥ रम्स्_२,४४।२५ ॥  
गुहो ऽपि सह सूतेन सौमित्रिम् अनुभाषयन्  ।  
अन्वजाग्रत् ततो रामम् अप्रमत्तो धनुर्धरः  ॥ रम्स्_२,४४।२६ ॥  
तथा शयानस्य ततो ऽस्य धीमतो यशस्विनो दाशरथेर् महात्मनः  ।  
अदृष्टदुःखस्य सुखोचितस्य सा तदा व्यतीयाय चिरेण शर्वरी  ॥ रम्स्_२,४४।२७ ॥  
  
_________________________________________________________________  
  
  
रामायण, अयोध्याकाण्ड, ४५  
तं जाग्रतम् अदम्भेन भ्रातुर् अर्थाय लक्ष्मणम्  ।  
गुहः सन्तापसन्तप्तो राघवं वाक्यम् अब्रवीत्  ॥ रम्स्_२,४५।१ ॥  
इयं तात सुखा शय्या त्वदर्थम् उपकल्पिता  ।  
प्रत्याश्वसिहि साध्व् अस्यां राजपुत्र यथासुखम्  ॥ रम्स्_२,४५।२ ॥  
उचितो ऽयं जनः सर्वः क्लेशानां त्वं सुखोचितः  ।  
गुप्त्यर्थं जागरिष्यामः काकुत्स्थस्य वयं निशाम्  ॥ रम्स्_२,४५।३ ॥  
न हि रामात् प्रियतरो ममास्ति भुवि कश्चन  ।  
ब्रवीम्य् एतद् अहं सत्यं सत्येनैव च ते शपे  ॥ रम्स्_२,४५।४ ॥  
अस्य प्रसादाद् आशंसे लोके ऽस्मिन् सुमहद् यशः  ।  
धर्मावाप्तिं च विपुलाम् अर्थावाप्तिं च केवलाम्  ॥ रम्स्_२,४५।५ ॥  
सो ऽहं प्रियसखं रामं शयानं सह सीतया  ।  
रक्षिष्यामि धनुष्पाणिः सर्वतो ज्ञातिभिः सह  ॥ रम्स्_२,४५।६ ॥  
न हि मे ऽविदितं किञ्चिद् वने ऽस्मिंश् चरतः सदा  ।  
चतुरङ्गं ह्य् अपि बलं सुमहत् प्रसहेमहि  ॥ रम्स्_२,४५।७ ॥  
लक्ष्मणस् तं तदोवाच रक्ष्यमाणास् त्वयानघ  ।  
नात्र भीता वयं सर्वे धर्मम् एवानुपश्यता  ॥ रम्स्_२,४५।८ ॥  
कथं दाशरथौ भूमौ शयाने सह सीतया  ।  
शक्या निद्रा मया लब्धुं जीवितं वा सुखानि वा  ॥ रम्स्_२,४५।९ ॥  
यो न देवासुरैः सर्वैः शक्यः प्रसहितुं युधि  ।  
तं पश्य सुखसंविष्टं तृणेषु सह सीतया  ॥ रम्स्_२,४५।१० ॥  
यो मन्त्रतपसा लब्धो विविधैश् च परिश्रमैः  ।  
एको दशरथस्यैष पुत्रः सदृशलक्षणः  ॥ रम्स्_२,४५।११ ॥  
अस्मिन् प्रव्रजितो राजा न चिरं वर्तयिष्यति  ।  
विधवा मेदिनी नूनं क्षिप्रम् एव भविष्यति  ॥ रम्स्_२,४५।१२ ॥  
विनद्य सुमहानादं श्रमेणोपरताः स्त्रियः  ।  
निर्घोषोपरतं तात मन्ये राजनिवेशनम्  ॥ रम्स्_२,४५।१३ ॥  
कौसल्या चैव राजा च तथैव जननी मम  ।  
नाशंसे यदि जीवन्ति सर्वे ते शर्वरीम् इमाम्  ॥ रम्स्_२,४५।१४ ॥  
जीवेद् अपि हि मे माता शत्रुघ्नस्यान्ववेक्षया  ।  
तद् दुःखं यत् तु कौसल्या वीरसूर् विनशिष्यति  ॥ रम्स्_२,४५।१५ ॥  
अनुरक्तजनाकीर्णा सुखालोकप्रियावहा  ।  
राजव्यसनसंसृष्टा सा पुरी विनशिष्यति  ॥ रम्स्_२,४५।१६ ॥  
अतिक्रान्तम् अतिक्रान्तम् अनवाप्य मनोरथम्  ।  
राज्ये रामम् अनिक्षिप्य पिता मे विनशिष्यति  ॥ रम्स्_२,४५।१७ ॥  
सिद्धार्थाः पितरं वृत्तं तस्मिन् काले ह्य् उपस्थिते  ।  
प्रेतकार्येषु सर्वेषु संस्करिष्यन्ति भूमिपम्  ॥ रम्स्_२,४५।१८ ॥  
रम्यचत्वरसंस्थानां सुविभक्तमहापथाम्  ।  
हर्म्यप्रासादसम्पन्नां गणिकावरशोभिताम्  ॥ रम्स्_२,४५।१९ ॥  
रथाश्वगजसम्बाधां तूर्यनादविनादिताम्  ।  
सर्वकल्याणसम्पूर्णां हृष्टपुष्टजनाकुलाम्  ॥ रम्स्_२,४५।२० ॥  
आरामोद्यानसम्पन्नां समाजोत्सवशालिनीम्  ।  
सुखिता विचरिष्यन्ति राजधानीं पितुर् मम  ॥ रम्स्_२,४५।२१ ॥  
अपि सत्यप्रतिज्ञेन सार्धं कुशलिना वयम्  ।  
निवृत्ते वनवासे ऽस्मिन्न् अयोध्यां प्रविशेमहि  ॥ रम्स्_२,४५।२२ ॥  
परिदेवयमानस्य दुःखार्तस्य महात्मनः  ।  
तिष्ठतो राजपुत्रस्य शर्वरी सात्यवर्तत  ॥ रम्स्_२,४५।२३ ॥  
तथा हि सत्यं ब्रुवति प्रजाहिते नरेन्द्रपुत्रे गुरुसौहृदाद् गुहः  ।  
मुमोच बाष्पं व्यसनाभिपीडितो ज्वरातुरो नाग इव व्यथातुरः  ॥ रम्स्_२,४५।२४ ॥  
  
_________________________________________________________________  
  
  
रामायण, अयोध्याकाण्ड, ४६  
प्रभातायां तु शर्वर्यां पृथुवृक्षा महायशाः  ।  
उवाच रामः सौमित्रिं लक्ष्मणं शुभलक्षणम्  ॥ रम्स्_२,४६।१ ॥  
भास्करोदयकालो ऽयं गता भगवती निशा  ।  
असौ सुकृष्णो विहगः कोकिलस् तात कूजति  ॥ रम्स्_२,४६।२ ॥  
बर्हिणानां च निर्घोषः श्रूयते नदतां वने  ।  
तराम जाह्नवीं सौम्य शीघ्रगां सागरङ्गमाम्  ॥ रम्स्_२,४६।३ ॥  
विज्ञाय रामस्य वचः सौमित्रिर् मित्रनन्दनः  ।  
गुहम् आमन्त्र्य सूतं च सो ऽतिष्ठद् भ्रातुर् अग्रतः  ॥ रम्स्_२,४६।४ ॥  
ततः कलापान् सन्नह्य खड्गौ बद्ध्वा च धन्विनौ  ।  
जग्मतुर् येन तौ गङ्गां सीतया सह राघवौ  ॥ रम्स्_२,४६।५ ॥  
रामम् एव तु धर्मज्ञम् उपगम्य विनीतवत्  ।  
किम् अहं करवाणीति सूतः प्राञ्जलिर् अब्रवीत्  ॥ रम्स्_२,४६।६ ॥  
निवर्तस्वेत्य् उवाचैनम् एतावद्धि कृतं मम  ।  
यानं विहाय पद्भ्यां तु गमिष्यामो महावनम्  ॥ रम्स्_२,४६।७ ॥  
आत्मानं त्व् अभ्यनुज्ञातम् अवेक्ष्यार्तः स सारथिः  ।  
सुमन्त्रः पुरुषव्याघ्रम् ऐक्ष्वाकम् इदम् अब्रवीत्  ॥ रम्स्_२,४६।८ ॥  
नातिक्रान्तम् इदं लोके पुरुषेणेह केनचित्  ।  
तव सभ्रातृभार्यस्य वासः प्राकृतवद् वने  ॥ रम्स्_२,४६।९ ॥  
न मन्ये ब्रह्मचर्ये ऽस्ति स्वधीते वा फलोदयः  ।  
मार्दवार्जवयोर् वापि त्वां चेद् व्यसनम् आगतम्  ॥ रम्स्_२,४६।१० ॥  
सह राघव वैदेह्या भ्रात्रा चैव वने वसन्  ।  
त्वं गतिं प्राप्स्यसे वीर त्रींल् लोकांस् तु जयन्न् इव  ॥ रम्स्_२,४६।११ ॥  
वयं खलु हता राम ये तयाप्य् उपवञ्चिताः  ।  
कैकेय्या वशम् एष्यामः पापाया दुःखभागिनः  ॥ रम्स्_२,४६।१२ ॥  
इति ब्रुवन्न् आत्मसमं सुमन्त्रः सारथिस् तदा  ।  
दृष्ट्वा दूरगतं रामं दुःखार्तो रुरुदे चिरम्  ॥ रम्स्_२,४६।१३ ॥  
ततस् तु विगते बाष्पे सूतं स्पृष्टोदकं शुचिम्  ।  
रामस् तु मधुरं वाक्यं पुनः पुनर् उवाच तम्  ॥ रम्स्_२,४६।१४ ॥  
इक्ष्वाकूणां त्वया तुल्यं सुहृदं नोपलक्षये  ।  
यथा दशरथो राजा मां न शोचेत् तथा कुरु  ॥ रम्स्_२,४६।१५ ॥  
शोकोपहतचेताश् च वृद्धश् च जगतीपतिः  ।  
कामभारावसन्नश् च तस्माद् एतद् ब्रवीमि ते  ॥ रम्स्_२,४६।१६ ॥  
यद् यद् आज्ञापयेत् किञ्चित् स महात्मा महीपतिः  ।  
कैकेय्याः प्रियकामार्थं कार्यं तद् अविकाङ्क्षया  ॥ रम्स्_२,४६।१७ ॥  
एतदर्थं हि राज्यानि प्रशासति नरेश्वराः  ।  
यद् एषां सर्वकृत्येषु मनो न प्रतिहन्यते  ॥ रम्स्_२,४६।१८ ॥  
तद् यथा स महाराजो नालीकम् अधिगच्छति  ।  
न च ताम्यति दुःखेन सुमन्त्र कुरु तत् तथा  ॥ रम्स्_२,४६।१९ ॥  
अदृष्टदुःखं राजानं वृद्धम् आर्यं जितेन्द्रियम्  ।  
ब्रूयास् त्वम् अभिवाद्यैव मम हेतोर् इदं वचः  ॥ रम्स्_२,४६।२० ॥  
नैवाहम् अनुशोचामि लक्ष्मणो न च मैथिली  ।  
अयोध्यायाश् च्युताश् चेति वने वत्स्यामहेति वा  ॥ रम्स्_२,४६।२१ ॥  
चतुर्दशसु वर्षेषु निवृत्तेषु पुनः पुनः  ।  
लक्ष्मणं मां च सीतां च द्रक्ष्यसि क्षिप्रम् आगतान्  ॥ रम्स्_२,४६।२२ ॥  
एवम् उक्त्वा तु राजानं मातरं च सुमन्त्र मे  ।  
अन्याश् च देवीः सहिताः कैकेयीं च पुनः पुनः  ॥ रम्स्_२,४६।२३ ॥  
आरोग्यं ब्रूहि कौसल्याम् अथ पादाभिवन्दनम्  ।  
सीताया मम चार्यस्य वचनाल् लक्ष्मणस्य च  ॥ रम्स्_२,४६।२४ ॥  
ब्रूयाश् च हि महाराजं भरतं क्षिप्रम् आनय  ।  
आगतश् चापि भरतः स्थाप्यो नृपमते पदे  ॥ रम्स्_२,४६।२५ ॥  
भरतं च परिष्वज्य यौवराज्ये ऽभिषिच्य च  ।  
अस्मत्सन्तापजं दुःखं न त्वाम् अभिभविष्यति  ॥ रम्स्_२,४६।२६ ॥  
भरतश् चापि वक्तव्यो यथा राजनि वर्तसे  ।  
तथा मातृषु वर्तेथाः सर्वास्व् एवाविशेषतः  ॥ रम्स्_२,४६।२७ ॥  
यथा च तव कैकेयी सुमित्रा चाविशेषतः  ।  
तथैव देवी कौसल्या मम माता विशेषतः  ॥ रम्स्_२,४६।२८ ॥  
निवर्त्यमानो रामेण सुमन्त्रः शोककर्शितः  ।  
तत् सर्वं वचनं श्रुत्वा स्नेहात् काकुत्स्थम् अब्रवीत्  ॥ रम्स्_२,४६।२९ ॥  
यद् अहं नोपचारेण ब्रूयां स्नेहाद् अविक्लवः  ।  
भक्तिमान् इति तत् तावद् वाक्यं त्वं क्षन्तुम् अर्हसि  ॥ रम्स्_२,४६।३० ॥  
कथं हि त्वद्विहीनो ऽहं प्रतियास्यामि तां पुरीम्  ।  
तव तात वियोगेन पुत्रशोकाकुलाम् इव  ॥ रम्स्_२,४६।३१ ॥  
सरामम् अपि तावन् मे रथं दृष्ट्वा तदा जनः  ।  
विना रामं रथं दृष्ट्वा विदीर्येतापि सा पुरी  ॥ रम्स्_२,४६।३२ ॥  
दैन्यं हि नगरी गच्छेद् दृष्ट्वा शून्यम् इमं रथम्  ।  
सूतावशेषं स्वं सैन्यं हतवीरम् इवाहवे  ॥ रम्स्_२,४६।३३ ॥  
दूरे ऽपि निवसन्तं त्वां मानसेनाग्रतः स्थितम्  ।  
चिन्तयन्त्यो ऽद्य नूनं त्वां निराहाराः कृताः प्रजाः  ॥ रम्स्_२,४६।३४ ॥  
आर्तनादो हि यः पौरैर् मुक्तस् तद्विप्रवासने  ।  
रथस्थं मां निशाम्यैव कुर्युः शतगुणं ततः  ॥ रम्स्_२,४६।३५ ॥  
अहं किं चापि वक्ष्यामि देवीं तव सुतो मया  ।  
नीतो ऽसौ मातुलकुलं सन्तापं मा कृथा इति  ॥ रम्स्_२,४६।३६ ॥  
असत्यम् अपि नैवाहं ब्रूयां वचनम् ईदृशम्  ।  
कथम् अप्रियम् एवाहं ब्रूयां सत्यम् इदं वचः  ॥ रम्स्_२,४६।३७ ॥  
मम तावन् नियोगस्थास् त्वद्बन्धुजनवाहिनः  ।  
कथं रथं त्वया हीनं प्रवक्ष्यन्ति हयोत्तमाः  ॥ रम्स्_२,४६।३८ ॥  
यदि मे याचमानस्य त्यागम् एव करिष्यसि  ।  
सरथो ऽग्निं प्रवेक्ष्यामि त्यक्तमात्र इह त्वया  ॥ रम्स्_२,४६।३९ ॥  
भविष्यन्ति वने यानि तपोविघ्नकराणि ते  ।  
रथेन प्रतिबाधिष्ये तानि सत्त्वानि राघव  ॥ रम्स्_२,४६।४० ॥  
त्वत्कृते न मया प्राप्तं रथचर्याकृतं सुखम्  ।  
आशंसे त्वत्कृतेनाहं वनवासकृतं सुखम्  ॥ रम्स्_२,४६।४१ ॥  
प्रसीदेच्छामि ते ऽरण्ये भवितुं प्रत्यनन्तरः  ।  
प्रीत्याभिहितम् इच्छामि भव मे पत्यनन्तरः  ॥ रम्स्_२,४६।४२ ॥  
तव शुश्रूषणं मूर्ध्ना करिष्यामि वने वसन्  ।  
अयोध्यां देवलोकं वा सर्वथा प्रजहाम्य् अहम्  ॥ रम्स्_२,४६।४३ ॥  
न हि शक्या प्रवेष्टुं सा मयायोध्या त्वया विना  ।  
राजधानी महेन्द्रस्य यथा दुष्कृतकर्मणा  ॥ रम्स्_२,४६।४४ ॥  
इमे चापि हया वीर यदि ते वनवासिनः  ।  
परिचर्यां करिष्यन्ति प्राप्स्यन्ति परमां गतिम्  ॥ रम्स्_२,४६।४५ ॥  
वनवासे क्षयं प्राप्ते ममैष हि मनोरथः  ।  
यद् अनेन रथेनैव त्वां वहेयं पुरीं पुनः  ॥ रम्स्_२,४६।४६ ॥  
चतुर्दश हि वर्षाणि सहितस्य त्वया वने  ।  
क्षणभूतानि यास्यन्ति शतशस् तु ततो ऽन्यथा  ॥ रम्स्_२,४६।४७ ॥  
भृत्यवत्सल तिष्ठन्तं भर्तृपुत्रगते पथि  ।  
भक्तं भृत्यं स्थितं स्थित्यां त्वं न मां हातुम् अर्हसि  ॥ रम्स्_२,४६।४८ ॥  
एवं बहुविधं दीनं याचमानं पुनः पुनः  ।  
रामो भृत्यानुकम्पी तु सुमन्त्रम् इदम् अब्रवीत्  ॥ रम्स्_२,४६।४९ ॥  
जानामि परमां भक्तिं मयि ते भर्तृवत्सल  ।  
शृणु चापि यदर्थं त्वां प्रेषयामि पुरीम् इतः  ॥ रम्स्_२,४६।५० ॥  
नगरीं त्वां गतं दृष्ट्वा जननी मे यवीयसी  ।  
कैकेयी प्रत्ययं गच्छेद् इति रामो वनं गतः  ॥ रम्स्_२,४६।५१ ॥  
परितुष्टा हि सा देवी वनवासं गते मयि  ।  
राजानं नातिशङ्केत मिथ्यावादीति धार्मिकम्  ॥ रम्स्_२,४६।५२ ॥  
एष मे प्रथमः कल्पो यद् अम्बा मे यवीयसी  ।  
भरतारक्षितं स्फीतं पुत्रराज्यम् अवाप्नुयात्  ॥ रम्स्_२,४६।५३ ॥  
मम प्रियार्थं राज्ञश् च सरथस् त्वं पुरीं व्रज  ।  
सन्दिष्टश् चासि यानर्थांस् तांस् तान् ब्रूयास् तथातथा  ॥ रम्स्_२,४६।५४ ॥  
इत्य् उक्त्वा वचनं सूतं सान्त्वयित्वा पुनः पुनः  ।  
गुहं वचनम् अक्लीबं रामो हेतुमद् अब्रवीत्  ।  
जटाः कृत्वा गमिष्यामि न्यग्रोधक्षीरम् आनय  ॥ रम्स्_२,४६।५५ ॥*  
तत् क्षीरं राजपुत्राय गुहः क्षिप्रम् उपाहरत्  ।  
लक्ष्मणस्यात्मनश् चैव रामस् तेनाकरोज् जटाः  ॥ रम्स्_२,४६।५६ ॥  
तौ तदा चीरवसनौ जटामण्डलधारिणौ  ।  
अशोभेताम् ऋषिसमौ भ्रातरौ रामलक्ष्मणौ  ॥ रम्स्_२,४६।५७ ॥  
ततो वैखानसं मार्गम् आस्थितः सहलक्ष्मणः  ।  
व्रतम् आदिष्टवान् रामः सहायं गुहम् अब्रवीत्  ॥ रम्स्_२,४६।५८ ॥  
अप्रमत्तो बले कोशे दुर्गे जनपदे तथा  ।  
भवेथा गुह राज्यं हि दुरारक्षतमं मतम्  ॥ रम्स्_२,४६।५९ ॥  
ततस् तं समनुज्ञाय गुहम् इक्ष्वाकुनन्दनः  ।  
जगाम तूर्णम् अव्यग्रः सभार्यः सहलक्ष्मणः  ॥ रम्स्_२,४६।६० ॥  
स तु दृष्ट्वा नदीतीरे नावम् इक्ष्वाकुनन्दनः  ।  
तितीर्षुः शीघ्रगां गङ्गाम् इदं लक्ष्मणम् अब्रवीत्  ॥ रम्स्_२,४६।६१ ॥  
आरोह त्वं नरव्याघ्र स्थितां नावम् इमां शनैः  ।  
सीतां चारोपयान्वक्षं परिगृह्य मनस्विनीम्  ॥ रम्स्_२,४६।६२ ॥  
स भ्रातुः शासनं श्रुत्वा सर्वम् अप्रतिकूलयन्  ।  
आरोप्य मैथिलीं पूर्वम् आरुरोहात्मवांस् ततः  ॥ रम्स्_२,४६।६३ ॥  
अथारुरोह तेजस्वी स्वयं लक्ष्मणपूर्वजः  ।  
ततो निषादाधिपतिर् गुहो ज्ञातीन् अचोदयत्  ॥ रम्स्_२,४६।६४ ॥  
अनुज्ञाय सुमन्त्रं च सबलं चैव तं गुहम्  ।  
आस्थाय नावं रामस् तु चोदयामास नाविकान्  ॥ रम्स्_२,४६।६५ ॥  
ततस् तैश् चोदिता सा नौः कर्णधारसमाहिता  ।  
शुभस्फ्यवेगाभिहता शीघ्रं सलिलम् अत्यगात्  ॥ रम्स्_२,४६।६६ ॥  
मध्यं तु समनुप्राप्य भागीरथ्यास् त्व् अनिन्दिता  ।  
वैदेही प्राञ्जलिर् भूत्वा तां नदीम् इदम् अब्रवीत्  ॥ रम्स्_२,४६।६७ ॥  
पुत्रो दशरथस्यायं महाराजस्य धीमतः  ।  
निदेशं पालयत्व् एनं गङ्गे त्वदभिरक्षितः  ॥ रम्स्_२,४६।६८ ॥  
चतुर्दश हि वर्षाणि समग्राण्य् उष्य कानने  ।  
भ्रात्रा सह मया चैव पुनः प्रत्यागमिष्यति  ॥ रम्स्_२,४६।६९ ॥  
ततस् त्वां देवि सुभगे क्षेमेण पुनर् आगता  ।  
यक्ष्ये प्रमुदिता गङ्गे सर्वकामसमृद्धये  ॥ रम्स्_२,४६।७० ॥  
त्वं हि त्रिपथगा देवि ब्रह्मलोकं समीक्षसे  ।  
भार्या चोदधिराजस्य लोके ऽस्मिन् सम्प्रदृश्यसे  ॥ रम्स्_२,४६।७१ ॥  
सा त्वां देवि नमस्यामि प्रशंसामि च शोभने  ।  
प्राप्तराज्ये नरव्याघ्रे शिवेन पुनर् आगते  ॥ रम्स्_२,४६।७२ ॥  
गवां शतसहस्राणि वस्त्राण्य् अन्नं च पेशलम्  ।  
ब्राह्मणेभ्यः प्रदास्यामि तव प्रियचिकीर्षया  ॥ रम्स्_२,४६।७३ ॥  
तथा सम्भाषमाणा सा सीता गङ्गाम् अनिन्दिता  ।  
दक्षिणा दक्षिणं तीरं क्षिप्रम् एवाभ्युपागमत्  ॥ रम्स्_२,४६।७४ ॥  
तीरं तु समनुप्राप्य नावं हित्वा नरर्षभः  ।  
प्रातिष्ठत सह भ्रात्रा वैदेह्या च परन्तपः  ॥ रम्स्_२,४६।७५ ॥  
अथाब्रवीन् महाबाहुः सुमित्रानन्दवर्धनम्  ।  
अग्रतो गच्छ सौमित्रे सीता त्वाम् अनुगच्छतु  ॥ रम्स्_२,४६।७६ ॥  
पृष्ठतो ऽहं गमिष्यामि त्वां च सीतां च पालयन्  ।  
अद्य दुःखं तु वैदेही वनवासस्य वेत्स्यति  ॥ रम्स्_२,४६।७७ ॥  
गतं तु गङ्गापरपारम् आशु रामं सुमन्त्रः प्रततं निरीक्ष्य  ।  
अध्वप्रकर्षाद् विनिवृत्तदृष्टिर् मुमोच बाष्पं व्यथितस् तपस्वी  ॥ रम्स्_२,४६।७८ ॥  
तौ तत्र हत्वा चतुरो महामृगान् वराहम् ऋश्यं पृषतं महारुरुम्  ।  
आदाय मेध्यं त्वरितं बुभुक्षितौ वासाय काले ययतुर् वनस्पतिम्  ॥ रम्स्_२,४६।७९ ॥  
  
_________________________________________________________________  
  
  
रामायण, अयोध्याकाण्ड, ४७  
स तं वृक्षं समासाद्य सन्ध्याम् अन्वास्य पश्चिमाम्  ।  
रामो रमयतां श्रेष्ठ इति होवाच लक्ष्मणम्  ॥ रम्स्_२,४७।१ ॥  
अद्येयं प्रथमा रात्रिर् याता जनपदाद् बहिः  ।  
या सुमन्त्रेण रहिता तां नोत्कण्ठितुम् अर्हसि  ॥ रम्स्_२,४७।२ ॥  
जागर्तव्यम् अतन्द्रिभ्याम् अद्य प्रभृति रात्रिषु  ।  
योगक्षेमो हि सीताया वर्तते लक्ष्मणावयोः  ॥ रम्स्_२,४७।३ ॥  
रात्रिं कथञ्चिद् एवेमां सौमित्रे वर्तयामहे  ।  
उपावर्तामहे भूमाव् आस्तीर्य स्वयम् आर्जितैः  ॥ रम्स्_२,४७।४ ॥  
स तु संविश्य मेदिन्यां महार्हशयनोचितः  ।  
इमाः सौमित्रये रामो व्याजहार कथाः शुभाः  ॥ रम्स्_२,४७।५ ॥  
ध्रुवम् अद्य महाराजो दुःखं स्वपिति लक्ष्मण  ।  
कृतकामा तु कैकेयी तुष्टा भवितुम् अर्हति  ॥ रम्स्_२,४७।६ ॥  
सा हि देवी महाराजं कैकेयी राज्यकारणात्  ।  
अपि न च्यावयेत् प्राणान् दृष्ट्वा भरतम् आगतम्  ॥ रम्स्_२,४७।७ ॥  
अनाथश् चैव वृद्धश् च मया चैव विनाकृतः  ।  
किं करिष्यति कामात्मा कैकेय्या वशम् आगतः  ॥ रम्स्_२,४७।८ ॥  
इदं व्यसनम् आलोक्य राज्ञश् च मतिविभ्रमम्  ।  
काम एवार्धधर्माभ्यां गरीयान् इति मे मतिः  ॥ रम्स्_२,४७।९ ॥  
को ह्य् अविद्वान् अपि पुमान् प्रमदायाः कृते त्यजेत्  ।  
छन्दानुवर्तिनं पुत्रं तातो माम् इव लक्ष्मण  ॥ रम्स्_२,४७।१० ॥  
सुखी बत सभार्यश् च भरतः केकयीसुतः  ।  
मुदितान् कोसलान् एको यो भोक्ष्यत्य् अधिराजवत्  ॥ रम्स्_२,४७।११ ॥  
स हि सर्वस्य राज्यस्य मुखम् एकं भविष्यति  ।  
ताते च वयसातीते मयि चारण्यम् आश्रिते  ॥ रम्स्_२,४७।१२ ॥  
अर्थधर्मौ परित्यज्य यः कामम् अनुवर्तते  ।  
एवम् आपद्यते क्षिप्रं राजा दशरथो यथा  ॥ रम्स्_२,४७।१३ ॥  
मन्ये दशरथान्ताय मम प्रव्राजनाय च  ।  
कैकेयी सौम्य सम्प्राप्ता राज्याय भरतस्य च  ॥ रम्स्_२,४७।१४ ॥  
अपीदानीं न कैकेयी सौभाग्यमदमोहिता  ।  
कौसल्यां च सुमित्रां च सम्प्रबाधेत मत्कृते  ॥ रम्स्_२,४७।१५ ॥  
मा स्म मत्कारणाद् देवी सुमित्रा दुःखम् आवसेत्  ।  
अयोध्याम् इत एव त्वं काले प्रविश लक्ष्मण  ॥ रम्स्_२,४७।१६ ॥  
अहम् एको गमिष्यामि सीतया सह दण्डकान्  ।  
अनाथाया हि नाथस् त्वं कौसल्याया भविष्यसि  ॥ रम्स्_२,४७।१७ ॥  
क्षुद्रकर्मा हि कैकेयी द्वेषाद् अन्याय्यम् आचरेत्  ।  
परिदद्या हि धर्मज्ञे भरते मम मातरम्  ॥ रम्स्_२,४७।१८ ॥  
नूनं जात्यन्तरे कस्मिन् स्त्रियः पुत्रैर् वियोजिताः  ।  
जनन्या मम सौमित्रे तद् अप्य् एतद् उपस्थितम्  ॥ रम्स्_२,४७।१९ ॥  
मया हि चिरपुष्टेन दुःखसंवर्धितेन च  ।  
विप्रायुज्यत कौसल्या फलकाले धिग् अस्तु माम्  ॥ रम्स्_२,४७।२० ॥  
मा स्म सीमन्तिनी काचिज् जनयेत् पुत्रम् ईदृशम्  ।  
सौमित्रे यो ऽहम् अम्बाया दद्मि शोकम् अनन्तकम्  ॥ रम्स्_२,४७।२१ ॥  
मन्ये प्रीतिविशिष्टा सा मत्तो लक्ष्मण शारिका  ।  
यस्यास् तच् छ्रूयते वाक्यं शुक पादम् अरेर् दश  ॥ रम्स्_२,४७।२२ ॥  
शोचन्त्याश् चाल्पभाग्याया न किञ्चिद् उपकुर्वता  ।  
पुत्रेण किम् अपुत्राया मया कार्यम् अरिन्दम  ॥ रम्स्_२,४७।२३ ॥  
अल्पभाग्या हि मे माता कौसल्या रहिता मया  ।  
शेते परमदुःखार्ता पतिता शोकसागरे  ॥ रम्स्_२,४७।२४ ॥  
एको ह्य् अहम् अयोध्यां च पृथिवीं चापि लक्ष्मण  ।  
तरेयम् इषुभिः क्रुद्धो ननु वीर्यम् अकारणम्  ॥ रम्स्_२,४७।२५ ॥  
अधर्मभयभीतश् च परलोकस्य चानघ  ।  
तेन लक्ष्मण नाद्याहम् आत्मानम् अभिषेचये  ॥ रम्स्_२,४७।२६ ॥  
एतद् अन्यच् च करुणं विलप्य विजने बहु  ।  
अश्रुपूर्णमुखो रामो निशि तूष्णीम् उपाविशत्  ॥ रम्स्_२,४७।२७ ॥  
विलप्योपरतं रामं गतार्चिषम् इवानलम्  ।  
समुद्रम् इव निर्वेगम् आश्वासयत लक्ष्मणः  ॥ रम्स्_२,४७।२८ ॥  
ध्रुवम् अद्य पुरी राम अयोध्यायुधिनां वर  ।  
निष्प्रभा त्वयि निष्क्रान्ते गतचन्द्रेव शर्वरी  ॥ रम्स्_२,४७।२९ ॥  
नैतद् औपयिकं राम यद् इदं परितप्यसे  ।  
विषादयसि सीतां च मां चैव पुरुषर्षभ  ॥ रम्स्_२,४७।३० ॥  
न च सीता त्वया हीना न चाहम् अपि राघव  ।  
मुहूर्तम् अपि जीवावो जलान् मत्स्याव् इवोद्धृतौ  ॥ रम्स्_२,४७।३१ ॥  
न हि तातं न शत्रुघ्नं न सुमित्रां परन्तप  ।  
द्रष्टुम् इच्छेयम् अद्याहं स्वर्गं वापि त्वया विना  ॥ रम्स्_२,४७।३२ ॥  
स लक्ष्मणस्योत्तमपुष्कलं वचो निशम्य चैवं वनवासम् आदरात्  ।  
समाः समस्ता विदधे परन्तपः प्रपद्य धर्मं सुचिराय राघवः  ॥ रम्स्_२,४७।३३ ॥  
  
_________________________________________________________________  
  
  
रामायण, अयोध्याकाण्ड, ४८  
ते तु तस्मिन् महावृक्ष उषित्वा रजनीं शिवाम्  ।  
विमले ऽभ्युदिते सूर्ये तस्माद् देशात् प्रतस्थिरे  ॥ रम्स्_२,४८।१ ॥  
यत्र भागीरथी गङ्गा यमुनाम् अभिवर्तते  ।  
जग्मुस् तं देशम् उद्दिश्य विगाह्य सुमहद् वनम्  ॥ रम्स्_२,४८।२ ॥  
ते भूमिम् आगान् विविधान् देशांश् चापि मनोरमान्  ।  
अदृष्टपूर्वान् पश्यन्तस् तत्र तत्र यशस्विनः  ॥ रम्स्_२,४८।३ ॥  
यथाक्षेमेण गच्छन् स पश्यंश् च विविधान् द्रुमान्  ।  
निवृत्तमात्रे दिवसे रामः सौमित्रिम् अब्रवीत्  ॥ रम्स्_२,४८।४ ॥  
प्रयागम् अभितः पश्य सौमित्रे धूमम् उन्नतम्  ।  
अग्नेर् भगवतः केतुं मन्ये सन्निहितो मुनिः  ॥ रम्स्_२,४८।५ ॥  
नूनं प्राप्ताः स्म सम्भेदं गङ्गायमुनयोर् वयम्  ।  
तथा हि श्रूयते शब्दो वारिणो वारिघट्टितः  ॥ रम्स्_२,४८।६ ॥  
दारूणि परिभिन्नानि वनजैर् उपजीविभिः  ।  
भरद्वाजाश्रमे चैते दृश्यन्ते विविधा द्रुमाः  ॥ रम्स्_२,४८।७ ॥  
धन्विनौ तौ सुखं गत्वा लम्बमाने दिवाकरे  ।  
गङ्गायमुनयोः सन्धौ प्रापतुर् निलयं मुनेः  ॥ रम्स्_२,४८।८ ॥  
रामस् त्व् आश्रमम् आसाद्य त्रासयन् मृगपक्षिणः  ।  
गत्वा मुहूर्तम् अध्वानं भरद्वाजम् उपागमत्  ॥ रम्स्_२,४८।९ ॥  
ततस् त्व् आश्रमम् आसाद्य मुनेर् दर्शनकाङ्क्षिणौ  ।  
सीतयानुगतौ वीरौ दूराद् एवावतस्थतुः  ॥ रम्स्_२,४८।१० ॥  
हुताग्निहोत्रं दृष्ट्वैव महाभागं कृताञ्जलिः  ।  
रामः सौमित्रिणा सार्धं सीतया चाभ्यवादयत्  ॥ रम्स्_२,४८।११ ॥  
न्यवेदयत चात्मानं तस्मै लक्ष्मणपूर्वजः  ।  
पुत्रौ दशरथस्यावां भगवन् रामलक्ष्मणौ  ॥ रम्स्_२,४८।१२ ॥  
भार्या ममेयं वैदेही कल्याणी जनकात्मजा  ।  
मां चानुयाता विजनं तपोवनम् अनिन्दिता  ॥ रम्स्_२,४८।१३ ॥  
पित्रा प्रव्राज्यमानं मां सौमित्रिर् अनुजः प्रियः  ।  
अयम् अन्वगमद् भ्राता वनम् एव दृढव्रतः  ॥ रम्स्_२,४८।१४ ॥  
पित्रा नियुक्ता भगवन् प्रवेक्ष्यामस् तपोवनम्  ।  
धर्मम् एवाचरिष्यामस् तत्र मूलफलाशनाः  ॥ रम्स्_२,४८।१५ ॥  
तस्य तद्वचनं श्रुत्वा राजपुत्रस्य धीमतः  ।  
उपानयत धर्मात्मा गाम् अर्घ्यम् उदकं ततः  ॥ रम्स्_२,४८।१६ ॥  
मृगपक्षिभिर् आसीनो मुनिभिश् च समन्ततः  ।  
रामम् आगतम् अभ्यर्च्य स्वागतेनाह तं मुनिः  ॥ रम्स्_२,४८।१७ ॥  
प्रतिगृह्य च ताम् अर्चाम् उपविष्टं सराघवम्  ।  
भरद्वाजो ऽब्रवीद् वाक्यं धर्मयुक्तम् इदं तदा  ॥ रम्स्_२,४८।१८ ॥  
चिरस्य खलु काकुत्स्थ पश्यामि त्वाम् इहागतम्  ।  
श्रुतं तव मया चेदं विवासनम् अकारणम्  ॥ रम्स्_२,४८।१९ ॥  
अवकाशो विविक्तो ऽयं महानद्योः समागमे  ।  
पुण्यश् च रमणीयश् च वसत्व् इह भवान् सुखम्  ॥ रम्स्_२,४८।२० ॥  
एवम् उक्तस् तु वचनं भरद्वाजेन राघवः  ।  
प्रत्युवाच शुभं वाक्यं रामः सर्वहिते रतः  ॥ रम्स्_२,४८।२१ ॥  
भगवन्न् इत आसन्नः पौरजानपदो जनः  ।  
आगमिष्यति वैदेहीं मां चापि प्रेक्षको जनः  ।  
अनेन कारणेनाहम् इह वासं न रोचये  ॥ रम्स्_२,४८।२२ ॥*  
एकान्ते पश्य भगवन्न् आश्रमस्थानम् उत्तमम्  ।  
रमते यत्र वैदेही सुखार्हा जनकात्मजा  ॥ रम्स्_२,४८।२३ ॥  
एतच् छ्रुत्वा शुभं वाक्यं भरद्वाजो महामुनिः  ।  
राघवस्य ततो वाक्यम् अर्थग्राहकम् अब्रवीत्  ॥ रम्स्_२,४८।२४ ॥  
दशक्रोश इतस् तात गिरिर् यस्मिन् निवत्स्यसि  ।  
महर्षिसेवितः पुण्यः सर्वतः सुखदर्शनः  ॥ रम्स्_२,४८।२५ ॥  
गोलाङ्गूलानुचरितो वानरर्क्षनिषेवितः  ।  
चित्रकूट इति ख्यातो गन्धमादनसन्निभः  ॥ रम्स्_२,४८।२६ ॥  
यावता चित्रकूटस्य नरः शृङ्गाण्य् अवेक्षते  ।  
कल्याणानि समाधत्ते न पापे कुरुते मनः  ॥ रम्स्_२,४८।२७ ॥  
ऋषयस् तत्र बहवो विहृत्य शरदां शतम्  ।  
तपसा दिवम् आरूढाः कपालशिरसा सह  ॥ रम्स्_२,४८।२८ ॥  
प्रविविक्तम् अहं मन्ये तं वासं भवतः सुखम्  ।  
इह वा वनवासाय वस राम मया सह  ॥ रम्स्_२,४८।२९ ॥  
स रामं सर्वकामैस् तं भरद्वाजः प्रियातिथिम्  ।  
सभार्यं सह च भ्रात्रा प्रतिजग्राह धर्मवित्  ॥ रम्स्_२,४८।३० ॥  
तस्य प्रयागे रामस्य तं महर्षिम् उपेयुषः  ।  
प्रपन्ना रजनी पुण्या चित्राः कथयतः कथाः  ॥ रम्स्_२,४८।३१ ॥  
प्रभातायां रजन्यां तु भरद्वाजम् उपागमत्  ।  
उवाच नरशार्दूलो मुनिं ज्वलिततेजसम्  ॥ रम्स्_२,४८।३२ ॥  
शर्वरीं भवन्न् अद्य सत्यशील तवाश्रमे  ।  
उषिताः स्मेह वसतिम् अनुजानातु नो भवान्  ॥ रम्स्_२,४८।३३ ॥  
रात्र्यां तु तस्यां व्युष्टायां भरद्वाजो ऽब्रवीद् इदम्  ।  
मधुमूलफलोपेतं चित्रकूटं व्रजेति ह  ॥ रम्स्_२,४८।३४ ॥  
तत्र कुञ्जरयूथानि मृगयूथानि चाभितः  ।  
विचरन्ति वनान्तेषु तानि द्रक्ष्यसि राघव  ॥ रम्स्_२,४८।३५ ॥  
प्रहृष्टकोयष्टिककोकिलस्वनैर् विनादितं तं वसुधाधरं शिवम्  ।  
मृगैश् च मत्तैर् बहुभिश् च कुञ्जरैः सुरम्यम् आसाद्य समावसाश्रमम्  ॥ रम्स्_२,४८।३६ ॥  
  
_________________________________________________________________  
  
  
रामायण, अयोध्याकाण्ड, ४९  
उषित्वा रजनीं तत्र राजपुत्राव् अरिन्दमौ  ।  
महर्षिम् अभिवाद्याथ जग्मतुस् तं गिरिं प्रति  ॥ रम्स्_२,४९।१ ॥  
प्रस्थितांश् चैव तान् प्रेक्ष्य पिता पुत्रान् इवान्वगात्  ।  
ततः प्रचक्रमे वक्तुं वचनं स महामुनिः  ॥ रम्स्_२,४९।२ ॥  
अथासाद्य तु कालिन्दीं शीघ्रस्रोतसमापगाम्  ।  
तत्र यूयं प्लवं कृत्वा तरतांशुमतीं नदीम्  ॥ रम्स्_२,४९।३ ॥  
ततो न्यग्रोधम् आसाद्य महान्तं हरितच्छदम्  ।  
विवृद्धं बहुभिर् वृक्षैः श्यामं सिद्धोपसेवितम्  ॥ रम्स्_२,४९।४ ॥  
क्रोशमात्रं ततो गत्वा नीलं द्रक्ष्यथ काननम्  ।  
पलाशबदरीमिश्रं राम वंशैश् च यामुनैः  ॥ रम्स्_२,४९।५ ॥  
स पन्थाश् चित्रकूटस्य गतः सुबहुशो मया  ।  
रम्यो मार्दवयुक्तश् च वनदावैर् विवर्जितः  ।  
इति पन्थानम् आवेद्य महर्षिः स न्यवर्तत  ॥ रम्स्_२,४९।६ ॥*  
उपावृत्ते मुनौ तस्मिन् रामो लक्ष्मणम् अब्रवीत्  ।  
कृतपुण्याः स्म सौमित्रे मुनिर् यन् नो ऽनुकम्पते  ॥ रम्स्_२,४९।७ ॥  
इति तौ पुरुषव्याघ्रौ मन्त्रयित्वा मनस्विनौ  ।  
सीताम् एवाग्रतः कृत्वा कालिन्दीं जग्मतुर् नदीम्  ॥ रम्स्_२,४९।८ ॥  
तौ काष्ठसङ्घाटम् अथो चक्रतुः सुमहाप्लवम्  ।  
चकार लक्ष्मणश् छित्त्वा सीतायाः सुखम् आसनम्  ॥ रम्स्_२,४९।९ ॥  
तत्र श्रियम् इवाचिन्त्यां रामो दाशरथिः प्रियाम्  ।  
ईषत् संलज्जमानां ताम् अध्यारोपयत प्लवम्  ॥ रम्स्_२,४९।१० ॥  
ततः प्लवेनांशुमतीं शीघ्रगाम् ऊर्मिमालिनीम्  ।  
तीरजैर् बहुभिर् वृक्षैः सन्तेरुर् यमुनां नदीम्  ॥ रम्स्_२,४९।११ ॥  
ते तीर्णाः प्लवम् उत्सृज्य प्रस्थाय यमुनावनात्  ।  
श्यामं न्यग्रोधम् आसेदुः शीतलं हरितच्छदम्  ॥ रम्स्_२,४९।१२ ॥  
कौसल्यां चैव पश्येयं सुमित्रां च यशस्विनीम्  ।  
इति सीताञ्जलिं कृत्वा पर्यगच्छद् वनस्पतिम्  ॥ रम्स्_२,४९।१३ ॥  
क्रोशमात्रं ततो गत्वा भ्रातरौ रामलक्ष्मणौ  ।  
बहून् मेध्यान् मृगान् हत्वा चेरतुर् यमुनावने  ॥ रम्स्_२,४९।१४ ॥  
विहृत्य ते बर्हिणपूगनादिते शुभे वने वारणवानरायुते  ।  
समं नदीवप्रम् उपेत्य सम्मतं निवासम् आजग्मुर् अदीनदर्शनाः  ॥ रम्स्_२,४९।१५ ॥  
  
_________________________________________________________________  
  
  
रामायण, अयोध्याकाण्ड, ५०  
अथ रात्र्यां व्यतीतायाम् अवसुप्तम् अनन्तरम्  ।  
प्रबोधयामास शनैर् लक्ष्मणं रघुनन्दनः  ॥ रम्स्_२,५०।१ ॥  
सौमित्रे शृणु वन्यानां वल्गु व्याहरतां स्वनम्  ।  
सम्प्रतिष्ठामहे कालः प्रस्थानस्य परन्तप  ॥ रम्स्_२,५०।२ ॥  
स सुप्तः समये भ्रात्रा लक्ष्मणः प्रतिबोधितः  ।  
जहौ निद्रां च तन्द्रीं च प्रसक्तं च पथि श्रमम्  ॥ रम्स्_२,५०।३ ॥  
तत उत्थाय ते सर्वे स्पृष्ट्वा नद्याः शिवं जलम्  ।  
पन्थानम् ऋषिणोद्दिष्टं चित्रकूटस्य तं ययुः  ॥ रम्स्_२,५०।४ ॥  
ततः सम्प्रस्थितः काले रामः सौमित्रिणा सह  ।  
सीतां कमलपत्त्राक्षीम् इदं वचनम् अब्रवीत्  ॥ रम्स्_२,५०।५ ॥  
आदीप्तान् इव वैदेहि सर्वतः पुष्पितान् नगान्  ।  
स्वैः पुष्पैः किंशुकान् पश्य मालिनः शिशिरात्यये  ॥ रम्स्_२,५०।६ ॥  
पश्य भल्लातकान् फुल्लान् नरैर् अनुपसेवितान्  ।  
फलपत्त्रैर् अवनतान् नूनं शक्ष्यामि जीवितुम्  ॥ रम्स्_२,५०।७ ॥  
पश्य द्रोणप्रमाणानि लम्बमानानि लक्ष्मण  ।  
मधूनि मधुकारीभिः सम्भृतानि नगे नगे  ॥ रम्स्_२,५०।८ ॥  
एष क्रोशति नत्यूहस् तं शिखी प्रतिकूजति  ।  
रमणीये वनोद्देशे पुष्पसंस्तरसङ्कटे  ॥ रम्स्_२,५०।९ ॥  
मातङ्गयूथानुसृतं पक्षिसङ्घानुनादितम्  ।  
चित्रकूटम् इमं पश्य प्रवृद्धशिखरं गिरिम्  ॥ रम्स्_२,५०।१० ॥  
ततस् तौ पादचारेण गच्छन्तौ सह सीतया  ।  
रम्यम् आसेदतुः शैलं चित्रकूटं मनोरमम्  ॥ रम्स्_२,५०।११ ॥  
तं तु पर्वतम् आसाद्य नानापक्षिगणायुतम्  ।  
अयं वासो भवेत् तावद् अत्र सौम्य रमेमहि  ॥ रम्स्_२,५०।१२ ॥  
लक्ष्मणानय दारूणि दृढानि च वराणि च  ।  
कुरुष्वावसथं सौम्य वासे मे ऽभिरतं मनः  ॥ रम्स्_२,५०।१३ ॥  
तस्य तद्वचनं श्रुत्वा सौमित्रिर् विविधान् द्रुमान्  ।  
आजहार ततश् चक्रे पर्णशालाम् अरिन्दमः  ॥ रम्स्_२,५०।१४ ॥  
शुश्रूषमाणम् एकाग्रम् इदं वचनम् अब्रवीत्  ।  
ऐणेयं मांसम् आहृत्य शालां यक्ष्यामहे वयम्  ॥ रम्स्_२,५०।१५ ॥  
स लक्ष्मणः कृष्णमृगं हत्वा मेध्यं प्रतापवान्  ।  
अथ चिक्षेप सौमित्रिः समिद्धे जातवेदसि  ॥ रम्स्_२,५०।१६ ॥  
तं तु पक्वं समाज्ञाय निष्टप्तं छिन्नशोणितम्  ।  
लक्ष्मणः पुरुषव्याघ्रम् अथ राघवम् अब्रवीत्  ॥ रम्स्_२,५०।१७ ॥  
अयं कृष्णः समाप्ताङ्गः शृतः कृष्णमृगो यथा  ।  
देवता देवसङ्काश यजस्व कुशलो ह्य् असि  ॥ रम्स्_२,५०।१८ ॥  
रामः स्नात्वा तु नियतो गुणवाञ् जप्यकोविदः  ।  
पापसंशमनं रामश् चकार बलिम् उत्तमम्  ॥ रम्स्_२,५०।१९ ॥  
तां वृक्षपर्णच्छदनां मनोज्ञां यथाप्रदेशं सुकृतां निवाताम्  ।  
वासाय सर्वे विविशुः समेताः सभां यथा देवगणाः सुधर्माम्  ॥ रम्स्_२,५०।२० ॥  
अनेकनानामृगपक्षिसङ्कुले विचित्रपुष्पस्तबकैर् द्रुमैर् युते  ।  
वनोत्तमे व्यालमृगानुनादिते तथा विजह्रुः सुसुखं जितेन्द्रियाः  ॥ रम्स्_२,५०।२१ ॥  
सुरम्यम् आसाद्य तु चित्रकूटं नदीं च तां माल्यवतीं सुतीर्थाम्  ।  
ननन्द हृष्टो मृगपक्षिजुष्टां जहौ च दुःखं पुरविप्रवासात्  ॥ रम्स्_२,५०।२२ ॥  
  
_________________________________________________________________  
  
  
रामायण, अयोध्याकाण्ड, ५१  
कथयित्वा सुदुःखार्तः सुमन्त्रेण चिरं सह  ।  
रामे दक्षिणकूलस्थे जगाम स्वगृहं गुहः  ॥ रम्स्_२,५१।१ ॥  
अनुज्ञातः सुमन्त्रो ऽथ योजयित्वा हयोत्तमान्  ।  
अयोध्याम् एव नगरीं प्रययौ गाढदुर्मनाः  ॥ रम्स्_२,५१।२ ॥  
स वनानि सुगन्धीनि सरितश् च सरांसि च  ।  
पश्यन्न् अतिययौ शीघ्रं ग्रामाणि नगराणि च  ॥ रम्स्_२,५१।३ ॥  
ततः सायाह्नसमये तृतीये ऽहनि सारथिः  ।  
अयोध्यां समनुप्राप्य निरानन्दां ददर्श ह  ॥ रम्स्_२,५१।४ ॥  
स शून्याम् इव निःशब्दां दृष्ट्वा परमदुर्मनाः  ।  
सुमन्त्रश् चिन्तयामास शोकवेगसमाहतः  ॥ रम्स्_२,५१।५ ॥  
कच्चिन् न सगजा साश्वा सजना सजनाधिपा  ।  
रामसन्तापदुःखेन दग्धा शोकाग्निना पुरी  ।  
इति चिन्तापरः सूतस् त्वरितः प्रविवेश ह  ॥ रम्स्_२,५१।६ ॥*  
सुमन्त्रम् अभियान्तं तं शतशो ऽथ सहस्रशः  ।  
क्व राम इति पृच्छन्तः सूतम् अभ्यद्रवन् नराः  ॥ रम्स्_२,५१।७ ॥  
तेषां शशंस गङ्गायाम् अहम् आपृच्छ्य राघवम्  ।  
अनुज्ञातो निवृत्तो ऽस्मि धार्मिकेण महात्मना  ॥ रम्स्_२,५१।८ ॥  
ते तीर्णा इति विज्ञाय बाष्पपूर्णमुखा जनाः  ।  
अहो धिग् इति निःश्वस्य हा रामेति च चुक्रुशुः  ॥ रम्स्_२,५१।९ ॥  
शुश्राव च वचस् तेषां वृन्दं वृन्दं च तिष्ठताम्  ।  
हताः स्म खलु ये नेह पश्याम इति राघवम्  ॥ रम्स्_२,५१।१० ॥  
दानयज्ञविवाहेषु समाजेषु महत्सु च  ।  
न द्रक्ष्यामः पुनर् जातु धार्मिकं रामम् अन्तरा  ॥ रम्स्_२,५१।११ ॥  
किं समर्थं जनस्यास्य किं प्रियं किं सुखावहम्  ।  
इति रामेण नगरं पितृवत् परिपालितम्  ॥ रम्स्_२,५१।१२ ॥  
वातायनगतानां च स्त्रीणाम् अन्वन्तरापणम्  ।  
रामशोकाभितप्तानां शुश्राव परिदेवनम्  ॥ रम्स्_२,५१।१३ ॥  
स राजमार्गमध्येन सुमन्त्रः पिहिताननः  ।  
यत्र राजा दशरथस् तद् एवोपययौ गृहम्  ॥ रम्स्_२,५१।१४ ॥  
सो ऽवतीर्य रथाच् छीघ्रं राजवेश्म प्रविश्य च  ।  
कक्ष्याः सप्ताभिचक्राम महाजनसमाकुलाः  ॥ रम्स्_२,५१।१५ ॥  
ततो दशरथस्त्रीणां प्रासादेभ्यस् ततस् ततः  ।  
रामशोकाभितप्तानां मन्दं शुश्राव जल्पितम्  ॥ रम्स्_२,५१।१६ ॥  
सह रामेण निर्यातो विना रामम् इहागतः  ।  
सूतः किं नाम कौसल्यां शोचन्तीं प्रतिवक्ष्यति  ॥ रम्स्_२,५१।१७ ॥  
यथा च मन्ये दुर्जीवम् एवं न सुकरं ध्रुवम्  ।  
आच्छिद्य पुत्रे निर्याते कौसल्या यत्र जीवति  ॥ रम्स्_२,५१।१८ ॥  
सत्यरूपं तु तद्वाक्यं राज्ञः स्त्रीणां निशामयन्  ।  
प्रदीप्तम् इव शोकेन विवेश सहसा गृहम्  ॥ रम्स्_२,५१।१९ ॥  
स प्रविश्याष्टमीं कक्ष्यां राजानं दीनम् आतुरम्  ।  
पुत्रशोकपरिद्यूनम् अपश्यत् पाण्डुरे गृहे  ॥ रम्स्_२,५१।२० ॥  
अभिगम्य तम् आसीनं नरेन्द्रम् अभिवाद्य च  ।  
सुमन्त्रो रामवचनं यथोक्तं प्रत्यवेदयत्  ॥ रम्स्_२,५१।२१ ॥  
स तूष्णीम् एव तच् छ्रुत्वा राजा विभ्रान्तचेतनः  ।  
मूर्छितो न्यपतद् भूमौ रामशोकाभिपीडितः  ॥ रम्स्_२,५१।२२ ॥  
ततो ऽन्तःपुरम् आविद्धं मूर्छिते पृथिवीपतौ  ।  
उद्धृत्य बाहू चुक्रोश नृपतौ पतिते क्षितौ  ॥ रम्स्_२,५१।२३ ॥  
सुमित्रया तु सहिता कौसल्या पतितं पतिम्  ।  
उत्थापयामास तदा वचनं चेदम् अब्रवीत्  ॥ रम्स्_२,५१।२४ ॥  
इमं तस्य महाभाग दूतं दुष्करकारिणः  ।  
वनवासाद् अनुप्राप्तं कस्मान् न प्रतिभाषसे  ॥ रम्स्_२,५१।२५ ॥  
अद्येमम् अनयं कृत्वा व्यपत्रपसि राघव  ।  
उत्तिष्ठ सुकृतं ते ऽस्तु शोके न स्यात् सहायता  ॥ रम्स्_२,५१।२६ ॥  
देव यस्या भयाद् रामं नानुपृच्छसि सारथिम्  ।  
नेह तिष्ठति कैकेयी विश्रब्धं प्रतिभाष्यताम्  ॥ रम्स्_२,५१।२७ ॥  
सा तथोक्त्वा महाराजं कौसल्या शोकलालसा  ।  
धरण्यां निपपाताशु बाष्पविप्लुतभाषिणी  ॥ रम्स्_२,५१।२८ ॥  
एवं विलपतीं दृष्ट्वा कौसल्यां पतितां भुवि  ।  
पतिं चावेक्ष्य ताः सर्वाः सस्वरं रुरुदुः स्त्रियः  ॥ रम्स्_२,५१।२९ ॥  
ततस् तम् अन्तःपुरनादम् उत्थितं समीक्ष्य वृद्धास् तरुणाश् च मानवाः  ।  
स्त्रियश् च सर्वा रुरुदुः समन्ततः पुरं तदासीत् पुनर् एव सङ्कुलम्  ॥ रम्स्_२,५१।३० ॥  
  
_________________________________________________________________  
  
  
रामायण, अयोध्याकाण्ड, ५२  
प्रत्याश्वस्तो यदा राजा मोहात् प्रत्यागतः पुनः  ।  
अथाजुहाव तं सूतं रामवृत्तान्तकारणात्  ॥ रम्स्_२,५२।१ ॥  
वृद्धं परमसन्तप्तं नवग्रहम् इव द्विपम्  ।  
विनिःश्वसन्तं ध्यायन्तम् अस्वस्थम् इव कुञ्जरम्  ॥ रम्स्_२,५२।२ ॥  
राजा तु रजसा सूतं ध्वस्ताङ्गं समुपस्थितम्  ।  
अश्रुपूर्णमुखं दीनम् उवाच परमार्तवत्  ॥ रम्स्_२,५२।३ ॥  
क्व नु वत्स्यति धर्मात्मा वृक्षमूलम् उपाश्रितः  ।  
सो ऽत्यन्तसुखितः सूत किम् अशिष्यति राघवः  ।  
भूमिपालात्मजो भूमौ शेते कथम् अनाथवत्  ॥ रम्स्_२,५२।४ ॥*  
यं यान्तम् अनुयान्ति स्म पदातिरथकुञ्जराः  ।  
स वत्स्यति कथं रामो विजनं वनम् आश्रितः  ॥ रम्स्_२,५२।५ ॥  
व्यालैर् मृगैर् आचरितं कृष्णसर्पनिषेवितम्  ।  
कथं कुमारौ वैदेह्या सार्धं वनम् उपस्थितौ  ॥ रम्स्_२,५२।६ ॥  
सुकुमार्या तपस्विन्या सुमन्त्र सह सीतया  ।  
राजपुत्रौ कथं पादैर् अवरुह्य रथाद् गतौ  ॥ रम्स्_२,५२।७ ॥  
सिद्धार्थः खलु सूत त्वं येन दृष्टौ ममात्मजौ  ।  
वनान्तं प्रविशन्तौ ताव् अश्विनाव् इव मन्दरम्  ॥ रम्स्_२,५२।८ ॥  
किम् उवाच वचो रामः किम् उवाच च लक्ष्मणः  ।  
सुमन्त्र वनम् आसाद्य किम् उवाच च मैथिली  ।  
आसितं शयितं भुक्तं सूत रामस्य कीर्तय  ॥ रम्स्_२,५२।९ ॥*  
इति सूतो नरेन्द्रेण चोदितः सज्जमानया  ।  
उवाच वाचा राजानं सबाष्पपरिरब्धया  ॥ रम्स्_२,५२।१० ॥  
अब्रवीन् मां महाराज धर्मम् एवानुपालयन्  ।  
अञ्जलिं राघवः कृत्वा शिरसाभिप्रणम्य च  ॥ रम्स्_२,५२।११ ॥  
सूत मद्वचनात् तस्य तातस्य विदितात्मनः  ।  
शिरसा वन्दनीयस्य वन्द्यौ पादौ महात्मनः  ॥ रम्स्_२,५२।१२ ॥  
सर्वम् अन्तःपुरं वाच्यं सूत मद्वचनात् त्वया  ।  
आरोग्यम् अविशेषेण यथार्हं चाभिवादनम्  ॥ रम्स्_२,५२।१३ ॥  
माता च मम कौसल्या कुशलं चाभिवादनम्  ।  
देवि देवस्य पादौ च देववत् परिपालय  ॥ रम्स्_२,५२।१४ ॥  
भरतः कुशलं वाच्यो वाच्यो मद्वचनेन च  ।  
सर्वास्व् एव यथान्यायं वृत्तिं वर्तस्व मातृषु  ॥ रम्स्_२,५२।१५ ॥  
वक्तव्यश् च महाबाहुर् इक्ष्वाकुकुलनन्दनः  ।  
पितरं यौवराज्यस्थो राज्यस्थम् अनुपालय  ॥ रम्स्_२,५२।१६ ॥  
इत्य् एवं मां महाराज ब्रुवन्न् एव महायशाः  ।  
रामो राजीवताम्राक्षो भृशम् अश्रूण्य् अवर्तयत्  ॥ रम्स्_२,५२।१७ ॥  
लक्ष्मणस् तु सुसङ्क्रुद्धो निःश्वसन् वाक्यम् अब्रवीत्  ।  
केनायम् अपराधेन राजपुत्रो विवासितः  ॥ रम्स्_२,५२।१८ ॥  
यदि प्रव्राजितो रामो लोभकारणकारितम्  ।  
वरदाननिमित्तं वा सर्वथा दुष्कृतं कृतम्  ।  
रामस्य तु परित्यागे न हेतुम् उपलक्षये  ॥ रम्स्_२,५२।१९ ॥*  
असमीक्ष्य समारब्धं विरुद्धं बुद्धिलाघवात्  ।  
जनयिष्यति सङ्क्रोशं राघवस्य विवासनम्  ॥ रम्स्_२,५२।२० ॥  
अहं तावन् महाराजे पितृत्वं नोपलक्षये  ।  
भ्राता भर्ता च बन्धुश् च पिता च मम राघवः  ॥ रम्स्_२,५२।२१ ॥  
सर्वलोकप्रियं त्यक्त्वा सर्वलोकहिते रतम्  ।  
सर्वलोको ऽनुरज्येत कथं त्वानेन कर्मणा  ॥ रम्स्_२,५२।२२ ॥  
जानकी तु महाराज निःश्वसन्ती तपस्विनी  ।  
भूतोपहतचित्तेव विष्ठिता विस्मृता स्थिता  ॥ रम्स्_२,५२।२३ ॥  
अदृष्टपूर्वव्यसना राजपुत्री यशस्विनी  ।  
तेन दुःखेन रुदती नैव मां किञ्चिद् अब्रवीत्  ॥ रम्स्_२,५२।२४ ॥  
उद्वीक्षमाणा भर्तारं मुखेन परिशुष्यता  ।  
मुमोच सहसा बाष्पं मां प्रयान्तम् उदीक्ष्य सा  ॥ रम्स्_२,५२।२५ ॥  
तथैव रामो ऽश्रुमुखः कृताञ्जलिः स्थितो ऽभवल् लक्ष्मणबाहुपालितः  ।  
तथैव सीता रुदती तपस्विनी निरीक्षते राजरथं तथैव माम्  ॥ रम्स्_२,५२।२६ ॥  
  
_________________________________________________________________  
  
  
रामायण, अयोध्याकाण्ड, ५३  
मम त्व् अश्वा निवृत्तस्य न प्रावर्तन्त वर्त्मनि  ।  
उष्णम् अश्रु विमुञ्चन्तो रामे सम्प्रस्थिते वनम्  ॥ रम्स्_२,५३।१ ॥  
उभाभ्यां राजपुत्राभ्याम् अथ कृत्वाहम् अञ्जलिम्  ।  
प्रस्थितो रथम् आस्थाय तद् दुःखम् अपि धारयन्  ॥ रम्स्_२,५३।२ ॥  
गुहेन सार्धं तत्रैव स्थितो ऽस्मि दिवसान् बहून्  ।  
आशया यदि मां रामः पुनः शब्दापयेद् इति  ॥ रम्स्_२,५३।३ ॥  
विषये ते महाराज रामव्यसनकर्शिताः  ।  
अपि वृक्षाः परिम्लानः सपुष्पाङ्कुरकोरकाः  ॥ रम्स्_२,५३।४ ॥  
न च सर्पन्ति सत्त्वानि व्याला न प्रसरन्ति च  ।  
रामशोकाभिभूतं तन् निष्कूजम् अभवद् वनम्  ॥ रम्स्_२,५३।५ ॥  
लीनपुष्करपत्त्राश् च नरेन्द्र कलुषोदकाः  ।  
सन्तप्तपद्माः पद्मिन्यो लीनमीनविहङ्गमाः  ॥ रम्स्_२,५३।६ ॥  
जलजानि च पुष्पाणि माल्यानि स्थलजानि च  ।  
नाद्य भान्त्य् अल्पगन्धीनि फलानि च यथा पुरम्  ॥ रम्स्_२,५३।७ ॥  
प्रविशन्तम् अयोध्यां मां न कश्चिद् अभिनन्दति  ।  
नरा रामम् अपश्यन्तो निःश्वसन्ति मुहुर् मुहुः  ॥ रम्स्_२,५३।८ ॥  
हर्म्यैर् विमानैः प्रासादैर् अवेक्ष्य रथम् आगतम्  ।  
हाहाकारकृता नार्यो रामादर्शनकर्शिताः  ॥ रम्स्_२,५३।९ ॥  
आयतैर् विमलैर् नेत्रैर् अश्रुवेगपरिप्लुतैः  ।  
अन्योन्यम् अभिवीक्षन्ते व्यक्तम् आर्ततराः स्त्रियः  ॥ रम्स्_२,५३।१० ॥  
नामित्राणां न मित्राणाम् उदासीनजनस्य च  ।  
अहम् आर्ततया कञ्चिद् विशेषं नोपलक्षये  ॥ रम्स्_२,५३।११ ॥  
अप्रहृष्टमनुष्या च दीननागतुरङ्गमा  ।  
आर्तस्वरपरिम्लाना विनिःश्वसितनिःस्वना  ॥ रम्स्_२,५३।१२ ॥  
निरानन्दा महाराज रामप्रव्राजनातुरा  ।  
कौसल्या पुत्रहीनेव अयोध्या प्रतिभाति मा  ॥ रम्स्_२,५३।१३ ॥  
सूतस्य वचनं श्रुत्वा वाचा परमदीनया  ।  
बाष्पोपहतया राजा तं सूतम् इदम् अब्रवीत्  ॥ रम्स्_२,५३।१४ ॥  
कैकेय्या विनियुक्तेन पापाभिजनभावया  ।  
मया न मन्त्रकुशलैर् वृद्धैः सह समर्थितम्  ॥ रम्स्_२,५३।१५ ॥  
न सुहृद्भिर् न चामात्यैर् मन्त्रयित्वा न नैगमैः  ।  
मयायम् अर्थः सम्मोहात् स्त्रीहेतोः सहसा कृतः  ॥ रम्स्_२,५३।१६ ॥  
भवितव्यतया नूनम् इदं वा व्यसनं महत्  ।  
कुलस्यास्य विनाशाय प्राप्तं सूत यदृच्छया  ॥ रम्स्_२,५३।१७ ॥  
सूत यद्य् अस्ति ते किञ्चिन् मयापि सुकृतं कृतम्  ।  
त्वं प्रापयाशु मां रामं प्राणाः सन्त्वरयन्ति माम्  ॥ रम्स्_२,५३।१८ ॥  
यद् यद् यापि ममैवाज्ञा निवर्तयतु राघवम्  ।  
न शक्ष्यामि विना रामं मुहूर्तम् अपि जीवितुम्  ॥ रम्स्_२,५३।१९ ॥  
अथ वापि महाबाहुर् गतो दूरं भविष्यति  ।  
माम् एव रथम् आरोप्य शीघ्रं रामाय दर्शय  ॥ रम्स्_२,५३।२० ॥  
वृत्तदंष्ट्रो महेष्वासः क्वासौ लक्ष्मणपूर्वजः  ।  
यदि जीवामि साध्व् एनं पश्येयं सह सीतया  ॥ रम्स्_२,५३।२१ ॥  
लोहिताक्षं महाबाहुम् आमुक्तमणिकुण्डलम्  ।  
रामं यदि न पश्यामि गमिष्यामि यमक्षयम्  ॥ रम्स्_२,५३।२२ ॥  
अतो नु किं दुःखतरं यो ऽहम् इक्ष्वाकुनन्दनम्  ।  
इमाम् अवस्थाम् आपन्नो नेह पश्यामि राघवम्  ॥ रम्स्_२,५३।२३ ॥  
हा राम रामानुज हा हा वैदेहि तपस्विनि  ।  
न मां जानीत दुःखेन म्रियमाणम् अनाथवत्  ।  
दुस्तरो जीवता देवि मयायं शोकसागरः  ॥ रम्स्_२,५३।२४ ॥*  
अशोभनं यो ऽहम् इहाद्य राघवं दिदृक्षमाणो न लभे सलक्ष्मणम्  ।  
इतीव राजा विलपन् महायशाः पपात तूर्णं शयने स मूर्छितः  ॥ रम्स्_२,५३।२५ ॥  
इति विलपति पार्थिवे प्रनष्टे करुणतरं द्विगुणं च रामहेतोः  ।  
वचनम् अनुनिशम्य तस्य देवी भयम् अगमत् पुनर् एव राममाता  ॥ रम्स्_२,५३।२६ ॥  
  
_________________________________________________________________  
  
  
रामायण, अयोध्याकाण्ड, ५४  
ततो भूतोपसृष्टेव वेपमाना पुनः पुनः  ।  
धरण्यां गतसत्त्वेव कौसल्या सूतम् अब्रवीत्  ॥ रम्स्_२,५४।१ ॥  
नय मां यत्र काकुत्स्थः सीता यत्र च लक्ष्मणः  ।  
तान् विना क्षणम् अप्य् अत्र जीवितुं नोत्सहे ह्य् अहम्  ॥ रम्स्_२,५४।२ ॥  
निवर्तय रथं शीघ्रं दण्डकान् नय माम् अपि  ।  
अथ तान् नानुगच्छामि गमिष्यामि यमक्षयम्  ॥ रम्स्_२,५४।३ ॥  
बाष्पवेगोपहतया स वाचा सज्जमानया  ।  
इदम् आश्वासयन् देवीं सूतः प्राञ्जलिर् अब्रवीत्  ॥ रम्स्_२,५४।४ ॥  
त्यज शोकं च मोहं च सम्भ्रमं दुःखजं तथा  ।  
व्यवधूय च सन्तापं वने वत्स्यति राघवः  ॥ रम्स्_२,५४।५ ॥  
लक्ष्मणश् चापि रामस्य पादौ परिचरन् वने  ।  
आराधयति धर्मज्ञः परलोकं जितेन्द्रियः  ॥ रम्स्_२,५४।६ ॥  
विजने ऽपि वने सीता वासं प्राप्य गृहेष्व् इव  ।  
विस्रम्भं लभते ऽभीता रामे सन्न्यस्तमानसा  ॥ रम्स्_२,५४।७ ॥  
नास्या दैन्यं कृतं किञ्चित् सुसूक्ष्मम् अपि लक्षये  ।  
उचितेव प्रवासानां वैदेही प्रतिभाति मा  ॥ रम्स्_२,५४।८ ॥  
नगरोपवनं गत्वा यथा स्म रमते पुरा  ।  
तथैव रमते सीता निर्जनेषु वनेष्व् अपि  ॥ रम्स्_२,५४।९ ॥  
बालेव रमते सीता बालचन्द्रनिभानना  ।  
रामा रामे ह्य् अधीनात्मा विजने ऽपि वने सती  ॥ रम्स्_२,५४।१० ॥  
तद्गतं हृदयं ह्य् अस्यास् तदधीनं च जीवितम्  ।  
अयोध्यापि भवेत् तस्या रामहीना तथा वनम्  ॥ रम्स्_२,५४।११ ॥  
पथि पृच्छति वैदेही ग्रामांश् च नगराणि च  ।  
गतिं दृष्ट्वा नदीनां च पादपान् विविधान् अपि  ॥ रम्स्_२,५४।१२ ॥  
अध्वना वातवेगेन सम्भ्रमेणातपेन च  ।  
न हि गच्छति वैदेह्याश् चन्द्रांशुसदृशी प्रभा  ॥ रम्स्_२,५४।१३ ॥  
सदृशं शतपत्त्रस्य पूर्णचन्द्रोपमप्रभम्  ।  
वदनं तद्वदान्याया वैदेह्या न विकम्पते  ॥ रम्स्_२,५४।१४ ॥  
अलक्तरसरक्ताभाव् अलक्तरसवर्जितौ  ।  
अद्यापि चरणौ तस्याः पद्मकोशसमप्रभौ  ॥ रम्स्_२,५४।१५ ॥  
नूपुरोद्घुष्टहेलेव खेलं गच्छति भामिनी  ।  
इदानीम् अपि वैदेही तद्रागा न्यस्तभूषणा  ॥ रम्स्_२,५४।१६ ॥  
गजं वा वीक्ष्य सिंहं वा व्याघ्रं वा वनम् आश्रिता  ।  
नाहारयति सन्त्रासं बाहू रामस्य संश्रिता  ॥ रम्स्_२,५४।१७ ॥  
न शोच्यास् ते न चात्मा ते शोच्यो नापि जनाधिपः  ।  
इदं हि चरितं लोके प्रतिष्ठास्यति शाश्वतम्  ॥ रम्स्_२,५४।१८ ॥  
विधूय शोकं परिहृष्टमानसा महर्षियाते पथि सुव्यवस्थिताः  ।  
वने रता वन्यफलाशनाः पितुः शुभां प्रतिज्ञां परिपालयन्ति ते  ॥ रम्स्_२,५४।१९ ॥  
तथापि सूतेन सुयुक्तवादिना निवार्यमाणा सुतशोककर्शिता  ।  
न चैव देवी विरराम कूजितात् प्रियेति पुत्रेति च राघवेति च  ॥ रम्स्_२,५४।२० ॥  
  
_________________________________________________________________  
  
  
रामायण, अयोध्याकाण्ड, ५५  
वनं गते धर्मपरे रामे रमयतां वरे  ।  
कौसल्या रुदती स्वार्ता भर्तारम् इदम् अब्रवीत्  ॥ रम्स्_२,५५।१ ॥  
यद्यपि त्रिषु लोकेषु प्रथितं ते महद् यशः  ।  
सानुक्रोशो वदान्यश् च प्रियवादी च राघवः  ॥ रम्स्_२,५५।२ ॥  
कथं नरवरश्रेष्ठ पुत्रौ तौ सह सीतया  ।  
दुःखितौ सुखसंवृद्धौ वने दुःखं सहिष्यतः  ॥ रम्स्_२,५५।३ ॥  
सा नूनं तरुणी श्यामा सुकुमारी सुखोचिता  ।  
कथम् उष्णं च शीतं च मैथिली प्रसहिष्यते  ॥ रम्स्_२,५५।४ ॥  
भुक्त्वाशनं विशालाक्षी सूपदंशान्वितं शुभम्  ।  
वन्यं नैवारम् आहारं कथं सीतोपभोक्ष्यते  ॥ रम्स्_२,५५।५ ॥  
गीतवादित्रनिर्घोषं श्रुत्वा शुभम् अनिन्दिता  ।  
कथं क्रव्यादसिंहानां शब्दं श्रोष्यत्य् अशोभनम्  ॥ रम्स्_२,५५।६ ॥  
महेन्द्रध्वजसङ्काशः क्व नु शेते महाभुजः  ।  
भुजं परिघसङ्काशम् उपधाय महाबलः  ॥ रम्स्_२,५५।७ ॥  
पद्मवर्णं सुकेशान्तं पद्मनिःश्वासम् उत्तमम्  ।  
कदा द्रक्ष्यामि रामस्य वदनं पुष्करेक्षणम्  ॥ रम्स्_२,५५।८ ॥  
वज्रसारमयं नूनं हृदयं मे न संशयः  ।  
अपश्यन्त्या न तं यद् वै फलतीदं सहस्रधा  ॥ रम्स्_२,५५।९ ॥  
यदि पञ्चदशे वर्षे राघवः पुनर् एष्यति  ।  
जह्याद् राज्यं च कोशं च भरतेनोपभोक्ष्यते  ॥ रम्स्_२,५५।१० ॥  
एवं कनीयसा भ्रात्रा भुक्तं राज्यं विशां पते  ।  
भ्राता ज्येष्ठो वरिष्ठश् च किमर्थं नावमंस्यते  ॥ रम्स्_२,५५।११ ॥  
न परेणाहृतं भक्ष्यं व्याघ्रः खादितुम् इच्छति  ।  
एवम् एव नरव्याघ्रः परलीढं न मंस्यते  ॥ रम्स्_२,५५।१२ ॥  
हविर् आज्यं पुरोडाशाः कुशा यूपाश् च खादिराः  ।  
नैतानि यातयामानि कुर्वन्ति पुनर् अध्वरे  ॥ रम्स्_२,५५।१३ ॥  
तथा ह्य् आत्तम् इदं राज्यं हृतसारां सुराम् इव  ।  
नाभिमन्तुम् अलं रामो नष्टसोमम् इवाध्वरम्  ॥ रम्स्_२,५५।१४ ॥  
नैवंविधम् असत्कारं राघवो मर्षयिष्यति  ।  
बलवान् इव शार्दूलो वालधेर् अभिमर्शनम्  ॥ रम्स्_२,५५।१५ ॥  
स तादृशः सिंहबलो वृषभाक्षो नरर्षभः  ।  
स्वयम् एव हतः पित्रा जलजेनात्मजो यथा  ॥ रम्स्_२,५५।१६ ॥  
द्विजातिधर्मः शास्त्रदृष्टः सनातनः  ।  
यदि ते धर्मनिरते त्वया पुत्रे विवासिते  ॥ रम्स्_२,५५।१७ ॥  
गतिर् एका पतिर् नार्या द्वितीया गतिर् आत्मजः  ।  
तृतीया ज्ञातयो राजंश् चतुर्थी नेह विद्यते  ॥ रम्स्_२,५५।१८ ॥  
तत्र त्वं चैव मे नास्ति रामश् च वनम् आश्रितः  ।  
न वनं गन्तुम् इच्छामि सर्वथा हि हता त्वया  ॥ रम्स्_२,५५।१९ ॥  
हतं त्वया राज्यम् इदं सराष्ट्रं हतस् तथात्मा सह मन्त्रिभिश् च  ।  
हता सपुत्रास्मि हताश् च पौराः सुतश् च भार्या च तव प्रहृष्टौ  ॥ रम्स्_२,५५।२० ॥  
इमां गिरं दारुणशब्दसंश्रितां निशम्य राजापि मुमोह दुःखितः  ।  
ततः स शोकं प्रविवेश पार्थिवः स्वदुष्कृतं चापि पुनस् तदास्मरत्  ॥ रम्स्_२,५५।२१ ॥  
  
_________________________________________________________________  
  
  
रामायण, अयोध्याकाण्ड, ५६  
एवं तु क्रुद्धया राजा राममात्रा सशोकया  ।  
श्रावितः परुषं वाक्यं चिन्तयामास दुःखितः  ॥ रम्स्_२,५६।१ ॥  
तस्य चिन्तयमानस्य प्रत्यभात् कर्म दुष्कृतम्  ।  
यद् अनेन कृतं पूर्वम् अज्ञानाच् छब्दवेधिना  ॥ रम्स्_२,५६।२ ॥  
अमनास् तेन शोकेन रामशोकेन च प्रभुः  ।  
दह्यमानस् तु शोकाभ्यां कौसल्याम् आह भूपतिः  ॥ रम्स्_२,५६।३ ॥  
प्रसादये त्वां कौसल्ये रचितो ऽयं मयाञ्जलिः  ।  
वत्सला चानृशंसा च त्वं हि नित्यं परेष्व् अपि  ॥ रम्स्_२,५६।४ ॥  
भर्ता तु खलु नारीणां गुणवान् निर्गुणो ऽपि वा  ।  
धर्मं विमृशमानानां प्रत्यक्षं देवि दैवतम्  ॥ रम्स्_२,५६।५ ॥  
सा त्वं धर्मपरा नित्यं दृष्टलोकपरावरा  ।  
नार्हसे विप्रियं वक्तुं दुःखितापि सुदुःखितम्  ॥ रम्स्_२,५६।६ ॥  
तद् वाक्यं करुणं राज्ञः श्रुत्वा दीनस्य भाषितम्  ।  
कौसल्या व्यसृजद् बाष्पं प्रणालीव नवोदकम्  ॥ रम्स्_२,५६।७ ॥  
स मूर्ध्नि बद्ध्वा रुदती राज्ञः पद्मम् इवाञ्जलिम्  ।  
सम्भ्रमाद् अब्रवीत् त्रस्ता त्वरमाणाक्षरं वचः  ॥ रम्स्_२,५६।८ ॥  
प्रसीद शिरसा याचे भूमौ निपतितास्मि ते  ।  
याचितास्मि हता देव हन्तव्याहं न हि त्वया  ॥ रम्स्_२,५६।९ ॥  
नैषा हि सा स्त्री भवति श्लाघनीयेन धीमता  ।  
उभयोर् लोकयोर् वीर पत्या या सम्प्रसाद्यते  ॥ रम्स्_२,५६।१० ॥  
जानामि धर्मं धर्मज्ञ त्वां जाने सत्यवादिनम्  ।  
पुत्रशोकार्तया तत् तु मया किम् अपि भाषितम्  ॥ रम्स्_२,५६।११ ॥  
शोको नाशयते धैर्यं शोको नाशयते श्रुतम्  ।  
शोको नाशयते सर्वं नास्ति शोकसमो रिपुः  ॥ रम्स्_२,५६।१२ ॥  
शयम् आपतितः सोढुं प्रहरो रिपुहस्ततः  ।  
सोढुम् आपतितः शोकः सुसूक्ष्मो ऽपि न शक्यते  ॥ रम्स्_२,५६।१३ ॥  
वनवासाय रामस्य पञ्चरात्रो ऽद्य गण्यते  ।  
यः शोकहतहर्षायाः पञ्चवर्षोपमो मम  ॥ रम्स्_२,५६।१४ ॥  
तं हि चिन्तयमानायाः शोको ऽयं हृदि वर्धते  ।  
अदीनाम् इव वेगेन समुद्रसलिलं महत्  ॥ रम्स्_२,५६।१५ ॥  
एवं हि कथयन्त्यास् तु कौसल्यायाः शुभं वचः  ।  
मन्दरश्मिर् अभूत् सुर्यो रजनी चाभ्यवर्तत  ॥ रम्स्_२,५६।१६ ॥  
अथ प्रह्लादितो वाक्यैर् देव्या कौसल्यया नृपः  ।  
शोकेन च समाक्रान्तो निद्राया वशम् एयिवान्  ॥ रम्स्_२,५६।१७ ॥  
  
_________________________________________________________________  
  
  
रामायण, अयोध्याकाण्ड, ५७  
प्रतिबुद्धो मुहूर्तेन शोकोपहतचेतनः  ।  
अथ राजा दशरथः स चिन्ताम् अभ्यपद्यत  ॥ रम्स्_२,५७।१ ॥  
रामलक्ष्मणयोश् चैव विवासाद् वासवोपमम्  ।  
आविवेशोपसर्गस् तं तमः सूर्यम् इवासुरम्  ॥ रम्स्_२,५७।२ ॥  
स राजा रजनीं षष्ठीं रामे प्रव्रजिते वनम्  ।  
अर्धरात्रे दशरथः संस्मरन् दुष्कृतं कृतम्  ।  
कौसल्यां पुत्रशोकार्ताम् इदं वचनम् अब्रवीत्  ॥ रम्स्_२,५७।३ ॥*  
यद् आचरति कल्याणि शुभं वा यदि वाशुभम्  ।  
तद् एव लभते भद्रे कर्ता कर्मजम् आत्मनः  ॥ रम्स्_२,५७।४ ॥  
गुरुलाघवम् अर्थानाम् आरम्भे कर्मणां फलम्  ।  
दोषं वा यो न जानाति स बाल इति होच्यते  ॥ रम्स्_२,५७।५ ॥  
कश्चिद् आम्रवणं छित्त्वा पलाशांश् च निषिञ्चति  ।  
पुष्पं दृष्ट्वा फले गृध्नुः स शोचति फलागमे  ॥ रम्स्_२,५७।६ ॥  
सो ऽहम् आम्रवणं छित्त्वा पलाशांश् च न्यषेचयम्  ।  
रामं फलागमे त्यक्त्वा पश्चाच् छोचामि दुर्मतिः  ॥ रम्स्_२,५७।७ ॥  
लब्धशब्देन कौसल्ये कुमारेण धनुष्मता  ।  
कुमारः शब्दवेधीति मया पापम् इदं कृतम्  ।  
तद् इदं मे ऽनुसम्प्राप्तं देवि दुःखं स्वयं कृतम्  ॥ रम्स्_२,५७।८ ॥*  
सम्मोहाद् इह बालेन यथा स्याद् भक्षितं विषम्  ।  
एवं ममाप्य् अविज्ञातं शब्दवेध्यमयं फलम्  ॥ रम्स्_२,५७।९ ॥  
देव्य् अनूढा त्वम् अभवो युवराजो भवाम्य् अहम्  ।  
ततः प्रावृड् अनुप्राप्ता मदकामविवर्धिनी  ॥ रम्स्_२,५७।१० ॥  
उपास्य हि रसान् भौमांस् तप्त्वा च जगद् अंशुभिः  ।  
परेताचरितां भीमां रविर् आविशते दिशम्  ॥ रम्स्_२,५७।११ ॥  
उष्णम् अन्तर्दधे सद्यः स्निग्धा ददृशिरे घनाः  ।  
ततो जहृषिरे सर्वे भेकसारङ्गबर्हिणः  ॥ रम्स्_२,५७।१२ ॥  
पतितेनाम्भसा छन्नः पतमानेन चासकृत्  ।  
आबभौ मत्तसारङ्गस् तोयराशिर् इवाचलः  ॥ रम्स्_२,५७।१३ ॥  
तस्मिन्न् अतिसुखे काले धनुष्मान् इषुमान् रथी  ।  
व्यायामकृतसङ्कल्पः सरयूम् अन्वगां नदीम्  ॥ रम्स्_२,५७।१४ ॥  
निपाने महिषं रात्रौ गजं वाभ्यागतं नदीम्  ।  
अन्यं वा श्वापदं कञ्चिज् जिघांसुर् अजितेन्द्रियः  ॥ रम्स्_२,५७।१५ ॥  
अथान्धकारे त्व् अश्रौषं जले कुम्भस्य पूर्यतः  ।  
अचक्षुर् विषये घोषं वारणस्येव नर्दतः  ॥ रम्स्_२,५७।१६ ॥  
ततो ऽहं शरम् उद्धृत्य दीप्तम् आशीविषोपमम्  ।  
अमुञ्चं निशितं बाणम् अहम् आशीविषोपमम्  ॥ रम्स्_२,५७।१७ ॥  
तत्र वाग् उषसि व्यक्ता प्रादुरासीद् वनौकसः  ।  
हा हेति पततस् तोये वाग् अभूत् तत्र मानुषी  ।  
कथम् अस्मद्विधे शस्त्रं निपतेत् तु तपस्विनि  ॥ रम्स्_२,५७।१८ ॥*  
प्रविविक्तां नदीं रात्राव् उदाहारो ऽहम् आगतः  ।  
इषुणाभिहतः केन कस्य वा किं कृतं मया  ॥ रम्स्_२,५७।१९ ॥  
ऋषेर् हि न्यस्तदण्डस्य वने वन्येन जीवतः  ।  
कथं नु शस्त्रेण वधो मद्विधस्य विधीयते  ॥ रम्स्_२,५७।२० ॥  
जटाभारधरस्यैव वल्कलाजिनवाससः  ।  
को वधेन ममार्थी स्यात् किं वास्यापकृतं मया  ॥ रम्स्_२,५७।२१ ॥  
एवं निष्फलम् आरब्धं केवलानर्थसंहितम्  ।  
न कश्चित् साधु मन्येत यथैव गुरुतल्पगम्  ॥ रम्स्_२,५७।२२ ॥  
नेमं तथानुशोचामि जीवितक्षयम् आत्मनः  ।  
मातरं पितरं चोभाव् अनुशोचामि मद्विधे  ॥ रम्स्_२,५७।२३ ॥  
तद् एतन् मिथुनं वृद्धं चिरकालभृतं मया  ।  
मयि पञ्चत्वम् आपन्ने कां वृत्तिं वर्तयिष्यति  ॥ रम्स्_२,५७।२४ ॥  
वृद्धौ च मातापितराव् अहं चैकेषुणा हतः  ।  
केन स्म निहताः सर्वे सुबालेनाकृतात्मना  ॥ रम्स्_२,५७।२५ ॥  
तां गिरं करुणां श्रुत्वा मम धर्मानुकाङ्क्षिणः  ।  
कराभ्यां सशरं चापं व्यथितस्यापतद् भुवि  ॥ रम्स्_२,५७।२६ ॥  
तं देशम् अहम् आगम्य दीनसत्त्वः सुदुर्मनाः  ।  
अपश्यम् इषुणा तीरे सरय्वास् तापसं हतम्  ॥ रम्स्_२,५७।२७ ॥  
स माम् उद्वीक्ष्य नेत्राभ्यां त्रस्तम् अस्वस्थचेतसम्  ।  
इत्य् उवाच वचः क्रूरं दिधक्षन्न् इव तेजसा  ॥ रम्स्_२,५७।२८ ॥  
किं तवापकृतं राजन् वने निवसता मया  ।  
जिहीर्षुर् अम्भो गुर्वर्थं यद् अहं ताडितस् त्वया  ॥ रम्स्_२,५७।२९ ॥  
एकेन खलु बाणेन मर्मण्य् अभिहते मयि  ।  
द्वाव् अन्धौ निहतौ वृद्धौ माता जनयिता च मे  ॥ रम्स्_२,५७।३० ॥  
तौ नूनं दुर्बलाव् अन्धौ मत्प्रतीक्षौ पिपासितौ  ।  
चिरम् आशाकृतां तृष्णां कष्टां सन्धारयिष्यतः  ॥ रम्स्_२,५७।३१ ॥  
न नूनं तपसो वास्ति फलयोगः श्रुतस्य वा  ।  
पिता यन् मां न जानाति शयानं पतितं भुवि  ॥ रम्स्_२,५७।३२ ॥  
जानन्न् अपि च किं कुर्याद् अशक्तिर् अपरिक्रमः  ।  
भिद्यमानम् इवाशक्तस् त्रातुम् अन्यो नगो नगम्  ॥ रम्स्_२,५७।३३ ॥  
पितुस् त्वम् एव मे गत्वा शीघ्रम् आचक्ष्व राघव  ।  
न त्वाम् अनुदहेत् क्रुद्धो वनं वह्निर् इवैधितः  ॥ रम्स्_२,५७।३४ ॥  
इयम् एकपदी राजन् यतो मे पितुर् आश्रमः  ।  
तं प्रसादय गत्वा त्वं न त्वां स कुपितः शपेत्  ॥ रम्स्_२,५७।३५ ॥  
विशल्यं कुरु मां राजन् मर्म मे निशितः शरः  ।  
रुणद्धि मृदु सोत्सेधं तीरम् अम्बुरयो यथा  ॥ रम्स्_२,५७।३६ ॥  
न द्विजातिर् अहं राजन् मा भूत् ते मनसो व्यथा  ।  
शूद्रायाम् अस्मि वैश्येन जातो जनपदाधिप  ॥ रम्स्_२,५७।३७ ॥  
इतीव वदतः कृच्छ्राद् बाणाभिहतमर्मणः  ।  
तस्य त्व् आनम्यमानस्य तं बाणम् अहम् उद्धरम्  ॥ रम्स्_२,५७।३८ ॥  
जलार्द्रगात्रं तु विलप्य कृच्छ्रान् मर्मव्रणं सन्ततम् उच्छ्वसन्तम्  ।  
ततः सरय्वां तम् अहं शयानं समीक्ष्य भद्रे सुभृशं विषण्णः  ॥ रम्स्_२,५७।३९ ॥  
  
_________________________________________________________________  
  
  
रामायण, अयोध्याकाण्ड, ५८  
तद् अज्ञानान् महत् पापं कृत्वा सङ्कुलितेन्द्रियः  ।  
एकस् त्व् अचिन्तयं बुद्ध्या कथं नु सुकृतं भवेत्  ॥ रम्स्_२,५८।१ ॥  
ततस् तं घटम् आदाय पूर्णं परमवारिणा  ।  
आश्रमं तम् अहं प्राप्य यथाख्यातपथं गतः  ॥ रम्स्_२,५८।२ ॥  
तत्राहं दुर्बलाव् अन्धौ वृद्धाव् अपरिणायकौ  ।  
अपश्यं तस्य पितरौ लूनपक्षाव् इव द्विजौ  ॥ रम्स्_२,५८।३ ॥  
तन्निमित्ताभिर् आसीनौ कथाभिर् अपरिक्रमौ  ।  
ताम् आशां मत्कृते हीनाव् उदासीनाव् अनाथवत्  ॥ रम्स्_२,५८।४ ॥  
पदशब्दं तु मे श्रुत्वा मुनिर् वाक्यम् अभाषत  ।  
किं चिरायसि मे पुत्र पानीयं क्षिप्रम् आनय  ॥ रम्स्_२,५८।५ ॥  
यन्निमित्तम् इदं तात सलिले क्रीडितं त्वया  ।  
उत्कण्ठिता ते मातेयं प्रविश क्षिप्रम् आश्रमम्  ॥ रम्स्_२,५८।६ ॥  
यद् व्यलीकं कृतं पुत्र मात्रा ते यदि वा मया  ।  
न तन् मनसि कर्तव्यं त्वया तात तपस्विना  ॥ रम्स्_२,५८।७ ॥  
त्वं गतिस् त्व् अगतीनां च चक्षुस् त्वं हीनचक्षुषाम्  ।  
समासक्तास् त्वयि प्राणाः किञ्चिन् नौ नाभिभाषसे  ॥ रम्स्_२,५८।८ ॥  
मुनिम् अव्यक्तया वाचा तम् अहं सज्जमानया  ।  
हीनव्यञ्जनया प्रेक्ष्य भीतो भीत इवाब्रुवम्  ॥ रम्स्_२,५८।९ ॥  
मनसः कर्म चेष्टाभिर् अभिसंस्तभ्य वाग्बलम्  ।  
आचचक्षे त्व् अहं तस्मै पुत्रव्यसनजं भयम्  ॥ रम्स्_२,५८।१० ॥  
क्षत्रियो ऽहं दशरथो नाहं पुत्रो महात्मनः  ।  
सज्जनावमतं दुःखम् इदं प्राप्तं स्वकर्मजम्  ॥ रम्स्_२,५८।११ ॥  
भगवंश् चापहस्तो ऽहं सरयूतीरम् आगतः  ।  
जिघांसुः श्वापदं किञ्चिन् निपाने वागतं गजम्  ॥ रम्स्_२,५८।१२ ॥  
तत्र श्रुतो मया शब्दो जले कुम्भस्य पूर्यतः  ।  
द्विपो ऽयम् इति मत्वा हि बाणेनाभिहतो मया  ॥ रम्स्_२,५८।१३ ॥  
गत्वा नद्यास् ततस् तीरम् अपश्यम् इषुणा हृदि  ।  
विनिर्भिन्नं गतप्राणं शयानं भुवि तापसम्  ॥ रम्स्_२,५८।१४ ॥  
भगवञ् शब्दम् आलक्ष्य मया गजजिघांसुना  ।  
विसृष्टो ऽम्भसि नाराचस् तेन ते निहतः सुतः  ॥ रम्स्_२,५८।१५ ॥  
स चोद्धृतेन बाणेन तत्रैव स्वर्गम् आस्थितः  ।  
भगवन्ताव् उभौ शोचन्न् अन्धाव् इति विलप्य च  ॥ रम्स्_२,५८।१६ ॥  
अज्ञानाद् भवतः पुत्रः सहसाभिहतो मया  ।  
शेषम् एवङ्गते यत् स्यात् तत् प्रसीदतु मे मुनिः  ॥ रम्स्_२,५८।१७ ॥  
स तच् छ्रुत्वा वचः क्रूरं निःश्वसञ् शोककर्शितः  ।  
माम् उवाच महातेजाः कृताञ्जलिम् उपस्थितम्  ॥ रम्स्_२,५८।१८ ॥  
यद्य् एतद् अशुभं कर्म न स्म मे कथयेः स्वयम्  ।  
फलेन् मूर्धा स्म ते राजन् सद्यः शतसहस्रधा  ॥ रम्स्_२,५८।१९ ॥  
क्षत्रियेण वधो राजन् वानप्रस्थे विशेषतः  ।  
ज्ञानपूर्वं कृतः स्थानाच् च्यावयेद् अपि वज्रिणम्  ॥ रम्स्_२,५८।२० ॥  
अज्ञानाद्धि कृतं यस्माद् इदं तेनैव जीवसि  ।  
अपि ह्य् अद्य कुलं न स्याद् राघवाणां कुतो भवान्  ॥ रम्स्_२,५८।२१ ॥  
नय नौ नृप तं देशम् इति मां चाभ्यभाषत  ।  
अद्य तं द्रष्टुम् इच्छावः पुत्रं पश्चिमदर्शनम्  ॥ रम्स्_२,५८।२२ ॥  
रुधिरेणावसिताङ्गं प्रकीर्णाजिनवाससम्  ।  
शयानं भुवि निःसञ्ज्ञं धर्मराजवशं गतम्  ॥ रम्स्_२,५८।२३ ॥  
अथाहम् एकस् तं देशं नीत्वा तौ भृशदुःखितौ  ।  
अस्पर्शयम् अहं पुत्रं तं मुनिं सह भार्यया  ॥ रम्स्_२,५८।२४ ॥  
तौ पुत्रम् आत्मनः स्पृष्ट्वा तम् आसाद्य तपस्विनौ  ।  
निपेततुः शरीरे ऽस्य पिता चास्येदम् अब्रवीत्  ॥ रम्स्_२,५८।२५ ॥  
न न्व् अहं ते प्रियः पुत्र मातरं पश्य धार्मिक  ।  
किं नु नालिङ्गसे पुत्र सुकुमार वचो वद  ॥ रम्स्_२,५८।२६ ॥  
कस्य वापररात्रे ऽहं श्रोष्यामि हृदयङ्गमम्  ।  
अधीयानस्य मधुरं शास्त्रं वान्यद् विशेषतः  ॥ रम्स्_२,५८।२७ ॥  
को मां सन्ध्याम् उपास्यैव स्नात्वा हुतहुताशनः  ।  
श्लाघयिष्यत्य् उपासीनः पुत्रशोकभयार्दितम्  ॥ रम्स्_२,५८।२८ ॥  
कन्दमूलफलं हृत्वा को मां प्रियम् इवातिथिम्  ।  
भोजयिष्यत्य् अकर्मण्यम् अप्रग्रहम् अनायकम्  ॥ रम्स्_२,५८।२९ ॥  
इमाम् अन्धां च वृद्धां च मातरं ते तपस्विनीम्  ।  
कथं पुत्र भरिष्यामि कृपणां पुत्रगर्धिनीम्  ॥ रम्स्_२,५८।३० ॥  
तिष्ठ मा मा गमः पुत्र यमस्य सदनं प्रति  ।  
श्वो मया सह गन्तासि जनन्या च समेधितः  ॥ रम्स्_२,५८।३१ ॥  
उभाव् अपि च शोकार्ताव् अनाथौ कृपणौ वने  ।  
क्षिप्रम् एव गमिष्यावस् त्वया हीनौ यमक्षयम्  ॥ रम्स्_२,५८।३२ ॥  
ततो वैवस्वतं दृष्ट्वा तं प्रवक्ष्यामि भारतीम्  ।  
क्षमतां धर्मराजो मे बिभृयात् पितराव् अयम्  ॥ रम्स्_२,५८।३३ ॥  
अपापो ऽसि यथा पुत्र निहतः पापकर्मणा  ।  
तेन सत्येन गच्छाशु ये लोकाः शस्त्रयोधिनाम्  ॥ रम्स्_२,५८।३४ ॥  
यान्ति शूरा गतिं यां च सङ्ग्रामेष्व् अनिवर्तिनः  ।  
हतास् त्व् अभिमुखाः पुत्र गतिं तां परमां व्रज  ॥ रम्स्_२,५८।३५ ॥  
यां गतिं सगरः शैब्यो दिलीपो जनमेजयः  ।  
नहुषो धुन्धुमारश् च प्राप्तास् तां गच्छ पुत्रक  ॥ रम्स्_२,५८।३६ ॥  
या गतिः सर्वसाधूनां स्वाध्यायात् तपसा च या  ।  
भूमिदस्याहिताग्नेश् च एकपत्नीव्रतस्य च  ॥ रम्स्_२,५८।३७ ॥  
गोसहस्रप्रदात्ःणां या या गुरुभृताम् अपि  ।  
देहन्यासकृतां या च तां गतिं गच्छ पुत्रक  ।  
न हि त्व् अस्मिन् कुले जातो गच्छत्य् अकुशलां गतिम्  ॥ रम्स्_२,५८।३८ ॥*  
एवं स कृपणं तत्र पर्यदेवयतासकृत्  ।  
ततो ऽस्मै कर्तुम् उदकं प्रवृत्तः सह भार्यया  ॥ रम्स्_२,५८।३९ ॥  
स तु दिव्येन रूपेण मुनिपुत्रः स्वकर्मभिः  ।  
आश्वास्य च मुहूर्तं तु पितरौ वाक्यम् अब्रवीत्  ॥ रम्स्_२,५८।४० ॥  
स्थानम् अस्मि महत् प्राप्तो भवतोः परिचारणात्  ।  
भवन्ताव् अपि च क्षिप्रं मम मूलम् उपैष्यतः  ॥ रम्स्_२,५८।४१ ॥  
एवम् उक्त्वा तु दिव्येन विमानेन वपुष्मता  ।  
आरुरोह दिवं क्षिप्रं मुनिपुत्रो जितेन्द्रियः  ॥ रम्स्_२,५८।४२ ॥  
स कृत्वा तूदकं तूर्णं तापसः सह भार्यया  ।  
माम् उवाच महातेजाः कृताञ्जलिम् उपस्थितम्  ॥ रम्स्_२,५८।४३ ॥  
अद्यैव जहि मां राजन् मरणे नास्ति मे व्यथा  ।  
यच् छरेणैकपुत्रं मां त्वम् अकार्षीर् अपुत्रकम्  ॥ रम्स्_२,५८।४४ ॥  
त्वया तु यद् अविज्ञानान् निहतो मे सुतः शुचिः  ।  
तेन त्वाम् अभिशप्स्यामि सुदुःखम् अतिदारुणम्  ॥ रम्स्_२,५८।४५ ॥  
पुत्रव्यसनजं दुःखं यद् एतन् मम साम्प्रतम्  ।  
एवं त्वं पुत्रशोकेन राजन् कालं करिष्यसि  ॥ रम्स्_२,५८।४६ ॥  
तस्मान् माम् आगतं भद्रे तस्योदारस्य तद्वचः  ।  
यद् अहं पुत्रशोकेन सन्त्यक्ष्याम्य् अद्य जीवितम्  ॥ रम्स्_२,५८।४७ ॥  
यदि मां संस्पृशेद् रामः सकृद् अद्यालभेत वा  ।  
न तन् मे सदृशं देवि यन् मया राघवे कृतम्  ॥ रम्स्_२,५८।४८ ॥  
चक्षुषा त्वां न पश्यामि स्मृतिर् मम विलुप्यते  ।  
दूता वैवस्वतस्यैते कौसल्ये त्वरयन्ति माम्  ॥ रम्स्_२,५८।४९ ॥  
अतस् तु किं दुःखतरं यद् अहं जीवितक्षये  ।  
न हि पश्यामि धर्मज्ञं रामं सत्यपराक्रमम्  ॥ रम्स्_२,५८।५० ॥  
न ते मनुष्या देवास् ते ये चारुशुभकुण्डलम्  ।  
मुखं द्रक्ष्यन्ति रामस्य वर्षे पञ्चदशे पुनः  ॥ रम्स्_२,५८।५१ ॥  
पद्मपत्त्रेक्षणं सुभ्रु सुदंष्ट्रं चारुनासिकम्  ।  
धन्या द्रक्ष्यन्ति रामस्य ताराधिपनिभं मुखम्  ॥ रम्स्_२,५८।५२ ॥  
सदृशं शारदस्येन्दोः फुल्लस्य कमलस्य च  ।  
सुगन्धि मम नाथस्य धन्या द्रक्ष्यन्ति तन्मुखम्  ॥ रम्स्_२,५८।५३ ॥  
निवृत्तवनवासं तम् अयोध्यां पुनर् आगतम्  ।  
द्रक्ष्यन्ति सुखिनो रामं शुक्रं मार्गगतं यथा  ॥ रम्स्_२,५८।५४ ॥  
अयम् आत्मभवः शोको माम् अनाथम् अचेतनम्  ।  
संसादयति वेगेन यथा कूलं नदीरयः  ॥ रम्स्_२,५८।५५ ॥  
हा राघव महाबाहो हा ममायासनाशन  ।  
राजा दशरथः शोचञ् जीवितान्तम् उपागमत्  ॥ रम्स्_२,५८।५६ ॥  
तथा तु दीनं कथयन् नराधिपः प्रियस्य पुत्रस्य विवासनातुरः  ।  
गते ऽर्धरात्रे भृशदुःखपीडितस् तदा जहौ प्राणम् उदारदर्शनः  ॥ रम्स्_२,५८।५७ ॥  
  
_________________________________________________________________  
  
  
रामायण, अयोध्याकाण्ड, ५९  
अथ रात्र्यां व्यतीतायां प्रातर् एवापरे ऽहनि  ।  
बन्दिनः पर्युपातिष्ठंस् तत् पार्थिवनिवेशनम्  ॥ रम्स्_२,५९।१ ॥  
ततः शुचिसमाचाराः पर्युपस्थानकोविदाः  ।  
स्त्रीवर्षवरभूयिष्ठा उपतस्थुर् यथापुरम्  ॥ रम्स्_२,५९।२ ॥  
हरिचन्दनसम्पृक्तम् उदकं काञ्चनैर् घटैः  ।  
आनिन्युः स्नानशिक्षाज्ञा यथाकालं यथाविधि  ॥ रम्स्_२,५९।३ ॥  
मङ्गलालम्भनीयानि प्राशनीयान् उपस्करान्  ।  
उपनिन्युस् तथाप्य् अन्याः कुमारीबहुलाः स्त्रियः  ॥ रम्स्_२,५९।४ ॥  
अथ याः कोसलेन्द्रस्य शयनं प्रत्यनन्तराः  ।  
ताः स्त्रियस् तु समागम्य भर्तारं प्रत्यबोधयन्  ॥ रम्स्_२,५९।५ ॥  
ता वेपथुपरीताश् च राज्ञः प्राणेषु शङ्किताः  ।  
प्रतिस्रोतस् तृणाग्राणां सदृशं सञ्चकम्पिरे  ॥ रम्स्_२,५९।६ ॥  
अथ संवेपमानानां स्त्रीणां दृष्ट्वा च पार्थिवम्  ।  
यत् तद् आशङ्कितं पापं तस्य जज्ञे विनिश्चयः  ॥ रम्स्_२,५९।७ ॥  
ततः प्रचुक्रुशुर् दीनाः सस्वरं ता वराङ्गनाः  ।  
करेणव इवारण्ये स्थानप्रच्युतयूथपाः  ॥ रम्स्_२,५९।८ ॥  
तासाम् आक्रन्दशब्देन सहसोद्गतचेतने  ।  
कौसल्या च सुमित्रा च त्यक्तनिद्रे बभूवतुः  ॥ रम्स्_२,५९।९ ॥  
कौसल्या च सुमित्रा च दृष्ट्वा स्पृष्ट्वा च पार्थिवम्  ।  
हा नाथेति परिक्रुश्य पेततुर् धरणीतले  ॥ रम्स्_२,५९।१० ॥  
सा कोसलेन्द्रदुहिता वेष्टमाना महीतले  ।  
न बभ्राज रजोध्वस्ता तारेव गगनच्युता  ॥ रम्स्_२,५९।११ ॥  
तत् समुत्त्रस्तसम्भ्रान्तं पर्युत्सुकजनाकुलम्  ।  
सर्वतस् तुमुलाक्रन्दं परितापार्तबान्धवम्  ॥ रम्स्_२,५९।१२ ॥  
सद्यो निपतितानन्दं दीनविक्लवदर्शनम्  ।  
बभूव नरदेवस्य सद्म दिष्टान्तम् ईयुषः  ॥ रम्स्_२,५९।१३ ॥  
अतीतम् आज्ञाय तु पार्थिवर्षभं यशस्विनं सम्परिवार्य पत्नयः  ।  
भृशं रुदन्त्यः करुणं सुदुःखिताः प्रगृह्य बाहू व्यलपन्न् अनाथवत्  ॥ रम्स्_२,५९।१४ ॥  
  
_________________________________________________________________  
  
  
रामायण, अयोध्याकाण्ड, ६०  
तम् अग्निम् इव संशान्तम् अम्बुहीनम् इवार्णवम्  ।  
हतप्रभम् इवादित्यं स्वर्गस्थं प्रेक्ष्य भूमिपम्  ॥ रम्स्_२,६०।१ ॥  
कौसल्या बाष्पपूर्णाक्षी विविधं शोककर्शिता  ।  
उपगृह्य शिरो राज्ञः कैकेयीं प्रत्यभाषत  ॥ रम्स्_२,६०।२ ॥  
सकामा भव कैकेयि भुङ्क्ष्व राज्यम् अकण्टकम्  ।  
त्यक्त्वा राजानम् एकाग्रा नृशंसे दुष्टचारिणि  ॥ रम्स्_२,६०।३ ॥  
विहाय मां गतो रामो भर्ता च स्वर्गतो मम  ।  
विपथे सार्थहीनेव नाहं जीवितुम् उत्सहे  ॥ रम्स्_२,६०।४ ॥  
भर्तारं तं परित्यज्य का स्त्री दैवतम् आत्मनः  ।  
इच्छेज् जीवितुम् अन्यत्र कैकेय्यास् त्यक्तधर्मणः  ॥ रम्स्_२,६०।५ ॥  
न लुब्धो बुध्यते दोषान् किं पाकम् इव भक्षयन्  ।  
कुब्जानिमित्तं कैकेय्या राघवाणां कुलं हतम्  ॥ रम्स्_२,६०।६ ॥  
अनियोगे नियुक्तेन राज्ञा रामं विवासितम्  ।  
सभार्यं जनकः श्रुत्वा परितप्स्यत्य् अहं यथा  ॥ रम्स्_२,६०।७ ॥  
रामः कमलपत्त्राक्षो जीवनाशम् इतो गतः  ।  
विदेहराजस्य सुता तथा सीता तपस्विनी  ।  
दुःखस्यानुचिता दुःखं वने पर्युद्विजिष्यति  ॥ रम्स्_२,६०।८ ॥*  
नदतां भीमघोषाणां निशासु मृगपक्षिणाम्  ।  
निशम्य नूनं सन्त्रस्ता राघवं संश्रयिष्यति  ॥ रम्स्_२,६०।९ ॥  
वृद्धश् चैवाल्पपुत्रश् च वैदेहीम् अनुचिन्तयन्  ।  
सो ऽपि शोकसमाविष्टो ननु त्यक्ष्यति जीवितम्  ॥ रम्स्_२,६०।१० ॥  
तां ततः सम्परिष्वज्य विलपन्तीं तपस्विनीम्  ।  
व्यपनिन्युः सुदुःखार्तां कौसल्यां व्यावहारिकाः  ॥ रम्स्_२,६०।११ ॥  
तैलद्रोण्याम् अथामात्याः संवेश्य जगतीपतिम्  ।  
राज्ञः सर्वाण्य् अथादिष्टाश् चक्रुः कर्माण्य् अनन्तरम्  ॥ रम्स्_२,६०।१२ ॥  
न तु सङ्कालनं राज्ञो विना पुत्रेण मन्त्रिणः  ।  
सर्वज्ञाः कर्तुम् ईषुस् ते ततो रक्षन्ति भूमिपम्  ॥ रम्स्_२,६०।१३ ॥  
तैलद्रोण्यां तु सचिवैः शायितं तं नराधिपम्  ।  
हा मृतो ऽयम् इति ज्ञात्वा स्त्रियस् ताः पर्यदेवयन्  ॥ रम्स्_२,६०।१४ ॥  
बाहून् उद्यम्य कृपणा नेत्रप्रस्रवणैर् मुखैः  ।  
रुदन्त्यः शोकसन्तप्ताः कृपणं पर्यदेवयन्  ॥ रम्स्_२,६०।१५ ॥  
निशा नक्षत्रहीनेव स्त्रीव भर्तृविवर्जिता  ।  
पुरी नाराजतायोध्या हीना राज्ञा महात्मना  ॥ रम्स्_२,६०।१६ ॥  
बाष्पपर्याकुलजना हाहाभूतकुलाङ्गना  ।  
शून्यचत्वरवेश्मान्ता न बभ्राज यथापुरम्  ॥ रम्स्_२,६०।१७ ॥  
गतप्रभा द्यौर् इव भास्करं विना व्यपेतनक्षत्रगणेव शर्वरी  ।  
पुरी बभासे रहिता महात्मना न चास्रकण्ठाकुलमार्गचत्वरा  ॥ रम्स्_२,६०।१८ ॥  
नराश् च नार्यश् च समेत्य सङ्घशो विगर्हमाणा भरतस्य मातरम्  ।  
तदा नगर्यां नरदेवसङ्क्षये बभूवुर् आर्ता न च शर्म लेभिरे  ॥ रम्स्_२,६०।१९ ॥  
  
_________________________________________________________________  
  
  
रामायण, अयोध्याकाण्ड, ६१  
व्यतीतायां तु शर्वर्याम् आदित्यस्योदये ततः  ।  
समेत्य राजकर्तारः सभाम् ईयुर् द्विजातयः  ॥ रम्स्_२,६१।१ ॥  
मार्कण्डेयो ऽथ मौद्गल्यो वामदेवश् च काश्यपः  ।  
कात्यायनो गौतमश् च जाबालिश् च महायशाः  ॥ रम्स्_२,६१।२ ॥  
एते द्विजाः सहामात्यैः पृथग् वाचम् उदीरयन्  ।  
वसिष्ठम् एवाभिमुखाः श्रेष्ठं राजपुरोहितम्  ॥ रम्स्_२,६१।३ ॥  
अतीता शर्वरी दुःखं या नो वर्षशतोपमा  ।  
अस्मिन् पञ्चत्वम् आपन्ने पुत्रशोकेन पार्थिवे  ॥ रम्स्_२,६१।४ ॥  
स्वर्गतश् च महाराजो रामश् चारण्यम् आश्रितः  ।  
लक्ष्मणश् चापि तेजस्वी रामेणैव गतः सह  ॥ रम्स्_२,६१।५ ॥  
उभौ भरतशत्रुघ्नौ केकयेषु परन्तपौ  ।  
पुरे राजगृहे रम्ये मातामहनिवेशने  ॥ रम्स्_२,६१।६ ॥  
इक्ष्वाकूणाम् इहाद्यैव कश्चिद् राजा विधीयताम्  ।  
अराजकं हि नो राष्ट्रं न विनाशम् अवाप्नुयात्  ॥ रम्स्_२,६१।७ ॥  
नाराजके जनपदे विद्युन्माली महास्वनः  ।  
अभिवर्षति पर्जन्यो महीं दिव्येन वारिणा  ॥ रम्स्_२,६१।८ ॥  
नाराजके जनपदे बीजमुष्टिः प्रकीर्यते  ।  
नाराजके पितुः पुत्रो भार्या वा वर्तते वशे  ॥ रम्स्_२,६१।९ ॥  
अराजके धनं नास्ति नास्ति भार्याप्य् अराजके  ।  
इदम् अत्याहितं चान्यत् कुतः सत्यम् अराजके  ॥ रम्स्_२,६१।१० ॥  
नाराजके जनपदे कारयन्ति सभां नराः  ।  
उद्यानानि च रम्याणि हृष्टाः पुण्यगृहाणि च  ॥ रम्स्_२,६१।११ ॥  
नाराजके जनपदे यज्ञशीला द्विजातयः  ।  
सत्त्राण्य् अन्वासते दान्ता ब्राह्मणाः संशितव्रताः  ॥ रम्स्_२,६१।१२ ॥  
नाराजके जनपदे प्रभूतनटनर्तकाः  ।  
उत्सवाश् च समाजाश् च वर्धन्ते राष्ट्रवर्धनाः  ॥ रम्स्_२,६१।१३ ॥  
नाराजके जनपदे सिद्धार्था व्यवहारिणः  ।  
कथाभिर् अनुरज्यन्ते कथाशीलाः कथाप्रियैः  ॥ रम्स्_२,६१।१४ ॥  
नाराजके जनपदे वाहनैः शीघ्रगामिभिः  ।  
नरा निर्यान्त्य् अरण्यानि नारीभिः सह कामिनः  ॥ रम्स्_२,६१।१५ ॥  
नाराजके जनपदे धनवन्तः सुरक्षिताः  ।  
शेरते विवृतद्वाराः कृषिगोरक्षजीविनः  ॥ रम्स्_२,६१।१६ ॥  
नाराजके जनपदे वणिजो दूरगामिनः  ।  
गच्छन्ति क्षेमम् अध्वानं बहुपुण्यसमाचिताः  ॥ रम्स्_२,६१।१७ ॥  
नाराजके जनपदे चरत्य् एकचरो वशी  ।  
भावयन्न् आत्मनात्मानं यत्र सायङ्गृहो मुनिः  ॥ रम्स्_२,६१।१८ ॥  
नाराजके जनपदे योगक्षेमं प्रवर्तते  ।  
न चाप्य् अराजके सेना शत्रून् विषहते युधि  ॥ रम्स्_२,६१।१९ ॥  
यथा ह्य् अनुदका नद्यो यथा वाप्य् अतृणं वनम्  ।  
अगोपाला यथा गावस् तथा राष्ट्रम् अराजकम्  ॥ रम्स्_२,६१।२० ॥  
नाराजके जनपदे स्वकं भवति कस्यचित्  ।  
मत्स्या इव नरा नित्यं भक्षयन्ति परस्परम्  ॥ रम्स्_२,६१।२१ ॥  
ये हि सम्भिन्नमर्यादा नास्तिकाश् छिन्नसंशयाः  ।  
ते ऽपि भावाय कल्पन्ते राजदण्डनिपीडिताः  ॥ रम्स्_२,६१।२२ ॥  
अहो तम इवेदं स्यान् न प्रज्ञायेत किञ्चन  ।  
राजा चेन् न भवेल् लोके विभजन् साध्वसाधुनी  ॥ रम्स्_२,६१।२३ ॥  
जीवत्य् अपि महाराजे तवैव वचनं वयम्  ।  
नातिक्रमामहे सर्वे वेलां प्राप्येव सागरः  ॥ रम्स्_२,६१।२४ ॥  
स नः समीक्ष्य द्विजवर्यवृत्तं नृपं विना राज्यम् अरण्यभूतम्  ।  
कुमारम् इक्ष्वाकुसुतं वदान्यं त्वम् एव राजानम् इहाभिषिञ्च  ॥ रम्स्_२,६१।२५ ॥  
  
_________________________________________________________________  
  
रामायण, अयोध्याकाण्ड, ६२  
तेषां तद्वचनं श्रुत्वा वसिष्ठः प्रत्युवाच ह  ।  
मित्रामात्यगणान् सर्वान् ब्राह्मणांस् तान् इदं वचः  ॥ रम्स्_२,६२।१ ॥  
यद् असौ मातुलकुले पुरे राजगृहे सुखी  ।  
भरतो वसति भ्रात्रा शत्रुघ्नेन समन्वितः  ॥ रम्स्_२,६२।२ ॥  
तच् छीघ्रं जवना दूता गच्छन्तु त्वरितैर् हयैः  ।  
आनेतुं भ्रातरौ वीरौ किं समीक्षामहे वयम्  ॥ रम्स्_२,६२।३ ॥  
गच्छन्त्व् इति ततः सर्वे वसिष्ठं वाक्यम् अब्रुवन्  ।  
तेषां तद्वचनं श्रुत्वा वसिष्ठो वाक्यम् अब्रवीत्  ॥ रम्स्_२,६२।४ ॥  
एहि सिद्धार्थ विजय जयन्ताशोकनन्दन  ।  
श्रूयताम् इतिकर्तव्यं सर्वान् एव ब्रवीमि वः  ॥ रम्स्_२,६२।५ ॥  
पुरं राजगृहं गत्वा शीघ्रं शीघ्रजवैर् हयैः  ।  
त्यक्तशोकैर् इदं वाच्यः शासनाद् भरतो मम  ॥ रम्स्_२,६२।६ ॥  
पुरोहितस् त्वां कुशलं प्राह सर्वे च मन्त्रिणः  ।  
त्वरमाणश् च निर्याहि कृत्यम् आत्ययिकं त्वया  ॥ रम्स्_२,६२।७ ॥  
मा चास्मै प्रोषितं रामं मा चास्मै पितरं मृतम्  ।  
भवन्तः शंसिषुर् गत्वा राघवाणाम् इमं क्षयम्  ॥ रम्स्_२,६२।८ ॥  
कौशेयानि च वस्त्राणि भूषणानि वराणि च  ।  
क्षिप्रम् आदाय राज्ञश् च भरतस्य च गच्छत  ।  
वसिष्ठेनाभ्यनुज्ञाता दूताः सन्त्वरिता ययुः  ॥ रम्स्_२,६२।९ ॥*  
ते हस्तिनपुरे गङ्गां तीर्त्वा प्रत्यङ्मुखा ययुः  ।  
पाञ्चालदेशम् आसाद्य मध्येन कुरुजाङ्गलम्  ॥ रम्स्_२,६२।१० ॥  
ते प्रसन्नोदकां दिव्यां नानाविहगसेविताम्  ।  
उपातिजग्मुर् वेगेन शरदण्डां जनाकुलाम्  ॥ रम्स्_२,६२।११ ॥  
निकूलवृक्षम् आसाद्य दिव्यं सत्योपयाचनम्  ।  
अभिगम्याभिवाद्यं तं कुलिङ्गां प्राविशन् पुरीम्  ॥ रम्स्_२,६२।१२ ॥  
अभिकालं ततः प्राप्य तेजोऽभिभवनाच् च्युताः  ।  
ययुर् मध्येन वाह्लीकान् सुदामानं च पर्वतम्  ।  
विष्णोः पदं प्रेक्षमाणा विपाशां चापि शाल्मलीम्  ॥ रम्स्_२,६२।१३ ॥*  
ते श्रान्तवाहना दूता विकृष्टेन सता पथा  ।  
गिरिव्रजं पुरवरं शीघ्रम् आसेदुर् अञ्जसा  ॥ रम्स्_२,६२।१४ ॥  
भर्तुः प्रियार्थं कुलरक्षणार्थं भर्तुश् च वंशस्य परिग्रहार्थम्  ।  
अहेडमानास् त्वरया स्म दूता रात्र्यां तु ते तत् पुरम् एव याताः  ॥ रम्स्_२,६२।१५ ॥  
  
_________________________________________________________________  
  
  
रामायण, अयोध्याकाण्ड, ६३  
याम् एव रात्रिं ते दूताः प्रविशन्ति स्म तां पुरीम्  ।  
भरतेनापि तां रात्रिं स्वप्नो दृष्टो ऽयम् अप्रियः  ॥ रम्स्_२,६३।१ ॥  
व्युष्टाम् एव तु तां रात्रिं दृष्ट्वा तं स्वप्नम् अप्रियम्  ।  
पुत्रो राजाधिराजस्य सुभृशं पर्यतप्यत  ॥ रम्स्_२,६३।२ ॥  
तप्यमानं समाज्ञाय वयस्याः प्रियवादिनः  ।  
आयासं हि विनेष्यन्तः सभायां चक्रिरे कथाः  ॥ रम्स्_२,६३।३ ॥  
वादयन्ति तथा शान्तिं लासयन्त्य् अपि चापरे  ।  
नाटकान्य् अपरे प्राहुर् हास्यानि विविधानि च  ॥ रम्स्_२,६३।४ ॥  
स तैर् महात्मा भरतः सखिभिः प्रियवादिभिः  ।  
गोष्ठीहास्यानि कुर्वद्भिर् न प्राहृष्यत राघवः  ॥ रम्स्_२,६३।५ ॥  
तम् अब्रवीत् प्रियसखो भरतं सखिभिर् वृतम्  ।  
सुहृद्भिः पर्युपासीनः किं सखे नानुमोदसे  ॥ रम्स्_२,६३।६ ॥  
एवं ब्रुवाणं सुहृदं भरतः प्रत्युवाच ह  ।  
शृणु त्वं यन्निमित्तं मे दैन्यम् एतद् उपागतम्  ॥ रम्स्_२,६३।७ ॥  
स्वप्ने पितरम् अद्राक्षं मलिनं मुक्तमूर्धजम्  ।  
पतन्तम् अद्रिशिखरात् कलुषे गोमयह्रदे  ॥ रम्स्_२,६३।८ ॥  
प्लवमानश् च मे दृष्टः स तस्मिन् गोमयह्रदे  ।  
पिबन्न् अञ्जलिना तैलं हसन्न् इव मुहुर् मुहुः  ॥ रम्स्_२,६३।९ ॥  
ततस् तिलोदनं भुक्त्वा पुनः पुनर् अधःशिराः  ।  
तैलेनाभ्यक्तसर्वाङ्गस् तैलम् एवावगाहत  ॥ रम्स्_२,६३।१० ॥  
स्वप्ने ऽपि सागरं शुष्कं चन्द्रं च पतितं भुवि  ।  
सहसा चापि संशान्तं ज्वलितं जातवेदसम्  ॥ रम्स्_२,६३।११ ॥  
अवदीर्णां च पृथिवीं शुष्कांश् च विविधान् द्रुमान्  ।  
अहं पश्यामि विध्वस्तान् सधूमांश् चैव पर्वतान्  ॥ रम्स्_२,६३।१२ ॥  
पीठे कार्ष्णायसे चैनं निषण्णं कृष्णवाससम्  ।  
प्रहसन्ति स्म राजानं प्रमदाः कृष्णपिङ्गलाः  ॥ रम्स्_२,६३।१३ ॥  
त्वरमाणश् च धर्मात्मा रक्तमाल्यानुलेपनः  ।  
रथेन खरयुक्तेन प्रयातो दक्षिणामुखः  ॥ रम्स्_२,६३।१४ ॥  
एवम् एतन् मया दृष्टम् इमां रात्रिं भयावहाम्  ।  
अहं रामो ऽथ वा राजा लक्ष्मणो वा मरिष्यति  ॥ रम्स्_२,६३।१५ ॥  
नरो यानेन यः स्वप्ने खरयुक्तेन याति हि  ।  
अचिरात् तस्य धूमाग्रं चितायां सम्प्रदृश्यते  ।  
एतन्निमित्तं दीनो ऽहं तन् न वः प्रतिपूजये  ॥ रम्स्_२,६३।१६ ॥*  
शुष्यतीव च मे कण्ठो न स्वस्थम् इव मे मनः  ।  
जुगुप्सन्न् इव चात्मानं न च पश्यामि कारणम्  ॥ रम्स्_२,६३।१७ ॥  
इमां हि दुःस्वप्नगतिं निशाम्य ताम् अनेकरूपाम् अवितर्कितां पुरा  ।  
भयं महत् तद्धृदयान् न याति मे विचिन्त्य राजानम् अचिन्त्यदर्शनम्  ॥ रम्स्_२,६३।१८ ॥  
  
_________________________________________________________________  
  
  
रामायण, अयोध्याकाण्ड, ६४  
भरते ब्रुवति स्वप्नं दूतास् ते क्लान्तवाहनाः  ।  
प्रविश्यासह्यपरिखं रम्यं राजगृहं पुरम्  ॥ रम्स्_२,६४।१ ॥  
समागम्य तु राज्ञा च राजपुत्रेण चार्चिताः  ।  
राज्ञः पादौ गृहीत्वा तु तम् ऊचुर् भरतं वचः  ॥ रम्स्_२,६४।२ ॥  
पुरोहितस् त्वा कुशलं प्राह सर्वे च मन्त्रिणः  ।  
त्वरमाणश् च निर्याहि कृत्यम् आत्ययिकं त्वया  ॥ रम्स्_२,६४।३ ॥  
अत्र विंशतिकोट्यस् तु नृपतेर् मातुलस्य ते  ।  
दशकोट्यस् तु सम्पूर्णास् तथैव च नृपात्मज  ॥ रम्स्_२,६४।४ ॥  
प्रतिगृह्य च तत् सर्वं स्वनुरक्तः सुहृज्जने  ।  
दूतान् उवाच भरतः कामैः सम्प्रतिपूज्य तान्  ॥ रम्स्_२,६४।५ ॥  
कच्चित् सुकुशली राजा पिता दशरथो मम  ।  
कच्चिच् चारोगता रामे लक्ष्मणे वा महात्मनि  ॥ रम्स्_२,६४।६ ॥  
आर्या च धर्मनिरता धर्मज्ञा धर्मदर्शिनी  ।  
अरोगा चापि कौसल्या माता रामस्य धीमतः  ॥ रम्स्_२,६४।७ ॥  
कच्चित् सुमित्रा धर्मज्ञा जननी लक्ष्मणस्य या  ।  
शत्रुघ्नस्य च वीरस्य सारोगा चापि मध्यमा  ॥ रम्स्_२,६४।८ ॥  
आत्मकामा सदा चण्डी क्रोधना प्राज्ञमानिनी  ।  
अरोगा चापि कैकेयी माता मे किम् उवाच ह  ॥ रम्स्_२,६४।९ ॥  
एवम् उक्तास् तु ते दूता भरतेन महात्मना  ।  
ऊचुः सम्प्रश्रितं वाक्यम् इदं तं भरतं तदा  ।  
कुशलास् ते नरव्याघ्र येषां कुशलम् इच्छसि  ॥ रम्स्_२,६४।१० ॥*  
भरतश् चापि तान् दूतान् एवम् उक्तो ऽभ्यभाषत  ।  
आपृच्छे ऽहं महाराजं दूताः सन्त्वरयन्ति माम्  ॥ रम्स्_२,६४।११ ॥  
एवम् उक्त्वा तु तान् दूतान् भरतः पार्थिवात्मजः  ।  
दूतैः सञ्चोदितो वाक्यं मातामहम् उवाच ह  ॥ रम्स्_२,६४।१२ ॥  
राजन् पितुर् गमिष्यामि सकाशं दूतचोदितः  ।  
पुनर् अप्य् अहम् एष्यामि यदा मे त्वं स्मरिष्यसि  ॥ रम्स्_२,६४।१३ ॥  
भरतेनैवम् उक्तस् तु नृपो मातामहस् तदा  ।  
तम् उवाच शुभं वाक्यं शिरस्य् आघ्राय राघवम्  ॥ रम्स्_२,६४।१४ ॥  
गच्छ तातानुजाने त्वां कैकेयी सुप्रजास् त्वया  ।  
मातरं कुशलं ब्रूयाः पितरं च परन्तप  ॥ रम्स्_२,६४।१५ ॥  
पुरोहितं च कुशलं ये चान्ये द्विजसत्तमाः  ।  
तौ च तात महेष्वासौ भ्रातरौ रामलक्ष्मणौ  ॥ रम्स्_२,६४।१६ ॥  
तस्मै हस्त्युत्तमांश् चित्रान् कम्बलान् अजिनानि च  ।  
अभिसत्कृत्य कैकेयो भरताय धनं ददौ  ॥ रम्स्_२,६४।१७ ॥  
रुक्मनिष्कसहस्रे द्वे षोडशाश्वशतानि च  ।  
सत्कृत्य कैकेयी पुत्रं केकयो धनम् आदिशत्  ॥ रम्स्_२,६४।१८ ॥  
तथामात्यान् अभिप्रेतान् विश्वास्यांश् च गुणान्वितान्  ।  
ददाव् अश्वपतिः शीघ्रं भरतायानुयायिनः  ॥ रम्स्_२,६४।१९ ॥  
ऐरावतान् ऐन्द्रशिरान् नागान् वै प्रियदर्शनान्  ।  
खराञ् शीघ्रान् सुसंयुक्तान् मातुलो ऽस्मै धनं ददौ  ॥ रम्स्_२,६४।२० ॥  
अन्तःपुरे ऽतिसंवृद्धान् व्याघ्रवीर्यबलान्वितान्  ।  
दंष्ट्रायुधान् महाकायाञ् शुनश् चोपायनं ददौ  ॥ रम्स्_२,६४।२१ ॥  
स मातामहम् आपृच्छ्य मातुलं च युधाजितम्  ।  
रथम् आरुह्य भरतः शत्रुघ्नसहितो ययौ  ॥ रम्स्_२,६४।२२ ॥  
रथान् मण्डलचक्रांश् च योजयित्वा परःशतम्  ।  
उष्ट्रगोऽश्वखरैर् भृत्या भरतं यान्तम् अन्वयुः  ॥ रम्स्_२,६४।२३ ॥  
बलेन गुप्तो भरतो महात्मा सहार्यकस्यात्मसमैर् अमात्यैः  ।  
आदाय शत्रुघ्नम् अपेतशत्रुर् गृहाद् ययौ सिद्ध इवेन्द्रलोकात्  ॥ रम्स्_२,६४।२४ ॥  
  
_________________________________________________________________  
  
रामायण, अयोध्याकाण्ड, ६५  
स प्राङ्मुखो राजगृहाद् अभिनिर्याय वीर्यवान्  ।  
ह्रादिनीं दूरपारां च प्रत्यक्स्रोतस्तरङ्गिणीम्  ।  
शतद्रूम् अतरच् छ्रीमान् नदीम् इक्ष्वाकुनन्दनः  ॥ रम्स्_२,६५।१ ॥  
एलाधाने नदीं तीर्त्वा प्राप्य चापरपर्पटान्  ।  
शिलाम् आकुर्वतीं तीर्त्वा आग्नेयं शल्यकर्तनम्  ॥ रम्स्_२,६५।२ ॥  
सत्यसन्धः शुचिः श्रीमान् प्रेक्षमाणः शिलावहाम्  ।  
अत्ययात् स महाशैलान् वनं चैत्ररथं प्रति  ॥ रम्स्_२,६५।३ ॥  
वेगिनीं च कुलिङ्गाख्यां ह्रादिनीं पर्वतावृताम्  ।  
यमुनां प्राप्य सन्तीर्णो बलम् आश्वासयत् तदा  ॥ रम्स्_२,६५।४ ॥  
शीतीकृत्य तु गात्राणि क्लान्तान् आश्वास्य वाजिनः  ।  
तत्र स्नात्वा च पीत्वा च प्रायाद् आदाय चोदकम्  ॥ रम्स्_२,६५।५ ॥  
राजपुत्रो महारण्यम् अनभीक्ष्णोपसेवितम्  ।  
भद्रो भद्रेण यानेन मारुतः खम् इवात्ययात्  ॥ रम्स्_२,६५।६ ॥  
तोरणं दक्षिणार्धेन जम्बूप्रस्थम् उपागमत्  ।  
वरूथं च ययौ रम्यं ग्रामं दशरथात्मजः  ॥ रम्स्_२,६५।७ ॥  
तत्र रम्ये वने वासं कृत्वासौ प्राङ्मुखो ययौ  ।  
उद्यानम् उज्जिहानायाः प्रियका यत्र पादपाः  ॥ रम्स्_२,६५।८ ॥  
सालांस् तु प्रियकान् प्राप्य शीघ्रान् आस्थाय वाजिनः  ।  
अनुज्ञाप्याथ भरतो वाहिनीं त्वरितो ययौ  ॥ रम्स्_२,६५।९ ॥  
वासं कृत्वा सर्वतीर्थे तीर्त्वा चोत्तानिकां नदीम्  ।  
अन्या नदीश् च विविधाः पार्वतीयैस् तुरङ्गमैः  ॥ रम्स्_२,६५।१० ॥  
हस्तिपृष्ठकम् आसाद्य कुटिकाम् अत्यवर्तत  ।  
ततार च नरव्याघ्रो लौहित्ये स कपीवतीम्  ।  
एकसाले स्थाणुमतीं विनते गोमतीं नदीम्  ॥ रम्स्_२,६५।११ ॥*  
कलिङ्गनगरे चापि प्राप्य सालवनं तदा  ।  
भरतः क्षिप्रम् आगच्छत् सुपरिश्रान्तवाहनः  ॥ रम्स्_२,६५।१२ ॥  
वनं च समतीत्याशु शर्वर्याम् अरुणोदये  ।  
अयोध्यां मनुना राज्ञा निर्मितां स ददर्श ह  ॥ रम्स्_२,६५।१३ ॥  
तां पुरीं पुरुषव्याघ्रः सप्तरात्रोषिटः पथि  ।  
अयोध्याम् अग्रतो दृष्ट्वा रथे सारथिम् अब्रवीत्  ॥ रम्स्_२,६५।१४ ॥  
एषा नातिप्रतीता मे पुण्योद्याना यशस्विनी  ।  
अयोध्या दृश्यते दूरात् सारथे पाण्डुमृत्तिका  ॥ रम्स्_२,६५।१५ ॥  
यज्वभिर् गुणसम्पन्नैर् ब्राह्मणैर् वेदपारगैः  ।  
भूयिष्ठम् ऋद्धैर् आकीर्णा राजर्षिवरपालिता  ॥ रम्स्_२,६५।१६ ॥  
अयोध्यायां पुरा शब्दः श्रूयते तुमुलो महान्  ।  
समन्तान् नरनारीणां तम् अद्य न शृणोम्य् अहम्  ॥ रम्स्_२,६५।१७ ॥  
उद्यानानि हि सायाह्ने क्रीडित्वोपरतैर् नरैः  ।  
समन्ताद् विप्रधावद्भिः प्रकाशन्ते ममान्यदा  ॥ रम्स्_२,६५।१८ ॥  
तान्य् अद्यानुरुदन्तीव परित्यक्तानि कामिभिः  ।  
अरण्यभूतेव पुरी सारथे प्रतिभाति मे  ॥ रम्स्_२,६५।१९ ॥  
न ह्य् अत्र यानैर् दृश्यन्ते न गजैर् न च वाजिभिः  ।  
निर्यान्तो वाभियान्तो वा नरमुख्या यथापुरम्  ॥ रम्स्_२,६५।२० ॥  
अनिष्टानि च पापानि पश्यामि विविधानि च  ।  
निमित्तान्य् अमनोज्ञानि तेन सीदति मे मनः  ॥ रम्स्_२,६५।२१ ॥  
द्वारेण वैजयन्तेन प्राविशच् छ्रान्तवाहनः  ।  
द्वाःस्थैर् उत्थाय विजयं पृष्टस् तैः सहितो ययौ  ॥ रम्स्_२,६५।२२ ॥  
स त्व् अनेकाग्रहृदयो द्वाःस्थं प्रत्यर्च्य तं जनम्  ।  
सूतम् अश्वपतेः क्लान्तम् अब्रवीत् तत्र राघवः  ॥ रम्स्_२,६५।२३ ॥  
श्रुता नो यादृशाः पूर्वं नृपतीनां विनाशने  ।  
आकारास् तान् अहं सर्वान् इह पश्यामि सारथे  ॥ रम्स्_२,६५।२४ ॥  
मलिनं चाश्रुपूर्णाक्षं दीनं ध्यानपरं कृशम्  ।  
सस्त्रीपुंसं च पश्यामि जनम् उत्कण्ठितं पुरे  ॥ रम्स्_२,६५।२५ ॥  
इत्य् एवम् उक्त्वा भरतः सूतं तं दीनमानसः  ।  
तान्य् अनिष्टान्य् अयोध्यायां प्रेक्ष्य राजगृहं ययौ  ।  
तां शून्यशृङ्गाटकवेश्मरथ्यां रजोऽरुणद्वारकपाटयन्त्राम्  ॥ रम्स्_२,६५।२६ ॥  
दृष्ट्वा पुरीम् इन्द्रपुरीप्रकाशां दुःखेन सम्पूर्णतरो बभूव  ।  
बहूनि पश्यन् मनसो ऽप्रियाणि यान्य् अन्यदा नास्य पुरे बभूवुः  ।  
अवाक्शिरा दीनमना न हृष्टः पितुर् महात्मा प्रविवेश वेश्म  ॥ रम्स्_२,६५।२७ ॥  
  
_________________________________________________________________  
  
  
रामायण, अयोध्याकाण्ड, ६६  
अपश्यंस् तु ततस् तत्र पितरं पितुर् आलये  ।  
जगाम भरतो द्रष्टुं मातरं मातुर् आलये  ॥ रम्स्_२,६६।१ ॥  
अनुप्राप्तं तु तं दृष्ट्वा कैकेयी प्रोषितं सुतम्  ।  
उत्पपात तदा हृष्टा त्यक्त्वा सौवर्णमानसम्  ॥ रम्स्_२,६६।२ ॥  
स प्रविश्यैव धर्मात्मा स्वगृहं श्रीविवर्जितम्  ।  
भरतः प्रेक्ष्य जग्राह जनन्याश् चरणौ शुभौ  ॥ रम्स्_२,६६।३ ॥  
तं मूर्ध्नि समुपाघ्राय परिष्वज्य यशस्विनम्  ।  
अङ्के भरतम् आरोप्य प्रष्टुं समुपचक्रमे  ॥ रम्स्_२,६६।४ ॥  
अद्य ते कतिचिद् रात्र्यश् च्युतस्यार्यकवेश्मनः  ।  
अपि नाध्वश्रमः शीघ्रं रथेनापततस् तव  ॥ रम्स्_२,६६।५ ॥  
आर्यकस् ते सुकुशली युधाजिन् मातुलस् तव  ।  
प्रवासाच् च सुखं पुत्र सर्वं मे वक्तुम् अर्हसि  ॥ रम्स्_२,६६।६ ॥  
एवं पृष्टस् तु कैकेय्या प्रियं पार्थिवनन्दनः  ।  
आचष्ट भरतः सर्वं मात्रे राजीवलोचनः  ॥ रम्स्_२,६६।७ ॥  
अद्य मे सप्तमी रात्रिश् च्युतस्यार्यकवेश्मनः  ।  
अम्बायाः कुशली तातो युधाजिन् मातुलश् च मे  ॥ रम्स्_२,६६।८ ॥  
यन् मे धनं च रत्नं च ददौ राजा परन्तपः  ।  
परिश्रान्तं पथ्य् अभवत् ततो ऽहं पूर्वम् आगतः  ॥ रम्स्_२,६६।९ ॥  
राजवाक्यहरैर् दूतैस् त्वर्यमाणो ऽहम् आगतः  ।  
यद् अहं प्रष्टुम् इच्छामि तद् अम्बा वक्तुम् अर्हति  ॥ रम्स्_२,६६।१० ॥  
शून्यो ऽयं शयनीयस् ते पर्यङ्को हेमभूषितः  ।  
न चायम् इक्ष्वाकुजनः प्रहृष्टः प्रतिभाति मे  ॥ रम्स्_२,६६।११ ॥  
राजा भवति भूयिष्ठम् इहाम्बाया निवेशने  ।  
तम् अहं नाद्य पश्यामि द्रष्टुम् इच्छन्न् इहागतः  ॥ रम्स्_२,६६।१२ ॥  
पितुर् ग्रहीष्ये चरणौ तं ममाख्याहि पृच्छतः  ।  
आहोस्विद् अम्ब ज्येष्ठायाः कौसल्याया निवेशने  ॥ रम्स्_२,६६।१३ ॥  
तं प्रत्युवाच कैकेयी प्रियवद् घोरम् अप्रियम्  ।  
अजानन्तं प्रजानन्ती राज्यलोभेन मोहिता  ।  
या गतिः सर्वभूतानां तां गतिं ते पिता गतः  ॥ रम्स्_२,६६।१४ ॥*  
तच् छ्रुत्वा भरतो वाक्यं धर्माभिजनवाञ् शुचिः  ।  
पपात सहसा भूमौ पितृशोकबलार्दितः  ॥ रम्स्_२,६६।१५ ॥  
ततः शोकेन संवीतः पितुर् मरणदुःखितः  ।  
विललाप महातेजा भ्रान्ताकुलितचेतनः  ॥ रम्स्_२,६६।१६ ॥  
एतत् सुरुचिरं भाति पितुर् मे शयनं पुरा  ।  
तद् इदं न विभात्य् अद्य विहीनं तेन धीमता  ॥ रम्स्_२,६६।१७ ॥  
तम् आर्तं देवसङ्काशं समीक्ष्य पतितं भुवि  ।  
उत्थापयित्वा शोकार्तं वचनं चेदम् अब्रवीत्  ॥ रम्स्_२,६६।१८ ॥  
उत्तिष्ठोत्तिष्ठ किं शेषे राजपुत्र महायशः  ।  
त्वद्विधा न हि शोचन्ति सन्तः सदसि सम्मताः  ॥ रम्स्_२,६६।१९ ॥  
स रुदित्वा चिरं कालं भूमौ विपरिवृत्य च  ।  
जननीं प्रत्युवाचेदं शोकैर् बहुभिर् आवृतः  ॥ रम्स्_२,६६।२० ॥  
अभिषेक्ष्यति रामं तु राजा यज्ञं नु यक्ष्यति  ।  
इत्य् अहं कृतसङ्कल्पो हृष्टो यात्राम् अयासिषम्  ॥ रम्स्_२,६६।२१ ॥  
तद् इदं ह्य् अन्यथा भूतं व्यवदीर्णं मनो मम  ।  
पितरं यो न पश्यामि नित्यं प्रियहिते रतम्  ॥ रम्स्_२,६६।२२ ॥  
अम्ब केनात्यगाद् राजा व्याधिना मय्य् अनागते  ।  
धन्या रामादयः सर्वे यैः पिता संस्कृतः स्वयम्  ॥ रम्स्_२,६६।२३ ॥  
न नूनं मां महाराजः प्राप्तं जानाति कीर्तिमान्  ।  
उपजिघ्रेद्धि मां मूर्ध्नि तातः सन्नम्य सत्वरम्  ॥ रम्स्_२,६६।२४ ॥  
क्व स पाणिः सुखस्पर्शस् तातस्याक्लिष्टकर्मणः  ।  
येन मां रजसा ध्वस्तम् अभीक्ष्णं परिमार्जति  ॥ रम्स्_२,६६।२५ ॥  
यो मे भ्राता पिता बन्धुर् यस्य दासो ऽस्मि धीमतः  ।  
तस्य मां शीघ्रम् आख्याहि रामस्याक्लिष्टकर्मणः  ॥ रम्स्_२,६६।२६ ॥  
पिता हि भवति ज्येष्ठो धर्मम् आर्यस्य जानतः  ।  
तस्य पादौ ग्रहीष्यामि स हीदानीं गतिर् मम  ॥ रम्स्_२,६६।२७ ॥  
आर्ये किम् अब्रवीद् राजा पिता मे सत्यविक्रमः  ।  
पश्चिमं साधुसन्देशम् इच्छामि श्रोतुम् आत्मनः  ॥ रम्स्_२,६६।२८ ॥  
इति पृष्टा यथातत्त्वं कैकेयी वाक्यम् अब्रवीत्  ।  
रामेति राजा विलपन् हा सीते लक्ष्मणेति च  ।  
स महात्मा परं लोकं गतो गतिमतां वरः  ॥ रम्स्_२,६६।२९ ॥*  
इमां तु पश्चिमां वाचं व्याजहार पिता तव  ।  
कालधर्मपरिक्षिप्तः पाशैर् इव महागजः  ॥ रम्स्_२,६६।३० ॥  
सिद्धार्थास् तु नरा रामम् आगतं सीतया सह  ।  
लक्ष्मणं च महाबाहुं द्रक्ष्यन्ति पुनर् आगतम्  ॥ रम्स्_२,६६।३१ ॥  
तच् छ्रुत्वा विषसादैव द्वितीयाप्रियशंसनात्  ।  
विषण्णवदनो भूत्वा भूयः पप्रच्छ मातरम्  ॥ रम्स्_२,६६।३२ ॥  
क्व चेदानीं स धर्मात्मा कौसल्यानन्दवर्धनः  ।  
लक्ष्मणेन सह भ्रात्रा सीतया च समं गतः  ॥ रम्स्_२,६६।३३ ॥  
तथा पृष्टा यथातत्त्वम् आख्यातुम् उपचक्रमे  ।  
मातास्य युगपद् वाक्यं विप्रियं प्रियशङ्कया  ॥ रम्स्_२,६६।३४ ॥  
स हि राजसुतः पुत्र चीरवासा महावनम्  ।  
दण्डकान् सह वैदेह्या लक्ष्मणानुचरो गतः  ॥ रम्स्_२,६६।३५ ॥  
तच् छ्रुत्वा भरतस् त्रस्तो भ्रातुश् चारित्रशङ्कया  ।  
स्वस्य वंशस्य माहात्म्यात् प्रष्टुं समुपचक्रमे  ॥ रम्स्_२,६६।३६ ॥  
कच्चिन् न ब्राह्मणधनं हृतं रामेण कस्यचित्  ।  
कच्चिन् नाढ्यो दरिद्रो वा तेनापापो विहिंसितः  ॥ रम्स्_२,६६।३७ ॥  
कच्चिन् न परदारान् वा राजपुत्रो ऽभिमन्यते  ।  
कस्मात् स दण्डकारण्ये भ्रूणहेव विवासितः  ॥ रम्स्_२,६६।३८ ॥  
अथास्य चपला माता तत् स्वकर्म यथातथम्  ।  
तेनैव स्त्रीस्वभावेन व्याहर्तुम् उपचक्रमे  ॥ रम्स्_२,६६।३९ ॥  
न ब्राह्मणधनं किञ्चिद्धृतं रामेण कस्यचित्  ।  
कश्चिन् नाढ्यो दरिद्रो वा तेनापापो विहिंसितः  ।  
न रामः परदारांश् च चक्षुर्भ्याम् अपि पश्यति  ॥ रम्स्_२,६६।४० ॥*  
मया तु पुत्र श्रुत्वैव रामस्यैवाभिषेचनम्  ।  
याचितस् ते पिता राज्यं रामस्य च विवासनम्  ॥ रम्स्_२,६६।४१ ॥  
स स्ववृत्तिं समास्थाय पिता ते तत् तथाकरोत्  ।  
रामश् च सहसौमित्रिः प्रेषितः सह सीतया  ॥ रम्स्_२,६६।४२ ॥  
तम् अपश्यन् प्रियं पुत्रं महीपालो महायशाः  ।  
पुत्रशोकपरिद्यूनः पञ्चत्वम् उपपेदिवान्  ॥ रम्स्_२,६६।४३ ॥  
त्वया त्व् इदानीं धर्मज्ञ राजत्वम् अवलम्ब्यताम्  ।  
त्वत्कृते हि मया सर्वम् इदम् एवंविधं कृतम्  ॥ रम्स्_२,६६।४४ ॥  
तत् पुत्र शीघ्रं विधिना विधिज्ञैर् वसिष्ठमुख्यैः सहितो द्विजेन्द्रैः  ।  
सङ्काल्य राजानम् अदीनसत्त्वम् आत्मानम् उर्व्याम् अभिषेचयस्व  ॥ रम्स्_२,६६।४५ ॥  
  
_________________________________________________________________  
  
  
रामायण, अयोध्याकाण्ड, ६७  
श्रुत्वा तु पितरं वृत्तं भ्रातरौ च विवासितौ  ।  
भरतो दुःखसन्तप्त इदं वचनम् अब्रवीत्  ॥ रम्स्_२,६७।१ ॥  
किं नु कार्यं हतस्येह मम राज्येन शोचतः  ।  
विहीनस्याथ पित्रा च भ्रात्रा पितृसमेन च  ॥ रम्स्_२,६७।२ ॥  
दुःखे मे दुःखम् अकरोर् व्रणे क्षारम् इवादधाः  ।  
राजानं प्रेतभावस्थं कृत्वा रामं च तापसम्  ॥ रम्स्_२,६७।३ ॥  
कुलस्य त्वम् अभावाय कालरात्रिर् इवागता  ।  
अङ्गारम् उपगूह्य स्म पिता मे नावबुद्धवान्  ॥ रम्स्_२,६७।४ ॥  
कौसल्या च सुमित्रा च पुत्रशोकाभिपीडिते  ।  
दुष्करं यदि जीवेतां प्राप्य त्वां जननीं मम  ॥ रम्स्_२,६७।५ ॥  
ननु त्व् आर्यो ऽपि धर्मात्मा त्वयि वृत्तिम् अनुत्तमाम्  ।  
वर्तते गुरुवृत्तिज्ञो यथा मातरि वर्तते  ॥ रम्स्_२,६७।६ ॥  
तथा ज्येष्ठा हि मे माता कौसल्या दीर्घदर्शिनी  ।  
त्वयि धर्मं समास्थाय भगिन्याम् इव वर्तते  ॥ रम्स्_२,६७।७ ॥  
तस्याः पुत्रं कृतात्मानं चीरवल्कलवाससम्  ।  
प्रस्थाप्य वनवासाय कथं पापे न शोचसि  ॥ रम्स्_२,६७।८ ॥  
अपापदर्शिनं शूरं कृतात्मानं यशस्विनम्  ।  
प्रव्राज्य चीरवसनं किं नु पश्यसि कारणम्  ॥ रम्स्_२,६७।९ ॥  
लुब्धाया विदितो मन्ये न ते ऽहं राघवं प्रति  ।  
तथा ह्य् अनर्थो राज्यार्थं त्वया नीतो महान् अयम्  ॥ रम्स्_२,६७।१० ॥  
अहं हि पुरुषव्याघ्राव् अपश्यन् रामलक्ष्मणौ  ।  
केन शक्तिप्रभावेन राज्यं रक्षितुम् उत्सहे  ॥ रम्स्_२,६७।११ ॥  
तं हि नित्यं महाराजो बलवन्तं महाबलः  ।  
अपाश्रितो ऽभूद् धर्मात्मा मेरुर् मेरुवनं यथा  ॥ रम्स्_२,६७।१२ ॥  
सो ऽहं कथम् इमं भारं महाधुर्यसमुद्यतम्  ।  
दम्यो धुरम् इवासाद्य सहेयं केन चौजसा  ॥ रम्स्_२,६७।१३ ॥  
अथ वा मे भवेच् छक्तिर् योगैर् बुद्धिबलेन वा  ।  
सकामां न करिष्यामि त्वाम् अहं पुत्रगर्धिनीम्  ।  
निवर्तयिष्यामि वनाद् भ्रातरं स्वजनप्रियम्  ॥ रम्स्_२,६७।१४ ॥*  
इत्य् एवम् उक्त्वा भरतो महात्मा प्रियेतरैर् वाक्यगणैस् तुदंस् ताम्  ।  
शोकातुरश् चापि ननाद भूयः सिंहो यथा पर्वतगह्वरस्थः  ॥ रम्स्_२,६७।१५ ॥  
  
_________________________________________________________________  
  
  
रामायण, अयोध्याकाण्ड, ६८  
तां तथा गर्हयित्वा तु मातरं भरतस् तदा  ।  
रोषेण महताविष्टः पुनर् एवाब्रवीद् वचः  ॥ रम्स्_२,६८।१ ॥  
राज्याद् भ्रंशस्व कैकेयि नृशंसे दुष्टचारिणि  ।  
परित्यक्ता च धर्मेण मा मृतं रुदती भव  ॥ रम्स्_२,६८।२ ॥  
किं नु ते ऽदूषयद् राजा रामो वा भृशधार्मिकः  ।  
ययोर् मृत्युर् विवासश् च त्वत्कृते तुल्यम् आगतौ  ॥ रम्स्_२,६८।३ ॥  
भ्रूणहत्याम् असि प्राप्ता कुलस्यास्य विनाशनात्  ।  
कैकेयि नरकं गच्छ मा च भर्तुः सलोकताम्  ॥ रम्स्_२,६८।४ ॥  
यत् त्वया हीदृशं पापं कृतं घोरेण कर्मणा  ।  
सर्वलोकप्रियं हित्वा ममाप्य् आपादितं भयम्  ॥ रम्स्_२,६८।५ ॥  
त्वत्कृते मे पिता वृत्तो रामश् चारण्यम् आश्रितः  ।  
अयशो जीवलोके च त्वयाहं प्रतिपादितः  ॥ रम्स्_२,६८।६ ॥  
मातृरूपे ममामित्रे नृशंसे राज्यकामुके  ।  
न ते ऽहम् अभिभाष्यो ऽस्मि दुर्वृत्ते पतिघातिनि  ॥ रम्स्_२,६८।७ ॥  
कौसल्या च सुमित्रा च याश् चान्या मम मातरः  ।  
दुःखेन महताविष्टास् त्वां प्राप्य कुलदूषिणीम्  ॥ रम्स्_२,६८।८ ॥  
न त्वम् अश्वपतेः कन्या धर्मराजस्य धीमतः  ।  
राक्षसी तत्र जातासि कुलप्रध्वंसिनी पितुः  ॥ रम्स्_२,६८।९ ॥  
यत् त्वया धार्मिको रामो नित्यं सत्यपरायणः  ।  
वनं प्रस्थापितो दुःखात् पिता च त्रिदिवं गतः  ॥ रम्स्_२,६८।१० ॥  
यत्प्रधानासि तत् पापं मयि पित्रा विनाकृते  ।  
भ्रातृभ्यां च परित्यक्ते सर्वलोकस्य चाप्रिये  ॥ रम्स्_२,६८।११ ॥  
कौसल्यां धर्मसंयुक्तां वियुक्तां पापनिश्चये  ।  
कृत्वा कं प्राप्स्यसे त्व् अद्य लोकं निरयगामिनी  ॥ रम्स्_२,६८।१२ ॥  
किं नावबुध्यसे क्रूरे नियतं बन्धुसंश्रयम्  ।  
ज्येष्ठं पितृसमं रामं कौसल्याया आत्मसम्भवम्  ॥ रम्स्_२,६८।१३ ॥  
अङ्गप्रत्यङ्गजः पुत्रो हृदयाच् चापि जायते  ।  
तस्मात् प्रियतरो मातुः प्रियत्वान् न तु बान्धवः  ॥ रम्स्_२,६८।१४ ॥  
अन्यदा किल धर्मज्ञा सुरभिः सुरसम्मता  ।  
वहमानौ ददर्शोर्व्यां पुत्रौ विगतचेतसौ  ॥ रम्स्_२,६८।१५ ॥  
ताव् अर्धदिवसे श्रान्तौ दृष्ट्वा पुत्रौ महीतले  ।  
रुरोद पुत्रशोकेन बाष्पपर्याकुलेक्षणा  ॥ रम्स्_२,६८।१६ ॥  
अधस्ताद् व्रजतस् तस्याः सुरराज्ञो महात्मनः  ।  
बिन्दवः पतिता गात्रे सूक्ष्माः सुरभिगन्धिनः  ॥ रम्स्_२,६८।१७ ॥  
तां दृष्ट्वा शोकसन्तप्तां वज्रपाणिर् यशस्विनीम्  ।  
इन्द्रः प्राञ्जलिर् उद्विग्नः सुरराजो ऽब्रवीद् वचः  ॥ रम्स्_२,६८।१८ ॥  
भयं कच्चिन् न चास्मासु कुतश्चिद् विद्यते महत्  ।  
कुतोनिमित्तः शोकस् ते ब्रूहि सर्वहितैषिणि  ॥ रम्स्_२,६८।१९ ॥  
एवम् उक्ता तु सुरभिः सुरराजेन धीमता  ।  
प्रत्युवाच ततो धीरा वाक्यं वाक्यविशारदा  ॥ रम्स्_२,६८।२० ॥  
शान्तं पापं न वः किञ्चित् कुतश्चिद् अमराधिप  ।  
अहं तु मग्नौ शोचामि स्वपुत्रौ विषमे स्थितौ  ॥ रम्स्_२,६८।२१ ॥  
एतौ दृष्ट्वा कृषौ दीनौ सूर्यरश्मिप्रतापिनौ  ।  
अर्द्यमानौ बलीवर्दौ कर्षकेण सुराधिप  ॥ रम्स्_२,६८।२२ ॥  
मम कायात् प्रसूतौ हि दुःखितौ भारपीडितौ  ।  
यौ दृष्ट्वा परितप्ये ऽहं नास्ति पुत्रसमः प्रियः  ॥ रम्स्_२,६८।२३ ॥  
यस्याः पुत्रसहस्राणि सापि शोचति कामधुक्  ।  
किं पुनर् या विना रामं कौसल्या वर्तयिष्यति  ॥ रम्स्_२,६८।२४ ॥  
एकपुत्रा च साध्वी च विवत्सेयं त्वया कृता  ।  
तस्मात् त्वं सततं दुःखं प्रेत्य चेह च लप्स्यसे  ॥ रम्स्_२,६८।२५ ॥  
अहं ह्य् अपचितिं भ्रातुः पितुश् च सकलाम् इमाम्  ।  
वर्धनं यशसश् चापि करिष्यामि न संशयः  ॥ रम्स्_२,६८।२६ ॥  
आनाययित्वा तनयं कौसल्याया महाद्युतिम्  ।  
स्वयम् एव प्रवेक्ष्यामि वनं मुनिनिषेवितम्  ॥ रम्स्_२,६८।२७ ॥  
इति नाग इवारण्ये तोमराङ्कुशचोदितः  ।  
पपात भुवि सङ्क्रुद्धो निःश्वसन्न् इव पन्नगः  ॥ रम्स्_२,६८।२८ ॥  
संरक्तनेत्रः शिथिलाम्बरस् तदा विधूतसर्वाभरणः परन्तपः  ।  
बभूव भूमौ पतितो नृपात्मजः शचीपतेः केतुर् इवोत्सवक्षये  ॥ रम्स्_२,६८।२९ ॥  
  
_________________________________________________________________  
  
  
रामायण, अयोध्याकाण्ड, ६९  
तथैव क्रोशतस् तस्य भरतस्य महात्मनः  ।  
कौसल्या शब्दम् आज्ञाय सुमित्राम् इदम् अब्रवीत्  ॥ रम्स्_२,६९।१ ॥  
आगतः क्रूरकार्यायाः कैकेय्या भरतः सुतः  ।  
तम् अहं द्रष्टुम् इच्छामि भरतं दीर्घदर्शिनम्  ॥ रम्स्_२,६९।२ ॥  
एवम् उक्त्वा सुमित्रां सा विवर्णा मलिनाम्बरा  ।  
प्रतस्थे भरतो यत्र वेपमाना विचेतना  ॥ रम्स्_२,६९।३ ॥  
स तु रामानुजश् चापि शत्रुघ्नसहितस् तदा  ।  
प्रतस्थे भरतो यत्र कौसल्याया निवेशनम्  ॥ रम्स्_२,६९।४ ॥  
ततः शत्रुघ्नभरतौ कौसल्यां प्रेक्ष्य दुःखितौ  ।  
पर्यष्वजेतां दुःखार्तां पतितां नष्टचेतनाम्  ॥ रम्स्_२,६९।५ ॥  
भरतं प्रत्युवाचेदं कौसल्या भृशदुःखिता  ।  
इदं ते राज्यकामस्य राज्यं प्राप्तम् अकण्टकम्  ।  
सम्प्राप्तं बत कैकेय्या शीघ्रं क्रूरेण कर्मणा  ॥ रम्स्_२,६९।६ ॥*  
प्रस्थाप्य चीरवसनं पुत्रं मे वनवासिनम्  ।  
कैकेयी कं गुणं तत्र पश्यति क्रूरदर्शिनी  ॥ रम्स्_२,६९।७ ॥  
क्षिप्रं माम् अपि कैकेयी प्रस्थापयितुम् अर्हति  ।  
हिरण्यनाभो यत्रास्ते सुतो मे सुमहायशाः  ॥ रम्स्_२,६९।८ ॥  
अथ वा स्वयम् एवाहं सुमित्रानुचरा सुखम्  ।  
अग्निहोत्रं पुरस्कृत्य प्रस्थास्ये यत्र राघवः  ॥ रम्स्_२,६९।९ ॥  
कामं वा स्वयम् एवाद्य तत्र मां नेतुम् अर्हसि  ।  
यत्रासौ पुरुषव्याघ्रस् तप्यते मे तपः सुतः  ॥ रम्स्_२,६९।१० ॥  
इदं हि तव विस्तीर्णं धनधान्यसमाचितम्  ।  
हस्त्यश्वरथसम्पूर्णं राज्यं निर्यातितं तया  ॥ रम्स्_२,६९।११ ॥  
एवं विलपमानां तां भरतः प्राञ्जलिस् तदा  ।  
कौसल्यां प्रत्युवाचेदं शोकैर् बहुभिर् आवृताम्  ॥ रम्स्_२,६९।१२ ॥  
आर्ये कस्माद् अजानन्तं गर्हसे माम् अकिल्बिषम्  ।  
विपुलां च मम प्रीतिं स्थिरां जानासि राघवे  ॥ रम्स्_२,६९।१३ ॥  
कृता शास्त्रानुगा बुद्धिर् मा भूत् तस्य कदाचन  ।  
सत्यसन्धः सतां श्रेष्ठो यस्यार्यो ऽनुमते गतः  ॥ रम्स्_२,६९।१४ ॥  
प्रैष्यं पापीयसां यातु सूर्यं च प्रति मेहतु  ।  
हन्तु पादेन गां सुप्तां यस्यार्यो ऽनुमते गतः  ॥ रम्स्_२,६९।१५ ॥  
कारयित्वा महत् कर्म भर्ता भृत्यम् अनर्थकम्  ।  
अधर्मो यो ऽस्य सो ऽस्यास् तु यस्यार्यो ऽनुमते गतः  ॥ रम्स्_२,६९।१६ ॥  
परिपालयमानस्य राज्ञो भूतानि पुत्रवत्  ।  
ततस् तु द्रुह्यतां पापं यस्यार्यो ऽनुमते गतः  ॥ रम्स्_२,६९।१७ ॥  
बलिषड्भागम् उद्धृत्य नृपस्यारक्षतः प्रजाः  ।  
अधर्मो यो ऽस्य सो ऽस्यास्तु यस्यार्यो ऽनुमते गतः  ॥ रम्स्_२,६९।१८ ॥  
संश्रुत्य च तपस्विभ्यः सत्त्रे वै यज्ञदक्षिणाम्  ।  
तां विप्रलपतां पापं यस्यार्यो ऽनुमते गतः  ॥ रम्स्_२,६९।१९ ॥  
हस्त्यश्वरथसम्बाधे युद्धे शस्त्रसमाकुले  ।  
मा स्म कार्षीत् सतां धर्मं यस्यार्यो ऽनुमते गतः  ॥ रम्स्_२,६९।२० ॥  
उपदिष्टं सुसूक्ष्मार्थं शास्त्रं यत्नेन धीमता  ।  
स नाशयतु दुष्टात्मा यस्यार्यो ऽनुमते गतः  ॥ रम्स्_२,६९।२१ ॥  
पायसं कृसरं छागं वृथा सो ऽश्नातु निर्घृणः  ।  
गुरूंश् चाप्य् अवजानातु यस्यार्यो ऽनुमते गतः  ॥ रम्स्_२,६९।२२ ॥  
पुत्रैर् दारैश् च भृत्यैश् च स्वगृहे परिवारितः  ।  
स एको मृष्टम् अश्नातु यस्यार्यो ऽनुमते गतः  ॥ रम्स्_२,६९।२३ ॥  
राजस्त्रीबालवृद्धानां वधे यत् पापम् उच्यते  ।  
भृत्यत्यागे च यत् पापं तत् पापं प्रतिपद्यताम्  ॥ रम्स्_२,६९।२४ ॥  
उभे सन्ध्ये शयानस्य यत् पापं परिकल्प्यते  ।  
तच् च पापं भवेत् तस्य यस्यार्यो ऽनुमते गतः  ॥ रम्स्_२,६९।२५ ॥  
यद् अग्निदायके पापं यत् पापं गुरुतल्पगे  ।  
मित्रद्रोहे च यत् पापं तत् पापं प्रतिपद्यताम्  ॥ रम्स्_२,६९।२६ ॥  
देवतानां पित्ःणां च मातापित्रोस् तथैव च  ।  
मा स्म कार्षीत् स शुश्रूषां यस्यार्यो ऽनुमते गतः  ॥ रम्स्_२,६९।२७ ॥  
सतां लोकात् सतां कीर्त्याः सज्जुष्टात् कर्मणस् तथा  ।  
भ्रश्यतु क्षिप्रम् अद्यैव यस्यार्यो ऽनुमते गतः  ॥ रम्स्_२,६९।२८ ॥  
विहीनां पतिपुत्राभ्यां कौसल्यां पार्थिवात्मजः  ।  
एवम् आश्वासयन्न् एव दुःखार्तो निपपात ह  ॥ रम्स्_२,६९।२९ ॥  
तथा तु शपथैः कष्टैः शपमानम् अचेतनम्  ।  
भरतं शोकसन्तप्तं कौसल्या वाक्यम् अब्रवीत्  ॥ रम्स्_२,६९।३० ॥  
मम दुःखम् इदं पुत्र भूयः समुपजायते  ।  
शपथैः शपमानो हि प्राणान् उपरुणत्सि मे  ॥ रम्स्_२,६९।३१ ॥  
दिष्ट्या न चलितो धर्माद् आत्मा ते सहलक्ष्मणः  ।  
वत्स सत्यप्रतिज्ञो मे सतां लोकान् अवाप्स्यसि  ॥ रम्स्_२,६९।३२ ॥  
एवं विलपमानस्य दुःखार्तस्य महात्मनः  ।  
मोहाच् च शोकसंरोधाद् बभूव लुलितं मनः  ॥ रम्स्_२,६९।३३ ॥  
लालप्यमानस्य विचेतनस्य प्रनष्टबुद्धेः पतितस्य भूमौ  ।  
मुहुर् मुहुर् निःश्वसतश् च दीर्घं सा तस्य शोकेन जगाम रात्रिः  ॥ रम्स्_२,६९।३४ ॥  
  
_________________________________________________________________  
  
  
रामायण, अयोध्याकाण्ड, ७०  
तम् एवं शोकसन्तप्तं भरतं केकयीसुतम्  ।  
उवाच वदतां श्रेष्ठो वसिष्ठः श्रेष्ठवाग् ऋषिः  ॥ रम्स्_२,७०।१ ॥  
अलं शोकेन भद्रं ते राजपुत्र महायशः  ।  
प्राप्तकालं नरपतेः कुरु संयानम् उत्तरम्  ॥ रम्स्_२,७०।२ ॥  
वसिष्ठस्य वचः श्रुत्वा भरतो धारणां गतः  ।  
प्रेतकार्याणि सर्वाणि कारयामास धर्मवित्  ॥ रम्स्_२,७०।३ ॥  
उद्धृतं तैलसङ्क्लेदात् स तु भूमौ निवेशितम्  ।  
आपीतवर्णवदनं प्रसुप्तम् इव भूमिपम्  ॥ रम्स्_२,७०।४ ॥  
निवेश्य शयने चाग्र्ये नानारत्नपरिष्कृते  ।  
ततो दशरथं पुत्रो विललाप सुदुःखितः  ॥ रम्स्_२,७०।५ ॥  
किं ते व्यवसितं राजन् प्रोषिते मय्य् अनागते  ।  
विवास्य रामं धर्मज्ञं लक्ष्मणं च महाबलम्  ॥ रम्स्_२,७०।६ ॥  
क्व यास्यसि महाराज हित्वेमं दुःखितं जनम्  ।  
हीनं पुरुषसिंहेन रामेणाक्लिष्टकर्मणा  ॥ रम्स्_२,७०।७ ॥  
योगक्षेमं तु ते राजन् को ऽस्मिन् कल्पयिता पुरे  ।  
त्वयि प्रयाते स्वस् तात रामे च वनम् आश्रिते  ॥ रम्स्_२,७०।८ ॥  
विधवा पृथिवी राजंस् त्वया हीना न राजते  ।  
हीनचन्द्रेव रजनी नगरी प्रतिभाति माम्  ॥ रम्स्_२,७०।९ ॥  
एवं विलपमानं तं भरतं दीनमानसम्  ।  
अब्रवीद् वचनं भूयो वसिष्ठस् तु महान् ऋषिः  ॥ रम्स्_२,७०।१० ॥  
प्रेतकार्याणि यान्य् अस्य कर्तव्यानि विशाम्पतेः  ।  
तान्य् अव्यग्रं महाबाहो क्रियन्ताम् अविचारितम्  ॥ रम्स्_२,७०।११ ॥  
तथेति भरतो वाक्यं वसिष्ठस्याभिपूज्य तत्  ।  
ऋत्विक्पुरोहिताचार्यांस् त्वरयामास सर्वशः  ॥ रम्स्_२,७०।१२ ॥  
ये त्व् अग्रतो नरेन्द्रस्य अग्न्यगाराद् बहिष्कृताः  ।  
ऋत्विग्भिर् याजकैश् चैव ते ह्रियन्ते यथाविधि  ॥ रम्स्_२,७०।१३ ॥  
शिबिकायाम् अथारोप्य राजानं गतचेतनम्  ।  
बाष्पकण्ठा विमनसस् तम् ऊहुः परिचारकाः  ॥ रम्स्_२,७०।१४ ॥  
हिरण्यं च सुवर्णं च वासांसि विविधानि च  ।  
प्रकिरन्तो जना मार्गं नृपतेर् अग्रतो ययुः  ॥ रम्स्_२,७०।१५ ॥  
चन्दनागुरुनिर्यासान् सरलं पद्मकं तथा  ।  
देवदारूणि चाहृत्य चितां चक्रुस् तथापरे  ॥ रम्स्_२,७०।१६ ॥  
गन्धान् उच्चावचांश् चान्यांस् तत्र दत्त्वाथ भूमिपम्  ।  
ततः संवेशयामासुश् चितामध्ये तम् ऋत्विजः  ॥ रम्स्_२,७०।१७ ॥  
तथा हुताशनं हुत्वा जेपुस् तस्य तदर्त्विजः  ।  
जगुश् च ते यथाशास्त्रं तत्र सामानि सामगाः  ॥ रम्स्_२,७०।१८ ॥  
शिबिकाभिश् च यानैश् च यथार्हं तस्य योषितः  ।  
नगरान् निर्ययुस् तत्र वृद्धैः परिवृतास् तदा  ॥ रम्स्_२,७०।१९ ॥  
प्रसव्यं चापि तं चक्रुर् ऋत्विजो ऽग्निचितं नृपम्  ।  
स्त्रियश् च शोकसन्तप्ताः कौसल्याप्रमुखास् तदा  ॥ रम्स्_२,७०।२० ॥  
क्रौञ्चीनाम् इव नारीणां निनादस् तत्र शुश्रुवे  ।  
आर्तानां करुणं काले क्रोशन्तीनां सहस्रशः  ॥ रम्स्_२,७०।२१ ॥  
ततो रुदन्त्यो विवशा विलप्य च पुनः पुनः  ।  
यानेभ्यः सरयूतीरम् अवतेरुर् वराङ्गनाः  ॥ रम्स्_२,७०।२२ ॥  
कृतोदकं ते भरतेन सार्धं नृपाङ्गना मन्त्रिपुरोहिताश् च  ।  
पुरं प्रविश्याश्रुपरीतनेत्रा भूमौ दशाहं व्यनयन्त दुःखम्  ॥ रम्स्_२,७०।२३ ॥  
  
_________________________________________________________________  
  
  
रामायण, अयोध्याकाण्ड, ७१  
ततो दशाहे ऽतिगते कृतशौचो नृपात्मजः  ।  
द्वादशे ऽहनि सम्प्राप्ते श्राद्धकर्माण्य् अकारयत्  ॥ रम्स्_२,७१।१ ॥  
ब्राह्मणेभ्यो ददौ रत्नं धनम् अन्नं च पुष्कलम्  ।  
बास्तिकं बहुशुक्लं च गाश् चापि शतशस् तथा  ॥ रम्स्_२,७१।२ ॥  
दासीदासं च यानं च वेश्मानि सुमहान्ति च  ।  
ब्राह्मणेभ्यो ददौ पुत्रो राज्ञस् तस्यौर्ध्वदैहिकम्  ॥ रम्स्_२,७१।३ ॥  
ततः प्रभातसमये दिवसे ऽथ त्रयोदशे  ।  
विललाप महाबाहुर् भरतः शोकमूर्छितः  ॥ रम्स्_२,७१।४ ॥  
शब्दापिहितकण्ठश् च शोधनार्थम् उपागतः  ।  
चितामूले पितुर् वाक्यम् इदम् आह सुदुःखितः  ॥ रम्स्_२,७१।५ ॥  
तात यस्मिन् निसृष्टो ऽहं त्वया भ्रातरि राघवे  ।  
तस्मिन् वनं प्रव्रजिते शून्ये त्यक्तो ऽस्म्य् अहं त्वया  ॥ रम्स्_२,७१।६ ॥  
यथागतिर् अनाथायाः पुत्रः प्रव्राजितो वनम्  ।  
ताम् अम्बां तात कौसल्यां त्यक्त्वा त्वं क्व गतो नृप  ॥ रम्स्_२,७१।७ ॥  
दृष्ट्वा भस्मारुणं तच् च दग्धास्थिस्थानमण्डलम्  ।  
पितुः शरीरनिर्वाणं निष्टनन् विषसाद ह  ॥ रम्स्_२,७१।८ ॥  
स तु दृष्ट्वा रुदन् दीनः पपात धरणीतले  ।  
उत्थाप्यमानः शक्रस्य यन्त्रध्वज इव च्युतः  ॥ रम्स्_२,७१।९ ॥  
अभिपेतुस् ततः सर्वे तस्यामात्याः शुचिव्रतम्  ।  
अन्तकाले निपतितं ययातिम् ऋषयो यथा  ॥ रम्स्_२,७१।१० ॥  
शत्रुघ्नश् चापि भरतं दृष्ट्वा शोकपरिप्लुतम्  ।  
विसञ्ज्ञो न्यपतद् भूमौ भूमिपालम् अनुस्मरन्  ॥ रम्स्_२,७१।११ ॥  
उन्मत्त इव निश्चेता विललाप सुदुःखितः  ।  
स्मृत्वा पितुर् गुणाङ्गानि तानि तानि तदा तदा  ॥ रम्स्_२,७१।१२ ॥  
मन्थराप्रभवस् तीव्रः कैकेयीग्राहसङ्कुलः  ।  
वरदानमयो ऽक्षोभ्यो ऽमज्जयच् छोकसागरः  ॥ रम्स्_२,७१।१३ ॥  
सुकुमारं च बालं च सततं लालितं त्वया  ।  
क्व तात भरतं हित्वा विलपन्तं गतो भवान्  ॥ रम्स्_२,७१।१४ ॥  
ननु भोज्येषु पानेषु वस्त्रेष्व् आभरणेषु च  ।  
प्रवारयसि नः सर्वांस् तन् नः को ऽद्य करिष्यति  ॥ रम्स्_२,७१।१५ ॥  
अवदारणकाले तु पृथिवी नावदीर्यते  ।  
विहीना या त्वया राज्ञा धर्मज्ञेन महात्मना  ॥ रम्स्_२,७१।१६ ॥  
पितरि स्वर्गम् आपन्ने रामे चारण्यम् आश्रिते  ।  
किं मे जीवितसामर्थ्यं प्रवेक्ष्यामि हुताशनम्  ॥ रम्स्_२,७१।१७ ॥  
हीनो भ्रात्रा च पित्रा च शून्याम् इक्ष्वाकुपालिताम्  ।  
अयोध्यां न प्रवेक्ष्यामि प्रवेक्ष्यामि तपोवनम्  ॥ रम्स्_२,७१।१८ ॥  
तयोर् विलपितं श्रुत्वा व्यसनं चान्ववेक्ष्य तत्  ।  
भृशम् आर्ततरा भूयः सर्व एवानुगामिनः  ॥ रम्स्_२,७१।१९ ॥  
ततो विषण्णौ श्रान्तौ च शत्रुघ्नभरताव् उभौ  ।  
धरण्यां संव्यचेष्टेतां भग्नशृङ्गाव् इवर्षभौ  ॥ रम्स्_२,७१।२० ॥  
ततः प्रकृतिमान् वैद्यः पितुर् एषां पुरोहितः  ।  
वसिष्ठो भरतं वाक्यम् उत्थाप्य तम् उवाच ह  ॥ रम्स्_२,७१।२१ ॥  
त्रीणि द्वन्द्वानि भूतेषु प्रवृत्तान्य् अविशेषतः  ।  
तेषु चापरिहार्येषु नैवं भवितुम् अर्हति  ॥ रम्स्_२,७१।२२ ॥  
सुमन्त्रश् चापि शत्रुघ्नम् उत्थाप्याभिप्रसाद्य च  ।  
श्रावयामास तत्त्वज्ञः सर्वभूतभवाभवौ  ॥ रम्स्_२,७१।२३ ॥  
उत्थितौ तौ नरव्याघ्रौ प्रकाशेते यशस्विनौ  ।  
वर्षातपपरिक्लिन्नौ पृथग् इन्द्रध्वजाव् इव  ॥ रम्स्_२,७१।२४ ॥  
अश्रूणि परिमृद्नन्तौ रक्ताक्षौ दीनभाषिणौ  ।  
अमात्यास् त्वरयन्ति स्म तनयौ चापराः क्रियाः  ॥ रम्स्_२,७१।२५ ॥  
  
_________________________________________________________________  
  
  
रामायण, अयोध्याकाण्ड, ७२  
अत्र यात्रां समीहन्तं शत्रुघ्नो लक्ष्मणानुजः  ।  
भरतं शोकसन्तप्तम् इदं वचनम् अब्रवीत्  ॥ रम्स्_२,७२।१ ॥  
गतिर् यः सर्वभूतानां दुःखे किं पुनर् आत्मनः  ।  
स रामः सत्त्वसम्पन्नः स्त्रिया प्रव्राजितो वनम्  ॥ रम्स्_२,७२।२ ॥  
बलवान् वीर्यसम्पन्नो लक्ष्मणो नाम यो ऽप्य् असौ  ।  
किं न मोचयते रामं कृत्वापि पितृनिग्रहम्  ॥ रम्स्_२,७२।३ ॥  
पूर्वम् एव तु निग्राह्यः समवेक्ष्य नयानयौ  ।  
उत्पथं यः समारूढो नार्या राजा वशं गतः  ॥ रम्स्_२,७२।४ ॥  
इति सम्भाषमाणे तु शत्रुघ्ने लक्ष्मणानुजे  ।  
प्राग्द्वारे ऽभूत् तदा कुब्जा सर्वाभरणभूषिता  ॥ रम्स्_२,७२।५ ॥  
लिप्ता चन्दनसारेण राजवस्त्राणि बिभ्रती  ।  
मेखलादामभिश् चित्रै रज्जुबद्धेव वानरी  ॥ रम्स्_२,७२।६ ॥  
तां समीक्ष्य तदा द्वाःस्थो भृशं पापस्य कारिणीम्  ।  
गृहीत्वाकरुणां कुब्जां शत्रुघ्नाय न्यवेदयत्  ॥ रम्स्_२,७२।७ ॥  
यस्याः कृते वने रामो न्यस्तदेहश् च वः पिता  ।  
सेयं पापा नृशंसा च तस्याः कुरु यथामति  ॥ रम्स्_२,७२।८ ॥  
शत्रुघ्नश् च तद् आज्ञाय वचनं भृशदुःखितः  ।  
अन्तःपुरचरान् सर्वान् इत्य् उवाच धृतव्रतः  ॥ रम्स्_२,७२।९ ॥  
तीव्रम् उत्पादितं दुःखं भ्रात्ःणां मे तथा पितुः  ।  
यया सेयं नृशंसस्य कर्मणः फलम् अश्नुताम्  ॥ रम्स्_२,७२।१० ॥  
एवम् उक्ता च तेनाशु सखीजनसमावृता  ।  
गृहीता बलवत् कुब्जा सा तद्गृहम् अनादयत्  ॥ रम्स्_२,७२।११ ॥  
ततः सुभृशसन्तप्तस् तस्याः सर्वः सखीजनः  ।  
क्रुद्धम् आज्ञाय शत्रुघ्नं व्यपलायत सर्वशः  ॥ रम्स्_२,७२।१२ ॥  
अमन्त्रयत कृत्स्नश् च तस्याः सर्वसखीजनः  ।  
यथायं समुपक्रान्तो निःशेषं नः करिष्यति  ॥ रम्स्_२,७२।१३ ॥  
सानुक्रोशां वदान्यां च धर्मज्ञां च यशस्विनीम्  ।  
कौसल्यां शरणं यामः सा हि नो ऽस्तु ध्रुवा गतिः  ॥ रम्स्_२,७२।१४ ॥  
स च रोषेण ताम्राक्षः शत्रुघ्नः शत्रुतापनः  ।  
विचकर्ष तदा कुब्जां क्रोशन्तीं पृथिवीतले  ॥ रम्स्_२,७२।१५ ॥  
तस्या ह्य् आकृष्यमाणाया मन्थरायास् ततस् ततः  ।  
चित्रं बहुविधं भाण्डं पृथिव्यां तद् व्यशीर्यत  ॥ रम्स्_२,७२।१६ ॥  
तेन भाण्डेन सङ्कीर्णं श्रीमद्राजनिवेशनम्  ।  
अशोभत तदा भूयः शारदं गगनं यथा  ॥ रम्स्_२,७२।१७ ॥  
स बली बलवत् क्रोधाद् गृहीत्वा पुरुषर्षभः  ।  
कैकेयीम् अभिनिर्भर्त्स्य बभाषे परुषं वचः  ॥ रम्स्_२,७२।१८ ॥  
तैर् वाक्यैः परुषैर् दुःखैः कैकेयी भृशदुःखिता  ।  
शत्रुघ्नभयसन्त्रस्ता पुत्रं शरणम् आगता  ॥ रम्स्_२,७२।१९ ॥  
तां प्रेक्ष्य भरतः क्रुद्धं शत्रुघ्नम् इदम् अब्रवीत्  ।  
अवध्याः सर्वभूतानां प्रमदाः क्षम्यताम् इति  ॥ रम्स्_२,७२।२० ॥  
हन्याम् अहम् इमां पापां कैकेयीं दुष्टचारिणीम्  ।  
यदि मां धार्मिको रामो नासूयेन् मातृघातकम्  ॥ रम्स्_२,७२।२१ ॥  
इमाम् अपि हतां कुब्जां यदि जानाति राघवः  ।  
त्वां च मां चैव धर्मात्मा नाभिभाषिष्यते ध्रुवम्  ॥ रम्स्_२,७२।२२ ॥  
भरतस्य वचः श्रुत्वा शत्रुघ्नो लक्ष्मणानुजः  ।  
न्यवर्तत ततो रोषात् तां मुमोच च मन्थराम्  ॥ रम्स्_२,७२।२३ ॥  
सा पादमूले कैकेय्या मन्थरा निपपात ह  ।  
निःश्वसन्ती सुदुःखार्ता कृपणं विललाप च  ॥ रम्स्_२,७२।२४ ॥  
शत्रुघ्नविक्षेपविमूढसञ्ज्ञां समीक्ष्य कुब्जां भरतस्य माता  ।  
शनैः समाश्वासयद् आर्तरूपां क्रौञ्चीं विलग्नाम् इव वीक्षमाणाम्  ॥ रम्स्_२,७२।२५ ॥  
  
_________________________________________________________________  
  
  
रामायण, अयोध्याकाण्ड, ७३  
ततः प्रभातसमये दिवसे ऽथ चतुर्दशे  ।  
समेत्य राजकर्तारो भरतं वाक्यम् अब्रुवन्  ॥ रम्स्_२,७३।१ ॥  
गतो दशरथः स्वर्गं यो नो गुरुतरो गुरुः  ।  
रामं प्रव्राज्य वै ज्येष्ठं लक्ष्मणं च महाबलम्  ॥ रम्स्_२,७३।२ ॥  
त्वम् अद्य भव नो राजा राजपुत्र महायशः  ।  
सङ्गत्या नापराध्नोति राज्यम् एतद् अनायकम्  ॥ रम्स्_२,७३।३ ॥  
आभिषेचनिकं सर्वम् इदम् आदाय राघव  ।  
प्रतीक्षते त्वां स्वजनः श्रेणयश् च नृपात्मज  ॥ रम्स्_२,७३।४ ॥  
राज्यं गृहाण भरत पितृपैतामहं महत्  ।  
अभिषेचय चात्मानं पाहि चास्मान् नरर्षभ  ॥ रम्स्_२,७३।५ ॥  
आभिषेचनिकं भाण्डं कृत्वा सर्वं प्रदक्षिणम्  ।  
भरतस् तं जनं सर्वं प्रत्युवाच धृतव्रतः  ॥ रम्स्_२,७३।६ ॥  
ज्येष्ठस्य राजता नित्यम् उचिता हि कुलस्य नः  ।  
नैवं भवन्तो मां वक्तुम् अर्हन्ति कुशला जनाः  ॥ रम्स्_२,७३।७ ॥  
रामः पूर्वो हि नो भ्राता भविष्यति महीपतिः  ।  
अहं त्व् अरण्ये वत्स्यामि वर्षाणि नव पञ्च च  ॥ रम्स्_२,७३।८ ॥  
युज्यतां महती सेना चतुरङ्गमहाबला  ।  
आनयिष्याम्य् अहं ज्येष्ठं भ्रातरं राघवं वनात्  ॥ रम्स्_२,७३।९ ॥  
आभिषेचनिकं चैव सर्वम् एतद् उपस्कृतम्  ।  
पुरस्कृत्य गमिष्यामि रामहेतोर् वनं प्रति  ॥ रम्स्_२,७३।१० ॥  
तत्रैव तं नरव्याघ्रम् अभिषिच्य पुरस्कृतम्  ।  
आनेष्यामि तु वै रामं हव्यवाहम् इवाध्वरात्  ॥ रम्स्_२,७३।११ ॥  
न सकामां करिष्यामि स्वाम् इमां मातृगन्धिनीम्  ।  
वने वत्स्याम्य् अहं दुर्गे रामो राजा भविष्यति  ॥ रम्स्_२,७३।१२ ॥  
क्रियतां शिल्पिभिः पन्थाः समानि विषमाणि च  ।  
रक्षिणश् चानुसंयान्तु पथि दुर्गविचारकाः  ॥ रम्स्_२,७३।१३ ॥  
एवं सम्भाषमाणं तं रामहेतोर् नृपात्मजम्  ।  
प्रत्युवाच जनः सर्वः श्रीमद्वाक्यम् अनुत्तमम्  ॥ रम्स्_२,७३।१४ ॥  
एवं ते भाषमाणस्य पद्मा श्रीर् उपतिष्ठताम्  ।  
यस् त्वं ज्येष्ठे नृपसुते पृथिवीं दातुम् इच्छसि  ॥ रम्स्_२,७३।१५ ॥  
अनुत्तमं तद् वचनं नृपात्मज प्रभाषितं संश्रवणे निशम्य च  ।  
प्रहर्षजास् तं प्रति बाष्पबिन्दवो निपेतुर् आर्यानननेत्रसम्भवाः  ॥ रम्स्_२,७३।१६ ॥  
ऊचुस् ते वचनम् इदं निशम्य हृष्टाः सामात्याः सपरिषदो वियातशोकाः  ।  
पन्थानं नरवरभक्तिमाञ् जनश् च व्यादिष्टस् तव वचनाच् च शिल्पिवर्गः  ॥ रम्स्_२,७३।१७ ॥  
  
_________________________________________________________________  
  
  
रामायण, अयोध्याकाण्ड, ७४  
अथ भूमिप्रदेशज्ञाः सूत्रकर्मविशारदाः  ।  
स्वकर्माभिरताः शूराः खनका यन्त्रकास् तथा  ॥ रम्स्_२,७४।१ ॥  
कर्मान्तिकाः स्थपतयः पुरुषा यन्त्रकोविदाः  ।  
तथा वर्धकयश् चैव मार्गिणो वृक्षतक्षकाः  ॥ रम्स्_२,७४।२ ॥  
कूपकाराः सुधाकारा वंशकर्मकृतस् तथा  ।  
समर्था ये च द्रष्टारः पुरतस् ते प्रतस्थिरे  ॥ रम्स्_२,७४।३ ॥  
स तु हर्षात् तम् उद्देशं जनौघो विपुलः प्रयान्  ।  
अशोभत महावेगः सागरस्येव पर्वणि  ॥ रम्स्_२,७४।४ ॥  
ते स्ववारं समास्थाय वर्त्मकर्माणि कोविदाः  ।  
करणैर् विविधोपेतैः पुरस्तात् सम्प्रतस्थिरे  ॥ रम्स्_२,७४।५ ॥  
लतावल्लीश् च गुल्मांश् च स्थाणून् अश्मन एव च  ।  
जनास् ते चक्रिरे मार्गं छिन्दन्तो विविधान् द्रुमान्  ॥ रम्स्_२,७४।६ ॥  
अवृक्षेषु च देशेषु केचिद् वृक्षान् अरोपयन्  ।  
केचित् कुठारैष् टङ्कैश् च दात्रैश् छिन्दन् क्वचित् क्वचित्  ॥ रम्स्_२,७४।७ ॥  
अपरे वीरणस्तम्बान् बलिनो बलवत्तराः  ।  
विधमन्ति स्म दुर्गाणि स्थलानि च ततस् ततः  ॥ रम्स्_२,७४।८ ॥  
अपरे ऽपूरयन् कूपान् पांसुभिः श्वभ्रम् आयतम्  ।  
निम्नभागांस् तथा केचित् समांश् चक्रुः समन्ततः  ॥ रम्स्_२,७४।९ ॥  
बबन्धुर् बन्धनीयांश् च क्षोद्यान् सञ्चुक्षुदुस् तदा  ।  
बिभिदुर् भेदनीयांश् च तांस् तान् देशान् नरास् तदा  ॥ रम्स्_२,७४।१० ॥  
अचिरेणैव कालेन परिवाहान् बहूदकान्  ।  
चक्रुर् बहुविधाकारान् सागरप्रतिमान् बहून्  ।  
उदपानान् बहुविधान् वेदिकापरिमण्डितान्  ॥ रम्स्_२,७४।११ ॥*  
स सुधाकुट्टिमतलः प्रपुष्पितमहीरुहः  ।  
मत्तोद्घुष्टद्विजगणः पताकाभिर् अलङ्कृतः  ॥ रम्स्_२,७४।१२ ॥  
चन्दनोदकसंसिक्तो नानाकुसुमभूषितः  ।  
बह्व् अशोभत सेनायाः पन्थाः स्वर्गपथोपमः  ॥ रम्स्_२,७४।१३ ॥  
आज्ञाप्याथ यथाज्ञप्ति युक्तास् ते ऽधिकृता नराः  ।  
रमणीयेषु देशेषु बहुस्वादुफलेषु च  ॥ रम्स्_२,७४।१४ ॥  
यो निवेशस् त्व् अभिप्रेतो भरतस्य महात्मनः  ।  
भूयस् तं शोभयामासुर् भूषाभिर् भूषणोपमम्  ॥ रम्स्_२,७४।१५ ॥  
नक्षत्रेषु प्रशस्तेषु मुहूर्तेषु च तद्विदः  ।  
निवेशं स्थापयामासुर् भरतस्य महात्मनः  ॥ रम्स्_२,७४।१६ ॥  
बहुपांसुचयाश् चापि परिखापरिवारिताः  ।  
तत्रेन्द्रकीलप्रतिमाः प्रतोलीवरशोभिताः  ॥ रम्स्_२,७४।१७ ॥  
प्रासादमालासंयुक्ताः सौधप्राकारसंवृताः  ।  
पताकाशोभिताः सर्वे सुनिर्मितमहापथाः  ॥ रम्स्_२,७४।१८ ॥  
विसर्पद्भिर् इवाकाशे विटङ्काग्रविमानकैः  ।  
समुच्छ्रितैर् निवेशास् ते बभुः शक्रपुरोपमाः  ॥ रम्स्_२,७४।१९ ॥  
जाह्नवीं तु समासाद्य विविधद्रुमकाननाम्  ।  
शीतलामलपानीयां महामीनसमाकुलाम्  ॥ रम्स्_२,७४।२० ॥  
सचन्द्रतारागणमण्डितं यथा नभः क्षपायाम् अमलं विराजते  ।  
नरेन्द्रमार्गः स तथा व्यराजत क्रमेण रम्यः शुभशिल्पिनिर्मितः  ॥ रम्स्_२,७४।२१ ॥  
  
_________________________________________________________________  
  
  
रामायण, अयोध्याकाण्ड, ७५  
ततो नान्दीमुखीं रात्रिं भरतं सूतमागधाः  ।  
तुष्टुवुर् वाग्विशेषज्ञाः स्तवैर् मङ्गलसंहितैः  ॥ रम्स्_२,७५।१ ॥  
सुवर्णकोणाभिहतः प्राणदद् यामदुन्दुभिः  ।  
दध्मुः शङ्खांश् च शतशो वाद्यांश् चोच्चावचस्वरान्  ॥ रम्स्_२,७५।२ ॥  
स तूर्यघोषः सुमहान् दिवम् आपूरयन्न् इव  ।  
भरतं शोकसन्तप्तं भूयः शोकैर् अरन्ध्रयत्  ॥ रम्स्_२,७५।३ ॥  
ततः प्रबुद्धो भरतस् तं घोषं सन्निवर्त्य च  ।  
नाहं राजेति चाप्य् उक्त्वा शत्रुघ्नम् इदम् अब्रवीत्  ॥ रम्स्_२,७५।४ ॥  
पश्य शत्रुघ्न कैकेय्या लोकस्यापकृतं महत्  ।  
विसृज्य मयि दुःखानि राजा दशरथो गतः  ॥ रम्स्_२,७५।५ ॥  
तस्यैषा धर्मराजस्य धर्ममूला महात्मनः  ।  
परिभ्रमति राजश्रीर् नौर् इवाकर्णिका जले  ॥ रम्स्_२,७५।६ ॥  
इत्य् एवं भरतं प्रेक्ष्य विलपन्तं विचेतनम्  ।  
कृपणं रुरुदुः सर्वाः सस्वरं योषितस् तदा  ॥ रम्स्_२,७५।७ ॥  
तथा तस्मिन् विलपति वसिष्ठो राजधर्मवित्  ।  
सभाम् इक्ष्वाकुनाथस्य प्रविवेश महायशाः  ॥ रम्स्_२,७५।८ ॥  
शातकुम्भमयीं रम्यां मणिरत्नसमाकुलाम्  ।  
सुधर्माम् इव धर्मात्मा सगणः प्रत्यपद्यत  ॥ रम्स्_२,७५।९ ॥  
स काञ्चनमयं पीठं परार्ध्यास्तरणावृतम्  ।  
अध्यास्त सर्ववेदज्ञो दूतान् अनुशशास च  ॥ रम्स्_२,७५।१० ॥  
ब्राह्मणान् क्षत्रियान् योधान् अमात्यान् गणवल्लभान्  ।  
क्षिप्रम् आनयताव्यग्राः कृत्यम् आत्ययिकं हि नः  ॥ रम्स्_२,७५।११ ॥  
ततो हलहलाशब्दो महान् समुदपद्यत  ।  
रथैर् अश्वैर् गजैश् चापि जनानाम् उपगच्छताम्  ॥ रम्स्_२,७५।१२ ॥  
ततो भरतम् आयान्तं शतक्रतुम् इवामराः  ।  
प्रत्यनन्दन् प्रकृतयो यथा दशरथं तथा  ॥ रम्स्_२,७५।१३ ॥  
ह्रद इव तिमिनागसंवृतः स्तिमितजलो मणिशङ्खशर्करः  ।  
दशरथसुतशोभिता सभा सदशरथेव बभौ यथा पुरा  ॥ रम्स्_२,७५।१४ ॥  
  
_________________________________________________________________  
  
  
रामायण, अयोध्याकाण्ड, ७६  
ताम् आर्यगणसम्पूर्णां भरतः प्रग्रहां सभाम्  ।  
ददर्श बुद्धिसम्पन्नः पूर्णचन्द्रां निशाम् इव  ॥ रम्स्_२,७६।१ ॥  
आसनानि यथान्यायम् आर्याणां विशतां तदा  ।  
अदृश्यत घनापाये पूर्णचन्द्रेव शर्वरी  ॥ रम्स्_२,७६।२ ॥  
राज्ञस् तु प्रकृतीः सर्वाः समग्राः प्रेक्ष्य धर्मवित्  ।  
इदं पुरोहितो वाक्यं भरतं मृदु चाब्रवीत्  ॥ रम्स्_२,७६।३ ॥  
तात राजा दशरथः स्वर्गतो धर्मम् आचरन्  ।  
धनधान्यवतीं स्फीतां प्रदाय पृथिवीं तव  ॥ रम्स्_२,७६।४ ॥  
रामस् तथा सत्यधृतिः सतां धर्मम् अनुस्मरन्  ।  
नाजहात् पितुर् आदेशं शशी ज्योत्स्नाम् इवोदितः  ॥ रम्स्_२,७६।५ ॥  
पित्रा भ्रात्रा च ते दत्तं राज्यं निहतकण्टकम्  ।  
तद् भुङ्क्ष्व मुदितामात्यः क्षिप्रम् एवाभिषेचय  ॥ रम्स्_२,७६।६ ॥  
उदीच्याश् च प्रतीच्याश् च दाक्षिणात्याश् च केवलाः  ।  
कोट्यापरान्ताः सामुद्रा रत्नान्य् अभिहरन्तु ते  ॥ रम्स्_२,७६।७ ॥  
तच् छ्रुत्वा भरतो वाक्यं शोकेनाभिपरिप्लुतः  ।  
जगाम मनसा रामं धर्मज्ञो धर्मकाङ्क्षया  ॥ रम्स्_२,७६।८ ॥  
स बाष्पकलया वाचा कलहंसस्वरो युवा  ।  
विललाप सभामध्ये जगर्हे च पुरोहितम्  ॥ रम्स्_२,७६।९ ॥  
चरितब्रह्मचर्यस्य विद्या स्नातस्य धीमतः  ।  
धर्मे प्रयतमानस्य को राज्यं मद्विधो हरेत्  ॥ रम्स्_२,७६।१० ॥  
कथं दशरथाज् जातो भवेद् राज्यापहारकः  ।  
राज्यं चाहं च रामस्य धर्मं वक्तुम् इहार्हसि  ॥ रम्स्_२,७६।११ ॥  
ज्येष्ठः श्रेष्ठश् च धर्मात्मा दिलीपनहुषोपमः  ।  
लब्धुम् अर्हति काकुत्स्थो राज्यं दशरथो यथा  ॥ रम्स्_२,७६।१२ ॥  
अनार्यजुष्टम् अस्वर्ग्यं कुर्यां पापम् अहं यदि  ।  
इक्ष्वाकूणाम् अहं लोके भवेयं कुलपांसनः  ॥ रम्स्_२,७६।१३ ॥  
यद्धि मात्रा कृतं पापं नाहं तद् अभिरोचये  ।  
इहस्थो वनदुर्गस्थं नमस्यामि कृताञ्जलिः  ॥ रम्स्_२,७६।१४ ॥  
रामम् एवानुगच्छामि स राजा द्विपदां वरः  ।  
त्रयाणाम् अपि लोकानां राघवो राज्यम् अर्हति  ॥ रम्स्_२,७६।१५ ॥  
तद् वाक्यं धर्मसंयुक्तं श्रुत्वा सर्वे सभासदः  ।  
हर्षान् मुमुचुर् अश्रूणि रामे निहितचेतसः  ॥ रम्स्_२,७६।१६ ॥  
यदि त्व् आर्यं न शक्ष्यामि विनिवर्तयितुं वनात्  ।  
वने तत्रैव वत्स्यामि यथार्यो लक्ष्मणस् तथा  ॥ रम्स्_२,७६।१७ ॥  
सर्वोपायं तु वर्तिष्ये विनिवर्तयितुं बलात्  ।  
समक्षम् आर्यमिश्राणां साधूनां गुणवर्तिनाम्  ॥ रम्स्_२,७६।१८ ॥  
एवम् उक्त्वा तु धर्मात्मा भरतो भ्रातृवत्सलः  ।  
समीपस्थम् उवाचेदं सुमन्त्रं मन्त्रकोविदम्  ॥ रम्स्_२,७६।१९ ॥  
तूर्णम् उत्थाय गच्छ त्वं सुमन्त्र मम शासनात्  ।  
यात्राम् आज्ञापय क्षिप्रं बलं चैव समानय  ॥ रम्स्_२,७६।२० ॥  
एवम् उक्तः सुमन्त्रस् तु भरतेन महात्मना  ।  
प्रहृष्टः सो ऽदिशत् सर्वं यथा सन्दिष्टम् इष्टवत्  ॥ रम्स्_२,७६।२१ ॥  
ताः प्रहृष्टाः प्रकृतयो बलाध्यक्षा बलस्य च  ।  
श्रुत्वा यात्रां समाज्ञप्तां राघवस्य निवर्तने  ॥ रम्स्_२,७६।२२ ॥  
ततो योधाङ्गनाः सर्वा भर्त्ःन् सर्वान् गृहे गृहे  ।  
यात्रागमनम् आज्ञाय त्वरयन्ति स्म हर्षिताः  ॥ रम्स्_२,७६।२३ ॥  
ते हयैर् गोरथैः शीघ्रैः स्यन्दनैश् च मनोजवैः  ।  
सह योधैर् बलाध्यक्षा बलं सर्वम् अचोदयन्  ॥ रम्स्_२,७६।२४ ॥  
सज्जं तु तद् बलं दृष्ट्वा भरतो गुरुसन्निधौ  ।  
रथं मे त्वरयस्वेति सुमन्त्रं पार्श्वतो ऽब्रवीत्  ॥ रम्स्_२,७६।२५ ॥  
भरतस्य तु तस्याज्ञां प्रतिगृह्य प्रहर्षितः  ।  
रथं गृहीत्वा प्रययौ युक्तं परमवाजिभिः  ॥ रम्स्_२,७६।२६ ॥  
स राघवः सत्यधृतिः प्रतापवान् ब्रुवन् सुयुक्तं दृढसत्यविक्रमः  ।  
गुरुं महारण्यगतं यशस्विनं प्रसादयिष्यन् भरतो ऽब्रवीत् तदा  ॥ रम्स्_२,७६।२७ ॥  
तूर्णं समुत्थाय सुमन्त्र गच्छ बलस्य योगाय बलप्रधानान्  ।  
आनेतुम् इच्छामि हि तं वनस्थं प्रसाद्य रामं जगतो हिताय  ॥ रम्स्_२,७६।२८ ॥  
स सूतपुत्रो भरतेन सम्यग् आज्ञापितः सम्परिपूर्णकामः  ।  
शशास सर्वान् प्रकृतिप्रधानान् बलस्य मुख्यांश् च सुहृज्जनं च  ॥ रम्स्_२,७६।२९ ॥  
ततः समुत्थाय कुले कुले ते राजन्यवैश्या वृषलाश् च विप्राः  ।  
अयूयुजन्न् उष्ट्ररथान् खरांश् च नागान् हयांश् चैव कुलप्रसूतान्  ॥ रम्स्_२,७६।३० ॥  
  
_________________________________________________________________  
  
  
रामायण, अयोध्याकाण्ड, ७७  
ततः समुत्थितः काल्यम् आस्थाय स्यन्दनोत्तमम्  ।  
प्रययौ भरतः शीघ्रं रामदर्शनकाङ्क्षया  ॥ रम्स्_२,७७।१ ॥  
अग्रतः प्रययुस् तस्य सर्वे मन्त्रिपुरोधसः  ।  
अधिरुह्य हयैर् युक्तान् रथान् सूर्यरथोपमान्  ॥ रम्स्_२,७७।२ ॥  
नवनागसहस्राणि कल्पितानि यथाविधि  ।  
अन्वयुर् भरतं यान्तम् इक्ष्वाकुकुलनन्दनम्  ॥ रम्स्_२,७७।३ ॥  
षष्ठी रथसहस्राणि धन्विनो विविधायुधाः  ।  
अन्वयुर् भरतं यान्तं राजपुत्रं यशस्विनम्  ॥ रम्स्_२,७७।४ ॥  
शतं सहस्राण्य् अश्वानां समारूढानि राघवम्  ।  
अन्वयुर् भरतं यान्तं राजपुत्रं यशस्विनम्  ॥ रम्स्_२,७७।५ ॥  
कैकेयी च सुमित्रा च कौसल्या च यशस्विनी  ।  
रामानयनसंहृष्टा ययुर् यानेन भास्वता  ॥ रम्स्_२,७७।६ ॥  
प्रयाताश् चार्यसङ्घाता रामं द्रष्टुं सलक्ष्मणम्  ।  
तस्यैव च कथाश् चित्राः कुर्वाणा हृष्टमानसाः  ॥ रम्स्_२,७७।७ ॥  
मेघश्यामं महाबाहुं स्थिरसत्त्वं दृढव्रतम्  ।  
कदा द्रक्ष्यामहे रामं जगतः शोकनाशनम्  ॥ रम्स्_२,७७।८ ॥  
दृष्ट एव हि नः शोकम् अपनेष्यति राघवः  ।  
तमः सर्वस्य लोकस्य समुद्यन्न् इव भास्करः  ॥ रम्स्_२,७७।९ ॥  
इत्य् एवं कथयन्तस् ते सम्प्रहृष्टाः कथाः शुभाः  ।  
परिष्वजानाश् चान्योन्यं ययुर् नागरिकास् तदा  ॥ रम्स्_२,७७।१० ॥  
ये च तत्रापरे सर्वे सम्मता ये च नैगमाः  ।  
रामं प्रति ययुर् हृष्टाः सर्वाः प्रकृतयस् तदा  ॥ रम्स्_२,७७।११ ॥  
मणिकाराश् च ये केचित् कुम्भकाराश् च शोभनाः  ।  
सूत्रकर्मकृतश् चैव ये च शस्त्रोपजीविनः  ॥ रम्स्_२,७७।१२ ॥  
मायूरकाः क्राकचिका रोचका वेधकास् तथा  ।  
दन्तकाराः सुधाकारास् तथा गन्धोपजीविनः  ॥ रम्स्_२,७७।१३ ॥  
सुवर्णकाराः प्रख्यातास् तथा कम्बलधावकाः  ।  
स्नापकाच्छादका वैद्या धूपकाः शौण्डिकास् तथा  ॥ रम्स्_२,७७।१४ ॥  
रजकास् तुन्नवायाश् च ग्रामघोषमहत्तराः  ।  
शैलूषाश् च सह स्त्रीभिर् यान्ति कैवर्तकास् तथा  ॥ रम्स्_२,७७।१५ ॥  
समाहिता वेदविदो ब्राह्मणा वृत्तसम्मताः  ।  
गोरथैर् भरतं यान्तम् अनुजग्मुः सहस्रशः  ॥ रम्स्_२,७७।१६ ॥  
सुवेषाः शुद्धवसनास् ताम्रमृष्टानुलेपनाः  ।  
सर्वे ते विविधैर् यानैः शनैर् भरतम् अन्वयुः  ॥ रम्स्_२,७७।१७ ॥  
प्रहृष्टमुदिता सेना सान्वयात् कैकयीसुतम्  ।  
व्यवातिष्ठत सा सेना भरतस्यानुयायिनी  ॥ रम्स्_२,७७।१८ ॥  
निरीक्ष्यानुगतां सेनां तां च गङ्गां शिवोदकाम्  ।  
भरतः सचिवान् सर्वान् अब्रवीद् वाक्यकोविदः  ॥ रम्स्_२,७७।१९ ॥  
निवेशयत मे सैन्यम् अभिप्रायेण सर्वशः  ।  
विश्रान्ताः प्रतरिष्यामः श्व इदानीं महानदीम्  ॥ रम्स्_२,७७।२० ॥  
दातुं च तावद् इच्छामि स्वर् गतस्य महीपतेः  ।  
और्ध्वदेहनिमित्तार्थम् अवतीर्योदकं नदीम्  ॥ रम्स्_२,७७।२१ ॥  
तस्यैवं ब्रुवतो ऽमात्यास् तथेत्य् उक्त्वा समाहिताः  ।  
न्यवेशयंस् तांश् छन्देन स्वेन स्वेन पृथक्पृथक्  ॥ रम्स्_२,७७।२२ ॥  
निवेश्य गङ्गाम् अनु तां महानदीं चमूं विधानैः परिबर्हशोभिनीम्  ।  
उवास रामस्य तदा महात्मनो विचिन्तयानो भरतो निवर्तनम्  ॥ रम्स्_२,७७।२३ ॥  
  
_________________________________________________________________  
  
  
रामायण, अयोध्याकाण्ड, ७८  
ततो निविष्टां ध्वजिनीं गङ्गाम् अन्वाश्रितां नदीम्  ।  
निषादराजो दृष्ट्वैव ज्ञातीन् सन्त्वरितो ऽब्रवीत्  ॥ रम्स्_२,७८।१ ॥  
महतीयम् अतः सेना सागराभा प्रदृश्यते  ।  
नास्यान्तम् अवगच्छामि मनसापि विचिन्तयन्  ॥ रम्स्_२,७८।२ ॥  
स एष हि महाकायः कोविदारध्वजो रथे  ।  
बन्धयिष्यति वा दाशान् अथ वास्मान् वधिष्यति  ॥ रम्स्_२,७८।३ ॥  
अथ दाशरथिं रामं पित्रा राज्याद् विवासितम्  ।  
भरतः कैकेयीपुत्रो हन्तुं समधिगच्छति  ॥ रम्स्_२,७८।४ ॥  
भर्ता चैव सखा चैव रामो दाशरथिर् मम  ।  
तस्यार्थकामाः सन्नद्धा गङ्गानूपे ऽत्र तिष्ठत  ॥ रम्स्_२,७८।५ ॥  
तिष्ठन्तु सर्वदाशाश् च गङ्गाम् अन्वाश्रिता नदीम्  ।  
बलयुक्ता नदीरक्षा मांसमूलफलाशनाः  ॥ रम्स्_२,७८।६ ॥  
नावां शतानां पञ्चानां कैवर्तानां शतं शतम्  ।  
सन्नद्धानां तथा यूनां तिष्ठन्त्व् इत्य् अभ्यचोदयत्  ॥ रम्स्_२,७८।७ ॥  
यदा तुष्टस् तु भरतो रामस्येह भविष्यति  ।  
सेयं स्वस्तिमयी सेना गङ्गाम् अद्य तरिष्यति  ॥ रम्स्_२,७८।८ ॥  
इत्य् उक्त्वोपायनं गृह्य मत्स्यमांसमधूनि च  ।  
अभिचक्राम भरतं निषादाधिपतिर् गुहः  ॥ रम्स्_२,७८।९ ॥  
तम् आयान्तं तु सम्प्रेक्ष्य सूतपुत्रः प्रतापवान्  ।  
भरतायाचचक्षे ऽथ विनयज्ञो विनीतवत्  ॥ रम्स्_२,७८।१० ॥  
एष ज्ञातिसहस्रेण स्थपतिः परिवारितः  ।  
कुशलो दण्डकारण्ये वृद्धो भ्रातुश् च ते सखा  ॥ रम्स्_२,७८।११ ॥  
तस्मात् पश्यतु काकुत्स्थ त्वां निषादाधिपो गुहः  ।  
असंशयं विजानीते यत्र तौ रामलक्ष्मणौ  ॥ रम्स्_२,७८।१२ ॥  
एतत् तु वचनं श्रुत्वा सुमन्त्राद् भरतः शुभम्  ।  
उवाच वचनं शीघ्रं गुहः पश्यतु माम् इति  ॥ रम्स्_२,७८।१३ ॥  
लब्ध्वाभ्यनुज्ञां संहृष्टो ज्ञातिभिः परिवारितः  ।  
आगम्य भरतं प्रह्वो गुहो वचनम् अब्रवीत्  ॥ रम्स्_२,७८।१४ ॥  
निष्कुटश् चैव देशो ऽयं वञ्चिताश् चापि ते वयम्  ।  
निवेदयामस् ते सर्वे स्वके दाशकुले वस  ॥ रम्स्_२,७८।१५ ॥  
अस्ति मूलं फलं चैव निषादैः समुपाहृतम्  ।  
आर्द्रं च मांसं शुष्कं च वन्यं चोच्चावचं महत्  ॥ रम्स्_२,७८।१६ ॥  
आशंसे स्वाशिता सेना वत्स्यतीमां विभावरीम्  ।  
अर्चितो विविधैः कामैः श्वः ससैन्यो गमिष्यसि  ॥ रम्स्_२,७८।१७ ॥  
  
_________________________________________________________________  
  
  
रामायण, अयोध्याकाण्ड, ७९  
एवम् उक्तस् तु भरतो निषादाधिपतिं गुहम्  ।  
प्रत्युवाच महाप्राज्ञो वाक्यं हेत्वर्थसंहितम्  ॥ रम्स्_२,७९।१ ॥  
ऊर्जितः खलु ते कामः कृतो मम गुरोः सखे  ।  
यो मे त्वम् ईदृशीं सेनाम् एको ऽभ्यर्चितुम् इच्छसि  ॥ रम्स्_२,७९।२ ॥  
इत्य् उक्त्वा तु महातेजा गुहं वचनम् उत्तमम्  ।  
अब्रवीद् भरतः श्रीमान् निषादाधिपतिं पुनः  ॥ रम्स्_२,७९।३ ॥  
कतरेण गमिष्यामि भरद्वाजाश्रमं गुह  ।  
गहनो ऽयं भृशं देशो गङ्गानूपो दुरत्ययः  ॥ रम्स्_२,७९।४ ॥  
तस्य तद्वचनं श्रुत्वा राजपुत्रस्य धीमतः  ।  
अब्रवीत् प्राञ्जलिर् वाक्यं गुहो गहनगोचरः  ॥ रम्स्_२,७९।५ ॥  
दाशास् त्व् अनुगमिष्यन्ति धन्विनः सुसमाहिताः  ।  
अहं चानुगमिष्यामि राजपुत्र महायशः  ॥ रम्स्_२,७९।६ ॥  
कच्चिन् न दुष्टो व्रजसि रामस्याक्लिष्टकर्मणः  ।  
इयं ते महती सेना शङ्कां जनयतीव मे  ॥ रम्स्_२,७९।७ ॥  
तम् एवम् अभिभाषन्तम् आकाश इव निर्मलः  ।  
भरतः श्लक्ष्णया वाचा गुहं वचनम् अब्रवीत्  ॥ रम्स्_२,७९।८ ॥  
मा भूत् स कालो यत् कष्टं न मां शङ्कितुम् अर्हसि  ।  
राघवः स हि मे भ्राता ज्येष्ठः पितृसमो मम  ॥ रम्स्_२,७९।९ ॥  
तं निवर्तयितुं यामि काकुत्स्थं वनवासिनम्  ।  
बुद्धिर् अन्या न ते कार्या गुह सत्यं ब्रवीमि ते  ॥ रम्स्_२,७९।१० ॥  
स तु संहृष्टवदनः श्रुत्वा भरतभाषितम्  ।  
पुनर् एवाब्रवीद् वाक्यं भरतं प्रति हर्षितः  ॥ रम्स्_२,७९।११ ॥  
धन्यस् त्वं न त्वया तुल्यं पश्यामि जगतीतले  ।  
अयत्नाद् आगतं राज्यं यस् त्वं त्यक्तुम् इहेच्छसि  ॥ रम्स्_२,७९।१२ ॥  
शाश्वती खलु ते कीर्तिर् लोकान् अनुचरिष्यति  ।  
यस् त्वं कृच्छ्रगतं रामं प्रत्यानयितुम् इच्छसि  ॥ रम्स्_२,७९।१३ ॥  
एवं सम्भाषमाणस्य गुहस्य भरतं तदा  ।  
बभौ नष्टप्रभः सूर्यो रजनी चाभ्यवर्तत  ॥ रम्स्_२,७९।१४ ॥  
सन्निवेश्य स तां सेनां गुहेन परितोषितः  ।  
शत्रुघ्नेन सह श्रीमाञ् शयनं पुनर् आगमत्  ॥ रम्स्_२,७९।१५ ॥  
रामचिन्तामयः शोको भरतस्य महात्मनः  ।  
उपस्थितो ह्य् अनर्हस्य धर्मप्रेक्षस्य तादृशः  ॥ रम्स्_२,७९।१६ ॥  
अन्तर्दाहेन दहनः सन्तापयति राघवम्  ।  
वनदाहाभिसन्तप्तं गूढो ऽग्निर् इव पादपम्  ॥ रम्स्_२,७९।१७ ॥  
प्रस्रुतः सर्वगात्रेभ्यः स्वेदः शोकाग्निसम्भवः  ।  
यथा सूर्यांशुसन्तप्तो हिमवान् प्रस्रुतो हिमम्  ॥ रम्स्_२,७९।१८ ॥  
ध्याननिर्दरशैलेन विनिःश्वसितधातुना  ।  
दैन्यपादपसङ्घेन शोकायासाधिशृङ्गिणा  ॥ रम्स्_२,७९।१९ ॥  
प्रमोहानन्तसत्त्वेन सन्तापौषधिवेणुना  ।  
आक्रान्तो दुःखशैलेन महता कैकयीसुतः  ॥ रम्स्_२,७९।२० ॥  
गुहेन सार्धं भरतः समागतो महानुभावः सजनः समाहितः  ।  
सुदुर्मनास् तं भरतं तदा पुनर् गुहः समाश्वासयद् अग्रजं प्रति  ॥ रम्स्_२,७९।२१ ॥  
  
_________________________________________________________________  
  
  
रामायण, अयोध्याकाण्ड, ८०  
आचचक्षे ऽथ सद्भावं लक्ष्मणस्य महात्मनः  ।  
भरतायाप्रमेयाय गुहो गहनगोचरः  ॥ रम्स्_२,८०।१ ॥  
तं जाग्रतं गुणैर् युक्तं वरचापेषुधारिणम्  ।  
भ्रातृगुप्त्यर्थम् अत्यन्तम् अहं लक्ष्मणम् अब्रुवम्  ॥ रम्स्_२,८०।२ ॥  
इयं तात सुखा शय्या त्वदर्थम् उपकल्पिता  ।  
प्रत्याश्वसिहि शेष्वास्यां सुखं राघवनन्दन  ॥ रम्स्_२,८०।३ ॥  
उचितो ऽयं जनः सर्वो दुःखानां त्वं सुखोचितः  ।  
धर्मात्मंस् तस्य गुप्त्यर्थं जागरिष्यामहे वयम्  ॥ रम्स्_२,८०।४ ॥  
न हि रामात् प्रियतरो ममास्ति भुवि कश्चन  ।  
मोत्सुको भूर् ब्रवीम्य् एतद् अप्य् असत्यं तवाग्रतः  ॥ रम्स्_२,८०।५ ॥  
अस्य प्रसादाद् आशंसे लोके ऽस्मिन् सुमहद् यशः  ।  
धर्मावाप्तिं च विपुलाम् अर्थावाप्तिं च केवलाम्  ॥ रम्स्_२,८०।६ ॥  
सो ऽहं प्रियसखं रामं शयानं सह सीतया  ।  
रक्षिष्यामि धनुष्पाणिः सर्वैः स्वैर् ज्ञातिभिः सह  ॥ रम्स्_२,८०।७ ॥  
न हि मे ऽविदितं किञ्चिद् वने ऽस्मिंश् चरतः सदा  ।  
चतुरङ्गं ह्य् अपि बलं प्रसहेम वयं युधि  ॥ रम्स्_२,८०।८ ॥  
एवम् अस्माभिर् उक्तेन लक्ष्मणेन महात्मना  ।  
अनुनीता वयं सर्वे धर्मम् एवानुपश्यता  ॥ रम्स्_२,८०।९ ॥  
कथं दाशरथौ भूमौ शयाने सह सीतया  ।  
शक्या निद्रा मया लब्धुं जीवितं वा सुखानि वा  ॥ रम्स्_२,८०।१० ॥  
यो न देवासुरैः सर्वैः शक्यः प्रसहितुं युधि  ।  
तं पश्य गुह संविष्टं तृणेषु सह सीतया  ॥ रम्स्_२,८०।११ ॥  
महता तपसा लब्धो विविधैश् च परिश्रमैः  ।  
एको दशरथस्यैष पुत्रः सदृशलक्षणः  ॥ रम्स्_२,८०।१२ ॥  
अस्मिन् प्रव्राजिते राजा न चिरं वर्तयिष्यति  ।  
विधवा मेदिनी नूनं क्षिप्रम् एव भविष्यति  ॥ रम्स्_२,८०।१३ ॥  
विनद्य सुमहानादं श्रमेणोपरताः स्त्रियः  ।  
निर्घोषोपरतं नूनम् अद्य राजनिवेशनम्  ॥ रम्स्_२,८०।१४ ॥  
कौसल्या चैव राजा च तथैव जननी मम  ।  
नाशंसे यदि ते सर्वे जीवेयुः शर्वरीम् इमाम्  ॥ रम्स्_२,८०।१५ ॥  
जीवेद् अपि हि मे माता शत्रुघ्नस्यान्ववेक्षया  ।  
दुःखिता या तु कौसल्या वीरसूर् विनशिष्यति  ॥ रम्स्_२,८०।१६ ॥  
अतिक्रान्तम् अतिक्रान्तम् अनवाप्य मनोरथम्  ।  
राज्ये रामम् अनिक्षिप्य पिता मे विनशिष्यति  ॥ रम्स्_२,८०।१७ ॥  
सिद्धार्थाः पितरं वृत्तं तस्मिन् काले ह्य् उपस्थिते  ।  
प्रेतकार्येषु सर्वेषु संस्करिष्यन्ति भूमिपम्  ॥ रम्स्_२,८०।१८ ॥  
रम्यचत्वरसंस्थानां सुविभक्तमहापथाम्  ।  
हर्म्यप्रासादसम्पन्नां सर्वरत्नविभूषिताम्  ॥ रम्स्_२,८०।१९ ॥  
गजाश्वरथसम्बाधां तूर्यनादविनादिताम्  ।  
सर्वकल्याणसम्पूर्णां हृष्टपुष्टजनाकुलाम्  ॥ रम्स्_२,८०।२० ॥  
आरामोद्यानसम्पूर्णां समाजोत्सवशालिनीम्  ।  
सुखिता विचरिष्यन्ति राजधानीं पितुर् मम  ॥ रम्स्_२,८०।२१ ॥  
अपि सत्यप्रतिज्ञेन सार्धं कुशलिना वयम्  ।  
निवृत्ते समये ह्य् अस्मिन् सुखिताः प्रविशेमहि  ॥ रम्स्_२,८०।२२ ॥  
परिदेवयमानस्य तस्यैवं सुमहात्मनः  ।  
तिष्ठतो राजपुत्रस्य शर्वरी सात्यवर्तत  ॥ रम्स्_२,८०।२३ ॥  
प्रभाते विमले सूर्ये कारयित्वा जटा उभौ  ।  
अस्मिन् भागीरथीतीरे सुखं सन्तारितौ मया  ॥ रम्स्_२,८०।२४ ॥  
जटाधरौ तौ द्रुमचीरवाससौ महाबलौ कुञ्जरयूथपोपमौ  ।  
वरेषुचापासिधरौ परन्तपौ व्यवेक्षमाणौ सह सीतया गतौ  ॥ रम्स्_२,८०।२५ ॥  
  
_________________________________________________________________  
  
  
रामायण, अयोध्याकाण्ड, ८१  
गुहस्य वचनं श्रुत्वा भरतो भृशम् अप्रियम्  ।  
ध्यानं जगाम तत्रैव यत्र तच् छ्रुतम् अप्रियम्  ॥ रम्स्_२,८१।१ ॥  
सुकुमारो महासत्त्वः सिंहस्कन्धो महाभुजः  ।  
पुण्डरीकविशालाक्षस् तरुणः प्रियदर्शनः  ॥ रम्स्_२,८१।२ ॥  
प्रत्याश्वस्य मुहूर्तं तु कालं परमदुर्मनाः  ।  
पपात सहसा तोत्रैर् हृदि विद्ध इव द्विपः  ॥ रम्स्_२,८१।३ ॥  
तदवस्थं तु भरतं शत्रुघ्नो ऽनन्तरस्थितः  ।  
परिष्वज्य रुरोदोच्चैर् विसञ्ज्ञः शोककर्शितः  ॥ रम्स्_२,८१।४ ॥  
ततः सर्वाः समापेतुर् मातरो भरतस्य ताः  ।  
उपवासकृशा दीना भर्तृव्यसनकर्शिताः  ॥ रम्स्_२,८१।५ ॥  
ताश् च तं पतितं भूमौ रुदन्त्यः पर्यवारयन्  ।  
कौसल्या त्व् अनुसृत्यैनं दुर्मनाः परिषस्वजे  ॥ रम्स्_२,८१।६ ॥  
वत्सला स्वं यथा वत्सम् उपगूह्य तपस्विनी  ।  
परिपप्रच्छ भरतं रुदन्ती शोकलालसा  ॥ रम्स्_२,८१।७ ॥  
पुत्र व्याधिर् न ते कच्चिच् छरीरं परिबाधते  ।  
अद्य राजकुलस्यास्य त्वदधीनं हि जीवितम्  ॥ रम्स्_२,८१।८ ॥  
त्वां दृष्ट्वा पुत्र जीवामि रामे सभ्रातृके गते  ।  
वृत्ते दशरथे राज्ञि नाथ एकस् त्वम् अद्य नः  ॥ रम्स्_२,८१।९ ॥  
कच्चिन् न लक्ष्मणे पुत्र श्रुतं ते किञ्चिद् अप्रियम्  ।  
पुत्र वा ह्य् एकपुत्रायाः सहभार्ये वनं गते  ॥ रम्स्_२,८१।१० ॥  
स मुहूर्तं समाश्वस्य रुदन्न् एव महायशाः  ।  
कौसल्यां परिसान्त्व्येदं गुहं वचनम् अब्रवीत्  ॥ रम्स्_२,८१।११ ॥  
भ्राता मे क्वावसद् रात्रिं क्व सीता क्व च लक्ष्मणः  ।  
अस्वपच् छयने कस्मिन् किं भुक्त्वा गुह शंस मे  ॥ रम्स्_२,८१।१२ ॥  
सो ऽब्रवीद् भरतं पृष्टो निषादाधिपतिर् गुहः  ।  
यद्विधं प्रतिपेदे च रामे प्रियहिते ऽतिथौ  ॥ रम्स्_२,८१।१३ ॥  
अन्नम् उच्चावचं भक्षाः फलानि विविधानि च  ।  
रामायाभ्यवहारार्थं बहु चोपहृतं मया  ॥ रम्स्_२,८१।१४ ॥  
तत् सर्वं प्रत्यनुज्ञासीद् रामः सत्यपराक्रमः  ।  
न हि तत् प्रत्यगृह्णात् स क्षत्रधर्मम् अनुस्मरन्  ॥ रम्स्_२,८१।१५ ॥  
न ह्य् अस्माभिः प्रतिग्राह्यं सखे देयं तु सर्वदा  ।  
इति तेन वयं राजन्न् अनुनीता महात्मना  ॥ रम्स्_२,८१।१६ ॥  
लक्ष्मणेन समानीतं पीत्वा वारि महायशाः  ।  
औपवास्यं तदाकार्षीद् राघवः सह सीतया  ॥ रम्स्_२,८१।१७ ॥  
ततस् तु जलशेषेण लक्ष्मणो ऽप्य् अकरोत् तदा  ।  
वाग्यतास् ते त्रयः सन्ध्याम् उपासत समाहिताः  ॥ रम्स्_२,८१।१८ ॥  
सौमित्रिस् तु ततः पश्चाद् अकरोत् स्वास्तरं शुभम्  ।  
स्वयम् आनीय बर्हींषि क्षिप्रं राघवकारणात्  ॥ रम्स्_२,८१।१९ ॥  
तस्मिन् समाविशद् रामः स्वास्तरे सह सीतया  ।  
प्रक्षाल्य च तयोः पादाव् अपचक्राम लक्ष्मणः  ॥ रम्स्_२,८१।२० ॥  
एतत् तद् इङ्गुदीमूलम् इदम् एव च तत् तृणम्  ।  
यस्मिन् रामश् च सीता च रात्रिं तां शयिताव् उभौ  ॥ रम्स्_२,८१।२१ ॥  
नियम्य पृष्ठे तु तलाङ्गुलित्रवाञ् शरैः सुपूर्णाव् इषुधी परन्तपः  ।  
महद् धनुः सज्यम् उपोह्य लक्ष्मणो निशाम् अतिष्ठत् परितो ऽस्य केवलम्  ॥ रम्स्_२,८१।२२ ॥  
ततस् त्व् अहं चोत्तमबाणचापधृक् स्थितो ऽभवं तत्र स यत्र लक्ष्मणः  ।  
अतन्द्रिभिर् ज्ञातिभिर् आत्तकार्मुकैर् महेन्द्रकल्पं परिपालयंस् तदा  ॥ रम्स्_२,८१।२३ ॥  
  
_________________________________________________________________  
  
  
रामायण, अयोध्याकाण्ड, ८२  
तच् छ्रुत्वा निपुणं सर्वं भरतः सह मन्त्रिभिः  ।  
इङ्गुदीमूलम् आगम्य रामशय्याम् अवेक्ष्य ताम्  ॥ रम्स्_२,८२।१ ॥  
अब्रवीज् जननीः सर्वा इह तेन महात्मना  ।  
शर्वरी शयिता भूमाव् इदम् अस्य विमर्दितम्  ॥ रम्स्_२,८२।२ ॥  
महाभागकुलीनेन महाभागेन धीमता  ।  
जातो दशरथेनोर्व्यां न रामः स्वप्तुम् अर्हति  ॥ रम्स्_२,८२।३ ॥  
अजिनोत्तरसंस्तीर्णे वरास्तरणसञ्चये  ।  
शयित्वा पुरुषव्याघ्रः कथं शेते महीतले  ॥ रम्स्_२,८२।४ ॥  
प्रासादाग्रविमानेषु वलभीषु च सर्वदा  ।  
हैमराजतभौमेषु वरास्तरणशालिषु  ॥ रम्स्_२,८२।५ ॥  
पुष्पसञ्चयचित्रेषु चन्दनागरुगन्धिषु  ।  
पाण्डुराभ्रप्रकाशेषु शुकसङ्घरुतेषु च  ॥ रम्स्_२,८२।६ ॥  
गीतवादित्रनिर्घोषैर् वराभरणनिःस्वनैः  ।  
मृदङ्गवरशब्दैश् च सततं प्रतिबोधितः  ॥ रम्स्_२,८२।७ ॥  
बन्दिभिर् वन्दितः काले बहुभिः सूतमागधैः  ।  
गाथाभिर् अनुरूपाभिः स्तुतिभिश् च परन्तपः  ॥ रम्स्_२,८२।८ ॥  
अश्रद्धेयम् इदं लोके न सत्यं प्रतिभाति मा  ।  
मुह्यते खलु मे भावः स्वप्नो ऽयम् इति मे मतिः  ॥ रम्स्_२,८२।९ ॥  
न नूनं दैवतं किञ्चित् कालेन बलवत्तरम्  ।  
यत्र दाशरथी रामो भूमाव् एवं शयीत सः  ॥ रम्स्_२,८२।१० ॥  
विदेहराजस्य सुता सीता च प्रियदर्शना  ।  
दयिता शयिता भूमौ स्नुषा दशरथस्य च  ॥ रम्स्_२,८२।११ ॥  
इयं शय्या मम भ्रातुर् इदं हि परिवर्तितम्  ।  
स्थण्डिले कठिने सर्वं गात्रैर् विमृदितं तृणम्  ॥ रम्स्_२,८२।१२ ॥  
मन्ये साभरणा सुप्ता सीतास्मिञ् शयने तदा  ।  
तत्र तत्र हि दृश्यन्ते सक्ताः कनकबिन्दवः  ॥ रम्स्_२,८२।१३ ॥  
उत्तरीयम् इहासक्तं सुव्यक्तं सीतया तदा  ।  
तथा ह्य् एते प्रकाशन्ते सक्ताः कौशेयतन्तवः  ॥ रम्स्_२,८२।१४ ॥  
मन्ये भर्तुः सुखा शय्या येन बाला तपस्विनी  ।  
सुकुमारी सती दुःखं न विजानाति मैथिली  ॥ रम्स्_२,८२।१५ ॥  
सार्वभौमकुले जातः सर्वलोकसुखावहः  ।  
सर्वलोकप्रियस् त्यक्त्वा राज्यं प्रियम् अनुत्तमम्  ॥ रम्स्_२,८२।१६ ॥  
कथम् इन्दीवरश्यामो रक्ताक्षः प्रियदर्शनः  ।  
सुखभागी च दुःखार्हः शयितो भुवि राघवः  ॥ रम्स्_२,८२।१७ ॥  
सिद्धार्था खलु वैदेही पतिं यानुगता वनम्  ।  
वयं संशयिताः सर्वे हीनास् तेन महात्मना  ॥ रम्स्_२,८२।१८ ॥  
अकर्णधारा पृथिवी शून्येव प्रतिभाति मा  ।  
गते दशरथे स्वर्गे रामे चारण्यम् आश्रिते  ॥ रम्स्_२,८२।१९ ॥  
न च प्रार्थयते कश्चिन् मनसापि वसुन्धराम्  ।  
वने ऽपि वसतस् तस्य बाहुवीर्याभिरक्षिताम्  ॥ रम्स्_२,८२।२० ॥  
शून्यसंवरणारक्षाम् अयन्त्रितहयद्विपाम्  ।  
अपावृतपुरद्वारां राजधानीम् अरक्षिताम्  ॥ रम्स्_२,८२।२१ ॥  
अप्रहृष्टबलां न्यूनां विषमस्थाम् अनावृताम्  ।  
शत्रवो नाभिमन्यन्ते भक्षान् विषकृतान् इव  ॥ रम्स्_२,८२।२२ ॥  
अद्य प्रभृति भूमौ तु शयिष्ये ऽहं तृणेषु वा  ।  
फलमूलाशनो नित्यं जटाचीराणि धारयन्  ॥ रम्स्_२,८२।२३ ॥  
तस्यार्थम् उत्तरं कालं निवत्स्यामि सुखं वने  ।  
तं प्रतिश्रवम् आमुच्य नास्य मिथ्या भविष्यति  ॥ रम्स्_२,८२।२४ ॥  
वसन्तं भ्रातुर् अर्थाय शत्रुघ्नो मानुवत्स्यति  ।  
लक्ष्मणेन सह त्व् आर्यो ऽयोध्यां पालयिष्यति  ॥ रम्स्_२,८२।२५ ॥  
अभिषेक्ष्यन्ति काकुत्स्थम् अयोध्यायां द्विजातयः  ।  
अपि मे देवताः कुर्युर् इमं सत्यं मनोरथम्  ॥ रम्स्_२,८२।२६ ॥  
प्रसाद्यमानः शिरसा मया स्वयं बहुप्रकारं यदि न प्रपत्स्यते  ।  
ततो ऽनुवत्स्यामि चिराय राघवं वने वसन् नार्हति माम् उपेक्षितुम्  ॥ रम्स्_२,८२।२७ ॥  
  
_________________________________________________________________  
  
  
रामायण, अयोध्याकाण्ड, ८३  
व्युष्य रात्रिं तु तत्रैव गङ्गाकूले स राघवः  ।  
भरतः काल्यम् उत्थाय शत्रुघ्नम् इदम् अब्रवीत्  ॥ रम्स्_२,८३।१ ॥  
शत्रुघोत्तिष्ठ किं शेषे निषादाधिपतिं गुहम्  ।  
शीघ्रम् आनय भद्रं ते तारयिष्यति वाहिनीम्  ॥ रम्स्_२,८३।२ ॥  
जागर्मि नाहं स्वपिमि तथैवार्यं विचिन्तयन्  ।  
इत्य् एवम् अब्रवीद् भ्रात्रा शत्रुघ्नो ऽपि प्रचोदितः  ॥ रम्स्_२,८३।३ ॥  
इति संवदतोर् एवम् अन्योन्यं नरसिंहयोः  ।  
आगम्य प्राञ्जलिः काले गुहो भरतम् अब्रवीत्  ॥ रम्स्_२,८३।४ ॥  
कच्चित् सुखं नदीतीरे ऽवात्सीः काकुत्स्थ शर्वरीम्  ।  
कच्चिच् च सह सैन्यस्य तव सर्वम् अनामयम्  ॥ रम्स्_२,८३।५ ॥  
गुहस्य तत् तु वचनं श्रुत्वा स्नेहाद् उदीरितम्  ।  
रामस्यानुवशो वाक्यं भरतो ऽपीदम् अब्रवीत्  ॥ रम्स्_२,८३।६ ॥  
सुखा नः शर्वरी राजन् पूजिताश् चापि ते वयम्  ।  
गङ्गां तु नौभिर् बह्वीभिर् दाशाः सन्तारयन्तु नः  ॥ रम्स्_२,८३।७ ॥  
ततो गुहः सन्त्वरितः श्रुत्वा भरतशासनम्  ।  
प्रतिप्रविश्य नगरं तं ज्ञातिजनम् अब्रवीत्  ॥ रम्स्_२,८३।८ ॥  
उत्तिष्ठत प्रबुध्यध्वं भद्रम् अस्तु हि वः सदा  ।  
नावः समनुकर्षध्वं तारयिष्याम वाहिनीम्  ॥ रम्स्_२,८३।९ ॥  
ते तथोक्ताः समुत्थाय त्वरिता राजशासनात्  ।  
पञ्च नावां शतान्य् एव समानिन्युः समन्ततः  ॥ रम्स्_२,८३।१० ॥  
अन्याः स्वस्तिकविज्ञेया महाघण्टाधरा वराः  ।  
शोभमानाः पताकिन्यो युक्तवाताः सुसंहताः  ॥ रम्स्_२,८३।११ ॥  
ततः स्वस्तिकविज्ञेयां पाण्डुकम्बलसंवृताम्  ।  
सनन्दिघोषां कल्याणीं गुहो नावम् उपाहरत्  ॥ रम्स्_२,८३।१२ ॥  
ताम् आरुरोह भरतः शत्रुघ्नश् च महाबलः  ।  
कौसल्या च सुमित्रा च याश् चान्या राजयोषितः  ॥ रम्स्_२,८३।१३ ॥  
पुरोहितश् च तत् पूर्वं गुरवे ब्राह्मणाश् च ये  ।  
अनन्तरं राजदारास् तथैव शकटापणाः  ॥ रम्स्_२,८३।१४ ॥  
आवासम् आदीपयतां तीर्थं चाप्य् अवगाहताम्  ।  
भाण्डानि चाददानानां घोषस् त्रिदिवम् अस्पृशत्  ॥ रम्स्_२,८३।१५ ॥  
पताकिन्यस् तु ता नावः स्वयं दाशैर् अधिष्ठिताः  ।  
वहन्त्यो जनम् आरूढं तदा सम्पेतुर् आशुगाः  ॥ रम्स्_२,८३।१६ ॥  
नारीणाम् अभिपूर्णास् तु काश्चित् काश्चित् तु वाजिनाम्  ।  
कश्चित् तत्र वहन्ति स्म यानयुग्यं महाधनम्  ॥ रम्स्_२,८३।१७ ॥  
ताः स्म गत्वा परं तीरम् अवरोप्य च तं जनम्  ।  
निवृत्ताः काण्डचित्राणि क्रियन्ते दाशबन्धुभिः  ॥ रम्स्_२,८३।१८ ॥  
सवैजयन्तास् तु गजा गजारोहैः प्रचोदिताः  ।  
तरन्तः स्म प्रकाशन्ते सध्वजा इव पर्वताः  ॥ रम्स्_२,८३।१९ ॥  
नावश् चारुरुहुस् त्व् अन्ये प्लवैस् तेरुस् तथापरे  ।  
अन्ये कुम्भघटैस् तेरुर् अन्ये तेरुश् च बाहुभिः  ॥ रम्स्_२,८३।२० ॥  
सा पुण्या ध्वजिनी गङ्गां दाशैः सन्तारिता स्वयम्  ।  
मैत्रे मुहूर्ते प्रययौ प्रयागवनम् उत्तमम्  ॥ रम्स्_२,८३।२१ ॥  
आश्वासयित्वा च चमूं महात्मा निवेशयित्वा च यथोपजोषम्  ।  
द्रष्टुं भरद्वाजम् ऋषिप्रवर्यम् ऋत्विग्वृतः सन् भरतः प्रतस्थे  ॥ रम्स्_२,८३।२२ ॥  
  
_________________________________________________________________  
  
  
रामायण, अयोध्याकाण्ड, ८४  
भरद्वाजाश्रमं दृष्ट्वा क्रोशाद् एव नरर्षभः  ।  
बलं सर्वम् अवस्थाप्य जगाम सह मन्त्रिभिः  ॥ रम्स्_२,८४।१ ॥  
पद्भ्याम् एव हि धर्मज्ञो न्यस्तशस्त्रपरिच्छदः  ।  
वसानो वाससी क्षौमे पुरोधाय पुरोहितम्  ॥ रम्स्_२,८४।२ ॥  
ततः सन्दर्शने तस्य भरद्वाजस्य राघवः  ।  
मन्त्रिणस् तान् अवस्थाप्य जगामानु पुरोहितम्  ॥ रम्स्_२,८४।३ ॥  
वसिष्ठम् अथ दृष्ट्वैव भरद्वाजो महातपाः  ।  
सञ्चचालासनात् तूर्णं शिष्यान् अर्घ्यम् इति ब्रुवन्  ॥ रम्स्_२,८४।४ ॥  
समागम्य वसिष्ठेन भरतेनाभिवादितः  ।  
अबुध्यत महातेजाः सुतं दशरथस्य तम्  ॥ रम्स्_२,८४।५ ॥  
ताभ्याम् अर्घ्यं च पाद्यं च दत्त्वा पश्चात् फलानि च  ।  
आनुपूर्व्याच् च धर्मज्ञः पप्रच्छ कुशलं कुले  ॥ रम्स्_२,८४।६ ॥  
अयोध्यायां बले कोशे मित्रेष्व् अपि च मन्त्रिषु  ।  
जानन् दशरथं वृत्तं न राजानम् उदाहरत्  ॥ रम्स्_२,८४।७ ॥  
वसिष्ठो भरतश् चैनं पप्रच्छतुर् अनामयम्  ।  
शरीरे ऽग्निषु वृक्षेषु शिष्येषु मृगपक्षिषु  ॥ रम्स्_२,८४।८ ॥  
तथेति च प्रतिज्ञाय भरद्वाजो महातपाः  ।  
भरतं प्रत्युवाचेदं राघवस्नेहबन्धनात्  ॥ रम्स्_२,८४।९ ॥  
किम् इहागमने कार्यं तव राज्यं प्रशासतः  ।  
एतद् आचक्ष्व मे सर्वं न हि मे शुध्यते मनः  ॥ रम्स्_२,८४।१० ॥  
सुषुवे यममित्रघ्नं कौसल्यानन्दवर्धनम्  ।  
भ्रात्रा सह सभार्यो यश् चिरं प्रव्राजितो वनम्  ॥ रम्स्_२,८४।११ ॥  
नियुक्तः स्त्रीनियुक्तेन पित्रा यो ऽसौ महायशाः  ।  
वनवासी भवेतीह समाः किल चतुर्दश  ॥ रम्स्_२,८४।१२ ॥  
कच्चिन् न तस्यापापस्य पापं कर्तुम् इहेच्छसि  ।  
अकण्टकं भोक्तुमना राज्यं तस्यानुजस्य च  ॥ रम्स्_२,८४।१३ ॥  
एवम् उक्तो भरद्वाजं भरतः प्रत्युवाच ह  ।  
पर्यश्रुनयनो दुःखाद् वाचा संसज्जमानया  ॥ रम्स्_२,८४।१४ ॥  
हतो ऽस्मि यदि माम् एवं भगवान् अपि मन्यते  ।  
मत्तो न दोषम् आशङ्केर् नैवं माम् अनुशाधि हि  ॥ रम्स्_२,८४।१५ ॥  
न चैतद् इष्टं माता मे यद् अवोचन् मदन्तरे  ।  
नाहम् एतेन तुष्टश् च न तद् वचनम् आददे  ॥ रम्स्_२,८४।१६ ॥  
अहं तु तं नरव्याघ्रम् उपयातः प्रसादकः  ।  
प्रतिनेतुम् अयोध्यां च पादौ तस्याभिवन्दितुम्  ॥ रम्स्_२,८४।१७ ॥  
त्वं माम् एवं गतं मत्वा प्रसादं कर्तुम् अर्हसि  ।  
शंस मे भगवन् रामः क्व सम्प्रति महीपतिः  ॥ रम्स्_२,८४।१८ ॥  
उवाच तं भरद्वाजः प्रसादाद् भरतं वचः  ।  
त्वय्य् एतत् पुरुषव्याघ्र युक्तं राघववंशजे  ।  
गुरुवृत्तिर् दमश् चैव साधूनां चानुयायिता  ॥ रम्स्_२,८४।१९ ॥*  
जाने चैतन् मनःस्थं ते दृढीकरणम् अस्त्व् इति  ।  
अपृच्छं त्वां तवात्यर्थं कीर्तिं समभिवर्धयन्  ॥ रम्स्_२,८४।२० ॥  
असौ वसति ते भ्राता चित्रकूटे महागिरौ  ।  
श्वस् तु गन्तासि तं देशं वसाद्य सह मन्त्रिभिः  ।  
एतं मे कुरु सुप्राज्ञ कामं कामार्थकोविद  ॥ रम्स्_२,८४।२१ ॥*  
ततस् तथेत्य् एवम् उदारदर्शनः प्रतीतरूपो भरतो ऽब्रवीद् वचः  ।  
चकार बुद्धिं च तदा महाश्रमे निशानिवासाय नराधिपात्मजः  ॥ रम्स्_२,८४।२२ ॥  
  
_________________________________________________________________  
  
  
रामायण, अयोध्याकाण्ड, ८५  
कृतबुद्धिं निवासाय तथैव स मुनिस् तदा  ।  
भरतं कैकयीपुत्रम् आतिथ्येन न्यमन्त्रयत्  ॥ रम्स्_२,८५।१ ॥  
अब्रवीद् भरतस् त्व् एनं नन्व् इदं भवता कृतम्  ।  
पाद्यम् अर्घ्यं तथातिथ्यं वने यद् उपपद्यते  ॥ रम्स्_२,८५।२ ॥  
अथोवाच भरद्वाजो भरतं प्रहसन्न् इव  ।  
जाने त्वां प्रीतिसंयुक्तं तुष्येस् त्वं येन केनचित्  ॥ रम्स्_२,८५।३ ॥  
सेनायास् तु तवैतस्याः कर्तुम् इच्छामि भोजनम्  ।  
मम प्रीतिर् यथारूपा त्वम् अर्हो मनुजर्षभ  ॥ रम्स्_२,८५।४ ॥  
किमर्थं चापि निक्षिप्य दूरे बलम् इहागतः  ।  
कस्मान् नेहोपयातो ऽसि सबलः पुरुषर्षभ  ॥ रम्स्_२,८५।५ ॥  
भरतः प्रत्युवाचेदं प्राञ्जलिस् तं तपोधनम्  ।  
ससैन्यो नोपयातो ऽस्मि भगवन् भगवद्भयात्  ॥ रम्स्_२,८५।६ ॥  
वाजिमुख्या मनुष्याश् च मत्ताश् च वरवारणाः  ।  
प्रच्छाद्य महतीं भूमिं भगवन्न् अनुयान्ति माम्  ॥ रम्स्_२,८५।७ ॥  
ते वृक्षान् उदकं भूमिम् आश्रमेषूटजांस् तथा  ।  
न हिंस्युर् इति तेनाहम् एक एवागतस् ततः  ॥ रम्स्_२,८५।८ ॥  
आनीयताम् इतः सेनेत्य् आज्ञप्तः परमर्षिणा  ।  
तथा तु चक्रे भरतः सेनायाः समुपागमम्  ॥ रम्स्_२,८५।९ ॥  
अग्निशालां प्रविश्याथ पीत्वापः परिमृज्य च  ।  
आतिथ्यस्य क्रियाहेतोर् विश्वकर्माणम् आह्वयत्  ॥ रम्स्_२,८५।१० ॥  
आह्वये विश्वकर्माणम् अहं त्वष्टारम् एव च  ।  
आतिथ्यं कर्तुम् इच्छामि तत्र मे संविधीयताम्  ॥ रम्स्_२,८५।११ ॥  
प्राक्स्रोतसश् च या नद्यः प्रत्यक्स्रोतस एव च  ।  
पृथिव्याम् अन्तरिक्षे च समायान्त्व् अद्य सर्वशः  ॥ रम्स्_२,८५।१२ ॥  
अन्याः स्रवन्तु मैरेयं सुराम् अन्याः सुनिष्ठिताम्  ।  
अपराश् चोदकं शीतम् इक्षुकाण्डरसोपमम्  ॥ रम्स्_२,८५।१३ ॥  
आह्वये देवगन्धर्वान् विश्वावसुहहाहुहून्  ।  
तथैवाप्सरसो देवीर् गन्धर्वीश् चापि सर्वशः  ॥ रम्स्_२,८५।१४ ॥  
घृताचीम् अथ विश्वाचीं मिश्रकेशीम् अलम्बुसाम्  ।  
शक्रं याश् चोपतिष्ठन्ति ब्रह्माणं याश् च भामिनीः  ।  
सर्वास् तुम्बुरुणा सार्धम् आह्वये सपरिच्छदाः  ॥ रम्स्_२,८५।१५ ॥*  
वनं कुरुषु यद् दिव्यं वासो भूषणपत्त्रवत्  ।  
दिव्यनारीफलं शश्वत् तत् कौबेरम् इहैव तु  ॥ रम्स्_२,८५।१६ ॥  
इह मे भगवान् सोमो विधत्ताम् अन्नम् उत्तमम्  ।  
भक्ष्यं भोज्यं च चोष्यं च लेह्यं च विविधं बहु  ॥ रम्स्_२,८५।१७ ॥  
विचित्राणि च माल्यानि पादपप्रच्युतानि च  ।  
सुरादीनि च पेयानि मांसानि विविधानि च  ॥ रम्स्_२,८५।१८ ॥  
एवं समाधिना युक्तस् तेजसाप्रतिमेन च  ।  
शिक्षास्वरसमायुक्तं तपसा चाब्रवीन् मुनिः  ॥ रम्स्_२,८५।१९ ॥  
मनसा ध्यायतस् तस्य प्राङ्मुखस्य कृताञ्जलेः  ।  
आजग्मुस् तानि सर्वाणि दैवतानि पृथक्पृथक्  ॥ रम्स्_२,८५।२० ॥  
मलयं दर्दुरं चैव ततः स्वेदनुदो ऽनिलः  ।  
उपस्पृश्य ववौ युक्त्या सुप्रियात्मा सुखः शिवः  ॥ रम्स्_२,८५।२१ ॥  
ततो ऽभ्यवर्तन्त घना दिव्याः कुसुमवृष्टयः  ।  
देवदुन्दुभिघोषश् च दिक्षु सर्वासु शुश्रुवे  ॥ रम्स्_२,८५।२२ ॥  
प्रववुश् चोत्तमा वाता ननृतुश् चाप्सरोगणाः  ।  
प्रजगुर् देवगन्धर्वा वीणाः प्रमुमुचुः स्वरान्  ॥ रम्स्_२,८५।२३ ॥  
स शब्दो द्यां च भूमिं च प्राणिनां श्रवणानि च  ।  
विवेशोच्चारितः श्लक्ष्णः समो लयगुणान्वितः  ॥ रम्स्_२,८५।२४ ॥  
तस्मिन्न् उपरते शब्दे दिव्ये श्रोत्रसुखे नृणाम्  ।  
ददर्श भारतं सैन्यं विधानं विश्वकर्मणः  ॥ रम्स्_२,८५।२५ ॥  
बभूव हि समा भूमिः समन्तात् पञ्चयोजनम्  ।  
शाद्वलैर् बहुभिश् छन्ना नीलवैडूर्यसन्निभैः  ॥ रम्स्_२,८५।२६ ॥  
तस्मिन् बिल्वाः कपित्थाश् च पनसा बीजपूरकाः  ।  
आमलक्यो बभूवुश् च चूताश् च फलभूषणाः  ॥ रम्स्_२,८५।२७ ॥  
उत्तरेभ्यः कुरुभ्यश् च वनं दिव्योपभोगवत्  ।  
आजगाम नदी दिव्या तीरजैर् बहुभिर् वृता  ॥ रम्स्_२,८५।२८ ॥  
चतुःशालानि शुभ्राणि शालाश् च गजवाजिनाम्  ।  
हर्म्यप्रासादसङ्घातास् तोरणानि शुभानि च  ॥ रम्स्_२,८५।२९ ॥  
सितमेघनिभं चापि राजवेश्म सुतोरणम्  ।  
शुक्लमाल्यकृताकारं दिव्यगन्धसमुक्षितम्  ॥ रम्स्_२,८५।३० ॥  
चतुरस्रम् असम्बाधं शयनासनयानवत्  ।  
दिव्यैः सर्वरसैर् युक्तं दिव्यभोजनवस्त्रवत्  ॥ रम्स्_२,८५।३१ ॥  
उपकल्पितसर्वान्नं धौतनिर्मलभाजनम्  ।  
कॢप्तसर्वासनं श्रीमत् स्वास्तीर्णशयनोत्तमम्  ॥ रम्स्_२,८५।३२ ॥  
प्रविवेश महाबाहुर् अनुज्ञातो महर्षिणा  ।  
वेश्म तद् रत्नसम्पूर्णं भरतः कैकयीसुतः  ॥ रम्स्_२,८५।३३ ॥  
अनुजग्मुश् च तं सर्वे मन्त्रिणः सपुरोहिताः  ।  
बभूवुश् च मुदा युक्तास् तं दृष्ट्वा वेश्मसंविधिम्  ॥ रम्स्_२,८५।३४ ॥  
तत्र राजासनं दिव्यं व्यजनं छत्त्रम् एव च  ।  
भरतो मन्त्रिभिः सार्धम् अभ्यवर्तत राजवत्  ॥ रम्स्_२,८५।३५ ॥  
आसनं पूजयामास रामायाभिप्रणम्य च  ।  
वालव्यजनम् आदाय न्यषीदत् सचिवासने  ॥ रम्स्_२,८५।३६ ॥  
आनुपूर्व्यान् निषेदुश् च सर्वे मन्त्रिपुरोहिताः  ।  
ततः सेनापतिः पश्चात् प्रशास्ता च निषेदतुः  ॥ रम्स्_२,८५।३७ ॥  
ततस् तत्र मुहूर्तेन नद्यः पायसकर्दमाः  ।  
उपातिष्ठन्त भरतं भरद्वाजस्य शासनात्  ॥ रम्स्_२,८५।३८ ॥  
तासाम् उभयतः कूलं पाण्डुमृत्तिकलेपनाः  ।  
रम्याश् चावसथा दिव्या ब्रह्मणस् तु प्रसादजाः  ॥ रम्स्_२,८५।३९ ॥  
तेनैव च मुहूर्तेन दिव्याभरणभूषिताः  ।  
आगुर् विंशतिसाहस्रा ब्रह्मणा प्रहिताः स्त्रियः  ॥ रम्स्_२,८५।४० ॥  
सुवर्णमणिमुक्तेन प्रवालेन च शोभिताः  ।  
आगुर् विंशतिसाहस्राः कुबेरप्रहिताः स्त्रियः  ॥ रम्स्_२,८५।४१ ॥  
याभिर् गृहीतः पुरुषः सोन्माद इव लक्ष्यते  ।  
आगुर् विंशतिसाहस्रा नन्दनाद् अप्सरोगणाः  ॥ रम्स्_२,८५।४२ ॥  
नारदस् तुम्बुरुर् गोपः पर्वतः सूर्यवर्चसः  ।  
एते गन्धर्वराजानो भरतस्याग्रतो जगुः  ॥ रम्स्_२,८५।४३ ॥  
अलम्बुसा मिश्रकेशी पुण्डरीकाथ वामना  ।  
उपानृत्यंस् तु भरतं भरद्वाजस्य शासनात्  ॥ रम्स्_२,८५।४४ ॥  
यानि माल्यानि देवेषु यानि चैत्ररथे वने  ।  
प्रयागे तान्य् अदृश्यन्त भरद्वाजस्य शासनात्  ॥ रम्स्_२,८५।४५ ॥  
बिल्वा मार्दङ्गिका आसञ् शम्याग्राहा विभीतकाः  ।  
अश्वत्था नर्तकाश् चासन् भरद्वाजस्य तेजसा  ॥ रम्स्_२,८५।४६ ॥  
ततः सरलतालाश् च तिलका नक्तमालकाः  ।  
प्रहृष्टास् तत्र सम्पेतुः कुब्जा भूत्वाथ वामनाः  ॥ रम्स्_२,८५।४७ ॥  
शिंशपामलकी जम्बूर् याश् चान्याः कानने लताः  ।  
प्रमदाविग्रहं कृत्वा भरद्वाजाश्रमे ऽवसन्  ॥ रम्स्_२,८५।४८ ॥  
सुरां सुरापाः पिबत पायसं च बुभुक्षिताः  ।  
मांसानि च सुमेध्यानि भक्ष्यन्तां यावद् इच्छथ  ॥ रम्स्_२,८५।४९ ॥  
उत्साद्य स्नापयन्ति स्म नदीतीरेषु वल्गुषु  ।  
अप्य् एकम् एकं पुरुषं प्रमदाः सप्त चाष्ट च  ॥ रम्स्_२,८५।५० ॥  
संवहन्त्यः समापेतुर् नार्यो रुचिरलोचनाः  ।  
परिमृज्य तथा न्यायं पाययन्ति वराङ्गनाः  ॥ रम्स्_२,८५।५१ ॥  
हयान् गजान् खरान् उष्ट्रांस् तथैव सुरभेः सुतान्  ।  
इक्षूंश् च मधुजालांश् च भोजयन्ति स्म वाहनान्  ।  
इक्ष्वाकुवरयोधानां चोदयन्तो महाबलाः  ॥ रम्स्_२,८५।५२ ॥*  
नाश्वबन्धो ऽश्वम् आजानान् न गजं कुञ्जरग्रहः  ।  
मत्तप्रमत्तमुदिता चमूः सा तत्र सम्बभौ  ॥ रम्स्_२,८५।५३ ॥  
तर्पिताः सर्वकामैस् ते रक्तचन्दनरूषिताः  ।  
अप्सरोगणसंयुक्ताः सैन्या वाचम् उदैरयन्  ॥ रम्स्_२,८५।५४ ॥  
नैवायोध्यां गमिष्यामो न गमिष्याम दण्डकान्  ।  
कुशलं भरतस्यास्तु रामस्यास्तु तथा सुखम्  ॥ रम्स्_२,८५।५५ ॥  
इति पादातयोधाश् च हस्त्यश्वारोहबन्धकाः  ।  
अनाथास् तं विधिं लब्ध्वा वाचम् एताम् उदैरयन्  ॥ रम्स्_२,८५।५६ ॥  
सम्प्रहृष्टा विनेदुस् ते नरास् तत्र सहस्रशः  ।  
भरतस्यानुयातारः स्वर्गो ऽयम् इति चाब्रुवन्  ॥ रम्स्_२,८५।५७ ॥  
ततो भुक्तवतां तेषां तद् अन्नम् अमृतोपमम्  ।  
दिव्यान् उद्वीक्ष्य भक्ष्यांस् तान् अभवद् भक्षणे मतिः  ॥ रम्स्_२,८५।५८ ॥  
प्रेष्याश् चेट्यश् च वध्वश् च बलस्थाश् चापि सर्वशः  ।  
बभूवुस् ते भृशं तृप्ताः सर्वे चाहतवाससः  ॥ रम्स्_२,८५।५९ ॥  
कुञ्जराश् च खरोष्ट्रश् च गोऽश्वाश् च मृगपक्षिणः  ।  
बभूवुः सुभृतास् तत्र नान्यो ह्य् अन्यम् अकल्पयत्  ॥ रम्स्_२,८५।६० ॥  
नाशुक्लवासास् तत्रासीत् क्षुधितो मलिनो ऽपि वा  ।  
रजसा ध्वस्तकेशो वा नरः कश्चिद् अदृश्यत  ॥ रम्स्_२,८५।६१ ॥  
आजैश् चापि च वाराहैर् निष्ठानवरसञ्चयैः  ।  
फलनिर्यूहसंसिद्धैः सूपैर् गन्धरसान्वितैः  ॥ रम्स्_२,८५।६२ ॥  
पुष्पध्वजवतीः पूर्णाः शुक्लस्यान्नस्य चाभितः  ।  
ददृशुर् विस्मितास् तत्र नरा लौहीः सहस्रशः  ॥ रम्स्_२,८५।६३ ॥  
बभूवुर् वनपार्श्वेषु कूपाः पायसकर्दमाः  ।  
ताश् च कामदुघा गावो द्रुमाश् चासन् मधुश्च्युतः  ॥ रम्स्_२,८५।६४ ॥  
वाप्यो मैरेयपूर्णाश् च मृष्टमांसचयैर् वृताः  ।  
प्रतप्तपिठरैश् चापि मार्गमायूरकौक्कुटैः  ॥ रम्स्_२,८५।६५ ॥  
पात्रीणां च सहस्राणि शातकुम्भमयानि च  ।  
स्थाल्यः कुम्भ्यः करम्भ्यश् च दधिपूर्णाः सुसंस्कृताः  ।  
यौवनस्थस्य गौरस्य कपित्थस्य सुगन्धिनः  ॥ रम्स्_२,८५।६६ ॥*  
ह्रदाः पूर्णा रसालस्य दध्नः श्वेतस्य चापरे  ।  
बभूवुः पायसस्यान्ते शर्करायाश् च सञ्चयाः  ॥ रम्स्_२,८५।६७ ॥  
कल्कांश् चूर्णकषायांश् च स्नानानि विविधानि च  ।  
ददृशुर् भाजनस्थानि तीर्थेषु सरितां नराः  ॥ रम्स्_२,८५।६८ ॥  
शुक्लान् अंशुमतश् चापि दन्तधावनसञ्चयान्  ।  
शुक्लांश् चन्दनकल्कांश् च समुद्गेष्व् अवतिष्ठतः  ॥ रम्स्_२,८५।६९ ॥  
दर्पणान् परिमृष्टांश् च वाससां चापि सञ्चयान्  ।  
पादुकोपानहां चैव युग्मान् यत्र सहस्रशः  ॥ रम्स्_२,८५।७० ॥  
आञ्जनीः कङ्कतान् कूर्चांश् छत्त्राणि च धनूंषि च  ।  
मर्मत्राणानि चित्राणि शयनान्य् आसनानि च  ॥ रम्स्_२,८५।७१ ॥  
प्रतिपानह्रदान् पूर्णान् खरोष्ट्रगजवाजिनाम्  ।  
अवगाह्य सुतीर्थांश् च ह्रदान् सोत्पलपुष्करान्  ॥ रम्स्_२,८५।७२ ॥  
नीलवैडूर्यवर्णांश् च मृदून् यवससञ्चयान्  ।  
निर्वापार्थं पशूनां ते ददृशुस् तत्र सर्वशः  ॥ रम्स्_२,८५।७३ ॥  
व्यस्मयन्त मनुष्यास् ते स्वप्नकल्पं तद् अद्भुतम्  ।  
दृष्ट्वातिथ्यं कृतं तादृग् भरतस्य महर्षिणा  ॥ रम्स्_२,८५।७४ ॥  
इत्य् एवं रममाणानां देवानाम् इव नन्दने  ।  
भरद्वाजाश्रमे रम्ये सा रात्रिर् व्यत्यवर्तत  ॥ रम्स्_२,८५।७५ ॥  
प्रतिजग्मुश् च ता नद्यो गन्धर्वाश् च यथागतम्  ।  
भरद्वाजम् अनुज्ञाप्य ताश् च सर्वा वराङ्गनाः  ॥ रम्स्_२,८५।७६ ॥  
तथैव मत्ता मदिरोत्कटा नरास् तथैव दिव्यागुरुचन्दनोक्षिताः  ।  
तथैव दिव्या विविधाः स्रगुत्तमाः पृथक्प्रकीर्णा मनुजैः प्रमर्दिताः  ॥ रम्स्_२,८५।७७ ॥  
  
_________________________________________________________________  
  
  
रामायण, अयोध्याकाण्ड, ८६  
ततस् तां रजनीम् उष्य भरतः सपरिच्छदः  ।  
कृतातिथ्यो भरद्वाजं कामाद् अभिजगाम ह  ॥ रम्स्_२,८६।१ ॥  
तम् ऋषिः पुरुषव्याघ्रं प्रेक्ष्य प्राञ्जलिम् आगतम्  ।  
हुताग्निहोत्रो भरतं भरद्वाजो ऽभ्यभाषत  ॥ रम्स्_२,८६।२ ॥  
कच्चिद् अत्र सुखा रात्रिस् तवास्मद्विषये गता  ।  
समग्रस् ते जनः कच्चिद् आतिथ्ये शंस मे ऽनघ  ॥ रम्स्_२,८६।३ ॥  
तम् उवाचाञ्जलिं कृत्वा भरतो ऽभिप्रणम्य च  ।  
आश्रमाद् अभिनिष्क्रान्तम् ऋषिम् उत्तमतेजसम्  ॥ रम्स्_२,८६।४ ॥  
सुखोषितो ऽस्मि भगवन् समग्रबलवाहनः  ।  
तर्पितः सर्वकामैश् च सामात्यो बलवत् त्वया  ॥ रम्स्_२,८६।५ ॥  
अपेतक्लमसन्तापाः सुभिक्षाः सुप्रतिश्रयाः  ।  
अपि प्रेष्यान् उपादाय सर्वे स्म सुसुखोषिताः  ॥ रम्स्_२,८६।६ ॥  
आमन्त्रये ऽहं भगवन् कामं त्वाम् ऋषिसत्तम  ।  
समीपं प्रस्थितं भ्रातुर् मैत्रेणेक्षस्व चक्षुषा  ॥ रम्स्_२,८६।७ ॥  
आश्रमं तस्य धर्मज्ञ धार्मिकस्य महात्मनः  ।  
आचक्ष्व कतमो मार्गः कियान् इति च शंस मे  ॥ रम्स्_२,८६।८ ॥  
इति पृष्टस् तु भरतं भ्रातृदर्शनलालसम्  ।  
प्रत्युवाच महातेजा भरद्वाजो महातपाः  ॥ रम्स्_२,८६।९ ॥  
भरतार्धतृतीयेषु योजनेष्व् अजने वने  ।  
चित्रकूटो गिरिस् तत्र रम्यनिर्दरकाननः  ॥ रम्स्_२,८६।१० ॥  
उत्तरं पार्श्वम् आसाद्य तस्य मन्दाकिनी नदी  ।  
पुष्पितद्रुमसञ्छन्ना रम्यपुष्पितकानना  ॥ रम्स्_२,८६।११ ॥  
अनन्तरं तत् सरितश् चित्रकूटश् च पर्वतः  ।  
तयोः पर्णकुटी तात तत्र तौ वसतो ध्रुवम्  ॥ रम्स्_२,८६।१२ ॥  
दक्षिणेनैव मार्गेण सव्यदक्षिणम् एव च  ।  
गजवाजिरथाकीर्णां वाहिनीं वाहिनीपते  ।  
वाहयस्व महाभाग ततो द्रक्ष्यसि राघवम्  ॥ रम्स्_२,८६।१३ ॥*  
प्रयाणम् इति च श्रुत्वा राजराजस्य योषितः  ।  
हित्वा यानानि यानार्हा ब्राह्मणं पर्यवारयन्  ॥ रम्स्_२,८६।१४ ॥  
वेपमाना कृशा दीना सह देव्या सुमित्रया  ।  
कौसल्या तत्र जग्राह कराभ्यां चरणौ मुनेः  ॥ रम्स्_२,८६।१५ ॥  
असमृद्धेन कामेन सर्वलोकस्य गर्हिता  ।  
कैकेयी तस्य जग्राह चरणौ सव्यपत्रपा  ॥ रम्स्_२,८६।१६ ॥  
तं प्रदक्षिणम् आगम्य भगवन्तं महामुनिम्  ।  
अदूराद् भरतस्यैव तस्थौ दीनमनास् तदा  ॥ रम्स्_२,८६।१७ ॥  
ततः पप्रच्छ भरतं भरद्वाजो दृढव्रतः  ।  
विशेषं ज्ञातुम् इच्छामि मात्ःणां तव राघव  ॥ रम्स्_२,८६।१८ ॥  
एवम् उक्तस् तु भरतो भरद्वाजेन धार्मिकः  ।  
उवाच प्राञ्जलिर् भूत्वा वाक्यं वचनकोविदः  ॥ रम्स्_२,८६।१९ ॥  
याम् इमां भगवन् दीनां शोकानशनकर्शिताम्  ।  
पितुर् हि महिषीं देवीं देवताम् इव पश्यसि  ॥ रम्स्_२,८६।२० ॥  
एषा तं पुरुषव्याघ्रं सिंहविक्रान्तगामिनम्  ।  
कौसल्या सुषुवे रामं धातारम् अदितिर् यथा  ॥ रम्स्_२,८६।२१ ॥  
अस्या वामभुजं श्लिष्टा यैषा तिष्ठति दुर्मनाः  ।  
कर्णिकारस्य शाखेव शीर्णपुष्पा वनान्तरे  ॥ रम्स्_२,८६।२२ ॥  
एतस्यास् तौ सुतौ देव्याः कुमारौ देववर्णिनौ  ।  
उभौ लक्ष्मणशत्रुघ्नौ वीरौ सत्यपराक्रमौ  ॥ रम्स्_२,८६।२३ ॥  
यस्याः कृते नरव्याघ्रौ जीवनाशम् इतो गतौ  ।  
राजा पुत्रविहीनश् च स्वर्गं दशरथो गतः  ॥ रम्स्_२,८६।२४ ॥  
ऐश्वर्यकामां कैकेयीम् अनार्याम् आर्यरूपिणीम्  ।  
ममैतां मातरं विद्धि नृशंसां पापनिश्चयाम्  ।  
यतोमूलं हि पश्यामि व्यसनं महद् आत्मनः  ॥ रम्स्_२,८६।२५ ॥*  
इत्य् उक्त्वा नरशार्दूलो बाष्पगद्गदया गिरा  ।  
स निशश्वास ताम्राक्षो नागः क्रुद्ध इवासकृत्  ॥ रम्स्_२,८६।२६ ॥  
भरद्वाजो महर्षिस् तं ब्रुवन्तं भरतं तदा  ।  
प्रत्युवाच महाबुद्धिर् इदं वचनम् अर्थवत्  ॥ रम्स्_२,८६।२७ ॥  
न दोषेणावगन्तव्या कैकेयी भरत त्वया  ।  
रामप्रव्राजनं ह्य् एतत् सुखोदर्कं भविष्यति  ॥ रम्स्_२,८६।२८ ॥  
अभिवाद्य तु संसिद्धः कृत्वा चैनं प्रदक्षिणम्  ।  
आमन्त्र्य भरतः सैन्यं युज्यताम् इत्य् अचोदयत्  ॥ रम्स्_२,८६।२९ ॥  
ततो वाजिरथान् युक्त्वा दिव्यान् हेमपरिष्कृतान्  ।  
अध्यारोहत् प्रयाणार्थी बहून् बहुविधो जनः  ॥ रम्स्_२,८६।३० ॥  
गजकन्यागजाश् चैव हेमकक्ष्याः पताकिनः  ।  
जीमूता इव घर्मान्ते सघोषाः सम्प्रतस्थिरे  ॥ रम्स्_२,८६।३१ ॥  
विविधान्य् अपि यानानि महान्ति च लघूनि च  ।  
प्रययुः सुमहार्हाणि पादैर् एव पदातयः  ॥ रम्स्_२,८६।३२ ॥  
अथ यानप्रवेकैस् तु कौसल्याप्रमुखाः स्त्रियः  ।  
रामदर्शनकाङ्क्षिण्यः प्रययुर् मुदितास् तदा  ॥ रम्स्_२,८६।३३ ॥  
स चार्कतरुणाभासां नियुक्तां शिबिकां शुभाम्  ।  
आस्थाय प्रययौ श्रीमान् भरतः सपरिच्छदः  ॥ रम्स्_२,८६।३४ ॥  
सा प्रयाता महासेना गजवाजिरथाकुला  ।  
दक्षिणां दिशम् आवृत्य महामेघ इवोत्थितः  ।  
वनानि तु व्यतिक्रम्य जुष्टानि मृगपक्षिभिः  ॥ रम्स्_२,८६।३५ ॥*  
सा सम्प्रहृष्टद्विपवाजियोधा वित्रासयन्ती मृगपक्षिसङ्घान्  ।  
महद् वनं तत् प्रविगाहमाना रराज सेना भरतस्य तत्र  ॥ रम्स्_२,८६।३६ ॥  
  
_________________________________________________________________  
  
  
रामायण, अयोध्याकाण्ड, ८७  
तया महत्या यायिन्या ध्वजिन्या वनवासिनः  ।  
अर्दिता यूथपा मत्ताः सयूथाः सम्प्रदुद्रुवुः  ॥ रम्स्_२,८७।१ ॥  
ऋक्षाः पृषतसङ्घाश् च रुरवश् च समन्ततः  ।  
दृश्यन्ते वनराजीषु गिरिष्व् अपि नदीषु च  ॥ रम्स्_२,८७।२ ॥  
स सम्प्रतस्थे धर्मात्मा प्रीतो दशरथात्मजः  ।  
वृतो महत्या नादिन्या सेनया चतुरङ्गया  ॥ रम्स्_२,८७।३ ॥  
सागरौघनिभा सेना भरतस्य महात्मनः  ।  
महीं सञ्छादयामास प्रावृषि द्याम् इवाम्बुदः  ॥ रम्स्_२,८७।४ ॥  
तुरङ्गौघैर् अवतता वारणैश् च महाजवैः  ।  
अनालक्ष्या चिरं कालं तस्मिन् काले बभूव भूः  ॥ रम्स्_२,८७।५ ॥  
स यात्वा दूरम् अध्वानं सुपरिश्रान्तवाहनः  ।  
उवाच भरतः श्रीमान् वसिष्ठं मन्त्रिणां वरम्  ॥ रम्स्_२,८७।६ ॥  
यादृशं लक्ष्यते रूपं यथा चैव श्रुतं मया  ।  
व्यक्तं प्राप्ताः स्म तं देशं भरद्वाजो यम् अब्रवीत्  ॥ रम्स्_२,८७।७ ॥  
अयं गिरिश् चित्रकूटस् तथा मन्दाकिनी नदी  ।  
एतत् प्रकाशते दूरान् नीलमेघनिभं वनम्  ॥ रम्स्_२,८७।८ ॥  
गिरेः सानूनि रम्याणि चित्रकूटस्य सम्प्रति  ।  
वारणैर् अवमृद्यन्ते मामकैः पर्वतोपमैः  ॥ रम्स्_२,८७।९ ॥  
मुञ्चन्ति कुसुमान्य् एते नगाः पर्वतसानुषु  ।  
नीला इवातपापाये तोयं तोयधरा घनाः  ॥ रम्स्_२,८७।१० ॥  
किन्नराचरितोद्देशं पश्य शत्रुघ्न पर्वतम्  ।  
हयैः समन्ताद् आकीर्णं मकरैर् इव सागरम्  ॥ रम्स्_२,८७।११ ॥  
एते मृगगणा भान्ति शीघ्रवेगाः प्रचोदिताः  ।  
वायुप्रविद्धाः शरदि मेघराजिर् इवाम्बरे  ॥ रम्स्_२,८७।१२ ॥  
कुर्वन्ति कुसुमापीडाञ् शिरःसु सुरभीन् अमी  ।  
मेघप्रकाशैः फलकैर् दाक्षिणात्या यथा नराः  ॥ रम्स्_२,८७।१३ ॥  
निष्कूजम् इव भूत्वेदं वनं घोरप्रदर्शनम्  ।  
अयोध्येव जनाकीर्णा सम्प्रति प्रतिभाति मा  ॥ रम्स्_२,८७।१४ ॥  
खुरैर् उदीरितो रेणुर् दिवं प्रच्छाद्य तिष्ठति  ।  
तं वहत्य् अनिलः शीघ्रं कुर्वन्न् इव मम प्रियम्  ॥ रम्स्_२,८७।१५ ॥  
स्यन्दनांस् तुरगोपेतान् सूतमुख्यैर् अधिष्ठितान्  ।  
एतान् सम्पततः शीघ्रं पश्य शत्रुघ्न कानने  ॥ रम्स्_२,८७।१६ ॥  
एतान् वित्रासितान् पश्य बर्हिणः प्रियदर्शनान्  ।  
एतम् आविशतः शैलम् अधिवासं पतत्रिणाम्  ॥ रम्स्_२,८७।१७ ॥  
अतिमात्रम् अयं देशो मनोज्ञः प्रतिभाति मा  ।  
तापसानां निवासो ऽयं व्यक्तं स्वर्गपथो यथा  ॥ रम्स्_२,८७।१८ ॥  
मृगा मृगीभिः सहिता बहवः पृषता वने  ।  
मनोज्ञरूपा लक्ष्यन्ते कुसुमैर् इव चित्रिताः  ॥ रम्स्_२,८७।१९ ॥  
साधु सैन्याः प्रतिष्ठन्तां विचिन्वन्तु च काननम्  ।  
यथा तौ पुरुषव्याघ्रौ दृश्येते रामलक्ष्मणौ  ॥ रम्स्_२,८७।२० ॥  
भरतस्य वचः श्रुत्वा पुरुषाः शस्त्रपाणयः  ।  
विविशुस् तद् वनं शूरा धूमं च ददृशुस् ततः  ॥ रम्स्_२,८७।२१ ॥  
ते समालोक्य धूमाग्रम् ऊचुर् भरतम् आगताः  ।  
नामनुष्ये भवत्य् अग्निर् व्यक्तम् अत्रैव राघवौ  ॥ रम्स्_२,८७।२२ ॥  
अथ नात्र नरव्याघ्रौ राजपुत्रौ परन्तपौ  ।  
अन्ये रामोपमाः सन्ति व्यक्तम् अत्र तपस्विनः  ॥ रम्स्_२,८७।२३ ॥  
तच् छ्रुत्वा भरतस् तेषां वचनं साधुसम्मतम्  ।  
सैन्यान् उवाच सर्वांस् तान् अमित्रबलमर्दनः  ॥ रम्स्_२,८७।२४ ॥  
यत्ता भवन्तस् तिष्ठन्तु नेतो गन्तव्यम् अग्रतः  ।  
अहम् एव गमिष्यामि सुमन्त्रो गुरुर् एव च  ॥ रम्स्_२,८७।२५ ॥  
एवम् उक्तास् ततः सर्वे तत्र तस्थुः समन्ततः  ।  
भरतो यत्र धूमाग्रं तत्र दृष्टिं समादधात्  ॥ रम्स्_२,८७।२६ ॥  
व्यवस्थिता या भरतेन सा चमूर् निरीक्षमाणापि च धूमम् अग्रतः  ।  
बभूव हृष्टा नचिरेण जानती प्रियस्य रामस्य समागमं तदा  ॥ रम्स्_२,८७।२७ ॥  
  
_________________________________________________________________  
  
  
रामायण, अयोध्याकाण्ड, ८८  
दीर्घकालोषितस् तस्मिन् गिरौ गिरिवनप्रियः  ।  
वैदेह्याः प्रियमाकाङ्क्षन् स्वं च चित्तं विलोभयन्  ॥ रम्स्_२,८८।१ ॥  
अथ दाशरथिश् चित्रं चित्रकूटम् अदर्शयत्  ।  
भार्याम् अमरसङ्काशः शचीम् इव पुरन्दरः  ॥ रम्स्_२,८८।२ ॥  
न राज्याद् भ्रंशनं भद्रे न सुहृद्भिर् विनाभवः  ।  
मनो मे बाधते दृष्ट्वा रमणीयम् इमं गिरिम्  ॥ रम्स्_२,८८।३ ॥  
पश्येमम् अचलं भद्रे नानाद्विजगणायुतम्  ।  
शिखरैः खम् इवोद्विद्धैर् धातुमद्भिर् विभूषितम्  ॥ रम्स्_२,८८।४ ॥  
केचिद् रजतसङ्काशाः केचित् क्षतजसन्निभाः  ।  
पीतमाञ्जिष्ठवर्णाश् च केचिन् मणिवरप्रभाः  ॥ रम्स्_२,८८।५ ॥  
पुष्पार्ककेतकाभाश् च केचिज् ज्योतीरसप्रभाः  ।  
विराजन्ते ऽचलेन्द्रस्य देशा धातुविभूषिताः  ॥ रम्स्_२,८८।६ ॥  
नानामृगगणद्वीपितरक्ष्वृक्षगणैर् वृतः  ।  
अदुष्टैर् भात्य् अयं शैलो बहुपक्षिसमाकुलः  ॥ रम्स्_२,८८।७ ॥  
आम्रजम्ब्वसनैर् लोध्रैः प्रियालैः पनसैर् धवैः  ।  
अङ्कोलैर् भव्यतिनिशैर् बिल्वतिन्दुकवेणुभिः  ॥ रम्स्_२,८८।८ ॥  
काश्मर्यरिष्टवरणैर् मधूकैस् तिलकैस् तथा  ।  
बदर्यामलकैर् नीपैर् वेत्रधन्वनबीजकैः  ॥ रम्स्_२,८८।९ ॥  
पुष्पवद्भिः फलोपेतैश् छायावद्भिर् मनोरमैः  ।  
एवमादिभिर् आकीर्णः श्रियं पुष्यत्य् अयं गिरिः  ॥ रम्स्_२,८८।१० ॥  
शैलप्रस्थेषु रम्येषु पश्येमान् कामहर्षणान्  ।  
किन्नरान् द्वन्द्वशो भद्रे रममाणान् मनस्विनः  ॥ रम्स्_२,८८।११ ॥  
शाखावसक्तान् खड्गांश् च प्रवराण्य् अम्बराणि च  ।  
पश्य विद्याधरस्त्रीणां क्रीडोद्देशान् मनोरमान्  ॥ रम्स्_२,८८।१२ ॥  
जलप्रपातैर् उद्भेदैर् निस्यन्दैश् च क्वचित् क्वचित्  ।  
स्रवद्भिर् भात्य् अयं शैलः स्रवन् मद इव द्विपः  ॥ रम्स्_२,८८।१३ ॥  
गुहासमीरणो गन्धान् नानापुष्पभवान् वहन्  ।  
घ्राणतर्पणम् अभ्येत्य कं नरं न प्रहर्षयेत्  ॥ रम्स्_२,८८।१४ ॥  
यदीह शरदो ऽनेकास् त्वया सार्धम् अनिन्दिते  ।  
लक्ष्मणेन च वत्स्यामि न मां शोकः प्रधक्ष्यति  ॥ रम्स्_२,८८।१५ ॥  
बहुपुष्पफले रम्ये नानाद्विजगणायुते  ।  
विचित्रशिखरे ह्य् अस्मिन् रतवान् अस्मि भामिनि  ॥ रम्स्_२,८८।१६ ॥  
अनेन वनवासेन मया प्राप्तं फलद्वयम्  ।  
पितुश् चानृणता धर्मे भरतस्य प्रियं तथा  ॥ रम्स्_२,८८।१७ ॥  
वैदेहि रमसे कच्चिच् चित्रकूटे मया सह  ।  
पश्यन्ती विविधान् भावान् मनोवाक्कायसंयतान्  ॥ रम्स्_२,८८।१८ ॥  
इदम् एवामृतं प्राहू राज्ञां राजर्षयः परे  ।  
वनवासं भवार्थाय प्रेत्य मे प्रपितामहाः  ॥ रम्स्_२,८८।१९ ॥  
शिलाः शैलस्य शोभन्ते विशालाः शतशो ऽभितः  ।  
बहुला बहुलैर् वर्णैर् नीलपीतसितारुणैः  ॥ रम्स्_२,८८।२० ॥  
निशि भान्त्य् अचलेन्द्रस्य हुताशनशिखा इव  ।  
ओषध्यः स्वप्रभा लक्ष्म्या भ्राजमानाः सहस्रशः  ॥ रम्स्_२,८८।२१ ॥  
केचित् क्षयनिभा देशाः केचिद् उद्यानसन्निभाः  ।  
केचिद् एकशिला भान्ति पर्वतस्यास्य भामिनि  ॥ रम्स्_२,८८।२२ ॥  
भित्त्वेव वसुधां भाति चित्रकूटः समुत्थितः  ।  
चित्रकूटस्य कूटो ऽसौ दृश्यते सर्वतः शिवः  ॥ रम्स्_२,८८।२३ ॥  
कुष्ठपुन्नागतगरभूर्जपत्रोत्तरछदान्  ।  
कामिनां स्वास्तरान् पश्य कुशेशयदलायुतान्  ॥ रम्स्_२,८८।२४ ॥  
मृदिताश् चापविद्धाश् च दृश्यन्ते कमलस्रजः  ।  
कामिभिर् वनिते पश्य फलानि विविधानि च  ॥ रम्स्_२,८८।२५ ॥  
वस्वौकसारां नलिनीम् अत्येतीवोत्तरान् कुरून्  ।  
पर्वतश् चित्रकूटो ऽसौ बहुमूलफलोदकः  ॥ रम्स्_२,८८।२६ ॥  
इमं तु कालं वनिते विजह्रिवांस् त्वया च सीते सह लक्ष्मणेन च  ।  
रतिं प्रपत्स्ये कुलधर्मवर्धिनीं सतां पथि स्वैर् नियमैः परैः स्थितः  ॥ रम्स्_२,८८।२७ ॥  
  
_________________________________________________________________  
  
  
रामायण, अयोध्याकाण्ड, ८९  
अथ शैलाद् विनिष्क्रम्य मैथिलीं कोसलेश्वरः  ।  
अदर्शयच् छुभजलां रम्यां मन्दाकिनीं नदीम्  ॥ रम्स्_२,८९।१ ॥  
अब्रवीच् च वरारोहां चारुचन्द्रनिभाननाम्  ।  
विदेहराजस्य सुतां रामो राजीवलोचनः  ॥ रम्स्_२,८९।२ ॥  
विचित्रपुलिनां रम्यां हंससारससेविताम्  ।  
कुसुमैर् उपसम्पन्नां पश्य मन्दाकिनीं नदीम्  ॥ रम्स्_२,८९।३ ॥  
नानाविधैस् तीररुहैर् वृतां पुष्पफलद्रुमैः  ।  
राजन्तीं राजराजस्य नलिनीम् इव सर्वतः  ॥ रम्स्_२,८९।४ ॥  
मृगयूथनिपीतानि कलुषाम्भांसि साम्प्रतम्  ।  
तीर्थानि रमणीयानि रतिं सञ्जनयन्ति मे  ॥ रम्स्_२,८९।५ ॥  
जटाजिनधराः काले वल्कलोत्तरवाससः  ।  
ऋषयस् त्व् अवगाहन्ते नदीं मन्दाकिनीं प्रिये  ॥ रम्स्_२,८९।६ ॥  
आदित्यम् उपतिष्ठन्ते नियमाद् ऊर्ध्वबाहवः  ।  
एते ऽपरे विशालाक्षि मुनयः संशितव्रताः  ॥ रम्स्_२,८९।७ ॥  
मारुतोद्धूतशिखरैः प्रनृत्त इव पर्वतः  ।  
पादपैः पत्त्रपुष्पाणि सृजद्भिर् अभितो नदीम्  ॥ रम्स्_२,८९।८ ॥  
कच्चिन् मणिनिकाशोदां कच्चित् पुलिनशालिनीम्  ।  
कच्चित् सिद्धजनाकीर्णां पश्य मन्दाकिनीं नदीम्  ॥ रम्स्_२,८९।९ ॥  
निर्धूतान् वायुना पश्य विततान् पुष्पसञ्चयान्  ।  
पोप्लूयमानान् अपरान् पश्य त्वं जलमध्यगान्  ॥ रम्स्_२,८९।१० ॥  
तांश् चातिवल्गुवचसो रथाङ्गाह्वयना द्विजाः  ।  
अधिरोहन्ति कल्याणि निष्कूजन्तः शुभा गिरः  ॥ रम्स्_२,८९।११ ॥  
दर्शनं चित्रकूटस्य मन्दाकिन्याश् च शोभने  ।  
अधिकं पुरवासाच् च मन्ये च तव दर्शनात्  ॥ रम्स्_२,८९।१२ ॥  
विधूतकलुषैः सिद्धैस् तपोदमशमान्वितैः  ।  
नित्यविक्षोभितजलां विगाहस्व मया सह  ॥ रम्स्_२,८९।१३ ॥  
सखीवच् च विगाहस्व सीते मन्दाकिनीम् इमाम्  ।  
कमलान्य् अवमज्जन्ती पुष्कराणि च भामिनि  ॥ रम्स्_२,८९।१४ ॥  
त्वं पौरजनवद् व्यालान् अयोध्याम् इव पर्वतम्  ।  
मन्यस्व वनिते नित्यं सरयूवद् इमां नदीम्  ॥ रम्स्_२,८९।१५ ॥  
लक्ष्मणश् चैव धर्मात्मा मन्निदेशे व्यवस्थितः  ।  
त्वं चानुकूला वैदेहि प्रीतिं जनयथो मम  ॥ रम्स्_२,८९।१६ ॥  
उपस्पृशंस् त्रिषवणं मधुमूलफलाशनः  ।  
नायोध्यायै न राज्याय स्पृहये ऽद्य त्वया सह  ॥ रम्स्_२,८९।१७ ॥  
इमां हि रम्यां गजयूथलोलितां निपीततोयां गजसिंहवानरैः  ।  
सुपुष्पितैः पुष्पधरैर् अलङ्कृतां न सो ऽस्ति यः स्यान् न गतक्रमः सुखी  ॥ रम्स्_२,८९।१८ ॥  
इतीव रामो बहुसङ्गतं वचः प्रियासहायः सरितं प्रति ब्रुवन्  ।  
चचार रम्यं नयनाञ्जनप्रभं स चित्रकूटं रघुवंशवर्धनः  ॥ रम्स्_२,८९।१९ ॥  
  
_________________________________________________________________  
  
  
रामायण, अयोध्याकाण्ड, ९०  
तथा तत्रासतस् तस्य भरतस्योपयायिनः  ।  
सैन्यरेणुश् च शब्दश् च प्रादुरास्तां नभःस्पृशौ  ॥ रम्स्_२,९०।१ ॥  
एतस्मिन्न् अन्तरे त्रस्ताः शब्देन महता ततः  ।  
अर्दिता यूथपा मत्ताः सयूथा दुद्रुवुर् दिशः  ॥ रम्स्_२,९०।२ ॥  
स तं सैन्यसमुद्भूतं शब्दं शुश्रव राघवः  ।  
तांश् च विप्रद्रुतान् सर्वान् यूथपान् अन्ववैक्षत  ॥ रम्स्_२,९०।३ ॥  
तांश् च विद्रवतो दृष्ट्वा तं च श्रुत्वा स निःस्वनम्  ।  
उवाच रामः सौमित्रिं लक्ष्मणं दीप्ततेजसम्  ॥ रम्स्_२,९०।४ ॥  
हन्त लक्ष्मण पश्येह सुमित्रा सुप्रजास् त्वया  ।  
भीमस्तनितगम्भीरस् तुमुलः श्रूयते स्वनः  ॥ रम्स्_२,९०।५ ॥  
राजा वा राजमात्रो वा मृगयाम् अटते वने  ।  
अन्यद् वा श्वापदं किञ्चित् सौमित्रे ज्ञातुम् अर्हसि  ।  
सर्वम् एतद् यथातत्त्वम् अचिराज् ज्ञातुम् अर्हसि  ॥ रम्स्_२,९०।६ ॥*  
स लक्ष्मणः सन्त्वरितः सालम् आरुह्य पुष्पितम्  ।  
प्रेक्षमाणो दिशः सर्वाः पूर्वां दिशम् अवैक्षत  ॥ रम्स्_२,९०।७ ॥  
उदङ्मुखः प्रेक्षमाणो ददर्श महतीं चमूम्  ।  
रथाश्वगजसम्बाधां यत्तैर् युक्तां पदातिभिः  ॥ रम्स्_२,९०।८ ॥  
ताम् अश्वगजसम्पूर्णां रथध्वजविभूषिताम्  ।  
शशंस सेनां रामाय वचनं चेदम् अब्रवीत्  ॥ रम्स्_२,९०।९ ॥  
अग्निं संशमयत्व् आर्यः सीता च भजतां गुहाम्  ।  
सज्यं कुरुष्व चापं च शरांश् च कवचं तथा  ॥ रम्स्_२,९०।१० ॥  
तं रामः पुरुषव्याघ्रो लक्ष्मणं प्रत्युवाच ह  ।  
अङ्गावेक्षस्व सौमित्रे कस्यैतां मन्यसे चमूम्  ॥ रम्स्_२,९०।११ ॥  
एवम् उक्तस् तु रामेण लक्ष्मणो वाक्यम् अब्रवीत्  ।  
दिधक्षन्न् इव तां सेनां रुषितः पावको यथा  ॥ रम्स्_२,९०।१२ ॥  
सम्पन्नं राज्यम् इच्छंस् तु व्यक्तं प्राप्याभिषेचनम्  ।  
आवां हन्तुं समभ्येति कैकेय्या भरतः सुतः  ॥ रम्स्_२,९०।१३ ॥  
एष वै सुमहाञ् श्रीमान् विटपी सम्प्रकाशते  ।  
विराजत्य् उद्गतस्कन्धः कोविदारध्वजो रथे  ॥ रम्स्_२,९०।१४ ॥  
भजन्त्य् एते यथाकामम् अश्वान् आरुह्य शीघ्रगान्  ।  
एते भ्राजन्ति संहृष्टा गजान् आरुह्य सादिनः  ॥ रम्स्_२,९०।१५ ॥  
गृहीतधनुषौ चावां गिरिं वीर श्रयावहे  ।  
अपि नौ वशम् आगच्छेत् कोविदारध्वजो रणे  ॥ रम्स्_२,९०।१६ ॥  
अपि द्रक्ष्यामि भरतं यत्कृते व्यसनं महत्  ।  
त्वया राघव सम्प्राप्तं सीतया च मया तथा  ॥ रम्स्_२,९०।१७ ॥  
यन्निमित्तं भवान् राज्याच् च्युतो राघव शाश्वतात्  ।  
सम्प्राप्तो ऽयम् अरिर् वीर भरतो वध्य एव मे  ॥ रम्स्_२,९०।१८ ॥  
भरतस्य वधे दोषं नाहं पश्यामि राघव  ।  
पूर्वापकारिणां त्यागे न ह्य् अधर्मो विधीयते  ।  
एतस्मिन् निहते कृत्स्नाम् अनुशाधि वसुन्धराम्  ॥ रम्स्_२,९०।१९ ॥*  
अद्य पुत्रं हतं सङ्ख्ये कैकेयी राज्यकामुका  ।  
मया पश्येत् सुदुःखार्ता हस्तिभग्नम् इव द्रुमम्  ॥ रम्स्_२,९०।२० ॥  
कैकेयीं च वधिष्यामि सानुबन्धां सबान्धवाम्  ।  
कलुषेणाद्य महता मेदिनी परिमुच्यताम्  ॥ रम्स्_२,९०।२१ ॥  
अद्येमं संयतं क्रोधम् असत्कारं च मानद  ।  
मोक्ष्यामि शत्रुसैन्येषु कक्षेष्व् इव हुताशनम्  ॥ रम्स्_२,९०।२२ ॥  
अद्यैतच् चित्रकूटस्य काननं निशितैः शरैः  ।  
भिन्दञ् शत्रुशरीराणि करिष्ये शोणितोक्षितम्  ॥ रम्स्_२,९०।२३ ॥  
शरैर् निर्भिन्नहृदयान् कुञ्जरांस् तुरगांस् तथा  ।  
श्वापदाः परिकर्षन्तु नरांश् च निहतान् मया  ॥ रम्स्_२,९०।२४ ॥  
शराणां धनुषश् चाहम् अनृणो ऽस्मि महावने  ।  
ससैन्यं भरतं हत्वा भविष्यामि न संशयः  ॥ रम्स्_२,९०।२५ ॥  
  
_________________________________________________________________  
  
  
रामायण, अयोध्याकाण्ड, ९१  
सुसंरब्धं तु सौमित्रिं लक्ष्मणं क्रोधमूर्छितम्  ।  
रामस् तु परिसान्त्व्याथ वचनं चेदम् अब्रवीत्  ॥ रम्स्_२,९१।१ ॥  
किम् अत्र धनुषा कार्यम् असिना वा सचर्मणा  ।  
महेष्वासे महाप्राज्ञे भरते स्वयम् आगते  ॥ रम्स्_२,९१।२ ॥  
प्राप्तकालं यद् एषो ऽस्मान् भरतो द्रष्टुम् इच्छति  ।  
अस्मासु मनसाप्य् एष नाहितं किञ्चिद् आचरेत्  ॥ रम्स्_२,९१।३ ॥  
विप्रियं कृतपूर्वं ते भरतेन कदा न किम्  ।  
ईदृशं वा भयं ते ऽद्य भरतं यो ऽत्र शङ्कसे  ॥ रम्स्_२,९१।४ ॥  
न हि ते निष्ठुरं वाच्यो भरतो नाप्रियं वचः  ।  
अहं ह्य् अप्रियम् उक्तः स्यां भरतस्याप्रिये कृते  ॥ रम्स्_२,९१।५ ॥  
कथं नु पुत्राः पितरं हन्युः कस्याञ्चिद् आपदि  ।  
भ्राता वा भ्रातरं हन्यात् सौमित्रे प्राणम् आत्मनः  ॥ रम्स्_२,९१।६ ॥  
यदि राज्यस्य हेतोस् त्वम् इमां वाचं प्रभाषसे  ।  
वक्ष्यामि भरतं दृष्ट्वा राज्यम् अस्मै प्रदीयताम्  ॥ रम्स्_२,९१।७ ॥  
उच्यमानो हि भरतो मया लक्ष्मण तत्त्वतः  ।  
राज्यम् अस्मै प्रयच्छेति बाढम् इत्य् एव वक्ष्यति  ॥ रम्स्_२,९१।८ ॥  
तथोक्तो धर्मशीलेन भ्रात्रा तस्य हिते रतः  ।  
लक्ष्मणः प्रविवेशेव स्वानि गात्राणि लज्जया  ॥ रम्स्_२,९१।९ ॥  
व्रीडितं लक्ष्मणं दृष्ट्वा राघवः प्रत्युवाच ह  ।  
एष मन्ये महाबाहुर् इहास्मान् द्रष्टुम् आगतः  ॥ रम्स्_२,९१।१० ॥  
वनवासम् अनुध्याय गृहाय प्रतिनेष्यति  ।  
इमां वाप्य् एष वैदेहीम् अत्यन्तसुखसेविनीम्  ॥ रम्स्_२,९१।११ ॥  
एतौ तौ सम्प्रकाशेते गोत्रवन्तौ मनोरमौ  ।  
वायुवेगसमौ वीर जवनौ तुरगोत्तमौ  ॥ रम्स्_२,९१।१२ ॥  
स एष सुमहाकायः कम्पते वाहिनीमुखे  ।  
नागः शत्रुञ्जयो नाम वृद्धस् तातस्य धीमतः  ॥ रम्स्_२,९१।१३ ॥  
अवतीर्य तु सालाग्रात् तस्मात् स समितिञ्जयः  ।  
लक्ष्मणः प्राञ्जलिर् भूत्वा तस्थौ रामस्य पार्श्वतः  ॥ रम्स्_२,९१।१४ ॥  
भरतेनाथ सन्दिष्टा सम्मर्दो न भवेद् इति  ।  
समन्तात् तस्य शैलस्य सेनावासम् अकल्पयत्  ॥ रम्स्_२,९१।१५ ॥  
अध्यर्धम् इक्ष्वाकुचमूर् योजनं पर्वतस्य सा  ।  
पार्श्वे न्यविशद् आवृत्य गजवाजिरथाकुला  ॥ रम्स्_२,९१।१६ ॥  
सा चित्रकूटे भरतेन सेना धर्मं पुरस्कृत्य विधूय दर्पम्  ।  
प्रसादनार्थं रघुनन्दनस्य विरोचते नीतिमता प्रणीता  ॥ रम्स्_२,९१।१७ ॥  
  
_________________________________________________________________  
  
  
रामायण, अयोध्याकाण्ड, ९२  
निवेश्य सेनां तु विभुः पद्भ्यां पादवतां वरः  ।  
अभिगन्तुं स काकुत्स्थम् इयेष गुरुवर्तकम्  ॥ रम्स्_२,९२।१ ॥  
निविष्टमात्रे सैन्ये तु यथोद्देशं विनीतवत्  ।  
भरतो भ्रातरं वाक्यं शत्रुघ्नम् इदम् अब्रवीत्  ॥ रम्स्_२,९२।२ ॥  
क्षिप्रं वनम् इदं सौम्य नरसङ्घैः समन्ततः  ।  
लुब्धैश् च सहितैर् एभिस् त्वम् अन्वेषितुम् अर्हसि  ॥ रम्स्_२,९२।३ ॥  
यावन् न रामं द्रक्ष्यामि लक्ष्मणं वा महाबलम्  ।  
वैदेहीं वा महाभागां न मे शान्तिर् भविष्यति  ॥ रम्स्_२,९२।४ ॥  
यावन् न चन्द्रसङ्काशं द्रक्ष्यामि शुभम् आननम्  ।  
भ्रातुः पद्मपलाशाक्षं न मे शान्तिर् भविष्यति  ॥ रम्स्_२,९२।५ ॥  
यावन् न चरणौ भ्रातुः पार्थिवव्यञ्जनान्वितौ  ।  
शिरसा धारयिष्यामि न मे शान्तिर् भविष्यति  ॥ रम्स्_२,९२।६ ॥  
यावन् न राज्ये राज्यार्हः पितृपैतामहे स्थितः  ।  
अभिषेकजलक्लिन्नो न मे शान्तिर् भविष्यति  ॥ रम्स्_२,९२।७ ॥  
कृतकृत्या महाभागा वैदेही जनकात्मजा  ।  
भर्तारं सागरान्तायाः पृथिव्या यानुगच्छति  ॥ रम्स्_२,९२।८ ॥  
सुभगश् चित्रकूटो ऽसौ गिरिराजोपमो गिरिः  ।  
यस्मिन् वसति काकुत्स्थः कुबेर इव नन्दने  ॥ रम्स्_२,९२।९ ॥  
कृतकार्यम् इदं दुर्गं वनं व्यालनिषेवितम्  ।  
यद् अध्यास्ते महातेजा रामः शस्त्रभृतां वरः  ॥ रम्स्_२,९२।१० ॥  
एवम् उक्त्वा महातेजा भरतः पुरुषर्षभः  ।  
पद्भ्याम् एव महातेजाः प्रविवेश महद् वनम्  ॥ रम्स्_२,९२।११ ॥  
स तानि द्रुमजालानि जातानि गिरिसानुषु  ।  
पुष्पिताग्राणि मध्येन जगाम वदतां वरः  ॥ रम्स्_२,९२।१२ ॥  
स गिरेश् चित्रकूटस्य सालम् आसाद्य पुष्पितम्  ।  
रामाश्रमगतस्याग्नेर् ददर्श ध्वजम् उच्छ्रितम्  ॥ रम्स्_२,९२।१३ ॥  
तं दृष्ट्वा भरतः श्रीमान् मुमोद सहबान्धवः  ।  
अत्र राम इति ज्ञात्वा गतः पारम् इवाम्भसः  ॥ रम्स्_२,९२।१४ ॥  
स चित्रकूटे तु गिरौ निशाम्य रामाश्रमं पुण्यजनोपपन्नम्  ।  
गुहेन सार्धं त्वरितो जगाम पुनर् निवेश्यैव चमूं महात्मा  ॥ रम्स्_२,९२।१५ ॥  
  
_________________________________________________________________  
  
  
रामायण, अयोध्याकाण्ड, ९३  
निविष्टायां तु सेनायाम् उत्सुको भरतस् तदा  ।  
जगाम भ्रातरं द्रष्टुं शत्रुघ्नम् अनुदर्शयन्  ॥ रम्स्_२,९३।१ ॥  
ऋषिं वसिष्ठं सन्दिश्य मात्ःन् मे शीघ्रम् आनय  ।  
इति त्वरितम् अग्रे स जगाम गुरुवत्सलः  ॥ रम्स्_२,९३।२ ॥  
सुमन्त्रस् त्व् अपि शत्रुघ्नम् अदूराद् अन्वपद्यत  ।  
रामदर्शनजस् तर्षो भरतस्येव तस्य च  ॥ रम्स्_२,९३।३ ॥  
गच्छन्न् एवाथ भरतस् तापसालयसंस्थिताम्  ।  
भ्रातुः पर्णकुटीं श्रीमान् उटजं च ददर्श ह  ॥ रम्स्_२,९३।४ ॥  
शालायास् त्व् अग्रतस् तस्या ददर्श भरतस् तदा  ।  
काष्ठानि चावभग्नानि पुष्पाण्य् अवचितानि च  ॥ रम्स्_२,९३।५ ॥  
ददर्श च वने तस्मिन् महतः सञ्चयान् कृतान्  ।  
मृगाणां महिषाणां च करीषैः शीतकारणात्  ॥ रम्स्_२,९३।६ ॥  
गच्छन् एव महाबाहुर् द्युतिमान् भरतस् तदा  ।  
शत्रुघ्नं चाब्रवीद् धृष्टस् तान् अमात्यांश् च सर्वशः  ॥ रम्स्_२,९३।७ ॥  
मन्ये प्राप्ताः स्म तं देशं भरद्वाजो यम् अब्रवीत्  ।  
नातिदूरे हि मन्ये ऽहं नदीं मन्दाकिनीम् इतः  ॥ रम्स्_२,९३।८ ॥  
उच्चैर् बद्धानि चीराणि लक्ष्मणेन भवेद् अयम्  ।  
अभिज्ञानकृतः पन्था विकाले गन्तुम् इच्छता  ॥ रम्स्_२,९३।९ ॥  
इदं चोदात्तदन्तानां कुञ्जराणां तरस्विनाम्  ।  
शैलपार्श्वे परिक्रान्तम् अन्योन्यम् अभिगर्जताम्  ॥ रम्स्_२,९३।१० ॥  
यम् एवाधातुम् इच्छन्ति तापसाः सततं वने  ।  
तस्यासौ दृश्यते धूमः सङ्कुलः कृष्णवर्त्मनः  ॥ रम्स्_२,९३।११ ॥  
अत्राहं पुरुषव्याघ्रं गुरुसत्कारकारिणम्  ।  
आर्यं द्रक्ष्यामि संहृष्टो महर्षिम् इव राघवम्  ॥ रम्स्_२,९३।१२ ॥  
अथ गत्वा मुहूर्तं तु चित्रकूटं स राघवः  ।  
मन्दाकिनीम् अनुप्राप्तस् तं जनं चेदम् अब्रवीत्  ॥ रम्स्_२,९३।१३ ॥  
जगत्यां पुरुषव्याघ्र आस्ते वीरासने रतः  ।  
जनेन्द्रो निर्जनं प्राप्य धिन् मे जन्म सजीवितम्  ॥ रम्स्_२,९३।१४ ॥  
मत्कृते व्यसनं प्राप्तो लोकनाथो महाद्युतिः  ।  
सर्वान् कामान् परित्यज्य वने वसति राघवः  ॥ रम्स्_२,९३।१५ ॥  
इति लोकसमाक्रुष्टः पादेष्व् अद्य प्रसादयन्  ।  
रामस्य निपतिष्यामि सीतायाश् च पुनः पुनः  ॥ रम्स्_२,९३।१६ ॥  
एवं स विलपंस् तस्मिन् वने दशरथात्मजः  ।  
ददर्श महतीं पुण्यां पर्णशालां मनोरमाम्  ॥ रम्स्_२,९३।१७ ॥  
सालतालाश्वकर्णानां पर्णैर् बहुभिर् आवृताम्  ।  
विशालां मृदुभिस् तीर्णां कुशैर् वेदिम् इवाध्वरे  ॥ रम्स्_२,९३।१८ ॥  
शक्रायुधनिकाशैश् च कार्मुकैर् भारसाधनैः  ।  
रुक्मपृष्ठैर् महासारैः शोभितां शत्रुबाधकैः  ॥ रम्स्_२,९३।१९ ॥  
अर्करश्मिप्रतीकाशैर् घोरैस् तूणीगतैः शरैः  ।  
शोभितां दीप्तवदनैः सर्पैर् भोगवतीम् इव  ॥ रम्स्_२,९३।२० ॥  
महारजतवासोभ्याम् असिभ्यां च विराजिताम्  ।  
रुक्मबिन्दुविचित्राभ्यां चर्मभ्यां चापि शोभिताम्  ॥ रम्स्_२,९३।२१ ॥  
गोधाङ्गुलित्रैर् आसक्तैश् चित्रैः काञ्चनभूषितैः  ।  
अरिसङ्घैर् अनाधृष्यां मृगैः सिंहगुहाम् इव  ॥ रम्स्_२,९३।२२ ॥  
प्रागुदक्स्रवणां वेदिं विशालां दीप्तपावकाम्  ।  
ददर्श भरतस् तत्र पुण्यां रामनिवेशने  ॥ रम्स्_२,९३।२३ ॥  
निरीक्ष्य स मुहूर्तं तु ददर्श भरतो गुरुम्  ।  
उटजे रामम् आसीनं जटामण्डलधारिणम्  ॥ रम्स्_२,९३।२४ ॥  
तं तु कृष्णाजिनधरं चीरवल्कलवाससम्  ।  
ददर्श रामम् आसीनम् अभितः पावकोपमम्  ॥ रम्स्_२,९३।२५ ॥  
सिंहस्कन्धं महाबाहुं पुण्डरीकनिभेक्षणम्  ।  
पृथिव्याः सगरान्ताया भर्तारं धर्मचारिणम्  ॥ रम्स्_२,९३।२६ ॥  
उपविष्टं महाबाहुं ब्रह्माणम् इव शाश्वतम्  ।  
स्थण्डिले दर्भसंस्तीर्णे सीतया लक्ष्मणेन च  ॥ रम्स्_२,९३।२७ ॥  
तं दृष्ट्वा भरतः श्रीमान् दुःखमोहपरिप्लुतः  ।  
अभ्यधावत धर्मात्मा भरतः कैकयीसुतः  ॥ रम्स्_२,९३।२८ ॥  
दृष्ट्वा च विललापार्तो बाष्पसन्दिग्धया गिरा  ।  
अशक्नुवन् धारयितुं धैर्याद् वचनम् अब्रवीत्  ॥ रम्स्_२,९३।२९ ॥  
यः संसदि प्रकृतिभिर् भवेद् युक्त उपासितुम्  ।  
वन्यैर् मृगैर् उपासीनः सो ऽयम् आस्ते ममाग्रजः  ॥ रम्स्_२,९३।३० ॥  
वासोभिर् बहुसाहस्रैर् यो महात्मा पुरोचितः  ।  
मृगाजिने सो ऽयम् इह प्रवस्ते धर्मम् आचरन्  ॥ रम्स्_२,९३।३१ ॥  
अधारयद् यो विविधाश् चित्राः सुमनसस् तदा  ।  
सो ऽयं जटाभारम् इमं सहते राघवः कथम्  ॥ रम्स्_२,९३।३२ ॥  
यस्य यज्ञैर् यथादिष्टैर् युक्तो धर्मस्य सञ्चयः  ।  
शरीरक्लेशसम्भूतं स धर्मं परिमार्गते  ॥ रम्स्_२,९३।३३ ॥  
चन्दनेन महार्हेण यस्याङ्गम् उपसेवितम्  ।  
मलेन तस्याङ्गम् इदं कथम् आर्यस्य सेव्यते  ॥ रम्स्_२,९३।३४ ॥  
मन्निमित्तम् इदं दुःखं प्राप्तो रामः सुखोचितः  ।  
धिग् जीवितं नृशंसस्य मम लोकविगर्हितम्  ॥ रम्स्_२,९३।३५ ॥  
इत्य् एवं विलपन् दीनः प्रस्विन्नमुखपङ्कजः  ।  
पादाव् अप्राप्य रामस्य पपात भरतो रुदन्  ॥ रम्स्_२,९३।३६ ॥  
दुःखाभितप्तो भरतो राजपुत्रो महाबलः  ।  
उक्त्वार्येति सकृद् दीनं पुनर् नोवाच किञ्चन  ॥ रम्स्_२,९३।३७ ॥  
बाष्पापिहितकण्ठश् च प्रेक्ष्य रामं यशस्विनम्  ।  
आर्येत्य् एवाभिसङ्क्रुश्य व्याहर्तुं नाशकत् ततः  ॥ रम्स्_२,९३।३८ ॥  
शत्रुघ्नश् चापि रामस्य ववन्दे चरणौ रुदन्  ।  
ताव् उभौ स समालिङ्ग्य रामो ऽप्य् अश्रूण्य् अवर्तयत्  ॥ रम्स्_२,९३।३९ ॥  
ततः सुमन्त्रेण गुहेन चैव समीयतू राजसुताव् अरण्ये  ।  
दिवाकरश् चैव निशाकरश् च यथाम्बरे शुक्रबृहस्पतिभ्याम्  ॥ रम्स्_२,९३।४० ॥  
तान् पार्थिवान् वारणयूथपाभान् समागतांस् तत्र महत्य् अरण्ये  ।  
वनौकसस् ते ऽपि समीक्ष्य सर्वे ऽप्य् अश्रूण्य् अमुञ्चन् प्रविहाय हर्षम्  ॥ रम्स्_२,९३।४१ ॥  
  
_________________________________________________________________  
  
  
रामायण, अयोध्याकाण्ड, ९४  
आघ्राय रामस् तं मूर्ध्नि परिष्वज्य च राघवः  ।  
अङ्के भरतम् आरोप्य पर्यपृच्छत् समाहितः  ॥ रम्स्_२,९४।१ ॥  
क्व नु ते ऽभूत् पिता तात यद् अरण्यं त्वम् आगतः  ।  
न हि त्वं जीवतस् तस्य वनम् आगन्तुम् अर्हसि  ॥ रम्स्_२,९४।२ ॥  
चिरस्य बत पश्यामि दूराद् भरतम् आगतम्  ।  
दुष्प्रतीकम् अरण्ये ऽस्मिन् किं तात वनम् आगतः  ॥ रम्स्_२,९४।३ ॥  
कच्चिद् दशरथो राजा कुशली सत्यसङ्गरः  ।  
राजसूयाश्वमेधानाम् आहर्ता धर्मनिश्चयः  ॥ रम्स्_२,९४।४ ॥  
स कच्चिद् ब्राह्मणो विद्वान् धर्मनित्यो महाद्युतिः  ।  
इक्ष्वाकूणाम् उपाध्यायो यथावत् तात पूज्यते  ॥ रम्स्_२,९४।५ ॥  
तात कच्चिच् च कौसल्या सुमित्रा च प्रजावती  ।  
सुखिनी कच्चिद् आर्या च देवी नन्दति कैकयी  ॥ रम्स्_२,९४।६ ॥  
कच्चिद् विनयसम्पन्नः कुलपुत्रो बहुश्रुतः  ।  
अनसूयुर् अनुद्रष्टा सत्कृतस् ते पुरोहितः  ॥ रम्स्_२,९४।७ ॥  
कच्चिद् अग्निषु ते युक्तो विधिज्ञो मतिमान् ऋजुः  ।  
हुतं च होष्यमाणं च काले वेदयते सदा  ॥ रम्स्_२,९४।८ ॥  
इष्वस्त्रवरसम्पन्नम् अर्थशास्त्रविशारदम्  ।  
सुधन्वानम् उपाध्यायं कच्चित् त्वं तात मन्यसे  ॥ रम्स्_२,९४।९ ॥  
कच्चिद् आत्मसमाः शूराः श्रुतवन्तो जितेन्द्रियाः  ।  
कुलीनाश् चेङ्गितज्ञाश् च कृतास् ते तात मन्त्रिणः  ॥ रम्स्_२,९४।१० ॥  
मन्त्रो विजयमूलं हि राज्ञां भवति राघव  ।  
सुसंवृतो मन्त्रधरैर् अमात्यैः शास्त्रकोविदैः  ॥ रम्स्_२,९४।११ ॥  
कच्चिन् निद्रावशं नैषि कच्चित् काले विबुध्यसे  ।  
कच्चिच् चापररात्रिषु चिन्तयस्य् अर्थनैपुणम्  ॥ रम्स्_२,९४।१२ ॥  
कच्चिन् मन्त्रयसे नैकः कच्चिन् न बहुभिः सह  ।  
कच्चित् ते मन्त्रितो मन्त्रो राष्ट्रं न परिधावति  ॥ रम्स्_२,९४।१३ ॥  
कच्चिद् अर्थं विनिश्चित्य लघुमूलं महोदयम्  ।  
क्षिप्रम् आरभसे कर्तुं न दीर्घयसि राघव  ॥ रम्स्_२,९४।१४ ॥  
कच्चित् तु सुकृतान्य् एव कृतरूपाणि वा पुनः  ।  
विदुस् ते सर्वकार्याणि न कर्तव्यानि पार्थिवाः  ॥ रम्स्_२,९४।१५ ॥  
कच्चिन् न तर्कैर् युक्त्वा वा ये चाप्य् अपरिकीर्तिताः  ।  
त्वया वा तव वामात्यैर् बुध्यते तात मन्त्रितम्  ॥ रम्स्_२,९४।१६ ॥  
कच्चित् सहस्रान् मूर्खाणाम् एकम् इच्छसि पण्डितम्  ।  
पण्डितो ह्य् अर्थकृच्छ्रेषु कुर्यान् निःश्रेयसं महत्  ॥ रम्स्_२,९४।१७ ॥  
सहस्राण्य् अपि मूर्खाणां यद्य् उपास्ते महीपतिः  ।  
अथ वाप्य् अयुतान्य् एव नास्ति तेषु सहायता  ॥ रम्स्_२,९४।१८ ॥  
एको ऽप्य् अमात्यो मेधावी शूरो दक्षो विचक्षणः  ।  
राजानं राजमात्रं वा प्रापयेन् महतीं श्रियम्  ॥ रम्स्_२,९४।१९ ॥  
कच्चिन् मुख्या महत्स्व् एव मध्यमेषु च मध्यमाः  ।  
जघन्याश् च जघन्येषु भृत्याः कर्मसु योजिताः  ॥ रम्स्_२,९४।२० ॥  
अमात्यान् उपधातीतान् पितृपैतामहाञ् शुचीन्  ।  
श्रेष्ठाञ् श्रेष्ठेषु कच्चित् त्वं नियोजयसि कर्मसु  ॥ रम्स्_२,९४।२१ ॥  
कच्चित् त्वां नावजानन्ति याजकाः पतितं यथा  ।  
उग्रप्रतिग्रहीतारं कामयानम् इव स्त्रियः  ॥ रम्स्_२,९४।२२ ॥  
उपायकुशलं वैद्यं भृत्यसन्दूषणे रतम्  ।  
शूरम् ऐश्वर्यकामं च यो न हन्ति स वध्यते  ॥ रम्स्_२,९४।२३ ॥  
कच्चिद् धृष्टश् च शूरश् च धृतिमान् मतिमाञ् शुचिः  ।  
कुलीनश् चानुरक्तश् च दक्षः सेनापतिः कृतः  ॥ रम्स्_२,९४।२४ ॥  
बलवन्तश् च कच्चित् ते मुख्या युद्धविशारदाः  ।  
दृष्टापदाना विक्रान्तास् त्वया सत्कृत्य मानिताः  ॥ रम्स्_२,९४।२५ ॥  
कच्चिद् बलस्य भक्तं च वेतनं च यथोचितम्  ।  
सम्प्राप्तकालं दातव्यं ददासि न विलम्बसे  ॥ रम्स्_२,९४।२६ ॥  
कालातिक्रमणे ह्य् एव भक्तवेतनयोर् भृताः  ।  
भर्तुः कुप्यन्ति दुष्यन्ति सो ऽनर्थः सुमहान् स्मृतः  ॥ रम्स्_२,९४।२७ ॥  
कच्चित् सर्वे ऽनुरक्तास् त्वां कुलपुत्राः प्रधानतः  ।  
कच्चित् प्राणांस् तवार्थेषु सन्त्यजन्ति समाहिताः  ॥ रम्स्_२,९४।२८ ॥  
कच्चिज् जानपदो विद्वान् दक्षिणः प्रतिभानवान्  ।  
यथोक्तवादी दूतस् ते कृतो भरत पण्डितः  ॥ रम्स्_२,९४।२९ ॥  
कच्चिद् अष्टादशान्य् एषु स्वपक्षे दश पञ्च च  ।  
त्रिभिस् त्रिभिर् अविज्ञातैर् वेत्सि तीर्थानि चारकैः  ॥ रम्स्_२,९४।३० ॥  
कच्चिद् व्यपास्तान् अहितान् प्रतियातांश् च सर्वदा  ।  
दुर्बलान् अनवज्ञाय वर्तसे रिपुसूदन  ॥ रम्स्_२,९४।३१ ॥  
कच्चिन् न लोकायतिकान् ब्राह्मणांस् तात सेवसे  ।  
अनर्थकुशला ह्य् एते बालाः पण्डितमानिनः  ॥ रम्स्_२,९४।३२ ॥  
धर्मशास्त्रेषु मुख्येषु विद्यमानेषु दुर्बुधाः  ।  
बुद्धिमान् वीक्षिकीं प्राप्य निरर्थं प्रवदन्ति ते  ॥ रम्स्_२,९४।३३ ॥  
वीरैर् अध्युषितां पूर्वम् अस्माकं तात पूर्वकैः  ।  
सत्यनामां दृढद्वारां हस्त्यश्वरथसङ्कुलाम्  ॥ रम्स्_२,९४।३४ ॥  
ब्राह्मणैः क्षत्रियैर् वैश्यैः स्वकर्मनिरतैः सदा  ।  
जितेन्द्रियैर् महोत्साहैर् वृताम् आर्यैः सहस्रशः  ॥ रम्स्_२,९४।३५ ॥  
प्रासादैर् विविधाकारैर् वृतां वैद्यजनाकुलाम्  ।  
कच्चित् समुदितां स्फीताम् अयोध्यां परिरक्षसि  ॥ रम्स्_२,९४।३६ ॥  
कच्चिच् चैत्यशतैर् जुष्टः सुनिविष्टजनाकुलः  ।  
देवस्थानैः प्रपाभिश् च तडागैश् चोपशोभितः  ॥ रम्स्_२,९४।३७ ॥  
प्रहृष्टनरनारीकः समाजोत्सवशोभितः  ।  
सुकृष्टसीमा पशुमान् हिंसाभिर् परिवर्जितः  ॥ रम्स्_२,९४।३८ ॥  
अदेवमातृको रम्यः श्वापदैः परिवर्जितः  ।  
कच्चिज् जनपदः स्फीतः सुखं वसति राघव  ॥ रम्स्_२,९४।३९ ॥  
कच्चित् ते दयिताः सर्वे कृषिगोरक्षजीविनः  ।  
वार्त्तायां संश्रितस् तात लोको हि सुखम् एधते  ॥ रम्स्_२,९४।४० ॥  
तेषां गुप्तिपरीहारैः कच्चित् ते भरणं कृतम्  ।  
रक्ष्या हि राज्ञा धर्मेण सर्वे विषयवासिनः  ॥ रम्स्_२,९४।४१ ॥  
कच्चित् स्त्रियः सान्त्वयसि कच्चित् ताश् च सुरक्षिताः  ।  
कच्चिन् न श्रद्दधास्यासां कच्चिद् गुह्यं न भाषसे  ॥ रम्स्_२,९४।४२ ॥  
कच्चिन् नागवनं गुप्तं कुञ्जराणां च तृप्यसि  ।  
कच्चिद् दर्शयसे नित्यं मनुष्याणां विभूषितम्  ।  
उत्थायोत्थाय पूर्वाह्णे राजपुत्रो महापथे  ॥ रम्स्_२,९४।४३ ॥*  
कच्चित् सर्वाणि दुर्गाणि धनधान्यायुधोदकैः  ।  
यन्त्रैश् च परिपूर्णानि तथा शिल्पिधनुर्धरैः  ॥ रम्स्_२,९४।४४ ॥  
आयस् ते विपुलः कच्चित् कच्चिद् अल्पतरो व्ययः  ।  
अपात्रेषु न ते कच्चित् कोशो गच्छति राघव  ॥ रम्स्_२,९४।४५ ॥  
देवतार्थे च पित्रर्थे ब्राह्मणाभ्यागतेषु च  ।  
योधेषु मित्रवर्गेषु कच्चिद् गच्छति ते व्ययः  ॥ रम्स्_२,९४।४६ ॥  
कच्चिद् आर्यो विशुद्धात्माक्षारितश् चोरकर्मणा  ।  
अपृष्टः शास्त्रकुशलैर् न लोभाद् बध्यते शुचिः  ॥ रम्स्_२,९४।४७ ॥  
गृहीतश् चैव पृष्टश् च काले दृष्टः सकारणः  ।  
कच्चिन् न मुच्यते चोरो धनलोभान् नरर्षभ  ॥ रम्स्_२,९४।४८ ॥  
व्यसने कच्चिद् आढ्यस्य दुर्गतस्य च राघव  ।  
अर्थं विरागाः पश्यन्ति तवामात्या बहुश्रुताः  ॥ रम्स्_२,९४।४९ ॥  
यानि मिथ्याभिशस्तानां पतन्त्य् अस्राणि राघव  ।  
तानि पुत्रपशून् घ्नन्ति प्रीत्यर्थम् अनुशासतः  ॥ रम्स्_२,९४।५० ॥  
कच्चिद् वृद्धांश् च बालांश् च वैद्यमुख्यांश् च राघव  ।  
दानेन मनसा वाचा त्रिभिर् एतैर् बुभूषसे  ॥ रम्स्_२,९४।५१ ॥  
कच्चिद् गुरूंश् च वृद्धांश् च तापसान् देवतातिथीन्  ।  
चैत्यांश् च सर्वान् सिद्धार्थान् ब्राह्मणांश् च नमस्यसि  ॥ रम्स्_२,९४।५२ ॥  
कच्चिद् अर्थेन वा धर्मं धर्मं धर्मेण वा पुनः  ।  
उभौ वा प्रीतिलोभेन कामेन न विबाधसे  ॥ रम्स्_२,९४।५३ ॥  
कच्चिद् अर्थं च धर्मं च कामं च जयतां वर  ।  
विभज्य काले कालज्ञ सर्वान् भरत सेवसे  ॥ रम्स्_२,९४।५४ ॥  
कच्चित् ते ब्राह्मणाः शर्म सर्वशास्त्रार्थकोविदाः  ।  
आशंसन्ते महाप्राज्ञ पौरजानपदैः सह  ॥ रम्स्_२,९४।५५ ॥  
नास्तिक्यम् अनृतं क्रोधं प्रमादं दीर्घसूत्रताम्  ।  
अदर्शनं ज्ञानवताम् आलस्यं पञ्चवृत्तिताम्  ॥ रम्स्_२,९४।५६ ॥  
एकचिन्तनम् अर्थानाम् अनर्थज्ञैश् च मन्त्रणम्  ।  
निश्चितानाम् अनारम्भं मन्त्रस्यापरिरक्षणम्  ॥ रम्स्_२,९४।५७ ॥  
मङ्गलस्याप्रयोगं च प्रत्युत्थानं च सर्वशः  ।  
कच्चित् त्वं वर्जयस्य् एतान् राजदोषांश् चतुर्दश  ॥ रम्स्_२,९४।५८ ॥  
कच्चित् स्वादुकृतं भोज्यम् एको नाश्नासि राघव  ।  
कच्चिद् आशंसमानेभ्यो मित्रेभ्यः सम्प्रयच्छसि  ॥ रम्स्_२,९४।५९ ॥  
  
_________________________________________________________________  
  
  
रामायण, अयोध्याकाण्ड, ९५  
रामस्य वचनं श्रुत्वा भरतः प्रत्युवाच ह  ।  
किं मे धर्माद् विहीनस्य राजधर्मः करिष्यति  ॥ रम्स्_२,९५।१ ॥  
शाश्वतो ऽयं सदा धर्मः स्थितो ऽस्मासु नरर्षभ  ।  
ज्येष्ठपुत्रे स्थिते राजन् न कनीयान् भवेन् नृपः  ॥ रम्स्_२,९५।२ ॥  
स समृद्धां मया सार्धम् अयोध्यां गच्छ राघव  ।  
अभिषेचय चात्मानं कुलस्यास्य भवाय नः  ॥ रम्स्_२,९५।३ ॥  
राजानं मानुषं प्राहुर् देवत्वे सम्मतो मम  ।  
यस्य धर्मार्थसहितं वृत्तम् आहुर् अमानुषम्  ॥ रम्स्_२,९५।४ ॥  
केकयस्थे च मयि तु त्वयि चारण्यम् आश्रिते  ।  
दिवम् आर्य गतो राजा यायजूकः सतां मतः  ॥ रम्स्_२,९५।५ ॥  
उत्तिष्ठ पुरुषव्याघ्र क्रियताम् उदकं पितुः  ।  
अहं चायं च शत्रुघ्नः पूर्वम् एव कृतोदकौ  ॥ रम्स्_२,९५।६ ॥  
प्रियेण किल दत्तं हि पितृलोकेषु राघव  ।  
अक्षय्यं भवतीत्य् आहुर् भवांश् चैव पितुः प्रियः  ॥ रम्स्_२,९५।७ ॥  
तां श्रुत्वा करुणां वाचं पितुर् मरणसंहिताम्  ।  
राघवो भरतेनोक्तां बभूव गतचेतनः  ॥ रम्स्_२,९५।८ ॥  
वाग्वज्रं भरतेनोक्तम् अमनोज्ञं परन्तपः  ।  
प्रगृह्य बाहू रामो वै पुष्पिताग्रो यथा द्रुमः  ।  
वने परशुना कृत्तस् तथा भुवि पपात ह  ॥ रम्स्_२,९५।९ ॥*  
तथा हि पतितं रामं जगत्यां जगतीपतिम्  ।  
कूलघातपरिश्रान्तं प्रसुप्तम् इव कुञ्जरम्  ॥ रम्स्_२,९५।१० ॥  
भ्रातरस् ते महेष्वासं सर्वतः शोककर्शितम्  ।  
रुदन्तः सह वैदेह्या सिषिचुः सलिलेन वै  ॥ रम्स्_२,९५।११ ॥  
स तु सञ्ज्ञां पुनर् लब्ध्वा नेत्राभ्याम् आस्रम् उत्सृजन्  ।  
उपाक्रामत काकुत्स्थः कृपणं बहुभाषितुम्  ॥ रम्स्_२,९५।१२ ॥  
किं नु तस्य मया कार्यं दुर्जातेन महात्मनः  ।  
यो मृतो मम शोकेन न मया चापि संस्कृतः  ॥ रम्स्_२,९५।१३ ॥  
अहो भरत सिद्धार्थो येन राजा त्वयानघ  ।  
शत्रुघेण च सर्वेषु प्रेतकृत्येषु सत्कृतः  ॥ रम्स्_२,९५।१४ ॥  
निष्प्रधानाम् अनेकाग्रां नरेन्द्रेण विनाकृताम्  ।  
निवृत्तवनवासो ऽपि नायोध्यां गन्तुम् उत्सहे  ॥ रम्स्_२,९५।१५ ॥  
समाप्तवनवासं माम् अयोध्यायां परन्तप  ।  
को नु शासिष्यति पुनस् ताते लोकान्तरं गते  ॥ रम्स्_२,९५।१६ ॥  
पुरा प्रेक्ष्य सुवृत्तं मां पिता यान्य् आह सान्त्वयन्  ।  
वाक्यानि तानि श्रोष्यामि कुतः कर्णसुखान्य् अहम्  ॥ रम्स्_२,९५।१७ ॥  
एवम् उक्त्वा स भरतं भार्याम् अभ्येत्य राघवः  ।  
उवाच शोकसन्तप्तः पूर्णचन्द्रनिभाननाम्  ॥ रम्स्_२,९५।१८ ॥  
सीते मृतस् ते श्वशुरः पित्रा हीनो ऽसि लक्ष्मण  ।  
भरतो दुःखम् आचष्टे स्वर्गतं पृथिवीपतिम्  ॥ रम्स्_२,९५।१९ ॥  
सान्त्वयित्वा तु तां रामो रुदन्तीं जनकात्मजाम्  ।  
उवाच लक्ष्मणं तत्र दुःखितो दुःखितं वचः  ॥ रम्स्_२,९५।२० ॥  
आनयेङ्गुदीपिण्याकं चीरम् आहर चोत्तरम्  ।  
जलक्रियार्थं तातस्य गमिष्यामि महात्मनः  ॥ रम्स्_२,९५।२१ ॥  
सीता पुरस्ताद् व्रजतु त्वम् एनाम् अभितो व्रज  ।  
अहं पश्चाद् गमिष्यामि गतिर् ह्य् एषा सुदारुणा  ॥ रम्स्_२,९५।२२ ॥  
ततो नित्यानुगस् तेषां विदितात्मा महामतिः  ।  
मृदुर् दान्तश् च शान्तश् च रामे च दृढभक्तिमान्  ॥ रम्स्_२,९५।२३ ॥  
सुमन्त्रस् तैर् नृपसुतैः सार्धम् आश्वास्य राघवम्  ।  
अवातारयद् आलम्ब्य नदीं मन्दाकिनीं शिवाम्  ॥ रम्स्_२,९५।२४ ॥  
ते सुतीर्थां ततः कृच्छ्राद् उपागम्य यशस्विनः  ।  
नदीं मन्दाकिनीं रम्यां सदा पुष्पितकाननाम्  ॥ रम्स्_२,९५।२५ ॥  
शीघ्रस्रोतसम् आसाद्य तीर्थं शिवम् अकर्दमम्  ।  
सिषिचुस् तूदकं राज्ञे तत एतद् भवत्व् इति  ॥ रम्स्_२,९५।२६ ॥  
प्रगृह्य च महीपालो जलपूरितम् अञ्जलिम्  ।  
दिशं याम्याम् अभिमुखो रुदन् वचनम् अब्रवीत्  ॥ रम्स्_२,९५।२७ ॥  
एतत् ते राजशार्दूल विमलं तोयम् अक्षयम्  ।  
पितृलोकगतस्याद्य मद्दत्तम् उपतिष्ठतु  ॥ रम्स्_२,९५।२८ ॥  
ततो मन्दाकिनीतीरात् प्रत्युत्तीर्य स राघवः  ।  
पितुश् चकार तेजस्वी निवापं भ्रातृभिः सह  ॥ रम्स्_२,९५।२९ ॥  
ऐङ्गुदं बदरीमिश्रं पिण्याकं दर्भसंस्तरे  ।  
न्यस्य रामः सुदुःखार्तो रुदन् वचनम् अब्रवीत्  ॥ रम्स्_२,९५।३० ॥  
इदं भुङ्क्ष्व महाराज प्रीतो यदशना वयम्  ।  
यदन्नः पुरुषो भवति तदन्नास् तस्य देवताः  ॥ रम्स्_२,९५।३१ ॥  
ततस् तेनैव मार्गेण प्रत्युत्तीर्य नदीतटात्  ।  
आरुरोह नरव्याघ्रो रम्यसानुं महीधरम्  ॥ रम्स्_२,९५।३२ ॥  
ततः पर्णकुटीद्वारम् आसाद्य जगतीपतिः  ।  
परिजग्राह पाणिभ्याम् उभौ भरतलक्ष्मणौ  ॥ रम्स्_२,९५।३३ ॥  
तेषां तु रुदतां शब्दात् प्रतिश्रुत्काभवद् गिरौ  ।  
भ्रात्ःणां सह वैदेह्या सिंहानां नर्दताम् इव  ॥ रम्स्_२,९५।३४ ॥  
विज्ञाय तुमुलं शब्दं त्रस्ता भरतसैनिकाः  ।  
अब्रुवंश् चापि रामेण भरतः सङ्गतो ध्रुवम्  ।  
तेषाम् एव महाञ् शब्दः शोचतां पितरं मृतम्  ॥ रम्स्_२,९५।३५ ॥*  
अथ वासान् परित्यज्य तं सर्वे ऽभिमुखाः स्वनम्  ।  
अप्य् एकमनसो जग्मुर् यथास्थानं प्रधाविताः  ॥ रम्स्_२,९५।३६ ॥  
हयैर् अन्ये गजैर् अन्ये रथैर् अन्ये स्वलङ्कृतैः  ।  
सुकुमारास् तथैवान्ये पद्भिर् एव नरा ययुः  ॥ रम्स्_२,९५।३७ ॥  
अचिरप्रोषितं रामं चिरविप्रोषितं यथा  ।  
द्रष्टुकामो जनः सर्वो जगाम सहसाश्रमम्  ॥ रम्स्_२,९५।३८ ॥  
भ्रात्ःणां त्वरितास् ते तु द्रष्टुकामाः समागमम्  ।  
ययुर् बहुविधैर् यानैः खुरनेमिसमाकुलैः  ॥ रम्स्_२,९५।३९ ॥  
सा भूमिर् बहुभिर् यानैः खुरनेमिसमाहता  ।  
मुमोच तुमुलं शब्दं द्यौर् इवाभ्रसमागमे  ॥ रम्स्_२,९५।४० ॥  
तेन वित्रासिता नागाः करेणुपरिवारिताः  ।  
आवासयन्तो गन्धेन जग्मुर् अन्यद् वनं ततः  ॥ रम्स्_२,९५।४१ ॥  
वराहमृगसिंहाश् च महिषाः सर्क्षवानराः  ।  
व्याघ्रगोकर्णगवया वित्रेषुः पृषतैः सह  ॥ रम्स्_२,९५।४२ ॥  
रथाङ्गसाह्वा नत्यूहा हंसाः कारण्डवाः प्लवाः  ।  
तथा पुंस्कोकिलाः क्रौञ्चा विसञ्ज्ञा भेजिरे दिशः  ॥ रम्स्_२,९५।४३ ॥  
तेन शब्देन वित्रस्तैर् आकाशं पक्षिभिर् वृतम्  ।  
मनुष्यैर् आवृता भूमिर् उभयं प्रबभौ तदा  ॥ रम्स्_२,९५।४४ ॥  
तान् नरान् बाष्पपूर्णाक्षान् समीक्ष्याथ सुदुःखितान्  ।  
पर्यष्वजत धर्मज्ञः पितृवन् मातृवच् च सः  ॥ रम्स्_२,९५।४५ ॥  
स तत्र कांश्चित् परिषस्वजे नरान् नराश् च केचित् तु तम् अभ्यवादयन्  ।  
चकार सर्वान् सवयस्यबान्धवान् यथार्हम् आसाद्य तदा नृपात्मजः  ॥ रम्स्_२,९५।४६ ॥  
ततः स तेषां रुदतां महात्मनां भुवं च खं चानुविनादयन् स्वनः  ।  
गुहा गिरीणां च दिशश् च सन्ततं मृदङ्गघोषप्रतिमो विशुश्रुवे  ॥ रम्स्_२,९५।४७ ॥  
  
_________________________________________________________________  
  
  
रामायण, अयोध्याकाण्ड, ९६  
वसिष्ठः पुरतः कृत्वा दारान् दशरथस्य च  ।  
अभिचक्राम तं देशं रामदर्शनतर्षितः  ॥ रम्स्_२,९६।१ ॥  
राजपत्न्यश् च गच्छन्त्यो मन्दं मन्दाकिनीं प्रति  ।  
ददृशुस् तत्र तत् तीर्थं रामलक्ष्मणसेवितम्  ॥ रम्स्_२,९६।२ ॥  
कौसल्या बाष्पपूर्णेन मुखेन परिशुष्यता  ।  
सुमित्राम् अब्रवीद् दीना याश् चान्या राजयोषितः  ॥ रम्स्_२,९६।३ ॥  
इदं तेषाम् अनाथानां क्लिष्टम् अक्लिष्टकर्मणाम्  ।  
वने प्राक् केवलं तीर्थं ये ते निर्विषयीकृताः  ॥ रम्स्_२,९६।४ ॥  
इतः सुमित्रे पुत्रस् ते सदा जलम् अतन्द्रितः  ।  
स्वयं हरति सौमित्रिर् मम पुत्रस्य कारणात्  ॥ रम्स्_२,९६।५ ॥  
दक्षिणाग्रेषु दर्भेषु सा ददर्श महीतले  ।  
पितुर् इङ्गुदीपिण्याकं न्यस्तम् आयतलोचना  ॥ रम्स्_२,९६।६ ॥  
तं भूमौ पितुर् आर्तेन न्यस्तं रामेण वीक्ष्य सा  ।  
उवाच देवी कौसल्या सर्वा दशरथस्त्रियः  ॥ रम्स्_२,९६।७ ॥  
इदम् इक्ष्वाकुनाथस्य राघवस्य महात्मनः  ।  
राघवेण पितुर् दत्तं पश्यतैतद् यथाविधि  ॥ रम्स्_२,९६।८ ॥  
तस्य देवसमानस्य पार्थिवस्य महात्मनः  ।  
नैतद् औपयिकं मन्ये भुक्तभोगस्य भोजनम्  ॥ रम्स्_२,९६।९ ॥  
चतुरन्तां महीं भुक्त्वा महेन्द्रसदृशो विभुः  ।  
कथम् इङ्गुदीपिण्याकं स भुङ्क्ते वसुधाधिपः  ॥ रम्स्_२,९६।१० ॥  
अतो दुःखतरं लोके न किञ्चित् प्रतिभाति मा  ।  
यत्र रामः पितुर् दद्याद् इङ्गुदीक्षोदम् ऋद्धिमान्  ॥ रम्स्_२,९६।११ ॥  
रामेणेङ्गुदीपिण्याकं पितुर् दत्तं समीक्ष्य मे  ।  
कथं दुःखेन हृदयं न स्फोटति सहस्रधा  ॥ रम्स्_२,९६।१२ ॥  
एवम् आर्तां सपत्न्यस् ता जग्मुर् आश्वास्य तां तदा  ।  
ददृशुश् चाश्रमे रामं स्वर्गाच् च्युतम् इवामरम्  ॥ रम्स्_२,९६।१३ ॥  
सर्वभोगैः परित्यक्तं रामं सम्प्रेक्ष्य मातरः  ।  
आर्ता मुमुचुर् अश्रूणि सस्वरं शोककर्शिताः  ॥ रम्स्_२,९६।१४ ॥  
तासां रामः समुत्थाय जग्राह चरणाञ् शुभान्  ।  
मात्ःणां मनुजव्याघ्रः सर्वासां सत्यसङ्गरः  ॥ रम्स्_२,९६।१५ ॥  
ताः पाणिभिः सुखस्पर्शैर् मृद्वङ्गुलितलैः शुभैः  ।  
प्रममार्जू रजः पृष्ठाद् रामस्यायतलोचनाः  ॥ रम्स्_२,९६।१६ ॥  
सौमित्रिर् अपि ताः सर्वा मात्ःन् सम्प्रेक्ष्य दुःखितः  ।  
अभ्यवादयतासक्तं शनै रामाद् अनन्तरम्  ॥ रम्स्_२,९६।१७ ॥  
यथा रामे तथा तस्मिन् सर्वा ववृतिरे स्त्रियः  ।  
वृत्तिं दशरथाज् जाते लक्ष्मणे शुभलक्षणे  ॥ रम्स्_२,९६।१८ ॥  
सीतापि चरणांस् तासाम् उपसङ्गृह्य दुःखिता  ।  
श्वश्रूणाम् अश्रुपूर्णाक्षी सा बभूवाग्रतः स्थिता  ॥ रम्स्_२,९६।१९ ॥  
तां परिष्वज्य दुःखार्तां माता दुहितरं यथा  ।  
वनवासकृशां दीनां कौसल्या वाक्यम् अब्रवीत्  ॥ रम्स्_२,९६।२० ॥  
विदेहराजस्य सुता स्नुषा दशरथस्य च  ।  
रामपत्नी कथं दुःखं सम्प्राप्ता निर्जने वने  ॥ रम्स्_२,९६।२१ ॥  
पद्मम् आतपसन्तप्तं परिक्लिष्टम् इवोत्पलम्  ।  
काञ्चनं रजसा ध्वस्तं क्लिष्टं चन्द्रम् इवाम्बुदैः  ॥ रम्स्_२,९६।२२ ॥  
मुखं ते प्रेक्ष्य मां शोको दहत्य् अग्निर् इवाश्रयम्  ।  
भृशं मनसि वैदेहि व्यसनारणिसम्भवः  ॥ रम्स्_२,९६।२३ ॥  
ब्रुवन्त्याम् एवम् आर्तायां जनन्यां भरताग्रजः  ।  
पादाव् आसाद्य जग्राह वसिष्ठस्य स राघवः  ॥ रम्स्_२,९६।२४ ॥  
पुरोहितस्याग्निसमस्य तस्य वै बृहस्पतेर् इन्द्र इवामराधिपः  ।  
प्रगृह्य पादौ सुसमृद्धतेजसः सहैव तेनोपविवेश राघवः  ॥ रम्स्_२,९६।२५ ॥  
ततो जघन्यं सहितैः स मन्त्रिभिः पुरप्रधानैश् च सहैव सैनिकैः  ।  
जनेन धर्मज्ञतमेन धर्मवान् उपोपविष्टो भरतस् तदाग्रजम्  ॥ रम्स्_२,९६।२६ ॥  
उपोपविष्टस् तु तदा स वीर्यवांस् तपस्विवेषेण समीक्ष्य राघवम्  ।  
श्रिया ज्वलन्तं भरतः कृताञ्जलिर् यथा महेन्द्रः प्रयतः प्रजापतिम्  ॥ रम्स्_२,९६।२७ ॥  
किम् एष वाक्यं भरतो ऽद्य राघवं प्रणम्य सत्कृत्य च साधु वक्ष्यति  ।  
इतीव तस्यार्यजनस्य तत्त्वतो बभूव कौतूहलम् उत्तमं तदा  ॥ रम्स्_२,९६।२८ ॥  
स राघवः सत्यधृतिश् च लक्ष्मणो महानुभावो भरतश् च धार्मिकः  ।  
वृताः सुहृद्भिश् च विरेजुर् अध्वरे यथा सदस्यैः सहितास् त्रयो ऽग्नयः  ॥ रम्स्_२,९६।२९ ॥  
  
_________________________________________________________________  
  
  
रामायण, अयोध्याकाण्ड, ९७  
तं तु रामः समाश्वास्य भ्रातरं गुरुवत्सलम्  ।  
लक्ष्मणेन सह भ्रात्रा प्रष्टुं समुपचक्रमे  ॥ रम्स्_२,९७।१ ॥  
किम् एतद् इच्छेयम् अहं श्रोतुं प्रव्याहृतं त्वया  ।  
यस्मात् त्वम् आगतो देशम् इमं चीरजटाजिनी  ॥ रम्स्_२,९७।२ ॥  
यन्निमित्तम् इमं देशं कृष्णाजिनजटाधरः  ।  
हित्वा राज्यं प्रविष्टस् त्वं तत् सर्वं वक्तुम् अर्हसि  ॥ रम्स्_२,९७।३ ॥  
इत्य् उक्तः केकयीपुत्रः काकुत्स्थेन महात्मना  ।  
प्रगृह्य बलवद् भूयः प्राञ्जलिर् वाक्यम् अब्रवीत्  ॥ रम्स्_२,९७।४ ॥  
आर्यं तातः परित्यज्य कृत्वा कर्म सुदुष्करम्  ।  
गतः स्वर्गं महाबाहुः पुत्रशोकाभिपीडितः  ॥ रम्स्_२,९७।५ ॥  
स्त्रिया नियुक्तः कैकेय्या मम मात्रा परन्तप  ।  
चकार सुमहत् पापम् इदम् आत्मयशोहरम्  ॥ रम्स्_२,९७।६ ॥  
सा राज्यफलम् अप्राप्य विधवा शोककर्शिता  ।  
पतिष्यति महाघोरे निरये जननी मम  ॥ रम्स्_२,९७।७ ॥  
तस्य मे दासभूतस्य प्रसादं कर्तुम् अर्हसि  ।  
अभिषिञ्चस्व चाद्यैव राज्येन मघवान् इव  ॥ रम्स्_२,९७।८ ॥  
इमाः प्रकृतयः सर्वा विधवा मातरश् च याः  ।  
त्वत्सकाशम् अनुप्राप्ताः प्रसादं कर्तुम् अर्हसि  ॥ रम्स्_२,९७।९ ॥  
तदानुपूर्व्या युक्तं च युक्तं चात्मनि मानद  ।  
राज्यं प्राप्नुहि धर्मेण सकामान् सुहृदः कुरु  ॥ रम्स्_२,९७।१० ॥  
भवत्व् अविधवा भूमिः समग्रा पतिना त्वया  ।  
शशिना विमलेनेव शारदी रजनी यथा  ॥ रम्स्_२,९७।११ ॥  
एभिश् च सचिवैः सार्धं शिरसा याचितो मया  ।  
भ्रातुः शिष्यस्य दासस्य प्रसादं कर्तुम् अर्हसि  ॥ रम्स्_२,९७।१२ ॥  
तद् इदं शाश्वतं पित्र्यं सर्वं सचिवमण्डलम्  ।  
पूजितं पुरुषव्याघ्र नातिक्रमितुम् उत्सहे  ॥ रम्स्_२,९७।१३ ॥  
एवम् उक्त्वा महाबाहुः सबाष्पः केकयीसुतः  ।  
रामस्य शिरसा पादौ जग्राह भरतः पुनः  ॥ रम्स्_२,९७।१४ ॥  
तं मत्तम् इव मातङ्गं निःश्वसन्तं पुनः पुनः  ।  
भ्रातरं भरतं रामः परिष्वज्येदम् अब्रवीत्  ॥ रम्स्_२,९७।१५ ॥  
कुलीनः सत्त्वसम्पन्नस् तेजस्वी चरितव्रतः  ।  
राज्यहेतोः कथं पापम् आचरेत् त्वद्विधो जनः  ॥ रम्स्_२,९७।१६ ॥  
न दोषं त्वयि पश्यामि सूक्ष्मम् अप्य् अरिसूदन  ।  
न चापि जननीं बाल्यात् त्वं विगर्हितुम् अर्हसि  ॥ रम्स्_२,९७।१७ ॥  
यावत् पितरि धर्मज्ञ गौरवं लोकसत्कृते  ।  
तावद् धर्मभृतां श्रेष्ठ जनन्याम् अपि गौरवम्  ॥ रम्स्_२,९७।१८ ॥  
एताभ्यां धर्मशीलाभ्यां वनं गच्छेति राघव  ।  
मातापितृभ्याम् उक्तो ऽहं कथम् अन्यत् समाचरे  ॥ रम्स्_२,९७।१९ ॥  
त्वया राज्यम् अयोध्यायां प्राप्तव्यं लोकसत्कृतम्  ।  
वस्तव्यं दण्डकारण्ये मया वल्कलवाससा  ॥ रम्स्_२,९७।२० ॥  
एवं कृत्वा महाराजो विभागं लोकसन्निधौ  ।  
व्यादिश्य च महातेजा दिवं दशरथो गतः  ॥ रम्स्_२,९७।२१ ॥  
स च प्रमाणं धर्मात्मा राजा लोकगुरुस् तव  ।  
पित्रा दत्तं यथाभागम् उपभोक्तुं त्वम् अर्हसि  ॥ रम्स्_२,९७।२२ ॥  
चतुर्दश समाः सौम्य दण्डकारण्यम् आश्रितः  ।  
उपभोक्ष्ये त्व् अहं दत्तं भागं पित्रा महात्मना  ॥ रम्स्_२,९७।२३ ॥  
यद् अब्रवीन् मां नरलोकसत्कृतः पिता महात्मा विबुधाधिपोपमः  ।  
तद् एव मन्ये परमात्मनो हितं न सर्वलोकेश्वरभावम् अव्ययम्  ॥ रम्स्_२,९७।२४ ॥  
  
_________________________________________________________________  
  
  
रामायण, अयोध्याकाण्ड, ९८  
ततः पुरुषसिंहानां वृतानां तैः सुहृद्गणैः  ।  
शोचताम् एव रजनी दुःखेन व्यत्यवर्तत  ॥ रम्स्_२,९८।१ ॥  
रजन्यां सुप्रभातायां भ्रातरस् ते सुहृद्वृताः  ।  
मन्दाकिन्यां हुतं जप्यं कृत्वा रामम् उपागमन्  ॥ रम्स्_२,९८।२ ॥  
तूष्णीं ते समुपासीना न कश्चित् किञ्चिद् अब्रवीत्  ।  
भरतस् तु सुहृन्मध्ये रामं वचनम् अब्रवीत्  ॥ रम्स्_२,९८।३ ॥  
सान्त्विता मामिका माता दत्तं राज्यम् इदं मम  ।  
तद् ददामि तवैवाहं भुङ्क्ष्व राज्यम् अकण्टकम्  ॥ रम्स्_२,९८।४ ॥  
महतेवाम्बुवेगेन भिन्नः सेतुर् जलागमे  ।  
दुरावारं त्वदन्येन राज्यखण्डम् इदं महत्  ॥ रम्स्_२,९८।५ ॥  
गतिं खर इवाश्वस्य तार्क्ष्यस्येव पतत्रिणः  ।  
अनुगन्तुं न शक्तिर् मे गतिं तव महीपते  ॥ रम्स्_२,९८।६ ॥  
सुजीवं नित्यशस् तस्य यः परैर् उपजीव्यते  ।  
राम तेन तु दुर्जीवं यः परान् उपजीवति  ॥ रम्स्_२,९८।७ ॥  
यथा तु रोपितो वृक्षः पुरुषेण विवर्धितः  ।  
ह्रस्वकेन दुरारोहो रूढस्कन्धो महाद्रुमः  ॥ रम्स्_२,९८।८ ॥  
स यदा पुष्पितो भूत्वा फलानि न विदर्शयेत्  ।  
स तां नानुभवेत् प्रीतिं यस्य हेतोः प्रभावितः  ॥ रम्स्_२,९८।९ ॥  
एषोपमा महाबाहो त्वम् अर्थं वेत्तुम् अर्हसि  ।  
यदि त्वम् अस्मान् ऋषभो भर्ता भृत्यान् न शाधि हि  ॥ रम्स्_२,९८।१० ॥  
श्रेणयस् त्वां महाराज पश्यन्त्व् अग्र्याश् च सर्वशः  ।  
प्रतपन्तम् इवादित्यं राज्ये स्थितम् अरिन्दमम्  ॥ रम्स्_२,९८।११ ॥  
तवानुयाने काकुत्स्थ मत्ता नर्दन्तु कुञ्जराः  ।  
अन्तःपुरगता नार्यो नन्दन्तु सुसमाहिताः  ॥ रम्स्_२,९८।१२ ॥  
तस्य साध्व् इत्य् अमन्यन्त नागरा विविधा जनाः  ।  
भरतस्य वचः श्रुत्वा रामं प्रत्यनुयाचतः  ॥ रम्स्_२,९८।१३ ॥  
तम् एवं दुःखितं प्रेक्ष्य विलपन्तं यशस्विनम्  ।  
रामः कृतात्मा भरतं समाश्वासयद् आत्मवान्  ॥ रम्स्_२,९८।१४ ॥  
नात्मनः कामकारो ऽस्ति पुरुषो ऽयम् अनीश्वरः  ।  
इतश् चेतरतश् चैनं कृतान्तः परिकर्षति  ॥ रम्स्_२,९८।१५ ॥  
सर्वे क्षयान्ता निचयाः पतनान्ताः समुच्छ्रयाः  ।  
संयोगा विप्रयोगान्ता मरणान्तं च जीवितम्  ॥ रम्स्_२,९८।१६ ॥  
यथा फलानां पक्वानां नान्यत्र पतनाद् भयम्  ।  
एवं नरस्य जातस्य नान्यत्र मरणाद् भयम्  ॥ रम्स्_२,९८।१७ ॥  
यथागारं दृढस्थूणं जीर्णं भूत्वावसीदति  ।  
तथावसीदन्ति नरा जरामृत्युवशं गताः  ॥ रम्स्_२,९८।१८ ॥  
अहोरात्राणि गच्छन्ति सर्वेषां प्राणिनाम् इह  ।  
आयूंषि क्षपयन्त्य् आशु ग्रीष्मे जलम् इवांशवः  ॥ रम्स्_२,९८।१९ ॥  
आत्मानम् अनुशोच त्वं किम् अन्यम् अनुशोचसि  ।  
आयुस् ते हीयते यस्य स्थितस्य च गतस्य च  ॥ रम्स्_२,९८।२० ॥  
सहैव मृत्युर् व्रजति सह मृत्युर् निषीदति  ।  
गत्वा सुदीर्घम् अध्वानं सह मृत्युर् निवर्तते  ॥ रम्स्_२,९८।२१ ॥  
गात्रेषु वलयः प्राप्ताः श्वेताश् चैव शिरोरुहाः  ।  
जरया पुरुषो जीर्णः किं हि कृत्वा प्रभावयेत्  ॥ रम्स्_२,९८।२२ ॥  
नन्दन्त्य् उदित आदित्ये नन्दन्त्य् अस्तम् इते रवौ  ।  
आत्मनो नावबुध्यन्ते मनुष्या जीवितक्षयम्  ॥ रम्स्_२,९८।२३ ॥  
हृष्यन्त्य् ऋतुमुखं दृष्ट्वा नवं नवम् इहागतम्  ।  
ऋतूनां परिवर्तेन प्राणिनां प्राणसङ्क्षयः  ॥ रम्स्_२,९८।२४ ॥  
यथा काष्ठं च काष्ठं च समेयातां महार्णवे  ।  
समेत्य च व्यपेयातां कालम् आसाद्य कञ्चन  ॥ रम्स्_२,९८।२५ ॥  
एवं भार्याश् च पुत्राश् च ज्ञातयश् च वसूनि च  ।  
समेत्य व्यवधावन्ति ध्रुवो ह्य् एषां विनाभवः  ॥ रम्स्_२,९८।२६ ॥  
नात्र कश्चिद् यथा भावं प्राणी समभिवर्तते  ।  
तेन तस्मिन् न सामर्थ्यं प्रेतस्यास्त्य् अनुशोचतः  ॥ रम्स्_२,९८।२७ ॥  
यथा हि सार्थं गच्छन्तं ब्रूयात् कश्चित् पथि स्थितः  ।  
अहम् अप्य् आगमिष्यामि पृष्ठतो भवताम् इति  ॥ रम्स्_२,९८।२८ ॥  
एवं पूर्वैर् गतो मार्गः पितृपैतामहो ध्रुवः  ।  
तम् आपन्नः कथं शोचेद् यस्य नास्ति व्यतिक्रमः  ॥ रम्स्_२,९८।२९ ॥  
वयसः पतमानस्य स्रोतसो वानिवर्तिनः  ।  
आत्मा सुखे नियोक्तव्यः सुखभाजः प्रजाः स्मृताः  ॥ रम्स्_२,९८।३० ॥  
धर्मात्मा स शुभैः कृत्स्नैः क्रतुभिश् चाप्तदक्षिणैः  ।  
धूतपापो गतः स्वर्गं पिता नः पृथिवीपतिः  ॥ रम्स्_२,९८।३१ ॥  
भृत्यानां भरणात् सम्यक् प्रजानां परिपालनात्  ।  
अर्थादानाच् च धार्मेण पिता नस् त्रिदिवं गतः  ॥ रम्स्_२,९८।३२ ॥  
इष्ट्वा बहुविधैर् यज्ञैर् भोगांश् चावाप्य पुष्कलान्  ।  
उत्तमं चायुर् आसाद्य स्वर् गतः पृथिवीपतिः  ॥ रम्स्_२,९८।३३ ॥  
स जीर्णं मानुषं देहं परित्यज्य पिता हि नः  ।  
दैवीम् ऋद्धिम् अनुप्राप्तो ब्रह्मलोकविहारिणीम्  ॥ रम्स्_२,९८।३४ ॥  
तं तु नैवंविधः कश्चित् प्राज्ञः शोचितुम् अर्हति  ।  
त्वद्विधो यद्विधश् चापि श्रुतवान् बुद्धिमत्तरः  ॥ रम्स्_२,९८।३५ ॥  
एते बहुविधाः शोका विलापरुदिते तथा  ।  
वर्जनीया हि धीरेण सर्वावस्थासु धीमता  ॥ रम्स्_२,९८।३६ ॥  
स स्वस्थो भव मा शोचो यात्वा चावस तां पुरीम्  ।  
तथा पित्रा नियुक्तो ऽसि वशिना वदतां वर  ॥ रम्स्_२,९८।३७ ॥  
यत्राहम् अपि तेनैव नियुक्तः पुण्यकर्मणा  ।  
तत्रैवाहं करिष्यामि पितुर् आर्यस्य शासनम्  ॥ रम्स्_२,९८।३८ ॥  
न मया शासनं तस्य त्यक्तुं न्याय्यम् अरिन्दम  ।  
तत् त्वयापि सदा मान्यं स वै बन्धुः स नः पिता  ॥ रम्स्_२,९८।३९ ॥  
एवम् उक्त्वा तु विरते रामे वचनम् अर्थवत्  ।  
उवाच भरतश् चित्रं धार्मिको धार्मिकं वचः  ॥ रम्स्_२,९८।४० ॥  
को हि स्याद् ईदृशो लोके यादृशस् त्वम् अरिन्दम  ।  
न त्वां प्रव्यथयेद् दुःखं प्रीतिर् वा न प्रहर्षयेत्  ॥ रम्स्_२,९८।४१ ॥  
सम्मतश् चासि वृद्धानां तांश् च पृच्छसि संशयान्  ।  
यथा मृतस् तथा जीवन् यथासति तथा सति  ॥ रम्स्_२,९८।४२ ॥  
यस्यैष बुद्धिलाभः स्यात् परितप्येत केन सः  ।  
स एवं व्यसनं प्राप्य न विषीदितुम् अर्हति  ॥ रम्स्_२,९८।४३ ॥  
अमरोपमसत्त्वस् त्वं महात्मा सत्यसङ्गरः  ।  
सर्वज्ञः सर्वदर्शी च बुद्धिमांश् चासि राघव  ॥ रम्स्_२,९८।४४ ॥  
न त्वाम् एवं गुणैर् युक्तं प्रभवाभवकोविदम्  ।  
अविषह्यतमं दुःखम् आसादयितुम् अर्हति  ॥ रम्स्_२,९८।४५ ॥  
प्रोषिते मयि यत् पापं मात्रा मत्कारणात् कृतम्  ।  
क्षुद्रया तद् अनिष्टं मे प्रसीदतु भवान् मम  ॥ रम्स्_२,९८।४६ ॥  
धर्मबन्धेन बद्धो ऽस्मि तेनेमां नेह मातरम्  ।  
हन्मि तीव्रेण दण्डेन दण्डार्हां पापकारिणीम्  ॥ रम्स्_२,९८।४७ ॥  
कथं दशरथाज् जातः शुद्धाभिजनकर्मणः  ।  
जानन् धर्मम् अधर्मिष्ठं कुर्यां कर्म जुगुप्सितम्  ॥ रम्स्_२,९८।४८ ॥  
गुरुः क्रियावान् वृद्धश् च राजा प्रेतः पितेति च  ।  
तातं न परिगर्हेयं दैवतं चेति संसदि  ॥ रम्स्_२,९८।४९ ॥  
को हि धर्मार्थयोर् हीनम् ईदृशं कर्म किल्बिषम्  ।  
स्त्रियाः प्रियचिकीर्षुः सन् कुर्याद् धर्मज्ञ धर्मवित्  ॥ रम्स्_२,९८।५० ॥  
अन्तकाले हि भूतानि मुह्यन्तीति पुराश्रुतिः  ।  
राज्ञैवं कुर्वता लोके प्रत्यक्षा सा श्रुतिः कृता  ॥ रम्स्_२,९८।५१ ॥  
साध्वर्थम् अभिसन्धाय क्रोधान् मोहाच् च साहसात्  ।  
तातस्य यद् अतिक्रान्तं प्रत्याहरतु तद् भवान्  ॥ रम्स्_२,९८।५२ ॥  
पितुर् हि समतिक्रान्तं पुत्रो यः साधु मन्यते  ।  
तद् अपत्यं मतं लोके विपरीतम् अतो ऽन्यथा  ॥ रम्स्_२,९८।५३ ॥  
तद् अपत्यं भवान् अस्तु मा भवान् दुष्कृतं पितुः  ।  
अभिपत्ता कृतं कर्म लोके धीरविगर्हितम्  ॥ रम्स्_२,९८।५४ ॥  
कैकेयीं मां च तातं च सुहृदो बान्धवांश् च नः  ।  
पौरजानपदान् सर्वांस् त्रातु सर्वम् इदं भवान्  ॥ रम्स्_२,९८।५५ ॥  
क्व चारण्यं क्व च क्षात्रं क्व जटाः क्व च पालनम्  ।  
ईदृशं व्याहतं कर्म न भवान् कर्तुम् अर्हति  ॥ रम्स्_२,९८।५६ ॥  
अथ क्लेशजम् एव त्वं धर्मं चरितुम् इच्छसि  ।  
धर्मेण चतुरो वर्णान् पालयन् क्लेशम् आप्नुहि  ॥ रम्स्_२,९८।५७ ॥  
चतुर्णाम् आश्रमाणां हि गार्हस्थ्यं श्रेष्ठम् आश्रमम्  ।  
आहुर् धर्मज्ञ धर्मज्ञास् तं कथं त्यक्तुम् अर्हसि  ॥ रम्स्_२,९८।५८ ॥  
श्रुतेन बालः स्थानेन जन्मना भवतो ह्य् अहम्  ।  
स कथं पालयिष्यामि भूमिं भवति तिष्ठति  ॥ रम्स्_२,९८।५९ ॥  
हीनबुद्धिगुणो बालो हीनः स्थानेन चाप्य् अहम्  ।  
भवता च विना भूतो न वर्तयितुम् उत्सहे  ॥ रम्स्_२,९८।६० ॥  
इदं निखिलम् अव्यग्रं पित्र्यं राज्यम् अकण्टकम्  ।  
अनुशाधि स्वधर्मेण धर्मज्ञ सह बान्धवैः  ॥ रम्स्_२,९८।६१ ॥  
इहैव त्वाभिषिञ्चन्तु धर्मज्ञ सह बान्धवैः  ।  
ऋत्विजः सवसिष्ठाश् च मन्त्रवन् मन्त्रकोविदाः  ॥ रम्स्_२,९८।६२ ॥  
अभिषिक्तस् त्वम् अस्माभिर् अयोध्यां पालने व्रज  ।  
विजित्य तरसा लोकान् मरुद्भिर् इव वासवः  ॥ रम्स्_२,९८।६३ ॥  
ऋणानि त्रीण्य् अपाकुर्वन् दुर्हृदः साधु निर्दहन्  ।  
सुहृदस् तर्पयन् कामैस् त्वम् एवात्रानुशाधि माम्  ॥ रम्स्_२,९८।६४ ॥  
अद्यार्य मुदिताः सन्तु सुहृदस् ते ऽभिषेचने  ।  
अद्य भीताः पालयन्तां दुर्हृदस् ते दिशो दश  ॥ रम्स्_२,९८।६५ ॥  
आक्रोशं मम मातुश् च प्रमृज्य पुरुषर्षभ  ।  
अद्य तत्र भवन्तं च पितरं रक्ष किल्बिषात्  ॥ रम्स्_२,९८।६६ ॥  
शिरसा त्वाभियाचे ऽहं कुरुष्व करुणां मयि  ।  
बान्धवेषु च सर्वेषु भूतेष्व् इव महेश्वरः  ॥ रम्स्_२,९८।६७ ॥  
अथ वा पृष्ठतः कृत्वा वनम् एव भवान् इतः  ।  
गमिष्यति गमिष्यामि भवता सार्धम् अप्य् अहम्  ॥ रम्स्_२,९८।६८ ॥  
तथापि रामो भरतेन ताम्यता प्रसाद्यमानः शिरसा महीपतिः  ।  
न चैव चक्रे गमनाय सत्त्ववान् मतिं पितुस् तद्वचने प्रतिष्ठितः  ॥ रम्स्_२,९८।६९ ॥  
तद् अद्भुतं स्थैर्यम् अवेक्ष्य राघवे समं जनो हर्षम् अवाप दुःखितः  ।  
न यात्य् अयोध्याम् इति दुःखितो ऽभवत् स्थिरप्रतिज्ञत्वम् अवेक्ष्य हर्षितः  ॥ रम्स्_२,९८।७० ॥  
तम् ऋत्विजो नैगमयूथवल्लभास् तथा विसञ्ज्ञाश्रुकलाश् च मातरः  ।  
तथा ब्रुवाणं भरतं प्रतुष्टुवुः प्रणम्य रामं च ययाचिरे सह  ॥ रम्स्_२,९८।७१ ॥  
  
_________________________________________________________________  
  
  
रामायण, अयोध्याकाण्ड, ९९  
पुनर् एवं ब्रुवाणं तु भरतं लक्ष्मणाग्रजः  ।  
प्रत्युवाच ततः श्रीमाञ् ज्ञातिमध्ये ऽतिसत्कृतः  ॥ रम्स्_२,९९।१ ॥  
उपपन्नम् इदं वाक्यं यत् त्वम् एवम् अभाषथाः  ।  
जातः पुत्रो दशरथात् कैकेय्यां राजसत्तमात्  ॥ रम्स्_२,९९।२ ॥  
पुरा भ्रातः पिता नः स मातरं ते समुद्वहन्  ।  
मातामहे समाश्रौषीद् राज्यशुल्कम् अनुत्तमम्  ॥ रम्स्_२,९९।३ ॥  
देवासुरे च सङ्ग्रामे जनन्यै तव पार्थिवः  ।  
सम्प्रहृष्टो ददौ राजा वरम् आराधितः प्रभुः  ॥ रम्स्_२,९९।४ ॥  
ततः सा सम्प्रतिश्राव्य तव माता यशस्विनी  ।  
अयाचत नरश्रेष्ठं द्वौ वरौ वरवर्णिनी  ॥ रम्स्_२,९९।५ ॥  
तव राज्यं नरव्याघ्र मम प्रव्राजनं तथा  ।  
तच् च राजा तथा तस्यै नियुक्तः प्रददौ वरम्  ॥ रम्स्_२,९९।६ ॥  
तेन पित्राहम् अप्य् अत्र नियुक्तः पुरुषर्षभ  ।  
चतुर्दश वने वासं वर्षाणि वरदानिकम्  ॥ रम्स्_२,९९।७ ॥  
सो ऽहं वनम् इदं प्राप्तो निर्जनं लक्ष्मणान्वितः  ।  
शीतया चाप्रतिद्वन्द्वः सत्यवादे स्थितः पितुः  ॥ रम्स्_२,९९।८ ॥  
भवान् अपि तथेत्य् एव पितरं सत्यवादिनम्  ।  
कर्तुम् अर्हति राजेन्द्रं क्षिप्रम् एवाभिषेचनात्  ॥ रम्स्_२,९९।९ ॥  
ऋणान् मोचय राजानं मत्कृते भरत प्रभुम्  ।  
पितरं त्राहि धर्मज्ञ मातरं चाभिनन्दय  ॥ रम्स्_२,९९।१० ॥  
श्रूयते हि पुरा तात श्रुतिर् गीता यशस्विनी  ।  
गयेन यजमानेन गयेष्व् एव पित्ःन् प्रति  ॥ रम्स्_२,९९।११ ॥  
पुन्नाम्ना नरकाद् यस्मात् पितरं त्रायते सुतः  ।  
तस्मात् पुत्र इति प्रोक्तः पित्ःन् यत् पाति वा सुतः  ॥ रम्स्_२,९९।१२ ॥  
एष्टव्या बहवः पुत्रा गुणवन्तो बहुश्रुताः  ।  
तेषां वै समवेतानाम् अपि कश्चिद् गयां व्रजेत्  ॥ रम्स्_२,९९।१३ ॥  
एवं राजर्षयः सर्वे प्रतीता राजनन्दन  ।  
तस्मात् त्राहि नरश्रेष्ठ पितरं नरकात् प्रभो  ॥ रम्स्_२,९९।१४ ॥  
अयोध्यां गच्छ भरत प्रकृतीर् अनुरञ्जय  ।  
शत्रुघ्नसहितो वीर सह सर्वैर् द्विजातिभिः  ॥ रम्स्_२,९९।१५ ॥  
प्रवेक्ष्ये दण्डकारण्यम् अहम् अप्य् अविलम्बयन्  ।  
आभ्यां तु सहितो राजन् वैदेह्या लक्ष्मणेन च  ॥ रम्स्_२,९९।१६ ॥  
त्वं राजा भव भरत स्वयं नराणां वन्यानाम् अहम् अपि राजराण् मृगाणाम्  ।  
गच्छ त्वं पुरवरम् अद्य सम्प्रहृष्टः संहृष्टस् त्व् अहम् अपि दण्डकान् प्रवेक्ष्ये  ॥ रम्स्_२,९९।१७ ॥  
छायां ते दिनकरभाः प्रबाधमानं वर्षत्रं भरत करोतु मूर्ध्नि शीताम्  ।  
एतेषाम् अहम् अपि काननद्रुमाणां छायां ताम् अतिशयिनीं सुखं श्रयिष्ये  ॥ रम्स्_२,९९।१८ ॥  
शत्रुघ्नः कुशलमतिस् तु ते सहायः सौमित्रिर् मम विदितः प्रधानमित्रम्  ।  
चत्वारस् तनयवरा वयं नरेन्द्रं सत्यस्थं भरत चराम मा विषादम्  ॥ रम्स्_२,९९।१९ ॥  
  
_________________________________________________________________  
  
  
रामायण, अयोध्याकाण्ड, १००  
आश्वासयन्तं भरतं जाबालिर् ब्राह्मणोत्तमः  ।  
उवाच रामं धर्मज्ञं धर्मापेतम् इदं वचः  ॥ रम्स्_२,१००।१ ॥  
साधु राघव मा भूत् ते बुद्धिर् एवं निरर्थका  ।  
प्राकृतस्य नरस्येव आर्यबुद्धेस् तपस्विनः  ॥ रम्स्_२,१००।२ ॥  
कः कस्य पुरुषो बन्धुः किम् आप्यं कस्य केनचित्  ।  
यद् एको जायते जन्तुर् एक एव विनश्यति  ॥ रम्स्_२,१००।३ ॥  
तस्मान् माता पिता चेति राम सज्जेत यो नरः  ।  
उन्मत्त इव स ज्ञेयो नास्ति काचिद्धि कस्यचित्  ॥ रम्स्_२,१००।४ ॥  
यथा ग्रामान्तरं गच्छन् नरः कश्चित् क्वचिद् वसेत्  ।  
उत्सृज्य च तम् आवासं प्रतिष्ठेतापरे ऽहनि  ॥ रम्स्_२,१००।५ ॥  
एवम् एव मनुष्याणां पिता माता गृहं वसु  ।  
आवासमात्रं काकुत्स्थ सज्जन्ते नात्र सज्जनाः  ॥ रम्स्_२,१००।६ ॥  
पित्र्यं राज्यं समुत्सृज्य स नार्हति नरोत्तम  ।  
आस्थातुं कापथं दुःखं विषमं बहुकण्टकम्  ॥ रम्स्_२,१००।७ ॥  
समृद्धायाम् अयोध्यायाम् आत्मानम् अभिषेचय  ।  
एकवेणीधरा हि त्वां नगरी सम्प्रतीक्षते  ॥ रम्स्_२,१००।८ ॥  
राजभोगान् अनुभवन् महार्हान् पार्थिवात्मज  ।  
विहर त्वम् अयोध्यायां यथा शक्रस् त्रिविष्टपे  ॥ रम्स्_२,१००।९ ॥  
न ते कश्चिद् दशरतस् त्वं च तस्य न कश्चन  ।  
अन्यो राजा त्वम् अन्यश् च तस्मात् कुरु यद् उच्यते  ॥ रम्स्_२,१००।१० ॥  
गतः स नृपतिस् तत्र गन्तव्यं यत्र तेन वै  ।  
प्रवृत्तिर् एषा मर्त्यानां त्वं तु मिथ्या विहन्यसे  ॥ रम्स्_२,१००।११ ॥  
अर्थधर्मपरा ये ये तांस् ताञ् शोचामि नेतरान्  ।  
ते हि दुःखम् इह प्राप्य विनाशं प्रेत्य भेजिरे  ॥ रम्स्_२,१००।१२ ॥  
अष्टकापितृदैवत्यम् इत्य् अयं प्रसृतो जनः  ।  
अन्नस्योपद्रवं पश्य मृतो हि किम् अशिष्यति  ॥ रम्स्_२,१००।१३ ॥  
यदि भुक्तम् इहान्येन देहम् अन्यस्य गच्छति  ।  
दद्यात् प्रवसतः श्राद्धं न तत् पथ्य् अशनं भवेत्  ॥ रम्स्_२,१००।१४ ॥  
दानसंवनना ह्य् एते ग्रन्था मेधाविभिः कृताः  ।  
यजस्व देहि दीक्षस्व तपस् तप्यस्व सन्त्यज  ॥ रम्स्_२,१००।१५ ॥  
स नास्ति परम् इत्य् एव कुरु बुद्धिं महामते  ।  
प्रत्यक्षं यत् तद् आतिष्ठ परोक्षं पृष्ठतः कुरु  ॥ रम्स्_२,१००।१६ ॥  
सतां बुद्धिं पुरस्कृत्य सर्वलोकनिदर्शिनीम्  ।  
राज्यं त्वं प्रतिगृह्णीष्व भरतेन प्रसादितः  ॥ रम्स्_२,१००।१७ ॥  
  
_________________________________________________________________  
  
  
रामायण, अयोध्याकाण्ड, १०१  
जाबालेस् तु वचः श्रुत्वा रामः सत्यात्मनां वरः  ।  
उवाच परया युक्त्या स्वबुद्ध्या चाविपन्नया  ॥ रम्स्_२,१०१।१ ॥  
भवान् मे प्रियकामार्थं वचनं यद् इहोक्तवान्  ।  
अकार्यं कार्यसङ्काशम् अपथ्यं पथ्यसम्मितम्  ॥ रम्स्_२,१०१।२ ॥  
निर्मर्यादस् तु पुरुषः पापाचारसमन्वितः  ।  
मानं न लभते सत्सु भिन्नचारित्रदर्शनः  ॥ रम्स्_२,१०१।३ ॥  
कुलीनम् अकुलीनं वा वीरं पुरुषमानिनम्  ।  
चारित्रम् एव व्याख्याति शुचिं वा यदि वाशुचिम्  ॥ रम्स्_२,१०१।४ ॥  
अनार्यस् त्व् आर्यसङ्काशः शौचाद्धीनस् तथा शुचिः  ।  
लक्षण्यवद् अलक्षण्यो दुःशीलः शीलवान् इव  ॥ रम्स्_२,१०१।५ ॥  
अधर्मं धर्मवेषेण यदीमं लोकसङ्करम्  ।  
अभिपत्स्ये शुभं हित्वा क्रियाविधिविवर्जितम्  ॥ रम्स्_२,१०१।६ ॥  
कश् चेतयानः पुरुषः कार्याकार्यविचक्षणः  ।  
बहु मंस्यति मां लोके दुर्वृत्तं लोकदूषणम्  ॥ रम्स्_२,१०१।७ ॥  
कस्य यास्याम्य् अहं वृत्तं केन वा स्वर्गम् आप्नुयाम्  ।  
अनया वर्तमानो ऽहं वृत्त्या हीनप्रतिज्ञया  ॥ रम्स्_२,१०१।८ ॥  
कामवृत्तस् त्व् अयं लोकः कृत्स्नः समुपवर्तते  ।  
यद्वृत्ताः सन्ति राजानस् तद्वृत्ताः सन्ति हि प्रजाः  ॥ रम्स्_२,१०१।९ ॥  
सत्यम् एवानृशंस्यं च राजवृत्तं सनातनम्  ।  
तस्मात् सत्यात्मकं राज्यं सत्ये लोकः प्रतिष्ठितः  ॥ रम्स्_२,१०१।१० ॥  
ऋषयश् चैव देवाश् च सत्यम् एव हि मेनिरे  ।  
सत्यवादी हि लोके ऽस्मिन् परमं गच्छति क्षयम्  ॥ रम्स्_२,१०१।११ ॥  
उद्विजन्ते यथा सर्पान् नराद् अनृतवादिनः  ।  
धर्मः सत्यं परो लोके मूलं स्वर्गस्य चोच्यते  ॥ रम्स्_२,१०१।१२ ॥  
सत्यम् एवेश्वरो लोके सत्यं पद्मा समाश्रिता  ।  
सत्यमूलानि सर्वाणि सत्यान् नास्ति परं पदम्  ॥ रम्स्_२,१०१।१३ ॥  
दत्तम् इष्टं हुतं चैव तप्तानि च तपांसि च  ।  
वेदाः सत्यप्रतिष्ठानास् तस्मात् सत्यपरो भवेत्  ॥ रम्स्_२,१०१।१४ ॥  
एकः पालयते लोकम् एकः पालयते कुलम्  ।  
मज्जत्य् एको हि निरय एकः स्वर्गे महीयते  ॥ रम्स्_२,१०१।१५ ॥  
सो ऽहं पितुर् निदेशं तु किमर्थं नानुपालये  ।  
सत्यप्रतिश्रवः सत्यं सत्येन समयीकृतः  ॥ रम्स्_२,१०१।१६ ॥  
नैव लोभान् न मोहाद् वा न चाज्ञानात् तमोऽन्वितः  ।  
सेतुं सत्यस्य भेत्स्यामि गुरोः सत्यप्रतिश्रवः  ॥ रम्स्_२,१०१।१७ ॥  
असत्यसन्धस्य सतश् चलस्यास्थिरचेतसः  ।  
नैव देवा न पितरः प्रतीच्छन्तीति नः श्रुतम्  ॥ रम्स्_२,१०१।१८ ॥  
प्रत्यगात्मम् इमं धर्मं सत्यं पश्याम्य् अहं स्वयम्  ।  
भारः सत्पुरुषाचीर्णस् तदर्थम् अभिनन्द्यते  ॥ रम्स्_२,१०१।१९ ॥  
क्षात्रं धर्मम् अहं त्यक्ष्ये ह्य् अधर्मं धर्मसंहितम्  ।  
क्षुद्रैर् नृशंसैर् लुब्धैश् च सेवितं पापकर्मभिः  ॥ रम्स्_२,१०१।२० ॥  
कायेन कुरुते पापं मनसा सम्प्रधार्य च  ।  
अनृतं जिह्वया चाह त्रिविधं कर्म पातकम्  ॥ रम्स्_२,१०१।२१ ॥  
भूमिः कीर्तिर् यशो लक्ष्मीः पुरुषं प्रार्थयन्ति हि  ।  
स्वर्गस्थं चानुबध्नन्ति सत्यम् एव भजेत तत्  ॥ रम्स्_२,१०१।२२ ॥  
श्रेष्ठं ह्य् अनार्यम् एव स्याद् यद् भवान् अवधार्य माम्  ।  
आह युक्तिकरैर् वाक्यैर् इदं भद्रं कुरुष्व ह  ॥ रम्स्_२,१०१।२३ ॥  
कथं ह्य् अहं प्रतिज्ञाय वनवासम् इमं गुरोः  ।  
भरतस्य करिष्यामि वचो हित्वा गुरोर् वचः  ॥ रम्स्_२,१०१।२४ ॥  
स्थिरा मया प्रतिज्ञाता प्रतिज्ञा गुरुसन्निधौ  ।  
प्रहृष्टमानसा देवी कैकेयी चाभवत् तदा  ॥ रम्स्_२,१०१।२५ ॥  
वनवासं वसन्न् एवं शुचिर् नियतभोजनः  ।  
मूलैः पुष्पैः फलैः पुण्यैः पित्ःन् देवांश् च तर्पयन्  ॥ रम्स्_२,१०१।२६ ॥  
सन्तुष्टपञ्चवर्गो ऽहं लोकयात्रां प्रवर्तये  ।  
अकुहः श्रद्दधानः सन् कार्याकार्यविचक्षणः  ॥ रम्स्_२,१०१।२७ ॥  
कर्मभूमिम् इमां प्राप्य कर्तव्यं कर्म यच् छुभम्  ।  
अग्निर् वायुश् च सोमश् च कर्मणां फलभागिनः  ॥ रम्स्_२,१०१।२८ ॥  
शतं क्रतूनाम् आहृत्य देवराट् त्रिदिवं गतः  ।  
तपांस्य् उग्राणि चास्थाय दिवं याता महर्षयः  ॥ रम्स्_२,१०१।२९ ॥  
सत्यं च धर्मं च पराक्रमं च भूतानुकम्पां प्रियवादितां च  ।  
द्विजातिदेवातिथिपूजनं च पन्थानम् आहुस् त्रिदिवस्य सन्तः  ॥ रम्स्_२,१०१।३० ॥  
धर्मे रताः सत्पुरुषैः समेतास् तेजस्विनो दानगुणप्रधानाः  ।  
अहिंसका वीतमलाश् च लोके भवन्ति पूज्या मुनयः प्रधानाः  ॥ रम्स्_२,१०१।३१ ॥  
  
_________________________________________________________________  
  
रामायण, अयोध्याकाण्ड, १०२  
क्रुद्धम् आज्ञाय रामं तु वसिष्ठः प्रत्युवाच ह  ।  
जाबालिर् अपि जानीते लोकस्यास्य गतागतिम्  ।  
निवर्तयितुकामस् तु त्वाम् एतद् वाक्यम् अब्रवीत्  ॥ रम्स्_२,१०२।१ ॥*  
इमां लोकसमुत्पत्तिं लोकनाथ निबोध मे  ।  
सर्वं सलिलम् एवासीत् पृथिवी यत्र निर्मिता  ।  
ततः समभवद् ब्रह्मा स्वयम्भूर् दैवतैः सह  ॥ रम्स्_२,१०२।२ ॥*  
स वराहस् ततो भूत्वा प्रोज्जहार वसुन्धराम्  ।  
असृजच् च जगत् सर्वं सह पुत्रैः कृतात्मभिः  ॥ रम्स्_२,१०२।३ ॥  
आकाशप्रभवो ब्रह्मा शाश्वतो नित्य अव्ययः  ।  
तस्मान् मरीचिः सञ्जज्ञे मरीचेः कश्यपः सुतः  ॥ रम्स्_२,१०२।४ ॥  
विवस्वान् कश्यपाज् जज्ञे मनुर् वैवस्वतः स्मृतः  ।  
स तु प्रजापतिः पूर्वम् इक्ष्वाकुस् तु मनोः सुतः  ॥ रम्स्_२,१०२।५ ॥  
यस्येयं प्रथमं दत्ता समृद्धा मनुना मही  ।  
तम् इक्ष्वाकुम् अयोध्यायां राजानं विद्धि पूर्वकम्  ॥ रम्स्_२,१०२।६ ॥  
इक्ष्वाकोस् तु सुतः श्रीमान् कुक्षिर् एवेति विश्रुतः  ।  
कुक्षेर् अथात्मजो वीरो विकुक्षिर् उदपद्यत  ॥ रम्स्_२,१०२।७ ॥  
विकुक्षेस् तु महातेजा बाणः पुत्रः प्रतापवान्  ।  
बाणस्य तु महाबाहुर् अनरण्यो महायशाः  ॥ रम्स्_२,१०२।८ ॥  
नानावृष्टिर् बभूवास्मिन् न दुर्भिक्षं सतां वरे  ।  
अनरण्ये महाराजे तस्करो वापि कश्चन  ॥ रम्स्_२,१०२।९ ॥  
अनरण्यान् महाबाहुः पृथू राजा बभूव ह  ।  
तस्मात् पृथोर् महाराजस् त्रिशङ्कुर् उदपद्यत  ।  
स सत्यवचनाद् वीरः सशरीरो दिवं गतः  ॥ रम्स्_२,१०२।१० ॥*  
त्रिशङ्कोर् अभवत् सूनुर् धुन्धुमारो महायशाः  ।  
धुन्धुमारान् महातेजा युवनाश्वो व्यजायत  ॥ रम्स्_२,१०२।११ ॥  
युवनाश्वसुतः श्रीमान् मान्धाता समपद्यत  ।  
मान्धातुस् तु महातेजाः सुसन्धिर् उदपद्यत  ॥ रम्स्_२,१०२।१२ ॥  
सुसन्धेर् अपि पुत्रौ द्वौ ध्रुवसन्धिः प्रसेनजित्  ।  
यशस्वी ध्रुवसन्धेस् तु भरतो रिपुसूदनः  ॥ रम्स्_२,१०२।१३ ॥  
भरतात् तु महाबाहोर् असितो नाम जायत  ।  
यस्यैते प्रतिराजान उदपद्यन्त शत्रवः  ।  
हैहयास् तालजङ्घाश् च शूराश् च शशबिन्दवः  ॥ रम्स्_२,१०२।१४ ॥*  
तांस् तु सर्वान् प्रतिव्यूह्य युद्धे राजा प्रवासितः  ।  
स च शैलवरे रम्ये बभूवाभिरतो मुनिः  ।  
द्वे चास्य भार्ये गर्भिण्यौ बभूवतुर् इति श्रुतिः  ॥ रम्स्_२,१०२।१५ ॥*  
भार्गवश् च्यवनो नाम हिमवन्तम् उपाश्रितः  ।  
तम् ऋषिं समुपागम्य कालिन्दी त्व् अभ्यवादयत्  ॥ रम्स्_२,१०२।१६ ॥  
स ताम् अभ्यवदद् विप्रो वरेप्सुं पुत्रजन्मनि  ।  
ततः सा गृहम् आगम्य देवी पुत्रं व्यजायत  ॥ रम्स्_२,१०२।१७ ॥  
सपत्न्या तु गरस् तस्यै दत्तो गर्भजिघांसया  ।  
गरेण सह तेनैव जातः स सगरो ऽभवत्  ॥ रम्स्_२,१०२।१८ ॥  
स राजा सगरो नाम यः समुद्रम् अखानयत्  ।  
इष्ट्वा पर्वणि वेगेन त्रासयन्तम् इमाः प्रजाः  ॥ रम्स्_२,१०२।१९ ॥  
असमञ्जस् तु पुत्रो ऽभूत् सगरस्येति नः श्रुतम्  ।  
जीवन्न् एव स पित्रा तु निरस्तः पापकर्मकृत्  ॥ रम्स्_२,१०२।२० ॥  
अंशुमान् इति पुत्रो ऽभूद् असमञ्जस्य वीर्यवान्  ।  
दिलीपो ऽंशुमतः पुत्रो दिलीपस्य भगीरथः  ॥ रम्स्_२,१०२।२१ ॥  
भगीरथात् ककुत्स्थस् तु काकुत्स्था येन तु स्मृताः  ।  
ककुत्स्थस्य तु पुत्रो ऽभूद् रघुर् येन तु राघवः  ॥ रम्स्_२,१०२।२२ ॥  
रघोस् तु पुत्रस् तेजस्वी प्रवृद्धः पुरुषादकः  ।  
कल्माषपादः सौदास इत्य् एवं प्रथितो भुवि  ॥ रम्स्_२,१०२।२३ ॥  
कल्माषपादपुत्रो ऽभूच् छङ्खणस् त्व् इति विश्रुतः  ।  
यस् तु तद् वीर्यम् आसाद्य सहसेनो व्यनीनशत्  ॥ रम्स्_२,१०२।२४ ॥  
शङ्खणस्य तु पुत्रो ऽभूच् छूरः श्रीमान् सुदर्शनः  ।  
सुदर्शनस्याग्निवर्ण अग्निवर्णस्य शीघ्रगः  ॥ रम्स्_२,१०२।२५ ॥  
शीघ्रगस्य मरुः पुत्रो मरोः पुत्रः प्रशुश्रुकः  ।  
प्रशुश्रुकस्य पुत्रो ऽभूद् अम्बरीषो महाद्युतिः  ॥ रम्स्_२,१०२।२६ ॥  
अम्बरीषस्य पुत्रो ऽभून् नहुषः सत्यविक्रमः  ।  
नहुषस्य च नाभागः पुत्रः परमधार्मिकः  ॥ रम्स्_२,१०२।२७ ॥  
अजश् च सुव्रतश् चैव नाभागस्य सुताव् उभौ  ।  
अजस्य चैव धर्मात्मा राजा दशरथः सुतः  ॥ रम्स्_२,१०२।२८ ॥  
तस्य ज्येष्ठो ऽसि दायादो राम इत्य् अभिविश्रुतः  ।  
तद् गृहाण स्वकं राज्यम् अवेक्षस्व जगन् नृप  ॥ रम्स्_२,१०२।२९ ॥  
इक्ष्वाकूणां हि सर्वेषां राजा भवति पूर्वजः  ।  
पूर्वजेनावरः पुत्रो ज्येष्ठो राज्ये ऽभिषिच्यते  ॥ रम्स्_२,१०२।३० ॥  
स राघवाणां कुलधर्मम् आत्मनः सनातनं नाद्य विहातुम् अर्हसि  ।  
प्रभूतरत्नाम् अनुशाधि मेदिनीं प्रभूतराष्ट्रां पितृवन् महायशाः  ॥ रम्स्_२,१०२।३१ ॥  
  
_________________________________________________________________  
  
  
रामायण, अयोध्याकाण्ड, १०३  
वसिष्ठस् तु तदा रामम् उक्त्वा राजपुरोहितः  ।  
अब्रवीद् धर्मसंयुक्तं पुनर् एवापरं वचः  ॥ रम्स्_२,१०३।१ ॥  
पुरुषस्येह जातस्य भवन्ति गुरवस् त्रयः  ।  
आचार्यश् चैव काकुत्स्थ पिता माता च राघव  ॥ रम्स्_२,१०३।२ ॥  
पिता ह्य् एनं जनयति पुरुषं पुरुषर्षभ  ।  
प्रज्ञां ददाति चाचार्यस् तस्मात् स गुरुर् उच्यते  ॥ रम्स्_२,१०३।३ ॥  
स ते ऽहं पितुर् आचार्यस् तव चैव परन्तप  ।  
मम त्वं वचनं कुर्वन् नातिवर्तेः सतां गतिम्  ॥ रम्स्_२,१०३।४ ॥  
इमा हि ते परिषदः श्रेणयश् च समागताः  ।  
एषु तात चरन् धर्मं नातिवर्तेः सतां गतिम्  ॥ रम्स्_२,१०३।५ ॥  
वृद्धाया धर्मशीलाया मातुर् नार्हस्य् अवर्तितुम्  ।  
अस्यास् तु वचनं कुर्वन् नातिवर्तेः सतां गतिम्  ॥ रम्स्_२,१०३।६ ॥  
भरतस्य वचः कुर्वन् याचमानस्य राघव  ।  
आत्मानं नातिवर्तेस् त्वं सत्यधर्मपराक्रम  ॥ रम्स्_२,१०३।७ ॥  
एवं मधुरम् उक्तस् तु गुरुणा राघवः स्वयम्  ।  
प्रत्युवाच समासीनं वसिष्ठं पुरुषर्षभः  ॥ रम्स्_२,१०३।८ ॥  
यन् मातापितरौ वृत्तं तनये कुरुतः सदा  ।  
न सुप्रतिकरं तत् तु मात्रा पित्रा च यत् कृतम्  ॥ रम्स्_२,१०३।९ ॥  
यथाशक्ति प्रदानेन स्नापनाच् छादनेन च  ।  
नित्यं च प्रियवादेन तथा संवर्धनेन च  ॥ रम्स्_२,१०३।१० ॥  
स हि राजा जनयिता पिता दशरथो मम  ।  
आज्ञातं यन् मया तस्य न तन् मिथ्या भविष्यति  ॥ रम्स्_२,१०३।११ ॥  
एवम् उक्तस् तु रामेण भरतः प्रत्यनन्तरम्  ।  
उवाच परमोदारः सूतं परमदुर्मनाः  ॥ रम्स्_२,१०३।१२ ॥  
इह मे स्थण्डिले शीघ्रं कुशान् आस्तर सारथे  ।  
आर्यं प्रत्युपवेक्ष्यामि यावन् मे न प्रसीदति  ॥ रम्स्_२,१०३।१३ ॥  
अनाहारो निरालोको धनहीनो यथा द्विजः  ।  
शेष्ये पुरस्ताच् छालाया यावन् न प्रतियास्यति  ॥ रम्स्_२,१०३।१४ ॥  
स तु रामम् अवेक्षन्तं सुमन्त्रं प्रेक्ष्य दुर्मनाः  ।  
कुशोत्तरम् उपस्थाप्य भूमाव् एवास्तरत् स्वयम्  ॥ रम्स्_२,१०३।१५ ॥  
तम् उवाच महातेजा रामो राजर्षिसत्तमाः  ।  
किं मां भरत कुर्वाणं तात प्रत्युपवेक्ष्यसि  ॥ रम्स्_२,१०३।१६ ॥  
ब्राह्मणो ह्य् एकपार्श्वेन नरान् रोद्धुम् इहार्हति  ।  
न तु मूर्धावसिक्तानां विधिः प्रत्युपवेशने  ॥ रम्स्_२,१०३।१७ ॥  
उत्तिष्ठ नरशार्दूल हित्वैतद् दारुणं व्रतम्  ।  
पुरवर्याम् इतः क्षिप्रम् अयोध्यां याहि राघव  ॥ रम्स्_२,१०३।१८ ॥  
आसीनस् त्व् एव भरतः पौरजानपदं जनम्  ।  
उवाच सर्वतः प्रेक्ष्य किम् आर्यं नानुशासथ  ॥ रम्स्_२,१०३।१९ ॥  
ते तम् ऊचुर् महात्मानं पौरजानपदा जनाः  ।  
काकुत्स्थम् अभिजानीमः सम्यग् वदति राघवः  ॥ रम्स्_२,१०३।२० ॥  
एषो ऽपि हि महाभागः पितुर् वचसि तिष्ठति  ।  
अत एव न शक्ताः स्मो व्यावर्तयितुम् अञ्जसा  ॥ रम्स्_२,१०३।२१ ॥  
तेषाम् आज्ञाय वचनं रामो वचनम् अब्रवीत्  ।  
एवं निबोध वचनं सुहृदां धर्मचक्षुषाम्  ॥ रम्स्_२,१०३।२२ ॥  
एतच् चैवोभयं श्रुत्वा सम्यक् सम्पश्य राघव  ।  
उत्तिष्ठ त्वं महाबाहो मां च स्पृश तथोदकम्  ॥ रम्स्_२,१०३।२३ ॥  
अथोत्थाय जलं स्पृष्ट्वा भरतो वाक्यम् अब्रवीत्  ।  
शृण्वन्तु मे परिषदो मन्त्रिणः श्रेणयस् तथा  ॥ रम्स्_२,१०३।२४ ॥  
न याचे पितरं राज्यं नानुशासामि मातरम्  ।  
आर्यं परमधर्मज्ञम् अभिजानामि राघवम्  ॥ रम्स्_२,१०३।२५ ॥  
यदि त्व् अवश्यं वस्तव्यं कर्तव्यं च पितुर् वचः  ।  
अहम् एव निवत्स्यामि चतुर्दश वने समाः  ॥ रम्स्_२,१०३।२६ ॥  
धर्मात्मा तस्य तथ्येन भ्रातुर् वाक्येन विस्मितः  ।  
उवाच रामः सम्प्रेक्ष्य पौरजानपदं जनम्  ॥ रम्स्_२,१०३।२७ ॥  
विक्रीतम् आहितं क्रीतं यत् पित्रा जीवता मम  ।  
न तल् लोपयितुं शक्यं मया वा भरतेन वा  ॥ रम्स्_२,१०३।२८ ॥  
उपधिर् न मया कार्यो वनवासे जुगुप्सितः  ।  
युक्तम् उक्तं च कैकेय्या पित्रा मे सुकृतं कृतम्  ॥ रम्स्_२,१०३।२९ ॥  
जानामि भरतं क्षान्तं गुरुसत्कारकारिणम्  ।  
सर्वम् एवात्र कल्याणं सत्यसन्धे महात्मनि  ॥ रम्स्_२,१०३।३० ॥  
अनेन धर्मशीलेन वनात् प्रत्यागतः पुनः  ।  
भ्रात्रा सह भविष्यामि पृथिव्याः पतिर् उत्तमः  ॥ रम्स्_२,१०३।३१ ॥  
वृतो राजा हि कैकेय्या मया तद्वचनं कृतम्  ।  
अनृतान् मोचयानेन पितरं तं महीपतिम्  ॥ रम्स्_२,१०३।३२ ॥  
  
_________________________________________________________________  
  
  
रामायण, अयोध्याकाण्ड, १०४  
तम् अप्रतिमतेजोभ्यां भ्रातृभ्यां रोमहर्षणम्  ।  
विस्मिताः सङ्गमं प्रेक्ष्य समवेता महर्षयः  ॥ रम्स्_२,१०४।१ ॥  
अन्तर्हितास् त्व् ऋषिगणाः सिद्धाश् च परमर्षयः  ।  
तौ भ्रातरौ महात्मानौ काकुत्स्थौ प्रशशंसिरे  ॥ रम्स्_२,१०४।२ ॥  
स धन्यो यस्य पुत्रौ द्वौ धर्मज्ञौ धर्मविक्रमौ  ।  
श्रुत्वा वयं हि सम्भाषाम् उभयोः स्पृहयामहे  ॥ रम्स्_२,१०४।३ ॥  
ततस् त्व् ऋषिगणाः क्षिप्रं दशग्रीववधैषिणः  ।  
भरतं राजशार्दूलम् इत्य् ऊचुः सङ्गता वचः  ॥ रम्स्_२,१०४।४ ॥  
कुले जात महाप्राज्ञ महावृत्त महायशः  ।  
ग्राह्यं रामस्य वाक्यं ते पितरं यद्य् अवेक्षसे  ॥ रम्स्_२,१०४।५ ॥  
सदानृणम् इमं रामं वयम् इच्छामहे पितुः  ।  
अनृणत्वाच् च कैकेय्याः स्वर्गं दशरथो गतः  ॥ रम्स्_२,१०४।६ ॥  
एतावद् उक्त्वा वचनं गन्धर्वाः समहर्षयः  ।  
राजर्षयश् चैव तथा सर्वे स्वां स्वां गतिं गताः  ॥ रम्स्_२,१०४।७ ॥  
ह्लादितस् तेन वाक्येन शुभेन शुभदर्शनः  ।  
रामः संहृष्टवदनस् तान् ऋषीन् अभ्यपूजयत्  ॥ रम्स्_२,१०४।८ ॥  
स्रस्तगात्रस् तु भरतः स वाचा सज्जमानया  ।  
कृताञ्जलिर् इदं वाक्यं राघवं पुनर् अब्रवीत्  ॥ रम्स्_२,१०४।९ ॥  
राजधर्मम् अनुप्रेक्ष्य कुलधर्मानुसन्ततिम्  ।  
कर्तुम् अर्हसि काकुत्स्थ मम मातुश् च याचनाम्  ॥ रम्स्_२,१०४।१० ॥  
रक्षितुं सुमहद् राज्यम् अहम् एकस् तु नोत्सहे  ।  
पौरजानपदांश् चापि रक्तान् रञ्जयितुं तथा  ॥ रम्स्_२,१०४।११ ॥  
ज्ञातयश् च हि योधाश् च मित्राणि सुहृदश् च नः  ।  
त्वाम् एव प्रतिकाङ्क्षन्ते पर्जन्यम् इव कर्षकाः  ॥ रम्स्_२,१०४।१२ ॥  
इदं राज्यं महाप्राज्ञ स्थापय प्रतिपद्य हि  ।  
शक्तिमान् असि काकुत्स्थ लोकस्य परिपालने  ॥ रम्स्_२,१०४।१३ ॥  
इत्य् उक्त्वा न्यपतद् भ्रातुः पादयोर् भरतस् तदा  ।  
भृशं सम्प्रार्थयामास रामम् एवं प्रियंवदः  ॥ रम्स्_२,१०४।१४ ॥  
तम् अङ्के भ्रातरं कृत्वा रामो वचनम् अब्रवीत्  ।  
श्यामं नलिनपत्त्राक्षं मत्तहंसस्वरं स्वयम्  ॥ रम्स्_२,१०४।१५ ॥  
आगता त्वाम् इयं बुद्धिः स्वजा वैनयिकी च या  ।  
भृशम् उत्सहसे तात रक्षितुं पृथिवीम् अपि  ॥ रम्स्_२,१०४।१६ ॥  
अमात्यैश् च सुहृद्भिश् च बुद्धिमद्भिश् च मन्त्रिभिः  ।  
सर्वकार्याणि सम्मन्त्र्य सुमहान्त्य् अपि कारय  ॥ रम्स्_२,१०४।१७ ॥  
लक्ष्मीश् चन्द्राद् अपेयाद् वा हिमवान् वा हिमं त्यजेत्  ।  
अतीयात् सागरो वेलां न प्रतिज्ञाम् अहं पितुः  ॥ रम्स्_२,१०४।१८ ॥  
कामाद् वा तात लोभाद् वा मात्रा तुभ्यम् इदं कृतम्  ।  
न तन् मनसि कर्तव्यं वर्तितव्यं च मातृवत्  ॥ रम्स्_२,१०४।१९ ॥  
एवं ब्रुवाणं भरतः कौसल्यासुतम् अब्रवीत्  ।  
तेजसादित्यसङ्काशं प्रतिपच्चन्द्रदर्शनम्  ॥ रम्स्_२,१०४।२० ॥  
अधिरोहार्य पादाभ्यां पादुके हेमभूषिते  ।  
एते हि सर्वलोकस्य योगक्षेमं विधास्यतः  ॥ रम्स्_२,१०४।२१ ॥  
सो ऽधिरुह्य नरव्याघ्रः पादुके ह्य् अवरुह्य च  ।  
प्रायच्छत् सुमहातेजा भरताय महात्मने  ॥ रम्स्_२,१०४।२२ ॥  
स पादुके ते भरतः प्रतापवान् स्वलङ्कृते सम्परिगृह्य धर्मवित्  ।  
प्रदक्षिणं चैव चकार राघवं चकार चैवोत्तमनागमूर्धनि  ॥ रम्स्_२,१०४।२३ ॥  
अथानुपूर्व्यात् प्रतिपूज्य तं जनं गुरूंश् च मन्त्रिप्रकृतीस् तथानुजौ  ।  
व्यसर्जयद् राघववंशवर्धनः स्थितः स्वधर्मे हिमवान् इवाचलः  ॥ रम्स्_२,१०४।२४ ॥  
तं मातरो बाष्पगृहीतकण्ठ्यो दुःखेन नामन्त्रयितुं हि शेकुः  ।  
स त्व् एव मात्ःन् अभिवाद्य सर्वा रुदन् कुटीं स्वां प्रविवेश रामः  ॥ रम्स्_२,१०४।२५ ॥  
  
_________________________________________________________________  
  
  
रामायण, अयोध्याकाण्ड, १०५  
ततः शिरसि कृत्वा तु पादुके भरतस् तदा  ।  
आरुरोह रथं हृष्टः शत्रुघ्नेन समन्वितः  ॥ रम्स्_२,१०५।१ ॥  
वसिष्ठो वामदेवश् च जाबालिश् च दृढव्रतः  ।  
अग्रतः प्रययुः सर्वे मन्त्रिणो मन्त्रपूजिताः  ॥ रम्स्_२,१०५।२ ॥  
मन्दाकिनीं नदीं रम्यां प्राङ्मुखास् ते ययुस् तदा  ।  
प्रदक्षिणं च कुर्वाणाश् चित्रकूटं महागिरिम्  ॥ रम्स्_२,१०५।३ ॥  
पश्यन् धातुसहस्राणि रम्याणि विविधानि च  ।  
प्रययौ तस्य पार्श्वेन ससैन्यो भरतस् तदा  ॥ रम्स्_२,१०५।४ ॥  
अदूराच् चित्रकूटस्य ददर्श भरतस् तदा  ।  
आश्रमं यत्र स मुनिर् भरद्वाजः कृतालयः  ॥ रम्स्_२,१०५।५ ॥  
स तम् आश्रमम् आगम्य भरद्वाजस्य बुद्धिमान्  ।  
अवतीर्य रथात् पादौ ववन्दे कुलनन्दनः  ॥ रम्स्_२,१०५।६ ॥  
ततो हृष्टो भरद्वाजो भरतं वाक्यम् अब्रवीत्  ।  
अपि कृत्यं कृतं तात रामेण च समागतम्  ॥ रम्स्_२,१०५।७ ॥  
एवम् उक्तस् तु भरतो भरद्वाजेन धीमता  ।  
प्रत्युवाच भरद्वाजं भरतो धर्मवत्सलः  ॥ रम्स्_२,१०५।८ ॥  
स याच्यमानो गुरुणा मया च दृढविक्रमः  ।  
राघवः परमप्रीतो वसिष्ठं वाक्यम् अब्रवीत्  ॥ रम्स्_२,१०५।९ ॥  
पितुः प्रतिज्ञां ताम् एव पालयिष्यामि तत्त्वतः  ।  
चतुर्दश हि वर्षाणि या प्रतिज्ञा पितुर् मम  ॥ रम्स्_२,१०५।१० ॥  
एवम् उक्तो महाप्राज्ञो वसिष्ठः प्रत्युवाच ह  ।  
वाक्यज्ञो वाक्यकुशलं राघवं वचनं महत्  ॥ रम्स्_२,१०५।११ ॥  
एते प्रयच्छ संहृष्टः पादुके हेमभूषिते  ।  
अयोध्यायां महाप्राज्ञ योगक्षेमकरे तव  ॥ रम्स्_२,१०५।१२ ॥  
एवम् उक्तो वसिष्ठेन राघवः प्राङ्मुखः स्थितः  ।  
पादुके हेमविकृते मम राज्याय ते ददौ  ॥ रम्स्_२,१०५।१३ ॥  
निवृत्तो ऽहम् अनुज्ञातो रामेण सुमहात्मना  ।  
अयोध्याम् एव गच्छामि गृहीत्वा पादुके शुभे  ॥ रम्स्_२,१०५।१४ ॥  
एतच् छ्रुत्वा शुभं वाक्यं भरतस्य महात्मनः  ।  
भरद्वाजः शुभतरं मुनिर् वाक्यम् उदाहरत्  ॥ रम्स्_२,१०५।१५ ॥  
नैतच् चित्रं नरव्याघ्र शीलवृत्तवतां वर  ।  
यद् आर्यं त्वयि तिष्ठेत् तु निम्ने वृष्टिम् इवोदकम्  ॥ रम्स्_२,१०५।१६ ॥  
अमृतः स महाबाहुः पिता दशरथस् तव  ।  
यस्य त्वम् ईदृशः पुत्रो धर्मात्मा धर्मवत्सलः  ॥ रम्स्_२,१०५।१७ ॥  
तम् ऋषिं तु महात्मानम् उक्तवाक्यं कृताञ्जलिः  ।  
आमन्त्रयितुम् आरेभे चरणाव् उपगृह्य च  ॥ रम्स्_२,१०५।१८ ॥  
ततः प्रदक्षिणं कृत्वा भरद्वाजं पुनः पुनः  ।  
भरतस् तु ययौ श्रीमान् अयोध्यां सह मन्त्रिभिः  ॥ रम्स्_२,१०५।१९ ॥  
यानैश् च शकटैश् चैव हयैर् नागैश् च सा चमूः  ।  
पुनर् निवृत्ता विस्तीर्णा भरतस्यानुयायिनी  ॥ रम्स्_२,१०५।२० ॥  
ततस् ते यमुनां दिव्यां नदीं तीर्त्वोर्मिमालिनीम्  ।  
ददृशुस् तां पुनः सर्वे गङ्गां शिवजलां नदीम्  ॥ रम्स्_२,१०५।२१ ॥  
तां रम्यजलसम्पूर्णां सन्तीर्य सहबान्धवः  ।  
शृङ्गवेरपुरं रम्यं प्रविवेश ससैनिकः  ॥ रम्स्_२,१०५।२२ ॥  
शृङ्गवेरपुराद् भूय अयोध्यां सन्ददर्श ह  ।  
भरतो दुःखसन्तप्तः सारथिं चेदम् अब्रवीत्  ॥ रम्स्_२,१०५।२३ ॥  
सारथे पश्य विध्वस्ता अयोध्या न प्रकाशते  ।  
निराकारा निरानन्दा दीना प्रतिहतस्वना  ॥ रम्स्_२,१०५।२४ ॥  
  
_________________________________________________________________  
  
  
रामायण, अयोध्याकाण्ड, १०६  
स्निग्धगम्भीरघोषेण स्यन्दनेनोपयान् प्रभुः  ।  
अयोध्यां भरतः क्षिप्रं प्रविवेश महायशाः  ॥ रम्स्_२,१०६।१ ॥  
बिडालोलूकचरिताम् आलीननरवारणाम्  ।  
तिमिराभ्याहतां कालीम् अप्रकाशां निशाम् इव  ॥ रम्स्_२,१०६।२ ॥  
राहुशत्रोः प्रियां पत्नीं श्रिया प्रज्वलितप्रभाम्  ।  
ग्रहेणाभ्युत्थितेनैकां रोहिणीम् इव पीडिताम्  ॥ रम्स्_२,१०६।३ ॥  
अल्पोष्णक्षुब्धसलिलां घर्मोत्तप्तविहङ्गमाम्  ।  
लीनमीनझषग्राहां कृशां गिरिनदीम् इव  ॥ रम्स्_२,१०६।४ ॥  
विधूमाम् इव हेमाभाम् अध्वराग्निसमुत्थिताम्  ।  
हविरभ्युक्षितां पश्चाच् छिखां विप्रलयं गताम्  ॥ रम्स्_२,१०६।५ ॥  
विध्वस्तकवचां रुग्णगजवाजिरथध्वजाम्  ।  
हतप्रवीराम् आपन्नां चमूम् इव महाहवे  ॥ रम्स्_२,१०६।६ ॥  
सफेनां सस्वनां भूत्वा सागरस्य समुत्थिताम्  ।  
प्रशान्तमारुतोद्धूतां जलोर्मिम् इव निःस्वनाम्  ॥ रम्स्_२,१०६।७ ॥  
त्यक्तां यज्ञायुधैः सर्वैर् अभिरूपैश् च याजकैः  ।  
सुत्याकाले विनिर्वृत्ते वेदिं गतरवाम् इव  ॥ रम्स्_२,१०६।८ ॥  
गोष्ठमध्ये स्थिताम् आर्ताम् अचरन्तीं नवं तृणम्  ।  
गोवृषेण परित्यक्तां गवां पत्नीम् इवोत्सुकाम्  ॥ रम्स्_२,१०६।९ ॥  
प्रभाकरालैः सुस्निग्धैः प्रज्वलद्भिर् इवोत्तमैः  ।  
वियुक्तां मणिभिर् जात्यैर् नवां मुक्तावलीम् इव  ॥ रम्स्_२,१०६।१० ॥  
सहसा चलितां स्थानान् महीं पुण्यक्षयाद् गताम्  ।  
संहृतद्युतिविस्तारां ताराम् इव दिवश् च्युताम्  ॥ रम्स्_२,१०६।११ ॥  
पुष्पनद्धां वसन्तान्ते मत्तभ्रमरशालिनीम्  ।  
द्रुतदावाग्निविप्रुष्टां क्लान्तां वनलताम् इव  ॥ रम्स्_२,१०६।१२ ॥  
सम्मूढनिगमां सर्वां सङ्क्षिप्तविपणापणाम्  ।  
प्रच्छन्नशशिनक्षत्रां द्याम् इवाम्बुधरैर् वृताम्  ॥ रम्स्_२,१०६।१३ ॥  
क्षीणपानोत्तमैर् भिन्नैः शरावैर् अभिसंवृताम्  ।  
हतशौण्डाम् इवाकाशे पानभूमिम् असंस्कृताम्  ॥ रम्स्_२,१०६।१४ ॥  
वृक्णभूमितलां निम्नां वृक्णपात्रैः समावृताम्  ।  
उपयुक्तोदकां भग्नां प्रपां निपतिताम् इव  ॥ रम्स्_२,१०६।१५ ॥  
विपुलां विततां चैव युक्तपाशां तरस्विनाम्  ।  
भूमौ बाणैर् विनिष्कृत्तां पतितां ज्याम् इवायुधात्  ॥ रम्स्_२,१०६।१६ ॥  
सहसा युद्धशौण्डेन हयारोहेण वाहिताम्  ।  
निक्षिप्तभाण्डाम् उत्सृष्टां किशोरीम् इव दुर्बलाम्  ॥ रम्स्_२,१०६।१७ ॥  
प्रावृषि प्रविगाढायां प्रविष्टस्याभ्रमण्डलम्  ।  
प्रच्छन्नां नीलजीमूतैर् भास्करस्य प्रभाम् इव  ॥ रम्स्_२,१०६।१८ ॥  
भरतस् तु रथस्थः सञ् श्रीमान् दशरथात्मजः  ।  
वाहयन्तं रथश्रेष्ठं सारथिं वाक्यम् अब्रवीत्  ॥ रम्स्_२,१०६।१९ ॥  
किं नु खल्व् अद्य गम्भीरो मूर्छितो न निशम्यते  ।  
यथापुरम् अयोध्यायां गीतवादित्रनिःस्वनः  ॥ रम्स्_२,१०६।२० ॥  
वारुणीमदगन्धाश् च माल्यगन्धश् च मूर्छितः  ।  
धूपितागरुगन्धश् च न प्रवाति समन्ततः  ॥ रम्स्_२,१०६।२१ ॥  
यानप्रवरघोषश् च स्निग्धश् च हयनिःस्वनः  ।  
प्रमत्तगजनादश् च महांश् च रथनिःस्वनः  ।  
नेदानीं श्रूयते पुर्याम् अस्यां रामे विवासिते  ॥ रम्स्_२,१०६।२२ ॥*  
तरुणैश् चारुवेषैश् च नरैर् उन्नतगामिभिः  ।  
सम्पतद्भिर् अयोध्यायां न विभान्ति महापथाः  ॥ रम्स्_२,१०६।२३ ॥  
एवं बहुविधं जल्पन् विवेश वसतिं पितुः  ।  
तेन हीनां नरेन्द्रेण सिंहहीनां गुहाम् इव  ॥ रम्स्_२,१०६।२४ ॥  
  
_________________________________________________________________  
  
  
रामायण, अयोध्याकाण्ड, १०७  
ततो निक्षिप्य मात्ःन् स अयोध्यायां दृढव्रतः  ।  
भरतः शोकसन्तप्तो गुरून् इदम् अथाब्रवीत्  ॥ रम्स्_२,१०७।१ ॥  
नन्दिग्रामं गमिष्यामि सर्वान् आमन्त्रये ऽद्य वः  ।  
तत्र दुःखम् इदं सर्वं सहिष्ये राघवं विना  ॥ रम्स्_२,१०७।२ ॥  
गतश् च हि दिवं राजा वनस्थश् च गुरुर् मम  ।  
रामं प्रतीक्षे राज्याय स हि राजा महायशाः  ॥ रम्स्_२,१०७।३ ॥  
एतच् छ्रुत्वा शुभं वाक्यं भरतस्य महात्मनः  ।  
अब्रुवन् मन्त्रिणः सर्वे वसिष्ठश् च पुरोहितः  ॥ रम्स्_२,१०७।४ ॥  
सदृशं श्लाघनीयं च यद् उक्तं भरत त्वया  ।  
वचनं भ्रातृवात्सल्याद् अनुरूपं तवैव तत्  ॥ रम्स्_२,१०७।५ ॥  
नित्यं ते बन्धुलुब्धस्य तिष्ठतो भ्रातृसौहृदे  ।  
आर्यमार्गं प्रपन्नस्य नानुमन्येत कः पुमान्  ॥ रम्स्_२,१०७।६ ॥  
मन्त्रिणां वचनं श्रुत्वा यथाभिलषितं प्रियम्  ।  
अब्रवीत् सारथिं वाक्यं रथो मे युज्यताम् इति  ॥ रम्स्_२,१०७।७ ॥  
प्रहृष्टवदनः सर्वा मात्ःन् समभिवाद्य सः  ।  
आरुरोह रथं श्रीमाञ् शत्रुघ्नेन समन्वितः  ॥ रम्स्_२,१०७।८ ॥  
आरुह्य तु रथं शीघ्रं शत्रुघ्नभरताव् उभौ  ।  
ययतुः परमप्रीतौ वृतौ मन्त्रिपुरोहितैः  ॥ रम्स्_२,१०७।९ ॥  
अग्रतो गुरवस् तत्र वसिष्ठप्रमुखा द्विजाः  ।  
प्रययुः प्राङ्मुखाः सर्वे नन्दिग्रामो यतो ऽभवत्  ॥ रम्स्_२,१०७।१० ॥  
बलं च तद् अनाहूतं गजाश्वरथसङ्कुलम्  ।  
प्रययौ भरते याते सर्वे च पुरवासिनः  ॥ रम्स्_२,१०७।११ ॥  
रथस्थः स तु धर्मात्मा भरतो भ्रातृवत्सलः  ।  
नन्दिग्रामं ययौ तूर्णं शिरस्य् आधाय पादुके  ॥ रम्स्_२,१०७।१२ ॥  
ततस् तु भरतः क्षिप्रं नन्दिग्रामं प्रविश्य सः  ।  
अवतीर्य रथात् तूर्णं गुरून् इदम् उवाच ह  ॥ रम्स्_२,१०७।१३ ॥  
एतद् राज्यं मम भ्रात्रा दत्तं सन्न्यासवत् स्वयम्  ।  
योगक्षेमवहे चेमे पादुके हेमभूषिते  ।  
तम् इमं पालयिष्यामि राघवागमनं प्रति  ॥ रम्स्_२,१०७।१४ ॥*  
क्षिप्रं संयोजयित्वा तु राघवस्य पुनः स्वयम्  ।  
चरणौ तौ तु रामस्य द्रक्ष्यामि सहपादुकौ  ॥ रम्स्_२,१०७।१५ ॥  
ततो निक्षिप्तभारो ऽहं राघवेण समागतः  ।  
निवेद्य गुरवे राज्यं भजिष्ये गुरुवृत्तिताम्  ॥ रम्स्_२,१०७।१६ ॥  
राघवाय च सन्न्यासं दत्त्वेमे वरपादुके  ।  
राज्यं चेदम् अयोध्यां च धूतपापो भवामि च  ॥ रम्स्_२,१०७।१७ ॥  
अभिषिक्ते तु काकुत्स्थे प्रहृष्टमुदिते जने  ।  
प्रीतिर् मम यशश् चैव भवेद् राज्याच् चतुर्गुणम्  ॥ रम्स्_२,१०७।१८ ॥  
एवं तु विलपन् दीनो भरतः स महायशाः  ।  
नन्दिग्रामे ऽकरोद् राज्यं दुःखितो मन्त्रिभिः सह  ॥ रम्स्_२,१०७।१९ ॥  
स वल्कलजटाधारी मुनिवेषधरः प्रभुः  ।  
नन्दिग्रामे ऽवसद् वीरः ससैन्यो भरतस् तदा  ॥ रम्स्_२,१०७।२० ॥  
रामागमनम् आकाङ्क्षन् भरतो भ्रातृवत्सलः  ।  
भ्रातुर् वचनकारी च प्रतिज्ञापारगस् तदा  ॥ रम्स्_२,१०७।२१ ॥  
पादुके त्व् अभिषिच्याथ नन्दिग्रामे ऽवसत् तदा  ।  
भरतः शासनं सर्वं पादुकाभ्यां न्यवेदयत्  ॥ रम्स्_२,१०७।२२ ॥  
  
_________________________________________________________________  
  
  
रामायण, अयोध्याकाण्ड, १०८  
प्रतिप्रयाते भरते वसन् रामस् तपोवने  ।  
लक्षयामास सोद्वेगम् अथौत्सुक्यं तपस्विनाम्  ॥ रम्स्_२,१०८।१ ॥  
ये तत्र चित्रकूटस्य पुरस्तात् तापसाश्रमे  ।  
रामम् आश्रित्य निरतास् तान् अलक्षयद् उत्सुकान्  ॥ रम्स्_२,१०८।२ ॥  
नयनैर् भृकुटीभिश् च रामं निर्दिश्य शङ्किताः  ।  
अन्योन्यम् उपजल्पन्तः शनैश् चक्रुर् मिथः कथाः  ॥ रम्स्_२,१०८।३ ॥  
तेषाम् औत्सुक्यम् आलक्ष्य रामस् त्व् आत्मनि शङ्कितः  ।  
कृताञ्जलिर् उवाचेदम् ऋषिं कुलपतिं ततः  ॥ रम्स्_२,१०८।४ ॥  
न कच्चिद् भगवन् किञ्चित् पूर्ववृत्तम् इदं मयि  ।  
दृश्यते विकृतं येन विक्रियन्ते तपस्विनः  ॥ रम्स्_२,१०८।५ ॥  
प्रमादाच् चरितं कच्चित् किञ्चिन् नावरजस्य मे  ।  
लक्ष्मणस्यर्षिभिर् दृष्टं नानुरूपम् इवात्मनः  ॥ रम्स्_२,१०८।६ ॥  
कच्चिच् छुश्रूषमाणा वः शुश्रूषणपरा मयि  ।  
प्रमदाभ्युचितां वृत्तिं सीता युक्तं न वर्तते  ॥ रम्स्_२,१०८।७ ॥  
अथर्षिर् जरया वृद्धस् तपसा च जरां गतः  ।  
वेपमान इवोवाच रामं भूतदयापरम्  ॥ रम्स्_२,१०८।८ ॥  
कुतः कल्याणसत्त्वायाः कल्याणाभिरतेस् तथा  ।  
चलनं तात वैदेह्यास् तपस्विषु विशेषतः  ॥ रम्स्_२,१०८।९ ॥  
त्वन्निमित्तम् इदं तावत् तापसान् प्रति वर्तते  ।  
रक्षोभ्यस् तेन संविग्नाः कथयन्ति मिथः कथाः  ॥ रम्स्_२,१०८।१० ॥  
रावणावरजः कश्चित् खरो नामेह राक्षसः  ।  
उत्पाट्य तापसान् सर्वाञ् जनस्थाननिकेतनान्  ॥ रम्स्_२,१०८।११ ॥  
धृष्टश् च जितकाशी च नृशंसः पुरुषादकः  ।  
अवलिप्तश् च पापश् च त्वां च तात न मृष्यते  ॥ रम्स्_२,१०८।१२ ॥  
त्वं यदा प्रभृति ह्य् अस्मिन्न् आश्रमे तात वर्तसे  ।  
तदा प्रभृति रक्षांसि विप्रकुर्वन्ति तापसान्  ॥ रम्स्_२,१०८।१३ ॥  
दर्शयन्ति हि बीभत्सैः क्रूरैर् भीषणकैर् अपि  ।  
नाना रूपैर् विरूपैश् च रूपैर् असुखदर्शनैः  ॥ रम्स्_२,१०८।१४ ॥  
अप्रशस्तैर् अशुचिभिः सम्प्रयोज्य च तापसान्  ।  
प्रतिघ्नन्त्य् अपरान् क्षिप्रम् अनार्याः पुरतः स्थिताः  ॥ रम्स्_२,१०८।१५ ॥  
तेषु तेष्व् आश्रमस्थानेष्व् अबुद्धम् अवलीय च  ।  
रमन्ते तापसांस् तत्र नाशयन्तो ऽल्पचेतसः  ॥ रम्स्_२,१०८।१६ ॥  
अपक्षिपन्ति स्रुग्भाण्डान् अग्नीन् सिञ्चन्ति वारिणा  ।  
कलशांश् च प्रमृद्नन्ति हवने समुपस्थिते  ॥ रम्स्_२,१०८।१७ ॥  
तैर् दुरात्मभिर् आविष्टान् आश्रमान् प्रजिहासवः  ।  
गमनायान्यदेशस्य चोदयन्त्य् ऋषयो ऽद्य माम्  ॥ रम्स्_२,१०८।१८ ॥  
तत् पुरा राम शारीराम् उपहिंसां तपस्विषु  ।  
दर्शयन्ति हि दुष्टास् ते त्यक्ष्याम इमम् आश्रमम्  ॥ रम्स्_२,१०८।१९ ॥  
बहुमूलफलं चित्रम् अविदूराद् इतो वनम्  ।  
पुराणाश्रमम् एवाहं श्रयिष्ये सगणः पुनः  ॥ रम्स्_२,१०८।२० ॥  
खरस् त्वय्य् अपि चायुक्तं पुरा तात प्रवर्तते  ।  
सहास्माभिर् इतो गच्छ यदि बुद्धिः प्रवर्तते  ॥ रम्स्_२,१०८।२१ ॥  
सकलत्रस्य सन्देहो नित्यं यत् तस्य राघव  ।  
समर्थस्यापि हि सतो वासो दुःखम् इहाद्य ते  ॥ रम्स्_२,१०८।२२ ॥  
इत्य् उक्तवन्तं रामस् तं राजपुत्रस् तपस्विनम्  ।  
न शशाकोत्तरैर् वाक्यैर् अवरोद्धुं समुत्सुकम्  ॥ रम्स्_२,१०८।२३ ॥  
अभिनन्द्य समापृच्छ्य समाधाय च राघवम्  ।  
स जगामाश्रमं त्यक्त्वा कुलैः कुलपतिः सह  ॥ रम्स्_२,१०८।२४ ॥  
रामः संसाध्य त्व् ऋषिगणम् अनुगमनाद् देशात् तस्मात् कुलपतिम् अभिवाद्यर्षिम्  ।  
सम्यक्प्रीतैस् तैर् अनुमत उपदिष्टार्थः पुण्यं वासाय स्वनिलयम् उपसम्पेदे  ॥ रम्स्_२,१०८।२५ ॥  
आश्रमं त्व् ऋषिविरहितं प्रभुः क्षणम् अपि न जहौ स राघवः  ।  
राघवं हि सततम् अनुगतास् तापसाश् चार्षचरितधृतगुणाः  ॥ रम्स्_२,१०८।२६ ॥  
  
_________________________________________________________________  
  
  
रामायण, अयोध्याकाण्ड, १०९  
राघवस् त्व् अपयातेषु तपस्विषु विचिन्तयन्  ।  
न तत्रारोचयद् वासं कारणैर् बहुभिस् तदा  ॥ रम्स्_२,१०९।१ ॥  
इह मे भरतो दृष्टो मातरश् च सनागराः  ।  
सा च मे स्मृतिर् अन्वेति तान् नित्यम् अनुशोचतः  ॥ रम्स्_२,१०९।२ ॥  
स्कन्धावारनिवेशेन तेन तस्य महात्मनः  ।  
हयहस्तिकरीषैश् च उपमर्दः कृतो भृशम्  ॥ रम्स्_२,१०९।३ ॥  
तस्माद् अन्यत्र गच्छाम इति सञ्चिन्त्य राघवः  ।  
प्रातिष्ठत स वैदेह्या लक्ष्मणेन च सङ्गतः  ॥ रम्स्_२,१०९।४ ॥  
सो ऽत्रेर् आश्रमम् आसाद्य तं ववन्दे महायशाः  ।  
तं चापि भगवान् अत्रिः पुत्रवत् प्रत्यपद्यत  ॥ रम्स्_२,१०९।५ ॥  
स्वयम् आतिथ्यम् आदिश्य सर्वम् अस्य सुसत्कृतम्  ।  
सौमित्रिं च महाभागां सीतां च समसान्त्वयत्  ॥ रम्स्_२,१०९।६ ॥  
पत्नीं च समनुप्राप्तां वृद्धाम् आमन्त्र्य सत्कृताम्  ।  
सान्त्वयामास धर्मज्ञः सर्वभूतहिते रतः  ॥ रम्स्_२,१०९।७ ॥  
अनसूयां महाभागां तापसीं धर्मचारिणीम्  ।  
प्रतिगृह्णीष्व वैदेहीम् अब्रवीद् ऋषिसत्तमः  ॥ रम्स्_२,१०९।८ ॥  
रामाय चाचचक्षे तां तापसीं धर्मचारिणीम्  ।  
दश वर्षाण्य् अनावृष्ट्या दग्धे लोके निरन्तरम्  ॥ रम्स्_२,१०९।९ ॥  
यया मूलफले सृष्टे जाह्नवी च प्रवर्तिता  ।  
उग्रेण तपसा युक्ता नियमैश् चाप्य् अलङ्कृता  ॥ रम्स्_२,१०९।१० ॥  
दशवर्षसहस्राणि यया तप्तं महत् तपः  ।  
अनसूयाव्रतैस् तात प्रत्यूहाश् च निबर्हिताः  ॥ रम्स्_२,१०९।११ ॥  
देवकार्यनिमित्तं च यया सन्त्वरमाणया  ।  
दशरात्रं कृत्वा रात्रिः सेयं मातेव ते ऽनघ  ॥ रम्स्_२,१०९।१२ ॥  
ताम् इमां सर्वभूतानां नमस्कार्यां यशस्विनीम्  ।  
अभिगच्छतु वैदेही वृद्धाम् अक्रोधनां सदा  ॥ रम्स्_२,१०९।१३ ॥  
एवं ब्रुवाणं तम् ऋषिं तथेत्य् उक्त्वा स राघवः  ।  
सीताम् उवाच धर्मज्ञाम् इदं वचनम् उत्तमम्  ॥ रम्स्_२,१०९।१४ ॥  
राजपुत्रि श्रुतं त्व् एतन् मुनेर् अस्य समीरितम्  ।  
श्रेयोऽर्थम् आत्मनः शीघ्रम् अभिगच्छ तपस्विनीम्  ॥ रम्स्_२,१०९।१५ ॥  
अनसूयेति या लोके कर्मभिः ख्यातिम् आगता  ।  
तां शीघ्रम् अभिगच्छ त्वम् अभिगम्यां तपस्विनीम्  ॥ रम्स्_२,१०९।१६ ॥  
सीता त्व् एतद् वचः श्रुत्वा राघवस्य हितैषिणी  ।  
ताम् अत्रिपत्नीं धर्मज्ञाम् अभिचक्राम मैथिली  ॥ रम्स्_२,१०९।१७ ॥  
शिथिलां वलितां वृद्धां जरापाण्डुरमूर्धजाम्  ।  
सततं वेपमानाङ्गीं प्रवाते कदली यथा  ॥ रम्स्_२,१०९।१८ ॥  
तां तु सीता महाभागाम् अनसूयां पतिव्रताम्  ।  
अभ्यवादयद् अव्यग्रा स्वं नाम समुदाहरत्  ॥ रम्स्_२,१०९।१९ ॥  
अभिवाद्य च वैदेही तापसीं ताम् अनिन्दिताम्  ।  
बद्धाञ्जलिपुटा हृष्टा पर्यपृच्छद् अनामयम्  ॥ रम्स्_२,१०९।२० ॥  
ततः सीतां महाभागां दृष्ट्वा तां धर्मचारिणीम्  ।  
सान्त्वयन्त्य् अब्रवीद् धृष्टा दिष्ट्या धर्मम् अवेक्षसे  ॥ रम्स्_२,१०९।२१ ॥  
त्यक्त्वा ज्ञातिजनं सीते मानम् ऋद्धिं च मानिनि  ।  
अवरुद्धं वने रामं दिष्ट्या त्वम् अनुगच्छसि  ॥ रम्स्_२,१०९।२२ ॥  
नगरस्थो वनस्थो वा पापो वा यदि वाशुभः  ।  
यासां स्त्रीणां प्रियो भर्ता तासां लोका महोदयाः  ॥ रम्स्_२,१०९।२३ ॥  
दुःशीलः कामवृत्तो वा धनैर् वा परिवर्जितः  ।  
स्त्रीणाम् आर्यस्वभावानां परमं दैवतं पतिः  ॥ रम्स्_२,१०९।२४ ॥  
नातो विशिष्टं पश्यामि बान्धवं विमृशन्त्य् अहम्  ।  
सर्वत्र योग्यं वैदेहि तपः कृतम् इवाव्ययम्  ॥ रम्स्_२,१०९।२५ ॥  
न त्व् एवम् अवगच्छन्ति गुणदोषम् असत्स्त्रियः  ।  
कामवक्तव्यहृदया भर्तृनाथाश् चरन्ति याः  ॥ रम्स्_२,१०९।२६ ॥  
प्राप्नुवन्त्य् अयशश् चैव धर्मभ्रंशं च मैथिलि  ।  
अकार्यवशम् आपन्नाः स्त्रियो याः खलु तद्विधाः  ॥ रम्स्_२,१०९।२७ ॥  
त्वद्विधास् तु गुणैर् युक्ता दृष्टलोकपरावराः  ।  
स्त्रियः स्वर्गे चरिष्यन्ति यथा पुण्यकृतस् तथा  ॥ रम्स्_२,१०९।२८ ॥  
  
_________________________________________________________________  
  
  
रामायण, अयोध्याकाण्ड, ११०  
सा त्व् एवम् उक्ता वैदेही अनसूयानसूयया  ।  
प्रतिपूज्य वचो मन्दं प्रवक्तुम् उपचक्रमे  ॥ रम्स्_२,११०।१ ॥  
नैतद् आश्चर्यम् आर्याया यन् मां त्वम् अनुभाषसे  ।  
विदितं तु ममाप्य् एतद् यथा नार्याः पतिर् गुरुः  ॥ रम्स्_२,११०।२ ॥  
यद्य् अप्य् एष भवेद् भर्ता ममार्ये वृत्तवर्जितः  ।  
अद्वैधम् उपचर्तव्यस् तथाप्य् एष मया भवेत्  ॥ रम्स्_२,११०।३ ॥  
किं पुनर् यो गुणश्लाघ्यः सानुक्रोशो जितेन्द्रियः  ।  
स्थिरानुरागो धर्मात्मा मातृवर्ती पितृप्रियः  ॥ रम्स्_२,११०।४ ॥  
यां वृत्तिं वर्तते रामः कौसल्यायां महाबलः  ।  
ताम् एव नृपनारीणाम् अन्यासाम् अपि वर्तते  ॥ रम्स्_२,११०।५ ॥  
सकृद् दृष्टास्व् अपि स्त्रीषु नृपेण नृपवत्सलः  ।  
मातृवद् वर्तते वीरो मानम् उत्सृज्य धर्मवित्  ॥ रम्स्_२,११०।६ ॥  
आगच्छन्त्याश् च विजनं वनम् एवं भयावहम्  ।  
समाहितं हि मे श्वश्र्वा हृदये यत् स्थितं मम  ॥ रम्स्_२,११०।७ ॥  
पाणिप्रदानकाले च यत् पुरा त्व् अग्निसन्निधौ  ।  
अनुशिष्टा जनन्यास्मि वाक्यं तद् अपि मे धृतम्  ॥ रम्स्_२,११०।८ ॥  
नवीकृतं तु तत् सर्वं वाक्यैस् ते धर्मचारिणि  ।  
पतिशुश्रूषणान् नार्यास् तपो नान्यद् विधीयते  ॥ रम्स्_२,११०।९ ॥  
सावित्री पतिशुश्रूषां कृत्वा स्वर्गे महीयते  ।  
तथा वृत्तिश् च याता त्वं पतिशुश्रूषया दिवम्  ॥ रम्स्_२,११०।१० ॥  
वरिष्ठा सर्वनारीणाम् एषा च दिवि देवता  ।  
रोहिणी च विना चन्द्रं मुहूर्तम् अपि दृश्यते  ॥ रम्स्_२,११०।११ ॥  
एवंविधाश् च प्रवराः स्त्रियो भर्तृदृढव्रताः  ।  
देवलोके महीयन्ते पुण्येन स्वेन कर्मणा  ॥ रम्स्_२,११०।१२ ॥  
ततो ऽनसूया संहृष्टा श्रुत्वोक्तं सीतया वचः  ।  
शिरस्य् आघ्राय चोवाच मैथिलीं हर्षयन्त्य् उत  ॥ रम्स्_२,११०।१३ ॥  
नियमैर् विविधैर् आप्तं तपो हि महद् अस्ति मे  ।  
तत् संश्रित्य बलं सीते छन्दये त्वां शुचिव्रते  ॥ रम्स्_२,११०।१४ ॥  
उपपन्नं च युक्तं च वचनं तव मैथिलि  ।  
प्रीता चास्म्य् उचितं किं ते करवाणि ब्रवीहि मे  ।  
कृतम् इत्य् अब्रवीत् सीता तपोबलसमन्विताम्  ॥ रम्स्_२,११०।१५ ॥*  
सा त्व् एवम् उक्ता धर्मज्ञा तया प्रीततराभवत्  ।  
सफलं च प्रहर्षं ते हन्त सीते करोम्य् अहम्  ॥ रम्स्_२,११०।१६ ॥  
इदं दिव्यं वरं माल्यं वस्त्रम् आभरणानि च  ।  
अङ्गरागं च वैदेहि महार्हम् अनुलेपनम्  ॥ रम्स्_२,११०।१७ ॥  
मया दत्तम् इदं सीते तव गात्राणि शोभयेत्  ।  
अनुरूपम् असङ्क्लिष्टं नित्यम् एव भविष्यति  ॥ रम्स्_२,११०।१८ ॥  
अङ्गरागेण दिव्येन लिप्ताङ्गी जनकात्मजे  ।  
शोभयिष्यामि भर्तारं यथा श्रीर् विष्णुम् अव्ययम्  ॥ रम्स्_२,११०।१९ ॥  
सा वस्त्रम् अङ्गरागं च भूषणानि स्रजस् तथा  ।  
मैथिली प्रतिजग्राह प्रीतिदानम् अनुत्तमम्  ॥ रम्स्_२,११०।२० ॥  
प्रतिगृह्य च तत् सीता प्रीतिदानं यशस्विनी  ।  
श्लिष्टाञ्जलिपुटा धीरा समुपास्त तपोधनाम्  ॥ रम्स्_२,११०।२१ ॥  
तथा सीताम् उपासीनाम् अनसूया दृढव्रता  ।  
वचनं प्रष्टुम् आरेभे कथां काञ्चिद् अनुप्रियाम्  ॥ रम्स्_२,११०।२२ ॥  
स्वयंवरे किल प्राप्ता त्वम् अनेन यशस्विना  ।  
राघवेणेति मे सीते कथा श्रुतिम् उपागता  ॥ रम्स्_२,११०।२३ ॥  
तां कथां श्रोतुम् इच्छामि विस्तरेण च मैथिलि  ।  
यथानुभूतं कार्त्स्न्येन तन् मे त्वं वक्तुम् अर्हसि  ॥ रम्स्_२,११०।२४ ॥  
एवम् उक्ता तु सा सीता तां ततो धर्मचारिणीम्  ।  
श्रूयताम् इति चोक्त्वा वै कथयामास तां कथाम्  ॥ रम्स्_२,११०।२५ ॥  
मिथिलाधिपतिर् वीरो जनको नाम धर्मवित्  ।  
क्षत्रधर्मण्य् अभिरतो न्यायतः शास्ति मेदिनीम्  ॥ रम्स्_२,११०।२६ ॥  
तस्य लाङ्गलहस्तस्य कर्षतः क्षेत्रमण्डलम्  ।  
अहं किलोत्थिता भित्त्वा जगतीं नृपतेः सुता  ॥ रम्स्_२,११०।२७ ॥  
स मां दृष्ट्वा नरपतिर् मुष्टिविक्षेपतत्परः  ।  
पांशुगुण्ठितसर्वाङ्गीं विस्मितो जनको ऽभवत्  ॥ रम्स्_२,११०।२८ ॥  
अनपत्येन च स्नेहाद् अङ्कम् आरोप्य च स्वयम्  ।  
ममेयं तनयेत्य् उक्त्वा स्नेहो मयि निपातितः  ॥ रम्स्_२,११०।२९ ॥  
अन्तरिक्षे च वाग् उक्ताप्रतिमामानुषी किल  ।  
एवम् एतन् नरपते धर्मेण तनया तव  ॥ रम्स्_२,११०।३० ॥  
ततः प्रहृष्टो धर्मात्मा पिता मे मिथिलाधिपः  ।  
अवाप्तो विपुलाम् ऋद्धिं माम् अवाप्य नराधिपः  ॥ रम्स्_२,११०।३१ ॥  
दत्ता चास्मीष्टवद् देव्यै ज्येष्ठायै पुण्यकर्मणा  ।  
तया सम्भाविता चास्मि स्निग्धया मातृसौहृदात्  ॥ रम्स्_२,११०।३२ ॥  
पतिसंयोगसुलभं वयो दृष्ट्वा तु मे पिता  ।  
चिन्ताम् अभ्यगमद् दीनो वित्तनाशाद् इवाधनः  ॥ रम्स्_२,११०।३३ ॥  
सदृशाच् चापकृष्टाच् च लोके कन्यापिता जनात्  ।  
प्रधर्षणाम् अवाप्नोति शक्रेणापि समो भुवि  ॥ रम्स्_२,११०।३४ ॥  
तां धर्षणाम् अदूरस्थां सन्दृश्यात्मनि पार्थिवः  ।  
चिन्तार्णवगतः पारं नाससादाप्लवो यथा  ॥ रम्स्_२,११०।३५ ॥  
अयोनिजां हि मां ज्ञात्वा नाध्यगच्छत् स चिन्तयन्  ।  
सदृशं चानुरूपं च महीपालः पतिं मम  ॥ रम्स्_२,११०।३६ ॥  
तस्य बुद्धिर् इयं जाता चिन्तयानस्य सन्ततम्  ।  
स्वयं वरं तनूजायाः करिष्यामीति धीमतः  ॥ रम्स्_२,११०।३७ ॥  
महायज्ञे तदा तस्य वरुणेन महात्मना  ।  
दत्तं धनुर्वरं प्रीत्या तूणी चाक्षयसायकौ  ॥ रम्स्_२,११०।३८ ॥  
असञ्चाल्यं मनुष्यैश् च यत्नेनापि च गौरवात्  ।  
तन् न शक्ता नमयितुं स्वप्नेष्व् अपि नराधिपाः  ॥ रम्स्_२,११०।३९ ॥  
तद् धनुः प्राप्य मे पित्रा व्याहृतं सत्यवादिना  ।  
समवाये नरेन्द्राणां पूर्वम् आमन्त्र्य पार्थिवान्  ॥ रम्स्_२,११०।४० ॥  
इदं च धनुर् उद्यम्य सज्यं यः कुरुते नरः  ।  
तस्य मे दुहिता भार्या भविष्यति न संशयः  ॥ रम्स्_२,११०।४१ ॥  
तच् च दृष्ट्वा धनुःश्रेष्ठं गौरवाद् गिरिसन्निभम्  ।  
अभिवाद्य नृपा जग्मुर् अशक्तास् तस्य तोलने  ॥ रम्स्_२,११०।४२ ॥  
सुदीर्घस्य तु कालस्य राघवो ऽयं महाद्युतिः  ।  
विश्वामित्रेण सहितो यज्ञं द्रष्टुं समागतः  ॥ रम्स्_२,११०।४३ ॥  
लक्ष्मणेन सह भ्रात्रा रामः सत्यपराक्रमः  ।  
विश्वामित्रस् तु धर्मात्मा मम पित्रा सुपूजितः  ॥ रम्स्_२,११०।४४ ॥  
प्रोवाच पितरं तत्र भ्रातरौ रामलक्ष्मणौ  ।  
सुतौ दशरथस्येमौ धनुर्दर्शनकाङ्क्षिणौ  ।  
इत्य् उक्तस् तेन विप्रेण तद् धनुः समुपानयत्  ॥ रम्स्_२,११०।४५ ॥*  
निमेषान्तरमात्रेण तद् आनम्य स वीर्यवान्  ।  
ज्यां समारोप्य झटिति पूरयामास वीर्यवान्  ॥ रम्स्_२,११०।४६ ॥  
तेन पूरयता वेगान् मध्ये भग्नं द्विधा धनुः  ।  
तस्य शब्दो ऽभवद् भीमः पतितस्याशनेर् इव  ॥ रम्स्_२,११०।४७ ॥  
ततो ऽहं तत्र रामाय पित्रा सत्याभिसन्धिना  ।  
उद्यता दातुम् उद्यम्य जलभाजनम् उत्तमम्  ॥ रम्स्_२,११०।४८ ॥  
दीयमानां न तु तदा प्रतिजग्राह राघवः  ।  
अविज्ञाय पितुश् छन्दम् अयोध्याधिपतेः प्रभोः  ॥ रम्स्_२,११०।४९ ॥  
ततः श्वशुरम् आमन्त्र्य वृद्धं दशरथं नृपम्  ।  
मम पित्रा अहं दत्ता रामाय विदितात्मने  ॥ रम्स्_२,११०।५० ॥  
मम चैवानुजा साध्वी ऊर्मिला प्रियदर्शना  ।  
भार्यार्थे लक्ष्मणस्यापि दत्ता पित्रा मम स्वयम्  ॥ रम्स्_२,११०।५१ ॥  
एवं दत्तास्मि रामाय तदा तस्मिन् स्वयंवरे  ।  
अनुरक्ता च धर्मेण पतिं वीर्यवतां वरम्  ॥ रम्स्_२,११०।५२ ॥  
  
_________________________________________________________________  
  
  
रामायण, अयोध्याकाण्ड, १११  
अनसूया तु धर्मज्ञा श्रुत्वा तां महतीं कथाम्  ।  
पर्यष्वजत बाहुभ्यां शिरस्य् आघ्राय मैथिलीम्  ॥ रम्स्_२,१११।१ ॥  
व्यक्ताक्षरपदं चित्रं भाषितं मधुरं त्वया  ।  
यथा स्वयंवरं वृत्तं तत् सर्वं हि श्रुतं मया  ॥ रम्स्_२,१११।२ ॥  
रमे ऽहं कथया ते तु दृढं मधुरभाषिणि  ।  
रविर् अस्तं गतः श्रीमान् उपोह्य रजनीं शिवाम्  ॥ रम्स्_२,१११।३ ॥  
दिवसं प्रतिकीर्णानाम् आहारार्थं पतत्रिणाम्  ।  
सन्ध्याकाले निलीनानां निद्रार्थं श्रूयते ध्वनिः  ॥ रम्स्_२,१११।४ ॥  
एते चाप्य् अभिषेकार्द्रा मुनयः फलशोधनाः  ।  
सहिता उपवर्तन्ते सलिलाप्लुतवल्कलाः  ॥ रम्स्_२,१११।५ ॥  
ऋषीणाम् अग्निहोत्रेषु हुतेषु विधिपुर्वकम्  ।  
कपोताङ्गारुणो धूमो दृश्यते पवनोद्धतः  ॥ रम्स्_२,१११।६ ॥  
अल्पपर्णा हि तरवो घनीभूताः समन्ततः  ।  
विप्रकृष्टे ऽपि ये देशे न प्रकाशन्ति वै दिशः  ॥ रम्स्_२,१११।७ ॥  
रजनीचरसत्त्वानि प्रचरन्ति समन्ततः  ।  
तपोवनमृगा ह्य् एते वेदितीर्थेषु शेरते  ॥ रम्स्_२,१११।८ ॥  
सम्प्रवृत्ता निशा सीते नक्षत्रसमलङ्कृता  ।  
ज्योत्स्नाप्रावरणश् चन्द्रो दृश्यते ऽभ्युदितो ऽम्बरे  ॥ रम्स्_२,१११।९ ॥  
गम्यताम् अनुजानामि रामस्यानुचरी भव  ।  
कथयन्त्या हि मधुरं त्वयाहं परितोषिता  ॥ रम्स्_२,१११।१० ॥  
अलङ्कुरु च तावत् त्वं प्रत्यक्षं मम मैथिलि  ।  
प्रीतिं जनय मे वत्स दिव्यालङ्कारशोभिनी  ॥ रम्स्_२,१११।११ ॥  
सा तदा समलङ्कृत्य सीता सुरसुतोपमा  ।  
प्रणम्य शिरसा तस्यै रामं त्व् अभिमुखी ययौ  ॥ रम्स्_२,१११।१२ ॥  
तथा तु भूषितां सीतां ददर्श वदतां वरः  ।  
राघवः प्रीतिदानेन तपस्विन्या जहर्ष च  ॥ रम्स्_२,१११।१३ ॥  
न्यवेदयत् ततः सर्वं सीता रामाय मैथिली  ।  
प्रीतिदानं तपस्विन्या वसनाभरणस्रजाम्  ॥ रम्स्_२,१११।१४ ॥  
प्रहृष्टस् त्व् अभवद् रामो लक्ष्मणश् च महारथः  ।  
मैथिल्याः सत्क्रियां दृष्ट्वा मानुषेषु सुदुर्लभाम्  ॥ रम्स्_२,१११।१५ ॥  
ततस् तां शर्वरीं प्रीतः पुण्यां शशिनिभाननः  ।  
अर्चितस् तापसैः सिद्धैर् उवास रघुनन्दनः  ॥ रम्स्_२,१११।१६ ॥  
तस्यां रात्र्यां व्यतीतायाम् अभिषिच्य हुताग्निकान्  ।  
आपृच्छेतां नरव्याघ्रौ तापसान् वनगोचरान्  ॥ रम्स्_२,१११।१७ ॥  
ताव् ऊचुस् ते वनचरास् तापसा धर्मचारिणः  ।  
वनस्य तस्य सञ्चारं राक्षसैः समभिप्लुतम्  ॥ रम्स्_२,१११।१८ ॥  
एष पन्था महर्षीणां फलान्य् आहरतां वने  ।  
अनेन तु वनं दुर्गं गन्तुं राघव ते क्षमम्  ॥ रम्स्_२,१११।१९ ॥  
इतीव तैः प्राञ्जलिभिस् तपस्विभिर् द्विजैः कृतस्वस्त्ययनः परन्तपः  ।  
वनं सभार्यः प्रविवेश राघवः सलक्ष्मणः सूर्य इवाभ्रमण्डलम्  ॥ रम्स्_२,१११।२० ॥  
  
  
  
  
