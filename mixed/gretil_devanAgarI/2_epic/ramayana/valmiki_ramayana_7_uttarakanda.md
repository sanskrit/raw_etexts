+++
title = "Valmiki: Ramayana, 7. Uttarakanda"

+++
## Intro
  
  
  
  
Valmiki: Ramayana, 7. Uttarakanda  
  
  
  
Valmiki: Ramayana, 7. Uttarakanda  
  

  
Based on the text entered by Muneo Tokunaga et al.  
  

  
Input by Muneo Tokunaga, revised by John Smith (Cambridge)
  
[GRETIL-Version: 2017-07-06]  
  

  
Revision:
  
      2017-07-06: erroneous line breaks removed by Tyler Neill  
  
  
  
  
  

  



## पाठः
  
  
  
  
  
  
  

  
वाल्मीकि: रामायण, ७। उत्तरकाण्ड  
  

  
७।००१।००१अ प्राप्तराज्यस्य रामस्य राक्षसानां वधे कृते
  
७।००१।००१च् आजग्मुर् ऋषयः सर्वे राघवं प्रतिनन्दितुम्
  
७।००१।००२अ कौशिको ऽथ यवक्रीतो रैभ्यश् च्यवन एव च
  
७।००१।००२च् कण्वो मेधातिथेः पुत्रः पूर्वस्यां दिशि ये श्रिताः
  
७।००१।००३अ स्वस्त्यात्रेयश् च भगवान् नमुचिः प्रमुचुस् तथा
  
७।००१।००३च् आजग्मुस् ते सहागस्त्या ये श्रिता दक्षिणां दिशम्
  
७।००१।००४अ पृषद्गुः कवषो धौम्यो रौद्रेयश् च महान् ऋषिः
  
७।००१।००४च् ते ऽप्य् आजग्मुः सशिष्या वै ये श्रिताः पश्चिमां दिशम्
  
७।००१।००५अ वसिष्ठः कश्यपो ऽथात्रिर् विश्वामित्रो ऽथ गौतमः
  
७।००१।००५च् जमदग्निर् भरद्वाजस् ते ऽपि सप्तमहर्षयः
  
७।००१।००६अ संप्राप्यैते महात्मानो राघवस्य निवेशनम्
  
७।००१।००६च् विष्ठिताः प्रतिहारार्थं हुताशनसमप्रभाः
  
७।००१।००७अ प्रतिहारस् ततस् तूर्णम् अगस्त्यवचनाद् अथ
  
७।००१।००७च् समीपं राघवस्याशु प्रविवेश महात्मनः
  
७।००१।००८अ स रामं दृश्य सहसा पूर्णचन्द्रसमद्युतिम्
  
७।००१।००८च् अगस्त्यं कथयाम् आस संप्रातम् ऋषिभिः सह
  
७।००१।००९अ श्रुत्वा प्राप्तान् मुनींस् तांस् तु बालसूर्यसमप्रभान्
  
७।००१।००९च् तदोवाच नृपो द्वाःस्थं प्रवेशय यथासुखम्
  
७।००१।०१०अ दृष्ट्वा प्राप्तान् मुनींस् तांस् तु प्रत्युत्थाय कृताञ्जलिः
  
७।००१।०१०च् रामो ऽभिवाद्य प्रयत आसनान्य् आदिदेश ह
  
७।००१।०११अ तेषु काञ्चनचित्रेषु स्वास्तीर्णेषु सुखेषु च
  
७।००१।०११च् यथार्हम् उपविष्टास् ते आसनेष्व् ऋषिपुंगवाः
  
७।००१।०१२अ रामेण कुशलं पृष्टाः सशिष्याः सपुरोगमाः
  
७।००१।०१२च् महर्षयो वेदविदो रामं वचनम् अब्रुवन्
  
७।००१।०१३अ कुशलं नो महाबाहो सर्वत्र रघुनन्दन
  
७।००१।०१३च् त्वां तु दिष्ट्या कुशलिनं पश्यामो हतशात्रवम्
  
७।००१।०१४अ न हि भारः स ते राम रावणो राक्षसेश्वरः
  
७।००१।०१४च् सधनुस् त्वं हि लोकांस् त्रीन् विजयेथा न संशयः
  
७।००१।०१५अ दिष्ट्या त्वया हतो राम रावणः पुत्रपौत्रवान्
  
७।००१।०१५च् दिष्ट्या विजयिनं त्वाद्य पश्यामः सह भार्यया
  
७।००१।०१६अ दिष्ट्या प्रहस्तो विकटो विरूपाक्षो महोदरः
  
७।००१।०१६च् अकम्पनश् च दुर्धर्षो निहतास् ते निशाचराः
  
७।००१।०१७अ यस्य प्रमाणाद् विपुलं प्रमाणं नेह विद्यते
  
७।००१।०१७च् दिष्ट्या ते समरे राम कुम्भकर्णो निपातितः
  
७।००१।०१८अ दिष्ट्या त्वं राक्षसेन्द्रेण द्वन्द्वयुद्धम् उपागतः
  
७।००१।०१८च् देवतानाम् अवध्येन विजयं प्राप्तवान् असि
  
७।००१।०१९अ संख्ये तस्य न किं चित् तु रावणस्य पराभवः
  
७।००१।०१९च् द्वन्द्वयुद्धम् अनुप्राप्तो दिष्ट्या ते रावणिर् हतः
  
७।००१।०२०अ दिष्ट्या तस्य महाबाहो कालस्येवाभिधावतः
  
७।००१।०२०च् मुक्तः सुररिपोर् वीर प्राप्तश् च विजयस् त्वया
  
७।००१।०२१अ विस्मयस् त्व् एष नः सौम्य संश्रुत्येन्द्रजितं हतम्
  
७।००१।०२१च् अवध्यः सर्वभूतानां महामायाधरो युधि
  
७।००१।०२२अ दत्त्वा पुण्याम् इमां वीर सौम्याम् अभयदक्षिणाम्
  
७।००१।०२२च् दिष्ट्या वर्धसि काकुत्स्थ जयेनामित्रकर्शन
  
७।००१।०२३अ श्रुत्वा तु वचनं तेषाम् ऋषीणां भावितात्मनाम्
  
७।००१।०२३च् विस्मयं परमं गत्वा रामः प्राञ्जलिर् अब्रवीत्
  
७।००१।०२४अ भवन्तः कुम्भकर्णं च रावणं च निशाचरम्
  
७।००१।०२४च् अतिक्रम्य महावीर्यौ किं प्रशंसथ रावणिम्
  
७।००१।०२५अ महोदरं प्रहस्तं च विरूपाक्षं च राक्षसं
  
७।००१।०२५च् अतिक्रम्य महावीर्यान् किं प्रशंसथ रावणिम्
  
७।००१।०२६अ कीदृशो वै प्रभावो ऽस्य किं बलं कः पराक्रमः
  
७।००१।०२६च् केन वा कारणेनैष रावणाद् अतिरिच्यते
  
७।००१।०२७अ शक्यं यदि मया श्रोतुं न खल्व् आज्ञापयामि वः
  
७।००१।०२७च् यदि गुह्यं न चेद् वक्तुं श्रोतुम् इच्छामि कथ्यताम्
  
७।००१।०२७ए कथं शक्रो जितस् तेन कथं लब्धवरश् च सः
  
७।००२।००१अ तस्य तद्वचनं श्रुत्वा राघवस्य महात्मनः
  
७।००२।००१च् कुम्भयोनिर् महातेजा वाक्यम् एतद् उवाच ह
  
७।००२।००२अ शृणु राजन् यथावृत्तं यस्य तेजोबलं महत्
  
७।००२।००२च् जघान च रिपून् युद्धे यथावध्यश् च शत्रुभिः
  
७।००२।००३अ अहं ते रावणस्येदं कुलं जन्म च राघव
  
७।००२।००३च् वरप्रदानं च तथा तस्मै दत्तं ब्रवीमि ते
  
७।००२।००४अ पुरा कृतयुगे राम प्रजापतिसुतः प्रभुः
  
७।००२।००४च् पुलस्त्यो नाम ब्रह्मर्षिः साक्षाद् इव पितामहः
  
७।००२।००५अ नानुकीर्त्या गुणास् तस्य धर्मतः शीलतस् तथा
  
७।००२।००५च् प्रजापतेः पुत्र इति वक्तुं शक्यं हि नामतः
  
७।००२।००६अ स तु धर्मप्रसङ्गेन मेरोः पार्श्वे महागिरेः
  
७।००२।००६च् तृणबिन्द्वाश्रमं गत्वा न्यवसन् मुनिपुंगवः
  
७।००२।००७अ तपस् तेपे स धर्मात्मा स्वाध्यायनियतेन्द्रियः
  
७।००२।००७च् गत्वाश्रमपदं तस्य विघ्नं कुर्वन्ति कन्यकाः
  
७।००२।००८अ देवपन्नगकन्याश् च राजर्षितनयाश् च याः
  
७।००२।००८च् क्रीडन्त्यो ऽप्सरसश् चैव तं देशम् उपपेदिरे
  
७।००२।००९अ सर्वर्तुषूपभोग्यत्वाद् रम्यत्वात् काननस्य च
  
७।००२।००९च् नित्यशस् तास् तु तं देशं गत्वा क्रीडन्ति कन्यकाः
  
७।००२।०१०अ अथ रुष्टो महातेजा व्याजहार महामुनिः
  
७।००२।०१०च् या मे दर्शनम् आगच्छेत् सा गर्भं धारयिष्यति
  
७।००२।०११अ तास् तु सर्वाः प्रतिगताः श्रुत्वा वाक्यं महात्मनः
  
७।००२।०११च् ब्रह्मशापभयाद् भीतास् तं देशं नोपचक्रमुः
  
७।००२।०१२अ तृणबिन्दोस् तु राजर्षेस् तनया न शृणोति तत्
  
७।००२।०१२च् गत्वाश्रमपदं तस्य विचचार सुनिर्भया
  
७।००२।०१३अ तस्मिन्न् एव तु काले स प्राजापत्यो महान् ऋषिः
  
७।००२।०१३च् स्वाध्यायम् अकरोत् तत्र तपसा द्योतितप्रभः
  
७।००२।०१४अ सा तु वेदध्वनिं श्रुत्वा दृष्ट्वा चैव तपोधनम्
  
७।००२।०१४च् अभवत् पाण्डुदेहा सा सुव्यञ्जितशरीरजा
  
७।००२।०१५अ दृष्ट्वा परमसंविग्ना सा तु तद्रूपम् आत्मनः
  
७।००२।०१५च् इदं मे किं न्व् इति ज्ञात्वा पितुर् गत्वाग्रतः स्थिता
  
७।००२।०१६अ तां तु दृष्ट्वा तथा भूतां तृणबिन्दुर् अथाब्रवीत्
  
७।००२।०१६च् किं त्वम् एतत् त्व् असदृशं धारयस्य् आत्मनो वपुः
  
७।००२।०१७अ सा तु कृत्वाञ्जलिं दीना कन्योवाच तपोधनम्
  
७।००२।०१७च् न जाने कारणं तात येन मे रूपम् ईदृशम्
  
७।००२।०१८अ किं तु पूर्वं गतास्म्य् एका महर्षेर् भावितात्मनः
  
७।००२।०१८च् पुलस्त्यस्याश्रमं दिव्यम् अन्वेष्टुं स्वसखीजनम्
  
७।००२।०१९अ न च पश्याम्य् अहं तत्र कां चिद् अप्य् आगतां सखीम्
  
७।००२।०१९च् रूपस्य तु विपर्यासं दृष्ट्वा चाहम् इहागता
  
७।००२।०२०अ तृणबिन्दुस् तु राजर्षिस् तपसा द्योतितप्रभः
  
७।००२।०२०च् ध्यानं विवेश तच् चापि अपश्यद् ऋषिकर्मजम्
  
७।००२।०२१अ स तु विज्ञाय तं शापं महर्षेर् भावितात्मनः
  
७।००२।०२१च् गृहीत्वा तनयां गत्वा पुलस्त्यम् इदम् अब्रवीत्
  
७।००२।०२२अ भगवंस् तनयां मे त्वं गुणैः स्वैर् एव भूषिताम्
  
७।००२।०२२च् भिक्षां प्रतिगृहाणेमां महर्षे स्वयम् उद्यताम्
  
७।००२।०२३अ तपश्चरणयुक्तस्य श्राम्यमाणेन्द्रियस्य ते
  
७।००२।०२३च् शुश्रूषातत्परा नित्यं भविष्यति न संशयः
  
७।००२।०२४अ तं ब्रुवाणं तु तद्वाक्यं राजर्षिं धार्मिकं तदा
  
७।००२।०२४च् जिघृक्षुर् अब्रवीत् कन्यां बाढम् इत्य् एव स द्विजः
  
७।००२।०२५अ दत्त्वा तु स गतो राजा स्वम् आश्रमपदं तदा
  
७।००२।०२५च् सापि तत्रावसत् कन्या तोषयन्ती पतिं गुणैः
  
७।००२।०२५ए प्रीतः स तु महातेजा वाक्यम् एतद् उवाच ह
  
७।००२।०२६अ परितुष्टो ऽस्मि भद्रं ते गुणानां संपदा भृशम्
  
७।००२।०२६च् तस्मात् ते विरमाम्य् अद्य पुत्रम् आत्मसमं गुणैः
  
७।००२।०२६ए उभयोर् वंशकर्तारं पौलस्त्य इति विश्रुतम्
  
७।००२।०२७अ यस्मात् तु विश्रुतो वेदस् त्वयेहाभ्यस्यतो मम
  
७।००२।०२७च् तस्मात् स विश्रवा नाम भविष्यति न संशयः
  
७।००२।०२८अ एवम् उक्ता तु सा कन्या प्रहृष्टेनान्तरात्मना
  
७।००२।०२८च् अचिरेणैव कालेन सूता विश्रवसं सुतम्
  
७।००२।०२९अ स तु लोकत्रये ख्यातः शौचधर्मसमन्वितः
  
७।००२।०२९च् पितेव तपसा युक्तो विश्रवा मुनिपुंगवः
  
७।००३।००१अ अथ पुत्रः पुलस्त्यस्य विश्रवा मुनिपुंगवः
  
७।००३।००१च् अचिरेणैव कालेन पितेव तपसि स्थितः
  
७।००३।००२अ सत्यवाञ् शीलवान् दक्षः स्वाध्यायनिरतः शुचिः
  
७।००३।००२च् सर्वभोगेष्व् असंसक्तो नित्यं धर्मपरायणः
  
७।००३।००३अ ज्ञात्वा तस्य तु तद्वृत्तं भरद्वाजो महान् ऋषिः
  
७।००३।००३च् ददौ विश्रवसे भार्यां स्वां सुतां देववर्णिनीम्
  
७।००३।००४अ प्रतिगृह्य तु धर्मेण भरद्वाजसुतां तदा
  
७।००३।००४च् मुदा परमया युक्तो विश्रवा मुनिपुंगवः
  
७।००३।००५अ स तस्यां वीर्यसंपन्नम् अपत्यं परमाद्भुतम्
  
७।००३।००५च् जनयाम् आस धर्मात्मा सर्वैर् ब्रह्मगुणैर् युतम्
  
७।००३।००६अ तस्मिञ् जाते तु संहृष्टः स बभूव पितामहः
  
७।००३।००६च् नाम चास्याकरोत् प्रीतः सार्धं देवर्षिभिस् तदा
  
७।००३।००७अ यस्माद् विश्रवसो ऽपत्यं सादृश्याद् विश्रवा इव
  
७।००३।००७च् तस्माद् वैश्रवणो नाम भविष्यत्य् एष विश्रुतः
  
७।००३।००८अ स तु वैश्रवणस् तत्र तपोवनगतस् तदा
  
७।००३।००८च् अवर्धत महातेजा हुताहुतिर् इवानलः
  
७।००३।००९अ तस्याश्रमपदस्थस्य बुद्धिर् जज्ञे महात्मनः
  
७।००३।००९च् चरिष्ये नियतो धर्मं धर्मो हि परमा गतिः
  
७।००३।०१०अ स तु वर्षसहस्राणि तपस् तप्त्वा महावने
  
७।००३।०१०च् पूर्णे वर्षसहस्रे तु तं तं विधिम् अवर्तत
  
७।००३।०११अ जलाशी मारुताहारो निराहारस् तथैव च
  
७।००३।०११च् एवं वर्षसहस्राणि जग्मुस् तान्य् एव वर्षवत्
  
७।००३।०१२अ अथ प्रीतो महातेजाः सेन्द्रैः सुरगणैः सह
  
७।००३।०१२च् गत्वा तस्याश्रमपदं ब्रह्मेदं वाक्यम् अब्रवीत्
  
७।००३।०१३अ परितुष्टो ऽस्मि ते वत्स कर्मणानेन सुव्रत
  
७।००३।०१३च् वरं वृणीष्व भद्रं ते वरार्हस् त्वं हि मे मतः
  
७।००३।०१४अ अथाब्रवीद् वैश्रवणः पितामहम् उपस्थितम्
  
७।००३।०१४च् भगवंल् लोकपालत्वम् इच्छेयं वित्तरक्षणम्
  
७।००३।०१५अ ततो ऽब्रवीद् वैश्रवणं परितुष्टेन चेतसा
  
७।००३।०१५च् ब्रह्मा सुरगणैः सार्धं बाढम् इत्य् एव हृष्टवत्
  
७।००३।०१६अ अहं हि लोकपालानां चतुर्थं स्रष्टुम् उद्यतः
  
७।००३।०१६च् यमेन्द्रवरुणानां हि पदं यत् तव चेप्सितम्
  
७।००३।०१७अ तत्कृतं गच्छ धर्मज्ञ धनेशत्वम् अवाप्नुहि
  
७।००३।०१७च् यमेन्द्रवरुणानां हि चतुर्थो ऽद्य भविष्यसि
  
७।००३।०१८अ एतच् च पुष्पकं नाम विमानं सूर्यसंनिभम्
  
७।००३।०१८च् प्रतिगृह्णीष्व यानार्थं त्रिदशैः समतां व्रज
  
७।००३।०१९अ स्वस्ति ते ऽस्तु गमिष्यामः सर्व एव यथागतम्
  
७।००३।०१९च् कृतकृत्या वयं तात दत्त्वा तव महावरम्
  
७।००३।०२०अ गतेषु ब्रह्मपूर्वेषु देवेष्व् अथ नभस्तलम्
  
७।००३।०२०च् धनेशः पितरं प्राह विनयात् प्रणतो वचः
  
७।००३।०२१अ भगवंल् लब्धवान् अस्मि वरं कमलयोनितः
  
७।००३।०२१च् निवासं न तु मे देवो विदधे स प्रजापतिः
  
७।००३।०२२अ तत् पश्य भगवन् कं चिद् देशं वासाय नः प्रभो
  
७।००३।०२२च् न च पीडा भवेद् यत्र प्राणिनो यस्य कस्य चित्
  
७।००३।०२३अ एवम् उक्तस् तु पुत्रेण विश्रवा मुनिपुंगवः
  
७।००३।०२३च् वचनं प्राह धर्मज्ञ श्रूयताम् इति धर्मवित्
  
७।००३।०२४अ लङ्का नाम पुरी रम्या निर्मिता विश्वकर्मणा
  
७।००३।०२४च् राक्षसानां निवासार्थं यथेन्द्रस्यामरावती
  
७।००३।०२५अ रमणीया पुरी सा हि रुक्मवैदूर्यतोरणा
  
७।००३।०२५च् राक्षसैः सा परित्यक्ता पुरा विष्णुभयार्दितैः
  
७।००३।०२५ए शून्या रक्षोगणैः सर्वै रसातलतलं गतैः
  
७।००३।०२६अ स त्वं तत्र निवासाय रोचयस्व मतिं स्वकाम्
  
७।००३।०२६च् निर्दोषस् तत्र ते वासो न च बाधास्ति कस्य चित्
  
७।००३।०२७अ एतच् छ्रुत्वा तु धर्मात्मा धर्मिष्ठं वचनं पितुः
  
७।००३।०२७च् निवेशयाम् आस तदा लङ्कां पर्वतमूर्धनि
  
७।००३।०२८अ नैरृतानां सहस्रैस् तु हृष्टैः प्रमुदितैः सदा
  
७।००३।०२८च् अचिरेणैककालेन संपूर्णा तस्य शासनात्
  
७।००३।०२९अ अथ तत्रावसत् प्रीतो धर्मात्मा नैरृताधिपः
  
७।००३।०२९च् समुद्रपरिधानायां लङ्कायां विश्रवात्मजः
  
७।००३।०३०अ काले काले विनीतात्मा पुष्पकेण धनेश्वरः
  
७।००३।०३०च् अभ्यगच्छत् सुसंहृष्टः पितरं मातरं च सः
  
७।००३।०३१अ स देवगन्धर्वगणैर् अभिष्टुतस्; तथैव सिद्धैः सह चारणैर् अपि
  
७।००३।०३१च् गभस्तिभिः सूर्य इवौजसा वृतः; पितुः समीपं प्रययौ श्रिया वृतः
  
७।००४।००१अ श्रुत्वागस्त्येरितं वाक्यं रामो विस्मयम् आगतः
  
७।००४।००१च् पूर्वम् आसीत् तु लङ्कायां रक्षसाम् इति संभवः
  
७।००४।००२अ ततः शिरः कम्पयित्वा त्रेताग्निसमविग्रहम्
  
७।००४।००२च् अगस्त्यं तं मुहुर् दृष्ट्वा स्मयमानो ऽभ्यभाषत
  
७।००४।००३अ भगवन् पूर्वम् अप्य् एषा लङ्कासीत् पिशिताशिनाम्
  
७।००४।००३च् इतीदं भवतः श्रुत्वा विस्मयो जनितो मम
  
७।००४।००४अ पुलस्त्यवंशाद् उद्भूता राक्षसा इति नः श्रुतम्
  
७।००४।००४च् इदानीम् अन्यतश् चापि संभवः कीर्तितस् त्वया
  
७।००४।००५अ रावणात् कुम्भकर्णाच् च प्रहस्ताद् विकटाद् अपि
  
७।००४।००५च् रावणस्य च पुत्रेभ्यः किं नु ते बलवत्तराः
  
७।००४।००६अ क एषां पूर्वको ब्रह्मन् किंनामा किंतपोबलः
  
७।००४।००६च् अपराधं च कं प्राप्य विष्णुना द्राविताः पुरा
  
७।००४।००७अ एतद् विस्तरतः सर्वं कथयस्व ममानघ
  
७।००४।००७च् कौतूहलं कृतं मह्यं नुद भानुर् यथा तमः
  
७।००४।००८अ राघवस्य तु तच् छ्रुत्वा संस्कारालंकृतं वचः
  
७।००४।००८च् ईषद्विस्मयमानस् तम् अगस्त्यः प्राह राघवम्
  
७।००४।००९अ प्रजापतिः पुरा सृष्ट्वा अपः सलिलसंभवः
  
७।००४।००९च् तासां गोपायने सत्त्वान् असृजत् पद्मसंभवः
  
७।००४।०१०अ ते सत्त्वाः सत्त्वकर्तारं विनीतवद् उपस्थिताः
  
७।००४।०१०च् किं कुर्म इति भाषन्तः क्षुत्पिपासाभयार्दिताः
  
७।००४।०११अ प्रजापतिस् तु तान्य् आह सत्त्वानि प्रहसन्न् इव
  
७।००४।०११च् आभाष्य वाचा यत्नेन रक्षध्वम् इति मानदः
  
७।००४।०१२अ रक्षाम इति तत्रान्यैर् यक्षामेति तथापरैः
  
७।००४।०१२च् भुङ्क्षिताभुङ्क्षितैर् उक्तस् ततस् तान् आह भूतकृत्
  
७।००४।०१३अ रक्षाम इति यैर् उक्तं राक्षसास् ते भवन्तु वः
  
७।००४।०१३च् यक्षाम इति यैर् उक्तं ते वै यक्षा भवन्तु वः
  
७।००४।०१४अ तत्र हेतिः प्रहेतिश् च भ्रातरौ राक्षसर्षभौ
  
७।००४।०१४च् मधुकैटभसंकाशौ बभूवतुर् अरिंदमौ
  
७।००४।०१५अ प्रहेतिर् धार्मिकस् तत्र न दारान् सो ऽभिकाङ्क्षति
  
७।००४।०१५च् हेतिर् दारक्रियार्थं तु यत्नं परम् अथाकरोत्
  
७।००४।०१६अ स कालभगिनीं कन्यां भयां नाम भयावहाम्
  
७।००४।०१६च् उदावहद् अमेयात्मा स्वयम् एव महामतिः
  
७।००४।०१७अ स तस्यां जनयाम् आअस हेती राक्षसपुंगवः
  
७।००४।०१७च् पुत्रं पुत्रवतां श्रेष्ठो विद्युत्केश इति श्रुतम्
  
७।००४।०१८अ विद्युत्केशो हेतिपुत्रः प्रदीप्ताग्निसमप्रभः
  
७।००४।०१८च् व्यवर्धत महातेजास् तोयमध्य इवाम्बुजम्
  
७।००४।०१९अ स यदा यौवनं भद्रम् अनुप्राप्तो निशाचरः
  
७।००४।०१९च् ततो दारक्रियां तस्य कर्तुं व्यवसितः पिता
  
७।००४।०२०अ संध्यादुहितरं सो ऽथ संध्यातुल्यां प्रभावतः
  
७।००४।०२०च् वरयाम् आस पुत्रार्थं हेती राक्षसपुंगवः
  
७।००४।०२१अ अवश्यम् एव दातव्या परस्मै सेति संध्यया
  
७।००४।०२१च् चिन्तयित्वा सुता दत्ता विद्युत्केशाय राघव
  
७।००४।०२२अ संध्यायास् तनयां लब्ध्वा विद्युत्केशो निशाचरः
  
७।००४।०२२च् रमते स तया सार्धं पौलोम्या मघवान् इव
  
७।००४।०२३अ केन चित् त्व् अथ कालेन राम सालकटंकटा
  
७।००४।०२३च् विद्युत्केशाद् गर्भम् आप घनराजिर् इवार्णवात्
  
७।००४।०२४अ ततः सा राक्षसी गर्भं घनगर्भसमप्रभम्
  
७।००४।०२४च् प्रसूता मन्दरं गत्वा गङ्गा गर्भम् इवाग्निजम्
  
७।००४।०२५अ तम् उत्सृज्य तु सा गर्भं विद्युत्केशाद् रतार्थिनी
  
७।००४।०२५च् रेमे सा पतिना सार्धं विस्मृत्य सुतम् आत्मजम्
  
७।००४।०२६अ तयोत्सृष्टः स तु शिशुः शरदर्कसमद्युतिः
  
७।००४।०२६च् पाणिम् आस्ये समाधाय रुरोद घनराड् इव
  
७।००४।०२७अ अथोपरिष्टाद् गच्छन् वै वृषभस्थो हरः प्रभुः
  
७।००४।०२७च् अपश्यद् उमया सार्धं रुदन्तं राक्षसात्मजम्
  
७।००४।०२८अ कारुण्यभावात् पार्वत्या भवस् त्रिपुरहा ततः
  
७।००४।०२८च् तं राक्षसात्मजं चक्रे मातुर् एव वयः समम्
  
७।००४।०२९अ अमरं चैव तं कृत्वा महादेवो ऽक्षयो ऽव्ययः
  
७।००४।०२९च् पुरम् आकाशगं प्रादात् पार्वत्याः प्रियकाम्यया
  
७।००४।०३०अ उमयापि वरो दत्तो राक्षसीनां नृपात्मज
  
७।००४।०३०च् सद्योपलब्धिर् गर्भस्य प्रसूतिः सद्य एव च
  
७।००४।०३०ए सद्य एव वयःप्राप्तिर् मातुर् एव वयः समम्
  
७।००४।०३१अ ततः सुकेशो वरदानगर्वितः; श्रियं प्रभोः प्राप्य हरस्य पार्श्वतः
  
७।००४।०३१च् चचार सर्वत्र महामतिः खगः; खगं पुरं प्राप्य पुरंदरो यथा
  
७।००५।००१अ सुकेशं धार्मिकं दृष्ट्वा वरलब्धं च राक्षसं
  
७।००५।००१च् ग्रामणीर् नाम गन्धर्वो विश्वावसुसमप्रभः
  
७।००५।००२अ तस्य देववती नाम द्वितीया श्रीर् इवात्मजा
  
७।००५।००२च् तां सुकेशाय धर्मेण ददौ दक्षः श्रियं यथा
  
७।००५।००३अ वरदानकृतैश्वर्यं सा तं प्राप्य पतिं प्रियम्
  
७।००५।००३च् आसीद् देववती तुष्टा धनं प्राप्येव निर्धनः
  
७।००५।००४अ स तया सह संयुक्तो रराज रजनीचरः
  
७।००५।००४च् अञ्जनाद् अभिनिष्क्रान्तः करेण्वेव महागजः
  
७।००५।००५अ देववत्यां सुकेशस् तु जनयाम् आस राघव
  
७।००५।००५च् त्रींस् त्रिनेत्रसमान् पुत्रान् राक्षसान् राक्षसाधिपः
  
७।००५।००५ए माल्यवन्तं सुमालिं च मालिं च बलिनां वरम्
  
७।००५।००६अ त्रयो लोका इवाव्यग्राः स्थितास् त्रय इवाग्नयः
  
७।००५।००६च् त्रयो मन्त्रा इवात्युग्रास् त्रयो घोरा इवामयाः
  
७।००५।००७अ त्रयः सुकेशस्य सुतास् त्रेताग्निसमवर्चसः
  
७।००५।००७च् विवृद्धिम् अगमंस् तत्र व्याधयोपेक्षिता इव
  
७।००५।००८अ वरप्राप्तिं पितुस् ते तु ज्ञात्वैश्वर्यं ततो महत्
  
७।००५।००८च् तपस् तप्तुं गता मेरुं भ्रातरः कृतनिश्चयाः
  
७।००५।००९अ प्रगृह्य नियमान् घोरान् राक्षसा नृपसत्तम
  
७।००५।००९च् विचेरुस् ते तपो घोरं सर्वभूतभयावहम्
  
७।००५।०१०अ सत्यार्जवदमोपेतैस् तपोभिर् भुवि दुष्करैः
  
७।००५।०१०च् संतापयन्तस् त्रींल् लोकान् सदेवासुरमानुषान्
  
७।००५।०११अ ततो विभुश् चतुर्वक्त्रो विमानवरम् आस्थितः
  
७।००५।०११च् सुकेशपुत्रान् आमन्त्र्य वरदो ऽस्मीत्य् अभाषत
  
७।००५।०१२अ ब्रह्माणं वरदं ज्ञात्वा सेन्द्रैर् देवगणैर् वृतम्
  
७।००५।०१२च् ऊचुः प्राञ्जलयः सर्वे वेपमाना इव द्रुमाः
  
७।००५।०१३अ तपसाराधितो देव यदि नो दिशसे वरम्
  
७।००५।०१३च् अजेयाः शत्रुहन्तारस् तथैव चिरजीविनः
  
७।००५।०१३ए प्रभविष्णवो भवामेति परस्परम् अनुव्रताः
  
७।००५।०१४अ एवं भविष्यतीत्य् उक्त्वा सुकेशतनयान् प्रभुः
  
७।००५।०१४च् प्रययौ ब्रह्मलोकाय ब्रह्मा ब्राह्मणवत्सलः
  
७।००५।०१५अ वरं लब्ध्वा ततः सर्वे राम रात्रिंचरास् तदा
  
७।००५।०१५च् सुरासुरान् प्रबाधन्ते वरदानात् सुनिर्भयाः
  
७।००५।०१६अ तैर् वध्यमानास् त्रिदशाः सर्षिसंघाः सचारणाः
  
७।००५।०१६च् त्रातारं नाधिगच्छन्ति निरयस्था यथा नराः
  
७।००५।०१७अ अथ ते विश्वकर्माणं शिल्पिनां वरम् अव्ययम्
  
७।००५।०१७च् ऊचुः समेत्य संहृष्टा राक्षसा रघुसत्तम
  
७।००५।०१८अ गृहकर्ता भवान् एव देवानां हृदयेप्सितम्
  
७।००५।०१८च् अस्माकम् अपि तावत् त्वं गृहं कुरु महामते
  
७।००५।०१९अ हिमवन्तं समाश्रित्य मेरुं मन्दरम् एव वा
  
७।००५।०१९च् महेश्वरगृहप्रख्यं गृहं नः क्रियतां महत्
  
७।००५।०२०अ विश्वकर्मा ततस् तेषां राक्षसानां महाभुजः
  
७।००५।०२०च् निवासं कथयाम् आस शक्रस्येवामरावतीम्
  
७।००५।०२१अ दक्षिणस्योदधेस् तीरे त्रिकूटो नाम पर्वतः
  
७।००५।०२१च् शिखरे तस्य शैलस्य मध्यमे ऽम्बुदसंनिभे
  
७।००५।०२१ए शकुनैर् अपि दुष्प्रापे टङ्कच्छिन्नचतुर्दिशि
  
७।००५।०२२अ त्रिंशद्योजनविस्तीर्णा स्वर्णप्राकारतोरणा
  
७।००५।०२२च् मया लङ्केति नगरी शक्राज्ञप्तेन निर्मिता
  
७।००५।०२३अ तस्यां वसत दुर्धर्षाः पुर्यां राक्षससत्तमाः
  
७।००५।०२३च् अमरावतीं समासाद्य सेन्द्रा इव दिवौकसः
  
७।००५।०२४अ लङ्कादुर्गं समासाद्य राक्षसैर् बहुभिर् वृताः
  
७।००५।०२४च् भविष्यथ दुराधर्षाः शत्रूणां शत्रुसूदनाः
  
७।००५।०२५अ विश्वकर्मवचः श्रुत्वा ततस् ते राम राक्षसाः
  
७।००५।०२५च् सहस्रानुचरा गत्वा लङ्कां ताम् अवसन् पुरीम्
  
७।००५।०२६अ दृढप्राकारपरिखां हैमैर् गृहशतैर् वृताम्
  
७।००५।०२६च् लङ्काम् अवाप्य ते हृष्टा विहरन्ति निशाचराः
  
७।००५।०२७अ नर्मदा नाम गन्धर्वी नानाधर्मसमेधिता
  
७।००५।०२७च् तस्याः कन्यात्रयं ह्य् आसीद् धीश्रीकीर्तिसमद्युति
  
७।००५।०२८अ ज्येष्ठक्रमेण सा तेषां राक्षसानाम् अराक्षसी
  
७।००५।०२८च् कन्यास् ताः प्रददौ हृष्टा पूर्णचन्द्रनिभाननाः
  
७।००५।०२९अ त्रयाणां राक्षसेन्द्राणां तिस्रो गन्धर्वकन्यकाः
  
७।००५।०२९च् मात्रा दत्ता महाभागा नक्षत्रे भगदैवते
  
७।००५।०३०अ कृतदारास् तु ते राम सुकेशतनयाः प्रभो
  
७।००५।०३०च् भार्याभिः सह चिक्रीडुर् अप्सरोभिर् इवामराः
  
७।००५।०३१अ तत्र माल्यवतो भार्या सुन्दरी नाम सुन्दरी
  
७।००५।०३१च् स तस्यां जनयाम् आस यद् अपत्यं निबोध तत्
  
७।००५।०३२अ वज्रमुष्टिर् विरूपाक्षो दुर्मुखश् चैव राक्षसः
  
७।००५।०३२च् सुप्तघ्नो यज्ञकोपश् च मत्तोन्मत्तौ तथैव च
  
७।००५।०३२ए अनला चाभवत् कन्या सुन्दर्यां राम सुन्दरी
  
७।००५।०३३अ सुमालिनो ऽपि भार्यासीत् पूर्णचन्द्रनिभानना
  
७।००५।०३३च् नाम्ना केतुमती नाम प्राणेभ्यो ऽपि गरीयसी
  
७।००५।०३४अ सुमाली जनयाम् आस यद् अपत्यं निशाचरः
  
७।००५।०३४च् केतुमत्यां महाराज तन् निबोधानुपूर्वशः
  
७।००५।०३५अ प्रहस्तो ऽकम्पनैश् चैव विकटः कालकार्मुकः
  
७।००५।०३५च् धूम्राक्शश् चाथ दण्डश् च सुपार्श्वश् च महाबलः
  
७।००५।०३६अ संह्रादिः प्रघसश् चैव भासकर्णश् च राक्षसः
  
७।००५।०३६च् राका पुष्पोत्कटा चैव कैकसी च शुचिस्मिता
  
७।००५।०३६ए कुम्भीनसी च इत्य् एते सुमालेः प्रसवाः स्मृताः
  
७।००५।०३७अ मालेस् तु वसुदा नाम गन्धर्वी रूपशालिनी
  
७।००५।०३७च् भार्यासीत् पद्मपत्राक्षी स्वक्षी यक्षीवरोपमा
  
७।००५।०३८अ सुमालेर् अनुजस् तस्यां जनयाम् आस यत् प्रभो
  
७।००५।०३८च् अपत्यं कथ्यमानं तन् मया त्वं शृणु राघव
  
७।००५।०३९अ अनलश् चानिलश् चैव हरः संपातिर् एव च
  
७।००५।०३९च् एते विभीषणामात्या मालेयास् ते निशाचराः
  
७।००५।०४०अ ततस् तु ते राक्षसपुंगवास् त्रयो; निशाचरैः पुत्रशतैश् च संवृताः
  
७।००५।०४०च् सुरान् सहेन्द्रान् ऋषिनागदानवान्; बबाधिरे ते बलवीर्यदर्पिताः
  
७।००५।०४१अ जगद् भ्रमन्तो ऽनिलवद् दुरासदा; रणे च मृत्युप्रतिमाः समाहिताः
  
७।००५।०४१च् वरप्रदानाद् अभिगर्विता भृशं; क्रतुक्रियाणां प्रशमंकराः सदा
  
७।००६।००१अ तैर् वध्यमाना देवाश् च ऋषयश् च तपोधनाः
  
७।००६।००१च् भयार्ताः शरणं जग्मुर् देवदेवं महेश्वरम्
  
७।००६।००२अ ते समेत्य तु कामारिं त्रिपुरारिं त्रिलोचनम्
  
७।००६।००२च् ऊचुः प्राञ्जलयो देवा भयगद्गदभाषिणः
  
७।००६।००३अ सुकेशपुत्रैर् भगवन् पितामहवरोद्धतैः
  
७।००६।००३च् प्रजाध्यक्ष प्रजाः सर्वा बाध्यन्ते रिपुबाधन
  
७।००६।००४अ शरण्यान्य् अशरण्यानि आश्रमाणि कृतानि नः
  
७।००६।००४च् स्वर्गाच् च च्यावितः शक्रः स्वर्गे क्रीडन्ति शक्रवत्
  
७।००६।००५अ अहं विष्णुर् अहं रुद्रो ब्रह्माहं देवराड् अहम्
  
७।००६।००५च् अहं यमो ऽहं वरुणश् चन्द्रो ऽहं रविर् अप्य् अहम्
  
७।००६।००६अ इति ते राक्षसा देव वरदानेन दर्पिताः
  
७।००६।००६च् बाधन्ते समरोद्धर्षा ये च तेषां पुरःसराः
  
७।००६।००७अ तन् नो देवभयार्तानाम् अभयं दातुम् अर्हसि
  
७।००६।००७च् अशिवं वपुर् आस्थाय जहि दैवतकण्टकान्
  
७।००६।००८अ इत्य् उक्तस् तु सुरैः सर्वैः कपर्दी नीललोहितः
  
७।००६।००८च् सुकेशं प्रति सापेक्ष आह देवगणान् प्रभुः
  
७।००६।००९अ नाहं तान् निहनिष्यामि अवध्या मम ते ऽसुराः
  
७।००६।००९च् किं तु मन्त्रं प्रदास्यामि यो वै तान् निहनिष्यति
  
७।००६।०१०अ एवम् एव समुद्योगं पुरस्कृत्य सुरर्षभाः
  
७।००६।०१०च् गच्छन्तु शरणं विष्णुं हनिष्यति स तान् प्रभुः
  
७।००६।०११अ ततस् ते जयशब्देन प्रतिनन्द्य महेश्वरम्
  
७।००६।०११च् विष्णोः समीपम् आजग्मुर् निशाचरभयार्दिताः
  
७।००६।०१२अ शङ्खचक्रधरं देवं प्रणम्य बहुमान्य च
  
७।००६।०१२च् ऊचुः संभ्रान्तवद् वाक्यं सुकेशतनयार्दिताः
  
७।००६।०१३अ सुकेशतनयैर् देवत्रिभिस् त्रेताग्निसंनिभैः
  
७।००६।०१३च् आक्रम्य वरदानेन स्थानान्य् अपहृतानि नः
  
७।००६।०१४अ लङ्का नाम पुरी दुर्गा त्रिकूटशिखरे स्थिता
  
७।००६।०१४च् तत्र स्थिताः प्रबाधन्ते सर्वान् नः क्षणदाचराः
  
७।००६।०१५अ स त्वम् अस्मत्प्रियार्थं तु जहि तान् मधुसूदन
  
७।००६।०१५च् चक्रकृत्तास्यकमलान् निवेदय यमाय वै
  
७।००६।०१६अ भयेष्व् अभयदो ऽस्माकं नान्यो ऽस्ति भवता समः
  
७।००६।०१६च् नुद त्वं नो भयं देव नीहारम् इव भास्करः
  
७।००६।०१७अ इत्य् एवं दैवतैर् उक्तो देवदेवो जनार्दनः
  
७।००६।०१७च् अभयं भयदो ऽरीणां दत्त्वा देवान् उवाच ह
  
७।००६।०१८अ सुकेशं राक्षसं जाने ईशान वरदर्पितम्
  
७।००६।०१८च् तांश् चास्य तनयाञ् जाने येषां ज्येष्ठः स माल्यवान्
  
७।००६।०१९अ तान् अहं समतिक्रान्तमर्यादान् राक्षसाधमान्
  
७।००६।०१९च् सूदयिष्यामि संग्रामे सुरा भवत विज्वराः
  
७।००६।०२०अ इत्य् उक्तास् ते सुराः सर्वे विष्णुना प्रभविष्णुना
  
७।००६।०२०च् यथा वासं ययुर् हृष्टाः प्रशमन्तो जनार्दनम्
  
७।००६।०२१अ विबुधानां समुद्योगं माल्यवान् स निशाचरः
  
७।००६।०२१च् श्रुत्वा तौ भ्रातरौ वीराव् इदं वचनम् अब्रवीत्
  
७।००६।०२२अ अमरा ऋषयश् चैव संहत्य किल शंकरम्
  
७।००६।०२२च् अस्मद्वधं परीप्सन्त इदम् ऊचुस् त्रिलोचनम्
  
७।००६।०२३अ सुकेशतनया देव वरदानबलोद्धताः
  
७।००६।०२३च् बाधन्ते ऽस्मान् समुद्युक्ता घोररूपाः पदे पदे
  
७।००६।०२४अ राक्षसैर् अभिभूताः स्म न शक्ताः स्म उमापते
  
७।००६।०२४च् स्वेषु वेश्मसु संस्थातुं भयात् तेषां दुरात्मनाम्
  
७।००६।०२५अ तद् अस्माकं हितार्थे त्वं जहि तांस् तांस् त्रिलोचन
  
७।००६।०२५च् राक्षसान् हुंकृतेनैव दह प्रदहतां वर
  
७।००६।०२६अ इत्य् एवं त्रिदशैर् उक्तो निशम्यान्धकसूदनः
  
७।००६।०२६च् शिरः करं च धुन्वान इदं वचनम् अब्रवीत्
  
७।००६।०२७अ अवध्या मम ते देवाः सुकेशतनया रणे
  
७।००६।०२७च् मन्त्रं तु वः प्रदास्यामि यो वै तान् निहनिष्यति
  
७।००६।०२८अ यः स चक्रगदापाणिः पीतवासा जनार्दनः
  
७।००६।०२८च् हनिष्यति स तान् युद्धे शरणं तं प्रपद्यथ
  
७।००६।०२९अ हरान् नावाप्य ते कामं कामारिम् अभिवाद्य च
  
७।००६।०२९च् नारायणालयं प्राप्तास् तस्मै सर्वं न्यवेदयन्
  
७।००६।०३०अ ततो नारायणेनोक्ता देवा इन्द्रपुरोगमाः
  
७।००६।०३०च् सुरारीन् सूदयिष्यामि सुरा भवत विज्वराः
  
७।००६।०३१अ देवानां भयभीतानां हरिणा राक्षसर्षभौ
  
७।००६।०३१च् प्रतिज्ञातो वधो ऽस्माकं तच् चिन्तयथ यत् क्षमम्
  
७।००६।०३२अ हिरण्यकशिपोर् मृत्युर् अन्येषां च सुरद्विषाम्
  
७।००६।०३२च् दुःखं नारायणं जेतुं यो नो हन्तुम् अभीप्सति
  
७।००६।०३३अ ततः सुमाली माली च श्रुत्वा माल्यवतो वचः
  
७।००६।०३३च् ऊचतुर् भ्रातरं ज्येष्ठं भगांशाव् इव वासवम्
  
७।००६।०३४अ स्वधीतं दत्तम् इष्टं च ऐश्वर्यं परिपालितम्
  
७।००६।०३४च् आयुर् निरामयं प्राप्तं स्वधर्मः स्थापितश् च नः
  
७।००६।०३५अ देवसागरम् अक्षोभ्यं शस्त्रौघैः प्रविगाह्य च
  
७।००६।०३५च् जिता देवा रणे नित्यं न नो मृत्युकृतं भयम्
  
७।००६।०३६अ नारायणश् च रुद्रश् च शक्रश् चापि यमस् तथा
  
७।००६।०३६च् अस्माकं प्रमुखे स्थातुं सर्व एव हि बिभ्यति
  
७।००६।०३७अ विष्णोर् दोषश् च नास्त्य् अत्र कारणं राक्षसेश्वर
  
७।००६।०३७च् देवानाम् एव दोषेण विष्णोः प्रचलितं मनः
  
७।००६।०३८अ तस्माद् अद्य समुद्युक्ताः सर्वसैन्यसमावृताः
  
७।००६।०३८च् देवान् एव जिघांसामो येभ्यो दोषः समुत्थितः
  
७।००६।०३९अ इति माली सुमाली च माल्यवान् अग्रजः प्रभुः
  
७।००६।०३९च् उद्योगं घोषयित्वाथ राक्षसाः सर्व एव ते
  
७।००६।०३९ए युद्धाय निर्ययुः क्रुद्धा जम्भवृत्रबला इव
  
७।००६।०४०अ स्यन्दनैर् वारणेन्द्रैश् च हयैश् च गिरिसंनिभैः
  
७।००६।०४०च् खरैर् गोभिर् अथोष्ट्रैश् च शिंशुमारैर् भुजं गमैः
  
७।००६।०४१अ मकरैः कच्छपैर् मीनैर् विहंगैर् गरुडोपमैः
  
७।००६।०४१च् सिंहैर् व्याघ्रैर् वराहैश् च सृमरैश् चमरैर् अपि
  
७।००६।०४२अ त्यक्त्वा लङ्कां ततः सर्वे राक्षसा बलगर्विताः
  
७।००६।०४२च् प्रयाता देवलोकाय योद्धुं दैवतशत्रवः
  
७।००६।०४३अ लङ्काविपर्ययं दृष्ट्वा यानि लङ्कालयान्य् अथ
  
७।००६।०४३च् भूतानि भयदर्शीनि विमनस्कानि सर्वशः
  
७।००६।०४४अ भौमास् तथान्तरिक्षाश् च कालाज्ञप्ता भयावहाः
  
७।००६।०४४च् उत्पाता राक्षसेन्द्राणाम् अभावायोत्थिता द्रुतम्
  
७।००६।०४५अ अस्थीनि मेघा वर्षन्ति उष्णं शोणितम् एव च
  
७।००६।०४५च् वेलां समुद्रो ऽप्य् उत्क्रान्तश् चलन्ते चाचलोत्तमाः
  
७।००६।०४६अ अट्टहासान् विमुञ्चन्तो घननादसमस्वनान्
  
७।००६।०४६च् भूताः परिपतन्ति स्म नृत्यमानाः सहस्रशः
  
७।००६।०४७अ गृध्रचक्रं महच् चापि ज्वलनोद्गारिभिर् मुखैः
  
७।००६।०४७च् राक्षसानाम् उपरि वै भ्रमते कालचक्रवत्
  
७।००६।०४८अ तान् अचिन्त्यमहोत्पातान् राक्षसा बलगर्विताः
  
७।००६।०४८च् यन्त्य् एव न निवर्तन्ते मृत्युपाशावपाशिताः
  
७।००६।०४९अ माल्यवांश् च सुमाली च माली च रजनीचराः
  
७।००६।०४९च् आसन् पुरःसरास् तेषां क्रतूनाम् इव पावकाः
  
७।००६।०५०अ माल्यवन्तं तु ते सर्वे माल्यवन्तम् इवाचलम्
  
७।००६।०५०च् निशाचरा आश्रयन्ते धातारम् इव देहिनः
  
७।००६।०५१अ तद् बलं राक्षसेन्द्राणां महाभ्रघननादितम्
  
७।००६।०५१च् जयेप्सया देवलोकं ययौ माली वशे स्थितम्
  
७।००६।०५२अ राक्षसानां समुद्योगं तं तु नारायणः प्रभुः
  
७।००६।०५२च् देवदूताद् उपश्रुत्य दध्रे युद्धे ततो मनः
  
७।००६।०५३अ स देवसिद्धर्षिमहोरगैश् च; गन्धर्वमुख्याप्सरसोपगीतः
  
७।००६।०५३च् समाससादामरशत्रुसैन्यं; चक्रासिसीरप्रवरादिधारी
  
७।००६।०५४अ सुपर्णपक्षानिलनुन्नपक्षं; भ्रमत्पताकं प्रविकीर्णशस्त्रम्
  
७।००६।०५४च् चचाल तद् राक्षसराजसैन्यं; चलोपलो नील इवाचलेन्द्रः
  
७।००६।०५५अ तथ शितैः शोणितमांसरूषितैर्; युगान्तवैश्वानरतुल्यविग्रहैः
  
७।००६।०५५च् निशाचराः संपरिवार्य माधवं; वरायुधैर् निर्बिभिदुः सहस्रशः
  
७।००७।००१अ नारायणगिरिं ते तु गर्जन्तो राक्षसाम्बुदाः
  
७।००७।००१च् अवर्षन्न् इषुवर्षेण वर्षेणाद्रिम् इवाम्बुदाः
  
७।००७।००२अ श्यामावदातस् तैर् विष्णुर् नीलैर् नक्तंचरोत्तमैः
  
७।००७।००२च् वृतो ऽञ्जनगिरीवासीद् वर्षमाणैः पयोधरैः
  
७।००७।००३अ शलभा इव केदारं मशका इव पर्वतम्
  
७।००७।००३च् यथामृतघटं जीवा मकरा इव चार्णवम्
  
७।००७।००४अ तथा रक्षोधनुर् मुक्ता वज्रानिलमनोजवाः
  
७।००७।००४च् हरिं विशन्ति स्म शरा लोकास्तम् इव पर्यये
  
७।००७।००५अ स्यन्दनैः स्यन्दनगता गजैश् च गजधूर् गताः
  
७।००७।००५च् अश्वारोहाः सदश्वैश् च पादाताश् चाम्बरे चराः
  
७।००७।००६अ राक्षसेन्द्रा गिरिनिभाः शरशक्त्यृष्टितोमरैः
  
७।००७।००६च् निरुच्छ्वासं हरिं चक्रुः प्राणायाम इव द्विजम्
  
७।००७।००७अ निशाचरैस् तुद्यमानो मीनैर् इव महातिमिः
  
७।००७।००७च् शार्ङ्गम् आयम्य गात्राणि राक्षसानां महाहवे
  
७।००७।००८अ शरैः पूर्णायतोत्सृष्टैर् वज्रवक्त्रैर् मनोजवैः
  
७।००७।००८च् चिच्छेद तिलशो विष्णुः शतशो ऽथ सहस्रशः
  
७।००७।००९अ विद्राव्य शरवर्षं तं वर्षं वायुर् इवोत्थितम्
  
७।००७।००९च् पाञ्चजन्यं महाशङ्खं प्रदध्मौ पुरुषोत्तमः
  
७।००७।०१०अ सो ऽम्बुजो हरिणा ध्मातः सर्वप्राणेन शङ्खराट्
  
७।००७।०१०च् ररास भीमनिह्रादो युगान्ते जलदो यथा
  
७।००७।०११अ शङ्खराजरवः सो ऽथ त्रासयाम् आस राक्षसान्
  
७।००७।०११च् मृगराज इवारण्ये समदान् इव कुञ्जरान्
  
७।००७।०१२अ न शेकुर् अश्वाः संस्थातुं विमदाः कुञ्जराभवन्
  
७।००७।०१२च् स्यन्दनेभ्यश् च्युता योधाः शङ्खरावितदुर्बलाः
  
७।००७।०१३अ शार्ङ्गचापविनिर्मुक्ता वज्रतुल्याननाः शराः
  
७।००७।०१३च् विदार्य तानि रक्षांसि सुपुङ्खा विविशुः क्षितिम्
  
७।००७।०१४अ भिद्यमानाः शरैश् चान्ये नारायणधनुश्च्युतैः
  
७।००७।०१४च् निपेतू राक्षसा भीमाः शैला वज्रहता इव
  
७।००७।०१५अ व्रणैर् व्रणकरारीणाम् अधोक्षजशरोद्भवैः
  
७।००७।०१५च् असृक् क्षरन्ति धाराभिः स्वर्णधाराम् इवाचलाः
  
७।००७।०१६अ शङ्खराजरवश् चापि शार्ङ्गचापरवस् तथा
  
७।००७।०१६च् राक्षसानां रवांश् चापि ग्रसते वैष्णवो रवः
  
७।००७।०१७अ सूर्याद् इव करा घोरा ऊर्मयः सागराद् इव
  
७।००७।०१७च् पर्वताद् इव नागेन्द्रा वार्योघा इव चाम्बुदात्
  
७।००७।०१८अ तथा बाणा विनिर्मुक्ताः शार्ङ्गान् नरायणेरिताः
  
७।००७।०१८च् निर्धावन्तीषवस् तूर्णं शतशो ऽथ सहस्रशः
  
७।००७।०१९अ शरभेण यथा सिंहाः सिंहेन द्विरदा यथा
  
७।००७।०१९च् द्विरदेन यथा व्याघ्रा व्याघ्रेण द्वीपिनो यथा
  
७।००७।०२०अ द्वीपिना च यथा श्वानः शुना मार्जारका यथा
  
७।००७।०२०च् मार्जारेण यथा सर्पाः सर्पेण च यथाखवः
  
७।००७।०२१अ तथा ते राक्षसा युद्धे विष्णुना प्रभविष्णुना
  
७।००७।०२१च् द्रवन्ति द्राविताश् चैव शायिताश् च महीतले
  
७।००७।०२२अ राक्षसानां सहस्राणि निहत्य मधुसूदनः
  
७।००७।०२२च् वारिजं नादयाम् आस तोयदं सुरराड् इव
  
७।००७।०२३अ नारायणशरग्रस्तं शङ्खनादसुविह्वलम्
  
७।००७।०२३च् ययौ लङ्काम् अभिमुखं प्रभग्नं राक्षसं बलम्
  
७।००७।०२४अ प्रभग्ने राक्षसबले नारायणशराहते
  
७।००७।०२४च् सुमाली शरवर्षेण आववार रणे हरिम्
  
७।००७।०२५अ उत्क्षिप्य हेमाभरणं करं करम् इव द्विपः
  
७।००७।०२५च् ररास राक्षसो हर्षात् सतडित् तोयदो यथा
  
७।००७।०२६अ सुमालेर् नर्दतस् तस्य शिरो ज्वलितकुण्डलम्
  
७।००७।०२६च् चिच्छेद यन्तुर् अश्वाश् च भ्रान्तास् तस्य तु रक्षसः
  
७।००७।०२७अ तैर् अश्वैर् भ्राम्यते भ्रान्तैः सुमाली राक्षसेश्वरः
  
७।००७।०२७च् इन्द्रियाश्वैर् यथा भ्रान्तैर् धृतिहीनो यथा नरः
  
७।००७।०२८अ माली चाभ्यद्रवद् युद्धे प्रगृह्य सशरं धनुः
  
७।००७।०२८च् मालेर् धनुश्च्युता बाणाः कार्तस्वरविभूषिताः
  
७।००७।०२८ए विविशुर् हरिम् आसाद्य क्रौञ्चं पत्ररथा इव
  
७।००७।०२९अ अर्द्यमानः शरैः सो ऽथ मालिमुक्तैः सहस्रशः
  
७।००७।०२९च् चुक्षुभे न रणे विष्णुर् जितेन्द्रिय इवाधिभिः
  
७।००७।०३०अ अथ मौर्वी स्वनं कृत्वा भगवान् भूतभावनः
  
७।००७।०३०च् मालिनं प्रति बाणौघान् ससर्जासिगदाधरः
  
७।००७।०३१अ ते मालिदेहम् आसाद्य वज्रविद्युत्प्रभाः शराः
  
७।००७।०३१च् पिबन्ति रुधिरं तस्य नागा इव पुरामृतम्
  
७।००७।०३२अ मालिनं विमुखं कृत्वा मालिमौलिं हरिर् बलात्
  
७।००७।०३२च् रथं च सध्वजं चापं वाजिनश् च न्यपातयत्
  
७।००७।०३३अ विरथस् तु गदां गृह्य माली नक्तंचरोत्तमः
  
७।००७।०३३च् आपुप्लुवे गदापाणिर् गिर्यग्राद् इव केषरी
  
७।००७।०३४अ स तया गरुडं संख्ये ईशानम् इव चान्तकः
  
७।००७।०३४च् ललाटदेशे ऽभ्यहनद् वज्रेणेन्द्रो यथाचलम्
  
७।००७।०३५अ गदयाभिहतस् तेन मालिना गरुडो भृशम्
  
७।००७।०३५च् रणात् पराङ्मुखं देवं कृतवान् वेदनातुरः
  
७।००७।०३६अ पराङ्मुखे कृते देवे मालिना गरुडेन वै
  
७।००७।०३६च् उदतिष्ठन् महानादो रक्षसाम् अभिनर्दताम्
  
७।००७।०३७अ रक्षसां नदतां नादं श्रुत्वा हरिहयानुजः
  
७।००७।०३७च् पराङ्मुखो ऽप्य् उत्ससर्ज चक्रं मालिजिघांसया
  
७।००७।०३८अ तत् सूर्यमण्डलाभासं स्वभासा भासयन् नभः
  
७।००७।०३८च् कालचक्रनिभं चक्रं मालेः शीर्षम् अपातयत्
  
७।००७।०३९अ तच्छिरो राक्षसेन्द्रस्य चक्रोत्कृत्तं विभीषणम्
  
७।००७।०३९च् पपात रुधिरोद्गारि पुरा राहुशिरो यथा
  
७।००७।०४०अ ततः सुरैः सुसंहृष्टैः सर्वप्राणसमीरितः
  
७।००७।०४०च् सिंहनादरवो मुक्तः साधु देवेति वादिभिः
  
७।००७।०४१अ मालिनं निहतं दृष्ट्वा सुमाली मल्यवान् अपि
  
७।००७।०४१च् सबलौ शोकसंतप्तौ लङ्काअं प्रति विधावितौ
  
७।००७।०४२अ गरुडस् तु समाश्वस्तः संनिवृत्य महामनाः
  
७।००७।०४२च् राक्षसान् द्रावयाम् आस पक्षवातेन कोपितः
  
७।००७।०४३अ नारायणो ऽपीषुवराशनीभिर्; विदारयाम् आस धनुःप्रमुक्तैः
  
७।००७।०४३च् नक्तंचरान् मुक्तविधूतकेशान्; यथाशनीभिः सतडिन्महेन्द्रः
  
७।००७।०४४अ भिन्नातपत्रं पतमानशस्त्रं; शरैर् अपध्वस्तविशीर्णदेहम्
  
७।००७।०४४च् विनिःसृतान्त्रं भयलोलनेत्रं; बलं तद् उन्मत्तनिभं बभूव
  
७।००७।०४५अ सिंहार्दितानाम् इव कुञ्जराणां; निशाचराणां सह कुञ्जराणाम्
  
७।००७।०४५च् रवाश् च वेगाश् च समं बभूवुः; पुराणसिंहेन विमर्दितानाम्
  
७।००७।०४६अ संछाद्यमाना हरिबाणजालैः; स्वबाणजाअलानि समुत्सृजन्तः
  
७।००७।०४६च् धावन्ति नक्तंचरकालमेघा; वायुप्रणुन्ना इव कालमेघाः
  
७।००७।०४७अ चक्रप्रहारैर् विनिकृत्तशीर्षाः; संचूर्णिताङ्गाश् च गदाप्रहारैः
  
७।००७।०४७च् असिप्रहारैर् बहुधा विभक्ताः; पतन्ति शैला इव राक्षसेन्द्राः
  
७।००७।०४८अ चक्रकृत्तास्यकमला गदासंचूर्णितोरसः
  
७।००७।०४८च् लाङ्गलग्लपितग्रीवा मुसलैर् भिन्नमस्तकाः
  
७।००७।०४९अ के चिच् चैवासिना छिन्नास् तथान्ये शरताडिताः
  
७।००७।०४९च् निपेतुर् अम्बरात् तूर्णं राक्षसाः सागराम्भसि
  
७।००७।०५०अ तदाम्बरं विगलितहारकुण्डलैर्; निशाचरैर् नीलबलाहकोपमैः
  
७।००७।०५०च् निपात्यमानैर् ददृशे निरन्तरं; निपात्यमानैर् इव नीलपर्वतैः
  
७।००८।००१अ हन्यमाने बले तस्मिन् पद्मनाभेन पृष्ठतः
  
७।००८।००१च् माल्यवान् संनिवृत्तो ऽथ वेलातिग इवार्णवः
  
७।००८।००२अ संरक्तनयनः कोपाच् चलन् मौलिर् निशाचरः
  
७।००८।००२च् पद्मनाभम् इदं प्राह वचनं परुषं तदा
  
७।००८।००३अ नारायण न जानीषे क्षत्रधर्मं सनातनम्
  
७।००८।००३च् अयुद्धमनसो भग्नान् यो ऽस्मान् हंसि यथेतरः
  
७।००८।००४अ पराङ्मुखवधं पापं यः करोति सुरेश्वर
  
७।००८।००४च् स हन्ता न गतः स्वर्गं लभते पुण्यकर्मणाम्
  
७।००८।००५अ युद्धश्रद्धाथ वा ते ऽस्ति शङ्खचक्रगदाधर
  
७।००८।००५च् अहं स्थितो ऽस्मि पश्यामि बलं दर्शय यत् तव
  
७।००८।००६अ उवाच राक्षसेन्द्रं तं देवराजानुजो बली
  
७।००८।००६च् युष्मत्तो भयभीतानां देवानां वै मयाभयम्
  
७।००८।००६ए राक्षसोत्सादनं दत्तं तद् एतद् अनुपाल्यते
  
७।००८।००७अ प्राणैर् अपि प्रियं कार्यं देवानां हि सदा मया
  
७।००८।००७च् सो ऽहं वो निहनिष्यामि रसातलगतान् अपि
  
७।००८।००८अ देवम् एवं ब्रुवाणं तु रक्ताम्बुरुहलोचनम्
  
७।००८।००८च् शक्त्या बिभेद संक्रुद्धो राक्षसेन्द्रो ररास च
  
७।००८।००९अ माल्यवद् भुजनिर्मुक्ता शक्तिर् घण्टाकृतस्वना
  
७।००८।००९च् हरेर् उरसि बभ्राज मेघस्थेव शतह्रदा
  
७।००८।०१०अ ततस् ताम् एव चोत्कृष्य शक्तिं शक्तिधरप्रियः
  
७।००८।०१०च् माल्यवन्तं समुद्दिश्य चिक्षेपाम्बुरुहेक्षणः
  
७।००८।०११अ स्कन्दोत्सृष्टेव सा शक्तिर् गोविन्दकरनिःसृता
  
७।००८।०११च् काङ्क्षन्ती राक्षसं प्रायान् महोल्केवाञ्जनाचलम्
  
७।००८।०१२अ सा तस्योरसि विस्तीर्णे हारभासावभासिते
  
७।००८।०१२च् अपतद् राक्षसेन्द्रस्य गिरिकूट इवाशनिः
  
७।००८।०१३अ तया भिन्नतनुत्राणाः प्राविशद् विपुलं तमः
  
७।००८।०१३च् माल्यवान् पुनर् आश्वस्तस् तस्थौ गिरिर् इवाचलः
  
७।००८।०१४अ ततः कार्ष्णायसं शूलं कण्टकैर् बहुभिश् चितम्
  
७।००८।०१४च् प्रगृह्याभ्यहनद् देवं स्तनयोर् अन्तरे दृढम्
  
७।००८।०१५अ तथैव रणरक्तस् तु मुष्टिना वासवानुजम्
  
७।००८।०१५च् ताडयित्वा धनुर्मात्रम् अपक्रान्तो निशाचरः
  
७।००८।०१६अ ततो ऽम्बरे महाञ् शब्दः साधु साध्व् इति चोत्थितः
  
७।००८।०१६च् आहत्य राक्षसो विष्णुं गरुडं चाप्य् अताडयत्
  
७।००८।०१७अ वैनतेयस् ततः क्रुद्धः पक्षवातेन राक्षसं
  
७।००८।०१७च् व्यपोहद् बलवान् वायुः शुष्कपर्णचयं यथा
  
७।००८।०१८अ द्विजेन्द्रपक्षवातेन द्रावितं दृश्य पूर्वजम्
  
७।००८।०१८च् सुमाली स्वबलैः सार्धं लङ्काम् अभिमुखो ययौ
  
७।००८।०१९अ पक्षवातबलोद्धूतो माल्यवान् अपि राक्षसः
  
७।००८।०१९च् स्वबलेन समागम्य ययौ लङ्कां ह्रिया वृतः
  
७।००८।०२०अ एवं ते राक्षसा राम हरिणा कमलेक्षण
  
७।००८।०२०च् बहुशः संयुगे भग्ना हतप्रवरनायकाः
  
७।००८।०२१अ अशक्नुवन्तस् ते विष्णुं प्रतियोद्धुं भयार्दिताः
  
७।००८।०२१च् त्यक्त्वा लङ्कां गता वस्तुं पातालं सहपत्नयः
  
७।००८।०२२अ सुमालिनं समासाद्य राक्षसं रघुनन्दन
  
७।००८।०२२च् स्थिताः प्रख्यातवीर्यास् ते वंशे सालकटङ्कटे
  
७।००८।०२३अ ये त्वया निहतास् ते वै पौलस्त्या नाम राक्षसाः
  
७।००८।०२३च् सुमाली माल्यवान् माली ये च तेषां पुरःसराः
  
७।००८।०२३ए सर्व एते महाभाग रावणाद् बलवत्तराः
  
७।००८।०२४अ न चान्यो रक्षसां हन्ता सुरेष्व् अपि पुरंजय
  
७।००८।०२४च् ऋते नारायणं देवं शङ्खचक्रगदाधरम्
  
७।००८।०२५अ भवान् नारायणो देवश् चतुर्बाहुः सनातनः
  
७।००८।०२५च् राक्षसान् हन्तुम् उत्पन्नो अजेयः प्रभुर् अव्ययः
  
७।००९।००१अ कस्य चित् त्व् अथ कालस्य सुमाली नाम राक्षसः
  
७।००९।००१च् रसातलान् मर्त्यलोकं सर्वं वै विचचाअर ह
  
७।००९।००२अ नीलजीमूतसंकाशस् तप्तकाञ्चनकुण्डलः
  
७।००९।००२च् कन्यां दुहितरं गृह्य विना पद्मम् इव श्रियम्
  
७।००९।००२ए अथापश्यत् स गच्छन्तं पुष्पकेण धनेश्वरम्
  
७।००९।००३अ तं दृष्ट्वामरसंकाशं गच्छन्तं पावकोपमम्
  
७।००९।००३च् अथाब्ब्रवीत् सुतां रक्षः कैकसीं नाम नामतः
  
७।००९।००४अ पुत्रि प्रदानकालो ऽयं यौवनं ते ऽतिवर्तते
  
७।००९।००४च् त्वत्कृते च वयं सर्वे यन्त्रिता धर्मबुद्धयः
  
७।००९।००५अ त्वं हि सर्वगुणोपेता श्रीः सपद्मेव पुत्रिके
  
७।००९।००५च् प्रत्याख्यानाच् च भीतैस् त्वं न वरैः प्रतिगृह्यसे
  
७।००९।००६अ कन्यापितृत्वं दुःखं हि सर्वेषां मानकाङ्क्षिणाम्
  
७।००९।००६च् न ज्ञायते च कः कन्यां वरयेद् इति पुत्रिके
  
७।००९।००७अ मातुः कुलं पितृकुलं यत्र चैव प्रदीयते
  
७।००९।००७च् कुलत्रयं सदा कन्या संशये स्थाप्य तिष्ठति
  
७।००९।००८अ सा त्वं मुनिवरश्रेष्ठं प्रजापतिकुलोद्भवम्
  
७।००९।००८च् गच्छ विश्रवसं पुत्रि पौलस्त्यं वरय स्वयम्
  
७।००९।००९अ ईदृशास् ते भविष्यन्ति पुत्राः पुत्रि न संशयः
  
७।००९।००९च् तेजसा भास्करसमा यादृशो ऽयं धनेश्वरः
  
७।००९।०१०अ एतस्मिन्न् अन्तरे राम पुलस्त्यतनयो द्विजः
  
७।००९।०१०च् अग्निहोत्रम् उपातिष्ठच् चतुर्थ इव पावकः
  
७।००९।०११अ सा तु तां दारुणां वेलाम् अचिन्त्य पितृगौरवात्
  
७।००९।०११च् उपसृत्याग्रतस् तस्य चरणाधोमुखी स्थिता
  
७।००९।०१२अ स तु तां वीक्ष्य सुश्रोणीं पूर्णचन्द्रनिभाननाम्
  
७।००९।०१२च् अब्रवीत् परमोदारो दीप्यमान इवौजसा
  
७।००९।०१३अ भद्रे कस्यासि दुहिता कुतो वा त्वम् इहागता
  
७।००९।०१३च् किं कार्यं कस्य वा हेतोस् तत्त्वतो ब्रूहि शोभने
  
७।००९।०१४अ एवम् उक्ता तु सा कन्या कृताञ्जलिर् अथाब्रवीत्
  
७।००९।०१४च् आत्मप्रभावेन मुने ज्ञातुम् अर्हसि मे मतम्
  
७।००९।०१५अ किं तु विद्धि हि मां ब्रह्मञ् शासनात् पितुर् आगताम्
  
७।००९।०१५च् कैकसी नाम नाम्नाहं शेषं त्वं ज्ञातुम् अर्हसि
  
७।००९।०१६अ स तु गत्वा मुनिर् ध्यानं वाक्यम् एतद् उवाच ह
  
७।००९।०१६च् विज्ञातं ते मया भद्रे कारणं यन् मनोगतम्
  
७।००९।०१७अ दारुणायां तु वेलायां यस्मात् त्वं माम् उपस्थिता
  
७।००९।०१७च् शृणु तस्मात् सुतान् भद्रे यादृशाञ् जनयिष्यसि
  
७।००९।०१८अ दारुणान् दारुणाकारान् दारुणाभिजनप्रियान्
  
७।००९।०१८च् प्रसविष्यसि सुश्रोणि राक्षसान् क्रूरकर्मणः
  
७।००९।०१९अ सा तु तद्वचनं श्रुत्वा प्रणिपत्याब्रवीद् वचः
  
७।००९।०१९च् भगवन् नेदृशाः पुत्रास् त्वत्तो ऽर्हा ब्रह्मयोनितः
  
७।००९।०२०अ अथाब्रवीन् मुनिस् तत्र पश्चिमो यस् तवात्मजः
  
७।००९।०२०च् मम वंशानुरूपश् च धर्मात्मा च भविष्यति
  
७।००९।०२१अ एवम् उक्ता तु सा कन्या राम कालेन केन चित्
  
७।००९।०२१च् जनयाम् आस बीभत्सं रक्षोरूपं सुदारुणम्
  
७।००९।०२२अ दशशीर्षं महादंष्ट्रं नीलाञ्जनचयोपमम्
  
७।००९।०२२च् ताम्रौष्ठं विंशतिभुजं महास्यं दीप्तमूर्धजम्
  
७।००९।०२३अ जातमात्रे ततस् तस्मिन् सज्वालकवलाः शिवाः
  
७।००९।०२३च् क्रव्यादाश् चापसव्यानि मण्डलानि प्रचक्रिरे
  
७।००९।०२४अ ववर्ष रुधिरं देवो मेघाश् च खरनिस्वनाः
  
७।००९।०२४च् प्रबभौ न च खे सूर्यो महोल्काश् चापतन् भुवि
  
७।००९।०२५अ अथ नामाकरोत् तस्य पितामहसमः पिता
  
७।००९।०२५च् दशशीर्षः प्रसूतो ऽयं दशग्रीवो भविष्यति
  
७।००९।०२६अ तस्य त्व् अनन्तरं जातः कुम्भकर्णो महाबलः
  
७।००९।०२६च् प्रमाणाद् यस्य विपुलं प्रमाणं नेह विद्यते
  
७।००९।०२७अ ततः शूर्पणखा नाम संजज्ञे विकृतानना
  
७।००९।०२७च् विभीषणश् च धर्मात्मा कैकस्याः पश्चिमः सुतः
  
७।००९।०२८अ ते तु तत्र महारण्ये ववृधुः सुमहौजसः
  
७।००९।०२८च् तेषां क्रूरो दशग्रीवो लोकोद्वेगकरो ऽभवत्
  
७।००९।०२९अ कुम्भकर्णः प्रमत्तस् तु महर्षीन् धर्मसंश्रितान्
  
७।००९।०२९च् त्रैलोक्यं त्रासयन् दुष्टो भक्षयन् विचचार ह
  
७।००९।०३०अ विभीषणस् तु धर्मात्मा नित्यं धर्मपथे स्थितः
  
७।००९।०३०च् स्वाध्यायनियताहार उवास नियतेन्द्रियः
  
७।००९।०३१अ अथ वित्तेश्वरो देवस् तत्र कालेन केन चित्
  
७।००९।०३१च् आगच्छत् पितरं द्रष्टुं पुष्पकेण महौजसं
  
७।००९।०३२अ तं दृष्ट्वा कैकसी तत्र ज्वलन्तम् इव तेजसा
  
७।००९।०३२च् आस्थाय राक्षसीं बुद्धिं दशग्रीवम् उवाच ह
  
७।००९।०३३अ पुत्रवैश्रवणं पश्य भ्रातरं तेजसा वृतम्
  
७।००९।०३३च् भ्रातृभावे समे चापि पश्यात्मानं त्वम् ईदृशम्
  
७।००९।०३४अ दशग्रीव तथा यत्नं कुरुष्वामितविक्रम
  
७।००९।०३४च् यथा भवसि मे पुत्र शीघ्रं वैश्वरणोपमः
  
७।००९।०३५अ मातुस् तद् वचनं श्रुत्वा दशग्रीवः प्रतापवान्
  
७।००९।०३५च् अमर्षम् अतुलं लेभे प्रतिज्ञां चाकरोत् तदा
  
७।००९।०३६अ सत्यं ते प्रतिजानामि तुल्यो भ्रात्राधिको ऽपि वा
  
७।००९।०३६च् भविष्याम्य् अचिरान् मातः संतापं त्यज हृद्गतम्
  
७।००९।०३७अ ततः क्रोधेन तेनैव दशग्रीवः सहानुजः
  
७।००९।०३७च् प्राप्स्यामि तपसा कामम् इति कृत्वाध्यवस्य च
  
७।००९।०३७ए आगच्छद् आत्मसिद्ध्यर्थं गोकर्णस्याश्रमं शुभम्
  
७।०१०।००१अ अथाब्रवीद् द्विजं रामः कथं ते भ्रातरो वने
  
७।०१०।००१च् कीदृशं तु तदा ब्रह्मंस् तपश् चेरुर् महाव्रताः
  
७।०१०।००२अ अगस्त्यस् त्व् अब्रवीत् तत्र रामं प्रयत मानसं
  
७।०१०।००२च् तांस् तान् धर्मविधींस् तत्र भ्रातरस् ते समाविशन्
  
७।०१०।००३अ कुम्भकर्णस् तदा यत्तो नित्यं धर्मपरायणः
  
७।०१०।००३च् तताप ग्रैष्मिके काले पञ्चस्व् अग्निष्व् अवस्थितः
  
७।०१०।००४अ वर्षे मेघोदकक्लिन्नो वीरासनम् असेवत
  
७।०१०।००४च् नित्यं च शैशिरे काले जलमध्यप्रतिश्रयः
  
७।०१०।००५अ एवं वर्षसहस्राणि दश तस्यातिचक्रमुः
  
७।०१०।००५च् धर्मे प्रयतमानस्य सत्पथे निष्ठितस्य च
  
७।०१०।००६अ विभीषणस् तु धर्मात्मा नित्यं धर्मपरः शुचिः
  
७।०१०।००६च् पञ्चवर्षसहस्राणि पादेनैकेन तस्थिवान्
  
७।०१०।००७अ समाप्ते नियमे तस्य ननृतुश् चाप्सरोगणाः
  
७।०१०।००७च् पपात पुष्पवर्षं च क्षुभिताश् चापि देवताः
  
७।०१०।००८अ पञ्चवर्षसहस्राणि सूर्यं चैवान्ववर्तत
  
७।०१०।००८च् तस्थौ चोर्ध्वशिरो बाहुः स्वाध्यायधृतमानसः
  
७।०१०।००९अ एवं विभीषणस्यापि गतानि नियतात्मनः
  
७।०१०।००९च् दशवर्षसहस्राणि स्वर्गस्थस्येव नन्दने
  
७।०१०।०१०अ दशवर्षसहस्रं तु निराहारो दशाननः
  
७।०१०।०१०च् पूर्णे वर्षसहस्रे तु शिरश् चाग्नौ जुहाव सः
  
७।०१०।०११अ एवं वर्षसहस्राणि नव तस्यातिचक्रमुः
  
७।०१०।०११च् शिरांसि नव चाप्य् अस्य प्रविष्टानि हुताशनम्
  
७।०१०।०१२अ अथ वर्षसहस्रे तु दशमे दशमं शिरः
  
७।०१०।०१२च् छेत्तुकामः स धर्मात्मा प्राप्तश् चात्र पितामहः
  
७।०१०।०१३अ पितामहस् तु सुप्रीतः सार्धं देवैर् उपस्थितः
  
७।०१०।०१३च् वत्स वत्स दशग्रीव प्रीतो ऽस्मीत्य् अभ्यभाषत
  
७।०१०।०१४अ शीघ्रं वरय धर्मज्ञ वरो यस् ते ऽभिकाङ्क्षितः
  
७।०१०।०१४च् किं ते कामं करोम्य् अद्य न वृथा ते परिश्रमः
  
७।०१०।०१५अ ततो ऽब्रवीद् दशग्रीवः प्रहृष्टेनान्तरात्मना
  
७।०१०।०१५च् प्रणम्य शिरसा देवं हर्षगद्गदया गिरा
  
७।०१०।०१६अ भगवन् प्राणिनां नित्यं नान्यत्र मरणाद् भयम्
  
७।०१०।०१६च् नास्ति मृत्युसमः शत्रुर् अमरत्वम् अतो वृणे
  
७।०१०।०१७अ सुपर्णनागयक्षाणां दैत्यदानवरक्षसाम्
  
७।०१०।०१७च् अवध्यः स्यां प्रजाध्यक्ष देवतानां च शाश्वतम्
  
७।०१०।०१८अ न हि चिन्ता ममान्येषु प्राणिष्व् अमरपूजित
  
७।०१०।०१८च् तृणभूता हि मे सर्वे प्राणिनो मानुषादयः
  
७।०१०।०१९अ एवम् उक्तस् तु धर्मात्मा दशग्रीवेण रक्षसा
  
७।०१०।०१९च् उवाच वचनं राम सह देवैः पितामहः
  
७।०१०।०२०अ भविष्यत्य् एवम् एवैतत् तव राक्षसपुंगव
  
७।०१०।०२०च् शृणु चापि वचो भूयः प्रीतस्येह शुभं मम
  
७।०१०।०२१अ हुतानि यानि शीर्षाणि पूर्वम् अग्नौ त्वयानघ
  
७।०१०।०२१च् पुनस् तानि भविष्यन्ति तथैव तव राक्षस
  
७।०१०।०२२अ एवं पितामहोक्तस्य दशग्रीवस्य रक्षसः
  
७।०१०।०२२च् अग्नौ हुतानि शीर्षाणि यानि तान्य् उत्थितानि वै
  
७।०१०।०२३अ एवम् उक्त्व्वा तु तं राम दशग्रीवं प्रजापतिः
  
७।०१०।०२३च् विभीषणम् अथोवाच वाक्यं लोकपितामहः
  
७।०१०।०२४अ विभीषण त्वया वत्स धर्मसंहितबुद्धिना
  
७।०१०।०२४च् परितुष्टो ऽस्मि धर्मज्ञ वरं वरय सुव्रत
  
७।०१०।०२५अ विभीषणस् तु धर्मात्मा वचनं प्राह साञ्जलिः
  
७।०१०।०२५च् वृतः सर्वगुणैर् नित्यं चन्द्रमा इव रश्मिभिः
  
७।०१०।०२६अ भगवन् कृतकृत्यो ऽहं यन् मे लोकगुरुः स्वयम्
  
७।०१०।०२६च् प्रीतो यदि त्वं दातव्यं वरं मे शृणु सुव्रत
  
७।०१०।०२७अ या या मे जायते बुद्धिर् येषु येष्व् आश्रमेष्व् इह
  
७।०१०।०२७च् सा सा भवतु धर्मिष्ठा तं तं धर्मं च पालये
  
७।०१०।०२८अ एष मे परमोदार वरः परमको मतः
  
७।०१०।०२८च् न हि धर्माभिरक्तानां लोके किं चन दुर्लभम्
  
७।०१०।०२९अ अथ प्रजापतिः प्रीतो विभीषणम् उवाच ह
  
७।०१०।०२९च् धर्मिष्ठस् त्वं यथा वत्स तथा चैतद् भविष्यति
  
७।०१०।०३०अ यस्माद् राक्षसयोनौ ते जातस्यामित्रकर्षण
  
७।०१०।०३०च् नाधर्मे जायते बुद्धिर् अमरत्वं ददामि ते
  
७।०१०।०३१अ कुम्भकर्णाय तु वरं प्रयच्छन्तम् अरिंदम
  
७।०१०।०३१च् प्रजापतिं सुराः सर्वे वाक्यं प्राञ्जलयो ऽब्रुवन्
  
७।०१०।०३२अ न तावत् कुम्भकर्णाय प्रदातव्यो वरस् त्वया
  
७।०१०।०३२च् जानीषे हि यथा लोकांस् त्रासयत्य् एष दुर्मतिः
  
७।०१०।०३३अ नन्दने ऽप्सरसः सप्त महेन्द्रानुचरा दश
  
७।०१०।०३३च् अनेन भक्षिता ब्रह्मन् ऋषयो मानुषास् तथा
  
७।०१०।०३४अ वरव्याजेन मोहो ऽस्मै दीयताम् अमितप्रभ
  
७।०१०।०३४च् लोकानां स्वस्ति चैव स्याद् भवेद् अस्य च संनतिः
  
७।०१०।०३५अ एवम् उक्तः सुरैर् ब्रह्माचिन्तयत् पद्मसंभवः
  
७।०१०।०३५च् चिन्तिता चोपतस्थे ऽस्य पार्श्वं देवी सरस्वती
  
७।०१०।०३६अ प्राञ्जलिः सा तु पर्श्वस्था प्राह वाक्यं सरस्वती
  
७।०१०।०३६च् इयम् अस्म्य् आगता देवकिं कार्यं करवाण्य् अहम्
  
७।०१०।०३७अ प्रजापतिस् तु तां प्राप्तां प्राह वाक्यं सरस्वतीम्
  
७।०१०।०३७च् वाणि त्वं राक्षसेन्द्रस्य भव या देवतेप्सिता
  
७।०१०।०३८अ तथेत्य् उक्त्वा प्रविष्टा सा प्रजापतिर् अथाब्रवीत्
  
७।०१०।०३८च् कुम्भकर्ण महाबाहो वरं वरय यो मतः
  
७।०१०।०३९अ कुम्भकर्णस् तु तद् वाक्यं श्रुत्वा वचनम् अब्रवीत्
  
७।०१०।०३९च् स्वप्तुं वर्षाण्य् अनेकानि देवदेव ममेप्सितम्
  
७।०१०।०४०अ एवम् अस्त्व् इति तं चोक्त्वा सह देवैः पितामहः
  
७।०१०।०४०च् देवी सरस्वती चैव मुक्त्वा तं प्रययौ दिवम्
  
७।०१०।०४१अ कुम्भकर्णस् तु दुष्टात्मा चिन्तयाम् आस दुःखितः
  
७।०१०।०४१च् कीर्दृशं किं न्व् इदं वाक्यं ममाद्य वदनाच् च्युतम्
  
७।०१०।०४२अ एवं लब्धवराः सर्वे भ्रातरो दीप्ततेजसः
  
७।०१०।०४२च् श्लेष्मातकवनं गत्वा तत्र ते न्यवसन् सुखम्
  
७।०११।००१अ सुमाली वरलब्धांस् तु ज्ञात्वा तान् वै निशाचरान्
  
७।०११।००१च् उदतिष्ठद् भयं त्यक्त्वा सानुगः स रसातलात्
  
७।०११।००२अ मारीचश् च प्रहस्तश् च विरूपाक्षो महोदरः
  
७।०११।००२च् उदतिष्ठन् सुसंरब्धाः सचिवास् तस्य रक्षसः
  
७।०११।००३अ सुमाली चैव तैः सर्वैर् वृतो राक्षसपुंगवैः
  
७।०११।००३च् अभिगम्य दशग्रीवं परिष्वज्येदम् अब्रवीत्
  
७।०११।००४अ दिष्ट्या ते पुत्रसंप्राप्तश् चिन्तितो ऽयम्ं मनोरथः
  
७।०११।००४च् यस् त्वं त्रिभुवणश्रेष्ठाल् लब्धवान् वरम् ईदृशम्
  
७।०११।००५अ यत्कृते च वयं लङ्कां त्यक्त्वा याता रसातलम्
  
७।०११।००५च् तद् गतं नो महाबाहो महद् विष्णुकृतं भयम्
  
७।०११।००६अ असकृत् तेन भग्ना हि परित्यज्य स्वम् आलयम्
  
७।०११।००६च् विद्रुताः सहिताः सर्वे प्रविष्टाः स्म रसातलम्
  
७।०११।००७अ अस्मदीया च लङ्केयं नगरी राक्षसोषिता
  
७।०११।००७च् निवेशिता तव भ्रात्रा धनाध्यक्षेण धीमता
  
७।०११।००८अ यदि नामात्र शक्यं स्यात् साम्ना दानेन वानघ
  
७।०११।००८च् तरसा वा महाबाहो प्रत्यानेतुं कृतं भवेत्
  
७।०११।००९अ त्वं च लङ्केश्वरस् तात भविष्यसि न संशयः
  
७।०११।००९च् सर्वेषां नः प्रभुश् चैव भविष्यसि महाबल
  
७।०११।०१०अ अथाब्रवीद् दशग्रीवो मातामहम् उपस्थितम्
  
७।०११।०१०च् वित्तेशो गुरुर् अस्माकं नार्हस्य् एवं प्रभाषितुम्
  
७।०११।०११अ उक्तवन्तं तथा वाक्यं दशग्रीवं निशाचरः
  
७।०११।०११च् प्रहस्तः प्रश्रितं वाक्यम् इदम् आह सकारणम्
  
७।०११।०१२अ दशग्रीव महाबाहो नार्हस् त्वं वक्तुम् ईदृशम्
  
७।०११।०१२च् सौभ्रात्रं नास्ति शूराणां शृणु चेदं वचो मम
  
७।०११।०१३अ अदितिश् च दितिश् चैव भगिन्यौ सहिते किल
  
७।०११।०१३च् भार्ये परमरूपिण्यौ कश्यपस्य प्रजापतेः
  
७।०११।०१४अ अदितिर् जनयाम् आस देवांस् त्रिभुवणेश्वरान्
  
७।०११।०१४च् दितिस् त्व् अजनयद् दैत्यान् कश्यपस्यात्मसंभवान्
  
७।०११।०१५अ दैत्यानां किल धर्मज्ञ पुरेयं सवनार्णवा
  
७।०११।०१५च् सपर्वता मही वीर ते ऽभवन् प्रभविष्णवः
  
७।०११।०१६अ निहत्य तांस् तु समरे विष्णुना प्रभविष्णुना
  
७।०११।०१६च् देवानां वशम् आनीतं त्रैलोक्यम् इदम् अव्ययम्
  
७।०११।०१७अ नैतद् एको भवान् एव करिष्यति विपर्ययम्
  
७।०११।०१७च् सुरैर् आचरितं पूर्वं कुरुष्वैतद् वचो मम
  
७।०११।०१८अ एवम् उक्तो दशग्रीवः प्रहस्तेन दुरात्मना
  
७।०११।०१८च् चिन्तयित्वा मुहूर्तं वै बाढम् इत्य् एव सो ऽब्रवीत्
  
७।०११।०१९अ स तु तेनैव हर्षेण तस्मिन्न् अहनि वीर्यवान्
  
७।०११।०१९च् वनं गतो दशग्रीवः सह तैः क्षणदाचरैः
  
७।०११।०२०अ त्रिकूटस्थः स तु तदा दशग्रीवो निशाचरः
  
७।०११।०२०च् प्रेषयाम् आस दौत्येन प्रहस्तं वाक्यकोविदम्
  
७।०११।०२१अ प्रहस्त शीघ्रं गत्वा त्वं ब्रूहि नैरृतपुंगवम्
  
७।०११।०२१च् वचनान् मम वित्तेशं सामपूर्वम् इदं वचः
  
७।०११।०२२अ इयं लङ्का पुरी राजन् राक्षसानां महात्मनाम्
  
७।०११।०२२च् त्वया निवेशिता सौम्य नैतद् युक्तं तवानघ
  
७।०११।०२३अ तद् भवान् यदि साम्नैतां दद्याद् अतुलविक्रम
  
७।०११।०२३च् कृता भवेन् मम प्रीतिर् धर्मश् चैवानुपालितः
  
७।०११।०२४अ इत्य् उक्तः स तदा गत्वा प्रहस्तो वाक्यकोविदः
  
७।०११।०२४च् दशग्रीववचः सर्वं वित्तेशाय न्यवेदयत्
  
७।०११।०२५अ प्रहस्ताद् अपि संश्रुत्य देवो वैश्रवणो वचः
  
७।०११।०२५च् प्रत्युवाच प्रहस्तं तं वाक्यं वाक्यविशारदः
  
७।०११।०२६अ ब्रूहि गच्छ दशग्रीवं पुरी राज्यं च यन् मम
  
७।०११।०२६च् तवाप्य् एतन् महाबाहो भुङ्क्ष्वैतद् धतकण्टकम्
  
७।०११।०२७अ सर्वं कर्तास्मि भद्रं ते राक्षसेश वचो ऽचिरात्
  
७।०११।०२७च् किं तु तावत् प्रतीक्षस्व पितुर् यावन् निवेदये
  
७।०११।०२८अ एवम् उक्त्वा धनाध्यक्षो जगाम पितुर् अन्तिकम्
  
७।०११।०२८च् अभिवाद्य गुरुं प्राह रावणस्य यदीप्सितम्
  
७।०११।०२९अ एष तात दशग्रीवो दूतं प्रेषितवान् मम
  
७।०११।०२९च् दीयतां नगरी लङ्का पूर्वं रक्षोगणोषिता
  
७।०११।०२९ए मयात्र यद् अनुष्ठेयं तन् ममाचक्ष्व सुव्रत
  
७।०११।०३०अ ब्रह्मर्षिस् त्व् एवम् उक्तो ऽसौ विश्रवा मुनिपुंगवः
  
७।०११।०३०च् उवाच धनदं वाक्यं शृणु पुत्र वचो मम
  
७।०११।०३१अ दशग्रीवो महाबाहुर् उक्तवान् मम संनिधौ
  
७।०११।०३१च् मया निर्भर्त्सितश् चासीद् बहुधोक्तः सुदुर्मतिः
  
७।०११।०३२अ स क्रोधेन मया चोक्तो ध्वंसस्वेति पुनः पुनः
  
७।०११।०३२च् श्रेयोऽभियुक्तं धर्म्यं च शृणु पुत्र वचो मम
  
७।०११।०३३अ वरप्रदानसंमूढो मान्यामान्यं सुदुर्मतिः
  
७।०११।०३३च् न वेत्ति मम शापाच् च प्रकृतिं दारुणां गतः
  
७।०११।०३४अ तस्माद् गच्छ महाबाहो कैलासं धरणीधरम्
  
७।०११।०३४च् निवेशय निवासार्थं त्यज लङ्कां सहानुगः
  
७।०११।०३५अ तत्र मन्दाकिनी रम्या नदीनां प्रवरा नदी
  
७।०११।०३५च् काञ्चनैः सूर्यसंकाशैः पङ्कजैः संवृतोदका
  
७।०११।०३६अ न हि क्षमं त्वया तेन वैरं धनदरक्षसा
  
७।०११।०३६च् जानीषे हि यथानेन लब्धः परमको वरः
  
७।०११।०३७अ एवम् उक्तो गृहीत्वा तु तद् वचः पितृगौरवात्
  
७।०११।०३७च् सदार पौरः सामात्यः सवाहनधनो गतः
  
७।०११।०३८अ प्रहस्तस् तु दशग्रीवं गत्वा सर्वं न्यवेदयत्
  
७।०११।०३८च् शून्या सा नगरी लङ्का त्रिंशद्योजनम् आयता
  
७।०११।०३८ए प्रविश्य तां सहास्माभिः स्वधर्मं तत्र पालय
  
७।०११।०३९अ एवम् उक्तः प्रहस्तेन रावणो राक्षसस् तदा
  
७।०११।०३९च् विवेश नगरीं लङ्कां सभ्राता सबलानुगः
  
७।०११।०४०अ स चाभिषिक्तः क्षणदाचरैस् तदा; निवेशयाम् आस पुरीं दशाननः
  
७।०११।०४०च् निकामपूर्णा च बभूव सा पुरी; निशाचरैर् नीलबलाहकोपमैः
  
७।०११।०४१अ धनेश्वरस् त्व् अथ पितृवाक्यगौरवान्; न्यवेशयच् छशिविमले गिरौ पुरीम्
  
७।०११।०४१च् स्वलंकृतैर् भवनवरैर् विभूषितां; पुरंदरस्येव तदामरावतीम्
  
७।०१२।००१अ राक्षसेन्द्रो ऽभिषिक्तस् तु भ्रातृभ्यां सहितस् तदा
  
७।०१२।००१च् ततः प्रदानं राक्षस्या भगिन्याः समचिन्तयत्
  
७।०१२।००२अ ददौ तां कालकेयाय दानवेन्द्राय राक्षसीम्
  
७।०१२।००२च् स्वसां शूर्पणखां नाम विद्युज्जिह्वाय नामतः
  
७।०१२।००३अ अथ दत्त्वा स्वसारं स मृगयां पर्यटन् नृपः
  
७।०१२।००३च् तत्रापश्यत् ततो राम मयं नाम दितेः सुतम्
  
७।०१२।००४अ कन्यासहायं तं दृष्ट्वा दशग्रीवो निशाचरः
  
७।०१२।००४च् अपृच्छत् को भवन् एको निर्मनुष्य मृगे वने
  
७।०१२।००५अ मयस् त्व् अथाब्रवीद् राम पृच्छन्तं तं निशाचरम्
  
७।०१२।००५च् श्रूयतां सर्वम् आख्यास्ये यथावृत्तम् इदं मम
  
७।०१२।००६अ हेमा नामाप्सरास् तात श्रुतपूर्वा यदि त्वया
  
७।०१२।००६च् दैवतैर् मम सा दत्ता पौलोमीव शतक्रतोः
  
७।०१२।००७अ तस्यां सक्तमनास् तात पञ्चवर्षशतान्य् अहम्
  
७।०१२।००७च् सा च दैवत कार्येण गता वर्षं चतुर्दशम्
  
७।०१२।००८अ तस्याः कृते च हेमायाः सर्वं हेमपुरं मया
  
७।०१२।००८च् वज्रवैदूर्यचित्रं च मायया निर्मितं तदा
  
७।०१२।००९अ तत्राहम् अरतिं विन्दंस् तया हीनः सुदुःखितः
  
७।०१२।००९च् तस्मात् पुराद् दुहितरं गृहीत्वा वनम् आगतः
  
७।०१२।०१०अ इयं ममात्मजा राजंस् तस्याः कुक्षौ विवर्धिता
  
७।०१२।०१०च् भर्तारम् अनया सार्धम् अस्याः प्राप्तो ऽस्मि मार्गितुम्
  
७।०१२।०११अ कन्यापितृत्वं दुःखं हि नराणां मानकाङ्क्षिणाम्
  
७।०१२।०११च् कन्या हि द्वे कुले नित्यं संशये स्थाप्य तिष्ठति
  
७।०१२।०१२अ द्वौ सुतौ तु मम त्व् अस्यां भार्यायां संबभूवतुः
  
७।०१२।०१२च् मायावी प्रथमस् तात दुन्दुभिस् तदनन्तरम्
  
७।०१२।०१३अ एतत् ते सर्वम् आख्यातं याथातथ्येन पृच्छतः
  
७।०१२।०१३च् त्वाम् इदानीं कथं तात जानीयां को भवान् इति
  
७।०१२।०१४अ एवम् उक्तो राक्षसेन्द्रो विनीतम् इदम् अब्रवीत्
  
७।०१२।०१४च् अहं पौलस्त्य तनयो दशग्रीवश् च नामतः
  
७।०१२।०१५अ ब्रह्मर्षेस् तं सुतं ज्ञात्वा मयो हर्षम् उपागतः
  
७।०१२।०१५च् दातुं दुहितरं तस्य रोचयाम् आस तत्र वै
  
७।०१२।०१६अ प्रहसन् प्राह दैत्येन्द्रो राक्षसेन्द्रम् इदं वचः
  
७।०१२।०१६च् इयं ममात्मजा राजन् हेमयाप्सरसा धृता
  
७।०१२।०१६ए कन्या मन्दोदरी नाम पत्न्यर्थं प्रतिगृह्यताम्
  
७।०१२।०१७अ बाढम् इत्य् एव तं राम दशग्रीवो ऽभ्यभाषत
  
७।०१२।०१७च् प्रज्वाल्य तत्र चैवाग्निम् अकरोत् पाणिसंग्रहम्
  
७।०१२।०१८अ न हि तस्य मयो राम शापाभिज्ञस् तपोधनात्
  
७।०१२।०१८च् विदित्वा तेन सा दत्ता तस्य पैतामहं कुलम्
  
७।०१२।०१९अ अमोघां तस्य शक्तिं च प्रददौ परमाद्भुताम्
  
७।०१२।०१९च् परेण तपसा लब्धां जघ्निवांल् लक्ष्मणं यया
  
७।०१२।०२०अ एवं स कृतदारो वै लङ्कायाम् ईश्वरः प्रभुः
  
७।०१२।०२०च् गत्वा तु नगरं भार्ये भ्रातृभ्यां समुदावहत्
  
७।०१२।०२१अ वैरोचनस्य दौहित्रीं वज्रज्वालेति नामतः
  
७।०१२।०२१च् तां भार्यां कुम्भकर्णस्य रावणः समुदावहत्
  
७।०१२।०२२अ गन्धर्वराजस्य सुतां शैलूषस्य महात्मन
  
७।०१२।०२२च् सरमा नाम धर्मज्ञो लेभे भार्यां विभीषणः
  
७।०१२।०२३अ तीरे तु सरसः सा वै संजज्ञे मानसस्य च
  
७।०१२।०२३च् मानसं च सरस् तात ववृधे जलदागमे
  
७।०१२।०२४अ मात्रा तु तस्याः कन्यायाः स्नेहनाक्रन्दितं वचः
  
७।०१२।०२४च् सरो मा वर्धतेत्य् उक्तं ततः सा सरमाभवत्
  
७।०१२।०२५अ एवं ते कृतदारा वै रेमिरे तत्र राक्षसाः
  
७।०१२।०२५च् स्वां स्वां भार्याम् उपादाय गन्धर्वा इव नन्दने
  
७।०१२।०२६अ ततो मन्दोदरी पुत्रं मेघनादम् असूयत
  
७।०१२।०२६च् स एष इन्द्रजिन् नाम युष्माभिर् अभिधीयते
  
७।०१२।०२७अ जातमात्रेण हि पुरा तेन राक्षससूनुना
  
७।०१२।०२७च् रुदता सुमहान् मुक्तो नादो जलधरोपमः
  
७।०१२।०२८अ जडीकृतायां लङ्कायां तेन नादेन तस्य वै
  
७।०१२।०२८च् पिता तस्याकरोन् नाम मेघनाद इति स्वयम्
  
७।०१२।०२९अ सो ऽवर्धत तदा राम रावणान्तःपुरे शुभे
  
७।०१२।०२९च् रक्ष्यमाणो वरस्त्रीभिश् छन्नः काष्ठैर् इवानलः
  
७।०१३।००१अ अथ लोकेश्वरोत्सृष्टा तत्र कालेन केन चित्
  
७।०१३।००१च् निद्रा समभवत् तीव्रा कुम्भकर्णस्य रूपिणी
  
७।०१३।००२अ ततो भ्रातरम् आसीनं कुम्भकर्णो ऽब्रवीद् वचः
  
७।०१३।००२च् निद्रा मां बाधते राजन् कारयस्व ममालयम्
  
७।०१३।००३अ विनियुक्तास् ततो राज्ञा शिल्पिनो विश्वकर्मवत्
  
७।०१३।००३च् अकुर्वन् कुम्भकर्णस्य कैलाससमम् आलयम्
  
७।०१३।००४अ विस्तीर्णं योजनं शुभ्रं ततो द्विगुणम् आयतम्
  
७।०१३।००४च् दर्शनीयं निराबाधं कुम्भकर्णस्य चक्रिरे
  
७।०१३।००५अ स्फाटिकैः काञ्चनैश् चित्रैः स्तम्भैः सर्वत्र शोभितम्
  
७।०१३।००५च् वैदूर्यकृतशोभं च किङ्किणीजालकं तथा
  
७।०१३।००६अ दन्ततोरणविन्यस्तं वज्रस्फटिकवेदिकम्
  
७।०१३।००६च् सर्वर्तुसुखदं नित्यं मेरोः पुण्यां गुहाम् इव
  
७।०१३।००७अ तत्र निद्रां समाविष्टः कुम्भकर्णो निशाचरः
  
७।०१३।००७च् बहून्य् अब्दसहस्राणि शयानो नावबुध्यते
  
७।०१३।००८अ निद्राभिभूते तु तदा कुम्भकर्णे दशाननः
  
७।०१३।००८च् देवर्षियक्षगन्धर्वान् बाधते स्म स नित्यशः
  
७।०१३।००९अ उद्यानानि विचित्राणि नन्दनादीनि यानि च
  
७।०१३।००९च् तानि गत्वा सुसंक्रुद्धो भिनत्ति स्म दशाननः
  
७।०१३।०१०अ नदीं गज इव क्रीडन् वृक्षान् वायुर् इव क्षिपन्
  
७।०१३।०१०च् नगान् वज्र इव सृष्टो विध्वंसयति नित्यशः
  
७।०१३।०११अ तथा वृत्तं तु विज्ञाय दशग्रीवं धनेश्वरः
  
७।०१३।०११च् कुलानुरूपं धर्मज्ञ वृत्तं संस्मृत्य चात्मनः
  
७।०१३।०१२अ सौभ्रात्रदर्शनार्थं तु दूतं वैश्वरणस् तदा
  
७।०१३।०१२च् लङ्कां संप्रेषयाम् आस दशग्रीवस्य वै हितम्
  
७।०१३।०१३अ स गत्वा नगरीं लङ्काम् आससाद विभीषणम्
  
७।०१३।०१३च् मानितस् तेन धर्मेण पृष्ठश् चागमनं प्रति
  
७।०१३।०१४अ पृष्ट्वा च कुशलं राज्ञो ज्ञातीन् अपि च बान्धवान्
  
७।०१३।०१४च् सभायां दर्शयाम् आस तम् आसीनं दशाननम्
  
७।०१३।०१५अ स दृष्ट्वा तत्र राजानं दीप्यमानं स्वतेजसा
  
७।०१३।०१५च् जयेन चाभिसंपूज्य तूष्णीम् आसीन् मुहूर्तकम्
  
७।०१३।०१६अ तस्योपनीते पर्यङ्के वरास्तरणसंवृते
  
७।०१३।०१६च् उपविश्य दशग्रीवं दूतो वाक्यम् अथाब्रवीत्
  
७।०१३।०१७अ राजन् वदामि ते सर्वं भ्राता तव यद् अब्रवीत्
  
७।०१३।०१७च् उभयोः सदृशं सौम्य वृत्तस्य च कुलस्य च
  
७।०१३।०१८अ साधु पर्याप्तम् एतावत् कृतश् चारित्रसंग्रहः
  
७।०१३।०१८च् साधु धर्मे व्यवस्थानं क्रियतां यदि शक्यते
  
७।०१३।०१९अ दृष्टं मे नन्दनं भग्नम् ऋषयो निहताः श्रुताः
  
७।०१३।०१९च् देवानां तु समुद्योगस् त्वत्तो राजञ् श्रुतश् च मे
  
७।०१३।०२०अ निराकृतश् च बहुशस् त्वयाहं राक्षसाधिप
  
७।०१३।०२०च् अपराद्धा हि बाल्याच् च रक्षणीयाः स्वबान्धवाः
  
७।०१३।०२१अ अहं तु हिमवत्पृष्ठं गतो धर्मम् उपासितुम्
  
७।०१३।०२१च् रौद्रं व्रतं समास्थाय नियतो नियतेन्द्रियः
  
७।०१३।०२२अ तत्र देवो मया दृष्टः सह देव्योमया प्रभुः
  
७।०१३।०२२च् सव्यं चक्षुर् मया चैव तत्र देव्यां निपातितम्
  
७।०१३।०२३अ का न्व् इयं स्याद् इति शुभा न खल्व् अन्येन हेतुना
  
७।०१३।०२३च् रूपं ह्य् अनुपमं कृत्वा तत्र क्रीडति पार्वती
  
७।०१३।०२४अ ततो देव्याः प्रभावेन दग्धं सव्यं ममेक्षणम्
  
७।०१३।०२४च् रेणुध्वस्तम् इव ज्योतिः पिङ्गलत्वम् उपागतम्
  
७।०१३।०२५अ ततो ऽहम् अन्यद् विस्तीर्णं गत्वा तस्य गिरेस् तटम्
  
७।०१३।०२५च् पूर्णं वर्षशतान्य् अष्टौ समवाप महाव्रतम्
  
७।०१३।०२६अ समाप्ते नियमे तस्मिंस् तत्र देवो महेश्वरः
  
७।०१३।०२६च् प्रीतः प्रीतेन मनसा प्राह वाक्यम् इदं प्रभुः
  
७।०१३।०२७अ प्रीतो ऽस्मि तव धर्मज्ञ तपसानेन सुव्रत
  
७।०१३।०२७च् मया चैतद् व्रतं चीर्णं त्वया चैव धनाधिप
  
७।०१३।०२८अ तृतीयः पुरुषो नास्ति यश् चरेद् व्रतम् ईदृशम्
  
७।०१३।०२८च् व्रतं सुदुश्चरं ह्य् एतन् मयैवोत्पादितं पुरा
  
७।०१३।०२९अ तत् सखित्वं मया सार्धं रोचयस्व धनेश्वर
  
७।०१३।०२९च् तपसा निर्जितत्वाद् धि सखा भव ममानघ
  
७।०१३।०३०अ देव्या दग्धं प्रभावेन यच् च साव्यं तवेक्षणम्
  
७।०१३।०३०च् एकाक्षि पिङ्गलेत्य् एव नाम स्थास्यति शाश्वतम्
  
७।०१३।०३१अ एवं तेन सखित्वं च प्राप्यानुज्ञां च शंकरात्
  
७।०१३।०३१च् आगम्य च श्रुतो ऽयं मे तव पापविनिश्चयः
  
७।०१३।०३२अ तदधर्मिष्ठसंयोगान् निवर्त कुलदूषण
  
७।०१३।०३२च् चिन्त्यते हि वधोपायः सर्षिसंघैः सुरैस् तव
  
७।०१३।०३३अ एवम् उक्तो दशग्रीवः क्रुद्धः संरक्तलोचनः
  
७।०१३।०३३च् हस्तान् दन्तांश् अ संपीड्य वाक्यम् एतद् उवाच ह
  
७।०१३।०३४अ विज्ञातं ते मया दूत वाक्यं यत् त्वं प्रभाषसे
  
७।०१३।०३४च् नैव त्वम् असि नैवासौ भ्रात्रा येनासि प्रेषितः
  
७।०१३।०३५अ हितं न स ममैतद् धि ब्रवीति धनरक्षकः
  
७।०१३।०३५च् महेश्वरसखित्वं तु मूढ श्रावयसे किल
  
७।०१३।०३६अ न हन्तव्यो गुरुर् ज्येष्ठो ममायम् इति मन्यते
  
७।०१३।०३६च् तस्य त्व् इदानीं श्रुत्वा मे वाक्यम् एषा कृता मतिः
  
७।०१३।०३७अ त्रींल् लोकान् अपि जेष्यामि बाहुवीर्यम् उपाश्रितः
  
७।०१३।०३७च् एतन् मुहूर्तम् एषो ऽहं तस्यैकस्य कृते च वै
  
७।०१३।०३७ए चतुरो लोकपालांस् तान् नयिष्यामि यमक्षयम्
  
७।०१३।०३८अ एवम् उक्त्वा तु लङ्केशो दूतं खड्गेन जघ्निवान्
  
७।०१३।०३८च् ददौ भक्षयितुं ह्य् एनं राक्षसानां दुरात्मनाम्
  
७।०१३।०३९अ ततः कृतस्वस्त्ययनो रथम् आरुह्य रावणः
  
७।०१३।०३९च् त्रैलोक्यविजयाकाङ्क्षी ययौ तत्र धनेश्वरः
  
७।०१४।००१अ ततः स सचिवैः सार्धं षड्भिर् नित्यं बलोत्कटैः
  
७।०१४।००१च् महोदरप्रहस्ताभ्यां मारीचशुकसारणैः
  
७।०१४।००२अ धूम्राक्षेण च वीरेण नित्यं समरगृध्नुना
  
७।०१४।००२च् वृतः संप्रययौ श्रीमान् क्रोधाल् लोकान् दहन्न् इव
  
७।०१४।००३अ पुराणि स नदीः शैलान् वनान्य् उपवनानि च
  
७।०१४।००३च् अतिक्रम्य मुहूर्तेन कैलासं गिरिम् आविशत्
  
७।०१४।००४अ तं निविष्टं गिरौ तस्मिन् राक्षसेन्द्रं निशम्य तु
  
७।०१४।००४च् राज्ञो भ्रातायम् इत्य् उक्त्वा गता यत्र धनेश्वरः
  
७।०१४।००५अ गत्वा तु सर्वम् आचख्युर् भ्रातुस् तस्य विनिश्चयम्
  
७।०१४।००५च् अनुज्ञाता ययुश् चैव युद्धाय धनदेन ते
  
७।०१४।००६अ ततो बलस्य संक्षोभः सागरस्येव वर्धतः
  
७।०१४।००६च् अभून् नैरृतराजस्य गिरिं संचालयन्न् इव
  
७।०१४।००७अ ततो युद्धं समभवद् यक्षराक्षससंकुलम्
  
७।०१४।००७च् व्यथिताश् चाभवंस् तत्र सचिवास् तस्य रक्षसः
  
७।०१४।००८अ तं दृष्ट्वा तादृशं सैन्यं दशग्रीवो निशाचरः
  
७।०१४।००८च् हर्षान् नादं ततः कृत्वा रोषात् समभिवर्तत
  
७।०१४।००९अ ये तु ते राक्षसेन्द्रस्य सचिवा घोरविक्रमः
  
७।०१४।००९च् ते सहस्रं सहस्राणाम् एकैकं समयोधयन्
  
७।०१४।०१०अ ततो गदाभिः परिघैर् असिभिः शक्तितोमरैः
  
७।०१४।०१०च् वध्यमानो दशग्रीवस् तत् सैन्यं समगाहत
  
७।०१४।०११अ तैर् निरुच्छ्वासवत् तत्र वध्यमानो दशाननः
  
७।०१४।०११च् वर्षमाणैर् इव घनैर् यक्षेन्द्रैः संनिरुध्यत
  
७।०१४।०१२अ स दुरात्मा समुद्यम्य कालदण्डोपमां गदाम्
  
७।०१४।०१२च् प्रविवेश ततः सैन्यं नयन् यक्षान् यमक्षयम्
  
७।०१४।०१३अ स कक्षम् इव विस्तीर्णं शुष्केन्धनसमाकुलम्
  
७।०१४।०१३च् वातेनाग्निर् इवायत्तो ऽदहत् सैन्यं सुदारुणम्
  
७।०१४।०१४अ तैस् तु तस्य मृधे ऽमात्यैर् महोदरशुकादिभिः
  
७।०१४।०१४च् अल्पावशिष्टास् ते यक्षाः कृता वातैर् इवाम्बुदाः
  
७।०१४।०१५अ के चित् त्व् आयुधभग्नाङ्गाः पतिताः समरक्षितौ
  
७।०१४।०१५च् ओष्ठान् स्वदशनैस् तीक्ष्णैर् दंशन्तो भुवि पातिताः
  
७।०१४।०१६अ भयाद् अन्योन्यम् आलिङ्ग्य भ्रष्टशस्त्रा रणाजिरे
  
७।०१४।०१६च् निषेदुस् ते तदा यक्षाः कूला जलहता इव
  
७।०१४।०१७अ हतानां स्वर्गसंस्थानां युध्यतां पृथिवीतले
  
७।०१४।०१७च् प्रेक्षताम् ऋषिसंघानां न बभूवान्तरं दिवि
  
७।०१४।०१८अ एतस्मिन्न् अन्तरे राम विस्तीर्णबलवाहनः
  
७।०१४।०१८च् अगमत् सुमहान् यक्षो नाम्ना संयोधकण्टकः
  
७।०१४।०१९अ तेन यक्षेण मारीचो विष्णुनेव समाहतः
  
७।०१४।०१९च् पतितः पृथिवीं भेजे क्षीणपुण्य इवाम्बरात्
  
७।०१४।०२०अ प्राप्तसंज्ञो मुहूर्तेन विश्रम्य च निशाचरः
  
७।०१४।०२०च् तं यक्षं योधयाम् आस स च भग्नः प्रदुद्रुवे
  
७।०१४।०२१अ ततः काञ्चनचित्राङ्गं वैदूर्यरजतोक्षितम्
  
७।०१४।०२१च् मर्यादां द्वारपालानां तोरणं तत् समाविशत्
  
७।०१४।०२२अ ततो राम दशग्रीवं प्रविशन्तं निशाचरम्
  
७।०१४।०२२च् सूर्यभानुर् इति ख्यातो द्वारपालो न्यवारयत्
  
७।०१४।०२३अ ततस् तोरणम् उत्पाट्य तेन यक्षेण ताडितः
  
७।०१४।०२३च् राक्षसो यक्षसृष्टेन तोरणेन समाहतः
  
७।०१४।०२३ए न क्षितिं प्रययौ राम वरात् सलिलयोनिनः
  
७।०१४।०२४अ स तु तेनैव तं यक्षं तोरणेन समाहनत्
  
७।०१४।०२४च् नादृश्यत तदा यक्षो भस्म तेन कृतस् तु सः
  
७।०१४।०२५अ ततः प्रदुद्रुवुः सर्वे यक्षा दृष्ट्वा पराक्रमम्
  
७।०१४।०२५च् ततो नदीर् गुहाश् चैव विविशुर् भयपीडिताः
  
७।०१५।००१अ ततस् तान् विद्रुतान् दृष्ट्वा यक्षाञ् शतसहस्रशः
  
७।०१५।००१च् स्वयम् एव धनाध्यक्षो निर्जगाम रणं प्रति
  
७।०१५।००२अ तत्र माणिचारो नाम यक्षः परमदुर्जयः
  
७।०१५।००२च् वृतो यक्षसहस्रैः स चतुर्भिः समयोधयत्
  
७।०१५।००३अ ते गदामुसलप्रासशक्तितोमरमुद्गरैः
  
७।०१५।००३च् अभिघ्नन्तो रणे यक्षा राक्षसान् अभिदुद्रुवुः
  
७।०१५।००४अ ततः प्रहस्तेन तदा सहस्रं निहतं रणे
  
७।०१५।००४च् महोदरेण गदया सहस्रम् अपरं हतम्
  
७।०१५।००५अ क्रुद्धेन च तदा राम मारीचेन दुरात्मना
  
७।०१५।००५च् निमेषान्तरमात्रेण द्वे सहस्रे निपातिते
  
७।०१५।००६अ धूम्राक्षेण समागम्य माणिभद्रो महारणे
  
७।०१५।००६च् मुसलेनोरसि क्रोधात् ताडितो न च कम्पितः
  
७।०१५।००७अ ततो गदां समाविध्य माणिभद्रेण राक्षसः
  
७।०१५।००७च् धूम्राक्षस् ताडितो मूर्ध्नि विह्वलो निपपात ह
  
७।०१५।००८अ धूम्राक्षं ताडितं दृष्ट्वा पतितं शोणितोक्षितम्
  
७।०१५।००८च् अभ्यधावत् सुसंक्रुद्धो माणिभद्रं दशाननः
  
७।०१५।००९अ तं क्रुद्धम् अभिधावन्तं युगान्ताग्निम् इवोत्थितम्
  
७।०१५।००९च् शक्तिभिस् ताडयाम् आस तिसृभिर् यक्षपुंगवः
  
७।०१५।०१०अ ततो राक्षसराजेन ताडितो गदया रणे
  
७।०१५।०१०च् तस्य तेन प्रहारेण मुकुटः पार्श्वम् आगतः
  
७।०१५।०१०ए तदा प्रभृति यक्षो ऽसौ पार्श्वमौलिर् इति स्मृतः
  
७।०१५।०११अ तस्मिंस् तु विमुखे यक्षे माणिभद्रे महात्मनि
  
७।०१५।०११च् संनादः सुमहान् राम तस्मिञ् शैले व्यवर्धत
  
७।०१५।०१२अ ततो दूरात् प्रददृशे धनाध्यक्षो गदाधरः
  
७।०१५।०१२च् शुक्रप्रोष्टःपदाभ्यां च शङ्खपद्मसमावृतः
  
७।०१५।०१३अ स दृष्ट्वा भ्रातरं संख्ये शापाद् विभ्रष्टगौरवम्
  
७।०१५।०१३च् उवाच वचनं धीमान् युक्तं पैतामहे कुले
  
७।०१५।०१४अ मया त्वं वार्यमाणो ऽपि नावगच्छसि दुर्मते
  
७।०१५।०१४च् पश्चाद् अस्य फलं प्राप्य ज्ञास्यसे निरयं गतः
  
७।०१५।०१५अ यो हि मोहाद् विषं पीत्वा नावगच्छति मानवः
  
७।०१५।०१५च् परिणामे स वि मूढो जानीते कर्मणः फलम्
  
७।०१५।०१६अ दैवतानि हि नन्दन्ति धर्मयुक्तेन केन चित्
  
७।०१५।०१६च् येन त्वम् ईदृशं भावं नीतस् तच् च न बुध्यसे
  
७।०१५।०१७अ यो हि मातॄह् पितॄन् भ्रातॄन् आचर्यांश् चावमन्यते
  
७।०१५।०१७च् स पश्यति फलं तस्य प्रेतराजवशं गतः
  
७।०१५।०१८अ अध्रुवे हि शरीरे यो न करोति तपो ऽर्जनम्
  
७।०१५।०१८च् स पश्चात् तप्यते मूढो मृतो दृष्ट्वात्मनो गतिम्
  
७।०१५।०१९अ कस्य चिन् न हि दुर्बुधेश् छन्दतो जायते मतिः
  
७।०१५।०१९च् यादृशं कुरुते कर्म तादृशं फलम् अश्नुते
  
७।०१५।०२०अ बुद्धिं रूपं बलं वित्तं पुत्रान् माहात्म्यम् एव च
  
७।०१५।०२०च् प्रप्नुवन्ति नराः सर्वं स्वकृतैः पूर्वकर्मभिः
  
७।०१५।०२१अ एवं निरयगामी त्वं यस्य ते मतिर् ईदृशी
  
७।०१५।०२१च् न त्वां समभिभाषिष्ये दुर्वृत्तस्यैष निर्णयः
  
७।०१५।०२२अ एवम् उक्त्वा ततस् तेन तस्यामात्याः समाहताः
  
७।०१५।०२२च् मारीचप्रमुखाः सर्वे विमुखा विप्रदुद्रुवुः
  
७।०१५।०२३अ ततस् तेन दशग्रीवो यक्षेन्द्रेण महात्मना
  
७।०१५।०२३च् गदयाभिहतो मूर्ध्नि न च स्थानाद् व्यकम्पत
  
७।०१५।०२४अ ततस् तौ राम निघ्नन्ताव् अन्योन्यं परमाहवे
  
७।०१५।०२४च् न विह्वलौ न च श्रान्तौ बभूवतुर् अमर्षणैः
  
७।०१५।०२५अ आग्नेयम् अस्त्रं स ततो मुमोच धनदो रणे
  
७।०१५।०२५च् वारुणेन दशग्रीवस् तद् अस्त्रं प्रत्यवारयत्
  
७।०१५।०२६अ ततो मायां प्रविष्टः स राक्षसीं राक्षसेश्वरः
  
७।०१५।०२६च् जघान मूर्ध्नि धनदं व्याविध्य महतीं गदाम्
  
७।०१५।०२७अ एवं स तेनाभिहतो विह्वलः शोणितोक्षितः
  
७।०१५।०२७च् कृत्तमूल इवाशोको निपपात धनाधिपः
  
७।०१५।०२८अ ततः पद्मादिभिस् तत्र निधिभिः स धनाधिपः
  
७।०१५।०२८च् नन्दनं वनम् आनीय धनदो श्वासितस् तदा
  
७।०१५।०२९अ ततो निर्जित्य तं राम धनदं राक्षसाधिपः
  
७।०१५।०२९च् पुष्पकं तस्य जग्राह विमानं जयलक्षणम्
  
७।०१५।०३०अ काञ्चनस्तम्भसंवीतं वैदूर्यमणितोरणम्
  
७।०१५।०३०च् मुक्ताजालप्रतिच्छन्नं सर्वकामफलद्रुमम्
  
७।०१५।०३१अ तत् तु राजा समारुह्य कामगं वीर्यनिर्जितम्
  
७।०१५।०३१च् जित्वा वैश्रवणं देवं कैलासाद् अवरोहत
  
७।०१६।००१अ स जित्वा भ्रातरं राम धनदं राक्षसाधिपः
  
७।०१६।००१च् महासेनप्रसूतिं तु ययौ शरवणं ततः
  
७।०१६।००२अ अथापश्यद् दशग्रीवो रौक्मं शरवणं तदा
  
७।०१६।००२च् गभस्तिजालसंवीतं द्वितीयम् इव भास्करम्
  
७।०१६।००३अ पर्वतं स समासाद्य किं चिद् रम्यवनान्तरम्
  
७।०१६।००३च् अपश्यत् पुष्पकं तत्र राम विष्टम्भितं दिवि
  
७।०१६।००४अ विष्टब्धं पुष्पकं दृष्ट्वा कामगं ह्य् अगमं कृतम्
  
७।०१६।००४च् राक्षसश् चिन्तयाम् आस सचिवैस् तैः समावृतः
  
७।०१६।००५अ किम् इदं यन्निमित्तं मे न च गच्छति पुष्पकम्
  
७।०१६।००५च् पर्वतस्योपरिस्थस्य कस्य कर्म त्व् इदं भवेत्
  
७।०१६।००६अ ततो ऽब्रवीद् दशग्रीवं मारीचो बुद्धिकोविदः
  
७।०१६।००६च् नैतन् निष्कारणं राजन् पुष्पको ऽयं न गच्छति
  
७।०१६।००७अ ततः पार्श्वम् उपागम्य भवस्यानुचरो बली
  
७।०१६।००७च् नन्दीश्वर उवाचेदं राक्षसेन्द्रम् अशङ्कितः
  
७।०१६।००८अ निवर्तस्व दशग्रीव शैले क्रीडति शंकरः
  
७।०१६।००९अ सुपर्णनागयक्षाणां दैत्यदानवरक्षसाम्
  
७।०१६।००९च् प्राणिनाम् एव सर्वेषाम् अगम्यः पर्वतः कृतः
  
७।०१६।०१०अ स रोषात् ताम्रनयनः पुष्पकाद् अवरुह्य च
  
७।०१६।०१०च् को ऽयं शंकर इत्य् उक्त्वा शैलमूलम् उपागमत्
  
७।०१६।०११अ नन्दीश्वरम् अथापश्यद् अविदूरस्थितं प्रभुम्
  
७।०१६।०११च् दीप्तं शूलम् अवष्टभ्य द्वितीयम् इव शंकरम्
  
७।०१६।०१२अ स वानरमुखं दृष्ट्वा तम् अवज्ञाय राक्षसः
  
७।०१६।०१२च् प्रहासं मुमुचे मौर्ख्यात् सतोय इव तोयदः
  
७।०१६।०१३अ संक्रुद्धो भगवान् नन्दी शंकरस्यापरा तनुः
  
७।०१६।०१३च् अब्रवीद् राक्षसं तत्र दशग्रीवम् उपस्थितम्
  
७।०१६।०१४अ यस्माद् वानरमूर्तिं मां दृष्ट्वा राक्षसदुर्मते
  
७।०१६।०१४च् मौर्ख्यात् त्वम् अवजानीषे परिहासं च मुञ्चसि
  
७।०१६।०१५अ तस्मान् मद्रूपसंयुक्ता मद्वीर्यसमतेजसः
  
७।०१६।०१५च् उत्पत्स्यन्ते वधार्थं हि कुलस्य तव वानराः
  
७।०१६।०१६अ किं त्व् इदानीं मया शक्यं कर्तुं यत् त्वां निशाचर
  
७।०१६।०१६च् न हन्तव्यो हतस् त्वं हि पूर्वम् एव स्वकर्मभिः
  
७।०१६।०१७अ अचिन्तयित्वा स तदा नन्दिवाक्यं निशाचरः
  
७।०१६।०१७च् पर्वतं तं समासाद्य वाक्यम् एतद् उवाच ह
  
७।०१६।०१८अ पुष्पकस्य गतिश् छिन्ना यत्कृते मम गच्छतः
  
७।०१६।०१८च् तद् एतच् छैलम् उन्मूलं करोमि तव गोपते
  
७।०१६।०१९अ केन प्रभावेन भवस् तत्र क्रीडति राजवत्
  
७।०१६।०१९च् विज्ञातव्यं न जानीषे भयस्थानम् उपस्थितम्
  
७।०१६।०२०अ एवम् उक्त्वा ततो राजन् भुजान् प्रक्षिप्य पर्वते
  
७।०१६।०२०च् तोलयाम् आस तं शैलं समृगव्यालपादपम्
  
७।०१६।०२१अ ततो राम महादेवः प्रहसन् वीक्ष्य तत्कृतम्
  
७।०१६।०२१च् पादाङ्गुष्ठेन तं शैलं पीडयाम् आस लीलया
  
७।०१६।०२२अ ततस् ते पीडितास् तस्य शैलस्याधो गता भुजाः
  
७।०१६।०२२च् विस्मिताश् चाभवंस् तत्र सचिवास् तस्य रक्षसः
  
७।०१६।०२३अ रक्षसा तेन रोषाच् च भुजानां पीडनात् तथा
  
७।०१६।०२३च् मुक्तो विरावः सुमहांस् त्रैलोक्यं येन पूरितम्
  
७।०१६।०२४अ मानुषाः शब्दवित्रस्ता मेनिरे लोकसंक्षयम्
  
७।०१६।०२४च् देवताश् चापि संक्षुब्धाश् चलिताः स्वेषु कर्मसु
  
७।०१६।०२५अ ततः प्रीतो महादेवः शैलाग्रे विष्ठितस् तदा
  
७।०१६।०२५च् मुक्त्वा तस्य भुजान् राजन् प्राह वाक्यं दशाननम्
  
७।०१६।०२६अ प्रीतो ऽस्मि तव वीर्याच् च शौण्डीर्याच् च निशाचर
  
७।०१६।०२६च् रवतो वेदना मुक्तः स्वरः परमदारुणः
  
७।०१६।०२७अ यस्माल् लोकत्रयं त्व् एतद् रावितं भयम् आगतम्
  
७।०१६।०२७च् तस्मात् त्वं रावणो नाम नाम्ना तेन भविष्यसि
  
७।०१६।०२८अ देवता मानुषा यक्षा ये चान्ये जगतीतले
  
७।०१६।०२८च् एवं त्वाम् अभिधास्यन्ति रावणं लोकरावणम्
  
७।०१६।०२९अ गच्छ पौलस्त्य विस्रब्धः पथा येन त्वम् इच्छसि
  
७।०१६।०२९च् मया त्वम् अभ्यनुज्ञातो राक्षसाधिप गम्यताम्
  
७।०१६।०३०अ साक्षान् महेश्वरेणैवं कृतनामा स रावणः
  
७।०१६।०३०च् अभिवाद्य महादेवं विमानं तत् समारुहत्
  
७।०१६।०३१अ ततो महीतले राम परिचक्राम रावणः
  
७।०१६।०३१च् क्षत्रियान् सुमहावीर्यान् बाधमानस् ततस् ततः
  
७।०१७।००१अ अथ राजन् महाबाहुर् विचरन् स महीतलम्
  
७।०१७।००१च् हिमवद्वनम् आसाद्य परिचक्राम रावणः
  
७।०१७।००२अ तत्रापश्यत वै कन्यां कृष्टाजिनजटाधराम्
  
७।०१७।००२च् आर्षेण विधिना युक्तां तपन्तीं देवताम् इव
  
७।०१७।००३अ स दृष्ट्वा रूपसंपन्नां कन्यां तां सुमहाव्रताम्
  
७।०१७।००३च् काममोहपरीतात्मा पप्रच्छ प्रहसन्न् इव
  
७।०१७।००४अ किम् इदं वर्तसे भद्रे विरुद्धं यौवनस्य ते
  
७।०१७।००४च् न हि युक्ता तवैतस्य रूपस्येयं प्रतिक्रिया
  
७।०१७।००५अ कस्यासि दुहिता भद्रे को वा भर्ता तवानघे
  
७।०१७।००५च् पृच्छतः शंस मे शीघ्रं को वा हेतुस् तपोऽर्जने
  
७।०१७।००६अ एवम् उक्ता तु सा कन्या तेनानार्येण रक्षसा
  
७।०१७।००६च् अब्रवीद् विधिवत् कृत्वा तस्यातिथ्यं तपोधना
  
७।०१७।००७अ कुशध्वजो नाम पिता ब्रह्मर्षिर् मम धार्मिकः
  
७।०१७।००७च् बृहस्पतिसुतः श्रीमान् बुद्ध्या तुल्यो बृहस्पतेः
  
७।०१७।००८अ तस्याहं कुर्वतो नित्यं वेदाभ्यासं महात्मनः
  
७।०१७।००८च् संभूता वान्मयी कन्या नाम्ना वेदवती स्मृता
  
७।०१७।००९अ ततो देवाः सगन्धर्वा यक्षराक्षसपन्नगाः
  
७।०१७।००९च् ते चापि गत्वा पितरं वरणं रोचयन्ति मे
  
७।०१७।०१०अ न च मां स पिता तेभ्यो दत्तवान् राक्षसेश्वर
  
७।०१७।०१०च् कारणं तद् वदिष्यामि निशामय महाभुज
  
७।०१७।०११अ पितुस् तु मम जामाता विष्णुः किल सुरोत्तमः
  
७।०१७।०११च् अभिप्रेतस् त्रिलोकेशस् तस्मान् नान्यस्य मे पिताः
  
७।०१७।०१२अ दातुम् इच्छति धर्मात्मा तच् छ्रुत्वा बलदर्पितः
  
७।०१७।०१२च् शम्भुर् नाम ततो राजा दैत्यानां कुपितो ऽभवत्
  
७।०१७।०१२ए तेन रात्रौ प्रसुप्तो मे पिता पापेन हिंसितः
  
७।०१७।०१३अ ततो मे जननी दीना तच् छरीरं पितुर् मम
  
७।०१७।०१३च् परिष्वज्य महाभागा प्रविष्टा दहनं सह
  
७।०१७।०१४अ ततो मनोरथं सत्यं पितुर् नारायणं प्रति
  
७।०१७।०१४च् करोमीति ममेच्छा च हृदये साधु विष्ठिता
  
७।०१७।०१५अ अहं प्रेतगतस्यापि करिष्ये काङ्क्षितं पितुः
  
७।०१७।०१५च् इति प्रतिज्ञाम् आरुह्य चरामि विपुलं तपः
  
७।०१७।०१६अ एतत् ते सर्वम् आख्यातं मया राक्षसपुंगव
  
७।०१७।०१६च् आश्रितां विद्धि मां धर्मं नारायणपतीच्छया
  
७।०१७।०१७अ विज्ञातस् त्वं हि मे राजन् गच्छ पौलस्त्यनन्दन
  
७।०१७।०१७च् जानामि तपसा सर्वं त्रैलोक्ये यद् धि वर्तते
  
७।०१७।०१८अ सो ऽब्रवीद् रावणस् तत्र तां कन्यां सुमहाव्रताम्
  
७।०१७।०१८च् अवरुह्य विमानाग्रात् कन्दर्पशरपीडितः
  
७।०१७।०१९अ अवलिप्तासि सुश्रोणि यस्यास् ते मतिर् ईदृशी
  
७।०१७।०१९च् वृद्धानां मृगशावाक्षि भ्राजते धर्मसंचयः
  
७।०१७।०२०अ त्वं सर्वगुणसंपन्ना नार्हसे कर्तुम् ईदृशम्
  
७।०१७।०२०च् त्रैलोक्यसुन्दरी भीरु यौवने वार्धकं विधिम्
  
७।०१७।०२१अ कश् च तावद् असौ यं त्वं विष्णुर् इत्य् अभिभाषसे
  
७।०१७।०२१च् वीर्येण तपसा चैव भोगेन च बलेन च
  
७।०१७।०२१ए न मयासौ समो भद्रे यं त्वं कामयसे ऽङ्गने
  
७।०१७।०२२अ म मैवम् इति सा कन्या तम् उवाच निशाचरम्
  
७।०१७।०२२च् मूर्धजेषु च तां रक्षः कराग्रेण परामृशत्
  
७।०१७।०२३अ ततो वेदवती क्रुद्धा केशान् हस्तेन साच्छिनत्
  
७।०१७।०२३च् उवाचाग्निं समाधाय मरणाय कृतत्वरा
  
७।०१७।०२४अ धर्षितायास् त्वयानार्य नेदानीं मम जीवितम्
  
७।०१७।०२४च् रक्षस् तस्मात् प्रवेक्ष्यामि पश्यतस् ते हुताशनम्
  
७।०१७।०२५अ यस्मात् तु धर्षिता चाहम् अपापा चाप्य् अनाथवत्
  
७।०१७।०२५च् तस्मात् तव वधार्थं वै समुत्पत्स्याम्य् अहं पुनः
  
७।०१७।०२६अ न हि शक्यः स्त्रिया पाप हन्तुं त्वं तु विशेषतः
  
७।०१७।०२६च् शापे त्वयि मयोत्सृष्टे तपसश् च व्ययो भवेत्
  
७।०१७।०२७अ यदि त्व् अस्ति मया किं चित् कृतं दत्तं हुतं तथा
  
७।०१७।०२७च् तेन ह्य् अयोनिजा साध्वी भवेयं धर्मिणः सुता
  
७।०१७।०२८अ एवम् उक्त्वा प्रविष्टा सा ज्वलन्तं वै हुताशनम्
  
७।०१७।०२८च् पपात च दिवो दिव्या पुष्पवृष्टिः समन्ततः
  
७।०१७।०२९अ पूर्वं क्रोधहतः शत्रुर् ययासौ निहतस् त्वया
  
७।०१७।०२९च् समुपाश्रित्य शैलाभं तव वीर्यम् अमानुषम्
  
७।०१७।०३०अ एवम् एषा महाभागा मर्त्येषूत्पद्यते पुनः
  
७।०१७।०३०च् क्षेत्रे हलमुखग्रस्ते वेद्याम् अग्निशिखोपमा
  
७।०१७।०३१अ एषा वेदवती नाम पूर्वम् आसीत् कृते युगे
  
७।०१७।०३१च् त्रेतायुगम् अनुप्राप्य वधार्थं तस्य रक्षसः
  
७।०१७।०३१ए सीतोत्पन्नेति सीतैषा मानुषैः पुनर् उच्यते
  
७।०१८।००१अ प्रविष्टायाअं हुताशं तु वेदवत्यां स रावणः
  
७।०१८।००१च् पुष्पकं तत् समारुह्य परिचक्राम मेदिनीम्
  
७।०१८।००२अ ततो मरुत्तं नृपतिं यजन्तं सह दैवतैः
  
७।०१८।००२च् उशीरबीजम् आसाद्य ददर्श स तु राक्षसः
  
७।०१८।००३अ संवर्तो नाम ब्रह्मर्षिर् भ्राता साक्षाद् बृहस्पतेः
  
७।०१८।००३च् याजयाम् आस धर्मज्ञः सर्वैर् ब्रह्मगणैर् वृतः
  
७।०१८।००४अ दृष्ट्वा देवास् तु तद् रक्षो वरदानेन दुर्जयम्
  
७।०१८।००४च् तां तां योनिं समापन्नास् तस्य धर्षणभीरवः
  
७।०१८।००५अ इन्द्रो मयूरः संवृत्तो धर्मराजस् तु वायसः
  
७।०१८।००५च् कृकलासो धनाध्यक्षो हंसो वै वरुणो ऽभवत्
  
७।०१८।००६अ तं च राजानम् आसाद्य रावणो राक्षसाधिपः
  
७।०१८।००६च् प्राह युद्धं प्रयच्चेति निर्जितो ऽस्मीति वा वद
  
७।०१८।००७अ ततो मरुत्तो नृपतिः को भवान् इत्य् उवाच तम्
  
७।०१८।००७च् अवहासं ततो मुक्त्वा राक्षसो वाक्यम् अब्रवीत्
  
७।०१८।००८अ अकुतूहलभावेन प्रीतो ऽस्मि तव पार्थिव
  
७।०१८।००८च् धनदस्यानुजं यो मां नावगच्छसि रावणम्
  
७।०१८।००९अ त्रिषु लोकेषु कः सो ऽस्ति यो न जानाति मे बलम्
  
७।०१८।००९च् भ्रातरं येन निर्जित्य विमानम् इदम् आहृतम्
  
७।०१८।०१०अ ततो मरुत्तो नृपतिस् तं राक्षसम् अथाब्रवीत्
  
७।०१८।०१०च् धन्यः खलु भवान् येन ज्येष्ठो भ्राता रणे जितः
  
७।०१८।०११अ नाधर्मसहितं श्लाघ्यं न लोकप्रतिसंहितम्
  
७।०१८।०११च् कर्म दौरात्म्यकं कृत्वा श्लाघसे भ्रातृनिर्जयात्
  
७।०१८।०१२अ किं त्वं प्राक् केवलं धर्मं चरित्वा लब्धवान् वरम्
  
७।०१८।०१२च् श्रुतपूर्वं हि न मया यादृशं भाषसे स्वयम्
  
७।०१८।०१३अ ततः शरासनं गृह्य सायकांश् च स पार्थिवः
  
७।०१८।०१३च् रणाय निर्ययौ क्रुद्धः संवर्तो मार्गम् आवृणोत्
  
७।०१८।०१४अ सो ऽब्रवीत् स्नेहसंयुक्तं मरुत्तं तं महान् ऋषिः
  
७।०१८।०१४च् श्रोतव्यं यदि मद्वाक्यं संप्रहारो न ते क्षमः
  
७।०१८।०१५अ माहेश्वरम् इदं सत्रम् असमाप्तं कुलं दहेत्
  
७।०१८।०१५च् दीक्षितस्य कुतो युद्धं क्रूरत्वं दीक्षिते कुतः
  
७।०१८।०१६अ संशयश् च रणे नित्यं राक्षसश् चैष दुर्जयः
  
७।०१८।०१६च् स निवृत्तो गुरोर् वाक्यान् मरुत्तः पृथिवीपतिः
  
७।०१८।०१६ए विसृज्य सशरं चापं स्वस्थो मखमुखो ऽभवत्
  
७।०१८।०१७अ ततस् तं निर्जितं मत्वा घोषयाम् आस वै शुकः
  
७।०१८।०१७च् रावणो जितवांश् चेति हर्षान् नादं च मुक्तवान्
  
७।०१८।०१८अ तान् भक्षयित्वा तत्रस्थान् महर्षीन् यज्ञम् आगतान्
  
७।०१८।०१८च् वितृप्तो रुधिरैस् तेषां पुनः संप्रययौ महीम्
  
७।०१८।०१९अ रावणे तु गते देवाः सेन्द्राश् चैव दिवौकसः
  
७।०१८।०१९च् ततः स्वां योनिम् आसाद्य तानि सत्त्वान्य् अथाब्रुवन्
  
७।०१८।०२०अ हर्षात् तदाब्रवीद् इन्द्रो मयूरं नीलबर्हिणम्
  
७।०१८।०२०च् प्रीतो ऽस्मि तव धर्मज्ञ उपकाराद् विहंगम
  
७।०१८।०२१अ मम नेत्रसहस्रं यत् तत् ते बर्हे भविष्यति
  
७।०१८।०२१च् वर्षमाणे मयि मुदं प्राप्स्यसे प्रीतिलक्षणम्
  
७।०१८।०२२अ नीलाः किल पुरा बर्हा मयूराणां नराधिप
  
७।०१८।०२२च् सुराधिपाद् वरं प्राप्य गताः सर्वे विचित्रताम्
  
७।०१८।०२३अ धर्मराजो ऽब्रवीद् राम प्राग्वंशे वायसं स्थितम्
  
७।०१८।०२३च् पक्षिंस् तवास्मि सुप्रीतः प्रीतस्य च वचः शृणु
  
७।०१८।०२४अ यथान्ये विविधै रोगैः पीड्यन्ते प्राणिनो मया
  
७।०१८।०२४च् ते न ते प्रभविष्यन्ति मयि प्रीते न संशयः
  
७।०१८।०२५अ मृत्युतस् ते भयं नास्ति वरान् मम विहंगम
  
७।०१८।०२५च् यावत् त्वां न वधिष्यन्ति नरास् तावद् भविष्यसि
  
७।०१८।०२६अ ये च मद्विषयस्थास् तु मानवाः क्षुधयार्दिताः
  
७।०१८।०२६च् त्वयि भुक्ते तु तृप्तास् ते भविष्यन्ति सबान्धवाः
  
७।०१८।०२७अ वरुणस् त्व् अब्रवीद् धंसं गङ्गातोयविचारिणम्
  
७।०१८।०२७च् श्रूयतां प्रीतिसंयुक्तं वचः पत्ररथेश्वर
  
७।०१८।०२८अ वर्णो मनोहरः सौम्यश् चन्द्रमण्डलसंनिभः
  
७।०१८।०२८च् भविष्यति तवोदग्रः शुक्लफेनसमप्रभः
  
७।०१८।०२९अ मच्छरीरं समासाद्य कान्तो नित्यं भविष्यसि
  
७।०१८।०२९च् प्राप्स्यसे चातुलां प्रीतिम् एतन् मे प्रीतिलक्षणम्
  
७।०१८।०३०अ हंसानां हि पुरा राम न वर्णः सर्वपाण्डुरः
  
७।०१८।०३०च् पक्षा नीलाग्रसंवीताः क्रोडाः शष्पाग्रनिर्मलाः
  
७।०१८।०३१अ अथाब्रवीद् वैश्रवणः कृकलासं गिरौ स्थितम्
  
७।०१८।०३१च् हैरण्यं संप्रयच्छामि वर्णं प्रीतिस् तवाप्य् अहम्
  
७।०१८।०३२अ सद्रव्यं च शिरो नित्यं भविष्यति तवाक्षयम्
  
७।०१८।०३२च् एष काञ्चनको वर्णो मत्प्रीत्या ते भविष्यति
  
७।०१८।०३३अ एवं दत्त्वा वरांस् तेभ्यस् तस्मिन् यज्ञोत्सवे सुराः
  
७।०१८।०३३च् निवृत्ते सह राज्ञा वै पुनः स्वभवनं गताः
  
७।०१९।००१अ अथ जित्वा मरुत्तं स प्रययौ राक्षसाधिपः
  
७।०१९।००१च् नगराणि नरेन्द्राणां युद्धकाङ्क्षी दशाननः
  
७।०१९।००२अ स समासाद्य राजेन्द्रान् महेन्द्रवरुणोपमान्
  
७।०१९।००२च् अब्रवीद् राक्षसेन्द्रस् तु युद्धं मे दीयताम् इति
  
७।०१९।००३अ निर्जिताः स्मेति वा ब्रूत एषो हि मम निश्चयः
  
७।०१९।००३च् अन्यथा कुर्वताम् एवं मोक्षो वो नोपपद्यते
  
७।०१९।००४अ ततस् तु बहवः प्राज्ञाः पार्थिवा धर्मणिश्चयाः
  
७।०१९।००४च् निर्जिताः स्मेत्य् अभाषन्त ज्ञात्वा वरबलं रिपोः
  
७।०१९।००५अ दुष्यन्तः सुरथो गाधिर् गयो राजा पुरूरवाः
  
७।०१९।००५च् एते सर्वे ऽब्रुवंस् तात निर्जिताः स्मेति पार्थिवाः
  
७।०१९।००६अ अथायोध्यां समासाद्य रावणो राक्षसाधिपः
  
७।०१९।००६च् सुगुप्ताम् अनरण्येन शक्रेणेवामरावतीम्
  
७।०१९।००७अ प्राह राजानम् आसाद्य युद्धं मे संप्रदीयताम्
  
७।०१९।००७च् निर्जितो ऽस्मीति वा ब्रूहि ममैतद् इह शासनम्
  
७।०१९।००८अ अनरण्यः सुसंक्रुद्धो राक्षसेन्द्रम् अथाब्रवीत्
  
७।०१९।००८च् दीयते द्वन्द्वयुद्धं ते राक्षसाधिपते मया
  
७।०१९।००९अ अथ पूर्वं श्रुतार्थेन सज्जितं सुमहद् धि यत्
  
७।०१९।००९च् निष्क्रामत् तन् नरेन्द्रस्य बलं रक्षोवधोद्यतम्
  
७।०१९।०१०अ नागानां बहुसाहस्रं वाजिनाम् अयुतं तथा
  
७।०१९।०१०च् महीं संछाद्य निष्क्रान्तं सपदातिरथं क्षणात्
  
७।०१९।०११अ तद् रावणबलं प्राप्य बलं तस्य महीपतेः
  
७।०१९।०११च् प्राणश्यत तदा राजन् हव्यं हुतम् इवानले
  
७।०१९।०१२अ सो ऽपश्यत नरेन्द्रस् तु नश्यमानं महद् बलम्
  
७।०१९।०१२च् महार्णवं समासाद्य यथा पञ्चापगा जलम्
  
७।०१९।०१३अ ततः शक्रधनुःप्रख्यं धनुर् विस्फारयन् स्वयम्
  
७।०१९।०१३च् आसदाद नरेन्द्रास् तं रावणं क्रोधमूर्छितः
  
७।०१९।०१४अ ततो बाणशतान्य् अष्टौ पातयाम् आस मूर्धनि
  
७।०१९।०१४च् तस्य राक्षसराजस्य इक्ष्वाकुकुलनन्दनः
  
७।०१९।०१५अ तस्य बाणाः पतन्तस् ते चक्रिरे न क्षतं क्व चित्
  
७।०१९।०१५च् वारिधारा इवाभ्रेभ्यः पतन्त्यो नगमूर्धनि
  
७।०१९।०१६अ ततो राक्षसराजेन क्रुद्धेन नृपतिस् तदा
  
७।०१९।०१६च् तलेन भिहतो मूर्ध्नि स रथान् निपपात ह
  
७।०१९।०१७अ स राजा पतितो भूमौ विह्वलाङ्गः प्रवेपितः
  
७।०१९।०१७च् वज्रदग्ध इवारण्ये सालो निपतितो महान्
  
७।०१९।०१८अ तं प्रहस्याब्रवीद् रक्ष इक्ष्वाकुं पृथिवीपतिम्
  
७।०१९।०१८च् किम् इदानीं त्वया प्राप्तं फलं मां प्रति युध्यता
  
७।०१९।०१९अ त्रैलोक्ये नास्ति यो द्वन्द्वं मम दद्यान् नराधिप
  
७।०१९।०१९च् शङ्के प्रमत्तो भोगेषु न शृणोषि बलं मम
  
७।०१९।०२०अ तस्यैवं ब्रुवतो राजा मन्दासुर् वाक्यम् अब्रवीत्
  
७।०१९।०२०च् किं शक्यम् इह कर्तुं वै यत् कालो दुरतिक्रमः
  
७।०१९।०२१अ न ह्य् अहं निर्जितो रक्षस् त्वया चात्मप्रशंसिना
  
७।०१९।०२१च् कालेनेह विपन्नो ऽहं हेतुभूतस् तु मे भवान्
  
७।०१९।०२२अ किं त्व् इदानीं मया शक्यं कर्तुं प्राणपरिक्षये
  
७।०१९।०२२च् इक्ष्वाकुपरिभावित्वाद् वचो वक्ष्यामि राक्षस
  
७।०१९।०२३अ यदि दत्तं यदि हुतं यदि मे सुकृतं तपः
  
७।०१९।०२३च् यदि गुप्ताः प्रजाः सम्यक् तथा सत्यं वचो ऽस्तु मे
  
७।०१९।०२४अ उत्पत्स्यते कुले ह्य् अस्मिन्न् इक्ष्वाकूणां महात्मनाम्
  
७।०१९।०२४च् राजा परमतेजस्वी यस् ते प्राणान् हरिष्यति
  
७।०१९।०२५अ ततो जलधरोदग्रस् ताडितो देवदुन्दुभिः
  
७।०१९।०२५च् तस्मिन्न् उदाहृते शापे पुष्पवृष्टिश् च खाच् च्युता
  
७।०१९।०२६अ ततः स राजा राजेन्द्र गतः स्थानं त्रिविष्टपम्
  
७।०१९।०२६च् स्वर्गते च नृपे राम राक्षसः स न्यवर्तत
  
७।०२०।००१अ ततो वित्रासयन् मर्त्यान् पृथिव्यां राक्षसाधिपः
  
७।०२०।००१च् आससाद घने तस्मिन् नारदं मुनिसत्तमम्
  
७।०२०।००२अ नारदस् तु महातेजा देवर्षिर् अमितप्रभः
  
७।०२०।००२च् अब्रवीन् मेघपृष्ठस्थो रावणं पुष्पके स्थितम्
  
७।०२०।००३अ राक्षसाधिपते सौम्य तिष्ठ विश्रवसः सुत
  
७।०२०।००३च् प्रीतो ऽस्म्य् अभिजनोपेत विक्रमैर् ऊर्जितैस् तव
  
७।०२०।००४अ विष्णुना दैत्यघातैश् च तार्क्ष्यस्योरगधर्षणैः
  
७।०२०।००४च् त्वया समरमर्दैश् च भृशं हि परितोषितः
  
७।०२०।००५अ किं चिद् वक्ष्यामि तावत् ते श्रोतव्यं श्रोष्यसे यदि
  
७।०२०।००५च् श्रुत्वा चानन्तरं कार्यं त्वया राक्षसपुंगव
  
७।०२०।००६अ किम् अयं वध्यते लोकस् त्वयावध्येन दैवतैः
  
७।०२०।००६च् हत एव ह्य् अयं लोको यदा मृत्युवशं गतः
  
७।०२०।००७अ पश्य तावन् महाबाहो राक्षसेश्वरमानुषम्
  
७।०२०।००७च् लोकम् एनं विचित्रार्थं यस्य न ज्ञायते गतिः
  
७।०२०।००८अ क्व चिद् वादित्रनृत्तानि सेव्यन्ते मुदितैर् जनैः
  
७।०२०।००८च् रुद्यते चापरैर् आर्तैर् धाराश्रुनयनाननैः
  
७।०२०।००९अ माता पितृसुतस्नेहैर् भार्या बन्धुमनोरमैः
  
७।०२०।००९च् मोहेनायं जनो ध्वस्तः क्लेशं स्वं नावबुध्यते
  
७।०२०।०१०अ तत् किम् एवं परिक्लिश्य लोकं मोहनिराकृतम्
  
७।०२०।०१०च् जित एव त्वया सौम्य मर्त्यलोको न संशयः
  
७।०२०।०११अ एवम् उक्तस् तु लङ्केशो दीप्यमान इवौजसा
  
७।०२०।०११च् अब्रवीन् नारदं तत्र संप्रहस्याभिवाद्य च
  
७।०२०।०१२अ महर्षे देवगन्धर्वविहार समरप्रिय
  
७।०२०।०१२च् अहं खलूद्यतो गन्तुं विजयार्थी रसातलम्
  
७।०२०।०१३अ ततो लोकत्रयं जित्वा स्थाप्य नागान् सुरान् वशे
  
७।०२०।०१३च् समुद्रम् अमृतार्थं वै मथिष्यामि रसालयम्
  
७।०२०।०१४अ अथाब्रवीद् दशग्रीवं नारदो भगवान् ऋषिः
  
७।०२०।०१४च् क्व खल्व् इदानीं मार्गेण त्वयानेन गमिष्यते
  
७।०२०।०१५अ अयं खलु सुदुर्गम्यः पितृराज्ञः पुरं प्रति
  
७।०२०।०१५च् मार्गो गच्छति दुर्धर्षो यमस्यामित्रकर्शन
  
७।०२०।०१६अ स तु शारदमेघाभं मुक्त्वा हासं दशाननः
  
७।०२०।०१६च् उवाच कृतम् इत्य् एव वचनं चेदम् अब्रवीत्
  
७।०२०।०१७अ तस्माद् एष महाब्रह्मन् वैवस्वतवधोद्यतः
  
७।०२०।०१७च् गच्छामि दक्षिणाम् आशां यत्र सूर्यात्मजो नृपः
  
७।०२०।०१८अ मया हि भगवन् क्रोधात् प्रतिज्ञातं रणार्थिना
  
७।०२०।०१८च् अवजेष्यामि चतुरो लोकपालान् इति प्रभो
  
७।०२०।०१९अ तेनैष प्रस्थितो ऽहं वै पितृराजपुरं प्रति
  
७।०२०।०१९च् प्राणिसंक्लेशकर्तारं योजयिष्यामि मृत्युना
  
७।०२०।०२०अ एवम् उक्त्वा दशग्रीवो मुनिं तम् अभिवाद्य च
  
७।०२०।०२०च् प्रययौ दक्षिणाम् आशां प्रहृष्टैः सह मन्त्रिभिः
  
७।०२०।०२१अ नारदस् तु महातेजा मुहूर्तं ध्यानम् आस्थितः
  
७।०२०।०२१च् चिन्तयाम् आस विप्रेन्द्रो विधूम इव पावकः
  
७।०२०।०२२अ येन लोकास् त्रयः सेन्द्राः क्लिश्यन्ते सचराचराः
  
७।०२०।०२२च् क्षीणे चायुषि धर्मे च स कालो हिंस्यते कथम्
  
७।०२०।०२३अ यस्य नित्यं त्रयो लोका विद्रवन्ति भयार्दिताः
  
७।०२०।०२३च् तं कथं राक्षसेन्द्रो ऽसौ स्वयम् एवाभिगच्छति
  
७।०२०।०२४अ यो विधाता च धाता च सुकृते दुष्कृते यथा
  
७।०२०।०२४च् त्रैलोक्यं विजितं येन तं कथं नु विजेष्यति
  
७।०२०।०२५अ अपरं किं नु कृत्वैवं विधानं संविधास्यति
  
७।०२०।०२५च् कौतूहलसमुत्पन्नो यास्यामि यमसादनम्
  
७।०२१।००१अ एवं संचिन्त्य विप्रेन्द्रो जगाम लघुविक्रमः
  
७।०२१।००१च् आख्यातुं तद् यथावृत्तं यमस्य सदनं प्रति
  
७।०२१।००२अ अपश्यत् स यमं तत्र देवम् अग्निपुरस्कृतम्
  
७।०२१।००२च् विधानम् उपतिष्ठन्तं प्राणिनो यस्य यादृशम्
  
७।०२१।००३अ स तु दृष्ट्वा यमः प्राप्तं महर्षिं तत्र नारदम्
  
७।०२१।००३च् अब्रवीत् सुखम् आसीनम् अर्घ्यम् आवेद्य धर्मतः
  
७।०२१।००४अ कच्चित् क्षेमं नु देवर्षे कच्चिद् धर्मो न नश्यति
  
७।०२१।००४च् किम् आगमनकृत्यं ते देवगन्धर्वसेवित
  
७।०२१।००५अ अब्रवीत् तु तदा वाक्यं नारदो भगवान् ऋषिः
  
७।०२१।००५च् श्रूयताम् अभिधास्यामि विधानं च विधीयताम्
  
७।०२१।००६अ एष नाम्ना दशग्रीवः पितृराज निशाचरः
  
७।०२१।००६च् उपयाति वशं नेतुं विक्रमैस् त्वां सुदुर्जयम्
  
७।०२१।००७अ एतेन कारणेनाहं त्वरितो ऽस्म्य् आगतः प्रभो
  
७।०२१।००७च् दण्डप्रहरणस्याद्य तव किं नु करिष्यति
  
७।०२१।००८अ एतस्मिन्न् अन्तरे दूराद् अंशुमन्तम् इवोदितम्
  
७।०२१।००८च् ददृशे दिव्यम् आयान्तं विमानं तस्य रक्षसः
  
७।०२१।००९अ तं देशं प्रभया तस्य पुष्पकस्य महाबलः
  
७।०२१।००९च् कृत्वा वितिमिरं सर्वं समीपं समवर्तत
  
७।०२१।०१०अ स त्व् अपश्यन् महाबाहुर् दशग्रीवस् ततस् ततः
  
७।०२१।०१०च् प्राणिनः सुकृतं कर्म भुञ्जानांश् चैव दुष्कृतम्
  
७।०२१।०११अ ततस् तान् वध्यमानांस् तु कर्मभिर् दुष्कृतैः स्वकैः
  
७।०२१।०११च् रावणो मोचयाम् आस विक्रमेण बलाद् बली
  
७।०२१।०१२अ प्रेतेषु मुच्यमानेषु राक्षसेन बलीयसा
  
७।०२१।०१२च् प्रेतगोपाः सुसंरब्धा राक्षसेन्द्रम् अभिद्रवन्
  
७।०२१।०१३अ ते प्रासैः परिघैः शूलैर् मुद्गरैः शक्तितोमरैः
  
७।०२१।०१३च् पुष्पकं समवर्षन्त शूराः शतसहस्रशः
  
७।०२१।०१४अ तस्यासनानि प्रासादान् वेदिकास्तरणानि च
  
७।०२१।०१४च् पुष्पकस्य बभञ्जुस् ते शीघ्रं मधुकरा इव
  
७।०२१।०१५अ देवनिष्ठानभूतं तद् विमानं पुष्पकं मृधे
  
७।०२१।०१५च् भज्यमानं तथैवासीद् अक्षयं ब्रह्मतेजसा
  
७।०२१।०१६अ ततस् ते रावणामात्या यथाकामं यथाबलम्
  
७।०२१।०१६च् अयुध्यन्त महावीर्याः स च राजा दशाननः
  
७।०२१।०१७अ ते तु शोणितदिग्धाङ्गाः सर्वशस्त्रसमाहताः
  
७।०२१।०१७च् अमात्या राक्षसेन्द्रस्य चक्रुर् आयोधनं महत्
  
७।०२१।०१८अ अन्योन्यं च महाभागा जघ्नुः प्रहरणैर् युधि
  
७।०२१।०१८च् यमस्य च महत् सैन्यं राक्षसस्य च मन्त्रिणः
  
७।०२१।०१९अ अमात्यांस् तांस् तु संत्यज्य राक्षसस्य महौजसः
  
७।०२१।०१९च् तम् एव समधावन्त शूलवर्षैर् दशाननम्
  
७।०२१।०२०अ ततः शोणितदिग्धाङ्गः प्रहारैर् जर्जरीकृतः
  
७।०२१।०२०च् विमाने राक्षसश्रेष्ठः फुल्लाशोक इवाबभौ
  
७।०२१।०२१अ स शूलानि गदाः प्रासाञ् शक्तितोमरसायकान्
  
७।०२१।०२१च् मुसलानि शिलावृक्षान् मुमोचास्त्रबलाद् बली
  
७।०२१।०२२अ तांस् तु सर्वान् समाक्षिप्य तद् अस्त्रम् अपहत्य च
  
७।०२१।०२२च् जघ्नुस् ते राक्षसं घोरम् एकं शतसहस्रकः
  
७।०२१।०२३अ परिवार्य च तं सर्वे शैलं मेघोत्करा इव
  
७।०२१।०२३च् भिन्दिपालैश् च शूलैश् च निरुच्छ्वासम् अकारयन्
  
७।०२१।०२४अ विमुक्तकवचः क्रुद्धो सिक्तः शोणितविस्रवैः
  
७।०२१।०२४च् स पुष्पकं परित्यज्य पृथिव्याम् अवतिष्ठत
  
७।०२१।०२५अ ततः स कार्मुकी बाणी पृथिव्यां राक्षसाधिपः
  
७।०२१।०२५च् लब्धसंज्ञो मुहूर्तेन क्रुद्धस् तस्थौ यथान्तकः
  
७।०२१।०२६अ ततः पाशुपतं दिव्यम् अस्त्रं संधाय कार्मुके
  
७।०२१।०२६च् तिष्ठ तिष्ठेति तान् उक्त्वा तच् चापं व्यपकर्षत
  
७।०२१।०२७अ ज्वालामाली स तु शरः क्रव्यादानुगतो रणे
  
७।०२१।०२७च् मुक्तो गुल्मान् द्रुमांश् चैव भस्मकृत्वा प्रधावति
  
७।०२१।०२८अ ते तस्य तेजसा दग्धाः सैन्या वैवस्वतस्य तु
  
७।०२१।०२८च् रणे तस्मिन् निपतिता दावदग्धा नगा इव
  
७।०२१।०२९अ ततः स सचिवैः सार्धं राक्षसो भीमविक्रमः
  
७।०२१।०२९च् ननाद सुमहानादं कम्पयन्न् इव मेदिनीम्
  
७।०२२।००१अ स तु तस्य महानादं श्रुत्वा वैवस्वतो यमः
  
७।०२२।००१च् शत्रुं विजयिनं मेने स्वबलस्य च संक्षयम्
  
७।०२२।००२अ स तु योधान् हतान् मत्वा क्रोधपर्याकुलेक्षणः
  
७।०२२।००२च् अब्रवीत् त्वरितं सूतं रथः समुपनीयताम्
  
७।०२२।००३अ तस्य सूतो रथं दिव्यम् उपस्थाप्य महास्वनम्
  
७।०२२।००३च् स्थितः स च महातेजा आरुरोह महारथम्
  
७।०२२।००४अ पाशमुद्गरहस्तश् च मृत्युस् तस्याग्रतो स्थितः
  
७।०२२।००४च् येन संक्षिप्यते सर्वं त्रैलोक्यं सचराचरम्
  
७।०२२।००५अ कालदण्डश् च पार्श्वस्थो मूर्तिमान् स्यन्दने स्थितः
  
७।०२२।००५च् यमप्रहरणं दिव्यं प्रज्वलन्न् इव तेजसा
  
७।०२२।००६अ ततो लोकास् त्रयस् त्रस्ताः कम्पन्ते च दिवौकसः
  
७।०२२।००६च् कालं क्रुद्धं तदा दृष्ट्वा लोकत्रयभयावहम्
  
७।०२२।००७अ दृष्ट्वा तु ते तं विकृतं रथं मृत्युसमन्वितम्
  
७।०२२।००७च् सचिवा राक्षसेन्द्रस्य सर्वलोकभयावहम्
  
७।०२२।००८अ लघुसत्त्वतया सर्वे नष्टसंज्ञा भयार्दिताः
  
७।०२२।००८च् नात्र योद्धुं समर्थाः स्म इत्य् उक्त्वा विप्रदुद्रुवुः
  
७।०२२।००९अ स तु तं तादृशं दृष्ट्वा रथं लोकभयावहम्
  
७।०२२।००९च् नाक्षुभ्यत तदा रक्षो व्यथा चैवास्य नाभवत्
  
७।०२२।०१०अ स तु रावणम् आसाद्य विसृजञ् शक्तितोमरान्
  
७।०२२।०१०च् यमो मर्माणि संक्रुद्धो राक्षसस्य न्यकृन्तत
  
७।०२२।०११अ रावणस् तु स्थितः स्वस्थः शरवर्षं मुमोच ह
  
७।०२२।०११च् तस्मिन् वैवस्वतरथे तोयवर्षम् इवाम्बुदः
  
७।०२२।०१२अ ततो महाशक्तिशतैः पात्यमानैर् महोरसि
  
७।०२२।०१२च् प्रतिकर्तुं स नाशक्नोद् राक्षसः शल्यपीडितः
  
७।०२२।०१३अ नानाप्रहरणैर् एवं यमेनामित्रकर्शिना
  
७।०२२।०१३च् सप्तरात्रं कृते संख्ये न भग्नो विजितो ऽपि वा
  
७।०२२।०१४अ ततो ऽभवत् पुनर् युद्धं यमराक्षसयोस् तदा
  
७।०२२।०१४च् विजयाकाङ्क्षिणोस् तत्र समरेष्व् अनिवर्तिनोः
  
७।०२२।०१५अ ततो देवाः सगन्धर्वाः सिद्धाश् च परमर्षयः
  
७।०२२।०१५च् प्रजापतिं पुरस्कृत्य ददृशुस् तद् रणाजिरम्
  
७।०२२।०१६अ संवर्त इव लोकानाम् अभवद् युध्यतोस् तयोः
  
७।०२२।०१६च् राक्षसानां च मुख्यस्य प्रेतानाम् ईश्वरस्य च
  
७।०२२।०१७अ राक्षसेन्द्रस् ततः क्रुद्धश् चापम् आयम्य संयुगे
  
७।०२२।०१७च् निरन्तरम् इवाकाशं कुर्वन् बाणान् मुमोच ह
  
७।०२२।०१८अ मृत्युं चतुर्भिर् विशिखैः सूतं सप्तभिर् अर्दयत्
  
७।०२२।०१८च् यमं शरसहस्रेण शीघ्रं मर्मस्व् अताडयत्
  
७।०२२।०१९अ ततः क्रुद्धस्य सहसा यमस्याभिविनिःसृतः
  
७।०२२।०१९च् ज्वालामालो विनिश्वासो वदनात् क्रोधपावकः
  
७।०२२।०२०अ ततो ऽपश्यंस् तदाश्चर्यं देवदानवराक्षसाः
  
७।०२२।०२०च् क्रोधजं पावकं दीप्तं दिधक्षन्तं रिपोर् बलम्
  
७।०२२।०२१अ मृत्युस् तु परमक्रुद्धो वैवस्वतम् अथाब्रवीत्
  
७।०२२।०२१च् मुञ्च मां देव शीघ्रं त्वं निहन्मि समरे रिपुम्
  
७।०२२।०२२अ नरकः शम्बरो वृत्रः शम्भुः कार्तस्वरो बली
  
७।०२२।०२२च् नमुचिर् विरोचनश् चैव ताव् उभौ मधुकैटभौ
  
७।०२२।०२३अ एते चान्ये च बहवो बलवन्तो दुरासदाः
  
७।०२२।०२३च् विनिपन्ना मया दृष्टाः का चिन्तास्मिन् निशाचरे
  
७।०२२।०२४अ मुञ्च मां साधु धर्मज्ञ यावद् एनं निहन्म्य् अहम्
  
७।०२२।०२४च् न हि कश् चिन् मया दृष्टो मुहूर्तम् अपि जीवति
  
७।०२२।०२५अ बलं मम न खल्व् एतन् मर्यादैषा निसर्गतः
  
७।०२२।०२५च् संस्पृष्टो हि मया कश् चिन् न जीवेद् इति निश्चयः
  
७।०२२।०२६अ एतत् तु वचनं श्रुत्वा धर्मराजः प्रतापवान्
  
७।०२२।०२६च् अब्रवीत् तत्र तं मृत्युमयम् एनं निहन्म्य् अहम्
  
७।०२२।०२७अ ततः संरक्तनयनः क्रुद्धो वैवस्वतः प्रभुः
  
७।०२२।०२७च् कालदण्डम् अमोघं तं तोलयाम् आस पाणिना
  
७।०२२।०२८अ यस्य पार्श्वेषु निश्छिद्राः कालपाशाः प्रतिष्ठिताः
  
७।०२२।०२८च् पावकस्पर्शसंकाशो मुद्गरो मूर्तिमान् स्थितः
  
७।०२२।०२९अ दर्शनाद् एव यः प्राणान् प्राणिनाम् उपरुध्यति
  
७।०२२।०२९च् किं पुनस् ताडनाद् वापि पीडनाद् वापि देहिनः
  
७।०२२।०३०अ स ज्वालापरिवारस् तु पिबन्न् इव निशाचरम्
  
७।०२२।०३०च् करस्पृष्टो बलवता दण्डः क्रुद्धः सुदारुणः
  
७।०२२।०३१अ ततो विदुद्रुवुः सर्वे सत्त्वास् तस्माद् रणाजिरात्
  
७।०२२।०३१च् सुराश् च क्षुभिता दृष्ट्वा कालदण्डोद्यतं यमम्
  
७।०२२।०३२अ तस्मिन् प्रहर्तुकामे तु दण्डम् उद्यम्य रावणम्
  
७।०२२।०३२च् यमं पितामहः साक्षाद् दर्शयित्वेदम् अब्रवीत्
  
७।०२२।०३३अ वैवस्वत महाबाहो न खल्व् अतुलविक्रम
  
७।०२२।०३३च् प्रहर्तव्यं त्वयैतेन दण्डेनास्मिन् निशाचरे
  
७।०२२।०३४अ वरः खलु मया दत्तस् तस्य त्रिदशपुंगव
  
७।०२२।०३४च् तत् त्वया नानृतं कार्यं यन् मया व्याहृतं वचः
  
७।०२२।०३५अ अमोघो ह्य् एष सर्वासां प्रजानां विनिपातने
  
७।०२२।०३५च् कालदण्डो मया सृष्टः पूर्वं मृत्युपुरस्कृतः
  
७।०२२।०३६अ तन् न खल्व् एष ते सौम्य पात्यो राक्षसमूर्धनि
  
७।०२२।०३६च् न ह्य् अस्मिन् पतिते कश् चिन् मुहूर्तम् अपि जीवति
  
७।०२२।०३७अ यदि ह्य् अस्मिन् निपतिते न म्रियेतैष राक्षसः
  
७।०२२।०३७च् म्रियेत वा दशग्रीवस् तथाप्य् उभयतो ऽनृतम्
  
७।०२२।०३८अ राक्षसेन्द्रान् नियच्छाद्य दण्डम् एनं वधोद्यतम्
  
७।०२२।०३८च् सत्यं मम कुरुष्वेदं लोकांस् त्वं समवेक्ष्य च
  
७।०२२।०३९अ एवम् उक्तस् तु धर्मात्मा प्रत्युवाच यमस् तदा
  
७।०२२।०३९च् एष व्यावर्तितो दण्डः प्रभविष्णुर् भवान् हि नः
  
७।०२२।०४०अ किं त्व् इदानीं मया शक्यं कर्तुं रणगतेन हि
  
७।०२२।०४०च् यन् मया यन् न हन्तव्यो राक्षसो वरदर्पितः
  
७।०२२।०४१अ एष तस्मात् प्रणश्यामि दर्शनाद् अस्य रक्षसः
  
७।०२२।०४१च् इत्य् उक्त्वा सरथः साश्वस् तत्रैवान्तरधीयत
  
७।०२२।०४२अ दशग्रीवस् तु तं जित्वा नाम विश्राव्य चात्मनः
  
७।०२२।०४२च् पुष्पकेण तु संहृष्टो निष्क्रान्तो यमसादनात्
  
७।०२२।०४३अ ततो वैवस्वतो देवैः सह ब्रह्मपुरोगमैः
  
७।०२२।०४३च् जगाम त्रिदिवं हृष्टो नारदश् च महामुनिः
  
७।०२३।००१अ स तु जित्वा दशग्रीवो यमं त्रिदशपुंगवम्
  
७।०२३।००१च् रावणस् तु जयश्लाघी स्वसहायान् ददर्श ह
  
७।०२३।००२अ जयेन वर्धयित्वा च मारीचप्रमुखास् ततः
  
७।०२३।००२च् पुष्पकं भेजिरे सर्वे सान्त्विता रवणेन ह
  
७।०२३।००३अ ततो रसातलं हृष्टः प्रविष्टः पयसो निधिम्
  
७।०२३।००३च् दैत्योरग गणाध्युष्टं वरुणेन सुरक्षितम्
  
७।०२३।००४अ स तु भोगवतीं गत्वा पुरीं वासुकिपालिताम्
  
७।०२३।००४च् स्थाप्य नागान् वशे कृत्वा ययौ मणिमतीं पुरीम्
  
७।०२३।००५अ निवातकवचास् तत्र दैत्या लब्धवरा वसन्
  
७।०२३।००५च् राक्षसस् तान् समासाद्य युद्धेन समुपाह्वयत्
  
७।०२३।००६अ ते तु सर्वे सुविक्रान्ता दैतेया बलशालिनः
  
७।०२३।००६च् नानाप्रहरणास् तत्र प्रयुद्धा युद्धदुर्मदाः
  
७।०२३।००७अ तेषां तु युध्यमानानां साग्रः संवत्सरो गतः
  
७।०२३।००७च् न चान्यतरयोस् तत्र विजयो वा क्षयो ऽपि वा
  
७।०२३।००८अ ततः पितामहस् तत्र त्रैलोक्यगतिर् अव्ययः
  
७।०२३।००८च् आजगाम द्रुतं देवो विमानवरम् आस्थितः
  
७।०२३।००९अ निवातकवचानां तु निवार्य रणकर्म तत्
  
७।०२३।००९च् वृद्धः पितामहो वाक्यम् उवाच विदितार्थवत्
  
७।०२३।०१०अ न ह्य् अयं रावणो युद्धे शक्यो जेतुं सुरासुरैः
  
७।०२३।०१०च् न भवन्तः क्षयं नेतुं शक्याः सेन्द्रैः सुरासुरैः
  
७।०२३।०११अ राक्षसस्य सखित्वं वै भवद्भिः सह रोचते
  
७।०२३।०११च् अविभक्ता हि सर्वार्थाः सुहृदां नात्र संशयः
  
७।०२३।०१२अ ततो ऽग्निसाक्षिकं सख्यं कृतवांस् तत्र रावणः
  
७।०२३।०१२च् निवातकवचैः सार्धं प्रीतिमान् अभवत् तदा
  
७।०२३।०१३अ अर्चितस् तैर् यथान्यायं संवत्सरसुखोषितः
  
७।०२३।०१३च् स्वपुरान् निर्विशेषं च पूजां प्राप्तो दशाननः
  
७।०२३।०१४अ स तूपधार्य मायानां शतम् एकोनम् आत्मवान्
  
७।०२३।०१४च् सलिलेन्द्रपुरान्वेषी स बभ्राम रसातलम्
  
७।०२३।०१५अ ततो ऽश्मनगरं नाम कालकेयाभिरक्षितम्
  
७।०२३।०१५च् तं विजित्य मुहूर्तेन जघ्ने दैत्यांश् चतुःशतम्
  
७।०२३।०१६अ ततः पाण्डुरमेघाभं कैलासम् इव संस्थितम्
  
७।०२३।०१६च् वरुणस्यालयं दिव्यम् अपश्यद् राक्षसाधिपः
  
७।०२३।०१७अ क्षरन्तीं च पयो नित्यं सुरभिं गाम् अवस्थिताम्
  
७।०२३।०१७च् यस्याः पयोविनिष्यन्दात् क्षीरोदो नाम सागरः
  
७।०२३।०१८अ यस्माच् चन्द्रः प्रभवति शीतरश्मिः प्रजाहितः
  
७।०२३।०१८च् यं समासाद्य जीवन्ति फेनपाः परमर्षयः
  
७।०२३।०१८ए अमृतं यत्र चोत्पन्नं सुरा चापि सुराशिनाम्
  
७।०२३।०१९अ यां ब्रुवन्ति नरा लोके सुरभिं नाम नामतः
  
७।०२३।०१९च् प्रदक्षिणं तु तां कृत्वा रावणः परमाद्भुताम्
  
७।०२३।०१९ए प्रविवेश महाघोरं गुप्तं बहुविधैर् बलैः
  
७।०२३।०२०अ ततो धाराशताकीर्णं शारदाभ्रनिभं तदा
  
७।०२३।०२०च् नित्यप्रहृष्टं ददृशे वरुणस्य गृहोत्तमम्
  
७।०२३।०२१अ ततो हत्वा बलाध्यक्षान् समरे तैश् च ताडितः
  
७।०२३।०२१च् अब्रवीत् क्व गतो यो वो राजा शीघ्रं निवेद्यताम्
  
७।०२३।०२२अ युद्धार्थी रावणः प्राप्तस् तस्य युद्धं प्रदीयताम्
  
७।०२३।०२२च् वद वा न भयं ते ऽस्ति निर्जितो ऽस्मीति साञ्जलिः
  
७।०२३।०२३अ एतस्मिन्न् अन्तरे क्रुद्धा वरुणस्य महात्मनः
  
७।०२३।०२३च् पुत्राः पौत्राश् च निष्क्रामन् गौश् च पुष्कर एव च
  
७।०२३।०२४अ ते तु वीर्यगुणोपेता बलैः परिवृताः स्वकैः
  
७।०२३।०२४च् युक्त्वा रथान् कामगमान् उद्यद्भास्करवर्चसः
  
७।०२३।०२५अ ततो युद्धं समभवद् दारुणं लोमहर्षणम्
  
७।०२३।०२५च् सलिलेन्द्रस्य पुत्राणां रावणस्य च रक्षसः
  
७।०२३।०२६अ अमात्यैस् तु महावीर्यैर् दशग्रीवस्य रक्षसः
  
७।०२३।०२६च् वारुणं तद् बलं कृत्स्नं क्षणेन विनिपातितम्
  
७।०२३।०२७अ समीक्ष्य स्वबलं संख्ये वरुणस्या सुतास् तदा
  
७।०२३।०२७च् अर्दिताः शरजालेन निवृत्ता रणकर्मणः
  
७।०२३।०२८अ महीतलगतास् ते तु रावणं दृश्य पुष्पके
  
७।०२३।०२८च् आकाशम् आशु विविशुः स्यन्दनैः शीघ्रगामिभिः
  
७।०२३।०२९अ महद् आसीत् ततस् तेषां तुल्यं स्थानम् अवाप्य तत्
  
७।०२३।०२९च् आकाशयुद्धं तुमुलं देवदानवयोर् इव
  
७।०२३।०३०अ ततस् ते रावणं युद्धे शरैः पावकसंनिभैः
  
७।०२३।०३०च् विमुखीकृत्य संहृष्टा विनेदुर् विविधान् रवान्
  
७।०२३।०३१अ ततो महोदरः क्रुद्धो राजानं दृश्य धर्षितम्
  
७।०२३।०३१च् त्यक्त्वा मृत्युभयं वीरो युद्धकाङ्क्षी व्यलोकयत्
  
७।०२३।०३२अ तेन तेषां हया ये च कामगाः पवनोपमाः
  
७।०२३।०३२च् महोदरेण गदया हतास् ते प्रययुः क्षितिम्
  
७।०२३।०३३अ तेषां वरुणसूनूनां हत्वा योधान् हयांश् च तान्
  
७।०२३।०३३च् मुमोचाशु महानादं विरथान् प्रेक्ष्य तान् स्थितान्
  
७।०२३।०३४अ ते तु तेषां रथाः साश्वाः सह सारथिभिर् वरैः
  
७।०२३।०३४च् महोदरेण निहताः पतिताः पृथिवीतले
  
७।०२३।०३५अ ते तु त्यक्त्वा रथान् पुत्रा वरुणस्य महात्मनः
  
७।०२३।०३५च् आकाशे विष्ठिताः शूराः स्वप्रभावान् न विव्यथुः
  
७।०२३।०३६अ धनूंषि कृत्वा सज्यानि विनिर्भिद्य महोदरम्
  
७।०२३।०३६च् रावणं समरे क्रुद्धाः सहिताः समभिद्रवन्
  
७।०२३।०३७अ ततः क्रुद्धो दशग्रीवः कालाग्निर् इव विष्ठितः
  
७।०२३।०३७च् शरवर्षं महावेगं तेषां मर्मस्व् अपातयत्
  
७।०२३।०३८अ मुसलानि विचित्राणि ततो भल्लशतानि च
  
७।०२३।०३८च् पट्टसांश् चैव शक्तीश् च शतघ्नीस् तोमरांस् तथा
  
७।०२३।०३८ए पातयाम् आस दुर्धर्षस् तेषाम् उपरि विष्ठितः
  
७।०२३।०३९अ अथ विद्धास् तु ते वीरा विनिष्पेतुः पदातयः
  
७।०२३।०४०अ ततो रक्षो महानादं मुक्त्वा हन्ति स्म वारुणान्
  
७।०२३।०४०च् नानाप्रहरणैर् घोरैर् धारापातैर् इवाम्बुदः
  
७।०२३।०४१अ ततस् ते विमुखाः सर्वे पतिता धरणीतले
  
७।०२३।०४१च् रणात् स्वपुरुषैः शीघ्रं गृहाण्य् एव प्रवेशिताः
  
७।०२३।०४२अ तान् अब्रवीत् ततो रक्षो वरुणाय निवेद्यताम्
  
७।०२३।०४२च् रावणं चाब्रवीन् मन्त्री प्रभासो नाम वारुणः
  
७।०२३।०४३अ गतः खलु महातेजा ब्रह्मलोकं जलेश्वरः
  
७।०२३।०४३च् गान्धर्वं वरुणः श्रोतुं यं त्वम् आह्वयसे युधि
  
७।०२३।०४४अ तत् किं तव वृथा वीर परिश्राम्य गते नृपे
  
७।०२३।०४४च् ये तु संनिहिता वीराः कुमारास् ते पराजिताः
  
७।०२३।०४५अ राक्षसेन्द्रस् तु तच् छ्रुत्वा नाम विश्राव्य चात्मनः
  
७।०२३।०४५च् हर्षान् नादं विमुञ्चन् वै निष्क्रान्तो वरुणालयात्
  
७।०२३।०४६अ आगतस् तु पथा येन तेनैव विनिवृत्य सः
  
७।०२३।०४६च् लङ्काम् अभिमुखो रक्षो नभस्तलगतो ययौ
  
७।०२४।००१अ निवर्तमानः संहृष्टो रावणः स दुरात्मवान्
  
७।०२४।००१च् जह्रे पथि नरेन्द्रर्षिदेवगन्धर्वकन्यकाः
  
७।०२४।००२अ दर्शनीयां हि यां रक्षः कन्यां स्त्रीं वाथ पश्यति
  
७।०२४।००२च् हत्वा बन्धुजनं तस्या विमाने संन्यवेशयत्
  
७।०२४।००३अ तत्र पन्नगयक्षाणां मानुषाणां च रक्षसाम्
  
७।०२४।००३च् दैत्यानां दानवानां च कन्या जग्राह रावणः
  
७।०२४।००४अ दीर्घकेश्यः सुचार्वङ्ग्यः पूर्णचन्द्रनिभाननाः
  
७।०२४।००४च् शोकायत्तास् तरुण्यश् च समस्ता स्तननम्रिताः
  
७।०२४।००५अ तुल्यम् अग्न्यर्चिषां तत्र शोकाग्निभयसंभवम्
  
७।०२४।००५च् प्रवेपमाना दुःखार्ता मुमुचुर् बाष्पजं जलम्
  
७।०२४।००६अ तासां निश्वसमानानां निश्वसैः संप्रदीपितम्
  
७।०२४।००६च् अग्निहोत्रम् इवाभाति संनिरुद्धाग्निपुष्पकम्
  
७।०२४।००७अ का चिद् दध्यौ सुदुःखार्ता हन्याद् अपि हि माम् अयम्
  
७।०२४।००७च् स्मृत्वा मातॄह् पितॄन् भ्रातॄन् पुत्रान् वै श्वशुरान् अपि
  
७।०२४।००७ए दुःखशोकसमाविष्टा विलेपुः सहिताः स्त्रियः
  
७।०२४।००८अ कथं नु खलु मे पुत्रः करिष्यति मया विना
  
७।०२४।००८च् कथं माता कथं भ्राता निमग्नाः शोकसागरे
  
७।०२४।००९अ हा कथं नु करिष्यामि भर्तारं दैवतं विना
  
७।०२४।००९च् मृत्यो प्रसीद याचे त्वां नय मां यमसादनम्
  
७।०२४।०१०अ किं नु मे दुष्कृतं कर्म कृतं देहान्तरे पुरा
  
७।०२४।०१०च् ततो ऽस्मि धर्षितानेन पतिता शोकसागरे
  
७।०२४।०११अ न खल्व् इदानीं पश्यामि दुःखस्यान्तम् इहात्मनः
  
७।०२४।०११च् अहो धिन् मानुषांल् लोकान् नास्ति खल्व् अधमः परः
  
७।०२४।०१२अ यद् दुर्बला बलवता बान्धवा रावणेन मे
  
७।०२४।०१२च् उदितेनैव सूर्येण तारका इव नाशिताः
  
७।०२४।०१३अ अहो सुबलवद् रक्षो वधोपायेषु रज्यते
  
७।०२४।०१३च् अहो दुर्वृत्तम् आत्मानं स्वयम् एव न बुध्यते
  
७।०२४।०१४अ सर्वथा सदृशस् तावद् विक्रमो ऽस्य दुरात्मनः
  
७।०२४।०१४च् इदं त्व् असदृशं कर्म परदाराभिमर्शनम्
  
७।०२४।०१५अ यस्माद् एष परख्यासु स्त्रीषु रज्यति दुर्मतिः
  
७।०२४।०१५च् तस्माद् धि स्त्रीकृतेनैव वधं प्राप्स्यति वारणः
  
७।०२४।०१६अ शप्तः स्त्रीभिः स तु तदा हततेजाः सुनिष्प्रभ
  
७।०२४।०१६च् पतिव्रताभिः साध्वीभिः स्थिताभिः साधु वर्त्मनि
  
७।०२४।०१७अ एवं विलपमानासु रावणो राक्षसाधिपः
  
७।०२४।०१७च् प्रविवेश पुरीं लङ्कां पूज्यमानो निशाचरैः
  
७।०२४।०१८अ ततो राक्षसराजस्य स्वसा परमदुःखिता
  
७।०२४।०१८च् पादयोः पतिता तस्य वक्तुम् एवोपचक्रमे
  
७।०२४।०१९अ ततः स्वसारम् उत्थाप्य रावणः परिसान्त्वयन्
  
७।०२४।०१९च् अब्रवीत् किम् इदं भद्रे वक्तुम् अर्हसि मे द्रुतम्
  
७।०२४।०२०अ सा बाष्पपरिरुद्धाक्षी राक्षसी वाक्यम् अब्रवीत्
  
७।०२४।०२०च् हतास्मि विधवा राजंस् त्वया बलवता कृता
  
७।०२४।०२१अ एते विर्यात् त्वया राजन् दैत्या विनिहता रणे
  
७।०२४।०२१च् कालकेया इति ख्याता महाबलपराक्रमाः
  
७।०२४।०२२अ तत्र मे निहतो भर्ता गरीयाञ् जीविताद् अपि
  
७।०२४।०२२च् स त्वया दयितस् तत्र भ्रात्रा शत्रुसमेन वै
  
७।०२४।०२३अ या त्वयास्मि हता राजन् स्वयम् एवेह बन्धुना
  
७।०२४।०२३च् दुःखं वैधव्यशब्दं च दत्तं भोक्ष्याम्य् अहं त्वया
  
७।०२४।०२४अ ननु नाम त्वया रक्ष्यो जामाता समरेष्व् अपि
  
७।०२४।०२४च् तं निहत्य रणे राजन् स्वयम् एव न लज्जसे
  
७।०२४।०२५अ एवम् उक्तस् तया रक्षो भगिन्या क्रोशमानया
  
७।०२४।०२५च् अब्रवीत् सान्त्वयित्वा तां सामपूर्वम् इदं वचः
  
७।०२४।०२६अ अलं वत्से विषादेन न भेतव्यं च सर्वशः
  
७।०२४।०२६च् मानदानविशेषैस् त्वां तोषयिष्यामि नित्यशः
  
७।०२४।०२७अ युद्धे प्रमत्तो व्याक्षिप्तो जयकाङ्क्षी क्षिपञ् शरान्
  
७।०२४।०२७च् नावगच्छामि युद्धेषु स्वान् परान् वाप्य् अहं शुभे
  
७।०२४।०२७ए तेनासौ निहतः संख्ये मया भर्ता तव स्वसः
  
७।०२४।०२८अ अस्मिन् काले तु यत् प्राप्तं तत् करिष्यामि ते हितम्
  
७।०२४।०२८च् भ्रातुर् ऐश्वर्यसंस्थस्य खरस्य भव पार्श्वतः
  
७।०२४।०२९अ चतुर्दशानां भ्राता ते सहस्राणां भविष्यति
  
७।०२४।०२९च् प्रभुः प्रयाणे दाने च राक्षसानां महौजसाम्
  
७।०२४।०३०अ तत्र मातृष्वसुः पुत्रो भ्राता तव खरः प्रभुः
  
७।०२४।०३०च् भविष्यति सदा कुर्वन् यद् वक्ष्यसि वचः स्वयम्
  
७।०२४।०३१अ शीघ्रं गच्छत्व् अयं शूरो दण्डकान् परिरक्षितुम्
  
७।०२४।०३१च् दूषणो ऽस्य बलाध्यक्षो भविष्यति महाबलः
  
७।०२४।०३२अ स हि शप्तो वनोद्देशः क्रुद्धेनोशनसा पुरा
  
७।०२४।०३२च् राक्षसानाम् अयं वासो भविष्यति न संशयः
  
७।०२४।०३३अ एवम् उक्त्वा दशग्रीवः सैन्यं तस्यादिदेश ह
  
७।०२४।०३३च् चतुर्दश सहस्राणि रक्षसां कामरूपिणाम्
  
७।०२४।०३४अ स तैः सर्वैः परिवृतो राक्षसैर् घोरदर्शनैः
  
७।०२४।०३४च् खरः संप्रययौ शीघ्रं दण्डकान् अकुतोभयः
  
७।०२४।०३५अ स तत्र कारयाम् आस राज्यं निहतकण्टकम्
  
७।०२४।०३५च् सा च शूर्पणखा प्रीता न्यवसद् दण्डकावने
  
७।०२५।००१अ स तु दत्त्वा दशग्रीवो वनं घोरं खरस्य तत्
  
७।०२५।००१च् भगिनीं च समाश्वास्य हृष्टः स्वस्थतरो ऽभवत्
  
७।०२५।००२अ ततो निकुम्भिला नाम लङ्कायाः काननं महत्
  
७।०२५।००२च् महात्मा राक्षसेन्द्रस् तत् प्रविवेश सहानुगः
  
७।०२५।००३अ तत्र यूपशताकीर्णं सौम्यचैत्योपशोभितम्
  
७।०२५।००३च् ददर्श विष्ठितं यज्ञं संप्रदीप्तम् इव श्रिया
  
७।०२५।००४अ ततः कृष्णाजिनधरं कमण्डलुशिखाध्वजम्
  
७।०२५।००४च् ददर्श स्वसुतं तत्र मेघनादम् अरिंदमम्
  
७।०२५।००५अ रक्षःपतिः समासाद्य समाश्लिष्य च बाहुभिः
  
७।०२५।००५च् अब्रवीत् किम् इदं वत्स वर्तते तद् ब्रवीहि मे
  
७।०२५।००६अ उशना त्व् अब्रवीत् तत्र गुरुर् यज्ञसमृद्धये
  
७।०२५।००६च् रावणं राक्षसश्रेष्ठं द्विजश्रेष्ठो महातपाः
  
७।०२५।००७अ अहम् आख्यामि ते राजञ् श्रूयतां सर्वम् एव च
  
७।०२५।००७च् यज्ञास् ते सप्त पुत्रेण प्राप्ताः सुबहुविस्तराः
  
७।०२५।००८अ अग्निष्टोमो ऽश्वमेधश् च यज्ञो बहुसुवर्णकः
  
७।०२५।००८च् राजसूयस् तथा यज्ञो गोमेधो वैष्णवस् तथा
  
७।०२५।००९अ माहेश्वरे प्रवृत्ते तु यज्ञे पुम्भिः सुदुर्लभे
  
७।०२५।००९च् वरांस् ते लब्धवान् पुत्रः साक्षात् पशुपतेर् इह
  
७।०२५।०१०अ कामगं स्यन्दनं दिव्यम् अन्तरिक्षचरं ध्रुवम्
  
७।०२५।०१०च् मायां च तामसीं नाम यया संपद्यते तमः
  
७।०२५।०११अ एतया किल संग्रामे मायया राक्षसेश्वर
  
७।०२५।०११च् प्रयुद्धस्य गतिः शक्या न हि ज्ञातुं सुरासुरैः
  
७।०२५।०१२अ अक्षयाव् इषुधी बाणैश् चापं चापि सुदुर्जयम्
  
७।०२५।०१२च् अस्त्रं च बलवत् सौम्य शत्रुविध्वंसनं रणे
  
७।०२५।०१३अ एतान् सर्वान् वरांल् लब्ध्वा पुत्रस् ते ऽयं दशानन
  
७।०२५।०१३च् अद्य यज्ञसमाप्तौ च त्वत्प्रतीक्षः स्थितो अहम्
  
७।०२५।०१४अ ततो ऽब्रवीद् दशग्रीवो न शोभनम् इदं कृतम्
  
७।०२५।०१४च् पूजिताः शत्रवो यस्माद् द्रव्यैर् इन्द्रपुरोगमाः
  
७।०२५।०१५अ एहीदानीं कृतं यद् धि तद् अकर्तुं न शक्यते
  
७।०२५।०१५च् आगच्छ सौम्य गच्छामः स्वम् एव भवनं प्रति
  
७।०२५।०१६अ ततो गत्वा दशग्रीवः सपुत्रः सविभीषणः
  
७।०२५।०१६च् स्त्रियो ऽवतारयाम् आस सर्वास् ता बाष्पविक्लवाः
  
७।०२५।०१७अ लक्षिण्यो रत्नबूताश् च देवदानवरक्षसाम्
  
७।०२५।०१७च् नानाभूषणसंपन्ना ज्वलन्त्यः स्वेन तेजसा
  
७।०२५।०१८अ विभीषणस् तु ता नारीर् दृष्ट्वा शोकसमाकुलाः
  
७।०२५।०१८च् तस्य तां च मतिं ज्ञात्वा धर्मात्मा वाक्यम् अब्रवीत्
  
७।०२५।०१९अ ईदृशैस् तैः समाचारैर् यशोऽर्थकुलनाशनैः
  
७।०२५।०१९च् धर्षणं प्राणिनां दत्त्वा स्वमतेन विचेष्टसे
  
७।०२५।०२०अ ज्ञातीन् वै धर्षयित्वेमास् त्वयानीता वराङ्गनाः
  
७।०२५।०२०च् त्वाम् अतिक्रम्य मधुना राजन् कुम्भीनसी हृता
  
७।०२५।०२१अ रावणस् त्व् अब्रवीद् वाक्यं नावगच्छामि किं त्व् इदम्
  
७।०२५।०२१च् को वायं यस् त्वयाख्यातो मधुर् इत्य् एव नामतः
  
७।०२५।०२२अ विभीषणस् तु संक्रुद्धो भ्रातरं वाक्यम् अब्रवीत्
  
७।०२५।०२२च् श्रूयताम् अस्य पापस्य कर्मणः फलम् आगतम्
  
७।०२५।०२३अ मातामहस्य यो ऽस्माकं ज्येष्ठो भ्राता सुमालिनः
  
७।०२५।०२३च् माल्यवान् इति विख्यातो वृद्धप्राज्ञो निशाचरः
  
७।०२५।०२४अ पितुर् ज्येष्ठो जनन्याश् च अस्माकं त्व् आर्यको ऽभवत्
  
७।०२५।०२४च् तस्य कुम्भीनसी नाम दुहितुर् दुहिताभवत्
  
७।०२५।०२५अ मातृष्वसुर् अथास्माकं सा कन्या चानलोद्भवा
  
७।०२५।०२५च् भवत्य् अस्माकम् एषा वै भ्रातॄणां धर्मतः स्वसा
  
७।०२५।०२६अ सा हृता मधुना राजन् राक्षसेन बलीयसा
  
७।०२५।०२६च् यज्ञप्रवृत्ते पुत्रे ते मयि चान्तर्जलोषिते
  
७।०२५।०२७अ निहत्य राक्षसश्रेष्ठान् अमात्यांस् तव संमतान्
  
७।०२५।०२७च् धर्षयित्वा हृता राजन् गुप्ता ह्य् अन्तःपुरे तव
  
७।०२५।०२८अ श्रुत्वा त्व् एतन् महाराज क्षान्तम् एव हतो न सः
  
७।०२५।०२८च् यस्माद् अवश्यं दातव्या कन्या भर्त्रे हि दातृभिः
  
७।०२५।०२८ए अस्मिन्न् एवाभिसंप्राप्तं लोके विदितम् अस्तु ते
  
७।०२५।०२९अ ततो ऽब्रवीद् दशग्रीवः क्रुद्धः संरक्तलोचनः
  
७।०२५।०२९च् कल्प्यतां मे रथः शीघ्रं शूराः सज्जीभवन्तु च
  
७।०२५।०३०अ भ्राता मे कुम्भकर्णश् च ये च मुख्या निशाचराः
  
७।०२५।०३०च् वाहनान्य् अधिरोहन्तु नानाप्रहरणायुधाः
  
७।०२५।०३१अ अद्य तं समरे हत्वा मधुं रावणनिर्भयम्
  
७।०२५।०३१च् इन्द्रलोकं गमिष्यामि युद्धकाङ्क्षी सुहृद्वृतः
  
७।०२५।०३२अ ततो विजित्य त्रिदिवं वशे स्थाप्य पुरंदरम्
  
७।०२५।०३२च् निर्वृतो विहरिष्यामि त्रैलोक्यैश्वर्यशोभितः
  
७।०२५।०३३अ अक्षौहिणीसहस्राणि चत्वार्य् उग्राणि रक्षसाम्
  
७।०२५।०३३च् नानाप्रहरणान्य् आशु निर्ययुर् युद्धकाङ्क्षिणाम्
  
७।०२५।०३४अ इन्द्रजित् त्व् अग्रतः सैन्यं सैनिकान् परिगृह्य च
  
७।०२५।०३४च् रावणो मध्यतः शूरः कुम्भकर्णश् च पृष्ठतः
  
७।०२५।०३५अ विभीषणस् तु धर्मात्मा लङ्कायां धर्मम् आचरत्
  
७।०२५।०३५च् ते तु सर्वे महाभागा ययुर् मधुपुरं प्रति
  
७।०२५।०३६अ रथैर् नागैः खरैर् उष्ट्रैर् हयैर् दीप्तैर् महोरगैः
  
७।०२५।०३६च् राक्षसाः प्रययुः सर्वे कृत्वाकाशं निरन्तरम्
  
७।०२५।०३७अ दैत्याश् च शतशस् तत्र कृतवैराः सुरैः सह
  
७।०२५।०३७च् रावणं प्रेक्ष्य गच्छन्तम् अन्वगच्छन्त पृष्ठतः
  
७।०२५।०३८अ स तु गत्वा मधुपुरं प्रविश्य च दशाननः
  
७।०२५।०३८च् न ददर्श मधुं तत्र भगिनीं तत्र दृष्टवान्
  
७।०२५।०३९अ सा प्रह्वा प्राञ्जलिर् भूत्वा शिरसा पादयोर् गता
  
७।०२५।०३९च् तस्य राक्षसराजस्य त्रस्ता कुम्भीनसी स्वसा
  
७।०२५।०४०अ तां समुत्थापयाम् आस न भेतव्यम् इति ब्रुवन्
  
७।०२५।०४०च् रावणो राक्षसश्रेष्ठः किं चापि करवाणि ते
  
७।०२५।०४१अ साब्रवीद् यदि मे राजन् प्रसन्नस् त्वं महाबल
  
७।०२५।०४१च् भर्तारं न ममेहाद्य हन्तुम् अर्हसि मानद
  
७।०२५।०४२अ सत्यवाग् भव राजेन्द्र माम् अवेक्षस्व याचतीम्
  
७।०२५।०४२च् त्वया ह्य् उक्तं महाबाहो न भेतव्यम् इति स्वयम्
  
७।०२५।०४३अ रावणस् त्व् अब्रवीद् धृष्टः स्वसारं तत्र संस्थिताम्
  
७।०२५।०४३च् क्व चासौ तव भर्ता वै मम शीघ्रं निवेद्यताम्
  
७।०२५।०४४अ सह तेन गमिष्यामि सुरलोकं जयाय वै
  
७।०२५।०४४च् तव कारुण्यसौहार्दान् निवृत्तो ऽस्मि मधोर् वधात्
  
७।०२५।०४५अ इत्य् उक्ता सा प्रसुप्तं तं समुत्थाप्य निशाचरम्
  
७।०२५।०४५च् अब्रवीत् संप्रहृष्टेव राक्षसी सुविपश्चितम्
  
७।०२५।०४६अ एष प्राप्तो दशग्रीवो मम भ्राता निशाचरः
  
७।०२५।०४६च् सुरलोकजयाकाङ्क्षी साहाय्ये त्वां वृणोति च
  
७।०२५।०४७अ तद् अस्य त्वं सहायार्थं सबन्धुर् गच्छ राक्षस
  
७।०२५।०४७च् स्निग्धस्य भजमानस्य युक्तम् अर्थाय कल्पितुम्
  
७।०२५।०४८अ तस्यास् तद् वचनं श्रुत्वा तथेत्य् आह मधुर् वचः
  
७।०२५।०४८च् ददर्श राक्षसश्रेष्ठं यथान्यायम् उपेत्य सः
  
७।०२५।०४९अ पूजयाम् आस धर्मेण रावणं राक्षसाधिपम्
  
७।०२५।०४९च् प्राप्तपूजो दशग्रीवो मधुवेश्मनि वीर्यवान्
  
७।०२५।०४९ए तत्र चैकां निशाम् उष्य गमनायोपचक्रमे
  
७।०२५।०५०अ ततः कैलासम् आसाद्य शैलं वैश्रवणालयम्
  
७।०२५।०५०च् राक्षसेन्द्रो महेन्द्राभः सेनाम् उपनिवेशयत्
  
७।०२६।००१अ स तु तत्र दशग्रीवः सह सैन्येन वीर्यवान्
  
७।०२६।००१च् अस्तं प्राप्ते दिनकरे निवासं समरोचयत्
  
७।०२६।००२अ उदिते विमले चन्द्रे तुल्यपर्वतवर्चसि
  
७।०२६।००२च् स ददर्श गुणांस् तत्र चन्द्रपादोपशोभितान्
  
७।०२६।००३अ कर्णिकारवनैर् दिव्यैः कदम्बगहनैस् तथा
  
७।०२६।००३च् पद्मिनीभिश् च फुल्लाभिर् मन्दाकिन्या जलैर् अपि
  
७।०२६।००४अ घण्टानाम् इव संनादः शुश्रुवे मधुरस्वनः
  
७।०२६।००४च् अप्सरोगणसंघनां गायतां धनदालये
  
७।०२६।००५अ पुष्पवर्षाणि मुञ्चन्तो नगाः पवनताडिताः
  
७।०२६।००५च् शैलं तं वासयन्तीव मधुमाधवगन्धिनः
  
७।०२६।००६अ मधुपुष्परजःपृक्तं गन्धम् आदाय पुष्कलम्
  
७।०२६।००६च् प्रववौ वर्धयन् कामं रावणस्य सुखो ऽनिलः
  
७।०२६।००७अ गेयात् पुष्पसमृद्ध्या च शैत्याद् वायोर् गुणैर् गिरेः
  
७।०२६।००७च् प्रवृत्तायां रजन्यां च चन्द्रस्योदयनेन च
  
७।०२६।००८अ रावणः सुमहावीर्यः कामबाणवशं गतः
  
७।०२६।००८च् विनिश्वस्य विनिश्वस्य शशिनं समवैक्षत
  
७।०२६।००९अ एतस्मिन्न् अन्तरे तत्र दिव्यपुष्पविभूषिता
  
७।०२६।००९च् सर्वाप्सरोवरा रम्भा पूर्णचन्द्रनिभानना
  
७।०२६।०१०अ कृतैर् विशेषकैर् आर्द्रैः षडर्तुकुसुमोत्सवैः
  
७।०२६।०१०च् नीलं सतोयमेघाभं वस्त्रं समवगुण्ठिता
  
७।०२६।०११अ यस्य वक्त्रं शशिनिभं भ्रुवौ चापनिभे शुभे
  
७।०२६।०११च् ऊरू करिकराकारौ करौ पल्लवकोमलौ
  
७।०२६।०११ए सैन्यमध्येन गच्छन्ती रावणेनोपलक्षिता
  
७।०२६।०१२अ तां समुत्थाय रक्षेन्द्रः कामबाणबलार्दितः
  
७।०२६।०१२च् करे गृहीत्वा गच्छन्तीं स्मयमानो ऽभ्यभाषत
  
७।०२६।०१३अ क्व गच्छसि वरारोहे कां सिद्धिं भजसे स्वयम्
  
७।०२६।०१३च् कस्याभ्युदयकालो ऽयं यस् त्वां समुपभोक्ष्यते
  
७।०२६।०१४अ तवाननरसस्याद्य पद्मोत्पलसुगन्धिनः
  
७।०२६।०१४च् सुधामृतरसस्येव को ऽद्य तृप्तिं गमिष्यति
  
७।०२६।०१५अ स्वर्णकुम्भनिभौ पीनौ शुभौ भीरु निरन्तरौ
  
७।०२६।०१५च् कस्योरस्थलसंस्पर्शं दास्यतस् ते कुचाव् इमौ
  
७।०२६।०१६अ सुवर्णचक्रप्रतिमं स्वर्णदामचितं पृथु
  
७।०२६।०१६च् अध्यारोक्ष्यति कस् ते ऽद्य स्वर्गं जघनरूपिणम्
  
७।०२६।०१७अ मद्विशिष्टः पुमान् को ऽन्यः शक्रो विष्णुर् अथाश्विनौ
  
७।०२६।०१७च् माम् अतीत्य हि यस्य त्वं यासि भीरु न शोभनम्
  
७।०२६।०१८अ विश्रम त्वं पृथुश्रोणि शिलातलम् इदं शुभम्
  
७।०२६।०१८च् त्रैलोक्ये यः प्रभुश् चैव तुल्यो मम न विद्यते
  
७।०२६।०१९अ तद् एष प्राञ्जलिः प्रह्वो याचते त्वां दशाननः
  
७।०२६।०१९च् यः प्रभुश् चापि भर्ता च त्रैलोक्यस्य भजस्व माम्
  
७।०२६।०२०अ एवम् उक्ताब्रवीद् रम्भा वेपमाना कृताञ्जलिः
  
७।०२६।०२०च् प्रसीद नार्हसे वक्तुम् ईदृशं त्वं हि मे गुरुः
  
७।०२६।०२१अ अन्येभ्यो ऽपि त्वया रक्ष्या प्राप्नुयां धर्षणं यदि
  
७।०२६।०२१च् धर्मतश् च स्नुषा ते ऽहं तत्त्वम् एतद् ब्रवीमि ते
  
७।०२६।०२२अ अब्रवीत् तां दशग्रीवश् चरणाधोमुखीं स्थिताम्
  
७।०२६।०२२च् सुतस्य यदि मे भार्या ततस् त्वं मे स्नुषा भवेः
  
७।०२६।०२३अ बाढम् इत्य् एव सा रम्भा प्राह रावणम् उत्तरम्
  
७।०२६।०२३च् धर्मतस् ते सुतस्याहं भार्या राक्षसपुंगव
  
७।०२६।०२४अ पुत्रः प्रियतरः प्राणैर् भ्रातुर् वैश्रवणस्य ते
  
७।०२६।०२४च् ख्यातो यस् त्रिषु लोकेषु नलकूबर इत्य् असौ
  
७।०२६।०२५अ धर्मतो यो भवेद् विप्रः क्षत्रियो वीर्यतो भवेत्
  
७।०२६।०२५च् क्रोधाद् यश् च भवेद् अग्निः क्षान्त्या च वसुधासमः
  
७।०२६।०२६अ तस्यास्मि कृतसंकेता लोकपालसुतस्य वै
  
७।०२६।०२६च् तम् उद्दिश्य च मे सर्वं विभूषणम् इदं कृतम्
  
७।०२६।०२७अ यस्य तस्य हि नान्यस्य भावो मां प्रति तिष्ठति
  
७।०२६।०२७च् तेन सत्येन मां राजन् मोक्तुम् अर्हस्य् अरिंदम
  
७।०२६।०२८अ स हि तिष्ठति धर्मात्मा साम्प्रतं मत्समुत्सुकः
  
७।०२६।०२८च् तन् न विघ्नं सुतस्येह कर्तुम् अर्हसि मुञ्च माम्
  
७।०२६।०२९अ सद्भिर् आचरितं मार्गं गच्छ राक्षसपुंगव
  
७।०२६।०२९च् माननीयो मया हि त्वं लालनीया तथास्मि ते
  
७।०२६।०३०अ एवं ब्रुवाणां रम्भां तां धर्मार्थसहितं वचः
  
७।०२६।०३०च् निर्भर्त्स्य राक्षसो मोहात् प्रतिगृह्य बलाद् बली
  
७।०२६।०३०ए काममोहाभिसंरब्धो मैथुनायोपचक्रमे
  
७।०२६।०३१अ सा विमुक्ता ततो रम्भा भ्रष्टमाल्यविभूषणा
  
७।०२६।०३१च् गजेन्द्राक्रीडमथिता  नदीवाकुलतां गता
  
७।०२६।०३२अ सा वेपमाना लज्जन्ती भीता करकृताञ्जलिः
  
७।०२६।०३२च् नलकूबरम् आसाद्य पादयोर् निपपात ह
  
७।०२६।०३३अ तदवस्थां च तां दृष्ट्वा महात्मा नलकूबरः
  
७।०२६।०३३च् अब्रवीत् किम् इदं भद्रे पादयोः पतितासि मे
  
७।०२६।०३४अ सा तु निश्वसमाना च वेपमानाथ साञ्जलिः
  
७।०२६।०३४च् तस्मै सर्वं यथातथ्यम् आख्यातुम् उपचक्रमे
  
७।०२६।०३५अ एष देव दशग्रीवः प्राप्तो गन्तुं त्रिविष्टपम्
  
७।०२६।०३५च् तेन सैन्यसहायेन निशेह परिणाम्यते
  
७।०२६।०३६अ आयान्ती तेन दृष्टास्मि त्वत्सकाशम् अरिंदम
  
७।०२६।०३६च् गृहीत्वा तेन पृष्टास्मि कस्य त्वम् इति रक्षसा
  
७।०२६।०३७अ मया तु सर्वं यत् सत्यं तद् धि तस्मै निवेदितम्
  
७।०२६।०३७च् काममोहाभिभूतात्मा नाश्रौषीत् तद् वचो मम
  
७।०२६।०३८अ याच्यमानो मया देव स्नुषा ते ऽहम् इति प्रभो
  
७।०२६।०३८च् तत् सर्वं पृष्ठतः कृत्वा बलात् तेनास्मि धर्षिता
  
७।०२६।०३९अ एवं त्वम् अपराधं मे क्षन्तुम् अर्हसि मानद
  
७।०२६।०३९च् न हि तुल्यं बलं सौम्य स्त्रियाश् च पुरुषस्य च
  
७।०२६।०४०अ एवं श्रुत्वा तु संक्रुद्धस् तदा वैश्वरणात्मजः
  
७।०२६।०४०च् धर्षणां तां परां श्रुत्वा ध्यानं संप्रविवेश ह
  
७।०२६।०४१अ तस्य तत् कर्म विज्ञाय तदा वैश्रवणात्मजः
  
७।०२६।०४१च् मुहूर्ताद् रोषताम्राक्षस् तोयं जग्राह पाणिना
  
७।०२६।०४२अ गृहीत्वा सलिलं दिव्यम् उपस्पृश्य यथाविधि
  
७।०२६।०४२च् उत्ससर्ज तदा शापं राक्षसेन्द्राय दारुणम्
  
७।०२६।०४३अ अकामा तेन यस्मात् त्वं बलाद् भद्रे प्रधर्षिता
  
७।०२६।०४३च् तस्मात् स युवतीम् अन्यां नाकामाम् उपयास्यति
  
७।०२६।०४४अ यदा त्व् अकामां कामार्तो धर्षयिष्यति योषितम्
  
७।०२६।०४४च् मूर्धा तु सप्तधा तस्य शकलीभविता तदा
  
७।०२६।०४५अ तस्मिन्न् उदाहृते शापे ज्वलिताग्निसमप्रभे
  
७।०२६।०४५च् देवदुन्दुभयो नेदुः पुष्पवृष्टिश् च खाच् च्युता
  
७।०२६।०४६अ प्रजापतिमुखाश् चापि सर्वे देवाः प्रहर्षिताः
  
७।०२६।०४६च् ज्ञात्वा लोकगतिं सर्वां तस्य मृत्युं च रक्षसः
  
७।०२६।०४७अ श्रुत्वा तु स दशग्रीवस् तं शापं रोमहर्षणम्
  
७।०२६।०४७च् नारीषु मैथुनं भावं नाकामास्व् अभ्यरोचयत्
  
७।०२७।००१अ कैलासं लङ्घयित्वाथ दशग्रीवः सराक्षसः
  
७।०२७।००१च् आससाद महातेजा इन्द्रलोकं निशाचरः
  
७।०२७।००२अ तस्य राक्षससैन्यस्य समन्ताद् उपयास्यतः
  
७।०२७।००२च् देवलोकं ययौ शब्दो भिद्यमानार्णवोपमः
  
७।०२७।००३अ श्रुत्वा तु रावणं प्राप्तम् इन्द्रः संचलितासनः
  
७।०२७।००३च् अब्रवीत् तत्र तान् देवान् सर्वान् एव समागतान्
  
७।०२७।००४अ आदित्यान् सवसून् रुद्रान् विश्वान् साध्यान् मरुद्गणान्
  
७।०२७।००४च् सज्जीभवत युद्धार्थं रावणस्य दुरात्मनः
  
७।०२७।००५अ एवम् उक्तास् तु शक्रेण देवाः शक्रसमा युधि
  
७।०२७।००५च् संनह्यन्त महासत्त्वा युद्धश्रद्धासमन्विताः
  
७।०२७।००६अ स तु दीनः परित्रस्तो महेन्द्रो रावणं प्रति
  
७।०२७।००६च् विष्णोः समीपम् आगत्य वाक्यम् एतद् उवाच ह
  
७।०२७।००७अ विष्णो कथं करिष्यामो महावीर्यपराक्रम
  
७।०२७।००७च् असौ हि बलवान् रक्षो युद्धार्थम् अभिवर्तते
  
७।०२७।००८अ वरप्रदानाद् बलवान् न खल्व् अन्येन हेतुना
  
७।०२७।००८च् तच् च सत्यं हि कर्तव्यं वाक्यं देव प्रजापतेः
  
७।०२७।००९अ तद् यथा नमुचिर् वृत्रो बलिर् नरकशम्बरौ
  
७।०२७।००९च् त्वन् मतं समवष्टभ्य यथा दग्धास् तथा कुरु
  
७।०२७।०१०अ न ह्य् अन्यो देव देवानाम् आपत्सु सुमहाबल
  
७।०२७।०१०च् गतिः परायणं वास्ति त्वाम् ऋते पुरुषोत्तम
  
७।०२७।०११अ त्वं हि नारायणः श्रीमान् पद्मनाभः सनातनः
  
७।०२७।०११च् त्वयाहं स्थापितश् चैव देवराज्ये सनातने
  
७।०२७।०१२अ तद् आख्याहि यथातत्त्वं देवदेव मम स्वयम्
  
७।०२७।०१२च् असिचक्रसहायस् त्वं युध्यसे संयुगे रिपुम्
  
७।०२७।०१३अ एवम् उक्तः स शक्रेण देवो नारायणः प्रभुः
  
७।०२७।०१३च् अब्रवीन् न परित्रासः कार्यस् ते श्रूयतां च मे
  
७।०२७।०१४अ न तावद् एष दुर्वृत्तः शक्यो दैवतदानवैः
  
७।०२७।०१४च् हन्तुं युधि समासाद्य वरदानेन दुर्जयः
  
७।०२७।०१५अ सर्वथा तु महत् कर्म करिष्यति बलोत्कटः
  
७।०२७।०१५च् रक्षः पुत्रसहायो ऽसौ दृष्टम् एतन् निसर्गतः
  
७।०२७।०१६अ ब्रवीषि यत् तु मां शक्र संयुगे योत्स्यसीति ह
  
७।०२७।०१६च् नैवाहं प्रतियोत्स्ये तं रावणं राक्षसाधिपम्
  
७।०२७।०१७अ अनिहत्य रिपुं विष्णुर् न हि प्रतिनिवर्तते
  
७।०२७।०१७च् दुर्लभश् चैष कामो ऽद्य वरम् आसाद्य राक्षसे
  
७।०२७।०१८अ प्रतिजानामि देवेन्द्र त्वत्समीपं शतक्रतो
  
७।०२७।०१८च् राक्षसस्याहम् एवास्य भविता मृत्युकारणम्
  
७।०२७।०१९अ अहम् एनं वधिष्यामि रावणं ससुतं युधि
  
७।०२७।०१९च् देवतास् तोषयिष्यामि ज्ञात्वा कालम् उपस्थितम्
  
७।०२७।०२०अ एतस्मिन्न् अन्तरे नादः शुश्रुवे रजनीक्षये
  
७।०२७।०२०च् तस्य रावणसैन्यस्य प्रयुद्धस्य समन्ततः
  
७।०२७।०२१अ अथ युद्धं समभवद् देवराक्षसयोस् तदा
  
७।०२७।०२१च् घोरं तुमुलनिर्ह्रादं नानाप्रहरणायुधम्
  
७।०२७।०२२अ एतस्मिन्न् अन्तरे शूरा राक्षसा घोरदर्शनाः
  
७।०२७।०२२च् युद्धार्थम् अभ्यधावन्त सचिवा रावणाज्ञया
  
७।०२७।०२३अ मारीचश् च प्रहस्तश् च महापार्श्वमहोदरौ
  
७।०२७।०२३च् अकम्पनो निकुम्भश् च शुकः सारण एव च
  
७।०२७।०२४अ संह्रादिर् धूमकेतुश् च महादंष्ट्रो महामुखः
  
७।०२७।०२४च् जम्बुमाली महामाली विरूपाक्षश् च राक्षसः
  
७।०२७।०२५अ एतैः सर्वैर् महावीर्यैर् वृतो राक्षसपुंगवः
  
७।०२७।०२५च् रावणस्यार्यकः सैन्यं सुमाली प्रविवेश ह
  
७।०२७।०२६अ स हि देवगणान् सर्वान् नानाप्रहरणैः शितैः
  
७।०२७।०२६च् विध्वंसयति संक्रुद्धः सह तैः क्षणदाचरैः
  
७।०२७।०२७अ एतस्मिन्न् अन्तरे शूरो वसूनाम् अष्टमो वसुः
  
७।०२७।०२७च् सावित्र इति विख्यातः प्रविवेश महारणम्
  
७।०२७।०२८अ ततो युद्धं समभवत् सुराणां राक्षसैः सह
  
७।०२७।०२८च् क्रुद्धानां रक्षसां कीर्तिं समरेष्व् अनिवर्तिनाम्
  
७।०२७।०२९अ ततस् ते राक्षसाः शूरा देवांस् तान् समरे स्थितान्
  
७।०२७।०२९च् नानाप्रहरणैर् घोरैर् जघ्नुः शतसहस्रशः
  
७।०२७।०३०अ सुरास् तु राक्षसान् घोरान् महावीर्यान् स्वतेजसा
  
७।०२७।०३०च् समरे विविधैः शस्त्रैर् अनयन् यमसादनम्
  
७।०२७।०३१अ एतस्मिन्न् अन्तरे शूरः सुमाली नाम राक्षसः
  
७।०२७।०३१च् नानाप्रहरणैः क्रुद्धो रणम् एवाभ्यवर्तत
  
७।०२७।०३२अ देवानां तद् बलं सर्वं नानाप्रहरणैः शितैः
  
७।०२७।०३२च् विध्वंसयति संक्रुद्धो वायुर् जलधरान् इव
  
७।०२७।०३३अ ते महाबाणवर्षैश् च शूलैः प्रासैश् च दारुणैः
  
७।०२७।०३३च् पीड्यमानाः सुराः सर्वे न व्यतिष्ठन् समाहिताः
  
७।०२७।०३४अ ततो विद्राव्यमाणेषु त्रिदशेषु सुमालिना
  
७।०२७।०३४च् वसूनाम् अष्टमो देवः सावित्रो व्यवतिष्ठत
  
७।०२७।०३५अ संवृतः स्वैर् अनीकैस् तु प्रहरन्तं निशाचरम्
  
७।०२७।०३५च् विक्रमेण महातेजा वारयाम् आस संयुगे
  
७।०२७।०३६अ सुमत्तयोस् तयोर् आसीद् युद्धं लोके सुदारुणम्
  
७।०२७।०३६च् सुमालिनो वसोश् चैव समरेष्व् अनिवर्तिनोः
  
७।०२७।०३७अ ततस् तस्य महाबाणैर् वसुना सुमहात्मना
  
७।०२७।०३७च् महान् स पन्नगरथः क्षणेन विनिपातितः
  
७।०२७।०३८अ हत्वा तु संयुगे तस्य रथं बाणशतैः शितैः
  
७।०२७।०३८च् गदां तस्य वधार्थाय वसुर् जग्राह पाणिना
  
७।०२७।०३९अ तां प्रदीप्तां प्रगृह्याशु कालदण्डनिभां शुभाम्
  
७।०२७।०३९च् तस्य मूर्धनि सावित्रः सुमालेर् विनिपातयत्
  
७।०२७।०४०अ तस्य मूर्धनि सोल्काभा पतन्ती च तदा बभौ
  
७।०२७।०४०च् सहस्राक्षसमुत्सृष्टा गिराव् इव महाशनिः
  
७।०२७।०४१अ तस्य नैवास्थि कायो वा न मांसं ददृशे तदा
  
७।०२७।०४१च् गदया भस्मसाद्भूतो रणे तस्मिन् निपातितः
  
७।०२७।०४२अ तं दृष्ट्वा निहतं संख्ये राक्षसास् ते समन्ततः
  
७।०२७।०४२च् दुद्रुवुः सहिताः सर्वे क्रोशमाना महास्वनम्
  
७।०२८।००१अ सुमालिनं हतं दृष्ट्वा वसुना भस्मसात्कृतम्
  
७।०२८।००१च् विद्रुतं चापि स्वं सैन्यं लक्षयित्वार्दितं शरैः
  
७।०२८।००२अ ततः स बलवान् क्रुद्धो रावणस्य सुतो युधि
  
७।०२८।००२च् निवर्त्य राक्षसान् सर्वान् मेघनादो व्यतिष्ठत
  
७।०२८।००३अ स रथेनाग्निवर्णेन कामगेन महारथः
  
७।०२८।००३च् अभिदुद्राव सेनां तां वनान्य् अग्निर् इव ज्वलन्
  
७।०२८।००४अ ततः प्रविशतस् तस्य विविधायुधधारिणः
  
७।०२८।००४च् विदुद्रुवुर् दिशः सर्वा देवास् तस्य च दर्शनात्
  
७।०२८।००५अ न तत्रावस्थितः कश् चिद् रणे तस्य युयुत्सतः
  
७।०२८।००५च् सर्वान् आविध्य वित्रस्तान् दृष्ट्वा शक्रो ऽभ्यभाषत
  
७।०२८।००६अ न भेतव्यं न गन्तव्यं निवर्तध्वं रणं प्रति
  
७।०२८।००६च् एष गच्छति मे पुत्रो युद्धार्थम् अपराजितः
  
७।०२८।००७अ ततः शक्रसुतो देवो जयन्त इति विश्रुतः
  
७।०२८।००७च् रथेनाद्भुतकल्पेन संग्रामम् अभिवर्तत
  
७।०२८।००८अ ततस् ते त्रिदशाः सर्वे परिवार्य शचीसुतम्
  
७।०२८।००८च् रावणस्य सुतं युद्धे समासाद्य व्यवस्थिताः
  
७।०२८।००९अ तेषां युद्धं महद् अभूत् सदृशं देवरक्षसाम्
  
७।०२८।००९च् कृते महेन्द्रपुत्रस्य राक्षसेन्द्रसुतस्य च
  
७।०२८।०१०अ ततो मातलिपुत्रे तु गोमुखे राक्षसात्मजः
  
७।०२८।०१०च् सारथौ पातयाम् आस शरान् काञ्चनभूषणान्
  
७।०२८।०११अ शचीसुतस् त्व् अपि तथा जयन्तस् तस्य सारथिम्
  
७।०२८।०११च् तं चैव रावणिं क्रुद्धः प्रत्यविध्यद् रणाजिरे
  
७।०२८।०१२अ ततः क्रुद्धो महातेजा रक्षो विस्फारितेक्षणः
  
७।०२८।०१२च् रावणिः शक्रपुत्रं तं शरवर्षैर् अवाकिरत्
  
७।०२८।०१३अ ततः प्रगृह्य शस्त्राणि सारवन्ति महान्ति च
  
७।०२८।०१३च् शतघ्नीस् तोमरान् प्रासान् गदाखड्गपरश्वधान्
  
७।०२८।०१३ए सुमहान्त्य् अद्रिशृङ्गाणि पातयाम् आस रावणिः
  
७।०२८।०१४अ ततः प्रव्यथिता लोकाः संजज्ञे च तमो महत्
  
७।०२८।०१४च् तस्य रावणपुत्रस्य तदा शत्रून् अभिघ्नतः
  
७।०२८।०१५अ ततस् तद् दैवतबलं समन्तात् तं शचीसुतम्
  
७।०२८।०१५च् बहुप्रकारम् अस्वस्थं तत्र तत्र स्म धावति
  
७।०२८।०१६अ नाभ्यजानंस् तदान्योन्यं शत्रून् वा दैवतानि वा
  
७।०२८।०१६च् तत्र तत्र विपर्यस्तं समन्तात् परिधावितम्
  
७।०२८।०१७अ एतस्मिन्न् अन्तरे शूरः पुलोमा नाम वीर्यवान्
  
७।०२८।०१७च् दैतेयस् तेन संगृह्य शचीपुत्रो ऽपवाहितः
  
७।०२८।०१८अ गृहीत्वा तं तु नप्तारं प्रविष्टः स महोदधिम्
  
७।०२८।०१८च् मातामहो ऽर्यकस् तस्य पौलोमी येन सा शची
  
७।०२८।०१९अ प्रणाशं दृश्य तु सुरा जयन्तस्यातिदारुणम्
  
७।०२८।०१९च् व्यथिताश् चाप्रहृष्टाश् च समन्ताद् विप्रदुद्रुवुः
  
७।०२८।०२०अ रावणिस् त्व् अथ संहृष्टो बलैः परिवृतः स्वकैः
  
७।०२८।०२०च् अभ्यधावत देवांस् तान् मुमोच च महास्वनम्
  
७।०२८।०२१अ दृष्ट्वा प्रणाशं पुत्रस्य रावणेश् चापि विक्रमम्
  
७।०२८।०२१च् मातलिं प्राह देवेन्द्रो रथः समुपनीयताम्
  
७।०२८।०२२अ स तु दिव्यो महाभीमः सज्ज एव महारथः
  
७।०२८।०२२च् उपस्थितो मातलिना वाह्यमानो मनोजवः
  
७।०२८।०२३अ ततो मेघा रथे तस्मिंस् तडिद्वन्तो महास्वनाः
  
७।०२८।०२३च् अग्रतो वायुचपला गच्छन्तो व्यनदंस् तदा
  
७।०२८।०२४अ नानावाद्यानि वाद्यन्त स्तुतयश् च समाहिताः
  
७।०२८।०२४च् ननृतुश् चाप्सरःसंघाः प्रयाते वासवे रणम्
  
७।०२८।०२५अ रुद्रैर् वसुभिर् आदित्यैः साध्यैश् च समरुद्गणैः
  
७।०२८।०२५च् वृतो नानाप्रहरणैर् निर्ययौ त्रिदशाधिपः
  
७।०२८।०२६अ निर्गच्छतस् तु शक्रस्य परुषं पवनो ववौ
  
७।०२८।०२६च् भास्करो निष्प्रभश् चासीन् महोल्काश् च प्रपेदिरे
  
७।०२८।०२७अ एतस्मिन्न् अन्तरे शूरो दशग्रीवः प्रतापवान्
  
७।०२८।०२७च् आरुरोह रथं दिव्यं निर्मितं विश्वकर्मणा
  
७।०२८।०२८अ पन्नगैः सुमहाकायैर् वेष्टितं लोमहर्षणैः
  
७।०२८।०२८च् येषां निश्वासवातेन प्रदीप्तम् इव संयुगम्
  
७।०२८।०२९अ दैत्यैर् निशाचरैः शूरै रथः संपरिवारितः
  
७।०२८।०२९च् समराभिमुखो दिव्यो महेन्द्रम् अभिवर्तत
  
७।०२८।०३०अ पुत्रं तं वारयित्वासौ स्वयम् एव व्यवस्थितः
  
७।०२८।०३०च् सो ऽपि युद्धाद् विनिष्क्रम्य रावणिः समुपाविशत्
  
७।०२८।०३१अ ततो युद्धं प्रवृत्तं तु सुराणां राक्षसैः सह
  
७।०२८।०३१च् शस्त्राभिवर्षणं घोरं मेघानाम् इव संयुगे
  
७।०२८।०३२अ कुम्भकर्णस् तु दुष्टात्मा नानाप्रहरणोद्यतः
  
७।०२८।०३२च् नाज्ञायत तदा युद्धे सह केनाप्य् अयुध्यत
  
७।०२८।०३३अ दन्तैर् भुजाभ्यां पद्भ्यां च शक्तितोमरसायकैः
  
७।०२८।०३३च् येन केनैव संरब्धस् ताडयाम् आस वै सुरान्
  
७।०२८।०३४अ ततो रुद्रैर् महाभागैः सहादित्यैर् निशाचरः
  
७।०२८।०३४च् प्रयुद्धस् तैश् च संग्रामे कृत्तः शस्त्रैर् निरन्तरम्
  
७।०२८।०३५अ ततस् तद् राक्षसं सैन्यं त्रिदशैः समरुद्गणैः
  
७।०२८।०३५च् रणे विद्रावितं सर्वं नानाप्रहरणैः शितैः
  
७।०२८।०३६अ के चिद् विनिहताः शस्त्रैर् वेष्टन्ति स्म महीतले
  
७।०२८।०३६च् वाहनेष्व् अवसक्ताश् च स्थिता एवापरे रणे
  
७।०२८।०३७अ रथान् नागान् खरान् उष्ट्रान् पन्नगांस् तुरगांस् तथा
  
७।०२८।०३७च् शिंशुमारान् वराहांश् च पिशाचवदनांस् तथा
  
७।०२८।०३८अ तान् समालिङ्ग्य बाहुभ्यां विष्टब्धाः के चिद् उच्छ्रिताः
  
७।०२८।०३८च् देवैस् तु शस्त्रसंविद्धा मम्रिरे च निशाचराः
  
७।०२८।०३९अ चित्रकर्म इवाभाति स तेषां रणसंप्लवः
  
७।०२८।०३९च् निहतानां प्रमत्तानां राक्षसानां महीतले
  
७।०२८।०४०अ शोणितोदक निष्यन्दाकङ्कगृध्रसमाकुला
  
७।०२८।०४०च् प्रवृत्ता संयुगमुखे शस्त्रग्राहवती नदी
  
७।०२८।०४१अ एतस्मिन्न् अन्तरे क्रुद्धो दशग्रीवः प्रतापवान्
  
७।०२८।०४१च् निरीक्ष्य तद् बलं सर्वं दैवतैर् विनिपातितम्
  
७।०२८।०४२अ स तं प्रतिविगाह्याशु प्रवृद्धं सैन्यसागरम्
  
७।०२८।०४२च् त्रिदशान् समरे निघ्नञ् शक्रम् एवाभ्यवर्तत
  
७।०२८।०४३अ ततः शक्रो महच् चापं विस्फार्य सुमहास्वनम्
  
७।०२८।०४३च् यस्य विस्फारघोषेण स्वनन्ति स्म दिशो दश
  
७।०२८।०४४अ तद् विकृष्य महच् चापम् इन्द्रो रावणमूर्धनि
  
७।०२८।०४४च् निपातयाम् आस शरान् पावकादित्यवर्चसः
  
७।०२८।०४५अ तथैव च महाबाहुर् दशग्रीवो व्यवस्थितः
  
७।०२८।०४५च् शक्रं कार्मुकविभ्रष्टैः शरवर्षैर् अवाकिरत्
  
७।०२८।०४६अ प्रयुध्यतोर् अथ तयोर् बाणवर्षैः समन्ततः
  
७।०२८।०४६च् नाज्ञायत तदा किं चित् सर्वं हि तमसा वृतम्
  
७।०२९।००१अ ततस् तमसि संजाते राक्षसा दैवतैः सह
  
७।०२९।००१च् अयुध्यन्त बलोन्मत्ताः सूदयन्तः परस्परम्
  
७।०२९।००२अ ततस् तु देवसैन्येन राक्षसानां महद् बलम्
  
७।०२९।००२च् दशांशं स्थापितं युद्धे शेषं नीतं यमक्षयम्
  
७।०२९।००३अ तस्मिंस् तु तमसा नद्धे सर्वे ते देवराक्षसाः
  
७।०२९।००३च् अन्योन्यं नाभ्यजानन्त युध्यमानाः परस्परम्
  
७।०२९।००४अ इन्द्रश् च रावणश् चैव रावणिश् च महाबलः
  
७।०२९।००४च् तस्मिंस् तमोजालवृते मोहम् ईयुर् न ते त्रयः
  
७।०२९।००५अ स तु दृष्ट्वा बलं सर्वं निहतं रावणो रणे
  
७।०२९।००५च् क्रोधम् अभ्यागमत् तीव्रं महानादं च मुक्तवान्
  
७।०२९।००६अ क्रोधात् सूतं च दुर्धर्षः स्यन्दनस्थम् उवाच ह
  
७।०२९।००६च् परसैन्यस्य मध्येन यावदन्तं नयस्व माम्
  
७।०२९।००७अ अद्यैतांस् त्रिदशान् सर्वान् विक्रमैः समरे स्वयम्
  
७।०२९।००७च् नानाशस्त्रैर् महासारैर् नाशयामि नभस्तलात्
  
७।०२९।००८अ अहम् इन्द्रं वधिष्यामि वरुणं धनदं यमम्
  
७।०२९।००८च् त्रिदशान् विनिहत्याशु स्वयं स्थास्याम्य् अथोपरि
  
७।०२९।००९अ विषादो न च कर्तव्यः शीघ्रं वाहय मे रथम्
  
७।०२९।००९च् द्विः खलु त्वां ब्रवीम्य् अद्य यावदन्तं नयस्व माम्
  
७।०२९।०१०अ अयं स नन्दनोद्देशो यत्र वर्तामहे वयम्
  
७।०२९।०१०च् नय माम् अद्य तत्र त्वम् उदयो यत्र पर्वतः
  
७।०२९।०११अ तस्य तद्वचनं श्रुत्वा तुरगान् स मनोजवान्
  
७।०२९।०११च् आदिदेशाथ शत्रूणां मध्येनैव च सारथिः
  
७।०२९।०१२अ तस्य तं निश्चयं ज्ञात्वा शक्रो देवेश्वरस् तदा
  
७।०२९।०१२च् रथस्थः समरस्थांस् तान् देवान् वाक्यम् अथाब्रवीत्
  
७।०२९।०१३अ सुराः शृणुत मद्वाक्यं यत् तावन् मम रोचते
  
७।०२९।०१३च् जीवन्न् एव दशग्रीवः साधु रक्षो निगृह्यताम्
  
७।०२९।०१४अ एष ह्य् अतिबलः सैन्ये रथेन पवनौजसा
  
७।०२९।०१४च् गमिष्यति प्रवृद्धोर्मिः समुद्र इव पर्वणि
  
७।०२९।०१५अ न ह्य् एष हन्तुं शक्यो ऽद्य वरदानात् सुनिर्भयः
  
७।०२९।०१५च् तद् ग्रहीष्यामहे रक्षो यत्ता भवत संयुगे
  
७।०२९।०१६अ यथा बलिं निगृह्यैतत् त्रैलोक्यं भुज्यते मया
  
७।०२९।०१६च् एवम् एतस्य पापस्य निग्रहो मम रोचते
  
७।०२९।०१७अ ततो ऽन्यं देशम् आस्थाय शक्रः संत्यज्य रावणम्
  
७।०२९।०१७च् अयुध्यत महातेजा राक्षसान् नाशयन् रणे
  
७।०२९।०१८अ उत्तरेण दशग्रीवः प्रविवेशानिवर्तितः
  
७।०२९।०१८च् दक्षिणेन तु पार्श्वेन प्रविवेश शतक्रतुः
  
७।०२९।०१९अ ततः स योजनशतं प्रविष्टो राक्षसाधिपः
  
७।०२९।०१९च् देवतानां बलं कृत्स्नं शरवर्षैर् अवाकिरत्
  
७।०२९।०२०अ ततः शक्रो निरीक्ष्याथ प्रविष्टं तं बलं स्वकम्
  
७।०२९।०२०च् न्यवर्तयद् असंभ्रान्तः समावृत्य दशाननम्
  
७।०२९।०२१अ एतस्मिन्न् अन्तरे नादो मुक्तो दानवराक्षसैः
  
७।०२९।०२१च् हा हताः स्मेति तं दृष्ट्वा ग्रस्तं शक्रेण रावणम्
  
७।०२९।०२२अ ततो रथं समारुह्य रावणिः क्रोधमूर्छितः
  
७।०२९।०२२च् तत् सैन्यम् अतिसंक्रुद्धः प्रविवेश सुदारुणम्
  
७।०२९।०२३अ स तां प्रविश्य मायां तु दत्तां गोपतिना पुरा
  
७।०२९।०२३च् अदृश्यः सर्वभूतानां तत् सैन्यं समवाकिरत्
  
७।०२९।०२४अ ततः स देवान् संत्यज्य शक्रम् एवाभ्ययाद् द्रुतम्
  
७।०२९।०२४च् महेन्द्रश् च महातेजा न ददर्श सुतं रिपोः
  
७।०२९।०२५अ स मातलिं हयांश् चैव ताडयित्वा शरोत्तमैः
  
७।०२९।०२५च् महेन्द्रं बाणवर्षेण शीघ्रहस्तो ह्य् अवाकिरत्
  
७।०२९।०२६अ ततः शक्रो रथं त्यक्त्व विसृज्य च स मातलिम्
  
७।०२९।०२६च् ऐरावतं समारुह्य मृगयाम् आस रावणिम्
  
७।०२९।०२७अ स तु माया बलाद् रक्षः संग्रामे नाभ्यदृश्यत
  
७।०२९।०२७च् किरमाणः शरौघेन महेन्द्रम् अमितौजसं
  
७।०२९।०२८अ स तं यदा परिश्रान्तम् इन्द्रं मेने ऽथ रावणिः
  
७।०२९।०२८च् तदैनं मायया बद्ध्वा स्वसैन्यम् अभितो ऽनयत्
  
७।०२९।०२९अ तं दृष्ट्वाथ बलात् तस्मिन् माययापहृतं रणे
  
७।०२९।०२९च् महेन्द्रम् अमराः सर्वे किं न्व् एतद् इति चुक्रुशुः
  
७।०२९।०२९ए न हि दृश्यति विद्यावान् मायया येन नीयते
  
७।०२९।०३०अ एतस्मिन्न् अन्तरे चापि सर्वे सुरगणास् तदा
  
७।०२९।०३०च् अभ्यद्रवन् सुसंक्रुद्धा रावणं शस्त्रवृष्टिभिः
  
७।०२९।०३१अ रावणस् तु समासाद्य वस्वादित्यमरुद्गणान्
  
७।०२९।०३१च् न शशाक रणे स्थातुं न योद्धुं शस्त्रपीडितः
  
७।०२९।०३२अ तं तु दृष्ट्वा परिश्रान्तं प्रहारैर् जर्जरच्छविम्
  
७।०२९।०३२च् रावणिः पितरं युद्धे ऽदर्शनस्थो ऽब्रवीद् इदम्
  
७।०२९।०३३अ आगच्छ तात गच्छावो निवृत्तं रणकर्म तत्
  
७।०२९।०३३च् जितं ते विदितं भो ऽस्तु स्वस्थो भव गतज्वरः
  
७।०२९।०३४अ अयं हि सुरसैन्यस्य त्रैलोक्यस्य च यः प्रभुः
  
७।०२९।०३४च् स गृहीतो मया शक्रो भग्नमानाः सुराः कृताः
  
७।०२९।०३५अ यथेष्टं भुङ्क्ष्व त्रैलोक्यं निगृह्य रिपुम् ओजसा
  
७।०२९।०३५च् वृथा ते किं श्रमं कृत्वा युद्धं हि तव निष्फलम्
  
७।०२९।०३६अ स दैवतबलात् तस्मान् निवृत्तो रणकर्मणः
  
७।०२९।०३६च् तच् छ्रुत्वा रावणेर् वाक्यं स्वस्थचेता दशाननः
  
७।०२९।०३७अ अथ रणविगतज्वरः प्रभुर्; विजयम् अवाप्य निशाचराधिपः
  
७।०२९।०३७च् भवनम् अभि ततो जगाम हृष्टः; स्वसुतम् अवाप्य च वाक्यम् अब्रवीत्
  
७।०२९।०३८अ अतिबलसदृशैः पराक्रमैस् तैर्; मम कुलमानविवर्धनं कृतम्
  
७।०२९।०३८च् यद् अमरसमविक्रम त्वया; त्रिदशपतिस् त्रिदशाश् च निर्जिताः
  
७।०२९।०३९अ त्वरितम् उपनयस्व वासवं; नगरम् इतो व्रज सैन्यसंवृतः
  
७।०२९।०३९च् अहम् अपि तव गच्छतो द्रुतं; सह सचिवैर् अनुयामि पृष्ठतः
  
७।०२९।०४०अ अथ स बलवृतः सवाहनस्; त्रिदशपतिं परिगृह्य रावणिः
  
७।०२९।०४०च् स्वभवनम् उपगम्य राक्षसो; मुदितमना विससर्ज राक्षसान्
  
७।०३०।००१अ जिते महेन्द्रे ऽतिबले रावणस्य सुतेन वै
  
७।०३०।००१च् प्रजापतिं पुरस्कृत्य गता लङ्कां सुरास् तदा
  
७।०३०।००२अ तं रावणं समासाद्य पुत्रभ्रातृभिर् आवृतम्
  
७।०३०।००२च् अब्रवीद् गगने तिष्ठन् सान्त्वपूर्वं प्रजापतिः
  
७।०३०।००३अ वत्स रावण तुष्टो ऽस्मि तव पुत्रस्य संयुगे
  
७।०३०।००३च् अहो ऽस्य विक्रमौदार्यं तव तुल्यो ऽधिको ऽपि वा
  
७।०३०।००४अ जितं हि भवता सर्वं त्रैलोक्यं स्वेन तेजसा
  
७।०३०।००४च् कृता प्रतिज्ञा सफला प्रीतो ऽस्मि स्वसुतेन वै
  
७।०३०।००५अ अयं च पुत्रो ऽतिबलस् तव रावणरावणिः
  
७।०३०।००५च् इन्द्रजित् त्व् इति विख्यातो जगत्य् एष भविष्यति
  
७।०३०।००६अ बलवाञ् शत्रुनिर्जेता भविष्यत्य् एष राक्षसः
  
७।०३०।००६च् यम् आश्रित्य त्वया राजन् स्थापितास् त्रिदशा वशे
  
७।०३०।००७अ तन् मुच्यतां महाबाहो महेन्द्रः पाकशासनः
  
७।०३०।००७च् किं चास्य मोक्षणार्थाय प्रयच्छन्ति दिवौकसः
  
७।०३०।००८अ अथाब्रवीन् महातेजा इन्द्रजित् समितिंजयः
  
७।०३०।००८च् अमरत्वम् अहं देव वृणोमीहास्य मोक्षणे
  
७।०३०।००९अ अब्रवीत् तु तदा देवो रावणिं कमलोद्भवः
  
७।०३०।००९च् नास्ति सर्वामरत्वं हि केषां चित् प्राणिनां भुवि
  
७।०३०।०१०अ अथाब्रवीत् स तत्रस्थम् इन्द्रजित् पद्मसंभवम्
  
७।०३०।०१०च् श्रूयतां या भवेत् सिद्धिः शतक्रतुविमोक्षणे
  
७।०३०।०११अ ममेष्टं नित्यशो देव हव्यैः संपूज्य पावकम्
  
७।०३०।०११च् संग्रामम् अवतर्तुं वै शत्रुनिर्जयकाङ्क्षिणः
  
७।०३०।०१२अ तस्मिंश् चेद् असमाप्ते तु जप्यहोमे विभावसोः
  
७।०३०।०१२च् युध्येयं देव संग्रामे तदा मे स्याद् विनाशनम्
  
७।०३०।०१३अ सर्वो हि तपसा चैव वृणोत्य् अमरतां पुमान्
  
७।०३०।०१३च् विक्रमेण मया त्व् एतद् अमरत्वं प्रवर्तितम्
  
७।०३०।०१४अ एवम् अस्त्व् इति तं प्राह वाक्यं देवः प्रजापतिः
  
७।०३०।०१४च् मुक्तश् चेन्द्रजिता शक्रो गताश् च त्रिदिवं सुराः
  
७।०३०।०१५अ एतस्मिन्न् अन्तरे शक्रो दीनो भ्रष्टाम्बरस्रजः
  
७।०३०।०१५च् राम चिन्तापरीतात्मा ध्यानतत्परतां गतः
  
७।०३०।०१६अ तं तु दृष्ट्वा तथाभूतं प्राह देवः प्रजापतिः
  
७।०३०।०१६च् शक्रक्रतो किम् उत्कण्ठां करोषि स्मर दुष्कृतम्
  
७।०३०।०१७अ अमरेन्द्र मया बह्व्यः प्रजाः सृष्टाः पुरा प्रभो
  
७।०३०।०१७च् एकवर्णाः समाभाषा एकरूपाश् च सर्वशः
  
७।०३०।०१८अ तासां नास्ति विशेषो हि दर्शने लक्षणे ऽपि वा
  
७।०३०।०१८च् ततो ऽहम् एकाग्रमनास् ताः प्रजाः पर्यचिन्तयम्
  
७।०३०।०१९अ सो ऽहं तासां विशेषार्थं स्त्रियम् एकां विनिर्ममे
  
७।०३०।०१९च् यद् यत् प्रजानां प्रत्यङ्गं विशिष्टं तत् तद् उद्धृतम्
  
७।०३०।०२०अ ततो मया रूपगुणैर् अहल्या स्त्री विनिर्मिता
  
७।०३०।०२०च् अहल्येत्य् एव च मया तस्या नाम प्रवर्तितम्
  
७।०३०।०२१अ निर्मितायां तु देवेन्द्र तस्यां नार्यां सुरर्षभ
  
७।०३०।०२१च् भविष्यतीति कस्यैषा मम चिन्ता ततो ऽभवत्
  
७।०३०।०२२अ त्वं तु शक्र तदा नारीं जानीषे मनसा प्रभो
  
७।०३०।०२२च् स्थानाधिकतया पत्नी ममैषेति पुरंदर
  
७।०३०।०२३अ सा मया न्यासभूता तु गौतमस्य महात्मनः
  
७।०३०।०२३च् न्यस्ता बहूनि वर्षाणि तेन निर्यातिता च सा
  
७।०३०।०२४अ ततस् तस्य परिज्ञाय मया स्थैर्यं महामुनेः
  
७।०३०।०२४च् ज्ञात्वा तपसि सिद्धिं च पत्न्यर्थं स्पर्शिता तदा
  
७।०३०।०२५अ स तया सह धर्मात्मा रमते स्म महामुनिः
  
७।०३०।०२५च् आसन् निराशा देवास् तु गौतमे दत्तया तया
  
७।०३०।०२६अ त्वं क्रुद्धस् त्व् इह कामात्मा गत्वा तस्याश्रमं मुनेः
  
७।०३०।०२६च् दृष्टवांश् च तदा तां स्त्रीं दीप्ताम् अग्निशिखाम् इव
  
७।०३०।०२७अ सा त्वया धर्षिता शक्र कामार्तेन समन्युना
  
७।०३०।०२७च् दृष्टस् त्वं च तदा तेन आश्रमे परमर्षिणा
  
७।०३०।०२८अ ततः क्रुद्धेन तेनासि शप्तः परमतेजसा
  
७।०३०।०२८च् गतो ऽसि येन देवेन्द्र दशाभागविपर्ययम्
  
७।०३०।०२९अ यस्मान् मे धर्षिता पत्नी त्वया वासव निर्भयम्
  
७।०३०।०२९च् तस्मात् त्वं समरे राजञ् शत्रुहस्तं गमिष्यसि
  
७।०३०।०३०अ अयं तु भावो दुर्बुद्धे यस् त्वयेह प्रवर्तितः
  
७।०३०।०३०च् मानुषेष्व् अपि सर्वेषु भविष्यति न संशयः
  
७।०३०।०३१अ तत्राधर्मः सुबलवान् समुत्थास्यति यो महान्
  
७।०३०।०३१च् तत्रार्धं तस्य यः कर्ता त्वय्य् अर्धं निपतिष्यति
  
७।०३०।०३२अ न च ते स्थावरं स्थानं भविष्यति पुरंदर
  
७।०३०।०३२च् एतेनाधर्मयोगेन यस् त्वयेह प्रवर्तितः
  
७।०३०।०३३अ यश् च यश् च सुरेन्द्रः स्याद् ध्रुवः स न भविष्यति
  
७।०३०।०३३च् एष शापो मया मुक्त इत्य् असौ त्वां तदाब्रवीत्
  
७।०३०।०३४अ तां तु भार्यां विनिर्भर्त्स्य सो ऽब्रवीत् सुमहातपाः
  
७।०३०।०३४च् दुर्विनीते विनिध्वंस ममाश्रमसमीपतः
  
७।०३०।०३५अ रूपयौवनसंपन्ना यस्मात् त्वम् अनवस्थिता
  
७।०३०।०३५च् तस्माद् रूपवती लोके न त्वम् एका भविष्यसि
  
७।०३०।०३६अ रूपं च तत् प्रजाः सर्वा गमिष्यन्ति सुदुर्लभम्
  
७।०३०।०३६च् यत् तवेदं समाश्रित्य विभ्रमे ऽयम् उपस्थितः
  
७।०३०।०३७अ तदा प्रभृति भूयिष्ठं प्रजा रूपसमन्विताः
  
७।०३०।०३७च् शापोत्सर्गाद् धि तस्येदं मुनेः सर्वम् उपागतम्
  
७।०३०।०३८अ तत् स्मर त्वं महाबाहो दुष्कृतं यत् त्वया कृतम्
  
७।०३०।०३८च् येन त्वं ग्रहणं शत्रोर् गतो नान्येन वासव
  
७।०३०।०३९अ शीघ्रं यजस्व यज्ञं त्वं वैष्णवं सुसमाहितः
  
७।०३०।०३९च् पावितस् तेन यज्ञेन यास्यसि त्रिदिवं ततः
  
७।०३०।०४०अ पुत्रश् च तव देवेन्द्र न विनष्टो महारणे
  
७।०३०।०४०च् नीतः संनिहितश् चैव अर्यकेण महोदधौ
  
७।०३०।०४१अ एतच् छ्रुत्वा महेन्द्रस् तु यज्ञम् इष्ट्वा च वैष्णवम्
  
७।०३०।०४१च् पुनस् त्रिदिवम् आक्रामद् अन्वशासच् च देवताः
  
७।०३०।०४२अ एतद् इन्द्रजितो राम बलं यत् कीर्तितं मया
  
७।०३०।०४२च् निर्जितस् तेन देवेन्द्रः प्राणिनो ऽन्ये च किं पुनः
  
७।०३१।००१अ ततो रामो महातेजा विस्मयात् पुनर् एव हि
  
७।०३१।००१च् उवाच प्रणतो वाक्यम् अगस्त्यम् ऋषिसत्तमम्
  
७।०३१।००२अ भगवन् किं तदा लोकाः शून्या आसन् द्विजोत्तम
  
७।०३१।००२च् धर्षणां यत्र न प्राप्तो रावणो राक्षसेश्वरः
  
७।०३१।००३अ उताहो हीनवीर्यास् ते बभुवुः पृथिवीक्षितः
  
७।०३१।००३च् बहिष्कृता वरास्त्रैश् च बहवो निर्जिता नृपाः
  
७।०३१।००४अ राघवस्य वचः श्रुत्वा अगस्त्यो भगवान् ऋषिः
  
७।०३१।००४च् उवाच रामं प्रहसन् पितामह इवेश्वरम्
  
७।०३१।००५अ स एवं बाधमानस् तु पार्थिवान् पार्थिवर्षभ
  
७।०३१।००५च् चचार रावणो राम पृथिव्यां पृथिवीपते
  
७।०३१।००६अ ततो माहिष्मतीं नाम पुरीं स्वर्गपुरीप्रभाम्
  
७।०३१।००६च् संप्राप्तो यत्र साम्निध्यं परमं वसुरेतसः
  
७।०३१।००७अ तुल्य आसीन् नृपस् तस्य प्रतापाद् वसुरेतसः
  
७।०३१।००७च् अर्जुनो नाम यस्याग्निः शरकुण्डे शयः सदा
  
७।०३१।००८अ तम् एव दिवसं सो ऽथ हैहयाधिपतिर् बली
  
७।०३१।००८च् अर्जुनो नर्मदां रन्तुं गतः स्त्रीभिः सहेश्वरः
  
७।०३१।००९अ रावणो राक्षसेन्द्रस् तु तस्यामात्यान् अपृच्छत
  
७।०३१।००९च् क्वार्जुनो वो नृपः सो ऽद्य शीघ्रम् आख्यातुम् अर्हथ
  
७।०३१।०१०अ रावणो ऽहम् अनुप्राप्तो युद्धेप्सुर् नृवरेण तु
  
७।०३१।०१०च् ममागमनम् अव्यग्रैर् युष्माभिः संनिवेद्यताम्
  
७।०३१।०११अ इत्य् एवं रावणेनोक्तास् ते ऽमात्याः सुविपश्चितः
  
७।०३१।०११च् अब्रुवन् राक्षसपतिम् असाम्निध्यं महीपतेः
  
७।०३१।०१२अ श्रुत्वा विश्रवसः पुत्रः पौराणाम् अर्जुनं गतम्
  
७।०३१।०१२च् अपसृत्यागतो विन्ध्यं हिमवत्संनिभं गिरिम्
  
७।०३१।०१३अ स तम् अभ्रम् इवाविष्टम् उद्भ्रान्तम् इव मेदिनीम्
  
७।०३१।०१३च् अपश्यद् रावणो विन्ध्यम् आलिखन्तम् इवाम्बरम्
  
७।०३१।०१४अ सहस्रशिखरोपेतं सिंहाध्युषितकन्दरम्
  
७।०३१।०१४च् प्रपात पतितैः शीतैः साट्टहासम् इवाम्बुभिः
  
७।०३१।०१५अ देवदानवगन्धर्वैः साप्सरोगणकिंनरैः
  
७।०३१।०१५च् साह स्त्रीभिः क्रीडमानैः स्वर्गभूतं महोच्छ्रयम्
  
७।०३१।०१६अ नदीभिः स्यन्दमानाभिर् अगतिप्रतिमं जलम्
  
७।०३१।०१६च् स्फुटीभिश् चलजिह्वाभिर् वमन्तम् इव विष्ठितम्
  
७।०३१।०१७अ उल्कावन्तं दरीवन्तं हिमवत्संनिभं गिरिम्
  
७।०३१।०१७च् पश्यमानस् ततो विन्ध्यं रावणो नर्मदां ययौ
  
७।०३१।०१८अ चलोपलजलां पुण्यां पश्चिमोदधिगामिनीम्
  
७।०३१।०१८च् महिषैः सृमरैः सिंहैः शार्दूलर्क्षगजोत्तमैः
  
७।०३१।०१८ए उष्णाभितप्तैस् तृषितैः संक्षोभितजलाशयाम्
  
७।०३१।०१९अ चक्रवाकैः सकारण्डैः सहंसजलकुक्कुटैः
  
७।०३१।०१९च् सारसैश् च सदामत्तैः कोकूजद्भिः समावृताम्
  
७।०३१।०२०अ फुल्लद्रुमकृतोत्तंसां चक्रवाकयुगस्तनीम्
  
७।०३१।०२०च् विस्तीर्णपुलिनश्रोणीं हंसावलिसुमेखलाम्
  
७।०३१।०२१अ पुष्परेण्वनुलिप्ताङ्गीं जलफेनामलांशुकाम्
  
७।०३१।०२१च् जलावगाहसंस्पर्शां फुल्लोत्पलशुभेक्षणाम्
  
७।०३१।०२२अ पुष्पकाद् अवरुह्याशु नर्मदां सरितां वराम्
  
७।०३१।०२२च् इष्टाम् इव वरां नारीम् अवगाह्य दशाननः
  
७।०३१।०२३अ स तस्याः पुलिने रम्ये नानाकुसुमशोभिते
  
७।०३१।०२३च् उपोपविष्टः सचिवैः सार्धं राक्षसपुंगवः
  
७।०३१।०२३ए नर्मदा दर्शजं हर्षम् आप्तवान् राक्षसेश्वरः
  
७।०३१।०२४अ ततः सलीलं प्रहसान् रावणो राक्षसाधिपः
  
७।०३१।०२४च् उवाच सचिवांस् तत्र मारीचशुकसारणान्
  
७।०३१।०२५अ एष रश्मिसहस्रेण जगत् कृत्वेव काञ्चनम्
  
७।०३१।०२५च् तीक्ष्णतापकरः सूर्यो नभसो मध्यम् आस्थितः
  
७।०३१।०२५ए माम् आसीनं विदित्वेह चन्द्रायाति दिवाकरः
  
७।०३१।०२६अ नर्मदा जलशीतश् च सुगन्धिः श्रमनाअशनः
  
७।०३१।०२६च् मद्भयाद् अनिलो ह्य् एष वात्य् असौ सुसमाहितः
  
७।०३१।०२७अ इयं चापि सरिच्छ्रेष्ठा नर्मदा नर्म वर्धिनी
  
७।०३१।०२७च् लीनमीनविहंगोर्मिः सभयेवाङ्गना स्थिता
  
७।०३१।०२८अ तद् भवन्तः क्षताः शस्त्रैर् नृपैर् इन्द्रसमैर् युधि
  
७।०३१।०२८च् चन्दनस्य रसेनेव रुधिरेण समुक्षिताः
  
७।०३१।०२९अ ते यूयम् अवगाहध्वं नर्मदां शर्मदां नृणाम्
  
७।०३१।०२९च् महापद्ममुखा मत्ता गङ्गाम् इव महागजाः
  
७।०३१।०३०अ अस्यां स्नात्वा महानद्यां पाप्मानं विप्रमोक्ष्यथ
  
७।०३१।०३१अ अहम् अप्य् अत्र पुलिने शरदिन्दुसमप्रभे
  
७।०३१।०३१च् पुष्पोपहरं शनकैः करिष्यामि उमापतेः
  
७।०३१।०३२अ रावणेनैवम् उक्तास् तु मारीचशुकसारणाः
  
७।०३१।०३२च् समहोदरधूम्राक्षा नर्मदाम् अवगाहिरे
  
७।०३१।०३३अ राक्षसेन्द्रगजैस् तैस् तु क्षोभ्यते नर्मदा नदी
  
७।०३१।०३३च् वामनाञ्जनपद्माद्यैर् गङ्गा इव महागजैः
  
७।०३१।०३४अ ततस् ते राक्षसाअः स्नात्वा नर्मदाया वराम्भसि
  
७।०३१।०३४च् उत्तीर्य पुष्पाण्य् आजह्रुर् बल्यर्थं रावणस्य तु
  
७।०३१।०३५अ नर्मदा पुलिने रम्ये शुभ्राभ्रसदृशप्रभे
  
७।०३१।०३५च् राक्षसेन्द्रैर् मुहूर्तेन कृतः पुष्पमयो गिरिः
  
७।०३१।०३६अ पुष्पेषूपहृतेष्व् एव रावणो राक्षसेश्वरः
  
७।०३१।०३६च् अवतीर्णो नदीं स्नातुं गङ्गाम् इव महागजः
  
७।०३१।०३७अ तत्र स्नात्वा च विधिवज् जप्त्वा जप्यम् अनुत्तमम्
  
७।०३१।०३७च् नर्मदा सलिलात् तस्माद् उत्ततार स रावणः
  
७।०३१।०३८अ रावणं प्राञ्जलिं यान्तम् अन्वयुः सप्तराक्षसाः
  
७।०३१।०३८च् यत्र यत्र स याति स्म रावणो राक्षसाधिपः
  
७।०३१।०३८ए जाम्बूनदमयं लिङ्गं तत्र तत्र स्म नीयते
  
७।०३१।०३९अ वालुकवेदिमध्ये तु तल् लिङ्गं स्थाप्य रावणः
  
७।०३१।०३९च् अर्चयाम् आस गन्धैश् च पुष्पैश् चामृतगन्धिभिः
  
७।०३१।०४०अ ततः सताम् आर्तिहरं हरं परं; वरप्रदं चन्द्रमयूखभूषणम्
  
७।०३१।०४०च् समर्चयित्वा स निशाचरो जगौ; प्रसार्य हस्तान् प्रणनर्त चायतान्
  
७।०३२।००१अ नर्मदा पुलिने यत्र राक्षसेन्द्रः स रावणः
  
७।०३२।००१च् पुष्पोपहारं कुरुते तस्माद् देशाद् अदूरतः
  
७।०३२।००२अ अर्जुनो जयतां श्रेष्ठो माहिष्मत्याः पतिः प्रभुः
  
७।०३२।००२च् क्रीडिते सह नारीभिर् नर्मदातोयम् आश्रितः
  
७।०३२।००३अ तासां मध्यगतो राज रराज स ततो ऽर्जुनः
  
७।०३२।००३च् करेणूनां सहस्रस्य मध्यस्थ इव कुञ्जरः
  
७।०३२।००४अ जिज्ञासुः स तु बाहूनां सहस्रस्योत्तमं बलम्
  
७।०३२।००४च् रुरोध नर्मदा वेगं बाहुभिः स तदार्जुनः
  
७।०३२।००५अ कार्तवीर्यभुजासेतुं तज् जलं प्राप्य निर्मलम्
  
७।०३२।००५च् कूलापहारं कुर्वाणं प्रतिस्रोतः प्रधावति
  
७।०३२।००६अ समीननक्रमकरः सपुष्पकुशसंस्तरः
  
७।०३२।००६च् स नर्मदाम्भसो वेगः प्रावृट्काल इवाबभौ
  
७।०३२।००७अ स वेगः कार्तवीर्येण संप्रेषिट इवाम्भसः
  
७।०३२।००७च् पुष्पोपहारं तत् सर्वं रावणस्य जहार ह
  
७।०३२।००८अ रावणो ऽर्धसमाप्तं तु उत्सृज्य नियमं तदा
  
७।०३२।००८च् नर्मदां पश्यते कान्तां प्रतिकूलां यथा प्रियाम्
  
७।०३२।००९अ पश्चिमेन तु तं दृष्ट्वा सागरोद्गारसंनिभम्
  
७।०३२।००९च् वर्धन्तम् अम्भसो वेगं पूर्वाम् आशां प्रविश्य तु
  
७।०३२।०१०अ ततो ऽनुद्भ्रान्तशकुनां स्वाभाव्ये परमे स्थिताम्
  
७।०३२।०१०च् निर्विकाराङ्गनाभासां पश्यते रावणो नदीम्
  
७।०३२।०११अ सव्येतरकराङ्गुल्या सशब्दं च दशाननः
  
७।०३२।०११च् वेगप्रभवम् अन्वेष्टुं सो ऽदिशच् छुकसारणौ
  
७।०३२।०१२अ तौ तु रावणसंदिष्टौ भ्रातरौ शुकसारणौ
  
७।०३२।०१२च् व्योमान्तरचरौ वीरौ प्रस्थितौ पश्चिमोन्मुखौ
  
७।०३२।०१३अ अर्धयोजनमात्रं तु गत्वा तौ तु निशाचरौ
  
७।०३२।०१३च् पश्येतां पुरुषं तोये क्रीडन्तं सहयोषितम्
  
७।०३२।०१४अ बृहत्सालप्रतीकशं तोयव्याकुलमूर्धजम्
  
७।०३२।०१४च् मदरक्तान्तनयनं मदनाकारवर्चसं
  
७।०३२।०१५अ नदीं बाहुसहस्रेण रुन्धन्तम् अरिमर्दनम्
  
७।०३२।०१५च् गिरिं पादसहस्रेण रुन्धन्तम् इव मेदिनीम्
  
७।०३२।०१६अ बालानां वरनारीणां सहस्रेणाभिसंवृतम्
  
७।०३२।०१६च् समदानां करेणूनां सहस्रेणेव कुञ्जरम्
  
७।०३२।०१७अ तम् अद्भुततमं दृष्ट्वा राक्षसौ शुकसारणौ
  
७।०३२।०१७च् संनिवृत्ताव् उपागम्य रावणं तम् अथोचतुः
  
७।०३२।०१८अ बृहत्सालप्रतीकाशः को ऽप्य् असौ राक्षसेश्वर
  
७।०३२।०१८च् नर्मदां रोधवद् रुद्ध्वा क्रीडापयति योषितः
  
७।०३२।०१९अ तेन बाहुसहस्रेण संनिरुद्धजला नदी
  
७।०३२।०१९च् सागरोद्गारसंकाशान् उद्गारान् सृजते मुहुः
  
७।०३२।०२०अ इत्य् एवं भाषमाणौ तौ निशम्य शुकसारणौ
  
७।०३२।०२०च् रावणो ऽर्जुन इत्य् उक्त्वा उत्तस्थौ युद्धलालसः
  
७।०३२।०२१अ अर्जुनाभिमुखे तस्मिन् प्रस्थिते राक्षसेश्वरे
  
७।०३२।०२१च् सकृद् एव कृतो रावः सरक्तः प्रेषितो घनैः
  
७।०३२।०२२अ महोदरमहापार्श्वधूम्राक्षशुकसारणैः
  
७।०३२।०२२च् संवृतो राक्षसेन्द्रस् तु तत्रागाद् यत्र सो ऽर्जुनः
  
७।०३२।०२३अ नातिदीर्घेण कालेन स ततो राक्षसो बली
  
७।०३२।०२३च् तं नर्मदा ह्रदं भीमम् आजगामाञ्जनप्रभः
  
७।०३२।०२४अ स तत्र स्त्रीपरिवृतं वाशिताभिर् इव द्विपम्
  
७।०३२।०२४च् नरेन्द्रं पश्यते राजा राक्षसानां तदार्जुनम्
  
७।०३२।०२५अ स रोषाद् रक्तनयनो राक्षसेन्द्रो बलोद्धतः
  
७।०३२।०२५च् इत्य् एवम् अर्जुनामात्यान् आह गम्भीरया गिरा
  
७।०३२।०२६अ अमात्याः क्षिप्रम् आख्यात हैहयस्य नृपस्य वै
  
७।०३२।०२६च् युद्धार्थं समनुप्राप्तो रावणो नाम नामतः
  
७।०३२।०२७अ रावणस्य वचः श्रुत्वा मन्त्रिणो ऽथार्जुनस्य ते
  
७।०३२।०२७च् उत्तस्थुः सायुधास् तं च रावणं वाक्यम् अब्रुवन्
  
७।०३२।०२८अ युद्धस्य कालो विज्ञातः साधु भोः साधु रावण
  
७।०३२।०२८च् यः क्षीबं स्त्रीवृतं चैव योद्धुम् इच्छसि नो नृपम्
  
७।०३२।०२८ए वाशितामध्यगं मत्तं शार्दूल इव कुञ्जरम्
  
७।०३२।०२९अ क्षमस्वाद्य दशग्रीव उष्यतां रजनी त्वया
  
७।०३२।०२९च् युद्धश्रद्धा तु यद्य् अस्ति श्वस् तात समरे ऽर्जुनम्
  
७।०३२।०३०अ यदि वापि त्वरा तुभ्यं युद्धतृष्णासमावृता
  
७।०३२।०३०च् निहत्यास्मांस् ततो युद्धम् अर्जुनेनोपयास्यसि
  
७।०३२।०३१अ ततस् ते रावणामात्यैर् अमात्याः पार्थिवस्य तु
  
७।०३२।०३१च् सूदिताश् चापि ते युद्धे भक्षिताश् च बुभुक्षितैः
  
७।०३२।०३२अ ततो हलहलाशब्दो नर्मदा तिर आबभौ
  
७।०३२।०३२च् अर्जुनस्यानुयात्राणां रावणस्य च मन्त्रिणाम्
  
७।०३२।०३३अ इषुभिस् तोमरैः शूलैर् वज्रकल्पैः सकर्षणैः
  
७।०३२।०३३च् सरावणान् अर्दयन्तः समन्तात् समभिद्रुताः
  
७।०३२।०३४अ हैहयाधिपयोधानां वेग आसीत् सुदारुणः
  
७।०३२।०३४च् सनक्रमीनमकरसमुद्रस्येव निस्वनः
  
७।०३२।०३५अ रावणस्य तु ते ऽमात्याः प्रहस्तशुकसारणाः
  
७।०३२।०३५च् कार्तवीर्यबलं क्रुद्धा निर्दहन्त्य् अग्नितेजसः
  
७।०३२।०३६अ अर्जुनाय तु तत् कर्म रावणस्य समन्त्रिणः
  
७।०३२।०३६च् क्रीडमानाय कथितं पुरुषैर् द्वाररक्षिभिः
  
७।०३२।०३७अ उक्त्वा न भेतव्यम् इति स्त्रीजनं स ततो ऽर्जुनः
  
७।०३२।०३७च् उत्ततार जलात् तस्माद् गङ्गातोयाद् इवाञ्जनः
  
७।०३२।०३८अ क्रोधदूषितनेत्रस् तु स ततो ऽर्जुन पावकः
  
७।०३२।०३८च् प्रजज्वाल महाघोरो युगान्त इव पावकः
  
७।०३२।०३९अ स तूर्णतरम् आदाय वरहेमाङ्गदो गदाम्
  
७।०३२।०३९च् अभिद्रवति रक्षांसि तमांसीव दिवाकरः
  
७।०३२।०४०अ बाहुविक्षेपकरणां समुद्यम्य महागदाम्
  
७।०३२।०४०च् गारुडं वेगम् आस्थाय आपपातैव सो ऽर्जुनः
  
७।०३२।०४१अ तस्य मर्गं समावृत्य विन्ध्यो ऽर्कस्येव पर्वतः
  
७।०३२।०४१च् स्थितो विन्ध्य इवाकम्प्यः प्रहस्तो मुसलायुधः
  
७।०३२।०४२अ ततो ऽस्य मुसलं घोरं लोहबद्धं मदोद्धतः
  
७।०३२।०४२च् प्रहस्तः प्रेषयन् क्रुद्धो ररास च यथाम्बुदः
  
७।०३२।०४३अ तस्याग्रे मुसलस्याग्निर् अशोकापीडसंनिभः
  
७।०३२।०४३च् प्रहस्तकरमुक्तस्य बभूव प्रदहन्न् इव
  
७।०३२।०४४अ आधावमानं मुसलं कार्तवीर्यस् तदार्जुनः
  
७।०३२।०४४च् निपुणं वञ्चयाम् आस सगदो गजविक्रमः
  
७।०३२।०४५अ ततस् तम् अभिदुद्राव प्रहस्तं हैहयाधिपः
  
७।०३२।०४५च् भ्रामयाणो गदां गुर्वीं पञ्चबाहुशतोच्छ्रयाम्
  
७।०३२।०४६अ तेनाहतो ऽतिवेगेन प्रहस्तो गदया तदा
  
७।०३२।०४६च् निपपात स्थितः शैलो वज्रिवज्रहतो यथा
  
७।०३२।०४७अ प्रहस्तं पतितं दृष्ट्वा मारीचशुकसाअरणाः
  
७।०३२।०४७च् समहोदरधूम्राक्षा अपसृप्ता रणाजिरात्
  
७।०३२।०४८अ अपक्रान्तेष्व् अमात्येषु प्रहस्ते च निपातिते
  
७।०३२।०४८च् रावणो ऽभ्यद्रवत् तूर्णम् अर्जुनं नृपसत्तमम्
  
७।०३२।०४९अ सहस्रबाहोस् तद् युद्धं विंशद्बाहोश् च दारुणम्
  
७।०३२।०४९च् नृपराक्षसयोस् तत्र आरब्धं लोमहर्षणम्
  
७।०३२।०५०अ सागराव् इव संक्षुब्धौ चलमूलाव् इवाचलौ
  
७।०३२।०५०च् तेजोयुक्ताव् इवादित्यौ प्रदहन्ताव् इवानलौ
  
७।०३२।०५१अ बलोद्धतौ यथा नागौ वाशितार्थे यथा वृषौ
  
७।०३२।०५१च् मेघाव् इव विनर्दन्तौ सिंहाव् इव बलोत्कटौ
  
७।०३२।०५२अ रुद्रकालाव् इव क्रुद्धौ तौ तथा राक्षसार्जुनौ
  
७।०३२।०५२च् परस्परं गदाभ्यां तौ ताडयाम् आसतुर् भृशम्
  
७।०३२।०५३अ वज्रप्रहारान् अचला यथा घोरान् विषेहिरे
  
७।०३२।०५३च् गदाप्रहारांस् तद्वत् तौ सहेते नरराक्षसौ
  
७।०३२।०५४अ यथाशनिरवेभ्यस् तु जायते वै प्रतिश्रुतिः
  
७।०३२।०५४च् तथा ताभ्यां गदापातैर् दिशः सर्वाः प्रतिश्रुताः
  
७।०३२।०५५अ अर्जुनस्य गदा सा तु पात्यमानाहितोरसि
  
७।०३२।०५५च् काञ्चनाभं नभश् चक्रे विद्युत्सौदामनी यथा
  
७।०३२।०५६अ तथैव रावणेनापि पात्यमाना मुहुर् मुहुः
  
७।०३२।०५६च् अर्जुनोरसि निर्भाति गदोल्केव महागिरौ
  
७।०३२।०५७अ नार्जुनः खेदम् आप्नोति न राक्षसगणेश्वरः
  
७।०३२।०५७च् समम् आसीत् तयोर् युद्धं यथा पूर्वं बलीन्द्रयोः
  
७।०३२।०५८अ शृङ्गैर् महर्षभौ यद्वद् दन्ताग्रैर् इव कुञ्जरौ
  
७।०३२।०५८च् परस्परं विनिघ्नन्तौ नरराक्षससत्तमौ
  
७।०३२।०५९अ ततो ऽर्जुनेन क्रुद्धेन सर्वप्राणेन सा गदा
  
७।०३२।०५९च् स्तनयोर् अन्तरे मुक्ता रावणस्य महाहवे
  
७।०३२।०६०अ वरदानकृतत्राणे सा गदा रावणोरसि
  
७।०३२।०६०च् दुर्बलेव यथा सेना द्विधाभूतापतत् क्षितौ
  
७।०३२।०६१अ स त्व् अर्जुनप्रमुक्तेन गदापातेन रावणः
  
७।०३२।०६१च् अपासर्पद् धनुर्मात्रं निषसाअद च निष्टनन्
  
७।०३२।०६२अ स विह्वलं तद् आलक्ष्य दशग्रीवं ततो ऽर्जुनः
  
७।०३२।०६२च् सहसा प्रतिजग्राह गरुत्मान् इव पन्नगम्
  
७।०३२।०६३अ स तं बाहुसहस्रेण बलाद् गृह्य दशाननम्
  
७।०३२।०६३च् बबन्ध बलवान् राजा बलिं नारायणो यथा
  
७।०३२।०६४अ बध्यमाने दशग्रीवे सिद्धचारणदेवताः
  
७।०३२।०६४च् साध्वीति वादिनः पुष्पैः किरन्त्य् अर्जुनमूर्धनि
  
७।०३२।०६५अ व्याघ्रो मृगम् इवादाय सिंहराड् इव दन्तिनम्
  
७।०३२।०६५च् ररास हैहयो राजा हर्षाद् अम्बुदवन् मुहुः
  
७।०३२।०६६अ प्रहस्तस् तु समाश्वस्तो दृष्ट्वा बद्धं दशाननम्
  
७।०३२।०६६च् सह तै राकसैः क्रुद्ध अभिदुद्राव पार्थिवम्
  
७।०३२।०६७अ नक्तंचराणां वेगस् तु तेषाम् आपततां बभौ
  
७।०३२।०६७च् उद्धृत आतपापाये समुद्राणाम् इवाद्भुतः
  
७।०३२।०६८अ मुञ्च मुञ्चेति भाषन्तस् तिष्ठ तिष्ठेति चासकृत्
  
७।०३२।०६८च् मुसलानि च शूलानि उत्ससर्जुस् तदार्जुने
  
७।०३२।०६९अ अप्राप्तान्य् एव तान्य् आशु असंभ्रान्तस् तदार्जुनः
  
७।०३२।०६९च् आयुधान्य् अमरारीणां जग्राह रिपुसूदनः
  
७।०३२।०७०अ ततस् तैर् एव रक्षांसि दुर्धरैः प्रवरायुधैः
  
७।०३२।०७०च् भित्त्वा विद्रावयाम् आस वायुर् अम्बुधरान् इव
  
७।०३२।०७१अ राक्षसांस् त्रासयित्वा तु कार्तवीर्यार्जुनस् तदा
  
७।०३२।०७१च् रावणं गृह्य नगरं प्रविवेश सुहृद्वृतः
  
७।०३२।०७२अ स कीर्यमाणः कुसुमाक्षतोत्करैर्; द्विजैः सपौरैः पुरुहूतसंनिभः
  
७।०३२।०७२च् तदार्जुनः संप्रविवेश तां पुरीं; बलिं निगृह्यैव सहस्रलोचनः
  
७।०३३।००१अ रावणग्रहणं तत् तु वायुग्रहणसंनिभम्
  
७।०३३।००१च् ऋषिः पुलस्त्यः शुश्राव कथितं दिवि दैवतैः
  
७।०३३।००२अ ततः पुत्रसुतस्नेहात् कम्प्यमानो महाधृतिः
  
७।०३३।००२च् माहिष्मतीपतिं द्रष्टुम् आजगाम महान् ऋषिः
  
७।०३३।००३अ स वायुमार्गम् आस्थाय वायुतुल्यगतिर् द्विजः
  
७।०३३।००३च् पुरीं माहिष्मतीं प्राप्तो मनःसंतापविक्रमः
  
७।०३३।००४अ सो ऽमरावतिसंकाशां हृष्टपुष्टजनावृताम्
  
७।०३३।००४च् प्रविवेश पुरीं ब्रह्मा इन्द्रस्येवामरावतीम्
  
७।०३३।००५अ पादचारम् इवादित्यं निष्पतन्तं सुदुर्दृशम्
  
७।०३३।००५च् ततस् ते प्रत्यभिज्ञाय अर्जुनाय न्यवेदयन्
  
७।०३३।००६अ पुलस्त्य इति तं श्रुत्वा वचनं हैहयाधिपः
  
७।०३३।००६च् शिरस्य् अञ्जलिम् उद्धृत्य प्रत्युद्गच्छद् द्विजोत्तमम्
  
७।०३३।००७अ पुरोहितो ऽस्य गृह्यार्घ्यं मधुपर्कं तथाइव च
  
७।०३३।००७च् पुरस्तात् प्रययौ राज्ञ इन्द्रस्येव बृहस्पतिः
  
७।०३३।००८अ ततस् तम् ऋषिम् आयान्तम् उद्यन्तम् इव भास्करम्
  
७।०३३।००८च् अर्जुनो दृश्य संप्राप्तं ववन्देन्द्र इवेश्वरम्
  
७।०३३।००९अ स तस्य मधुपर्कं च पाद्यम् अर्घ्यं च दापयन्
  
७।०३३।००९च् पुलस्त्यम् आह राजेन्द्रो हर्षगद्गदया गिरा
  
७।०३३।०१०अ अद्येयम् अमरावत्या तुल्या माहिष्मती कृता
  
७।०३३।०१०च् अद्याहं तु द्विजेन्द्रेन्द्र यस्मात् पश्यामि दुर्दृशम्
  
७।०३३।०११अ अद्य मे कुशलं देव अद्य मे कुलम् उद्धृतम्
  
७।०३३।०११च् यत् ते देवगणैर् वन्द्यौ वन्दे ऽहं चरणाव् इमौ
  
७।०३३।०१२अ इदं राज्यम् इमे पुत्रा इमे दारा इमे वयम्
  
७।०३३।०१२च् ब्रह्मन् किं कुर्म किं कार्यम् आज्ञापयतु नो भवान्
  
७।०३३।०१३अ तं धर्मे ऽग्निषु भृत्येषु शिवं पृष्ट्वाथ पार्थिवम्
  
७।०३३।०१३च् पुलस्त्योवाच राजानं हैहयानां तदार्जुनम्
  
७।०३३।०१४अ राजेन्द्रामलपद्माक्षपूर्णचन्द्रनिभानन
  
७।०३३।०१४च् अतुलं ते बलं येन दशग्रीवस् त्वया जितः
  
७।०३३।०१५अ भयाद् यस्यावतिष्ठेतां निष्पन्दौ सागरानिलौ
  
७।०३३।०१५च् सो ऽयम् अद्य त्वया बद्धः पौत्रो मे ऽतीवदुर्जयः
  
७।०३३।०१६अ तत् पुत्रक यशः स्फीतं नाम विश्रावितं त्वया
  
७।०३३।०१६च् मद्वाक्याद् याच्यमानो ऽद्य मुञ्च वत्स दशाननम्
  
७।०३३।०१७अ पुलस्त्याज्ञां स गृह्याथ अकिंचनवचो ऽर्जुनः
  
७।०३३।०१७च् मुमोच पार्थिवेन्द्रेन्द्रो राक्षसेन्द्रं प्रहृष्टवत्
  
७।०३३।०१८अ स तं प्रमुक्त्वा त्रिदशारिम् अर्जुनः; प्रपूज्य दिव्याभरणस्रगम्बरैः
  
७।०३३।०१८च् अहिंसाकं सख्यम् उपेत्य साग्निकं; प्रणम्य स ब्रह्मसुतं गृहं ययौ
  
७।०३३।०१९अ पुलस्त्येनापि संगम्य राक्षसेन्द्रः प्रतापवान्
  
७।०३३।०१९च् परिष्वङ्गकृतातिथ्यो लज्जमानो विसर्जितः
  
७।०३३।०२०अ पितामहसुतश् चापि पुलस्त्यो मुनिसत्तमः
  
७।०३३।०२०च् मोचयित्वा दशग्रीवं ब्रह्मलोकं जगाम सः
  
७।०३३।०२१अ एवं स रावणः प्राप्तः कार्तवीर्यात् तु धर्षणात्
  
७।०३३।०२१च् पुलस्त्यवचनाच् चापि पुनर् मोक्षम् अवाप्तवान्
  
७।०३३।०२२अ एवं बलिभ्यो बलिनः सन्ति राघवनन्दन
  
७।०३३।०२२च् नावज्ञा परतः कार्या य इच्छेच् छ्रेय आत्मनः
  
७।०३३।०२३अ ततः स राजा पिशिताशनानां; सहस्रबाहोर् उपलभ्य मैत्रीम्
  
७।०३३।०२३च् पुनर् नराणां कदनं चकार; चचार सर्वां पृथिवीं च दर्पात्
  
७।०३४।००१अ अर्जुनेन विमुक्तस् तु रावणो राक्षसाधिपः
  
७।०३४।००१च् चचार पृथिवीं सर्वाम् अनिर्विण्णस् तथा कृतः
  
७।०३४।००२अ राक्षसं वा मनुष्यं वा शृणुते यं बलाधिकम्
  
७।०३४।००२च् रावणस् तं समासाद्य युद्धे ह्वयति दर्पितः
  
७।०३४।००३अ ततः कदा चित् किष्किन्धां नगरीं वालिपालिताम्
  
७।०३४।००३च् गत्वाह्वयति युद्धाय वालिनं हेममालिनम्
  
७।०३४।००४अ ततस् तं वानरामात्यस् तारस् तारापिता प्रभुः
  
७।०३४।००४च् उवाच रावणं वाक्यं युद्धप्रेप्सुम् उपागतम्
  
७।०३४।००५अ राक्षसेन्द्र गतो वाली यस् ते प्रतिबलो भवेत्
  
७।०३४।००५च् नान्यः प्रमुखतः स्थातुं तव शक्तः प्लवंगमः
  
७।०३४।००६अ चतुर्भ्यो ऽपि समुद्रेभ्यः संध्याम् अन्वास्य रावण
  
७।०३४।००६च् इमं मुहूर्तम् आयाति वाली तिष्ठ मुहूर्तकम्
  
७।०३४।००७अ एतान् अस्थिचयान् पश्य य एते शङ्खपाण्डुराः
  
७।०३४।००७च् युद्धार्थिनाम् इमे राजन् वानराधिपतेजसा
  
७।०३४।००८अ यद् वामृतरसः पीतस् त्वया रावणराक्षस
  
७।०३४।००८च् तथा वालिनम् आसाद्य तदन्तं तव जीवितम्
  
७।०३४।००९अ अथ वा त्वरसे मर्तुं गच्छ दक्षिणसागरम्
  
७।०३४।००९च् वालिनं द्रक्ष्यसे तत्र भूमिष्ठम् इव भास्करम्
  
७।०३४।०१०अ स तु तारं विनिर्भर्त्स्य रावणो राक्षसेश्वरः
  
७।०३४।०१०च् पुष्पकं तत् समारुह्य प्रययौ दक्षिणार्णवम्
  
७।०३४।०११अ तत्र हेमगिरिप्रख्यं तरुणार्कनिभाननम्
  
७।०३४।०११च् रावणो वालिनं दृष्ट्वा संध्योपासनतत्परम्
  
७।०३४।०१२अ पुष्पकाद् अवरुह्याथ रावणो ऽञ्जनसंनिभः
  
७।०३४।०१२च् ग्रहीतुं वालिनं तूर्णं निःशब्दपदम् आद्रवत्
  
७।०३४।०१३अ यदृच्छयोन्मीलयता वालिनापि स रावणः
  
७।०३४।०१३च् पापाभिप्रायवान् दृष्टश् चकार न च संभ्रमम्
  
७।०३४।०१४अ शशम् आलक्ष्य सिंहो वा पन्नगं गरुडो यथा
  
७।०३४।०१४च् न चिन्तयति तं वाली रावणं पापनिश्चयम्
  
७।०३४।०१५अ जिघृक्षमाणम् अद्यैनं रावणं पापबुद्धिनम्
  
७।०३४।०१५च् कक्षावलम्बिनं कृत्वा गमिष्यामि महार्णवान्
  
७।०३४।०१६अ द्रक्ष्यन्त्य् अरिं ममाङ्कस्थं स्रंसितोरुकराम्बरम्
  
७।०३४।०१६च् लम्बमानं दशग्रीवं गरुडस्येव पन्नगम्
  
७।०३४।०१७अ इत्य् एवं मतिम् आस्थाय वाली कर्णम् उपाश्रितः
  
७।०३४।०१७च् जपन् वै नैगमान् मन्त्रांस् तस्थौ पर्वतराड् इव
  
७।०३४।०१८अ ताव् अन्योन्यं जिघृक्षन्तौ हरिराक्षसपार्थिवौ
  
७।०३४।०१८च् प्रयत्नवन्तौ तत् कर्म ईहतुर् बलदर्पितौ
  
७।०३४।०१९अ हस्तग्राह्यं तु तं मत्वा पादशब्देन रावणम्
  
७।०३४।०१९च् पराङ्मुखो ऽपि जग्राह वाली सर्पम् इवाण्डजः
  
७।०३४।०२०अ ग्रहीतुकामं तं गृह्य रक्षसाम् ईश्वरं हरिः
  
७।०३४।०२०च् खम् उत्पपात वेगेन कृत्वा कक्षावलम्बिनम्
  
७।०३४।०२१अ स तं पीड्दयमानस् तु वितुदन्तं नखैर् मुहुः
  
७।०३४।०२१च् जहार रावणं वाली पवनस् तोयदं यथा
  
७।०३४।०२२अ अथ ते राक्षसामात्या ह्रियमाणे दशानने
  
७।०३४।०२२च् मुमोक्षयिषवो घोरा रवमाणा ह्य् अभिद्रवन्
  
७।०३४।०२३अ अन्वीयमानस् तैर् वाली भ्राजते ऽम्बरमध्यगः
  
७।०३४।०२३च् अन्वीयमानो मेघौघैर् अम्बरस्थ इवांशुमान्
  
७।०३४।०२४अ ते ऽशक्नुवन्तः संप्राप्तं वालिनं राक्षसोत्तमाः
  
७।०३४।०२४च् तस्य बाहूरुवेगेन परिश्रान्तः पतन्ति च
  
७।०३४।०२५अ वालिमार्गाद् अपाक्रामन् पर्वतेन्द्रा हि गच्छतः
  
७।०३४।०२६अ अपक्षिगणसंपातो वानरेन्द्रो महाजवः
  
७।०३४।०२६च् क्रमशः सागरान् सर्वान् संध्याकालम् अवन्दत
  
७।०३४।०२७अ सभाज्यमानो भूतैस् तु खेचरैः खेचरो हरिः
  
७।०३४।०२७च् पश्चिमं सागरं वाली आजगाम सरावणः
  
७।०३४।०२८अ तत्र संध्याम् उपासित्वा स्नात्वा जप्त्वा च वानरः
  
७।०३४।०२८च् उत्तरं सागरं प्रायाद् वहमानो दशाननम्
  
७।०३४।०२९अ उत्तरे सागरे संध्याम् उपासित्वा दशाननम्
  
७।०३४।०२९च् वहमानो ऽगमद् वाली पूर्वम् अम्बुमहानिधिम्
  
७।०३४।०३०अ तत्रापि संध्याम् अन्वास्य वासविः स हरीश्वरः
  
७।०३४।०३०च् किष्किन्धाभिमुखो गृह्य रावणं पुनर् आगमत्
  
७।०३४।०३१अ चतुर्ष्व् अपि समुद्रेषु संध्याम् अन्वास्य वानरः
  
७।०३४।०३१च् रावणोद्वहनश्रान्तः किष्किन्धोपवने ऽपतत्
  
७।०३४।०३२अ रावणं तु मुमोचाथ स्वकक्षात् कपिसत्तमः
  
७।०३४।०३२च् कुतस् त्वम् इति चोवाच प्रहसन् रावणं प्रति
  
७।०३४।०३३अ विस्मयं तु महद् गत्वा श्रमलोकनिरीक्षणः
  
७।०३४।०३३च् राक्षसेशो हरीशं तम् इदं वचनम् अब्रवीत्
  
७।०३४।०३४अ वानरेन्द्र महेन्द्राभ राक्षसेन्द्रो ऽस्मि रावणः
  
७।०३४।०३४च् युद्धेप्सुर् अहं संप्राप्तः स चाद्यासादितस् त्वया
  
७।०३४।०३५अ अहो बलम् अहो वीर्यम् अहो गम्भीरता च ते
  
७।०३४।०३५च् येनाहं पशुवद् गृह्य भ्रामितश् चतुरो ऽर्णवान्
  
७।०३४।०३६अ एवम् अश्रान्तवद् वीर शीघ्रम् एव च वानर
  
७।०३४।०३६च् मां चैवोद्वहमानस् तु को ऽन्यो वीरः क्रमिष्यति
  
७।०३४।०३७अ त्रयाणाम् एव भूतानां गतिर् एषा प्लवंगम
  
७।०३४।०३७च् मनोऽनिलसुपर्णानां तव वा नात्र संशयः
  
७।०३४।०३८अ सो ऽहं दृष्टबलस् तुभ्यम् इच्छामि हरिपुंगव
  
७।०३४।०३८च् त्वया सह चिरं सख्यं सुस्निग्धं पावकाग्रतः
  
७।०३४।०३९अ दाराः पुत्राः पुरं राष्ट्रं भोगाच्छादनभोजनम्
  
७।०३४।०३९च् सर्वम् एवाविभक्तं नौ भविष्यति हरीश्वर
  
७।०३४।०४०अ ततः प्रज्वालयित्वाग्निं ताव् उभौ हरिराक्षसौ
  
७।०३४।०४०च् भ्रातृत्वम् उपसंपन्नौ परिष्वज्य परस्परम्
  
७।०३४।०४१अ अन्योन्यं लम्बितकरौ ततस् तौ हरिराक्षसौ
  
७।०३४।०४१च् किष्किन्धां विशतुर् हृष्टौ सिंहौ गिरिगुहाम् इव
  
७।०३४।०४२अ स तत्र मासम् उषितः सुग्रीव इव रावणः
  
७।०३४।०४२च् अमात्यैर् आगतैर् नीचस् त्रैलोक्योत्सादनार्थिभिः
  
७।०३४।०४३अ एवम् एतत् पुरावृत्तं वालिना रावणः प्रभो
  
७।०३४।०४३च् धर्षितश् च कृतश् चापि भ्राता पावकसंनिधौ
  
७।०३४।०४४अ बलम् अप्रतिमं राम वालिनो ऽभवद् उत्तमम्
  
७।०३४।०४४च् सो ऽपि तया विनिर्दग्धः शलभो वह्निना यथा
  
७।०३५।००१अ अपृच्छत ततो रामो दक्षिणाशालयं मुनिम्
  
७।०३५।००१च् प्राञ्जलिर् विनयोपेत इदम् आह वचो ऽर्थवत्
  
७।०३५।००२अ अतुलं बलम् एताभ्यां वालिनो रावणस्य च
  
७।०३५।००२च् न त्व् एतौ हनुमद्वीर्यैः समाव् इति मतिर् मम
  
७।०३५।००३अ शौर्यं दाक्ष्यं बलं धैर्यं प्राज्ञता नयसाधनम्
  
७।०३५।००३च् विक्रमश् च प्रभावश् च हनूमति कृतालयाः
  
७।०३५।००४अ दृष्ट्वोदधिं विषीदन्तीं तदैष कपिवाहिनीम्
  
७।०३५।००४च् समाश्वास्य कपीन् भूयो योजनानां शतं प्लुतः
  
७।०३५।००५अ धर्षयित्वा पुरीं लङ्कां रावणान्तःपुरं तथा
  
७।०३५।००५च् दृष्ट्वा संभाषिता चापि सीता विश्वासिता तथा
  
७।०३५।००६अ सेनाग्रगा मन्त्रिसुताः किंकरा रावणात्मजः
  
७।०३५।००६च् एते हनुमता तत्र एकेन विनिपातिताः
  
७।०३५।००७अ भूयो बन्धाद् विमुक्तेन संभाषित्वा दशाननम्
  
७।०३५।००७च् लङ्का भस्मीकृता तेन पावकेनेव मेदिनी
  
७।०३५।००८अ न कालस्य न शक्रस्य न विष्णोर् वित्तपस्य च
  
७।०३५।००८च् कर्माणि तानि श्रूयन्ते यानि युद्धे हनूमतः
  
७।०३५।००९अ एतस्य बाहुवीर्येण लङ्का सीता च लक्ष्मणः
  
७।०३५।००९च् प्राप्तो मया जयश् चैव राज्यं मित्राणि बान्धवाः
  
७।०३५।०१०अ हनूमान् यदि मे न स्याद् वानराधिपतेः सखा
  
७।०३५।०१०च् प्रवृत्तम् अपि को वेत्तुं जानक्याः शक्तिमान् भवेत्
  
७।०३५।०११अ किमर्थं वाली चैतेन सुग्रीवप्रियकाम्यया
  
७।०३५।०११च् तदा वैरे समुत्पन्ने न दग्धो वीरुधो यथा
  
७।०३५।०१२अ न हि वेदितवान् मन्ये हनूमान् आत्मनो बलम्
  
७।०३५।०१२च् यद् दृष्टवाञ् जीवितेष्टं क्लिश्यन्तं वानराधिपम्
  
७।०३५।०१३अ एतन् मे भगवन् सर्वं हनूमति महामुने
  
७।०३५।०१३च् विस्तरेण यथातत्त्वं कथयामरपूजित
  
७।०३५।०१४अ राघवस्य वचः श्रुत्वा हेतुयुक्तम् ऋषिस् ततः
  
७।०३५।०१४च् हनूमतः समक्षं तम् इदं वचनम् अब्रवीत्
  
७।०३५।०१५अ सत्यम् एतद् रघुश्रेष्ठ यद् ब्रवीषि हनूमतः
  
७।०३५।०१५च् न बले विद्यते तुल्यो न गतौ न मतौ परः
  
७।०३५।०१६अ अमोघशापैः शापस् तु दत्तो ऽस्य ऋषिभिः पुरा
  
७।०३५।०१६च् न वेदिता बलं येन बली सन्न् अरिमर्दनः
  
७।०३५।०१७अ बाल्ये ऽप्य् एतेन यत् कर्म कृतं राम महाबल
  
७।०३५।०१७च् तन् न वर्णयितुं शक्यम् अतिबालतयास्य ते
  
७।०३५।०१८अ यदि वास्ति त्व् अभिप्रायस् तच् छ्रोतुं तव राघव
  
७।०३५।०१८च् समाधाय मतिं राम निशामय वदाम्य् अहम्
  
७।०३५।०१९अ सूर्यदत्तवरस्वर्णः सुमेरुर् नाम पर्वतः
  
७।०३५।०१९च् यत्र राज्यं प्रशास्त्य् अस्य केषरी नाम वै पिता
  
७।०३५।०२०अ तस्य भार्या बभूवेष्टा ह्य् अञ्जनेति परिश्रुता
  
७।०३५।०२०च् जनयाम् आस तस्यां वै वायुर् आत्मजम् उत्तमम्
  
७।०३५।०२१अ शालिशूकसमाभासं प्रासूतेमं तदाञ्जना
  
७।०३५।०२१च् फलान्य् आहर्तुकामा वै निष्क्रान्ता गहने चरा
  
७।०३५।०२२अ एष मातुर् वियोगाच् च क्षुधया च भृशार्दितः
  
७।०३५।०२२च् रुरोद शिशुर् अत्यर्थं शिशुः शरभराड् इव
  
७।०३५।०२३अ ततोद्यन्तं विवस्वन्तं जपा पुष्पोत्करोपमम्
  
७।०३५।०२३च् ददृशे फललोभाच् च उत्पपात रविं प्रति
  
७।०३५।०२४अ बालार्काभिमुखो बालो बालार्क इव मूर्तिमान्
  
७।०३५।०२४च् ग्रहीतुकामो बालार्कं प्लवते ऽम्बरमध्यगः
  
७।०३५।०२५अ एतस्मिन् प्लवनाने तु शिशुभावे हनूमति
  
७।०३५।०२५च् देवदानवसिद्धानां विस्मयः सुमहान् अभूत्
  
७।०३५।०२६अ नाप्य् एवं वेगवान् वायुर् गरुडो न मनस् तथा
  
७।०३५।०२६च् यथायं वायुपुत्रस् तु क्रमते ऽम्बरम् उत्तमम्
  
७।०३५।०२७अ यदि तावच् छिशोर् अस्य ईदृशौ गतिविक्रमौ
  
७।०३५।०२७च् यौवनं बलम् आसाद्य कथं वेगो भविष्यति
  
७।०३५।०२८अ तम् अनुप्लवते वायुः प्लवन्तं पुत्रम् आत्मनः
  
७।०३५।०२८च् सूर्यदाहभयाद् रक्षंस् तुषारचयशीतलः
  
७।०३५।०२९अ बहुयोजनसाहस्रं क्रमत्य् एष ततो ऽम्बरम्
  
७।०३५।०२९च् पितुर् बलाच् च बाल्याच् च भास्कराभ्याशम् आगतः
  
७।०३५।०३०अ शिशुर् एष त्व् अदोषज्ञ इति मत्वा दिवाकरः
  
७।०३५।०३०च् कार्यं चात्र समायत्तम् इत्य् एवं न ददाह सः
  
७।०३५।०३१अ यम् एव दिवसं ह्य् एष ग्रहीतुं भास्करं प्लुतः
  
७।०३५।०३१च् तम् एव दिवसं राहुर् जिघृक्षति दिवाकरम्
  
७।०३५।०३२अ अनेन च परामृष्टो राम सूर्यरथोपति
  
७।०३५।०३२च् अपक्रान्तस् ततस् त्रस्तो राहुश् चन्द्रार्कमर्दनः
  
७।०३५।०३३अ स इन्द्रभवनं गत्वा सरोषः सिंहिकासुतः
  
७।०३५।०३३च् अब्रवीद् भ्रुकुटीं कृत्वा देवं देवगणैर् वृतम्
  
७।०३५।०३४अ बुभुक्षापनयं दत्त्वा चन्द्रार्कौ मम वासव
  
७।०३५।०३४च् किम् इदं तत् त्वया दत्तम् अन्यस्य बलवृत्रहन्
  
७।०३५।०३५अ अद्याहं पर्वकाले तु जिघृक्षुः सूर्यम् आगतः
  
७।०३५।०३५च् अथान्यो राहुर् आसाद्य जग्राह सहसा रविम्
  
७।०३५।०३६अ स राहोर् वचनं श्रुत्वा वासवः संभ्रमान्वितः
  
७।०३५।०३६च् उत्पपातासनं हित्वा उद्वहन् काञ्चनस्रजम्
  
७।०३५।०३७अ ततः कैलासकूटाभं चतुर्दन्तं मदस्रवम्
  
७।०३५।०३७च् शृङ्गारकारिणं प्रांषुं स्वर्णघण्टाट्टहासिनम्
  
७।०३५।०३८अ इन्द्रः करीन्द्रम् आरुह्य राहुं कृत्वा पुरःसरम्
  
७।०३५।०३८च् प्रायाद् यत्राभवत् सूर्यः सहानेन हनूमता
  
७।०३५।०३९अ अथातिरभसेनागाद् राहुर् उत्सृज्य वासवम्
  
७।०३५।०३९च् अनेन च स वै दृष्ट आधावञ् शैलकूटवत्
  
७।०३५।०४०अ ततः सूर्यं समुत्सृज्य राहुम् एवम् अवेक्ष्य च
  
७।०३५।०४०च् उत्पपात पुनर् व्योम ग्रहीतुं सिंहिका सुतम्
  
७।०३५।०४१अ उत्सृज्यार्कम् इमं राम आधावन्तं प्लवंगमम्
  
७।०३५।०४१च् दृष्ट्वा राहुः परावृत्य मुखशेषः पराङ्मुखः
  
७।०३५।०४२अ इन्द्रम् आशंसमानस् तु त्रातारं सिंहिकासुतः
  
७।०३५।०४२च् इन्द्र इन्द्रेति संत्रासान् मुहुर् मुहुर् अभाषत
  
७।०३५।०४३अ राहोर् विक्रोशमानस्य प्राग् एवालक्षितः स्वरः
  
७।०३५।०४३च् श्रुत्वेन्द्रोवाच मां भैषीर् अयम् एनं निहन्म्य् अहम्
  
७।०३५।०४४अ ऐरावतं ततो दृष्ट्वा महत् तद् इदम् इत्य् अपि
  
७।०३५।०४४च् फलं तं हस्तिराजानम् अभिदुद्राव मारुतिः
  
७।०३५।०४५अ तदास्य धावतो रूपम् ऐरावतजिघृक्षया
  
७।०३५।०४५च् मुहूर्तम् अभवद् घोरम् इन्द्राग्न्योर् इव भास्वरम्
  
७।०३५।०४६अ एवम् आधावमानं तु नातिक्रुद्धः शचीपतिः
  
७।०३५।०४६च् हस्तान्तेनातिमुक्तेन कुलिशेनाभ्यताडयत्
  
७।०३५।०४७अ ततो गिरौ पपातैष इन्द्रवज्राभिताडितः
  
७।०३५।०४७च् पतमानस्य चैतस्य वामो हनुर् अभज्यत
  
७।०३५।०४८अ तस्मिंस् तु पतिते बाले वज्रताडनविह्वले
  
७।०३५।०४८च् चुक्रोधेन्द्राय पवनः प्रजानाम् अशिवाय च
  
७।०३५।०४९अ विण्मूत्राशयम् आवृत्य प्रजास्व् अन्तर्गतः प्रभुः
  
७।०३५।०४९च् रुरोध सर्वभूतानि यथा वर्षाणि वासवः
  
७।०३५।०५०अ वायुप्रकोपाद् भूतानि निरुच्छ्वासानि सर्वतः
  
७।०३५।०५०च् संधिभिर् भज्यमानानि काष्ठभूतानि जज्ञिरे
  
७।०३५।०५१अ निःस्वधं निर्वषट्कारं निष्क्रियं धर्मवर्जितम्
  
७।०३५।०५१च् वायुप्रकोपात् त्रैलोक्यं निरयस्थम् इवाबभौ
  
७।०३५।०५२अ ततः प्रजाः सगन्धर्वाः सदेवासुरमानुषाः
  
७।०३५।०५२च् प्रजापतिं समाधावन्न् असुखार्ताः सुखैषिणः
  
७।०३५।०५३अ ऊचुः प्राञ्जलयो देवा दरोदरनिभोदराः
  
७।०३५।०५३च् त्वया स्म भगवन् सृष्टाः प्रजानाथ चतुर्विधाः
  
७।०३५।०५४अ त्वया दत्तो ऽयम् अस्माकम् आयुषः पवनः पतिः
  
७।०३५।०५४च् सो ऽस्मान् प्राणेश्वरो भूत्वा कस्माद् एषो ऽद्य सत्तम
  
७।०३५।०५५अ रुरोध दुःखं जनयन्न् अन्तःपुर इव स्त्रियः
  
७।०३५।०५५च् तस्मात् त्वां शरणं प्राप्ता वायुनोपहता विभो
  
७।०३५।०५६अ वायुसंरोधजं दुःखम् इदं नो नुद शत्रुहन्
  
७।०३५।०५७अ एतत् प्रजानां श्रुत्वा तु प्रजानाथः प्रजापतिः
  
७।०३५।०५७च् कारणाद् इति तान् उक्त्वा प्रजाः पुनर् अभाषत
  
७।०३५।०५८अ यस्मिन् वः कारणे वायुश् चुक्रोध च रुरोध च
  
७।०३५।०५८च् प्रजाः शृणुध्वं तत् सर्वं श्रोतव्यं चात्मनः क्षमम्
  
७।०३५।०५९अ पुत्रस् तस्यामरेशेन इन्द्रेणाद्य निपातितः
  
७।०३५।०५९च् राहोर् वचनम् आज्ञाय राज्ञा वः कोपितो ऽनिलः
  
७।०३५।०६०अ अशरीरः शरीरेषु वायुश् चरति पालयन्
  
७।०३५।०६०च् शरीरं हि विना वायुं समतां याति रेणुभिः
  
७।०३५।०६१अ वायुः प्राणाः सुखं वायुर् वायुः सर्वम् इदं जगत्
  
७।०३५।०६१च् वायुना संपरित्यक्तं न सुखं विन्दते जगत्
  
७।०३५।०६२अ अद्यैव च परित्यक्तं वायुना जगद् आयुषा
  
७।०३५।०६२च् अद्यैवेमे निरुच्छ्वासाः काष्ठकुड्योपमाः स्थिताः
  
७।०३५।०६३अ तद् यामस् तत्र यत्रास्ते मारुतो रुक्प्रदो हि वः
  
७।०३५।०६३च् मा विनाशं गमिष्याम अप्रसाद्यादितेः सुतम्
  
७।०३५।०६४अ ततः प्रजाभिः सहितः प्रजापतिः; सदेवगन्धर्वभुजंगगुह्यकः
  
७।०३५।०६४च् जगाम तत्रास्यति यत्र मारुतः; सुतं सुरेन्द्राभिहतं प्रगृह्य सः
  
७।०३५।०६५अ ततो ऽर्कवैश्वानरकाञ्चनप्रभं; सुतं तदोत्सङ्गगतं सदा गतेः
  
७।०३५।०६५च् चतुर्मुखो वीक्ष्य कृपाम् अथाकरोत्; सदेवसिद्धर्षिभुजंगराक्षसः
  
७।०३६।००१अ ततः पितामहं दृष्ट्वा वायुः पुत्रवधार्दितः
  
७।०३६।००१च् शिशुकं तं समादाय उत्तस्थौ धातुर् अग्रतः
  
७।०३६।००२अ चलत्कुण्डलमौलिस्रक्तपनीयविभूषणः
  
७।०३६।००२च् पादयोर् न्यपतद् वायुस् तिस्रोऽ वस्थाय वेधसे
  
७।०३६।००३अ तं तु वेदविदाद्यस् तु लम्बाभरणशोभिना
  
७।०३६।००३च् वायुम् उत्थाप्य हस्तेन शिशुं तं परिमृष्टवान्
  
७।०३६।००४अ स्पृष्टमात्रस् ततः सो ऽथ सलीलं पद्मजन्मना
  
७।०३६।००४च् जलसिक्तं यथा सस्यं पुनर् जीवितम् आप्तवान्
  
७।०३६।००५अ प्राणवन्तम् इमं दृष्ट्वा प्राणो गन्धवहो मुदा
  
७।०३६।००५च् चचार सर्वभूतेषु संनिरुद्धं यथापुरा
  
७।०३६।००६अ मरुद्रोगविनिर्मुक्ताः प्रजा वै मुदिताभवन्
  
७।०३६।००६च् शीतवातविनिर्मुक्ताः पद्मिन्य इव साम्बुजाः
  
७।०३६।००७अ ततस् त्रियुग्मस् त्रिककुत् त्रिधामा त्रिदशार्चितः
  
७।०३६।००७च् उवाच देवता ब्रह्मा मारुतप्रियकाम्यया
  
७।०३६।००८अ भो महेन्द्राग्निवरुणधनेश्वरमहेश्वराः
  
७।०३६।००८च् जानताम् अपि तत् सर्वं हितं वक्ष्यामि श्रूयताम्
  
७।०३६।००९अ अनेन शिशुना कार्यं कर्तव्यं वो भविष्यति
  
७।०३६।००९च् ददतास्य वरान् सर्वे मारुतस्यास्य तुष्टिदान्
  
७।०३६।०१०अ ततः सहस्रनयनः प्रीतिरक्तः शुभाननः
  
७।०३६।०१०च् कुशे शयमयीं मालां समुत्क्षिप्येदम् अब्रवीत्
  
७।०३६।०११अ मत्करोत्सृष्टवज्रेण हनुर् अस्य यथा क्षतः
  
७।०३६।०११च् नाम्नैष कपिशार्दूलो भविता हनुमान् इति
  
७।०३६।०१२अ अहम् एवास्य दास्यामि परमं वरम् उत्तमम्
  
७।०३६।०१२च् अतः प्रभृति वज्रस्य ममावध्यो भविष्यति
  
७।०३६।०१३अ मार्ताण्डस् त्व् अब्रवीत् तत्र भगवांस् तिमिरापहः
  
७।०३६।०१३च् तेजसो ऽस्य मदीयस्य ददामि शतिकां कलाम्
  
७।०३६।०१४अ यदा तु शास्त्राण्य् अध्येतुं शक्तिर् अस्य भविष्यति
  
७।०३६।०१४च् तदास्य शास्त्रं दास्यामि येन वाग्मी भविष्यति
  
७।०३६।०१५अ वरुणश् च वरं प्रादान् नास्य मृत्युर् भविष्यति
  
७।०३६।०१५च् वर्षायुतशतेनापि मत्पाशाद् उदकाद् अपि
  
७।०३६।०१६अ यमो ऽपि दण्डावध्यत्वम् अरोगत्वं च नित्यशः
  
७।०३६।०१६च् दिशते ऽस्य वरं तुष्ट अविषादं च संयुगे
  
७।०३६।०१७अ गदेयं मामिका नैनं संयुगेषु वधिष्यति
  
७।०३६।०१७च् इत्य् एवं वरदः प्राह तदा ह्य् एकाक्षिपिङ्गलः
  
७।०३६।०१८अ मत्तो मदायुधानां च न वध्यो ऽयं भविष्यति
  
७।०३६।०१८च् इत्य् एवं शंकरेणापि दत्तो ऽस्य परमो वरः
  
७।०३६।०१९अ सर्वेषां ब्रह्मदण्डानाम् अवध्यो ऽयं भविष्यति
  
७।०३६।०१९च् दीर्घाअयुश् च महात्मा च इति ब्रह्माब्रवीद् वचः
  
७।०३६।०२०अ विश्वकर्मा तु दृष्ट्वैनं बालसूर्योपमं शिशुम्
  
७।०३६।०२०च् शिल्पिना प्रवरः प्राह वरम् अस्य महामतिः
  
७।०३६।०२१अ विनिर्मितानि देवानाम् आयुधानीह यानि तु
  
७।०३६।०२१च् तेषां संग्रामकाले तु अवध्यो ऽयं भविष्यति
  
७।०३६।०२२अ ततः सुराणां तु वरैर् दृष्ट्वा ह्य् एनम् अकंकृतम्
  
७।०३६।०२२च् चतुर्मुखस् तुष्टमुखो वायुम् आह जगद्गुरुः
  
७।०३६।०२३अ अमित्राणां भयकरो मित्राणाम् अभयंकरः
  
७।०३६।०२३च् अजेयो भविता ते ऽत्र पुत्रो मारुतमारुतिः
  
७।०३६।०२४अ रावणोत्सादनार्थानि रामप्रीतिकराणि च
  
७।०३६।०२४च् रोमहर्षकराण्य् एष कर्ता कर्माणि संयुगे
  
७।०३६।०२५अ एवम् उक्त्वा तम् आमन्त्र्य मारुतं ते ऽमरैः सह
  
७।०३६।०२५च् यथागतं ययुः सर्वे पितामहपुरोगमाः
  
७।०३६।०२६अ सो ऽपि गन्धवहः पुत्रं प्रगृह्य गृहम् आनयत्
  
७।०३६।०२६च् अञ्जनायास्तम् आख्याय वरं दत्तं विनिःसृतः
  
७।०३६।०२७अ प्राप्य राम वरान् एष वरदानबलान्वितः
  
७।०३६।०२७च् बलेनात्मनि संस्थेन सो ऽपूर्यत यथार्णवः
  
७।०३६।०२८अ बलेनापूर्यमाणो हि एष वानरपुंगवः
  
७।०३६।०२८च् आश्रमेषु महर्षीणाम् अपराध्यति निर्भयः
  
७।०३६।०२९अ स्रुग्भाण्डान् अग्निहोत्रं च वल्कलानां च संचयान्
  
७।०३६।०२९च् भग्नविच्छिन्नविध्वस्तान् सुशान्तानां करोत्य् अयम्
  
७।०३६।०३०अ सर्वेषां ब्रह्मदण्डानाम् अवध्यं ब्रह्मणा कृतम्
  
७।०३६।०३०च् जानन्त ऋषयस् तं वै क्षमन्ते तस्य नित्यशः
  
७।०३६।०३१अ यदा केषरिणा त्व् एष वायुना साञ्जनेन च
  
७।०३६।०३१च् प्रतिषिद्धो ऽपि मर्यादां लङ्घयत्य् एव वानरः
  
७।०३६।०३२अ ततो महर्षयः क्रुद्धा भृग्वङ्गिरसवंशजाः
  
७।०३६।०३२च् शेपुर् एनं रघुश्रेष्ठ नातिक्रुद्धातिमन्यवः
  
७।०३६।०३३अ बाधसे यत् समाश्रित्य बलम् अस्मान् प्लवंगम
  
७।०३६।०३३च् तद् दीर्घकालं वेत्तासि नास्माकं शापमोहितः
  
७।०३६।०३४अ ततस् तु हृततेजौजा महर्षिवचनौजसा
  
७।०३६।०३४च् एषो श्रमाणि नान्येति मृदुभावगतश् चरन्
  
७।०३६।०३५अ अथ ऋक्षरजा नाम वालिसुग्रीवयोः पिता
  
७।०३६।०३५च् सर्ववानरराजासीत् तेजसा इव भास्करः
  
७।०३६।०३६अ स तु राज्यं चिरं कृत्वा वानराणां हरीश्वरः
  
७।०३६।०३६च् ततस् त्वर्क्षरजा नाम कालधर्मेण संगतः
  
७।०३६।०३७अ तस्मिन्न् अस्तमिते वाली मन्त्रिभिर् मन्त्रकोविदैः
  
७।०३६।०३७च् पित्र्ये पदे कृतो राजा सुग्रीवो वालिनः पदे
  
७।०३६।०३८अ सुग्रीवेण समं त्व् अस्य अद्वैधं छिद्रवर्जितम्
  
७।०३६।०३८च् अहार्यं सख्यम् अभवद् अनिलस्य यथाग्निना
  
७।०३६।०३९अ एष शापवशाद् एव न वेदबलम् आत्मनः
  
७।०३६।०३९च् वालिसुग्रीवयोर् वैरं यदा रामसमुत्थितम्
  
७।०३६।०४०अ न ह्य् एष राम सुग्रीवो भ्राम्यमाणो ऽपि वालिना
  
७।०३६।०४०च् वेदयानो न च ह्य् एष बलम् आत्मनि मारुतिः
  
७।०३६।०४१अ पराक्रमोत्साह मतिप्रतापैः; सौशील्यमाधुर्यनयानयैश् च
  
७।०३६।०४१च् गाम्भीर्यचातुर्यसुवीर्यधैर्यैर्; हनूमतः को ऽप्य् अधिको ऽस्ति लोके
  
७।०३६।०४२अ असौ पुरा व्याकरणं ग्रहीष्यन्; सूर्योन्मुखः पृष्ठगमः कपीन्द्रः
  
७।०३६।०४२च् उद्यद्गिरेर् अस्तगिरिं जगाम; ग्रन्थं महद् धारयद् अप्रमेयः
  
७।०३६।०४३अ प्रवीविविक्षोर् इव सागरस्य; लोकान् दिधक्षोर् इव पावकस्य
  
७।०३६।०४३च् लोकक्षयेष्व् एव यथान्तकस्य; हनूमतः स्थास्यति कः पुरस्तात्
  
७।०३६।०४४अ एषो ऽपि चान्ये च महाकपीन्द्राः; सुग्रीवमैन्दद्विविदाः सनीलाः
  
७।०३६।०४४च् सतारतारेयनलाः सरम्भास्; त्वत्कारणाद् राम सुरैर् हि सृष्टाः
  
७।०३६।०४५अ तद् एतत् कथितं सर्वं यन् मां त्वं परिपृच्छसि
  
७।०३६।०४५च् हनूमतो बालभावे कर्मैतत् कथितं मया
  
७।०३६।०४६अ दृष्टः संभाषितश् चासि राम गच्छमहे वयम्
  
७।०३६।०४६च् एवम् उक्त्वा गताः सर्वे ऋषयस् ते यथागतम्
  
७।०३७।००१अ विमृश्य च ततो रामो वयस्यम् अकुतोभयम्
  
७।०३७।००१च् प्रतर्दनं काशिपतिं परिष्वज्येदम् अब्रवीत्
  
७।०३७।००२अ दर्शिता भवता प्रीतिर् दर्शितं सौहृदं परम्
  
७।०३७।००२च् उद्योगश् च कृतो राजन् भरतेन त्वया सह
  
७।०३७।००३अ तद् भवान् अद्य काशेयीं पुरीं वाराणसीं व्रज
  
७।०३७।००३च् रमणीयां त्वया गुप्तां सुप्राकारां सुतोरणाम्
  
७।०३७।००४अ एतावद् उक्त्वा उत्थाय काकुत्स्थः परमासनात्
  
७।०३७।००४च् पर्यष्वजत धर्मात्मा निरन्तरम् उरोगतम्
  
७।०३७।००५अ विसृज्य तं वयस्यं स स्वागतान् पृथिवीपतीन्
  
७।०३७।००५च् प्रहसन् राघवो वाक्यम् उवाच मधुराक्षरम्
  
७।०३७।००६अ भवतां प्रीतिर् अव्यग्रा तेजसा परिरक्षिता
  
७।०३७।००६च् धर्मश् च नियतो नित्यं सत्यं च भवतां सदा
  
७।०३७।००७अ युष्माकं च प्रभावेन तेजसा च महात्मनाम्
  
७।०३७।००७च् हतो दुरात्मा दुर्बुद्धी रावणो राक्षसाधिपः
  
७।०३७।००८अ हेतुमात्रम् अहं तत्र भवतां तेजसां हतः
  
७।०३७।००८च् रावणः सगणो युद्धे सपुत्रः सहबान्धवः
  
७।०३७।००९अ भवन्तश् च समानीता भरतेन महात्मना
  
७।०३७।००९च् श्रुत्वा जनकराजस्य कानने तनयां हृताम्
  
७।०३७।०१०अ उद्युक्तानां च सर्वेषां पार्थिवानां महात्मनाम्
  
७।०३७।०१०च् कालो ह्य् अतीतः सुमहान् गमने रोचतां मतिः
  
७।०३७।०११अ प्रत्यूचुस् तं च राजानो हर्षेण महतान्विताः
  
७।०३७।०११च् दिष्ट्या त्वं विजयी राम राज्यं चापि प्रतिष्ठितम्
  
७।०३७।०१२अ दिष्ट्या प्रत्याहृता सीता दिष्ट्या शत्रुः पराजितः
  
७।०३७।०१२च् एष नः परमः काम एषा नः कीर्तिर् उत्तमा
  
७।०३७।०१३अ यत् त्वां विजयिनं राम पश्यामो हतशात्रवम्
  
७।०३७।०१३च् उपपन्नं च काकुत्स्थ यत् त्वम् अस्मान् प्रशंससि
  
७।०३७।०१४अ प्रशंसार्हा हि जानन्ति प्रशंसां वक्तुम् ईदृशीम्
  
७।०३७।०१४च् आपृच्छामो गमिष्यामो हृदिस्थो नः सदा भवान्
  
७।०३७।०१५अ भवेच् च ते महाराज प्रीतिर् अस्मासु नित्यदा
  
७।०३८।००१अ ते प्रयाता महात्मानः पार्थिवाः सर्वतो दिशम्
  
७।०३८।००१च् कम्पयन्तो महीं वीराः स्वपुराणि प्रहृष्टवत्
  
७।०३८।००२अ अक्षौहिणी सहस्रैस् ते समवेतास् त्व् अनेकशः
  
७।०३८।००२च् हृष्टाः प्रतिगताः सर्वे राघवार्थे समागताः
  
७।०३८।००३अ ऊचुश् चैव महीपाला बलदर्पसमन्विताः
  
७।०३८।००३च् न नाम रावणं युद्धे पश्यामः पुरतः स्थितम्
  
७।०३८।००४अ भरतेन वयं पश्चात् समानीता निरर्थकम्
  
७।०३८।००४च् हता हि राक्षसास् तत्र पार्थिवैः स्युर् न संशयः
  
७।०३८।००५अ रामस्य बाहुवीर्येण पालिता लक्ष्मणस्य च
  
७।०३८।००५च् सुखं पारे समुद्रस्य युध्येम विगतज्वराः
  
७।०३८।००६अ एताश् चान्याश् च राजानः कथास् तत्र सहस्रशः
  
७।०३८।००६च् कथयन्तः स्वराष्ट्राणि विविशुस् ते महारथाः
  
७।०३८।००७अ यथापुराणि ते गत्वा रत्नानि विविधानि च
  
७।०३८।००७च् रामाय प्रियकामार्थम् उपहारान् नृपा ददुः
  
७।०३८।००८अ अश्वान् रत्नानि वस्त्राणि हस्तिनश् च मदोत्कटान्
  
७।०३८।००८च् चन्दनानि च दिव्यानि दिव्यान्य् आभरणानि च
  
७।०३८।००९अ भरतो लक्ष्मणश् चैव शत्रुघ्नश् च महारथः
  
७।०३८।००९च् आदाय तानि रत्नानि अयोध्याम् अगमन् पुनः
  
७।०३८।०१०अ आगताश् च पुरीं रम्याम् अयोध्यां पुरुषर्षभाः
  
७।०३८।०१०च् ददुः सर्वाणि रत्नानि राघवाय महात्मने
  
७।०३८।०११अ प्रतिगृह्य च तत् सर्वं प्रीतियुक्तः स राघवः
  
७।०३८।०११च् सर्वाणि तानि प्रददौ सुग्रीवाय महात्मने
  
७।०३८।०१२अ विभीषणाय च ददौ ये चान्ये ऋक्षवानराः
  
७।०३८।०१२च् हनूमत्प्रमुखा वीरा राक्षसाश् च महाबलाः
  
७।०३८।०१३अ ते सर्वे हृष्टमनसो रामदत्तानि तान्य् अथ
  
७।०३८।०१३च् शिरोभिर् धारयाम् आसुर् बाहुभिश् च महाबलाः
  
७।०३८।०१४अ पपुश् चैव सुगन्धीनि मधूनि विविधानि च
  
७।०३८।०१४च् मांसानि च सुमृष्टानि फलान्य् आस्वादयन्ति च
  
७।०३८।०१५अ एवं तेषां निवसतां मासः साग्रो गतस् तदा
  
७।०३८।०१५च् मुहूर्तम् इव तत् सर्वं रामभक्त्या समर्थयन्
  
७।०३८।०१६अ रेमे रामः स तैः सार्धं वानरैः कामरूपिभिः
  
७।०३८।०१६च् राजभिश् च महावीर्यै राक्षसैश् च महाबलैः
  
७।०३८।०१७अ एवं तेषां ययौ मासो द्वितीयः शैशिरः सुखम्
  
७।०३८।०१७च् वानराणां प्रहृष्टानां राक्षसानां च सर्वशः
  
७।०३९।००१अ तथा स्म तेषां वसताम् ऋक्षवानररक्षसाम्
  
७।०३९।००१च् राघवस् तु महातेजाः सुग्रीवम् इदम् अब्रवीत्
  
७।०३९।००२अ गम्यतां सौम्य किष्किन्धां दुराधर्षं सुरासुरैः
  
७।०३९।००२च् पालयस्व सहामात्यै राज्यं निहतकण्टकम्
  
७।०३९।००३अ अङ्गदं च महाबाहो प्रीत्या परमयान्वितः
  
७।०३९।००३च् पश्य त्वं हनुमन्तं च नलं च सुमहाबलम्
  
७।०३९।००४अ सुषेणं श्वशुरं शूरं तारं च बलिनां वरम्
  
७।०३९।००४च् कुमुदं चैव दुर्धर्षं नीलं च सुमहाबलम्
  
७।०३९।००५अ वीरं शतबलिं चैव मैन्दं द्विविदम् एव च
  
७।०३९।००५च् गजं गवाक्षं गवयं शरभं च महाबलम्
  
७।०३९।००६अ ऋक्षराजं च दुर्धर्षं जाम्बवन्तं महाबलम्
  
७।०३९।००६च् पश्य प्रीतिसमायुक्तो गन्धमादनम् एव च
  
७।०३९।००७अ ये चान्ये सुमहात्मानो मदर्थे त्यक्तजीविताः
  
७।०३९।००७च् पश्य त्वं प्रीतिसंयुक्तो मा चैषां विप्रियं कृथाः
  
७।०३९।००८अ एवम् उक्त्वा च सुग्रीवं प्रशस्य च पुनः पुनः
  
७।०३९।००८च् विभीषणम् अथोवाच रामो मधुरया गिरा
  
७।०३९।००९अ तङ्कां प्रशाधि धर्मेण संमतो ह्य् असि पार्थिव
  
७।०३९।००९च् पुरस्य राक्षसानां च भ्रातुर् वैश्वरणस्य च
  
७।०३९।०१०अ मा च बुद्धिम् अधर्मे त्वं कुर्या राजन् कथं चन
  
७।०३९।०१०च् बुद्धिमन्तो हि राजानो ध्रुवम् अश्नन्ति मेदिनीम्
  
७।०३९।०११अ अहं च नित्यशो राजन् सुग्रीवसहितस् त्वया
  
७।०३९।०११च् स्मर्तव्यः परया प्रीत्या गच्छ त्वं विगतज्वरः
  
७।०३९।०१२अ रामस्य भाषितं श्रुत्वा ऋष्कवानरराक्षसाः
  
७।०३९।०१२च् साधु साध्व् इति काकुत्स्थं प्रशशंसुः पुनः पुनः
  
७।०३९।०१३अ तव बुद्धिर् महाबाहो वीर्यम् अद्भुतम् एव च
  
७।०३९।०१३च् माधुर्यं परमं राम स्वयम्भोर् इव नित्यदा
  
७।०३९।०१४अ तेषाम् एवं ब्रुवाणानां वानराणां च रक्षसाम्
  
७।०३९।०१४च् हनूमत्प्रणतो भूत्वा राघवं वाक्यम् अब्रवीत्
  
७।०३९।०१५अ स्नेहो मे परमो राजंस् त्वयि नित्यं प्रतिष्ठितः
  
७।०३९।०१५च् भक्तिश् च नियता वीर भावो नान्यत्र गच्छति
  
७।०३९।०१६अ यावद् रामकथां वीर श्रोष्ये ऽहं पृथिवीतले
  
७।०३९।०१६च् तावच् छरीरे वत्स्यन्तु मम प्राणा न संशयः
  
७।०३९।०१७अ एवं ब्रुवाणं राजेन्द्रो हनूमन्तम् अथासनात्
  
७।०३९।०१७च् उत्थाय च परिष्वज्य वाक्यम् एतद् उवाच ह
  
७।०३९।०१८अ एवम् एतत् कपिश्रेष्ठ भविता नात्र संशयः
  
७।०३९।०१८च् लोका हि यावत् स्थास्यन्ति तावत् स्थास्यति मे कथा
  
७।०३९।०१९अ चरिष्यति कथा यावल् लोकान् एषा हि मामिका
  
७।०३९।०१९च् तावच् छरीरे वत्स्यन्ति प्राणास् तव न संशयः
  
७।०३९।०२०अ ततो ऽस्य हारं चन्द्राभं मुच्य कण्ठात् स राघवः
  
७।०३९।०२०च् वैदूर्यतरलं स्नेहाद् आबबन्धे हनूमति
  
७।०३९।०२१अ तेनोरसि निबद्धेन हारेण स महाकपिः
  
७।०३९।०२१च् रराज हेमशैलेन्द्रश् चन्द्रेणाक्रान्तमस्तकः
  
७।०३९।०२२अ श्रुत्वा तु राघवस्यैतद् उत्थायोत्थाय वानराः
  
७।०३९।०२२च् प्रणम्य शिरसा पादौ प्रजग्मुस् ते महाबलाः
  
७।०३९।०२३अ सुग्रीवश् चैव रामेण परिष्वक्तो महाभुजः
  
७।०३९।०२३च् विभीषणश् च धर्मात्मा निरन्तरम् उरोगतः
  
७।०३९।०२४अ सर्वे च ते बाष्पगलाः साश्रुनेत्रा विचेतसः
  
७।०३९।०२४च् संमूढा इव दुःखेन त्यजन्ते राघवं तदा
  
७।०४०।००१अ विसृज्य च महाबाहुर् ऋक्षवानरराक्षसान्
  
७।०४०।००१च् भ्रातृभिः सहितो रामः प्रमुमोद सुखी सुखम्
  
७।०४०।००२अ अथापराह्णसमये भ्रातृभिः सह राघवः
  
७।०४०।००२च् शुश्राव मधुरां वाणीम् अन्तरिक्षात् प्रभाषिताम्
  
७।०४०।००३अ सौम्य राम निरीक्षस्व सौम्येन वदनेन माम्
  
७।०४०।००३च् कैलासशिखरात् प्राप्तं विद्धि मां पुष्करं प्रभो
  
७।०४०।००४अ तव शासनम् आज्ञाय गतो ऽस्मि धनदं प्रति
  
७।०४०।००४च् उपस्थातुं नरश्रेष्ठ स च मां प्रत्यभाषत
  
७।०४०।००५अ निर्जितस् त्वं नरेन्द्रेण राघवेण महात्मना
  
७।०४०।००५च् निहत्य युधि दुर्धर्षं रावणं राक्षसाधिपम्
  
७।०४०।००६अ ममापि परमा प्रीतिर् हते तस्मिन् दुरात्मनि
  
७।०४०।००६च् रावणे सगणे सौम्य सपुत्रामात्यबान्धवे
  
७।०४०।००७अ स त्वं रामेण लङ्कायां निर्जितः परमात्मना
  
७।०४०।००७च् वह सौम्य तम् एव त्वम् अहम् आज्ञापयामि ते
  
७।०४०।००८अ एष मे परमः कामो यत् त्वं राघवनन्दनम्
  
७।०४०।००८च् वहेर् लोकस्य संयानं गच्छस्व विगतज्वरः
  
७।०४०।००९अ तच्छासनम् अहं ज्ञात्वा धनदस्य महात्मनः
  
७।०४०।००९च् त्वत्सकाशं पुनः प्राप्तः स एवं प्रतिगृह्ण माम्
  
७।०४०।०१०अ बाढम् इत्य् एव काकुत्स्थः पुष्पकं समपूजयत्
  
७।०४०।०१०च् लाजाक्षतैश् च पुष्पैश् च गन्धैश् च सुसुगन्धिभिः
  
७।०४०।०११अ गम्यतां च यथाकामम् आगच्छेस् त्वं यदा स्मरे
  
७।०४०।०११च् एवम् अस्त्व् इति रामेण विसृष्टः पुष्पकः पुनः
  
७।०४०।०११ए अभिप्रेतां दिशं प्रायात् पुष्पकः पुष्पभूषितः
  
७।०४०।०१२अ एवम् अन्तर्हिते तस्मिन् पुष्पके विविधात्मनि
  
७।०४०।०१२च् भरतः प्राञ्जलिर् वाक्यम् उवाच रघुनन्दनम्
  
७।०४०।०१३अ अत्यद्भुतानि दृश्यन्ते त्वयि राज्यं प्रशासति
  
७।०४०।०१३च् अमानुषाणां सत्त्वानां व्याहृतानि मुहुर् मुहुः
  
७।०४०।०१४अ अनामयाच् च मर्त्यानां साग्रो मासो गतो ह्य् अयम्
  
७।०४०।०१४च् जीर्णानाम् अपि सत्त्वानां मृत्युर् नायाति राघव
  
७।०४०।०१५अ पुत्रान् नार्यः प्रसूयन्ते वपुष्मन्तश् च मानवाः
  
७।०४०।०१५च् हर्षश् चाभ्यधिको राजञ् जनस्य पुरवासिनः
  
७।०४०।०१६अ काले च वासवो वर्षं पातयत्य् अमृतोपमम्
  
७।०४०।०१६च् वायवश् चापि वायन्ते स्पर्शवन्तः सुखप्रदाः
  
७।०४०।०१७अ ईदृशो नश् चिरं राजा भवत्व् इति नरेश्वर
  
७।०४०।०१७च् कथयन्ति पुरे पौरा जना जनपदेषु च
  
७।०४०।०१८अ एता वाचः सुमधुरा भरतेन समीरिताः
  
७।०४०।०१८च् श्रुत्वा रामो मुदा युक्तः प्रमुमोद सुखी सुखम्
  
७।०४१।००१अ स विसृज्य ततो रामः पुष्पकं हेमभूषितम्
  
७।०४१।००१च् प्रविवेश महाबाहुर् अशोकवनिकां तदा
  
७।०४१।००२अ चन्दनागरु चूतैश् च तुङ्ग कालेयकैर् अपि
  
७।०४१।००२च् देवदारुवनैश् चापि समन्ताद् उपशोभिताम्
  
७।०४१।००३अ प्रियङ्गुभिः कदम्बैश् च तथा कुरबकैर् अपि
  
७।०४१।००३च् जम्बूभिः पाटलीभिश् च कोविदारैश् च संवृताम्
  
७।०४१।००४अ सर्वदा कुसुमै रम्यैः फलवद्भिर् मनोरमैः
  
७।०४१।००४च् चारुपल्लवपुष्पाढ्यैर् मत्तभ्रमरसंकुलैः
  
७।०४१।००५अ कोकिलैर् भृङ्गराजैश् च नानावर्णैश् च पक्षिभिः
  
७।०४१।००५च् शोभितां शतशश् चित्रैश् चूतवृक्षावतंसकैः
  
७।०४१।००६अ शातकुम्भनिभाः के चित् के चिद् अग्निशिखोपमाः
  
७।०४१।००६च् नीलाञ्जननिभाश् चान्ये भान्ति तत्र स्म पादपाः
  
७।०४१।००७अ दीर्घिका विविधाकाराः पूर्णाः परमवारिणा
  
७।०४१।००७च् महार्हमणिसोपानस्फटिकान्तरकुट्टिमाः
  
७।०४१।००८अ फुल्लपद्मोत्पलवनाश् चक्रवाकोपशोभिताः
  
७।०४१।००८च् प्राकारैर् विविधाकारैः शोभिताश् च शिलातलैः
  
७।०४१।००९अ तत्र तत्र वनोद्देशे वैदूर्यमणिसंनिभैः
  
७।०४१।००९च् शाद्वलैः परमोपेताः पुष्पितद्रुमसंयुताः
  
७।०४१।०१०अ नन्दनं हि यथेन्द्रस्य ब्राह्मं चैत्ररथं यथा
  
७।०४१।०१०च् तथारूपं हि रामस्य काननं तन् निवेशितम्
  
७।०४१।०११अ बह्वासनगृहोपेतां लतागृहसमावृताम्
  
७।०४१।०११च् अशोकवनिकां स्फीतां प्रविश्य रघुनन्दनः
  
७।०४१।०१२अ आसने तु शुभाकारे पुष्पस्तबकभूषिते
  
७।०४१।०१२च् कुथास्तरणसंवीते रामः संनिषसाद ह
  
७।०४१।०१३अ सीतां संगृह्य बाहुभ्यां मधुमैरेयम् उत्तमम्
  
७।०४१।०१३च् पाययाम् आस काकुत्स्थः शचीम् इन्द्रो यथामृतम्
  
७।०४१।०१४अ मांसानि च विचित्राणि फलानि विविधानि च
  
७।०४१।०१४च् रामस्याभ्यवहारार्थं किंकरास् तूर्णम् आहरन्
  
७।०४१।०१५अ उपनृत्यन्ति राजानं नृत्यगीतविशारदाः
  
७।०४१।०१५च् बालाश् च रूपवत्यश् च स्त्रियः पानवशं गताः
  
७।०४१।०१६अ एवं रामो मुदा युक्ता सीतां सुरुचिराननाम्
  
७।०४१।०१६च् रमयाम् आस वैदेहीम् अहन्य् अहनि देववत्
  
७।०४१।०१७अ तथा तु रममाणस्य तस्यैवं शिशिरः शुभः
  
७।०४१।०१७च् अत्यक्रामन् नरेन्द्रस्य राघवस्य महात्मनः
  
७।०४१।०१८अ पूर्वाह्णे पौरकृत्यानि कृत्वा धर्मेण धर्मवित्
  
७।०४१।०१८च् शेषं दिवसभागार्धम् अन्तःपुरगतो ऽभवत्
  
७।०४१।०१९अ सीता च देवकार्याणि कृत्वा पौर्वाह्णिकानि तु
  
७।०४१।०१९च् श्वश्रूणाम् अविशेषेण सर्वासां प्राञ्जलिः स्थिता
  
७।०४१।०२०अ ततो रामम् उपागच्छद् विचित्रबहुभूषणा
  
७।०४१।०२०च् त्रिविष्टपे सहस्राक्षम् उपविष्टं यथा शची
  
७।०४१।०२१अ दृष्ट्वा तु राघवः पत्नीं कल्याणेन समन्विताम्
  
७।०४१।०२१च् प्रहर्षम् अतुलं लेभे साधु साध्व् इति चाब्रवीत्
  
७।०४१।०२२अ अपत्यलाभो वैदेहि ममायं समुपस्थितः
  
७।०४१।०२२च् किम् इच्छसि हि तद् ब्रूहि कः कामः क्रियतां तव
  
७।०४१।०२३अ प्रहसन्ती तु वैदेही रामं वाक्यम् अथाब्रवीत्
  
७।०४१।०२३च् तपोवनानि पुण्यानि द्रष्टुम् इच्छामि राघव
  
७।०४१।०२४अ गङ्गातीरे निविष्टानि ऋषीणां पुण्यकर्मणाम्
  
७।०४१।०२४च् फलमूलाशिनां वीर पादमूलेषु वर्तितुम्
  
७।०४१।०२५अ एष मे परमः कामो यन् मूलफलभोजिषु
  
७।०४१।०२५च् अप्य् एकरात्रं काकुत्स्थ वसेयं पुण्यशालिषु
  
७।०४१।०२६अ तथेति च प्रतिज्ञातं रामेणाक्लिष्टकर्मणा
  
७।०४१।०२६च् विस्रब्धा भव वैदेहि श्वो गमिष्यस्य् असंशयम्
  
७।०४१।०२७अ एवम् उक्त्वा तु काकुत्स्थो मैथिलीं जनकात्मजाम्
  
७।०४१।०२७च् मध्यकक्षान्तरं रामो निर्जगाम सुहृद्वृतः
  
७।०४२।००१अ तत्रोपविष्टं राजानम् उपासन्ते विचक्षणाः
  
७।०४२।००१च् कथानां बहुरूपाणां हास्य काराः समन्ततः
  
७।०४२।००२अ विजयो मधुमत्तश् च काश्यपः पिङ्गलः कुशः
  
७।०४२।००२च् सुराजिः कालियो भद्रो दन्तवक्रः समागधः
  
७।०४२।००३अ एते कथा बहुविधा परिहाससमन्विताः
  
७।०४२।००३च् कथयन्ति स्म संहृष्टा राघवस्य महात्मनः
  
७।०४२।००४अ ततः कथायां कस्यां चिद् राघवः समभाषत
  
७।०४२।००४च् काः कथा नगरे भद्र वर्तन्ते विषयेषु च
  
७।०४२।००५अ माम् आश्रितानि कान्य् आहुः पौरजानपदा जनाः
  
७।०४२।००५च् किं च सीतां समाश्रित्य भरतं किं नु लक्ष्मणम्
  
७।०४२।००६अ किं नु शत्रुघ्नम् आश्रित्य कैकेयीं मातरं च मे
  
७।०४२।००६च् वक्तव्यतां च राजानो नवे राज्ये व्रजन्ति हि
  
७।०४२।००७अ एवम् उक्ते तु रामेण भद्रः प्राञ्जलिर् अब्रवीत्
  
७।०४२।००७च् स्थिताः कथाः शुभा राजन् वर्तन्ते पुरवासिनाम्
  
७।०४२।००८अ अयं तु विजयः सौम्य दशग्रीववधाश्रितः
  
७।०४२।००८च् भूयिष्ठं स्वपुरे पौरैः कथ्यते पुरुषर्षभ
  
७।०४२।००९अ एवम् उक्तस् तु भद्रेण राघवो वाक्यम् अब्रवीत्
  
७।०४२।००९च् कथयस्व यथा तथ्यं सर्वं निरवशेषतः
  
७।०४२।०१०अ शुभाशुभानि वाक्यानि यान्य् आहुः पुरवासिनः
  
७।०४२।०१०च् श्रुत्वेदानीं शुभं कुर्यां न कुर्याम् अशुभानि च
  
७।०४२।०११अ कथयस्व च विस्रब्धो निर्भयो विगतज्वरः
  
७।०४२।०११च् कथयन्ते यथा पौरा जना जनपदेषु च
  
७।०४२।०१२अ राघवेणैवम् उक्तस् तु भद्रः सुरुचिरं वचः
  
७।०४२।०१२च् प्रत्युवाच महाबाहुं प्राञ्जलिः सुसमाहितः
  
७।०४२।०१३अ शृणु राजन् यथा पौराः कथयन्ति शुभाशुभम्
  
७।०४२।०१३च् चत्वरापणरथ्यासु वनेषूपवनेषु च
  
७।०४२।०१४अ दुष्करं कृतवान् रामः समुद्रे सेतुबन्धनम्
  
७।०४२।०१४च् अकृतं पूर्वकैः कैश् चिद् देवैर् अपि सदानवैः
  
७।०४२।०१५अ रावणश् च दुराधर्षो हतः सबलवाहनः
  
७।०४२।०१५च् वानराश् च वशं नीता ऋष्काश् च सह राक्षसैः
  
७।०४२।०१६अ हत्वा च रावणं युद्धे सीताम् आहृत्य राघवः
  
७।०४२।०१६च् अमर्षं पृष्ठतः कृत्वा स्ववेश्म पुनर् आनयत्
  
७।०४२।०१७अ कीदृशं हृदये तस्य सीतासंभोगजं सुखम्
  
७।०४२।०१७च् अङ्कम् आरोप्य हि पुरा रावणेन बलाद् धृताम्
  
७।०४२।०१८अ लङ्काम् अपि पुनर् नीताम् अशोकवनिकां गताम्
  
७।०४२।०१८च् रक्षसां वशम् आपन्नां कथं रामो न कुत्सते
  
७।०४२।०१९अ अस्माकम् अपि दारेषु सहनीयं भविष्यति
  
७।०४२।०१९च् यथा हि कुरुते राजा प्रजा तम् अनुवर्तते
  
७।०४२।०२०अ एवं बहुविधा वाचो वदन्ति पुरवासिनः
  
७।०४२।०२०च् नगरेषु च सर्वेषु राजञ् जनपदेषु च
  
७।०४२।०२१अ तस्यैतद् भाषितं श्रुत्वा राघवः परमार्तवत्
  
७।०४२।०२१च् उवाच सर्वान् सुहृदः कथम् एतन् निवेद्यताम्
  
७।०४२।०२२अ सर्वे तु शिरसा भूमाव् अभिवाद्य प्रणम्य च
  
७।०४२।०२२च् प्रत्यूचू राघवं दीनम् एवम् एतन् न संशयः
  
७।०४२।०२३अ श्रुत्वा तु वाक्यं काकुत्स्थः सर्वेषां समुदीरितम्
  
७।०४२।०२३च् विसर्जयाम् आस तदा सर्वांस् ताञ् शत्रुतापनः
  
७।०४३।००१अ विसृज्य तु सुहृद्वर्गं बुद्ध्या निश्चित्य राघवः
  
७।०४३।००१च् समीपे द्वाःस्थम् आसीनम् इदं वचनम् अब्रवीत्
  
७।०४३।००२अ शीघ्रम् आनय सौमित्रिं लक्ष्मणं शुभलक्षणम्
  
७।०४३।००२च् भरतं च महाबाहुं शत्रुघ्नं चापराजितम्
  
७।०४३।००३अ रामस्य भाषितं श्रुत्वा द्वाःस्थो मूर्ध्नि कृताञ्जलिः
  
७।०४३।००३च् लक्ष्मणस्य गृहं गत्व प्रविवेशानिवारितः
  
७।०४३।००४अ उवाच च तदा वाक्यं वर्धयित्वा कृताञ्जलिः
  
७।०४३।००४च् द्रष्टुम् इच्छसि राजा त्वां गम्यतां तत्र माचिरम्
  
७।०४३।००५अ बाढम् इत्य् एव सौमित्रिः श्रुत्वा राघव शासनम्
  
७।०४३।००५च् प्राद्रवद् रथम् आरुह्य राघवस्य निवेशनम्
  
७।०४३।००६अ प्रयान्तं लक्ष्मणं दृष्ट्वा द्वाःस्थो भरतम् अन्तिकात्
  
७।०४३।००६च् उवाच प्राञ्जलिर् वाक्यं राजा त्वां द्रष्टुम् इच्छति
  
७।०४३।००७अ भरतस् तु वचः श्रुत्वा द्वाःस्थाद् रामसमीरितम्
  
७।०४३।००७च् उत्पपातासनात् तूर्णं पद्भ्याम् एव ततो ऽगमत्
  
७।०४३।००८अ दृष्ट्वा प्रयान्तं भरतं त्वरमाणः कृताञ्जलिः
  
७।०४३।००८च् शत्रुघ्नभवनं गत्वा ततो वाक्यं जगाद ह
  
७।०४३।००९अ एह्य् आगच्छ रघुश्रेष्ठ राजा त्वां द्रष्टुम् इच्छति
  
७।०४३।००९च् गतो हि लक्ष्मणः पूर्वं भरतश् च महायशाः
  
७।०४३।०१०अ श्रुत्वा तु वचनं तस्य शत्रुघ्नो रामशासनम्
  
७।०४३।०१०च् शिरसा वन्द्य धरणीं प्रययौ यत्र राघवः
  
७।०४३।०११अ कुमारान् आगताञ् श्रुत्वा चिन्ताव्याकुलितेन्द्रियः
  
७।०४३।०११च् अवाक्शिरा दीनमना द्वाःस्थं वचनम् अब्रवीत्
  
७।०४३।०१२अ प्रवेशय कुमारांस् त्वं मत्समीपं त्वरान्वितः
  
७।०४३।०१२च् एतेषु जीवितं मह्यम् एते प्राणा बहिश्चराः
  
७।०४३।०१३अ आज्ञप्तास् तु नरेन्द्रेण कुमाराः शुक्लवाससः
  
७।०४३।०१३च् प्रह्वाः प्राञ्जलयो भूत्वा विविशुस् ते समाहिताः
  
७।०४३।०१४अ ते तु दृष्ट्वा मुखं तस्य सग्रहं शशिनं यथा
  
७।०४३।०१४च् संध्यागतम् इवादित्यं प्रभया परिवर्जितम्
  
७।०४३।०१५अ बाष्पपूर्णे च नयने दृष्ट्व रामस्य धीमतः
  
७।०४३।०१५च् हतशोभां यथा पद्मं मुखं वीक्ष्य च तस्य ते
  
७।०४३।०१६अ ततो ऽभिवाद्य त्वरिताः पादौ रामस्य मूर्धभिः
  
७।०४३।०१६च् तस्थुः समाहिताः सर्वे रामश् चाश्रूण्य् अवर्तयत्
  
७।०४३।०१७अ तान् परिष्वज्य बाहुभ्याम् उत्थाप्य च महाभुजः
  
७।०४३।०१७च् आसनेष्व् आध्वम् इत्य् उक्त्वा ततो वाक्यं जगाद ह
  
७।०४३।०१८अ भवन्तो मम सर्वस्वं भवन्तो मम जीवितम्
  
७।०४३।०१८च् भवद्भिश् च कृतं राज्यं पालयामि नरेश्वराः
  
७।०४३।०१९अ भवन्तः कृतशास्त्रार्था बुद्धौ च परिनिष्ठिताः
  
७।०४३।०१९च् संभूय च मदर्थो ऽयम् अन्वेष्टव्यो नरेश्वराः
  
७।०४४।००१अ तेषां समुपविष्टानां सर्वेषां दीनचेतसाम्
  
७।०४४।००१च् उवाच वाक्यं काकुत्स्थो मुखेन परिशुष्यता
  
७।०४४।००२अ सर्वे शृणुत भद्रं वो मा कुरुध्वं मनो ऽन्यथा
  
७।०४४।००२च् पौराणां मम सीतायां यादृशी वर्तते कथा
  
७।०४४।००३अ पौरापवादः सुमहांस् तथा जनपदस्य च
  
७।०४४।००३च् वर्तते मयि बीभत्सः स मे मर्माणि कृन्तति
  
७।०४४।००४अ अहं किल कुले जत इक्ष्वाकूणां महात्मनाम्
  
७।०४४।००४च् सीतां पापसमाचाराम् आनयेयं कथं पुरे
  
७।०४४।००५अ जानासि हि यथा सौम्य दण्डके विजने वने
  
७।०४४।००५च् रावणेन हृता सीता स च विध्वंसितो मया
  
७।०४४।००६अ प्रत्यक्षं तव सौमित्रे देवनां हव्यवाहनः
  
७।०४४।००६च् अपापां मैथिलीम् आह वायुश् चाकाशगोचरः
  
७।०४४।००७अ चन्द्रादित्यौ च शंसेते सुराणां संनिधौ पुरा
  
७।०४४।००७च् ऋषीणां चैव सर्वेषाम् अपापां जनकात्मजाम्
  
७।०४४।००८अ एवं शुद्ध समाचारा देवगन्धर्वसंनिधौ
  
७।०४४।००८च् लङ्काद्वीपे महेन्द्रेण मम हस्ते निवेशिता
  
७।०४४।००९अ अन्तरात्मा च मे वेत्ति सीतां शुद्धां यशस्विनीम्
  
७।०४४।००९च् ततो गृहीत्वा वैदेहीम् अयोध्याम् अहम् आगतः
  
७।०४४।०१०अ अयं तु मे महान् वादः शोकश् च हृदि वर्तते
  
७।०४४।०१०च् पौरापवादः सुमहांस् तथा जनपदस्य च
  
७।०४४।०११अ अकीर्तिर् यस्य गीयेत लोके भूतस्य कस्य चित्
  
७।०४४।०११च् पतत्य् एवाधमांल् लोकान् यावच् छब्दः स कीर्त्यते
  
७।०४४।०१२अ अकीर्तिर् निन्द्यते दैवैः कीर्तिर् देवेषु पूज्यते
  
७।०४४।०१२च् कीर्त्यर्थं च समारम्भः सर्व एव महात्मनाम्
  
७।०४४।०१३अ अप्य् अहं जीवितं जह्यां युष्मान् वा पुरुषर्षभाः
  
७।०४४।०१३च् अपवादभयाद् भीताः किं पुनर् जनकात्मजाम्
  
७।०४४।०१४अ तस्माद् भवन्तः पश्यन्तु पतितं शोकसागरे
  
७।०४४।०१४च् न हि पश्याम्य् अहं भूयः किं चिद् दुःखम् अतो ऽधिकम्
  
७।०४४।०१५अ श्वस् त्वं प्रभाते सौमित्रे सुमन्त्राधिष्ठितं रथम्
  
७।०४४।०१५च् आरुह्य सीताम् आरोप्य विषयान्ते समुत्सृज
  
७।०४४।०१६अ गङ्गायास् तु परे पारे वाल्मीकेः सुमहात्मनः
  
७।०४४।०१६च् आश्रमो दिव्यसंकाशस् तमसातीरम् आश्रितः
  
७।०४४।०१७अ तत्रैनां विजने कक्षे विसृज्य रघुनन्दन
  
७।०४४।०१७च् शीघ्रम् आगच्छ सौमित्रे कुरुष्व वचनं मम
  
७।०४४।०१८अ न चास्मि प्रतिवक्तव्यः सीतां प्रति कथं चन
  
७।०४४।०१८च् अप्रीतिः परमा मह्यं भवेत् तु प्रतिवारिते
  
७।०४४।०१९अ शापिताश् च मया यूयं भुजाभ्यां जीवितेन च
  
७।०४४।०१९च् ये मां वाक्यान्तरे ब्रूयुर् अनुनेतुं कथं चन
  
७।०४४।०२०अ मानयन्तु भवन्तो मां यदि मच्छासने स्थिताः
  
७।०४४।०२०च् इतो ऽद्य नीयतां सीता कुरुष्व वचनं मम
  
७।०४४।०२१अ पूर्वम् उक्तो ऽहम् अनया गङ्गातीरे महाश्रमान्
  
७।०४४।०२१च् पश्येयम् इति तस्याश् च कामः संवर्त्यताम् अयम्
  
७।०४४।०२२अ एवम् उक्त्वा तु काकुत्स्थो बाष्पेण पिहितेक्षणः
  
७।०४४।०२२च् प्रविवेश स धर्मात्मा भ्रातृभिः परिवारितः
  
७।०४५।००१अ ततो रजन्यां व्युष्टायां लक्ष्मणो दीनचेतनः
  
७।०४५।००१च् सुमन्त्रम् अब्रवीद् वाक्यं मुखेन परिशुष्यता
  
७।०४५।००२अ सारथे तुरगाञ् शीघ्रं योजयस्व रथोत्तमे
  
७।०४५।००२च् स्वास्तीर्णं राजभवनात् सीतायाश् चासनं शुभम्
  
७।०४५।००३अ सीता हि राजभवनाद् आश्रमं पुण्यकर्मणाम्
  
७।०४५।००३च् मया नेता महर्षीणां शीघ्रम् आनीयतां रथः
  
७।०४५।००४अ सुमन्त्रस् तु तथेत्य् उक्त्वा युक्तं परमवाजिभिः
  
७।०४५।००४च् रथं सुरुचिरप्रख्यं स्वास्तीर्णं सुखशय्यया
  
७।०४५।००५अ आदायोवाच सौमित्रिं मित्राणां हर्षवर्धनम्
  
७।०४५।००५च् रथो ऽयं समनुप्राप्तो यत् कार्यं क्रियतां प्रभो
  
७।०४५।००६अ एवम् उक्तः सुमन्त्रेण राजवेश्म स लक्ष्मणः
  
७।०४५।००६च् प्रविश्य सीताम् आसाद्य व्याजहार नरर्षभः
  
७।०४५।००७अ गङ्गातीरे मया देवि मुनीनाम् आश्रमे शुभे
  
७।०४५।००७च् शीघ्रं गत्वोपनेयासि शासनात् पार्थिवस्य नः
  
७।०४५।००८अ एवम् उक्ता तु वैदेही लक्ष्मणेन महात्मना
  
७।०४५।००८च् प्रहर्षम् अतुलं लेभे गमनं चाभ्यरोचयत्
  
७।०४५।००९अ वासांसि च महार्हाणि रत्नानि विविधानि च
  
७।०४५।००९च् गृहीत्वा तानि वैदेही गमनायोपचक्रमे
  
७।०४५।०१०अ इमानि मुनिपत्नीनां दास्याम्य् आभरणान्य् अहम्
  
७।०४५।०१०च् सौमित्रिस् तु तथेत्य् उक्त्वा रथम् आरोप्य मैथिलीम्
  
७।०४५।०१०ए प्रययौ शीघ्रतुरगो रामस्याज्ञाम् अनुस्मरन्
  
७।०४५।०११अ अब्रवीच् च तदा सीता लक्ष्मणं लक्ष्मिवर्धनम्
  
७।०४५।०११च् अशुभानि बहून्य् अद्य पश्यामि रघुनन्दन
  
७।०४५।०१२अ नयनं मे स्फुरत्य् अद्य गात्रोत्कम्पश् च जायते
  
७।०४५।०१२च् हृदयं चैव सौमित्रे अस्वस्थम् इव लक्षये
  
७।०४५।०१३अ औत्सुक्यं परमं चापि अधृतिश् च परा मम
  
७।०४५।०१३च् शून्याम् इव च पश्यामि पृथिवीं पृथुलोचन
  
७।०४५।०१४अ अपि स्वस्ति भवेत् तस्य भ्रातुस् ते भ्रातृभिः सह
  
७।०४५।०१४च् श्वश्रूणां चैव मे वीर सर्वासाम् अविशेषतः
  
७।०४५।०१५अ पुरे जनपदे चैव कुशलं प्राणिनाम् अपि
  
७।०४५।०१५च् इत्य् अञ्जलिकृता सीता देवता अभ्ययाचत
  
७।०४५।०१६अ लक्ष्मणो ऽर्थं तु तं श्रुत्वा शिरसा वन्द्य मैथिलीम्
  
७।०४५।०१६च् शिवम् इत्य् अब्रवीद् धृष्टो हृदयेन विशुष्यता
  
७।०४५।०१७अ ततो वासम् उपागम्य गोमतीतीर आश्रमे
  
७।०४५।०१७च् प्रभाते पुनर् उत्थाय सौमित्रिः सूतम् अब्रवीत्
  
७।०४५।०१८अ योजयस्व रथं शीघ्रम् अद्य भागीरथी जलम्
  
७।०४५।०१८च् शिरसा धारयिष्यामि त्र्यम्बकः पर्वते यथा
  
७।०४५।०१९अ सो ऽश्वान् विचारयित्वाशु रथे युक्त्वा मनोजवान्
  
७।०४५।०१९च् आरोहस्वेति वैदेहीं सूतः प्राञ्जलिर् अब्रवीत्
  
७।०४५।०२०अ सा तु सूतस्य वचनाद् आरुरोह रथोत्तमम्
  
७।०४५।०२०च् सीता सौमित्रिणा सार्धं सुमित्रेण च धीमता
  
७।०४५।०२१अ अथार्धदिवसं गत्वा भागीरथ्या जलाशयम्
  
७।०४५।०२१च् निरीक्ष्य लक्ष्मणो दीनः प्ररुरोद महास्वनम्
  
७।०४५।०२२अ सीता तु परमायत्ता दृष्ट्वा लक्ष्मणम् आतुरम्
  
७।०४५।०२२च् उवाच वाक्यं धर्मज्ञ किम् इदं रुद्यते त्वया
  
७।०४५।०२३अ जाह्वनी तीरम् आसाद्य चिराभिलषितं मम
  
७।०४५।०२३च् हर्षकाले किम् अर्थं मां विषादयसि लक्ष्मण
  
७।०४५।०२४अ नित्यं त्वं रामपादेषु वर्तसे पुरुषर्षभ
  
७।०४५।०२४च् कच्चिद् विना कृतस् तेन द्विरात्रे शोकम् आगतः
  
७।०४५।०२५अ ममापि दयितो रामो जीवितेनापि लक्ष्मण
  
७।०४५।०२५च् न चाहम् एवं शोचामि मैवं त्वं बालिशो भव
  
७।०४५।०२६अ तारयस्व च मां गङ्गां दर्शयस्व च तापसान्
  
७।०४५।०२६च् ततो धनानि वासांसि दास्याम्य् आभरणानि च
  
७।०४५।०२७अ ततः कृत्वा महर्षीणां यथार्हम् अभिवादनम्
  
७।०४५।०२७च् तत्र चैकां निशाम् उष्य यास्यामस् तां पुरीं पुनः
  
७।०४५।०२८अ तस्यास् तद् वचनं श्रुत्वा प्रमृज्य नयने शुभे
  
७।०४५।०२८च् तितीर्षुर् लक्ष्मणो गङ्गां शुभां नावम् उपाहरत्
  
७।०४६।००१अ अथ नावं सुविस्तीर्णां नैषादीं राघवानुजः
  
७।०४६।००१च् आरुरोह समायुक्तां पूर्वम् आरोप्य मैथिलीम्
  
७।०४६।००२अ सुमन्त्रं चैव सरथं स्थीयताम् इति लक्ष्मणः
  
७।०४६।००२च् उवाच शोकसंतप्तः प्रयाहीति च नाविकम्
  
७।०४६।००३अ ततस् तीरम् उपागम्य भागीरथ्याः स लक्ष्मणः
  
७।०४६।००३च् उवाच मैथिलीं वाक्यं प्राञ्जलिर् बाष्पगद्गदः
  
७।०४६।००४अ हृद्गतं मे महच् छल्यं यद् अस्म्य् आर्येण धीमता
  
७।०४६।००४च् अस्मिन् निमित्ते वैदेहि लोकस्य वचनीकृतः
  
७।०४६।००५अ श्रेयो हि मरणं मे ऽद्य मृत्योर् वा यत् परं भवेत्
  
७।०४६।००५च् न चास्मिन्न् ईदृशे कार्ये नियोज्यो लोकनिन्दिते
  
७।०४६।००६अ प्रसीद न च मे रोषं कर्तुम् अर्हसि सुव्रते
  
७।०४६।००६च् इत्य् अञ्जलिकृतो भूमौ निपपात स लक्ष्मणः
  
७।०४६।००७अ रुदन्तं प्राञ्जलिं दृष्ट्वा काङ्क्षन्तं मृत्युम् आत्मनः
  
७।०४६।००७च् मैथिली भृशसंविग्ना लक्ष्मणं वाक्यम् अब्रवीत्
  
७।०४६।००८अ किम् इदं नावगच्छामि ब्रूहि तत्त्वेन लक्ष्मण
  
७।०४६।००८च् पश्यामि त्वां च न स्वथम् अपि क्षेमं महीपतेः
  
७।०४६।००९अ शापितो ऽसि नरेन्द्रेण यत् त्वं संतापम् आत्मनः
  
७।०४६।००९च् तद् ब्रूयाः संनिधौ मह्यम् अहम् आज्ञापयामि ते
  
७।०४६।०१०अ वैदेह्या चोद्यमानस् तु लक्ष्मणो दीनचेतनः
  
७।०४६।०१०च् अवाङ्मुखो बाष्पगलो वाक्यम् एतद् उवाच ह
  
७।०४६।०११अ श्रुत्वा परिषदो मध्ये अपवादं सुदारुणम्
  
७।०४६।०११च् पुरे जनपदे चैव त्वत्कृते जनकात्मजे
  
७।०४६।०१२अ न तानि वचनीयानि मया देवि तवाग्रतः
  
७।०४६।०१२च् यानि राज्ञा हृदि न्यस्तान्य् अमर्षः पृष्ठतः कृतः
  
७।०४६।०१३अ सा त्वां त्यक्ता नृपतिना निर्दोषा मम संनिधौ
  
७।०४६।०१३च् पौरापवाद भीतेन ग्राह्यं देवि न ते ऽन्यथा
  
७।०४६।०१४अ आश्रमान्तेषु च मया त्यक्तव्या त्वं भविष्यसि
  
७।०४६।०१४च् राज्ञः शासनम् आज्ञाय तवैवं किल दौर्हृदम्
  
७।०४६।०१५अ तद् एतज् जाह्नवीतीरे ब्रह्मर्षीणां तपोवनम्
  
७।०४६।०१५च् पुण्यं च रमणीयं च मा विषादं कृथाः शुभे
  
७।०४६।०१६अ राज्ञो दशरथस्यैष पितुर् मे मुनिपुंगवः
  
७।०४६।०१६च् सखा परमको विप्रो वाल्मीकिः सुमहायशाः
  
७।०४६।०१७अ पादच्छायाम् उपागम्य सुखम् अस्य महात्मनः
  
७।०४६।०१७च् उपवासपरैकाग्रा वस त्वं जनकात्मजे
  
७।०४६।०१८अ पतिव्रतात्वम् आस्थाय रामं कृत्वा सदा हृदि
  
७।०४६।०१८च् श्रेयस् ते परमं देवि तथा कृत्वा भविष्यति
  
७।०४७।००१अ लक्ष्मणस्य वचः श्रुत्वा दारुणं जनकात्मजा
  
७।०४७।००१च् परं विषादम् आगम्य वैदेही निपपात ह
  
७।०४७।००२अ सा मुहूर्तम् इवासंज्ञा बाष्पव्याकुलितेक्षणा
  
७।०४७।००२च् लक्ष्मणं दीनया वाचा उवाच जनकात्मजा
  
७।०४७।००३अ मामिकेयं तनुर् नूनं सृष्टा दुःखाय लक्ष्मण
  
७।०४७।००३च् धात्रा यस्यास् तथा मे ऽद्य दुःखमूर्तिः प्रदृश्यते
  
७।०४७।००४अ किं नु पापं कृतं पूर्वं को वा दारैर् वियोजितः
  
७।०४७।००४च् याहं शुद्ध समाचारा त्यक्ता नृपतिना सती
  
७।०४७।००५अ पुराहम् आश्रमे वासं रामपादानुवर्तिनी
  
७।०४७।००५च् अनुरुध्यापि सौमित्रे दुःखे विपरिवर्तिनी
  
७।०४७।००६अ सा कथं ह्य् आश्रमे सौम्य वत्स्यामि विजनीकृता
  
७।०४७।००६च् आख्यास्यामि च कस्याहं दुःखं दुःखपरायणा
  
७।०४७।००७अ किं च वक्ष्यामि मुनिषु किं मयापकृतं नृपे
  
७।०४७।००७च् कस्मिन् वा कारणे त्यक्ता राघवेण महात्मना
  
७।०४७।००८अ न खल्व् अद्यैव सौमित्रे जीवितं जाह्नवी जले
  
७।०४७।००८च् त्यजेयं राजवंशस् तु भर्तुर् मे परिहास्यते
  
७।०४७।००९अ यथाज्ञां कुरु सौमित्रे त्यज मां दुःखभागिनीम्
  
७।०४७।००९च् निदेशे स्थीयतां राज्ञः शृणु चेदं वचो मम
  
७।०४७।०१०अ श्वश्रूणाम् अविशेषेण प्राञ्जलिः प्रग्रहेण च
  
७।०४७।०१०च् शिरसा वन्द्य चरणौ कुशलं ब्रूहि पार्थिवम्
  
७।०४७।०११अ यथा भ्रातृषु वर्तेथास् तथा पौरेषु नित्यदा
  
७।०४७।०११च् परमो ह्य् एष धर्मः स्याद् एषा कीर्तिर् अनुत्तमा
  
७।०४७।०१२अ यत् त्वं पौरजनं राजन् धर्मेण समवाप्नुयाः
  
७।०४७।०१२च् अहं तु नानुशोचामि स्वशरीरं नरर्षभ
  
७।०४७।०१२ए यथापवादं पौराणां तथैव रघुनन्दन
  
७।०४७।०१३अ एवं ब्रुवन्त्यां सीतायां लक्ष्मणो दीनचेतनः
  
७।०४७।०१३च् शिरसा धरणीं गत्वा व्याहर्तुं न शशाक ह
  
७।०४७।०१४अ प्रदक्षिणं च कृत्वा स रुदन्न् एव महास्वनम्
  
७।०४७।०१४च् आरुरोह पुनर् नावं नाविकं चाभ्यचोदयत्
  
७।०४७।०१५अ स गत्वा चोत्तरं कूलं शोकभारसमन्वितः
  
७।०४७।०१५च् संमूढ इव दुःखेन रथम् अध्यारुहद् द्रुतम्
  
७।०४७।०१६अ मुहुर् मुहुर् अपावृत्य दृष्ट्वा सीताम् अनाथवत्
  
७।०४७।०१६च् वेष्टन्तीं परतीरस्थां लक्ष्मणः प्रययाव् अथ
  
७।०४७।०१७अ दूरस्थं रथम् आलोक्य लक्ष्मणं च मुहुर् मुहुः
  
७।०४७।०१७च् निरीक्षमाणाम् उद्विग्नां सीतां शोकः समाविशत्
  
७।०४७।०१८अ सा दुःखभारावनता तपस्विनी; यशोधरा नाथम् अपश्यती सती
  
७।०४७।०१८च् रुरोद सा बर्हिणनादिते वने; महास्वनं दुःखपरायणा सती
  
७।०४८।००१अ सीतां तु रुदतीं दृष्ट्वा ये तत्र मुनिदारकाः
  
७।०४८।००१च् प्राद्रवन् यत्र भगवान् आस्ते वाल्मीकिर् अग्र्यधीः
  
७।०४८।००२अ अभिवाद्य मुनेः पादौ मुनिपुत्रा महर्षये
  
७।०४८।००२च् सर्वे निवेदयाम् आसुस् तस्यास् तु रुदितस्वनम्
  
७।०४८।००३अ अदृष्टपूर्वा भगवन् कस्याप्य् एषा महात्मनः
  
७।०४८।००३च् पत्नी श्रीर् इव संमोहाद् विरौति विकृतस्वरा
  
७।०४८।००४अ भगवन् साधु पश्येमां देवताम् इव खाच् च्युताम्
  
७।०४८।००४च् न ह्य् एनां मानुषीं विद्मः सत्क्रियास्याः प्रयुज्यताम्
  
७।०४८।००५अ तेषां तद् वचनं श्रुत्वा बुद्ध्या निश्चित्य धर्मवित्
  
७।०४८।००५च् तपसा लब्धचक्षुष्मान् प्राद्रवद् यत्र मैथिली
  
७।०४८।००६अ तं तु देशम् अभिप्रेत्य किं चित् पद्भ्यां महामुनिः
  
७।०४८।००६च् अर्घ्यम् आदाय रुचिरं जाह्वनी तीरम् आश्रितः
  
७।०४८।००६ए ददर्श राघवस्येष्टां पत्नीं सीताम् अनाथवत्
  
७।०४८।००७अ तां सितां शोकभारार्तां वाल्मीकिर् मुनिपुंगवः
  
७।०४८।००७च् उवाच मधुरां वाणीं ह्लादयन्न् इव तेजसा
  
७।०४८।००८अ स्नुषा दशराथस्य त्वं रामस्य महिषी सती
  
७।०४८।००८च् जनकस्य सुता राज्ञः स्वागतं ते पतिव्रते
  
७।०४८।००९अ आयान्त्य् एवासि विज्ञाता मया धर्मसमाधिना
  
७।०४८।००९च् कारणं चैव सर्वं मे हृदयेनोपलक्षितम्
  
७।०४८।०१०अ अपापां वेद्मि सीते त्वां तपो लब्धेन चक्षुषा
  
७।०४८।०१०च् विशुद्धभावा वैदेहि साम्प्रतं मयि वर्तसे
  
७।०४८।०११अ आश्रमस्याविदूरे मे तापस्यस् तपसि स्थिताः
  
७।०४८।०११च् तास् त्वां वत्से यथा वत्सं पालयिष्यन्ति नित्यशः
  
७।०४८।०१२अ इदम् अर्घ्यं प्रतीच्छ त्वं विस्रब्धा विगतज्वरा
  
७।०४८।०१२च् यथा स्वगृहम् अभ्येत्य विषादं चैव मा कृथाः
  
७।०४८।०१३अ श्रुत्वा तु भाषितं सीता मुनेः परमम् अद्भुतम्
  
७।०४८।०१३च् शिरसा वन्द्य चरणौ तथेत्य् आह कृताञ्जलिः
  
७।०४८।०१४अ तं प्रयान्तं मुनिं सीता प्राञ्जलिः पृष्ठतो ऽन्वगात्
  
७।०४८।०१४च् अन्वयाद् यत्र तापस्यो धर्मनित्याः समाहिताः
  
७।०४८।०१५अ तं दृष्ट्वा मुनिम् आयान्तं वैदेह्यानुगतं तदा
  
७।०४८।०१५च् उपाजग्मुर् मुदा युक्ता वचनं चैदम् अब्रुवन्
  
७।०४८।०१६अ स्वागतं ते मुनिश्रेष्ठ चिरस्यागमनं प्रभो
  
७।०४८।०१६च् अभिवादयामः सर्वास् त्वाम् उच्यतां किं च कुर्महे
  
७।०४८।०१७अ तासां तद् वचनं श्रुत्वा वाल्मीकिर् इदम् अब्रवीत्
  
७।०४८।०१७च् सीतेयं समनुप्राप्ता पत्नी रामस्य धीमतः
  
७।०४८।०१८अ स्नुषा दशरधस्यैषा जनकस्य सुता सती
  
७।०४८।०१८च् अपापा पतिना त्यक्ता परिपाल्या मया सदा
  
७।०४८।०१९अ इमां भवत्यः पश्यन्तु स्नेहेन परमेण ह
  
७।०४८।०१९च् गौरवान् मम वाक्यस्य पूज्या वो ऽस्तु विशेषतः
  
७।०४८।०२०अ मुहुर् मुहुश् च वैदेहीं परिसान्त्व्य महायशाः
  
७।०४८।०२०च् स्वम् आश्रमं शिष्य वृतः पुनर् आयान् महातपाः
  
७।०४९।००१अ दृष्ट्वा तु मैथिलीं सीताम् आश्रमं संरवेशिताम्
  
७।०४९।००१च् संतापम् अकरोद् घोरं लक्ष्मणो दीनचेतनः
  
७।०४९।००२अ अब्रवीच् च महातेजाः सुमन्त्रं मन्त्रसारथिम्
  
७।०४९।००२च् सीतासंतापजं दुःखं पश्य रामस्य धीमतः
  
७।०४९।००३अ अतो दुःखतरं किं नु राघवस्य भविष्यति
  
७।०४९।००३च् पत्नीं शुद्धसमाचारां विसृज्य जनकात्मजाम्
  
७।०४९।००४अ व्यक्तं दैवाद् अहं मन्ये राघवस्य विना भवम्
  
७।०४९।००४च् वैदेह्या सारथे सार्धं दैवं हि दुरतिक्रमम्
  
७।०४९।००५अ यो हि देवान् सगन्धर्वान् असुरान् सह राक्षसैः
  
७।०४९।००५च् निहन्याद् राघवः क्रुद्धः स दैवम् अनुवर्तते
  
७।०४९।००६अ पुरा मम पितुर् वाक्यैर् दण्डके विजने वने
  
७।०४९।००६च् उषितो नववर्षाणि पञ्च चैव सुदारुणे
  
७।०४९।००७अ ततो दुःखतरं भूयः सीताया विप्रवासनम्
  
७।०४९।००७च् पौराणां वचनं श्रुत्वा नृशंसं प्रतिभाति मे
  
७।०४९।००८अ को नु धर्माश्रयः सूत कर्मण्य् अस्मिन् यशोहरे
  
७।०४९।००८च् मैथिलीं प्रति संप्राप्तः पौरैर् हीनार्थवादिभिः
  
७।०४९।००९अ एता बहुविधा वाचः श्रुत्वा लक्ष्मणभाषिताः
  
७।०४९।००९च् सुमन्त्रः प्राञ्जलिर् भूत्वा वाक्यम् एतद् उवाच ह
  
७।०४९।०१०अ न संतापस् त्वया कार्यः सौमित्रे मैथिलीं प्रति
  
७।०४९।०१०च् दृष्टम् एतत् पुरा विप्रैः पितुस् ते लक्ष्मणाग्रतः
  
७।०४९।०११अ भविष्यति दृढं रामो दुःखप्रायो ऽल्पसुख्यवान्
  
७।०४९।०११च् त्वां चैव मैथिलीं चैव शत्रुघ्नभरतौ तथा
  
७।०४९।०११ए संत्यजिष्यति धर्मात्मा कालेन महता महान्
  
७।०४९।०१२अ न त्व् इदं त्वयि वक्तव्यं सौमित्रे भरते ऽपि वा
  
७।०४९।०१२च् राज्ञा वो ऽव्याहृतं वाक्यं दुर्वासा यद् उवाच ह
  
७।०४९।०१३अ महाराजसमीपे च मम चैव नरर्षभ
  
७।०४९।०१३च् ऋषिणा व्याहृतं वाक्यं वसिष्ठस्य च संनिधौ
  
७।०४९।०१४अ ऋषेस् तु वचनं श्रुत्वा माम् आह पुरुषर्षभः
  
७।०४९।०१४च् सूत न क्व चिद् एवं ते वक्तव्यं जनसंनिधौ
  
७।०४९।०१५अ तस्याहं लोकपालस्य वाक्यं तत् सुसमाहितः
  
७।०४९।०१५च् नैव जात्व् अनृतं कुर्याम् इति मे सौम्य दर्शनम्
  
७।०४९।०१६अ सर्वथा नास्त्य् अवक्तव्यं मया सौम्य तवाग्रतः
  
७।०४९।०१६च् यदि ते श्रवणे श्रद्धा श्रूयतां रघुनन्दन
  
७।०४९।०१७अ यद्य् अप्य् अहं नरेन्द्रेण रहस्यं श्रावितः पुरा
  
७।०४९।०१७च् तच् चाप्य् उदाहरिष्यामि दैवं हि दुरतिक्रमम्
  
७।०४९।०१८अ तच् छ्रुत्वा भाषितं तस्य गम्भीरार्थपदं महत्
  
७।०४९।०१८च् तथ्यं ब्रूहीति सौमित्रिः सूतं वाक्यम् अथाब्रवीत्
  
७।०५०।००१अ तथा संचोदितः सूतो लक्ष्मणेन महात्मना
  
७।०५०।००१च् तद् वाक्यम् ऋषिणा प्रोक्तं व्याहर्तुम् उपचक्रमे
  
७।०५०।००२अ पुरा नाम्ना हि दुर्वासा अत्रेः पुत्रो महामुनिः
  
७।०५०।००२च् वसिष्ठस्याश्रमे पुण्ये स वार्षिक्यम् उवास ह
  
७।०५०।००३अ तम् आश्रमं महातेजाः पिता ते सुमहायशाः
  
७।०५०।००३च् पुरोधसं महात्मानं दिदृक्षुर् अगमत् स्वयम्
  
७।०५०।००४अ स दृष्ट्वा सूर्यसंकाशं ज्वलन्तम् इव तेजसा
  
७।०५०।००४च् उपविष्टं वसिष्ठस्य सव्ये पार्श्वे महामुनिम्
  
७।०५०।००४ए तौ मुनी तापस श्रेष्ठौ विनीतस् त्व् अभ्यवादयत्
  
७।०५०।००५अ स ताभ्यां पूजितो राजा स्वागतेनासनेन च
  
७।०५०।००५च् पाद्येन फलमूलैश् च सो ऽप्य् आस्ते मुनिभिः सह
  
७।०५०।००६अ तेषां तत्रोपविष्टानां तास् ताः सुमधुराः कथाः
  
७।०५०।००६च् बभूवुः परमर्षीणां मध्यादित्यगते ऽहनि
  
७।०५०।००७अ ततः कथायां कस्यां चित् प्राञ्जलिः प्रग्रहो नृपः
  
७।०५०।००७च् उवाच तं महात्मानम् अत्रेः पुत्रं तपोधनम्
  
७।०५०।००८अ भगवन् किं प्रमाणेन मम वंशो भविष्यति
  
७।०५०।००८च् किमायुश् च हि मे रामः पुत्राश् चान्ये किमायुषः
  
७।०५०।००९अ रामस्य च सुता ये स्युस् तेषाम् आयुः कियद् भवेत्
  
७।०५०।००९च् काम्यया भगवन् ब्रूहि वंशस्यास्य गतिं मम
  
७।०५०।०१०अ तच् छ्रुत्वा व्याहृतं वाक्यं राज्ञो दशरथस्य तु
  
७।०५०।०१०च् दुर्वासाः सुमहातेजा व्याहर्तुम् उपचक्रमे
  
७।०५०।०११अ अयोध्यायाः पती रामो दीर्घकालं भविष्यति
  
७।०५०।०११च् सुखिनश् च समृद्धाश् च भविष्यन्त्य् अस्य चानुजाः
  
७।०५०।०१२अ कस्मिंश् चित् करणे त्वां च मैथिलीं च यशस्विनीम्
  
७।०५०।०१२च् संत्यजिष्यति धर्मात्मा कालेन महता किल
  
७।०५०।०१३अ दशवर्षसहस्रणि दशवर्षशतानि च
  
७।०५०।०१३च् रामो राज्यम् उपासित्वा ब्रह्मलोकं गमिष्यति
  
७।०५०।०१४अ समृद्धैर् हयमेधैश् च इष्ट्वा परपुरंजयः
  
७।०५०।०१४च् राजवंशांश् च काकुत्स्थो बहून् संस्थापयिष्यति
  
७।०५०।०१५अ स सर्वम् अखिलं राज्ञो वंशस्यास्य गतागतम्
  
७।०५०।०१५च् आख्याय सुमहातेजास् तूष्णीम् आसीन् महाद्युतिः
  
७।०५०।०१६अ तूष्णींभूते मुनौ तस्मिन् राजा दशरथस् तदा
  
७।०५०।०१६च् अभिवाद्य महात्मानौ पुनर् आयात् पुरोत्तमम्
  
७।०५०।०१७अ एतद् वचो मया तत्र मुनिना व्याहृतं पुरा
  
७।०५०।०१७च् श्रुतं हृदि च निक्षिप्तं नान्यथा तद् भविष्यति
  
७।०५०।०१८अ एवंगते न संतापं गन्तुम् अर्हसि राघव
  
७।०५०।०१८च् सीतार्थे राघवार्थे वा दृढो भव नरोत्तम
  
७।०५०।०१९अ तच् छ्रुत्वा व्याहृतं वाक्यं सूतस्य परमाद्भुतम्
  
७।०५०।०१९च् प्रहर्षम् अतुलं लेभे साधु साध्व् इति चाब्रवीत्
  
७।०५०।०२०अ तयोः संवदतोर् एवं सूतलक्ष्मणयोः पथि
  
७।०५०।०२०च् अस्तम् अर्को गतो वासं गोमत्यां ताव् अथोषतुः
  
७।०५१।००१अ तत्र तां रजनीम् उष्य गोमत्यां रघुनन्दनः
  
७।०५१।००१च् प्रभाते पुनर् उत्थाय लक्ष्मणः प्रययौ तदा
  
७।०५१।००२अ ततो ऽर्धदिवसे प्राप्ते प्रविवेश महारथः
  
७।०५१।००२च् अयोध्यां रत्नसंपूर्णां हृष्टपुष्टजनावृताम्
  
७।०५१।००३अ सौमित्रिस् तु परं दैन्यं जगाम सुमहामतिः
  
७।०५१।००३च् रामपादौ समासाद्य वक्ष्यामि किम् अहं गतः
  
७।०५१।००४अ तस्यैवं चिन्तयानस्य भवनं शशिसंनिभम्
  
७।०५१।००४च् राजस्य परमोदारं पुरस्तात् समदृश्यत
  
७।०५१।००५अ राज्ञस् तु भवनद्वारि सो ऽवतीर्य नरोत्तमः
  
७।०५१।००५च् अवान्मुखो दीनमनाः प्राविवेशानिवारितः
  
७।०५१।००६अ स दृष्ट्वा राघवं दीनम् आसीनं परमासने
  
७।०५१।००६च् नेत्राभ्याम् अश्रुपूर्णाभ्यां ददर्शाग्रजम् अग्रतः
  
७।०५१।००७अ जग्राह चरणौ तस्य लक्ष्मणो दीनचेतनः
  
७।०५१।००७च् उवाच दीनया वाचा प्राञ्जलिः सुसमाहितः
  
७।०५१।००८अ आर्यस्याज्ञां पुरस्कृत्य विसृज्य जनकात्मजाम्
  
७।०५१।००८च् गङ्गातीरे यथोद्दिष्टे वाल्मीकेर् आश्रमे शुभे
  
७।०५१।००८ए पुनर् अस्म्य् आगतो वीर पादमूलम् उपासितुम्
  
७।०५१।००९अ मा शुचः पुरुषव्याघ्र कालस्य गतिर् ईदृशी
  
७।०५१।००९च् त्वद्विधा न हि शोचन्ति सत्त्ववन्तो मनस्विनः
  
७।०५१।०१०अ सर्वे क्षयान्ता निचयाः पतनान्ताः समुच्छ्रयाः
  
७।०५१।०१०च् संयोगा विप्रयोगान्ता मरणान्तं च जीवितम्
  
७।०५१।०११अ शक्तस् त्वम् आत्मनात्मानं विजेतुं मनसैव हि
  
७।०५१।०११च् लोकान् सर्वांश् च काकुत्स्थ किं पुनर् दुःखम् ईदृशम्
  
७।०५१।०१२अ नेदृशेषु विमुह्यन्ति त्वद्विधाः पुरुषर्षभाः
  
७।०५१।०१२च् यदर्थं मैथिली त्यक्ता अपवादभयान् नृप
  
७।०५१।०१३अ स त्वं पुरुषशार्दूल धैर्येण सुसमाहितः
  
७।०५१।०१३च् त्यजेमां दुर्बलां बुद्धिं संतापं मा कुरुष्व ह
  
७।०५१।०१४अ एवम् उक्तस् तु काकुत्स्थो लक्ष्मणेन महात्मना
  
७।०५१।०१४च् उवाच परया प्रीत्या सौमित्रिं मित्रवत्सलम्
  
७।०५१।०१५अ एवम् एतन् नरश्रेष्ठ यथा वदसि लक्ष्मण
  
७।०५१।०१५च् परितोषश् च मे वीर मम कार्यानुशासने
  
७।०५१।०१६अ निर्वृतिश् च कृता सौम्य संतापश् च निराकृतः
  
७।०५१।०१६च् भवद्वाक्यैः सुमधुरैर् अनुनीतो ऽस्मि लक्ष्मण
  
७।०५२।००१अ ततः सुमन्त्रस् त्व् आगम्य राघवं वाक्यम् अब्रवीत्
  
७।०५२।००१च् एते निवारिता राजन् द्वारि तिष्ठन्ति तापसाः
  
७।०५२।००२अ भार्गवं च्यवनं नाम पुरस्कृत्य महर्षयः
  
७।०५२।००२च् दर्शनं ते महाराज चोदयन्ति कृतत्वराः
  
७।०५२।००२ए प्रीयमाणा नरव्याघ्र यमुनातीरवासिनः
  
७।०५२।००३अ तस्य तद्वचनं श्रुत्वा रामः प्रोवाच धर्मवित्
  
७।०५२।००३च् प्रवेश्यन्तां महात्मानो भार्गवप्रमुखा द्विजाः
  
७।०५२।००४अ राज्ञस् त्व् आज्ञां पुरस्कृत्य द्वाःस्थो मूर्ध्नि कृताञ्जलिः
  
७।०५२।००४च् प्रवेशयाम् आस ततस् तापसान् संमतान् बहून्
  
७।०५२।००५अ शतं समधिकं तत्र दीप्यमानं स्वतेजसा
  
७।०५२।००५च् प्रविष्टं राजभवनं तापसानां महात्मनाम्
  
७।०५२।००६अ ते द्विजाः पूर्णकलशैः सर्वतीर्थाम्बुसत्कृतम्
  
७।०५२।००६च् गृहीत्वा फलमूलं च रामस्याभ्याहरन् बहु
  
७।०५२।००७अ प्रतिगृह्य तु तत् सर्वं रामः प्रीतिपुरस्कृतः
  
७।०५२।००७च् तीर्थोदकानि सर्वाणि फलानि विविधानि च
  
७।०५२।००८अ उवाच च महाबाहुः सर्वान् एव महामुनीन्
  
७।०५२।००८च् इमान्य् आसनमुख्यानि यथार्हम् उपविश्यताम्
  
७।०५२।००९अ रामस्य भाषितं श्रुत्वा सर्व एव महर्षयः
  
७।०५२।००९च् बृसीषु रुचिराख्यासु निषेदुः काञ्चनीषु ते
  
७।०५२।०१०अ उपविष्टान् ऋषींस् तत्र दृष्ट्वा परपुरंजयः
  
७।०५२।०१०च् प्रयतः प्राञ्जलिर् भूत्वा राघवो वाक्यम् अब्रवीत्
  
७।०५२।०११अ किम् आगमनकर्यं वः किं करोमि तपोधनाः
  
७।०५२।०११च् आज्ञाप्यो ऽहं महर्षीणां सर्वकामकरः सुखम्
  
७।०५२।०१२अ इदं राज्यं च सकलं जीवितं च हृदि स्थितम्
  
७।०५२।०१२च् सर्वम् एतद् द्विजार्थं मे सत्यम् एतद् ब्रवीमि वः
  
७।०५२।०१३अ तस्य तद्वचनं श्रुत्वा साधुवादो महान् अभूत्
  
७।०५२।०१३च् ऋषीणाम् उग्रतपसां यमुनातीरवासिनाम्
  
७।०५२।०१४अ ऊचुश् च ते महात्मानो हर्षेण महतान्विताः
  
७।०५२।०१४च् उपपन्नं नरश्रेष्ठ तवैव भुवि नान्यतः
  
७।०५२।०१५अ बहवः पार्थिवा राजन्न् अतिक्रान्ता महाबलाः
  
७।०५२।०१५च् कार्यगौरवम् अश्रुत्वा प्रतिज्ञां नाभ्यरोचयन्
  
७।०५२।०१६अ त्वया पुनर् ब्राह्मण गौरवाद् इयं; कृत्वा प्रतिज्ञा ह्य् अनवेक्ष्य कारणम्
  
७।०५२।०१६च् कुरुष्व कर्ता ह्य् असि नात्र संशयो; महाभयात् त्रातुम् ऋषींस् त्वम् अर्हसि
  
७।०५३।००१अ ब्रुवद्भिर् एवम् ऋषिभिः काकुत्स्थो वाक्यम् अब्रवीत्
  
७।०५३।००१च् किं कार्यं ब्रूत भवतां भयं नाशयितास्मि वः
  
७।०५३।००२अ तथा वदति काकुत्स्थे भर्गवो वाक्यम् अब्रवीत्
  
७।०५३।००२च् भयं नः शृणु यन् मूलं देशस्य च नरेश्वर
  
७।०५३।००३अ पूर्वं कृतयुगे राम दैतेयः सुमहाबलः
  
७।०५३।००३च् लोलापुत्रो ऽभवज् ज्येष्ठो मधुर् नाम महासुरः
  
७।०५३।००४अ ब्रह्मण्यश् च शरण्यश् च बुद्ध्या च परिनिष्ठितः
  
७।०५३।००४च् सुरैश् च परमोदारैः प्रीतिस् तस्यातुलाभवत्
  
७।०५३।००५अ स मधुर् वीर्यसंपन्नो धर्मे च सुसमाहितः
  
७।०५३।००५च् बहुमानाच् च रुद्रेण दत्तस् तस्याद्भुतो वरः
  
७।०५३।००६अ शूलं शूलाद् विनिष्कृष्य महावीर्यं महाप्रभम्
  
७।०५३।००६च् ददौ महात्मा सुप्रीतो वाकय्ं चैतद् उवाच ह
  
७।०५३।००७अ त्वयायम् अतुलो धर्मो मत्प्रसादात् कृतः शुभः
  
७।०५३।००७च् प्रीत्या परमया युक्तो ददाम्य् आयुधम् उत्तमम्
  
७।०५३।००८अ यावत् सुरैश् च विप्रैश् च न विरुध्येर् महासुर
  
७।०५३।००८च् तावच् छूलं तवेदं स्याद् अन्यथा नाशम् आप्नुयात्
  
७।०५३।००९अ यश् च त्वाम् अभियुञ्जीत युद्धाय विगतज्वरः
  
७।०५३।००९च् तं शूलं भस्मसात् कृत्वा पुनर् एष्यति ते करम्
  
७।०५३।०१०अ एवं रुद्राद् वरं लब्ध्वा भूय एव महासुरः
  
७।०५३।०१०च् प्रणिपत्य महादेवं वाक्यम् एतद् उवाच ह
  
७।०५३।०११अ भगवन् मम वंशस्य शूलम् एतद् अनुत्तमम्
  
७।०५३।०११च् भवेत् तु सततं देव सुराणाम् ईश्वरो ह्य् असि
  
७।०५३।०१२अ तं ब्रुवाणं मधुं देवः सर्वभूतपतिः शिवः
  
७।०५३।०१२च् प्रत्युवाच महादेवो नैतद् एवं भविष्यति
  
७।०५३।०१३अ मा भूत् ते विफला बाणी मत्प्रासादकृता शुभा
  
७।०५३।०१३च् भवतः पुत्रम् एकं तु शूलम् एतद् गमिष्यति
  
७।०५३।०१४अ यावत् करस्थः शूलो ऽयं भविष्यति सुतस्य ते
  
७।०५३।०१४च् अवध्यः सर्वभूतानां शूलहस्तो भविष्यति
  
७।०५३।०१५अ एवं मधुवरं लब्ध्वा देवात् सुमहद् अद्भुतम्
  
७।०५३।०१५च् भवनं चासुरश्रेष्ठः कारयाम् आस सुप्रभम्
  
७।०५३।०१६अ तस्य पत्नी महाभगा प्रिया कुम्भीनसी हि या
  
७।०५३।०१६च् विश्वासयोर् अपत्यं सा ह्य् अनलायां महाप्रभा
  
७।०५३।०१७अ तस्याः पुत्रो महावीर्यो लवणो नाम दारुणः
  
७।०५३।०१७च् बाल्यात् प्रभृति दुष्टात्मा पापान्य् एव समाचरत्
  
७।०५३।०१८अ तं पुत्रं दुर्विनीतं तु दृष्ट्वा दुःखसमन्वितः
  
७।०५३।०१८च् मधुः स शोकम् आपेदे न चैनं किं चिद् अब्रवीत्
  
७।०५३।०१९अ स विहाय इमं लोकं प्रविष्टो वरुणालयम्
  
७।०५३।०१९च् शूलं निवेश्य लवणे वरं तस्मै न्यवेदयत्
  
७।०५३।०२०अ स प्रभावेन शूलस्य दौरात्म्येनात्मनस् तथा
  
७।०५३।०२०च् संतापयति लोकांस् त्रीन् विशेषेण तु तापसान्
  
७।०५३।०२१अ एवंप्रभावो लवणः शूलं चैव तथाविधम्
  
७।०५३।०२१च् श्रुत्वा प्रमाणं काकुत्स्थं त्वं हि नः परमा गतिः
  
७।०५३।०२२अ बहवः पार्थिवा राम भयार्तैर् ऋषिभिः पुरा
  
७।०५३।०२२च् अभयं याचिता वीर त्रातारं न च विद्महे
  
७।०५३।०२३अ ते वयं रावणं श्रुत्वा हतं सबलवाहनम्
  
७।०५३।०२३च् त्रातारं विद्महे राम नान्यं भुवि नराधिपम्
  
७।०५३।०२३ए तत् परित्रातुम् इच्छामो लवणाद् भयपीडिताः
  
७।०५४।००१अ तथोक्ते तान् ऋषीन् रामः प्रत्युवाच कृताञ्जलिः
  
७।०५४।००१च् किमाहारः किमाचारो लवणः क्व च वर्तते
  
७।०५४।००२अ राघवस्य वचः श्रुत्वा ऋषयः सर्व एव ते
  
७।०५४।००२च् ततो निवेदयाम् आसुर् लवणो ववृधे यथा
  
७।०५४।००३अ आहारः सर्वसत्त्वानि विशेषेण च तापसाः
  
७।०५४।००३च् आचारो रौद्रता नित्यं वासो मधुवने सदा
  
७।०५४।००४अ हत्वा दशसहस्राणि सिंहव्याघ्रमृगद्विपान्
  
७।०५४।००४च् मानुषांश् चैव कुरुते नित्यम् आहारम् आह्निकम्
  
७।०५४।००५अ ततो ऽपराणि सत्त्वानि खादते स महाबलः
  
७।०५४।००५च् संहारे समनुप्राप्ते व्यादितास्य इवान्तकः
  
७।०५४।००६अ तच् छ्रुत्वा राघवो वाक्यम् उवाच स महामुनीन्
  
७।०५४।००६च् घातयिष्यामि तद् रक्षो व्यपगच्छतु वो भयम्
  
७।०५४।००७अ तथा तेषां प्रतिज्ञाय मुनीनाम् उग्रतेजसाम्
  
७।०५४।००७च् स भ्रातॄन् सहितान् सर्वान् उवाच रघुनन्दनः
  
७।०५४।००८अ को हन्ता लवणं वीराः कस्यांशः स विधीयताम्
  
७।०५४।००८च् भरतस्य महाबाहोः शत्रुघ्नस्याथवा पुनः
  
७।०५४।००९अ राघवेणैवम् उक्तस् तु भरतो वाक्यम् अब्रवीत्
  
७।०५४।००९च् अहम् एनं बधिष्यामि ममांशः स विधीयताम्
  
७।०५४।०१०अ भरतस्य वचः श्रुत्वा शौर्यवीर्यसमन्वितम्
  
७।०५४।०१०च् लक्ष्मणावरजस् तस्थौ हित्वा सौवर्णम् आसनम्
  
७।०५४।०११अ शत्रुघ्नस् त्व् अब्रवीद् वाक्यं प्रणिपत्य नराधिपम्
  
७।०५४।०११च् कृतकर्मा महाबाहुर् मध्यमो रघुनन्दनः
  
७।०५४।०१२अ आर्येण हि पुरा शून्या अयोध्या रक्षिता पुरी
  
७।०५४।०१२च् संतापं हृदये कृत्वा आर्यस्यागमनं प्रति
  
७।०५४।०१३अ दुःखानि च बहूनीह अनुभूतानि पार्थिव
  
७।०५४।०१३च् शयानो दुःखशय्यासु नन्दिग्रामे महात्मना
  
७।०५४।०१४अ फलमूलाशनो भूत्वा जटाचीरधरस् तथा
  
७।०५४।०१४च् अनुभूयेदृशं दुःखम् एष राघवनन्दनः
  
७।०५४।०१४ए प्रेष्ये मयि स्थिते राजन् न भूयः क्लेशम् आप्नुयात्
  
७।०५४।०१५अ तथा ब्रुवति शत्रुघ्ने राघवः पुनर् अब्रवीत्
  
७।०५४।०१५च् एवं भवतु काकुत्स्थ क्रियतां मम शासनम्
  
७।०५४।०१६अ राज्ये त्वाम् अभिषेक्ष्यामि मघोस् तु नगरे शुभे
  
७।०५४।०१६च् निवेशय महाबाहो भरतं यद्य् अवेक्षसे
  
७।०५४।०१७अ शूरस् त्वं कृतविद्यश् च समर्थः संनिवेशने
  
७।०५४।०१७च् नगरं मधुना जुष्टं तथा जनपदाञ् शुभान्
  
७।०५४।०१८अ यो हि वंशं समुत्पाट्य पार्थिवस्य पुनः क्षये
  
७।०५४।०१८च् न विधत्ते नृपं तत्र नरकं स निगच्छति
  
७।०५४।०१९अ स त्वं हत्वा मधुसुतं लवणं पापनिश्चयम्
  
७।०५४।०१९च् राज्यं प्रशाधि धर्मेण वाक्यं मे यद्य् अवेक्षसे
  
७।०५४।०२०अ उत्तरं च न वक्तव्यं शूर वाक्यान्तरे मम
  
७।०५४।०२०च् बालेन पूर्वजस्याज्ञा कर्तव्या नात्र संशयः
  
७।०५४।०२१अ अभिषेकं च काकुत्स्थ प्रतीच्छस्व मयोद्यतम्
  
७।०५४।०२१च् वसिष्ठप्रमुखैर् विप्रैर् विधिमन्त्रपुरस्कृतम्
  
७।०५५।००१अ एवम् उक्तस् तु रामेण परां व्रीडाम् उपागतः
  
७।०५५।००१च् शत्रुघ्नो वीर्यसंपन्नो मन्दं मन्दम् उवाच ह
  
७।०५५।००२अ अवश्यं करणीयं च शासनं पुरुषर्षभ
  
७।०५५।००२च् तव चैव महाभाग शासनं दुरतिक्रमम्
  
७।०५५।००२ए अयं कामकरो राजंस् तवास्मि पुरुषर्षभ
  
७।०५५।००३अ एवम् उक्ते तु शूरेण शत्रुघ्नेन महात्मना
  
७।०५५।००३च् उवाच रामः संहृष्टो लक्ष्मणं भरतं तथा
  
७।०५५।००४अ संभारान् अभिषेकस्य आनयध्वं समाहिताः
  
७।०५५।००४च् अद्यैव पुरुषव्याघ्रम् अभिषेक्ष्यामि दुर्जयम्
  
७।०५५।००५अ पुरोधसं च काकुत्स्थौ नैगमान् ऋत्विजस् तथा
  
७।०५५।००५च् मन्त्रिणश् चैव मे सर्वान् आनयध्वं ममाज्ञया
  
७।०५५।००६अ राज्ञः शासनम् आज्ञाय तथाकुर्वन् महारथः
  
७।०५५।००६च् अभिषेकसमारम्भं पुरस्कृत्य पुरोधसं
  
७।०५५।००६ए प्रविष्टा राजभवनं पुरंदर गृहोपमम्
  
७।०५५।००७अ ततो ऽभिषेको ववृधे शत्रुघ्नस्य महात्मनः
  
७।०५५।००७च् संप्रहर्षकरः श्रीमान् राघवस्य पुरस्य च
  
७।०५५।००८अ ततो ऽभिषिक्तं शत्रुघ्नम् अङ्कम् आरोप्य राघवः
  
७।०५५।००८च् उवाच मधुरां वाणीं तेजस् तस्याभिपूरयन्
  
७।०५५।००९अ अयं शरस् त्व् अमोघस् ते दिव्यः परपुरंजयः
  
७।०५५।००९च् अनेन लवणं सौम्य हन्तासि रघुनन्दन
  
७।०५५।०१०अ सृष्टः शरो ऽयं काकुत्स्थ यदा शेते महार्णवे
  
७।०५५।०१०च् स्वयम्भूर् अजितो देवो यं नापश्यन् सुरासुराः
  
७।०५५।०११अ अदृश्यः सर्वभूतानां तेनायं हि शरोत्तमः
  
७।०५५।०११च् सृष्टः क्रोधाभिभूतेन विनाशार्थं दुरात्मनोः
  
७।०५५।०११ए मधुकौटभयोर् वीर विघाते वर्तमानयोः
  
७।०५५।०१२अ स्रष्टुकामेन लोकांस् त्रींस् तौ चानेन हतौ युधि
  
७।०५५।०१२च् अनेन शरमुख्येन ततो लोकांश् चकार सः
  
७।०५५।०१३अ नायं मया शरः पूर्वं रावणस्य वधार्थिना
  
७।०५५।०१३च् मुखः शत्रुघ्न भूतानां महांस् त्रासो भवेद् इति
  
७।०५५।०१४अ यच् च तस्य महच् छूलं त्र्यम्बकेण महात्मना
  
७।०५५।०१४च् दत्तं शत्रुविनाशाय मधोर् आयुधम् उत्तमम्
  
७।०५५।०१५अ तत् संनिक्षिप्य भवने पूज्यमानं पुनः पुनः
  
७।०५५।०१५च् दिशः सर्वाः समालोक्य प्राप्नोत्य् आहारम् आत्मनः
  
७।०५५।०१६अ यदा तु युद्धम् आकाङ्क्षन् कश् चिद् एनं समाह्वयेत्
  
७।०५५।०१६च् तदा शूलं गृहीत्वा तद् भस्म रक्षः करोति तम्
  
७।०५५।०१७अ स त्वं पुरुषशार्दूल तम् आयुधविवर्जितम्
  
७।०५५।०१७च् अप्रविष्टपुरं पूर्वं द्वारि तिष्ठ धृतायुधः
  
७।०५५।०१८अ अप्रविष्टं च भवनं युद्धाय पुरुषर्षभ
  
७।०५५।०१८च् आह्वयेथा महाबाहो ततो हन्तासि राक्षसं
  
७।०५५।०१९अ अन्यथा क्रियमाणे तु अवध्यः स भविष्यति
  
७।०५५।०१९च् यदि त्व् एवं कृते वीर विनाशम् उपयास्यति
  
७।०५५।०२०अ एतत् ते सर्वम् आख्यातं शूलस्य च विपर्ययम्
  
७।०५५।०२०च् श्रीमतः शितिकण्ठस्य कृत्यं हि दुरतिक्रमम्
  
७।०५६।००१अ एवम् उक्त्वा तु काकुत्स्थं प्रशस्य च पुनः पुनः
  
७।०५६।००१च् पुनर् एवापरं वाक्यम् उवाच रघुनन्दनः
  
७।०५६।००२अ इमान्य् अश्वसहस्राणि चत्वारि पुरुषर्षभ
  
७।०५६।००२च् रथानां च सहस्रे द्वे गजानां शतम् एव च
  
७।०५६।००३अ अन्तरापणवीथ्यश् च नानापण्योपशोभिताः
  
७।०५६।००३च् अनुगच्छन्तु शत्रुघ्न तथैव नटनर्तकाः
  
७।०५६।००४अ हिरण्यस्य सुवर्णस्य अयुतं पुरुषर्षभ
  
७।०५६।००४च् गृहीत्वा गच्छ शत्रुघ्न पर्याप्तधनवाहनः
  
७।०५६।००५अ बलं च सुभृतं वीर हृष्टपुष्टम् अनुत्तमम्
  
७।०५६।००५च् संभाष्य संप्रदानेन रञ्जयस्व नरोत्तम
  
७।०५६।००६अ न ह्य् अर्थास् तत्र तिष्ठन्ति न दारा न च बान्धवाः
  
७।०५६।००६च् सुप्रीतो भृत्यवर्गस् तु यत्र तिष्ठति राघव
  
७।०५६।००७अ अतो हृष्टजनाकीर्णां प्रस्थाप्य महतीं चमूम्
  
७।०५६।००७च् एक एव धनुष्पानिस् तद् गच्छ त्वं मधोर् वनम्
  
७।०५६।००८अ यथा त्वां न प्रजानाति गच्छन्तं युद्धकाङ्क्षिणम्
  
७।०५६।००८च् लवणस् तु मधोः पुत्रस् तथा गच्छेर् अशङ्कितः
  
७।०५६।००९अ न तस्य मृत्युर् अन्यो ऽस्ति कश्चिद् धि पुरुषर्षभ
  
७।०५६।००९च् दर्शनं यो ऽभिगच्छेत स वध्यो लवणेन हि
  
७।०५६।०१०अ स ग्रीष्मे व्यपयाते तु वर्षरात्र उपस्थिते
  
७।०५६।०१०च् हन्यास् त्वं लवणं सौम्य स हि कालो ऽस्य दुर्मतेः
  
७।०५६।०११अ महर्षींस् तु पुरस्कृत्य प्रयान्तु तव सैनिकाः
  
७।०५६।०११च् यथा ग्रीष्मावशेषेण तरेयुर् जाह्नवीजलम्
  
७।०५६।०१२अ ततः स्थाप्य बलं सर्वं नदीतीरे समाहितः
  
७।०५६।०१२च् अग्रतो धनुषा सार्धं गच्छ त्वं लघुविक्रम
  
७।०५६।०१३अ एवम् उक्तस् तु रामेण शत्रुघ्नस् तान् महाबलान्
  
७।०५६।०१३च् सेनामुख्यान् समानीय ततो वाक्यम् उवाच ह
  
७।०५६।०१४अ एते वो गणिता वासा यत्र यत्र निवत्स्यथ
  
७।०५६।०१४च् स्थातव्यं चाविरोधेन यथा बाधा न कस्य चित्
  
७।०५६।०१५अ तथा तांस् तु समाज्ञाप्य निर्याप्य च महद् बलम्
  
७।०५६।०१५च् कौसल्यां च सुमित्रां च कौकेयीं चाभ्यवादयत्
  
७।०५६।०१६अ रामं प्रदक्षिणं कृत्वा शिरसाभिप्रणम्य च
  
७।०५६।०१६च् राणेण चाभ्यनुज्ञातः शत्रुघ्नः शत्रुतापनः
  
७।०५६।०१७अ लक्ष्मणं भरतं चैव प्रणिपत्य कृताञ्जलिः
  
७।०५६।०१७च् पुरोधसं वसिष्ठं च शत्रुघ्नः प्रयतात्मवान्
  
७।०५६।०१७ए प्रदक्षिणम् अथो कृत्वा निर्जगाम महाबलः
  
७।०५७।००१अ प्रस्थाप्य तद् बलं सर्वं मासमात्रोषितः पथि
  
७।०५७।००१च् एक एवाशु शत्रुघ्नो जगाम त्वरितस् तदा
  
७।०५७।००२अ द्विरात्रम् अन्तरे शूर उष्य राघवनन्दनः
  
७।०५७।००२च् वाल्मीकेर् आश्रमं पुण्यम् अगच्छद् वासम् उत्तमम्
  
७।०५७।००३अ सो ऽभिवाद्य महात्मानं वाल्मीकिं मुनिसत्तमम्
  
७।०५७।००३च् कृताञ्जलिर् अथो भूत्वा वाक्यम् एतद् उवाच ह
  
७।०५७।००४अ भगवन् वस्तुम् इच्छामि गुरोः कृत्याद् इहागतः
  
७।०५७।००४च् श्वः प्रभाते गमिष्यामि प्रतीचीं वारुणीं दिशम्
  
७।०५७।००५अ शत्रुघ्नस्य वचः श्रुत्वा प्रहस्य मुनिपुंगवः
  
७।०५७।००५च् प्रत्युवच महात्मानं स्वागतं ते महायशः
  
७।०५७।००६अ स्वम् आश्रमम् इदं सौम्य राघवाणां कुलस्य ह
  
७।०५७।००६च् आसनं पाद्यम् अर्घ्यं च निर्विशङ्कः प्रतीच्छ मे
  
७।०५७।००७अ प्रतिगृह्य ततः पूजां फलमूलं च भोजनम्
  
७।०५७।००७च् भक्षयाम् आस काकुत्स्थस् तृप्तिं च परमां गतः
  
७।०५७।००८अ स तु भुक्त्वा महाबाहुर् महर्षिं तम् उवाच ह
  
७।०५७।००८च् पूर्वं यज्ञविभूतीयं कस्याश्रमसमीपतः
  
७।०५७।००९अ तस्य तद्भाषितं श्रुत्वा वाल्मीकिर् वाक्यम् अब्रवीत्
  
७।०५७।००९च् शत्रुघ्न शृणु यस्येदं बभूवायतनं पुरा
  
७।०५७।०१०अ युष्माकं पूर्वको राजा सुदासस्य महात्मनः
  
७।०५७।०१०च् पुत्रो मित्रसहो नाम वीर्यवान् अतिधार्मिकः
  
७।०५७।०११अ स बाल एव सौदासो मृगयाम् उपचक्रमे
  
७।०५७।०११च् चञ्चूर्यमाणं ददृशे स शूरो राक्षसद्वयम्
  
७।०५७।०१२अ शार्दूलरूपिणौ घोरौ मृगान् बहुसहस्रशः
  
७।०५७।०१२च् भक्षयाणाव् असंतुष्टौ पर्याप्तिं च न जग्मतुः
  
७।०५७।०१३अ स तु तौ राक्षसौ दृष्ट्वा निर्मृगं च वनं कृतम्
  
७।०५७।०१३च् क्रोधेन महताविष्टो जघानैकं महेषुणा
  
७।०५७।०१४अ विनिपात्य तम् एकं तु सौदासः पुरुषर्षभः
  
७।०५७।०१४च् विज्वरो विगतामर्षो हतं रक्षो ऽभ्यवैक्षत
  
७।०५७।०१५अ निरीक्षमाणं तं दृष्ट्वा सहायस् तस्य रक्षसः
  
७।०५७।०१५च् संतापम् अकरोद् घोरं सौदासं चेदम् अब्रवीत्
  
७।०५७।०१६अ यस्माद् अनपराद्धं त्वं सहायं मम जघ्निवान्
  
७।०५७।०१६च् तस्मात् तवापु पापिष्ठ प्रदास्यामि प्रतिक्रियाम्
  
७।०५७।०१७अ एवम् उक्त्वा तु तं रक्षस् तत्रैवान्तरधीयत
  
७।०५७।०१७च् कालपर्याय योगेन राजा मित्रसहो ऽभवत्
  
७।०५७।०१८अ राजापि यजते यज्ञं तस्याश्रमसमीपतः
  
७।०५७।०१८च् अश्वमेधं महायज्ञं तं वसिष्ठो ऽभ्यपालयत्
  
७।०५७।०१९अ तत्र यज्ञो महान् आसीद् बहुवर्ष गणायुतान्
  
७।०५७।०१९च् समृद्धः परया लक्ष्म्या देवयज्ञसमो ऽभवत्
  
७।०५७।०२०अ अथावसाने यज्ञस्य पूर्ववैरम् अनुस्मरन्
  
७।०५७।०२०च् वसिष्ठरूपी राजानम् इति होवाच राक्षसः
  
७।०५७।०२१अ अद्य यज्ञावसानान्ते सामिषं भोजनं मम
  
७।०५७।०२१च् दीयताम् इति शीघ्रं वै नात्र कार्या विचारणा
  
७।०५७।०२२अ तच् छ्रुत्वा व्याहृतं वाक्यं रक्षसा कामरूपिणा
  
७।०५७।०२२च् भक्षसंस्कारकुशलम् उवाच पृथिवीपतिः
  
७।०५७।०२३अ हविष्यं सामिषं स्वादु यथा भवति भोजनम्
  
७।०५७।०२३च् तथा कुरुष्व शीघ्रं वै परितुष्येद् यथा गुरुः
  
७।०५७।०२४अ शासनात् पार्थिवेन्द्रस्य सूदः संभ्रान्तमानसः
  
७।०५७।०२४च् स च रक्षः पुनस् तत्र सूदवेषम् अथाकरोत्
  
७।०५७।०२५अ स मानुषम् अथो मांसं पार्थिवाय न्यवेदयत्
  
७।०५७।०२५च् इदं स्वादुहविष्यं च सामिषं चान्नम् आहृतम्
  
७।०५७।०२६अ स भोजनं वसिष्ठाय पत्न्या सार्धम् उपाहरत्
  
७।०५७।०२६च् मदयन्त्या नरव्याघ्र सामिषं रक्षसा हृतम्
  
७।०५७।०२७अ ज्ञात्वा तदामिषं विप्रो मानुषं भोजनाहृतम्
  
७।०५७।०२७च् क्रोधेन महताविष्टो व्याहर्तुम् उपचक्रमे
  
७।०५७।०२८अ यस्मात् त्वं भोजनं राजन् ममैतद् दातुम् इच्छसि
  
७।०५७।०२८च् तस्माद् भोजनम् एतत् ते भविष्यति न संशयः
  
७।०५७।०२९अ स राजा सह पत्न्या वै प्रणिपत्य मुहुर् मुहुः
  
७।०५७।०२९च् पुनर् वसिष्ठं प्रोवाच यद् उक्तं ब्रह्मरूपिणा
  
७।०५७।०३०अ तच् छ्रुता पार्थिवेन्द्रस्य रक्षसा विकृतं च तत्
  
७।०५७।०३०च् पुनः प्रोवाच राजानं वसिष्ठः पुरुषर्षभम्
  
७।०५७।०३१अ मया रोषपरीतेन यद् इदं व्याहृतं वचः
  
७।०५७।०३१च् नैतच् छक्यं वृथा कर्तुं प्रदास्यामि च ते वरम्
  
७।०५७।०३२अ कालो द्वादश वर्षाणि शापस्यास्य भविष्यति
  
७।०५७।०३२च् मत्प्रसादाच् च राजेन्द्र अतीतं न स्मरिष्यसि
  
७।०५७।०३३अ एवं स राजा तं शापम् उपभुज्यारिमर्दनः
  
७।०५७।०३३च् प्रतिलेभे पुना राज्यं प्रजाश् चैवान्वपालयत्
  
७।०५७।०३४अ तस्य कल्माषपादस्य यज्ञस्यायतनं शुभम्
  
७।०५७।०३४च् आश्रमस्य समीपे ऽस्मिन् यस्मिन् पृच्छसि राघव
  
७।०५७।०३५अ तस्य तां पार्थिवेन्द्रस्य कथां श्रुत्वा सुदारुणम्
  
७।०५७।०३५च् विवेश पर्णशालायां महर्षिम् अभिवाद्य च
  
७।०५८।००१अ याम् एव रात्रिं शत्रुघ्न पर्णशालां समाविशत्
  
७।०५८।००१च् ताम् एव रात्रिं सीतापि प्रसूता दारकद्वयम्
  
७।०५८।००२अ ततो ऽर्धरात्रसमये बालका मुनिदारकाः
  
७।०५८।००२च् वाल्मीकेः प्रियम् आचख्युः सीतायाः प्रसवं शुभम्
  
७।०५८।००२ए तस्य रक्षां महातेजः कुरु भूतविनाशिनीम्
  
७।०५८।००३अ तेषां तद् वचनं श्रुत्वा मुनिर् हर्षम् उपागमत्
  
७।०५८।००३च् भूतघ्नीं चाकरोत् ताभ्या रक्षां रक्षोविनाशिनीम्
  
७।०५८।००४अ कुशमुष्टिम् उपादाय लवं चैव तु स द्विजः
  
७।०५८।००४च् वाल्मीकिः प्रददौ ताभ्यां रक्षां भूतविनाशिनीम्
  
७।०५८।००५अ यस् तयोः पूर्वजो जातः स कुशैर् मन्त्रसंस्कृतैः
  
७।०५८।००५च् निर्मार्जनीयस् तु भवेत् कुश इत्य् अस्य नामतः
  
७।०५८।००६अ यश् चापरो भवेत् ताभ्यां लवेन सुसमाहितः
  
७।०५८।००६च् निर्मार्जनीयो वृद्धाभिर् लवश् चेति स नामतः
  
७।०५८।००७अ एवं कुशलवौ नाम्ना ताव् उभौ यमजातकौ
  
७।०५८।००७च् मत्कृतभ्यां च नमाभ्यां ख्यातियुक्तौ भविष्यतः
  
७।०५८।००८अ ते रक्षां जगृहुस् तां च मुनिहस्तात् समाहिताः
  
७।०५८।००८च् अकुर्वंश् च ततो रक्षां तयोर् विगतकल्मषाः
  
७।०५८।००९अ तथा तां क्रियमाणां तु रक्षां गोत्रं च नाम च
  
७।०५८।००९च् संकीर्तनं च रामस्य सीतायाः प्रसवौ शुभौ
  
७।०५८।०१०अ अर्धरात्रे तु शत्रुघ्नः शुश्राव सुमहत् प्रियम्
  
७।०५८।०१०च् पर्णशालां गतो रात्रौ दिष्ट्या दिष्ट्येति चाब्रवीत्
  
७।०५८।०११अ तथ तस्य प्रहृष्टस्य शत्रुघ्नस्य महात्मनः
  
७।०५८।०११च् व्यतीता वार्षिकी रात्रिः श्रावणी लघुविक्रमा
  
७।०५८।०१२अ प्रभाते तु महावीर्यः कृत्वा पौर्वाह्णिकं क्रमम्
  
७।०५८।०१२च् मुनिं प्राञ्जलिर् आमन्त्र्य प्रायात् पश्चान्मुखः पुनः
  
७।०५८।०१३अ स गत्वा यमुनातीरं सप्तरात्रोषितः पथि
  
७।०५८।०१३च् ऋषीणां पुण्यकीर्तीनाम् आश्रमे वासम् अभ्ययात्
  
७।०५८।०१४अ स तत्र मुनिभिः सार्धं भार्गवप्रमुखैर् नृपः
  
७।०५८।०१४च् कथाभिर् बहुरूपाभिर् वासं चक्रे महायशाः
  
७।०५९।००१अ अथ रात्र्यां प्रवृत्तायां शत्रुघ्नो भृगुनन्दनम्
  
७।०५९।००१च् पप्रच्छ च्यवनं विप्रं लवणस्य बलाबलम्
  
७।०५९।००२अ शूलस्य च बलं ब्रह्मन् के च पूर्वं निपातिताः
  
७।०५९।००२च् अनेन शूलमुखेन द्वन्द्वयुद्धम् उपागताः
  
७।०५९।००३अ तस्य तद्भाषितं श्रुत्वा शत्रुघ्नस्य महात्मनः
  
७।०५९।००३च् प्रत्युवाच महातेजाश् च्यवनो रघुनन्दनम्
  
७।०५९।००४अ असंख्येयानि कर्माणि यान्य् अस्य पुरुषर्षभ
  
७।०५९।००४च् इक्ष्वाकुवंशप्रभवे यद् वृत्तं तच् छृणुष्व मे
  
७।०५९।००५अ अयोध्यायां पुरा राजा युवनाश्वसुतो बली
  
७।०५९।००५च् मान्धता इति विख्यातस् त्रिषु लोकेषु वीर्यवान्
  
७।०५९।००६अ स कृत्वा पृथिवीं कृत्स्नां शासने पृथिवीपतिः
  
७।०५९।००६च् सुरलोकम् अथो जेतुम् उद्योगम् अकरोन् नृपः
  
७।०५९।००७अ इन्द्रस्य तु भयं तीव्रं सुराणां च महात्मनाम्
  
७।०५९।००७च् मान्धातरि कृतोद्योगे देवलोकजिगीषया
  
७।०५९।००८अ अर्धासनेन शक्रस्य राज्यार्धेन च पार्थिवः
  
७।०५९।००८च् वन्द्यमानः सुरगणैः प्रतिज्ञाम् अध्यरोहत
  
७।०५९।००९अ तस्य पापम् अभिप्रायं विदित्वा पाकशासनः
  
७।०५९।००९च् सान्त्वपूर्वम् इदं वाक्यम् उवाच युवनाश्वजम्
  
७।०५९।०१०अ राजा त्वं मानुषं लोके न तावत् पुरुषर्षभ
  
७।०५९।०१०च् अकृत्वा पृथिवीं वश्यां देवराज्यम् इहेच्छसि
  
७।०५९।०११अ यदि वीर समग्रा ते मेदिनी निखिला वशे
  
७।०५९।०११च् देवराज्यं कुरुष्वेह सभृत्यबलवाहनः
  
७।०५९।०१२अ इन्द्रम् एवं ब्रुवाणं तु मान्धाता वाक्यम् अब्रवीत्
  
७।०५९।०१२च् क्व मे शक्रप्रतिहतं शासनं पृथिवीतले
  
७।०५९।०१३अ तम् उवाच सहस्राक्षो लवणो नाम राक्षसः
  
७।०५९।०१३च् मधुपुत्रो मधुवने नाज्ञां ते कुरुते ऽनघ
  
७।०५९।०१४अ तच् छ्रुत्वा विप्रियं घोरं सहस्राक्षेण भाषितम्
  
७।०५९।०१४च् व्रीडितो ऽवाङ्मुखो राजा व्याहर्तुं न शशाक ह
  
७।०५९।०१५अ आमन्त्र्य तु सहस्राक्षं ह्रिया किं चिद् अवाङ्मुखः
  
७।०५९।०१५च् पुनर् एवागमच् छ्रीमान् इमं लोकं नरेश्वरः
  
७।०५९।०१६अ स कृत्वा हृदये ऽमर्षं सभृत्यबलवाहनः
  
७।०५९।०१६च् आजगाम मधोः पुत्रं वशे कर्तुम् अनिन्दितः
  
७।०५९।०१७अ स काङ्क्षमाणो लवणं युद्धाय पुरुषर्षभः
  
७।०५९।०१७च् दूतं संप्रेषयाम् आस सकाशं लवणस्य सः
  
७।०५९।०१८अ स गत्वा विप्रियाण्य् आह बहूनि मधुनः सुतम्
  
७।०५९।०१८च् वदन्तम् एवं तं दूतं भक्षयाम् आस राक्षसः
  
७।०५९।०१९अ चिरायमाणे दूते तु राजा क्रोधसमन्वितः
  
७।०५९।०१९च् अर्दयाम् आस तद् रक्षः शरवृष्ट्या समन्ततः
  
७।०५९।०२०अ ततः प्रहस्य लवणः शूलं जग्राह पाणिना
  
७।०५९।०२०च् वधाय सानुबन्धस्य मुमोचायुधम् उत्तमम्
  
७।०५९।०२१अ तच् छूलं दीप्यमानं तु सभृत्यबलवाहनम्
  
७।०५९।०२१च् भस्मीकृत्य नृपं भूयो लवणस्यागमत् करम्
  
७।०५९।०२२अ एवं स राजा सुमहान् हतः सबलवाहनः
  
७।०५९।०२२च् शूलस्य च बलं वीर अप्रमेयम् अनुत्तमम्
  
७।०५९।०२३अ श्वः प्रभाते तु लवणं वधिष्यसि न संशयः
  
७।०५९।०२३च् अगृहीतायुधं क्षिप्रं ध्रुवो हि विजयस् तव
  
७।०६०।००१अ कथां कथयतां तेषां जयं चाकाङ्क्षतां शुभम्
  
७।०६०।००१च् व्यतीता रजनी शीघ्रं शत्रुघ्नस्य महात्मनः
  
७।०६०।००२अ ततः प्रभाते विमले तस्मिन् काले स राक्षसः
  
७।०६०।००२च् निर्गतस् तु पुराद् वीरो भक्षाहारप्रचोदितः
  
७।०६०।००३अ एतस्मिन्न् अन्तरे शूरः शत्रुघ्नो यमुनां नदीम्
  
७।०६०।००३च् तीर्त्वा मधुपुरद्वारि धनुष्पाणिर् अतिष्ठत
  
७।०६०।००४अ ततो ऽर्धदिवसे प्राप्ते क्रूरकर्मा स राक्षसः
  
७।०६०।००४च् आगच्छद् बहुसहस्रं प्राणिनाम् उद्वहन् भरम्
  
७।०६०।००५अ ततो ददर्श शत्रुघ्नं स्थितं द्वारि धृतायुधम्
  
७।०६०।००५च् तम् उवाच ततो रक्षः किम् अनेन करिष्यसि
  
७।०६०।००६अ ईदृशानां सहस्राणि सायुधानां नराधम
  
७।०६०।००६च् भक्षितानि मया रोषात् कालम् आकाङ्क्षसे नु किम्
  
७।०६०।००७अ आहारश् चाप्य् असंपूर्णो ममायं पुरुषाधम
  
७।०६०।००७च् स्वयं प्रविष्टो नु मुखं कथम् आसाद्य दुर्मते
  
७।०६०।००८अ तस्यैवं भाषमाणस्य हसतश् च मुहुर् मुहुः
  
७।०६०।००८च् शत्रुघ्नो वीर्यसंपन्नो रोषाद् अश्रूण्य् अवर्तयत्
  
७।०६०।००९अ तस्य रोषाभिभूतस्य शत्रुघ्नस्य महात्मनः
  
७।०६०।००९च् तेजोमया मरीच्यस् तु सर्वगात्रैर् विनिष्पतन्
  
७।०६०।०१०अ उवाच च सुसंक्रुद्धः शत्रुघ्नस् तं निशाचरम्
  
७।०६०।०१०च् योद्धुम् इच्छामि दुर्बुद्धे द्वन्द्वयुद्धं त्वया सह
  
७।०६०।०११अ पुत्रो दशरथस्याहं भ्राता रामस्य धीमतः
  
७।०६०।०११च् शत्रुघ्नो नाम शत्रुघ्नो वधाकाङ्क्षी तवागतः
  
७।०६०।०१२अ तस्य मे युद्धकामस्य द्वन्द्वयुद्धं प्रदीयताम्
  
७।०६०।०१२च् शत्रुस् त्वं सर्वजीवानां न मे जीवन् गमिष्यसि
  
७।०६०।०१३अ तस्मिंस् तथा ब्रुवाणे तु राक्षसः प्रहसन्न् इव
  
७।०६०।०१३च् प्रत्युवाच नरश्रेष्ठं दिष्ट्या प्राप्तो ऽसि दुर्मते
  
७।०६०।०१४अ मम मातृष्वसुर् भ्राता रावणो नाम राक्षसः
  
७।०६०।०१४च् हतो रामेण दुर्बुद्धे स्त्रीहेतोः पुरुषाधम
  
७।०६०।०१५अ तच् च सर्वं मया क्षान्तं रावणस्या कुलक्षयम्
  
७।०६०।०१५च् अवज्ञां पुरतः कृत्वा मया यूयं विशेषतः
  
७।०६०।०१६अ न हताश् च हि मे सर्वे परिभूतास् तृणं यथा
  
७।०६०।०१६च् भूतश् चैव भविष्याश् च यूयं च पुरुषाधमाः
  
७।०६०।०१७अ तस्य ते युद्धकामस्या युद्धं दास्यामि दुर्मते
  
७।०६०।०१७च् ईप्सितं यादृशं तुभ्यं सज्जये यावद् आयुधम्
  
७।०६०।०१८अ तम् उवाचाथ शत्रुघ्न क्व मे जीवन् गमिष्यसि
  
७।०६०।०१८च् दुर्बलो ऽप्य् आगतः शत्रुर् न मोक्तव्यः कृतात्मना
  
७।०६०।०१९अ यो हि विक्लवया बुद्ध्या प्रसरं शत्रवे ददौ
  
७।०६०।०१९च् स हतो मन्दबुद्धित्वाद् यथा कापुरुषस् तथा
  
७।०६१।००१अ तच् छ्रुत्वा भाषितं तस्य शत्रुघ्नस्य महात्मनः
  
७।०६१।००१च् क्रोधम् आहारयत् तीव्रं तिष्ठ तिष्ठेति चाब्रवीत्
  
७।०६१।००२अ पाणौ पाणिं विनिष्पिष्य दन्तान् कटकटाय्य च
  
७।०६१।००२च् लवणो रघुशार्दूलम् आह्वयाम् आस चासकृत्
  
७।०६१।००३अ तं ब्रुवाणं तथा वाक्यं लवणं घोरविक्रमम्
  
७।०६१।००३च् शत्रुघ्नो देव शत्रुघ्न इदं वचनम् अब्रवीत्
  
७।०६१।००४अ शत्रुघ्नो न तदा जातो यदान्ये निर्जितास् त्वया
  
७।०६१।००४च् तद् अद्य बाणाभिहतो व्रज तं यमसादनम्
  
७।०६१।००५अ ऋषयो ऽप्य् अद्य पापात्मन् मया त्वां निहतं रणे
  
७।०६१।००५च् पश्यन्तु विप्रा विद्वांसस् त्रिदशा इव रावणम्
  
७।०६१।००६अ त्वयि मद्बाणनिर्दग्धे पतिते ऽद्य निशाचर
  
७।०६१।००६च् पुरं जनपदं चापि क्षेमम् एतद् भविष्यति
  
७।०६१।००७अ अद्य मद्बाहुनिष्क्रान्तः शरो वज्रनिभाननः
  
७।०६१।००७च् प्रवेक्ष्यते ते हृदयं पद्मम् अंशुर् इवार्कजः
  
७।०६१।००८अ एवम् उक्तो महावृक्षं लवणः क्रोधमूर्छितः
  
७।०६१।००८च् शत्रुघ्नोरसि चिक्षेप तं शूरः शतधाच्छिनत्
  
७।०६१।००९अ तद् दृष्ट्वा विफलं कर्म राक्षसः पुनर् एव तु
  
७।०६१।००९च् पादपान् सुबहून् गृह्य शत्रुघ्ने व्यसृजद् बली
  
७।०६१।०१०अ शत्रुघ्नश् चापि तेजस्वी वृक्षान् आपततो बहून्
  
७।०६१।०१०च् त्रिभिश् चतुर्भिर् एकैकं चिच्छेद नतपर्वभिः
  
७।०६१।०११अ ततो बाणमयं वर्षं व्यसृजद् राक्षसोर् असि
  
७।०६१।०११च् शत्रुघ्नो वीर्यसंपन्नो विव्यथे न च राक्षसः
  
७।०६१।०१२अ ततः प्रहस्य लवणो वृक्षम् उत्पाट्य लीलया
  
७।०६१।०१२च् शिरस्य् अभ्यहनच् छूरं स्रस्ताङ्गः स मुमोह वै
  
७।०६१।०१३अ तस्मिन् निपतिते वीरे हाहाकारो महान् अभूत्
  
७।०६१।०१३च् ऋषीणां देव संघानां गन्धर्वाप्सरसाम् अपि
  
७।०६१।०१४अ तम् अवज्ञाय तु हतं शत्रुघ्नं भुवि पातितम्
  
७।०६१।०१४च् रक्षो लब्धान्तरम् अपि न विवेश स्वम् आलयम्
  
७।०६१।०१५अ नापि शूलं प्रजग्राह तं दृष्ट्वा भुवि पातितम्
  
७।०६१।०१५च् ततो हत इति ज्ञात्वा तान् भक्षान् समुदावहत्
  
७।०६१।०१६अ मुहूर्ताल् लब्धसंज्ञस् तु पुनस् तस्थौ धृतायुधः
  
७।०६१।०१६च् शत्रुघ्नो राक्षसद्वारि ऋषिभिः संप्रपूजितः
  
७।०६१।०१७अ ततो दिव्यम् अमोघं तं जग्राह शरम् उत्तमम्
  
७।०६१।०१७च् ज्वलन्तं तेजसा घोरं पूरयन्तं दिशो दश
  
७।०६१।०१८अ वज्राननं वज्रवेगं मेरुमन्दर गौरवम्
  
७।०६१।०१८च् नतं पर्वसु सर्वेषु संयुगेष्व् अपराजितम्
  
७।०६१।०१९अ असृक्चन्दनदिग्धाङ्गं चारुपत्रं पतत्रिणम्
  
७।०६१।०१९च् दानवेन्द्राचलेन्द्राणाम् असुराणां च दारुणम्
  
७।०६१।०२०अ तं दीप्तम् इव कालाग्निं युगान्ते समुपस्थिते
  
७।०६१।०२०च् दृष्ट्वा सर्वाणि भूतानि परित्रासम् उपागमन्
  
७।०६१।०२१अ सदेवासुरगन्धर्वं समुनिं साप्सरोगणम्
  
७।०६१।०२१च् जगद् धि सर्वम् अस्वस्थं पितामहम् उपस्थितम्
  
७।०६१।०२२अ ऊचुश् च देवदेवेशं वरदं प्रपितामहम्
  
७।०६१।०२२च् कच्चिल् लोकक्षयो देव प्राप्तो वा युगसंकयः
  
७।०६१।०२३अ नेदृशं दृष्टपूर्वं न श्रुतं वा प्रपितामह
  
७।०६१।०२३च् देवानां भयसंमोहो लोकानां संक्षयः प्रभो
  
७।०६१।०२४अ तेषां तद् वचनं श्रुत्वा ब्रह्मा लोकपितामनः
  
७।०६१।०२४च् भयकारणम् आचष्टे देवानाम् अभयंकरः
  
७।०६१।०२५अ वधाय लवणस्याजौ शरः शत्रुघ्नधारितः
  
७।०६१।०२५च् तेजसा यस्य सर्वे स्म संमूढाः सुरसत्तमाः
  
७।०६१।०२६अ एषो हि पूर्वं देवस्य लोककर्तुः सनातनः
  
७।०६१।०२६च् शरस् तेजोमयो वत्सा येन वै भयम् आगतम्
  
७।०६१।०२७अ एष वै कैटभस्यार्थे मधुनश् च महाशरः
  
७।०६१।०२७च् सृष्टो महात्मना तेन वधार्थं दैत्ययोस् तयोः
  
७।०६१।०२८अ एवम् एतं प्रजानीध्वं विष्णोस् तेजोमयं शरम्
  
७।०६१।०२८च् एषा चैव तनुः पूर्वा विष्णोस् तस्य महात्मनः
  
७।०६१।०२९अ इतो गच्छता पश्यध्वं वध्यमानं महात्मना
  
७।०६१।०२९च् रामानुजेन वीरेण लवणं राक्षसोत्तमम्
  
७।०६१।०३०अ तस्य ते देवदेवस्य निशम्य मधुरां गिरम्
  
७।०६१।०३०च् आजग्मुर् यत्र युध्येते शत्रुघ्नलवणाव् उभौ
  
७।०६१।०३१अ तं शरं दिव्यसंकाशं शत्रुघ्नकरधारितम्
  
७।०६१।०३१च् ददृशुः सर्वभूतानि युगान्ताग्निम् इवोत्थितम्
  
७।०६१।०३२अ आकाशम् आवृतं दृष्ट्वा देवैर् हि रघुनन्दनः
  
७।०६१।०३२च् सिंहनादं मुहुः कृत्वा ददर्श लवणं पुनः
  
७।०६१।०३३अ आहूतश् च ततस् तेन शत्रुघ्नेन महात्मना
  
७।०६१।०३३च् लवणः क्रोधसंयुक्तो युद्धाय समुपस्थितः
  
७।०६१।०३४अ आकर्णात् स विकृष्याथ तद् धनुर् धन्विनां वरः
  
७।०६१।०३४च् स मुमोच महाबाणं लवणस्य महोरसि
  
७।०६१।०३४ए उरस् तस्य विदार्याशु प्रविवेश रसातलम्
  
७।०६१।०३५अ गत्वा रसातलं दिव्यं शरो विबुधपूजितः
  
७।०६१।०३५च् पुनर् एवागमत् तूर्णम् इक्ष्वाकुकुलनन्दनम्
  
७।०६१।०३६अ शत्रुघ्नशरनिर्भिन्नो लवणः स निशाचरः
  
७।०६१।०३६च् पपात सहसा भूमौ वज्राहत इवाचलः
  
७।०६१।०३७अ तच् च दिव्यं महच् छूलं हते लवणराक्षसे
  
७।०६१।०३७च् पश्यतां सर्वभूतानां रुद्रस्य वशम् अन्वगात्
  
७।०६१।०३८अ एकेषुपातेन भयं निहत्य; लोकत्रयस्यास्य रघुप्रवीरः
  
७।०६१।०३८च् विनिर्बभाव् उद्यतचापबाणस्; तमः प्रणुद्येव सहस्ररश्मिः
  
७।०६२।००१अ हते तु लवणे देवाः सेन्द्राः साग्निपुरोगमाः
  
७।०६२।००१च् ऊचुः सुमधुरां वाणीं शत्रुघ्नां शत्रुतापनम्
  
७।०६२।००२अ दिष्ट्या ते विजयो वत्स दिष्ट्य लवणराक्षसः
  
७।०६२।००२च् हतः पुरुषशार्दूलवरं वरय राघव
  
७।०६२।००३अ वरदाः स्म महाबाहो सर्व एव समागताः
  
७।०६२।००३च् विजयाकाङ्क्षिणस् तुभ्यम् अमोघं दर्शनं हि नः
  
७।०६२।००४अ देवानां भाषितं श्रुत्वा शूरो मूर्ध्नि कृताञ्जलिः
  
७।०६२।००४च् प्रत्युवाच महाबाहुः शत्रुघ्नः प्रयतात्मवान्
  
७।०६२।००५अ इमां मधुपुरीं रम्यां मधुरां देव निर्मिताम्
  
७।०६२।००५च् निवेशं प्रप्नुयां शीघ्रम् एष मे ऽस्तु वरो मतः
  
७।०६२।००६अ तं देवाः प्रीतमनसो बाढम् इत्य् एव राघवम्
  
७।०६२।००६च् भविष्यति पुरी रम्या शूरसेना न संशयः
  
७।०६२।००७अ ते तथोक्त्वा महात्मानो दिवम् आरुरुहुस् तदा
  
७।०६२।००७च् शत्रुघ्नो ऽपि महातेजास् तां सेनां समुपानयत्
  
७।०६२।००८अ सा सेन शीघ्रम् आगच्छच् छ्रुत्वा शत्रुघ्नशासनम्
  
७।०६२।००८च् निवेशनं च शत्रुघ्नः शासनेन समारभत्
  
७।०६२।००९अ सा पुरी दिव्यसंकाशा वर्षे द्वादशमे शुभा
  
७।०६२।००९च् निविष्टा शूरसेनानां विषयश् चाकुतोभयः
  
७।०६२।०१०अ क्षेत्राणि सस्य युक्तानि काले वर्षति वासवः
  
७।०६२।०१०च् अरोगा वीरपुरुषा शत्रुघ्नभुजपालिता
  
७।०६२।०११अ अर्धचन्द्रप्रतीकाशा यमुनातीरशोभिता
  
७।०६२।०११च् शोभिता गृहमुख्यैश् च शोभिता चत्वरापणैः
  
७।०६२।०१२अ यच् च तेन महच् छून्यं लवणेन कृतं पुरा
  
७।०६२।०१२च् शोभयाम् आस तद् वीरो नानापण्यसमृद्धिभिः
  
७।०६२।०१३अ तां समृद्धां समृद्धार्थः शत्रुघ्नो भरतानुजः
  
७।०६२।०१३च् निरीक्ष्य परमप्रीतः परं हर्षम् उपागमत्
  
७।०६२।०१४अ तस्य बुद्धिः समुत्पन्ना निवेश्य मधुरां पुरीम्
  
७।०६२।०१४च् रामपादौ निरीक्षेयं वर्षे द्वादशमे शुभे
  
७।०६३।००१अ ततो द्वादशमे वर्षे शत्रुघ्नो रामपालिताम्
  
७।०६३।००१च् अयोध्यां चकमे गन्तुम् अल्पभृत्यबलानुगः
  
७।०६३।००२अ मन्त्रिणो बलमुख्यांश् च निवर्त्य च पुरोधसं
  
७।०६३।००२च् जगाम रथमुख्येन हययुक्तेन भास्वता
  
७।०६३।००३अ स गत्वा गणितान् वासान् सप्ताष्टौ रघुनन्दनः
  
७।०६३।००३च् अयोध्याम् अगमत् तूर्णं राघवोत्सुकदर्शनः
  
७।०६३।००४अ स प्रविश्य पुरीं रम्यां श्रीमान् इक्ष्वाकुनन्दनः
  
७।०६३।००४च् प्रविवेश महाबाहुर् यत्र रामो महाद्युतिः
  
७।०६३।००५अ सो ऽभिवाद्य महात्मानं ज्वलन्तम् इव तेजसा
  
७।०६३।००५च् उवाच प्राञ्जलिर् भूत्वा रामं सत्यपराक्रमम्
  
७।०६३।००६अ यद् आज्ञप्तं महाराज सर्वं तत् कृतवान् अहम्
  
७।०६३।००६च् हतः स लवणः पापः पुरी सा च निवेशिता
  
७।०६३।००७अ द्वादशं च गतं वर्षं त्वां विना रघुनन्दन
  
७।०६३।००७च् नोत्सहेयम् अहं वस्तुं त्वया विरहितो नृप
  
७।०६३।००८अ स मे प्रसादं काकुत्स्थ कुरुष्वामितविक्रम
  
७।०६३।००८च् मातृहीनो यथा वत्सस् त्वां विना प्रवसाम्य् अहम्
  
७।०६३।००९अ एवं ब्रुवाणं शत्रुघ्नं परिष्वज्येदम् अब्रवीत्
  
७।०६३।००९च् मा विषादं कृथा वीर नैतत् क्षत्रिय चेष्टितम्
  
७।०६३।०१०अ नावसीदन्ति राजानो विप्रवासेषु राघव
  
७।०६३।०१०च् प्रजाश् च परिपाल्या हि क्षत्रधर्मेण राघव
  
७।०६३।०११अ काले काले च मां वीर अयोध्याम् अवलोकितुम्
  
७।०६३।०११च् आगच्छ त्वं नरश्रेष्ठ गन्तासि च पुरं तव
  
७।०६३।०१२अ ममापि त्वं सुदयितः प्राणैर् अपि न संशयः
  
७।०६३।०१२च् अवश्यं करणीयं च राज्यस्य परिपालनम्
  
७।०६३।०१३अ तस्मात् त्वं वस काकुत्स्थ पञ्चरात्रं मया सह
  
७।०६३।०१३च् ऊर्ध्वं गन्तासि मधुरां सभृत्यबलवाहनः
  
७।०६३।०१४अ रामस्यैतद् वचः श्रुत्वा धर्मयुक्तं मनोऽनुगम्
  
७।०६३।०१४च् शत्रुघ्नो दीनया वाचा बाढम् इत्य् एव चाब्रवीत्
  
७।०६३।०१५अ स पञ्चरात्रं काकुत्स्थो राघवस्य यथाज्ञया
  
७।०६३।०१५च् उष्य तत्र महेष्वासो गमनायोपचक्रमे
  
७।०६३।०१६अ आमन्त्र्य तु महात्मानं रामं सत्यपराक्रमम्
  
७।०६३।०१६च् भरतं लक्ष्मणं चैव महारथम् उपारुहत्
  
७।०६३।०१७अ दूरं ताभ्याम् अनुगतो लक्ष्मणेन महात्मना
  
७।०६३।०१७च् भरतेन च शत्रुघ्नो जगामाशु पुरीं तदा
  
७।०६४।००१अ प्रस्थाप्य तु स शत्रुघ्नं भ्रातृभ्यां सह राघवः
  
७।०६४।००१च् प्रमुमोद सुखी राज्यं धर्मेण परिपालयन्
  
७।०६४।००२अ ततः कतिपयाहःसु वृद्धो जानपदो द्विजः
  
७।०६४।००२च् शवं बालम् उपादाय राजद्वारम् उपागमत्
  
७।०६४।००३अ रुदन् बहुविधा वाचः स्नेहाक्षरसमन्विताः
  
७।०६४।००३च् असकृत् पुत्रपुत्रेति वाक्यम् एतद् उवाच ह
  
७।०६४।००४अ किं नु मे दुष्कृतं कर्म पूर्वं देहान्तरे कृतम्
  
७।०६४।००४च् यद् अहं पुत्रम् एकं त्वां पश्यामि निधनं गतम्
  
७।०६४।००५अ अप्राप्तयौवनं बालं पञ्चवर्षसमन्वितम्
  
७।०६४।००५च् अकाले कालम् आपन्नं दुःखाय मम पुत्रक
  
७।०६४।००६अ अल्पैर् अहोभिर् निधनं गमिष्यामि न संशयः
  
७।०६४।००६च् अहं च जननी चैव तव शोकेन पुत्रक
  
७।०६४।००७अ न स्मराम्य् अनृतं ह्य् उक्तं न च हिंसां स्मराम्य् अहम्
  
७।०६४।००७च् केन मे दुष्कृतेनाद्य बाल एव ममात्मजः
  
७।०६४।००७ए अकृत्वा पितृकार्याणि नीतो वैवस्वतक्षयम्
  
७।०६४।००८अ नेदृशं दृष्टपूर्वं मे श्रुतं वा घोरदर्शनम्
  
७।०६४।००८च् मृत्युर् अप्राप्तकालानां रामस्य विषये यथा
  
७।०६४।००९अ रामस्य दुष्कृतं किं चिन् महद् अस्ति न संशयः
  
७।०६४।००९च् त्वं राजञ् जीवयस्वैनं बालं मृत्युवशं गतम्
  
७।०६४।०१०अ भ्रातृभिः सहितो राजन् दीर्घम् आयुर् अवाप्नुहि
  
७।०६४।०१०च् उषिताः स्म सुखं राज्ये तवास्मिन् सुमहाबल
  
७।०६४।०११अ संप्रत्य् अनाथो विषय इक्ष्वाकूणां महात्मनाम्
  
७।०६४।०११च् रामं नाथम् इहासाद्य बालान्तकरणं नृपम्
  
७।०६४।०१२अ राजदोषैर् विपद्यन्ते प्रजा ह्य् अविधिपालिताः
  
७।०६४।०१२च् असद्वृत्ते तु नृपताव् अकाले म्रियते जनः
  
७।०६४।०१३अ यदा पुरेष्व् अयुक्तानि जना जनपदेशु च
  
७।०६४।०१३च् कुर्वते न च रक्षास्ति तदाकालकृतं भयम्
  
७।०६४।०१४अ सव्यक्तं राजदोषो ऽयं भविष्यति न संशयः
  
७।०६४।०१४च् पुरे जनपदे वापि तदा बालवधो ह्य् अयम्
  
७।०६४।०१५अ एवं बहुविधैर् वाक्यैर् निन्दयानो मुहुर् मुहुः
  
७।०६४।०१५च् राजानं दुःखसंतप्तः सुतं तम् उपगूहति
  
७।०६५।००१अ तथा तु करुणं तस्य द्विजस्य परिदेवितम्
  
७।०६५।००१च् शुश्राव राघवः सर्वं दुःखशोकसमन्वितम्
  
७।०६५।००२अ स दुःखेन सुसंतप्तो मन्त्रिणः समुपाह्वयत्
  
७।०६५।००२च् वसिष्ठं वामदेवं च भ्रातॄंश् च सहनैगमान्
  
७।०६५।००३अ ततो द्विजा वसिष्ठेन सार्धम् अष्टौ प्रवेशिताः
  
७।०६५।००३च् राजानं देवसंकाशं वर्धस्वेति ततो ऽब्रुवन्
  
७।०६५।००४अ मार्कण्डेयो ऽथ मौद्गल्यो वामदेवश् च काश्यपः
  
७।०६५।००४च् कात्यायनो ऽथ जाबालिर् गौतमो नारदस् तथा
  
७।०६५।००५अ एते द्विजर्षभाः सर्वे आगनेषूपवेशिताः
  
७।०६५।००५च् मन्त्रिणो नैगमाश् चैव यथार्हम् अनुकूलतः
  
७।०६५।००६अ तेषां समुपविष्टानां सर्वेषां दीप्ततेजसाम्
  
७।०६५।००६च् रघवः सर्वम् आचष्टे द्विजो यस्मात् प्ररोदिति
  
७।०६५।००७अ तस्य तद्वचनं श्रुत्वा राज्ञो दीनस्य नारदः
  
७।०६५।००७च् प्रत्युवाच शुभं वाक्यम् ऋषीणां संनिधौ नृपम्
  
७।०६५।००८अ शृणु राजन् यथाकाले प्राप्तो ऽयं बालसंक्षयः
  
७।०६५।००८च् श्रुत्वा कर्तव्यतां वीर कुरुष्व रघुनन्दन
  
७।०६५।००९अ पुरा कृतयुगे राम ब्राह्मणा वै तपस्विनः
  
७।०६५।००९च् अब्राह्मणस् तदा राजन् न तपस्वी कथं चन
  
७।०६५।०१०अ तस्मिन् युगे प्रज्वलिते ब्रह्मभूते अनावृते
  
७।०६५।०१०च् अमृत्यवस् तदा सर्वे जज्ञिरे दीर्घदर्शिनः
  
७।०६५।०११अ ततस् त्रेतायुगं नाम मानवानां वपुष्मताम्
  
७।०६५।०११च् क्षत्रिया यत्र जायन्ते पूर्वेण तपसान्विताः
  
७।०६५।०१२अ वीर्येण तपसा चैव ते ऽधिकाः पूर्वजन्मनि
  
७।०६५।०१२च् मानवा ये महात्मानस् तस्मिंस् त्रेतायुगे युगे
  
७।०६५।०१३अ ब्रह्मक्षत्रं तु तत् सर्वं यत् पूर्वम् अपरं च यत्
  
७।०६५।०१३च् युगयोर् उभयोर् आसीत् समवीर्यसमन्वितम्
  
७।०६५।०१४अ अपश्यन्तस् तु ते सर्वे विशेषम् अधिकं ततः
  
७।०६५।०१४च् स्थापनं चक्रिरे तत्र चातुर्वर्ण्यस्य सर्वतः
  
७।०६५।०१५अ अधर्मः पादम् एकं तु पातयत् पृथिवीतले
  
७।०६५।०१५च् अधर्मेण हि संयुक्तास् तेन मन्दाभवन् द्विजाः
  
७।०६५।०१६अ ततः प्रादुष्कृतं पूर्वम् आयुषः परिनिष्ठितम्
  
७।०६५।०१६च् शुभान्य् एवाचरंल् लोकाः सत्यधर्मपरायणाः
  
७।०६५।०१७अ त्रेतायुगे त्व् अवर्तन्त ब्राह्मणाः क्षत्रियश् च ये
  
७।०६५।०१७च् तपो ऽतप्यन्त ते सर्वे शुश्रूषाम् अपरे जनाः
  
७।०६५।०१८अ स धर्मः परमस् तेषां वैश्यशूद्रम् अथागमत्
  
७।०६५।०१८च् पूजां च सर्ववर्णानां शूद्राश् चक्रुर् विशेषतः
  
७।०६५।०१९अ ततः पादम् अधर्मस्य द्वितीयम् अवतारयत्
  
७।०६५।०१९च् ततो द्वापरसंख्या सा युगस्य समजायत
  
७।०६५।०२०अ तस्मिन् द्वापरसंख्ये तु वर्तमाने युगक्षये
  
७।०६५।०२०च् अधर्मश् चानृतं चैव ववृधे पुरुषर्षभ
  
७।०६५।०२१अ तस्मिन् द्वापरसंख्याते तपो वैश्यान् समाविशत्
  
७।०६५।०२१च् न शूद्रो लभते धर्मम् उग्रं तप्तं नरर्षभ
  
७।०६५।०२२अ हीनवर्णो नरश्रेष्ठ तप्यते सुमहत् तपः
  
७।०६५।०२२च् भविष्या शूद्रयोन्यां हि तपश्चर्या कलौ युगे
  
७।०६५।०२३अ अधर्मः परमो राम द्वापरे शूद्रधारितः
  
७।०६५।०२३च् स वै विषयपर्यन्ते तव राजन् महातपाः
  
७।०६५।०२३ए शूद्रस् तप्यति दुर्बुद्धिस् तेन बालवधो ह्य् अयम्
  
७।०६५।०२४अ यो ह्य् अधर्मम् अकार्यं वा विषये पार्थिवस्य हि
  
७।०६५।०२४च् करोति राजशार्दूल पुरे वा दुर्मतिर् नरः
  
७।०६५।०२४ए क्षिप्रं हि नरकं याति स च राजा न संशयः
  
७।०६५।०२५अ स त्वं पुरुषशार्दूल मार्गस्व विषयं स्वकम्
  
७।०६५।०२५च् दुष्कृतं यत्र पश्येथास् तत्र यत्नं समाचर
  
७।०६५।०२६अ एवं ते धर्मवृद्धिश् च नृणां चायुर्विवर्धनम्
  
७।०६५।०२६च् भविष्यति नरश्रेष्ठ बालस्यास्य च जीवितम्
  
७।०६६।००१अ नारदस्य तु तद् वाक्यं श्रुत्वामृतमयं यथा
  
७।०६६।००१च् प्रहर्षम् अतुलं लेभे लक्ष्मणं चेदम् अब्रवीत्
  
७।०६६।००२अ गच्छ सौम्य द्विजश्रेष्ठं समाश्वासय लक्ष्मण
  
७।०६६।००२च् बालस्य च शरीरं तत् तैलद्रोण्यां निधापय
  
७।०६६।००३अ गन्धैश् च परमोदारैस् तैलैश् च सुसुगन्धिभिः
  
७।०६६।००३च् यथा न क्षीयते बालस् तथा सौम्य विधीयताम्
  
७।०६६।००४अ यथा शरीरे बालस्य गुप्तस्याक्लिष्टकर्मणः
  
७।०६६।००४च् विपत्तिः परिभेदो वा भवेन् न च तथा कुरु
  
७।०६६।००५अ तथा संदिश्य काकुत्स्थो लक्ष्मणं शुभलक्षणम्
  
७।०६६।००५च् मनसा पुष्पकं दध्याव् आगच्छेति महायशाः
  
७।०६६।००६अ इङ्गितं स तु विज्ञाय पुष्पको हेमभूषितः
  
७।०६६।००६च् आजगाम मुहूर्तेन संपीपं राघवस्य वै
  
७।०६६।००७अ सो ऽब्रवीत् प्रणतो भूत्वा अयम् अस्मि नराधिप
  
७।०६६।००७च् वश्यस् तव महाबाहो किंकरः समुपस्थितः
  
७।०६६।००८अ भाषितं रुचिरं श्रुत्वा पुष्पकस्य नराधिपः
  
७।०६६।००८च् अभिवाद्य महर्षीस् तान् विमानं सो ऽध्यरोहत
  
७।०६६।००९अ धनुर् गृहीत्वा तूणीं च खग्दं च रुचिरप्रभम्
  
७।०६६।००९च् निक्षिप्य नगरे वीरौ सौमित्रिभरताव् उभौ
  
७।०६६।०१०अ प्रायात् प्रतीचीं स मरून् विचिन्वंश् च समन्ततः
  
७।०६६।०१०च् उत्तराम् अगमच् छ्रीमान् दिशं हिमवदावृतम्
  
७।०६६।०११अ अपश्यमानस् तत्रापि स्वल्पम् अप्य् अथ दुष्कृतम्
  
७।०६६।०११च् पूर्वाम् अपि दिशं सर्वाम् अथापश्यन् नराधिपः
  
७।०६६।०१२अ दक्षिणां दिशम् आक्रामत् ततो राजर्षिनन्दनः
  
७।०६६।०१२च् शैवलस्योत्तरे पार्श्वे ददर्श सुमहत् सरः
  
७।०६६।०१३अ तस्मिन् सरसि तप्यन्तं तापसं सुमहत् तपः
  
७।०६६।०१३च् ददर्श राघवः श्रीमांल् लम्बमानम् अधो मुखम्
  
७।०६६।०१४अ अथैनं समुपागम्य तप्यन्तं तप उत्तमम्
  
७।०६६।०१४च् उवाच राघवो वाक्यं धन्यस् त्वम् असि सुव्रत
  
७।०६६।०१५अ कस्यां योन्यां तपोवृद्धवर्तसे दृढविक्रम
  
७।०६६।०१५च् कौतूहलात् त्वां पृच्छामि रामो दाशरथिर् ह्य् अहम्
  
७।०६६।०१६अ मनीषितस् ते को न्व् अर्थः स्वर्गलाभो वराश्रयः
  
७।०६६।०१६च् यम् अश्रित्य तपस् तप्तं श्रोतुम् इच्छामि तापस
  
७।०६६।०१७अ ब्राह्मणो वासि भद्रं ते क्षत्रियो वासि दुर्जयः
  
७।०६६।०१७च् वैश्यो वा यदि वा शूद्रः सत्यम् एतद् ब्रवीहि मे
  
७।०६७।००१अ तस्य तद्वचनं श्रुत्वा रामस्याक्लिष्टकर्मणः
  
७।०६७।००१च् अवाक्शिरास् तथाभूतो वाक्यम् एतद् उवाच ह
  
७।०६७।००२अ शूद्रयोन्यां प्रसूतो ऽस्मि तप उग्रं समास्थितः
  
७।०६७।००२च् देवत्वं प्रार्थये राम सशरीरो महायशः
  
७।०६७।००३अ न मिथ्याहं वदे राजन् देवलोकजिगीषया
  
७।०६७।००३च् शूद्रं मां विद्धि काकुत्स्थ शम्बूकं नाम नामतः
  
७।०६७।००४अ भाषतस् तस्य शूद्रस्य खड्गं सुरुचिरप्रभम्
  
७।०६७।००४च् निष्कृष्य कोशाद् विमलं शिरश् चिच्छेद राघवः
  
७।०६७।००५अ तस्मिन् मुहूर्ते बालो ऽसौ जीवेन समयुज्यत
  
७।०६७।००६अ ततो ऽगस्त्याश्रमपदं रामः कमललोचनः
  
७।०६७।००६च् स गत्वा विनयेनैव तं नत्वा मुमुदे सुखी
  
७।०६७।००७अ सो ऽभिवाद्य महात्मानं ज्वलन्तम् इव तेजसा
  
७।०६७।००७च् आतिथ्यं परमं प्राप्य निषसाद नराधिपः
  
७।०६७।००८अ तम् उवाच महातेजाः कुम्भयोनिर् महातपाः
  
७।०६७।००८च् स्वागतं ते नरश्रेष्ठ दिष्ट्या प्राप्तो ऽसि राघव
  
७।०६७।००९अ त्वं मे बहुमतो राम गुणैर् बहुभिर् उत्तमैः
  
७।०६७।००९च् अतिथिः पूजनीयश् च माम राजन् हृदि स्थितः
  
७।०६७।०१०अ सुरा हि कथयन्ति त्वाम् आगतं शूद्रघातिनम्
  
७।०६७।०१०च् ब्राह्मणस्य तु धर्मेण त्वया जीवापितः सुतः
  
७।०६७।०११अ उष्यतां चेह रजनीं सकाशे मम राघव
  
७।०६७।०११च् प्रभाते पुष्पकेण त्वं गन्ता स्वपुरम् एव हि
  
७।०६७।०१२अ इदं चाभरणं सौम्य निर्मितं विश्वकर्मणा
  
७।०६७।०१२च् दिव्यं दिव्येन वपुषा दीप्यमानं स्वतेजसा
  
७।०६७।०१२ए प्रतिगृह्णीष्व काकुत्स्थ मत्प्रियं कुरु राघव
  
७।०६७।०१३अ दत्तस्य हि पुनर् दानं सुमहत् फलम् उच्यते
  
७।०६७।०१३च् तस्मात् प्रदास्ये विधिवत् तत् प्रतीच्छ नरर्षभ
  
७।०६७।०१४अ तद् रामः प्रतिजग्राह मुनेस् तस्य महात्मनः
  
७।०६७।०१४च् दिव्यम् आभरणं चित्रं प्रदीप्तम् इव भास्करम्
  
७।०६७।०१५अ प्रतिगृह्य ततो रामस् तद् आभरणम् उत्तमम्
  
७।०६७।०१५च् आगमं तस्य दिव्यस्य प्रष्टुम् एवोपचक्रमे
  
७।०६७।०१६अ अत्यद्भुतम् इदं ब्रह्मन् वपुषा युक्तम् उत्तमम्
  
७।०६७।०१६च् कथं भगवता प्राप्तं कुतो वा केन वाहृतम्
  
७।०६७।०१७अ कुतूहलतया ब्रह्मन् पृच्छामि त्वां महायशः
  
७।०६७।०१७च् आश्चर्याणां बहूनां हि निधिः परमको भवान्
  
७।०६७।०१८अ एवं ब्रुवति काकुत्स्थे मुनिर् वाक्यम् अथाब्रवीत्
  
७।०६७।०१८च् शृणु राम यथावृत्तं पुरा त्रेतायुगे गते
  
७।०६८।००१अ पुरा त्रेतायुगे ह्य् आसीद् अरण्यं बहुविस्तरम्
  
७।०६८।००१च् समन्ताद् योजनशतं निर्मृगं पक्षिवर्जितम्
  
७।०६८।००२अ तस्मिन् निर्मानुषे ऽरण्ये कुर्वाणस् तप उत्तमम्
  
७।०६८।००२च् अहम् आक्रमितुं शौम्य तद् अरण्यम् उपागमम्
  
७।०६८।००३अ तस्य रूपम् अरण्यस्य निर्देष्टुं न शशाक ह
  
७।०६८।००३च् फलमूलैः सुखास्वादैर् बहुरूपैश् च पादपैः
  
७।०६८।००४अ तस्यारण्यस्य मध्ये तु सरो योजनम् आयतम्
  
७।०६८।००४च् पद्मोत्पलसमाकीर्णं समतिक्रान्तशैवलम्
  
७।०६८।००५अ तद् आश्चर्यम् इवात्यर्थं सुखास्वादम् अनुत्तमम्
  
७।०६८।००५च् अरजस्कं तथाक्षोभ्यं श्रीमत्पक्षिगणायुतम्
  
७।०६८।००६अ तस्मिन् सरःसमीपे तु महद् अद्भुतम् आश्रमम्
  
७।०६८।००६च् पुराणं पुण्यम् अत्यर्थं तपस्विजनवर्जितम्
  
७।०६८।००७अ तत्राहम् अवसं रात्रिं नैदाघीं पुरुषर्षभ
  
७।०६८।००७च् प्रभाते काल्यम् उत्थाय सरस् तद् उपचक्रमे
  
७।०६८।००८अ अथापश्यंः शवं तत्र सुपुष्टम् अजरं क्व चित्
  
७।०६८।००८च् तिष्ठन्तं परया लक्ष्म्या तस्मिंस् तोयाशये नृप
  
७।०६८।००९अ तम् अर्थं चिन्तयानो ऽहं मुहूर्तं तत्र राघव
  
७।०६८।००९च् विष्ठितो ऽस्मि सरस्तीरे किं न्व् इदं स्याद् इति प्रभो
  
७।०६८।०१०अ अथापश्यं मुहूर्तात् तु दिव्यम् अद्भुतदर्शनम्
  
७।०६८।०१०च् विमानं परमोदारं हंसयुक्तं मनोजवम्
  
७।०६८।०११अ अत्यर्थं स्वर्गिणं तत्र विमाने रघुनन्दन
  
७।०६८।०११च् उपास्ते ऽप्सरसां वीर सहस्रं दिव्यभूषणम्
  
७।०६८।०११ए गान्ति गेयानि रम्याणि वादयन्ति तथापराः
  
७।०६८।०१२अ पश्यतो मे तदा राम विमानाद् अवरुह्य च
  
७।०६८।०१२च् तं शवं भक्षयाम् आस स स्वर्गी रघुनन्दन
  
७।०६८।०१३अ ततो भुक्त्वा यथाकामं मांसं बहु च सुष्ठु च
  
७।०६८।०१३च् अवतीर्य सरः स्वर्गी संस्प्रष्टुम् उपचक्रमे
  
७।०६८।०१४अ उपस्पृश्य यथान्यायं स स्वर्गी पुरुषर्षभ
  
७।०६८।०१४च् आरोढुम् उपचक्राम विमानवरम् उत्तमम्
  
७।०६८।०१५अ तम् अहं देवसंकाशम् आरोहन्तम् उदीक्ष्य वै
  
७।०६८।०१५च् अथाहम् अब्रुवं वाक्यं तम् एव पुरुषर्षभ
  
७।०६८।०१६अ को भवान् देवसंकाश आहारश् च विगर्हितः
  
७।०६८।०१६च् त्वयायं भुज्यते सौम्य किं कर्थं वक्तुम् अर्हसि
  
७।०६८।०१७अ आश्चर्यम् ईदृशो भावो भास्वरो देवसंमतः
  
७।०६८।०१७च् आहारो गर्हितः सौम्य श्रोतुम् इच्छामि तत्त्वतः
  
७।०६९।००१अ भुक्त्वा तु भाषितं वाक्यं मम राम शुभाक्षरम्
  
७।०६९।००१च् प्राञ्जलिः प्रत्युवाचेदं स स्वर्गी रघुनन्दन
  
७।०६९।००२अ शृणु ब्रह्मन् यथावृत्तं ममैतत् सुखदुःखयोः
  
७।०६९।००२च् दुरतिक्रमणीयं हि यथा पृच्छसि मां द्विज
  
७।०६९।००३अ पुरा वैदर्भको राजा पिता मम महायशाः
  
७।०६९।००३च् सुदेव इति विख्यातस् त्रिषु लोकेषु वीर्यवान्
  
७।०६९।००४अ तस्य पुत्रद्वयं ब्रह्मन् द्वाभ्यां स्त्रीभ्याम् अजायत
  
७।०६९।००४च् अहं श्वेत इति ख्यातो यवीयान् सुरथो ऽभवत्
  
७।०६९।००५अ ततः पितरि स्वर्याते पौरा माम् अभ्यषेचयन्
  
७।०६९।००५च् तत्राहं कृतवान् राज्यं धर्मेण सुसमाहितः
  
७।०६९।००६अ एवं वर्षसहस्राणि समतीतानि सुव्रत
  
७।०६९।००६च् राज्यं कारयतो ब्रह्मन् प्रजा धर्मेण रक्षतः
  
७।०६९।००७अ सो ऽहं निमित्ते कस्मिंश् चिद् विज्ञातायुर् द्विजोत्तम
  
७।०६९।००७च् कालधर्मं हृदि न्यस्य ततो वनम् उपागमम्
  
७।०६९।००८अ सो ऽहं वनम् इदं दुर्गं मृगपक्षिविवर्जितम्
  
७।०६९।००८च् तपश् चर्तुं प्रविष्टो ऽस्मि समीपे सरसः शुभे
  
७।०६९।००९अ भ्रातरं सुरथं राज्ये अभिषिच्य नराधिपम्
  
७।०६९।००९च् इदं सरः समासाद्य तपस् तप्तं मया चिरम्
  
७।०६९।०१०अ सो ऽहं वर्षसहस्राणि तपस् त्रीणि महामुने
  
७।०६९।०१०च् तप्त्वा सुदुष्करं प्राप्तो ब्रह्मलोकम् अनुत्तमम्
  
७।०६९।०११अ ततो मां स्वर्गसंस्थं वै क्षुत्पिपासे द्विजोत्तम
  
७।०६९।०११च् बाधेते परमोदार ततो ऽहं व्यथितेन्द्रियः
  
७।०६९।०१२अ गत्वा त्रिभुवणश्रेष्ठं पितामहम् उवाच ह
  
७।०६९।०१२च् भगवन् ब्रह्मलोको ऽयं क्षुत्पिपासाविवर्जितः
  
७।०६९।०१३अ कस्येयं कर्मणः प्राप्तिः क्षुत्पिपासावशो ऽस्मि यत्
  
७।०६९।०१३च् आहारः कश् च मे देव तन् मे ब्रूहि पितामह
  
७।०६९।०१४अ पितामहस् तु माम् आह तवाहारः सुदेवज
  
७।०६९।०१४च् स्वादूनि स्वानि मांसानि तानि भक्षय नित्यशः
  
७।०६९।०१५अ स्वशरीरं त्वया पुष्टं कुर्वता तप उत्तमम्
  
७।०६९।०१५च् अनुप्तं रोहते श्वेत न कदा चिन् महामते
  
७।०६९।०१६अ दत्तं न ते ऽस्ति सूक्ष्मो ऽपि वने सत्त्वनिषेविते
  
७।०६९।०१६च् तेन स्वर्गगतो वत्स बाध्यसे क्षुत्पिपासया
  
७।०६९।०१७अ स त्वं सुपुष्टम् आहारैः स्वशरीरम् अनुत्तमम्
  
७।०६९।०१७च् भक्षयस्वामृतरसं सा ते तृप्तिर् भविष्यति
  
७।०६९।०१८अ यदा तु तद् वनं श्वेत अगस्त्यः सुमहान् ऋषिः
  
७।०६९।०१८च् आक्रमिष्यति दुर्धर्षस् तदा कृच्छाद् विमोक्ष्यसे
  
७।०६९।०१९अ स हि तारयितुं सौम्य शक्तः सुरगणान् अपि
  
७।०६९।०१९च् किं पुनस् त्वां महाबाहो क्षुत्पिपासावशं गतम्
  
७।०६९।०२०अ सो ऽहं भगवतः श्रुत्वा देवदेवस्य निश्चयम्
  
७।०६९।०२०च् आहारं गर्हितं कुर्मि स्वशरीरं द्विजोत्तम
  
७।०६९।०२१अ बहून् वर्षगणान् ब्रह्मन् भुज्यमानम् इदं मया
  
७।०६९।०२१च् क्षयं नाभ्येति ब्रह्मर्षे तृप्तिश् चापि ममोत्तमा
  
७।०६९।०२२अ तस्य मे कृच्छ्रभूतस्य कृच्छ्राद् अस्माद् विमोक्षय
  
७।०६९।०२२च् अन्येषाम् अगतिर् ह्य् अत्र कुम्भयोनिम् ऋते द्विजम्
  
७।०६९।०२३अ इदम् आभरणं सौम्य तारणार्थं द्विजोत्तम
  
७।०६९।०२३च् प्रतिगृह्णीष्व ब्रह्मर्षे प्रसादं कर्तुम् अर्हसि
  
७।०६९।०२४अ तस्याहं स्वर्गिणो वाक्यं श्रुत्वा दुःखसमन्वितम्
  
७।०६९।०२४च् तारणायोपजग्राह तद् आभरणम् उत्तमम्
  
७।०६९।०२५अ मया प्रतिगृहीते तु तस्मिन्न् आभरणे शुभे
  
७।०६९।०२५च् मानुषः पूर्वको देहो राजर्षेः स ननाश ह
  
७।०६९।०२६अ प्रनष्टे तु शरीरे ऽसौ राजर्षिः परया मुदा
  
७।०६९।०२६च् तृप्तः प्रमुदितो राजा जगाम त्रिदिवं पुनः
  
७।०६९।०२७अ तेनेदं शक्रतुल्येन दिव्यम् आभरणं मम
  
७।०६९।०२७च् तस्मिन् निमित्ते काकुत्स्थ दत्तम् अद्भुतदर्शनम्
  
७।०७०।००१अ तद् अद्भुततमं वाक्यं श्रुत्वागस्त्यस्य राघवः
  
७।०७०।००१च् गौरवाद् विस्मयाच् चैव भूयः प्रष्टुं प्रचक्रमे
  
७।०७०।००२अ भगवंस् तद् वनं घोरं तपस् तप्यति यत्र सः
  
७।०७०।००२च् श्वेतो वैदर्भको राजा कथं तद् अमृगद्विजम्
  
७।०७०।००३अ निःसत्त्वं च वनं जातं शून्यं मनुजवर्जितम्
  
७।०७०।००३च् तपश् चर्तुं प्रविष्टः स श्रोतुम् इच्छामि तत्त्वतः
  
७।०७०।००४अ रामस्य भाषितं श्रुत्वा कौतूहलसमन्वितम्
  
७।०७०।००४च् वाक्यं परमतेजस्वी वक्तुम् एवोपचक्रमे
  
७।०७०।००५अ पुरा कृतयुगे राम मनुर् दण्डधरः प्रभुः
  
७।०७०।००५च् तस्य पुत्रो महान् आसीद् इक्ष्वाकुः कुलवर्धनः
  
७।०७०।००६अ तं पुत्रं पूर्वके राज्ये निक्षिप्य भुवि दुर्जयम्
  
७।०७०।००६च् पृथिव्यां राजवंशानां भव कर्तेत्य् उवाच ह
  
७।०७०।००७अ तथेति च प्रतिज्ञातं पितुः पुत्रेण राघव
  
७।०७०।००७च् ततः परमसंहृष्टो मनुः पुनर् उवाच ह
  
७।०७०।००८अ प्रीतो ऽस्मि परमोदारकर्ता चासि न संशयः
  
७।०७०।००८च् दण्डेन च प्रजा रक्ष मा च दण्डम् अकारणे
  
७।०७०।००९अ अपराधिषु यो दण्डः पात्यते मानवेषु वै
  
७।०७०।००९च् स दण्डो विधिवन् मुक्तः स्वर्गं नयति पार्थिवम्
  
७।०७०।०१०अ तस्माद् दण्डे महाबाहो यत्नवान् भव पुत्रक
  
७।०७०।०१०च् धर्मो हि परमो लोके कुर्वतस् ते भविष्यति
  
७।०७०।०११अ इति तं बहु संदिश्य मनुः पुत्रं समाधिना
  
७।०७०।०११च् जगाम त्रिदिवं हृष्टो ब्रह्मलोकम् अनुत्तमम्
  
७।०७०।०१२अ प्रयाते त्रिदिवे तस्मिन्न् इक्ष्वाकुर् अमितप्रभः
  
७।०७०।०१२च् जनयिष्ये कथं पुत्रान् इति चिन्तापरो ऽभवत्
  
७।०७०।०१३अ कर्मभिर् बहुरूपैश् च तैस् तैर् मनुसुतः सुतान्
  
७।०७०।०१३च् जनयाम् आस धर्मात्मा शतं देवसुतोपमान्
  
७।०७०।०१४अ तेषाम् अवरजस् तात सर्वेषां रघुनन्दन
  
७।०७०।०१४च् मूढश् चाकृतिविद्यश् च न शुश्रूषति पूर्वजान्
  
७।०७०।०१५अ नाम तस्य च दण्डेति पिता चक्रे ऽल्पतेजसः
  
७।०७०।०१५च् अवश्यं दण्डपतनं शरीरे ऽस्य भविष्यति
  
७।०७०।०१६अ स पश्यमानस् तं दोषं घोरं पुत्रस्य राघव
  
७।०७०।०१६च् विन्ध्यशैवलयोर् मध्ये राज्यं प्रादाद् अरिंदम
  
७।०७०।०१७अ स दण्डस् तत्र राजाभूद् रम्ये पर्वतरोधसि
  
७।०७०।०१७च् पुरं चाप्रतिमं राम न्यवेशयद् अनुत्तमम्
  
७।०७०।०१८अ पुरस्य चाकरोन् नाम मधुमन्तम् इति प्रभो
  
७।०७०।०१८च् पुरोहितं चोशनसं वरयाम् आस सुव्रतम्
  
७।०७०।०१९अ एवं स राजा तद् राज्यं कारयत् सपुरोहितः
  
७।०७०।०१९च् प्रहृष्टमनुजाकीर्णं देवराज्यं यथा दिवि
  
७।०७१।००१अ एतद् आख्याय रामाय महर्षिः कुम्भसंभवः
  
७।०७१।००१च् अस्याम् एवापरं वाक्यं कथायाम् उपचक्रमे
  
७।०७१।००२अ ततः स दण्डः काकुत्स्थ बहुवर्षगणायुतम्
  
७।०७१।००२च् अकरोत् तत्र मन्दात्मा राज्यं निहतकण्टकम्
  
७।०७१।००३अ अथ काले तु कस्मिंश् चिद् राजा भार्गवम् आश्रमम्
  
७।०७१।००३च् रमणीयम् उपाक्रामच् चैत्रे मासि मनोरमे
  
७।०७१।००४अ तत्र भार्गवकन्यां स रूपेणाप्रतिमां भुवि
  
७।०७१।००४च् विचरन्तीं वनोद्देशे दण्डो ऽपश्यद् अनुत्तमाम्
  
७।०७१।००५अ स दृष्ट्वा तां सुदुर्मेधा अनङ्गशरपीडितः
  
७।०७१।००५च् अभिगम्य सुसंविग्नः कन्यां वचनम् अब्रवीत्
  
७।०७१।००६अ कुतस् त्वम् असि सुश्रोणि कस्य वासि सुता शुभे
  
७।०७१।००६च् पीडितो ऽहम् अनङ्गेन पृच्छामि त्वां सुमध्यमे
  
७।०७१।००७अ तस्य त्व् एवं ब्रुवाणस्य मोहोन्मत्तस्य कामिनः
  
७।०७१।००७च् भार्गवी प्रत्युवाचेदं वचः सानुनयं नृपम्
  
७।०७१।००८अ भार्गवस्य सुतां विद्धि देवस्याक्लिष्टकर्मणः
  
७।०७१।००८च् अरजां नाम राजेन्द्र ज्येष्ठाम् आश्रमवासिनीम्
  
७।०७१।००९अ गुरुः पिता मे राजेन्द्र त्वं च शिष्यो महात्मनः
  
७।०७१।००९च् व्यसनं सुमहत् क्रुद्धः स ते दद्यान् महातपाः
  
७।०७१।०१०अ यदि वात्र मया कार्यं धर्मदृष्टेन सत्पथा
  
७।०७१।०१०च् वरयस्व नृप श्रेष्ठ पितरं मे महाद्युतिम्
  
७।०७१।०११अ अन्यथा तु फलं तुभ्यं भवेद् घोराभिसंहितम्
  
७।०७१।०११च् क्रोधेन हि पिता मे ऽसौ त्रैलोक्यम् अपि निर्दहेत्
  
७।०७१।०१२अ एवं ब्रुवाणाम् अरजां दण्डः कामशरार्दितः
  
७।०७१।०१२च् प्रत्युवाच मदोन्मत्तः शिरस्य् आधाय सो ऽञ्जलिम्
  
७।०७१।०१३अ प्रसादं कुरु सुश्रोणि न कालं क्षेप्तुम् अर्हसि
  
७।०७१।०१३च् त्वत्कृते हि मम प्राणा विदीर्यन्ते शुभानने
  
७।०७१।०१४अ त्वां प्राप्य हि वधो वापि पापं वापि सुदारुणम्
  
७।०७१।०१४च् भक्तं भजस्व मां भीरु भजमानं सुविह्वलम्
  
७।०७१।०१५अ एवम् उक्त्वा तु तां कन्यां दोर्भ्यां गृह्य बलाद् बली
  
७।०७१।०१५च् विस्फुरन्तीं यथाकामं मैथुनायोपचक्रमे
  
७।०७१।०१६अ तम् अनर्थं महाघोरं दण्डः कृत्वा सुदारुणम्
  
७।०७१।०१६च् नगरं प्रययौ चाशु मधुमन्तम् अनुत्तमम्
  
७।०७१।०१७अ अरजापि रुदन्ती सा आश्रमस्याविदूरतः
  
७।०७१।०१७च् प्रतीक्षते सुसंत्रस्ता पितरं देवसंनिभम्
  
७।०७२।००१अ स मुहूर्ताद् उपश्रुत्य देवर्षिर् अमितप्रभः
  
७।०७२।००१च् स्वम् आश्रमं शिष्य वृतः क्षुधार्तः संन्यवर्तत
  
७।०७२।००२अ सो ऽपश्यद् अरजां दीनां रजसा समभिप्लुताम्
  
७।०७२।००२च् ज्योत्स्नाम् इवारुणग्रस्तां प्रत्यूषे न विराजतीम्
  
७।०७२।००३अ तस्य रोषः समभवत् क्षुधार्तस्य विशेषतः
  
७।०७२।००३च् निर्दहन्न् इव लोकांस् त्रीञ् शिष्यांश् चेदम् उवाच ह
  
७।०७२।००४अ पश्यध्वं विपरीतस्य दण्डस्याविदितात्मनः
  
७।०७२।००४च् विपत्तिं घोरसंकाशां क्रुद्धाम् अग्निशिखाम् इव
  
७।०७२।००५अ क्षयो ऽस्य दुर्मतेः प्राप्तः सानुगस्य दुरात्मनः
  
७।०७२।००५च् यः प्रदीप्तां हुताशस्य शिखां वै स्प्रष्टुम् इच्छति
  
७।०७२।००६अ यस्मात् स कृतवान् पापम् ईदृशं घोरदर्शनम्
  
७।०७२।००६च् तस्मात् प्राप्स्यति दुर्मेधाः फलं पापस्य कर्मणः
  
७।०७२।००७अ सप्तरात्रेण राजासौ सभृत्यबलवाहनः
  
७।०७२।००७च् पापकर्मसमाचारो वधं प्राप्स्यति दुर्मतिः
  
७।०७२।००८अ समन्ताद् योजनशतं विषयं चास्य दुर्मतेः
  
७।०७२।००८च् धक्ष्यते पांसुवर्षेण महता पाकशासनः
  
७।०७२।००९अ सर्वसत्त्वानि यानीह स्थावराणि चराणि च
  
७।०७२।००९च् महता पांसुवर्षेण नाशं यास्यन्ति सर्वशः
  
७।०७२।०१०अ दण्डस्य विषयो यावत् तावत् सर्वसमुच्छ्रयः
  
७।०७२।०१०च् पांसुभुत इवालक्ष्यः सप्तरात्राद् भविष्यति
  
७।०७२।०११अ इत्य् उक्त्वा क्रोधसंतपस् तम् आश्रमनिवासिनम्
  
७।०७२।०११च् जनं जनपदान्तेषु स्थीयताम् इति चाब्रवीत्
  
७।०७२।०१२अ श्रुत्वा तूशसनो वाक्यं स आश्रमावसथो जनः
  
७।०७२।०१२च् निष्क्रान्तो विषयात् तस्य स्थानं चक्रे ऽथ बाह्यतः
  
७।०७२।०१३अ स तथोक्त्वा मुनिजनम् अरजाम् इदम् अब्रवीत्
  
७।०७२।०१३च् इहैव वस दुर्मेधे आश्रमे सुसमाहिता
  
७।०७२।०१४अ इदं योजनपर्यन्तं सरः सुरुचिरप्रभम्
  
७।०७२।०१४च् अरजे विज्वरा भुङ्क्ष्व कालश् चात्र प्रतीक्ष्यताम्
  
७।०७२।०१५अ त्वत्समीपे तु ये सत्त्वा वासम् एष्यन्ति तां निशाम्
  
७।०७२।०१५च् अवध्याः पांसुवर्षेण ते भविष्यन्ति नित्यदा
  
७।०७२।०१६अ इत्य् उक्त्वा भार्गवो वासम् अन्यत्र समुपाक्रमत्
  
७।०७२।०१६च् सप्ताहाद् भस्मसाद्भूतं यथोक्तं ब्रह्मवादिना
  
७।०७२।०१७अ तस्यासौ दण्डविषयो विन्ध्यशैवलसानुषु
  
७।०७२।०१७च् शप्तो ब्रह्मर्षिणा तेन पुरा वैधर्मके कृते
  
७।०७२।०१८अ ततः प्रभृति काकुत्स्थ दण्डकारण्यम् उच्यते
  
७।०७२।०१८च् तपस्विनः स्थिता यत्र जनस्थानम् अथो ऽभवत्
  
७।०७२।०१९अ एतत् ते सर्वम् आख्यातं यन् मां पृच्छसि राघव
  
७।०७२।०१९च् संध्याम् उपासितुं वीर समयो ह्य् अतिवर्तते
  
७।०७२।०२०अ एते महर्षयः सर्वे पूर्णकुम्भाः समन्ततः
  
७।०७२।०२०च् कृतोदको नरव्याघ्र आदित्यं पर्युपासते
  
७।०७२।०२१अ स तैर् ऋषिभिर् अभ्यस्तः सहितैर् ब्रह्मसत्तमैः
  
७।०७२।०२१च् रविर् अस्तं गतो राम गच्छोदकम् उपस्पृश
  
७।०७३।००१अ ऋषेर् वचनम् आज्ञाय रामः संध्याम् उपासितुम्
  
७।०७३।००१च् उपाक्रामत् सरः पुण्यम् अप्सरोभिर् निषेवितम्
  
७।०७३।००२अ तत्रोदकम् उपस्पृष्श्य संध्याम् अन्वास्य पश्चिमाम्
  
७।०७३।००२च् आश्रमं प्राविशद् रामः कुम्भयोनेर् महात्मनः
  
७।०७३।००३अ अस्यागस्त्यो बहुगुणं फलमूलं तथौषधीः
  
७।०७३।००३च् शाकानि च पवित्राणि भोजनार्थम् अकल्पयत्
  
७।०७३।००४अ स भुक्तवान् नरश्रेष्ठस् तद् अन्नम् अमृतोपमम्
  
७।०७३।००४च् प्रीतश् च परितुष्टश् च तां रात्रिं समुपावसत्
  
७।०७३।००५अ प्रभाते काल्यम् उत्थाय कृत्वाह्निकम् अरिंदमः
  
७।०७३।००५च् ऋषिं समभिचक्राम गमनाय रघूत्तमः
  
७।०७३।००६अ अभिवाद्याब्रवीद् रामो महर्षिं कुम्भसंभवम्
  
७।०७३।००६च् आपृच्छे त्वां गमिष्यामि माम् अनुज्ञातुम् अर्हसि
  
७।०७३।००७अ धन्यो ऽस्म्य् अनुगृहीतो ऽस्मि दर्शनेन महात्मनः
  
७।०७३।००७च् द्रष्टुं चैवागमिष्यामि पावनार्थम् इहात्मनः
  
७।०७३।००८अ तथा वदति काकुत्स्थे वाक्यम् अद्भुतदर्शनम्
  
७।०७३।००८च् उवाच परमप्रीतो धर्मनेत्रस् तपोधनः
  
७।०७३।००९अ अत्यद्भुतम् इदं वाक्यं तव राम शुभाक्षरम्
  
७।०७३।००९च् पावनः सर्वलोकानां त्वम् एव रघुनन्दन
  
७।०७३।०१०अ मुहूर्तम् अपि राम त्वां ये नु पश्यन्ति के चन
  
७।०७३।०१०च् पाविताः स्वर्गभूतास् ते पूज्यन्ते दिवि दैवतैः
  
७।०७३।०११अ ये च त्वां घोरचक्षुर्भिर् ईक्षन्ते प्राणिनो भुवि
  
७।०७३।०११च् हतास् ते यमदण्डेन सद्यो निरयगामिनः
  
७।०७३।०१२अ गच्छ चारिष्टम् अव्यग्रः पन्थानम् अकुतोभयम्
  
७।०७३।०१२च् प्रशाधि राज्यं धर्मेण गतिर् हि जगतो भवान्
  
७।०७३।०१३अ एवम् उक्तस् तु मुनिना प्राञ्जलिः प्र्पग्रहो नृपः
  
७।०७३।०१३च् अभ्यवादयत प्राज्ञस् तम् ऋषिं पुण्यशीलिनम्
  
७।०७३।०१४अ अभिवाद्य मुनिश्रेष्ठं तांश् च सर्वांस् तपोधनान्
  
७।०७३।०१४च् अध्यारोहत् तद् अव्यग्रः पुष्पकं हेमभूषितम्
  
७।०७३।०१५अ तं प्रयान्तं मुनिगणा आशीर्वादैः समन्ततः
  
७।०७३।०१५च् अपूजयन् महेन्द्राभं सहस्राक्षम् इवामराः
  
७।०७३।०१६अ स्वस्थः स ददृशे रामः पुष्पके हेमभूषिते
  
७।०७३।०१६च् शशी मेघसमीपस्थो यथा जलधरागमे
  
७।०७३।०१७अ ततो ऽर्धदिवसे प्राप्ते पूज्यमानस् ततस् ततः
  
७।०७३।०१७च् अयोध्यां प्राप्य काकुत्स्थो विमानाद् अवरोहत
  
७।०७३।०१८अ ततो विसृज्य रुचिरं पुष्पकं कामगामिनम्
  
७।०७३।०१८च् कक्ष्यान्तरविनिक्षिप्तं द्वाःस्थं रामो ऽब्रवीद् वचः
  
७।०७३।०१९अ लक्ष्मणं भरतं चैव गत्वा तौ लघुविक्रमौ
  
७।०७३।०१९च् ममागमनम् आख्याय शब्दापय च मां चिरम्
  
७।०७४।००१अ तच् छ्रुत्वा भाषितं तस्य रामस्याक्लिष्टकर्मणः
  
७।०७४।००१च् द्वाःस्थः कुमाराव् आहूय राघवाय न्यवेदयत्
  
७।०७४।००२अ दृष्ट्वा तु राघवः प्राप्तौ प्रियौ भरतलक्ष्मणौ
  
७।०७४।००२च् परिष्वज्य ततो रामो वाक्यम् एतद् उवाच ह
  
७।०७४।००३अ कृतं मया यथातथ्यं द्विजकार्यम् अनुत्तमम्
  
७।०७४।००३च् धर्मसेतुमतो भूयः कर्तुम् इच्छामि राघवौ
  
७।०७४।००४अ युवाभ्याम् आत्मभूताभ्यां राजसूयम् अनुत्तमम्
  
७।०७४।००४च् सहितो यष्टुम् इच्छामि तत्र धर्मो हि शाश्वतः
  
७।०७४।००५अ इष्ट्वा तु राजसूयेन मित्रः शत्रुनिबर्हणः
  
७।०७४।००५च् सुहुतेन सुयज्ञेन वरुणत्वम् उपागमत्
  
७।०७४।००६अ सोमश् च राजसूयेन इष्ट्वा धर्मेण धर्मवित्
  
७।०७४।००६च् प्राप्तश् च सर्वलोकानां कीर्तिं स्थानं च शाश्वतम्
  
७।०७४।००७अ अस्मिन्न् अहनि यच् छ्रेयश् चिन्त्यतां तन् मया सह
  
७।०७४।००७च् हितं चायति युक्तं च प्रयतौ वक्तुम् अर्हथ
  
७।०७४।००८अ श्रुता तु राघवस्यैतद् वाक्यं वाक्यविशारदः
  
७।०७४।००८च् भरतः प्राञ्जलिर् भूत्वा वाक्यम् एतद् उवाच ह
  
७।०७४।००९अ त्वयि धर्मः परः साधो त्वयि सर्वा वसुंधरा
  
७।०७४।००९च् प्रतिष्ठिता महाबाहो यशश् चामितविक्रम
  
७।०७४।०१०अ महीपालाश् च सर्वे त्वां प्रजापतिम् इवामराः
  
७।०७४।०१०च् निरीक्षन्ते महात्मानो लोकनाथं यथा वयम्
  
७।०७४।०११अ प्रजाश् च पितृवद् राजन् पश्यन्ति त्वां महाबल
  
७।०७४।०११च् पृथिव्यां गतिभूतो ऽसि प्राणिनाम् अपि राघव
  
७।०७४।०१२अ स त्वम् एवंविधं यज्ञम् आहर्तासि कथं नृप
  
७।०७४।०१२च् पृथिव्यां राजवंशानां विनाशो यत्र दृश्यते
  
७।०७४।०१३अ पृथिव्यां ये च पुरुषा राजन् पौरुषम् आगताः
  
७।०७४।०१३च् सर्वेषां भविता तत्र क्षयः सर्वान्तकोपमः
  
७।०७४।०१४अ स त्वं पुरुषशार्दूल गुणैर् अतुलविक्रम
  
७।०७४।०१४च् पृथिवीं नार्हसे हन्तुं वशे हि तव वर्तते
  
७।०७४।०१५अ भरतस्य तु तद् वाक्यं श्रुत्वामृतमयं यथा
  
७।०७४।०१५च् प्रहर्षम् अतुलं लेभे रामः सत्यपराक्रमः
  
७।०७४।०१६अ उवाच च शुभां वाणीं कैकेय्या नन्दिवर्धनम्
  
७।०७४।०१६च् प्रीतो ऽस्मि परितुष्टो ऽस्मि तवाद्य वचनेन हि
  
७।०७४।०१७अ इदं वचनम् अक्लीबं त्वया धर्मसमाहितम्
  
७।०७४।०१७च् व्याहृतं पुरुषव्याघ्र पृथिव्याः परिपालनम्
  
७।०७४।०१८अ एष तस्माद् अभिप्रायाद् राजसूयात् क्रतूत्तमान्
  
७।०७४।०१८च् निवर्तयामि धर्मज्ञ तव सुव्याहृतेन वै
  
७।०७४।०१९अ प्रजानां पालनं धर्मो राज्ञां यज्ञेन संमितः
  
७।०७४।०१९च् तस्माच् छृणोमि ते वाक्यं साधूक्तं सुसमाहितम्
  
७।०७५।००१अ तथोक्तवति रामे तु भरते च महात्मनि
  
७।०७५।००१च् लक्ष्मणो ऽपि शुभं वाक्यम् उवाच रघुनन्दनम्
  
७।०७५।००२अ अश्वमेधो महायज्ञः पावनः सर्वपाप्मनाम्
  
७।०७५।००२च् पावनस् तव दुर्धर्षो रोचतां क्रतुपुंगवः
  
७।०७५।००३अ श्रूयते हि पुरावृत्तं वासवे सुमहात्मनि
  
७।०७५।००३च् ब्रह्महत्यावृतः शक्रो हयमेधेन पावितः
  
७।०७५।००४अ पुरा किल महाबाहो देवासुरसमागमे
  
७।०७५।००४च् वृत्रो नाम महान् आसीद् दैतेयो लोकसंमतः
  
७।०७५।००५अ विस्तीर्णा योजनशतम् उच्छ्रितस् त्रिगुणं ततः
  
७।०७५।००५च् अनुरागेण लोकांस् त्रीन् स्नेहात् पश्यति सर्वतः
  
७।०७५।००६अ धर्मज्ञश् च कृतज्ञश् च बुद्ध्या च परिनिष्ठितः
  
७।०७५।००६च् शशास पृथिवीं सर्वां धर्मेण सुसमाहितः
  
७।०७५।००७अ तस्मिन् प्रशासति तदा सर्वकामदुघा मही
  
७।०७५।००७च् रसवन्ति प्रसूतानि मूलानि च फलानि च
  
७।०७५।००८अ अकृष्टपच्या पृथिवी सुसंपन्ना महात्मनः
  
७।०७५।००८च् स राज्यं तादृशं भुङ्क्ते स्फीतम् अद्भुतदर्शनम्
  
७।०७५।००९अ तस्य बुद्धिः समुत्पन्ना तपः कुर्याम् अनुत्तमम्
  
७।०७५।००९च् तपो हि परमं श्रेयस् तपो हि परमं सुखम्
  
७।०७५।०१०अ स निक्षिप्य सुतं ज्येष्ठं पौरेषु परमेश्वरम्
  
७।०७५।०१०च् तप उग्रम् उपातिष्ठत् तापयन् सर्वदेवताः
  
७।०७५।०११अ तपस् तप्यति वृत्रे तु वासवः परमार्तवत्
  
७।०७५।०११च् विष्णुं समुपसंक्रम्य वाक्यम् एतद् उवाच ह
  
७।०७५।०१२अ तपस्यता महाबाहो लोका वृत्रेण निर्जिताः
  
७।०७५।०१२च् बलवान् स हि धर्मात्मा नैनं शक्ष्यामि बाधितुम्
  
७।०७५।०१३अ यद्य् असौ तप आतिष्ठेद् भूय एव सुरेश्वर
  
७।०७५।०१३च् यावल् लोका धरिष्यन्ति तावद् अस्य वशानुगाः
  
७।०७५।०१४अ त्वं चैनं परमोदारम् उपेक्षसि महाबल
  
७।०७५।०१४च् क्षणं हि न भवेद् वृत्रः क्रुद्धे त्वयि सुरेश्वर
  
७।०७५।०१५अ यदा हि प्रीतिसंयोगं त्वया विष्णो समागतः
  
७।०७५।०१५च् तदा प्रभृति लोकानां नाथत्वम् उपलब्धवान्
  
७।०७५।०१६अ स त्वं प्रसादं लोकानां कुरुष्व सुमहायशः
  
७।०७५।०१६च् त्वत्कृतेन हि सर्वं स्यात् प्रशान्तम् अजरं जगत्
  
७।०७५।०१७अ इमे हि सर्वे विष्णो त्वां निरीक्षन्ते दिवौकसः
  
७।०७५।०१७च् वृत्रघतेन महता एषां साह्यं कुरुष्व ह
  
७।०७५।०१८अ त्वया हि नित्यशः साह्यं कृतम् एषां महात्मनाम्
  
७।०७५।०१८च् असह्यम् इदम् अन्येषाम् अगतीनां गतिर् भवान्
  
७।०७६।००१अ लक्ष्मणस्य तु तद् वाक्यं श्रुत्वा शत्रुनिबर्हणः
  
७।०७६।००१च् वृत्रघातम् अशेषेण कथयेत्य् आह लक्ष्मणम्
  
७।०७६।००२अ राघवेणैवम् उक्तस् तु सुमित्रानन्दवर्धनः
  
७।०७६।००२च् भूय एव कथां दिव्यां कथयाम् आस लक्ष्मणः
  
७।०७६।००३अ सहस्राक्षवचः श्रुत्वा सर्वेषां च दिवौकसाम्
  
७।०७६।००३च् विष्णुर् देवान् उवाचेदं सर्वान् इन्द्रपुरोगमान्
  
७।०७६।००४अ पूर्वं सौहृदबद्धो ऽस्मि वृत्रस्य सुमहात्मनः
  
७।०७६।००४च् तेन युष्मत् प्रियार्थं वै नाहं हन्मि महासुरम्
  
७।०७६।००५अ अवश्यं करणीयं च भवतां सुखम् उत्तमम्
  
७।०७६।००५च् तस्माद् उपायम् आख्यास्ये येन वृत्रं हनिष्यथ
  
७।०७६।००६अ त्रिधा भूतं करिष्ये ऽहम् आत्मानं सुरसत्तमाः
  
७।०७६।००६च् तेन वृत्रं सहस्राक्षो हनिष्यति न संशयः
  
७।०७६।००७अ एको ऽंशो वासवं यातु द्वितीयो वज्रम् एव तु
  
७।०७६।००७च् तृतीयो भूतलं शक्रस् ततो वृत्रं हनिष्यति
  
७।०७६।००८अ तथा ब्रुवति देवेशे देवा वाक्यम् अथाब्रुवन्
  
७।०७६।००८च् एवम् एतन् न संदेहो यथा वदसि दैत्यहन्
  
७।०७६।००९अ भद्रं ते ऽस्तु गमिष्यामो वृत्रासुरवधैषिणः
  
७।०७६।००९च् भजस्व परमोदारवासवं स्वेन तेजसा
  
७।०७६।०१०अ ततः सर्वे महात्मानः सहस्राक्षपुरोगमाः
  
७।०७६।०१०च् तद् अरण्यम् उपाक्रामन् यत्र वृत्रो महासुरः
  
७।०७६।०११अ ते ऽपश्यंस् तेजसा भूतं तपन्तम् असुरोत्तमम्
  
७।०७६।०११च् पिबन्तम् इव लोकांस् त्रीन् निर्दहन्तम् इवाम्बरम्
  
७।०७६।०१२अ दृष्ट्वैव चासुरश्रेष्ठं देवास् त्रासम् उपागमन्
  
७।०७६।०१२च् कथम् एनं वधिष्यामः कथं न स्यात् पराजयः
  
७।०७६।०१३अ तेषां चिन्तयतां तत्र सहस्राक्षः पुरंदरः
  
७।०७६।०१३च् वज्रं प्रगृह्य बाहुभ्यां प्रहिणोद् वृत्रमूर्धनि
  
७।०७६।०१४अ कालाग्निनेव घोरेण दीप्तेनेव महार्चिषा
  
७।०७६।०१४च् प्रतप्तं वृत्रशिरसि जगत् त्रासम् उपागमत्
  
७।०७६।०१५अ असंभाव्यं वधं तस्य वृत्रस्य विबुधाधिपः
  
७।०७६।०१५च् चिन्तयानो जगामाशु लोकस्यान्तं महायशाः
  
७।०७६।०१६अ तम् इन्द्रं ब्रह्महत्याशु गच्छन्तम् अनुगच्छति
  
७।०७६।०१६च् अपतच् चास्य गात्रेषु तम् इन्द्रं दुःखम् आविशत्
  
७।०७६।०१७अ हतारयः प्रनष्टेन्द्रा देवाः साग्निपुरोगमाः
  
७।०७६।०१७च् विष्णुं त्रिभुवणश्रेष्ठं मुहुर् मुहुर् अपूजयन्
  
७।०७६।०१८अ त्वं गतिः परमा देव पूर्वजो जगतः प्रभुः
  
७।०७६।०१८च् रथार्थं सर्वभूतानां विष्णुत्वम् उपजग्मिवान्
  
७।०७६।०१९अ हतश् चायं त्वया वृत्रो ब्रह्महत्या च वासवम्
  
७।०७६।०१९च् बाधते सुरशार्दूल मोक्षं तस्य विनिर्दिश
  
७।०७६।०२०अ तेषां तद् वचनं श्रुत्वा देवानां विष्णुर् अब्रवीत्
  
७।०७६।०२०च् माम् एव यजतां शक्रः पावयिष्यामि वज्रिणम्
  
७।०७६।०२१अ पुण्येन हयमेधेन माम् इष्ट्वा पाकशासनः
  
७।०७६।०२१च् पुनर् एष्यति देवानाम् इन्द्रत्वम् अकुतोभयः
  
७।०७६।०२२अ एवं संदिश्य देवानां तां वाणीम् अमृतोपमा
  
७।०७६।०२२च् जगाम विष्णुर् देवेशः स्तूयमानस् त्रिविष्टपम्
  
७।०७७।००१अ तथा वृत्रवधं सर्वम् अखिलेन स लक्ष्मणः
  
७।०७७।००१च् कथयित्वा नरश्रेष्ठः कथाशेषम् उपाक्रमत्
  
७।०७७।००२अ ततो हते महावीर्ये वृत्रे देवभयंकरे
  
७।०७७।००२च् ब्रह्महत्यावृतः शक्रः संज्ञां लेभे न वृत्रहा
  
७।०७७।००३अ सो ऽन्तम् आश्रित्य लोकानां नष्टसंज्ञो विचेतनः
  
७।०७७।००३च् कालं तत्रावसत् कं चिद् वेष्टमानो यथोरगः
  
७।०७७।००४अ अथ नष्टे सहस्राक्षे उद्विग्नम् अभवज् जगत्
  
७।०७७।००४च् भूमिश् च ध्वस्तसंकाशा निःस्नेहा शुष्ककानना
  
७।०७७।००५अ निःस्रोतसश् चाम्बुवाहा ह्रदाश् च सरितस् तथा
  
७।०७७।००५च् संक्षोभश् चैव सत्त्वानाम् अनावृष्टिकृतो ऽभवत्
  
७।०७७।००६अ क्षीयमाणे तु लोके ऽस्मिन् संभ्रान्तमनसः सुराः
  
७।०७७।००६च् यद् उक्तं विष्णुना पूर्वं तं यज्ञं समुपानयन्
  
७।०७७।००७अ ततः सर्वे सुरगणाः सोपाध्यायाः सहर्षिभिः
  
७।०७७।००७च् तं देशं सहिता जग्मुर् यत्रेन्द्रो भयमोहितः
  
७।०७७।००८अ ते तु दृष्ट्वा सहस्राक्षं मोहितं ब्रह्महत्यया
  
७।०७७।००८च् तं पुरस्कृत्य देवेशम् अश्वमेधं प्रचक्रिरे
  
७।०७७।००९अ ततो ऽश्वमेधः सुमहान् महेन्द्रस्य महात्मनः
  
७।०७७।००९च् ववृधे ब्रह्महत्यायाः पावनार्थं नरेश्वर
  
७।०७७।०१०अ ततो यज्ञसमाप्तौ तु ब्रह्महत्या महात्मनः
  
७।०७७।०१०च् अभिगम्याब्रवीद् वाक्यं क्व मे स्थानं विधास्यथ
  
७।०७७।०११अ ते ताम् ऊचुस् ततो देवास् तुष्टाः प्रीतिसमन्विताः
  
७।०७७।०११च् चतुर्धा विभजात्मानम् आत्मनैव दुरासदे
  
७।०७७।०१२अ देवानां भाषितं श्रुत्वा ब्रह्महत्या महात्मनाम्
  
७।०७७।०१२च् संनिधौ स्थानम् अन्यत्र वरयाम् आस दुर्वसा
  
७।०७७।०१३अ एकेनांशेन वत्स्यामि पूर्णोदासु नदीषु वै
  
७।०७७।०१३च् द्वितीयेन तु वृक्षेषु सत्यम् एतद् ब्रवीमि वः
  
७।०७७।०१४अ यो ऽयम् अंशस् तृतीयो मे स्त्रीषु यौवनशालिषु
  
७।०७७।०१४च् त्रिरात्रं दर्पपर्णासु वसिष्ये दर्पघातिनी
  
७।०७७।०१५अ हन्तारो ब्राह्मणान् ये तु प्रेक्षापूर्वम् अदूषकान्
  
७।०७७।०१५च् तांश् चतुर्थेन भागेन संश्रयिष्ये सुरर्षभाः
  
७।०७७।०१६अ प्रत्यूचुस् तां ततो देवा यथा वदसि दुर्वसे
  
७।०७७।०१६च् तथा भवतु तत् सर्वं साधयस्व यथेप्सितम्
  
७।०७७।०१७अ ततः प्रीत्यान्विता देवाः सहस्राक्षं ववन्दिरे
  
७।०७७।०१७च् विज्वरः पूतपाप्मा च वासवः समपद्यत
  
७।०७७।०१८अ प्रशान्तं च जगत् सर्वं सहस्राक्षे प्रतिष्ठते
  
७।०७७।०१८च् यज्ञं चाद्भुतसंकाशं तदा शक्रो ऽभ्यपूजयत्
  
७।०७७।०१९अ ईदृशो ह्य् अश्वमेधस्य प्रभावो रघुनन्दन
  
७।०७७।०१९च् यजस्व सुमहाभाग हयमेधेन पार्थिव
  
७।०७८।००१अ तच् छ्रुत्वा लक्ष्मणेनोक्तं वाक्यं वाक्यविशारदः
  
७।०७८।००१च् प्रत्युवाच महातेजाः प्रहसन् राघवो वचः
  
७।०७८।००२अ एवम् एतन् नरश्रेष्ठ यथा वदसि लक्ष्मण
  
७।०७८।००२च् वृत्रघातम् अशेषेण वाजिमेधफलं च यत्
  
७।०७८।००३अ श्रूयते हि पुरा सौम्य कर्दमस्य प्रजापतेः
  
७।०७८।००३च् पुत्रो बाह्लीश्वरः श्रीमान् इलो नाम सुधार्मिकः
  
७।०७८।००४अ स राजा पृथिवीं सर्वां वशे कृत्वा महायशाः
  
७।०७८।००४च् राज्यं चैव नरव्याघ्र पुत्रवत् पर्यपालयत्
  
७।०७८।००५अ सुरैश् च परमोदारैर् दैतेयैश् च महासुरैः
  
७।०७८।००५च् नागराक्षसगन्धर्वैर् यक्षैश् च सुमहात्मभिः
  
७।०७८।००६अ पूज्यते नित्यशः सौम्य भयार्तै रघुनन्दन
  
७।०७८।००६च् अबिभ्यंश् च त्रयो लोकाः सरोषस्य महात्मनः
  
७।०७८।००७अ स राजा तादृशो ह्य् आसीद् धर्मे वीर्ये च निष्ठितः
  
७।०७८।००७च् बुद्ध्या च परमोदारो बाह्लीकानां महायशाः
  
७।०७८।००८अ स प्रचक्रे महाबाहुर् मृगयां रुचिरे वने
  
७।०७८।००८च् चैत्रे मनोरमे मासि सभृत्यबलवाहनः
  
७।०७८।००९अ प्रजघ्ने स नृपो ऽरण्ये मृगाञ् शतसहस्रशः
  
७।०७८।००९च् हत्वैव तृप्तिर् नाभूच् च राज्ञस् तस्य महात्मनः
  
७।०७८।०१०अ नानामृगाणाम् अयुतं वध्यमानं महात्मना
  
७।०७८।०१०च् यत्र जातो महासेनस् तं देशम् उपचक्रमे
  
७।०७८।०११अ तस्मिंस् तु देवदेवेशः शैलराजसुतां हरः
  
७।०७८।०११च् रमयाम् आस दुर्धर्षैः सर्वैर् अनुचरैः सह
  
७।०७८।०१२अ कृत्वा स्त्रीभूतम् आत्मानम् उमेशो गोपतिध्वजः
  
७।०७८।०१२च् देव्याः प्रियचिकीर्षुः स तस्मिन् पर्वतनिर्झरे
  
७।०७८।०१३अ ये च तत्र वनोद्देशे सत्त्वाः पुरुषवादिनः
  
७।०७८।०१३च् यच् च किं चन तत् सर्वं नारीसंज्ञं बभूव ह
  
७।०७८।०१४अ एतस्मिन्न् अन्तरे राजा स इलः कर्दमात्मजः
  
७।०७८।०१४च् निघ्नन् मृगसहस्राणि तं देशम् उपचक्रमे
  
७।०७८।०१५अ स दृष्ट्वा स्त्रीकृतं सर्वं सव्यालमृगपक्षिणम्
  
७।०७८।०१५च् आत्मानं सानुगं चैव स्त्रीभूतं रघुनन्दन
  
७।०७८।०१६अ तस्य दुःखं महत् त्व् आसीद् दृष्ट्वात्मानं तथा गतम्
  
७।०७८।०१६च् उमापतेश् च तत् कर्म ज्ञात्वा त्रासम् उपागमत्
  
७।०७८।०१७अ ततो देवं महात्मानं शितिकण्ठं कपर्दिनम्
  
७।०७८।०१७च् जगाम शरणं राजा सभृत्यबलवाहनः
  
७।०७८।०१८अ ततः प्रहस्य वरदः सह देव्या महायशाः
  
७।०७८।०१८च् प्रजापतिसुतं वाक्यम् उवाच वरदः स्वयम्
  
७।०७८।०१९अ उत्तिष्ठोत्तिष्ठ राजर्षे कार्दमेय महाबल
  
७।०७८।०१९च् पुरुषत्वम् ऋते सौम्य वरं वरय सुव्रत
  
७।०७८।०२०अ ततः स राजा शोकार्ताः प्रत्याख्यातो महात्मना
  
७।०७८।०२०च् न स जग्राह स्त्रीभूतो वरम् अन्यं सुरोत्तमात्
  
७।०७८।०२१अ ततः शोकेन महता शैलराजसुतां नृपः
  
७।०७८।०२१च् प्रणिपत्य महादेवीं सर्वेणैवान्तरात्मना
  
७।०७८।०२२अ ईशे वराणां वरदे लोकानाम् असि भामिनि
  
७।०७८।०२२च् अमोघदर्शने देवि भजे सौम्ये नमो ऽस्तु ते
  
७।०७८।०२३अ हृद्गतं तस्य राजर्षेर् विज्ञाय हरसंनिधौ
  
७।०७८।०२३च् प्रत्युवाच शुभं वाक्यं देवी रुद्रस्य संमता
  
७।०७८।०२४अ अर्धस्य देवो वरदो वरार्धस्य तथा ह्य् अहम्
  
७।०७८।०२४च् तस्माद् अर्धं गृहाण त्वं स्त्रीपुंसोर् यावद् इच्छसि
  
७।०७८।०२५अ तद् अद्भुततमं श्रुत्वा देव्या वरम् अनुत्तमम्
  
७।०७८।०२५च् संप्रहृष्टमना भूत्वा राजा वाक्यम् अथाब्रवीत्
  
७।०७८।०२६अ यदि देवि प्रसन्ना मे रूपेणाप्रतिमा भुवि
  
७।०७८।०२६च् मासं स्त्रीत्वम् उपासित्वा मासं स्यां पुरुषः पुनः
  
७।०७८।०२७अ ईप्सितं तस्य विज्ञाय देवी सुरुचिरानना
  
७।०७८।०२७च् प्रत्युवाच शुभं वाक्यम् एवम् एतद् भविष्यति
  
७।०७८।०२८अ राजन् पुरुषभूतस् त्वं स्त्रीभावं न स्मरिष्यसि
  
७।०७८।०२८च् स्त्रीभूतश् चापरं मासं न स्मरिष्यसि पौरुषम्
  
७।०७८।०२९अ एवं स राजा पुरुषो मामं भूत्वाथ कार्दमिः
  
७।०७८।०२९च् त्रैलोक्यसुन्दरी नारी मासम् एकम् इलाभवत्
  
७।०७९।००१अ तां कथाम् इलसंबद्धां रामेण समुदीरिताम्
  
७।०७९।००१च् लक्ष्मणो भरतश् चैव श्रुत्वा परमविस्मितौ
  
७।०७९।००२अ तौ रामं प्राञ्जलीभूत्वा तस्य राज्ञो महात्मनः
  
७।०७९।००२च् विस्तरं तस्य भावस्य तदा पप्रच्छतुः पुनः
  
७।०७९।००३अ कथं स राजा स्त्रीभूतो वर्तयाम् आस दुर्गतिम्
  
७।०७९।००३च् पुरुषो वा यदा भूतः कां वृत्तिं वर्तयत्य् असौ
  
७।०७९।००४अ तयोस् तद् भाषितं श्रुत्वा कौतूहलसमन्वितम्
  
७।०७९।००४च् कथयाम् आस काकुत्ष्ठस् तस्य राज्ञो यथा गतम्
  
७।०७९।००५अ तम् एव प्रथमं मासं स्त्रीभूत्वा लोकसुन्दरी
  
७।०७९।००५च् ताभिः परिवृता स्त्रीभिर् ये ऽस्य पूर्वं पदानुगाः
  
७।०७९।००६अ तत् काननं विगाह्याशु विजह्रे लोकसुन्दरी
  
७।०७९।००६च् द्रुमगुल्मलताकीर्णं पद्भ्यां पद्मदलेक्षणा
  
७।०७९।००७अ वाहनानि च सर्वाणि संत्यक्त्वा वै समन्ततः
  
७।०७९।००७च् पर्वताभोगविवरे तस्मिन् रेमे इला तदा
  
७।०७९।००८अ अथ तस्मिन् वनोद्देशे पर्वतस्याविदूरतः
  
७।०७९।००८च् सरः सुरुचिरप्रख्यं नानापक्षिगणायुतम्
  
७।०७९।००९अ ददर्श सा इला तस्मिन् बुधं सोमसुतं तदा
  
७।०७९।००९च् ज्वलन्तं स्वेन वपुषा पूर्णं सोमम् इवोदितम्
  
७।०७९।०१०अ तपन्तं च तपस् तीव्रम् अम्भोमध्ये दुरासदम्
  
७।०७९।०१०च् यशक् सरं कामगमं तारुण्ये पर्यवस्थितम्
  
७।०७९।०११अ सा तं जलाशयं सर्वं क्षोभयाम् आस विस्मिता
  
७।०७९।०११च् सह तैः पूर पुरुषैः स्त्रीभूतै रघुनन्दन
  
७।०७९।०१२अ बुधस् तु तां निरीक्ष्यैव कामबाणाभिपीडितः
  
७।०७९।०१२च् नोपलेभे तदात्मानं चचाल च तदाम्भसि
  
७।०७९।०१३अ इलां निरीक्षमाणः स त्रैलोक्याभ्यधिकां शुभाम्
  
७।०७९।०१३च् चिन्तां समभ्यतिक्रामत् का न्व् इयं देवताधिका
  
७।०७९।०१४अ न देवीषु न नागीषु नासुरीष्व् अप्सरःसु च
  
७।०७९।०१४च् दृष्टपूर्वा मया का चिद् रूपेणैतेन शोभिता
  
७।०७९।०१५अ सदृशीयं मम भवेद् यदि नान्यपरिग्रहा
  
७।०७९।०१५च् इति बुद्धिं समास्थाय जलात् स्थलम् उपागमत्
  
७।०७९।०१६अ स आश्रमं समुपागम्य चतस्रः प्रमदास् ततः
  
७।०७९।०१६च् शब्दापयत धर्मात्मा ताश् चैनं च ववन्दिरे
  
७।०७९।०१७अ स ताः पप्रच्छ धर्मात्म कस्यैषा लोकसुन्दरी
  
७।०७९।०१७च् किमर्थम् आगता चेह सत्यम् आख्यात माचिरम्
  
७।०७९।०१८अ शुभं तु तस्य तद्वाक्यं मधुरं मधुराक्षरम्
  
७।०७९।०१८च् श्रुत्वा तु ताः स्त्रियः सर्वा ऊचुर् मधुरया गिरा
  
७।०७९।०१९अ अस्माकम् एषा सुश्रोणी प्रभुत्वे वर्तते सदा
  
७।०७९।०१९च् अपतिः काननान्तेषु सहास्माभिर् अटत्य् असौ
  
७।०७९।०२०अ तद् वाक्यम् अव्यक्तपदं तासां स्त्रीणां निशम्य तु
  
७।०७९।०२०च् विद्याम् आवर्तनीं पुण्याम् आवर्तयत स द्विजः
  
७।०७९।०२१अ सो ऽर्थं विदित्वा निखिलं तस्य राज्ञो यथागतम्
  
७।०७९।०२१च् सर्वा एव स्त्रियस् ताश् च बभाषे मुनिपुंगवः
  
७।०७९।०२२अ अत्र किं पुरुषा भद्रा अवसञ् शैलरोधसि
  
७।०७९।०२२च् वत्स्यथास्मिन् गिरौ यूयम् अवकाशो विधीयताम्
  
७।०७९।०२३अ मूलपुत्रफलैः सर्वा वर्तयिष्यथ नित्यदा
  
७।०७९।०२३च् स्त्रियः किम्पुरुषान् नाम भर्तॄन् समुपलप्स्यथ
  
७।०७९।०२४अ ताः श्रुत्वा सोमपुत्रस्य वाचं किंपुरुषीकृताः
  
७।०७९।०२४च् उपासां चक्रिरे शैलं बह्व्यस् ता बहुधा तदा
  
७।०८०।००१अ श्रुत्वा किम्पुरुषोत्पत्तिं लक्ष्मणो भरतस् तदा
  
७।०८०।००१च् आश्चर्यम् इति चाब्रूताम् उभौ रामं जनेश्वरम्
  
७।०८०।००२अ अथ रामः कथाम् एतां भूय एव महायशाः
  
७।०८०।००२च् कथयाम् आस धर्मात्मा प्रजापतिसुतस्य वै
  
७।०८०।००३अ सर्वास् ता विद्रुता दृष्ट्वा किंनरीर् ऋषिसत्तमः
  
७।०८०।००३च् उवाच रूपसंपन्नां तां स्त्रियं प्रहसन्न् इव
  
७।०८०।००४अ सोमस्याहं सुदयितः सुतः सुरुचिरानने
  
७।०८०।००४च् भजस्व मां वरारोहे भक्त्या स्निग्धेन चक्षुषा
  
७।०८०।००५अ तस्य तद्वचनं श्रुत्वा शून्ये स्वजनवर्जिता
  
७।०८०।००५च् इला सुरुचिरप्रख्यं प्रत्युवाच महाग्रहम्
  
७।०८०।००६अ अहं कामकरी सौम्य तवास्मि वशवर्तिनी
  
७।०८०।००६च् प्रशाधि मां सोमसुत यथेच्छसि तथा कुरु
  
७।०८०।००७अ तस्यास् तद् अद्भुतप्रख्यं श्रुत्वा हर्षसमन्वितः
  
७।०८०।००७च् स वै कामी सह तया रेमे चन्द्रमसः सुतः
  
७।०८०।००८अ बुधस्य माधवो मासस् ताम् इलां रुचिराननाम्
  
७।०८०।००८च् गतो रमयतो ऽत्यर्थं क्षणवत् तस्य कामिनः
  
७।०८०।००९अ अथ मासे तु संपूर्णे पूर्णेन्दुसदृशाननः
  
७।०८०।००९च् प्रजापतिसुतः श्रीमाञ् शयने प्रत्यबुध्यत
  
७।०८०।०१०अ सो ऽपश्यत् सोमजं तत्र तप्यन्तं सलिलाशये
  
७।०८०।०१०च् ऊर्ध्वबाहुं निरालम्बं तं राजा प्रत्यभाषत
  
७।०८०।०११अ भगवन् पर्वतं दुर्गं प्रविष्टो ऽस्मि सहानुगः
  
७।०८०।०११च् न च पश्यामि तत् सैन्यं क्व नु ते मामका गताः
  
७।०८०।०१२अ तच् छ्रुत्वा तस्य राजर्षेर् नष्टसंज्ञस्य भाषितम्
  
७।०८०।०१२च् प्रत्युवाच शुभं वाक्यं सान्त्वयन् परया गिरा
  
७।०८०।०१३अ अश्मवर्षेण महता भृत्यास् ते विनिपातिताः
  
७।०८०।०१३च् त्वं चाश्रमपदे सुप्तो वातवर्षभयार्दितः
  
७।०८०।०१४अ समाश्वसिहि भद्रं ते निर्भयो विगतज्वरः
  
७।०८०।०१४च् फलमूलाशनो वीर वस चेह यथासुखम्
  
७।०८०।०१५अ स राजा तेन वाक्येन प्रत्याश्वस्तो महायशाः
  
७।०८०।०१५च् प्रत्युवाच शुभं वाक्यं दीनो भृत्यजनक्षयात्
  
७।०८०।०१६अ त्यक्ष्याम्य् अहं स्वकं राज्यं नाहं भृत्यैर् विना कृतः
  
७।०८०।०१६च् वर्तयेयं क्षणं ब्रह्मन् समनुज्ञातुम् अर्हसि
  
७।०८०।०१७अ सुतो धर्मपरो ब्रह्मञ् ज्येष्ठो मम महायशाः
  
७।०८०।०१७च् शशबिन्दुर् इति ख्यातः स मे राज्यं प्रपत्स्यते
  
७।०८०।०१८अ न हि शक्ष्याम्य् अहं गत्वा भृत्यदारान् सुखान्वितान्
  
७।०८०।०१८च् प्रतिवक्तुं महातेजः किं चिद् अप्य् अशुभं वचः
  
७।०८०।०१९अ तथा ब्रुवति राजेन्द्रे बुधः परमम् अद्भुतम्
  
७।०८०।०१९च् सान्त्वपूर्वम् अथोवाच वासस् त इह रोचताम्
  
७।०८०।०२०अ न संतापस् त्वया कार्यः कार्दमेय महाबल
  
७।०८०।०२०च् संवत्सरोषितस्येह कारयिष्यामि ते हितम्
  
७।०८०।०२१अ तस्य तद्वचनं श्रुत्वा बुधस्याक्लिष्टकर्मणः
  
७।०८०।०२१च् वासाय विदधे बुद्धिं यद् उक्तं ब्रह्मवादिना
  
७।०८०।०२२अ मासं स स्त्री तदा भूत्वा रमयत्य् अनिशं शुभा
  
७।०८०।०२२च् मासं पुरुषभावेन धर्मबुद्धिं चकार सः
  
७।०८०।०२३अ ततः स नवमे मासि इला सोमसुतात्मजम्
  
७।०८०।०२३च् जनयाम् आस सुश्रोणी पुरूरवसम् आत्मजम्
  
७।०८०।०२४अ जातमात्रं तु सुश्रोणी पितुर् हस्ते न्यवेशयत्
  
७।०८०।०२४च् बुधस्य समवर्णाभम् इलापुत्रं महाबलम्
  
७।०८०।०२५अ बुधो ऽपि पुरुषीभूतं समाश्वास्य नराधिपम्
  
७।०८०।०२५च् कथाभी रमयाम् आस धर्मयुक्ताभिर् आत्मवान्
  
७।०८१।००१अ तथोक्तवति रामे तु तस्य जन्म तद् अद्भुतम्
  
७।०८१।००१च् उवाच लक्ष्मणो भूयो भरतश् च महायशाः
  
७।०८१।००२अ सा प्रिया सोमपुत्रस्य संवत्सरम् अथोषिता
  
७।०८१।००२च् अकरोत् किं नरश्रेष्ठ तत् त्वं शंसितुम् अर्हसि
  
७।०८१।००३अ तयोस् तद् वाक्यमाधुर्यं निशम्य परिपृच्छतोः
  
७।०८१।००३च् रामः पुनर् उवाचेमां प्रजापतिसुते कथाम्
  
७।०८१।००४अ पुरुषत्वं गते शूरे बुधः परमबुद्धिमान्
  
७।०८१।००४च् संवर्तं परमोदारम् आजुहाव महायशाः
  
७।०८१।००५अ च्यवनं भृगुपुत्रं च मुनिं चारिष्टनेमिनम्
  
७।०८१।००५च् प्रमोदनं मोदकरं ततो दुर्वाससं मुनिम्
  
७।०८१।००६अ एतान् सर्वान् समानीय वाक्यज्ञस् तत्त्वदर्शिनः
  
७।०८१।००६च् उवाच सर्वान् सुहृदो धैर्येण सुसमाहितः
  
७।०८१।००७अ अयं राजा महाबाहुः कर्दमस्य इलः सुतः
  
७।०८१।००७च् जानीतैनं यथा भूतं श्रेयो ह्य् अस्य विधीयताम्
  
७।०८१।००८अ तेषां संवदताम् एव तम् आश्रमम् उपागमत्
  
७।०८१।००८च् कर्दमः सुमहातेजा द्विजैः सह महात्मभिः
  
७।०८१।००९अ पुलस्त्यश् च क्रतुश् चैव वषट्कारस् तथैव च
  
७।०८१।००९च् ॐकारश् च महातेजास् तम् आश्रमम् उपागमन्
  
७।०८१।०१०अ ते सर्वे हृष्टमनसः परस्परसमागमे
  
७।०८१।०१०च् हितैषिणो बाह्लि पतेः पृथग् वाक्यम् अथाब्रुवन्
  
७।०८१।०११अ कर्दमस् त्व् अब्रवीद् वाक्यं सुतार्थं परमं हितम्
  
७।०८१।०११च् द्विजाः शृणुत मद्वाक्यं यच् छ्रेयः पार्थिवस्य हि
  
७।०८१।०१२अ नान्यं पश्यामि भैषज्यम् अन्तरेण वृषध्वजम्
  
७।०८१।०१२च् नाश्वमेधात् परो यज्ञः प्रियश् चैव महात्मनः
  
७।०८१।०१३अ तस्माद् यजामहे सर्वे पार्थिवार्थे दुरासदम्
  
७।०८१।०१३च् कर्दमेनैवम् उक्तास् तु सर्व एव द्विजर्षभाः
  
७।०८१।०१३ए रोचयन्ति स्म तं यज्ञं रुद्रस्याराधनं प्रति
  
७।०८१।०१४अ संवर्तस्य तु राजर्षिः शिष्यः परपुरंजयः
  
७।०८१।०१४च् मरुत्त इति विख्यतस् तं यज्ञं समुपाहरत्
  
७।०८१।०१५अ ततो यज्ञो महान् आसीद् बुधाश्रमसमीपतः
  
७।०८१।०१५च् रुद्रश् च परमं तोषम् आजगाम महायशाः
  
७।०८१।०१६अ अथ यज्ञसमाप्तौ तु प्रीतः परमया मुदा
  
७।०८१।०१६च् उमापतिर् द्विजान् सर्वान् उवाचेदम् इलां प्रति
  
७।०८१।०१७अ प्रीतो ऽस्मि हयमेधेन भक्त्या च द्विजसत्तमाः
  
७।०८१।०१७च् अस्य बाह्लिपतेश् चैव किं करोमि प्रियं शुभम्
  
७।०८१।०१८अ तथा वदति देवेशे द्विजास् ते सुसमाहिताः
  
७।०८१।०१८च् प्रसादयन्ति देवेशं यथा स्यात् पुरुषस् त्व् इला
  
७।०८१।०१९अ ततः प्रीतमना रुद्रः पुरुषत्वं ददौ पुनः
  
७।०८१।०१९च् इलायै सुमहातेजा दत्त्वा चान्तरधीयत
  
७।०८१।०२०अ निवृत्ते हयमेधे तु गते चादर्शनं हरे
  
७।०८१।०२०च् यथागतं द्विजाः सर्वे अगच्छन् दीर्घदर्शिनः
  
७।०८१।०२१अ राजा तु बाह्लिम् उत्सृज्य मध्यदेशे ह्य् अनुत्तमम्
  
७।०८१।०२१च् निवेशयाम् आस पुरं प्रतिष्ठानं यशस्करम्
  
७।०८१।०२२अ शशबिन्दुस् तु राजासीद् बाह्ल्यां परपुरंजयः
  
७।०८१।०२२च् प्रतिष्ठान इलो राजा प्रजापतिसुतो बली
  
७।०८१।०२३अ स काले प्राप्तवांल् लोकम् इलो ब्राह्मम् अनुत्तमम्
  
७।०८१।०२३च् ऐलः पुरूरवा राजा प्रतिष्ठानम् अवाप्तवान्
  
७।०८१।०२४अ ईदृशो ह्य् अश्वमेधस्य प्रभावः पुरुषर्षभौ
  
७।०८१।०२४च् स्त्रीभूतः पौरुषं लेभे यच् चान्यद् अपि दुर्लभम्
  
७।०८२।००१अ एतद् आख्याय काकुत्स्थो भ्रातृह्याम् अमितप्रभः
  
७।०८२।००१च् लक्ष्मणं पुनार् एवाह धर्मयुक्तम् इदं वचः
  
७।०८२।००२अ वसिष्ठं वामदेवं च जाबालिम् अथ कश्यपम्
  
७।०८२।००२च् द्विजांश् च सर्वप्रवरान् अश्वमेधपुरस्कृतान्
  
७।०८२।००३अ एतान् सर्वान् समाहूय मन्त्रयित्वा च लक्ष्मण
  
७।०८२।००३च् हयं लक्ष्मणसंपन्नं विमोक्ष्यामि समाधिना
  
७।०८२।००४अ तद् वाक्यं राघवेणोक्तं श्रुत्वा त्वरितविक्रमः
  
७।०८२।००४च् द्विजान् सर्वान् समाहूय दर्शयाम् आस राघवम्
  
७।०८२।००५अ ते दृष्ट्वा देवसंकाशं कृतपादाभिवन्दनम्
  
७।०८२।००५च् राघवं सुदुराधर्षम् आशीर्भिः समपूजयन्
  
७।०८२।००६अ प्राञ्जलिस् तु ततो भूत्वा राघवो द्विजसात्तमान्
  
७।०८२।००६च् उवाच धर्मसंयुक्तम् अश्वमेधाश्रितं वचः
  
७।०८२।००७अ स तेषां द्विजमुख्यानां वाक्यम् अद्भुतदर्शनम्
  
७।०८२।००७च् अश्वमेधाश्रितं श्रुत्वा भृशं प्रीतो ऽभवत् तदा
  
७।०८२।००८अ विज्ञाय तु मतं तेषां रामो लक्ष्मणम् अब्रवीत्
  
७।०८२।००८च् प्रेषयस्व महाबाहो सुग्रीवाय महात्मने
  
७।०८२।००९अ शीघ्रं महद्भिर् हरिभिर् बहिभिश् च तदाश्रयैः
  
७।०८२।००९च् सार्धम् आगच्छ भद्रं ते अनुभोक्तुं मखोत्तमम्
  
७।०८२।०१०अ विभीषणश् च रक्षोभिः कामगैर् बहुभिर् वृतः
  
७।०८२।०१०च् अश्वमेधं महाबाहुः प्राप्नोतु लघुविक्रमः
  
७।०८२।०११अ राजानश् च नरव्याघ्र ये मे प्रियचिकीर्षवः
  
७।०८२।०११च् सानुगाः क्षिप्रम् आयान्तु यज्ञभूमिम् अनुत्तमाम्
  
७।०८२।०१२अ देशान्तरगता ये च द्विजा धर्मपरायणाः
  
७।०८२।०१२च् निमन्त्रयस्व तान् सर्वान् अश्वमेधाय लक्ष्मण
  
७।०८२।०१३अ ऋषयश् चा महाबाहो आहूयन्तां तपोधनाः
  
७।०८२।०१३च् देशान्तरगता ये च सदाराश् च महर्षयः
  
७।०८२।०१४अ यज्ञवाटश् च सुमहान् गोमत्या नैमिषे वने
  
७।०८२।०१४च् आज्ञाप्यतां महाबाहो तद् धि पुण्यम् अनुत्तमम्
  
७।०८२।०१५अ शतं वाहसहस्राणां तण्डुलानां वपुष्मताम्
  
७।०८२।०१५च् अयुतं तिलमुद्गस्य प्रयात्व् अग्रे महाबल
  
७।०८२।०१६अ सुवर्णकोट्यो बहुला हिरण्यस्य शतोत्तराः
  
७।०८२।०१६च् अग्रतो भरतः कृत्वा गच्छत्व् अग्रे महामतिः
  
७।०८२।०१७अ अन्तरापणवीथ्यश् च सर्वांश् च नटनर्तकान्
  
७।०८२।०१७च् नैगमान् बालवृद्धांश् च द्विजांश् च सुसमाहितान्
  
७।०८२।०१८अ कर्मान्तिकांश् च कुशलाञ् शिल्पिनश् च सुपण्डितान्
  
७।०८२।०१८च् मातरश् चैव मे सर्वाः कुमारान्तःपुराणि च
  
७।०८२।०१९अ काञ्चनीं मम पत्नीं च दीक्षार्हां यज्ञकर्मणि
  
७।०८२।०१९च् अग्रतो भरतः कृत्वा गच्छत्व् अग्रे महामतिः
  
७।०८३।००१अ तत् सर्वम् अखिलेनाशु प्रस्थाप्य भरताग्रजः
  
७।०८३।००१च् हयं लक्ष्मणसंपन्नं कृष्णसारं मुमोच ह
  
७।०८३।००२अ ऋत्विग्भिर् लक्ष्मणं सार्धम् अश्वे च विनियुज्य सः
  
७।०८३।००२च् ततो ऽभ्यगच्छत् काकुत्स्थः सह सैन्येन नैमिषम्
  
७।०८३।००३अ यज्ञवाटं महाबाहुर् दृष्ट्वा परमम् अद्भुतम्
  
७।०८३।००३च् प्रहर्षम् अतुलं लेभे श्रीमान् इति च सो ऽब्रवीत्
  
७।०८३।००४अ नैमिषे वसतस् तस्य सर्व एव नराधिपाः
  
७।०८३।००४च् आजग्मुः सर्वराष्ट्रेभ्यस् तान् रामः प्रत्यपूजयत्
  
७।०८३।००५अ उपकार्यान् महार्हांश् च पार्थिवानां महात्मनाम्
  
७।०८३।००५च् सानुगानां नरश्रेष्ठो व्यादिदेश महाद्युतिः
  
७।०८३।००६अ अन्नपानानि वस्त्राणि सानुगानां महात्मनाम्
  
७।०८३।००६च् भरतः संददाव् आशु शत्रुघ्नसहितस् तदा
  
७।०८३।००७अ वानराश् च महात्मानः सुग्रीवसहितास् तदा
  
७।०८३।००७च् विप्राणां प्रणताः सर्वे चक्रिरे परिवेषणम्
  
७।०८३।००८अ विभीषणश् च रक्षोभिः स्रग्विभिर् बहुभिर् वृतः
  
७।०८३।००८च् ऋषीणाम् उग्रतपसां किंकरः पर्युपस्थितः
  
७।०८३।००९अ एवं सुविहितो यज्ञो हयमेधो ऽभ्यवर्तत
  
७।०८३।००९च् लक्ष्मणेनाभिगुप्ता च हयचर्या प्रवर्तिता
  
७।०८३।०१०अ नान्यः शब्दो ऽभवत् तत्र हयमेधे महात्मनः
  
७।०८३।०१०च् छन्दतो देहि विस्रब्धो यावत् तुष्यन्ति याचकाः
  
७।०८३।०१०ए तावद् वानररक्षोभिर् दत्तम् एवाभ्यदृश्यत
  
७।०८३।०११अ न कश् चिन् मलिनस् तत्र दीनो वाप्य् अथ वा कृशः
  
७।०८३।०११च् तस्मिन् यज्ञवरे राज्ञो हृष्टपुष्टजनावृते
  
७।०८३।०१२अ ये च तत्र महात्मानो मुनयश् चिरजीविनः
  
७।०८३।०१२च् नास्मरंस् तादृशं यज्ञं दानौघसमलंकृतम्
  
७।०८३।०१३अ रजतानां सुवर्णानां रत्नानाम् अथ वाससाम्
  
७।०८३।०१३च् अनिशं दीयमानानां नान्तः समुपदृश्यते
  
७।०८३।०१४अ न शक्रस्य न सोमस्य यमस्य वरुणस्य वा
  
७।०८३।०१४च् ईदृशो दृष्टपूर्वो न एवम् ऊचुस् तपोधनाः
  
७।०८३।०१५अ सर्वत्र वानरास् तस्थुः सर्वत्रैव च राक्षसाः
  
७।०८३।०१५च् वासो धनानि कामिभ्यः पूर्णहस्ता ददुर् भृशम्
  
७।०८३।०१६अ ईदृशो राजसिंहस्य यज्ञः सर्वगुणान्वितः
  
७।०८३।०१६च् संवत्सरम् अथो साग्रं वर्तते न च हीयते
  
७।०८४।००१अ वर्तमाने तथाभूते यज्ञे परमके ऽद्भुते
  
७।०८४।००१च् सशिष्य आजगामाशु वाल्मीकिर् मुनिपुंगवः
  
७।०८४।००२अ स दृष्ट्वा दिव्यसंकाशं यज्ञम् अद्भुतदर्शनम्
  
७।०८४।००२च् एकान्ते ऋषिवाटानां चकार उटजाञ् शुभान्
  
७।०८४।००३अ स शिष्याव् अब्रवीद् धृष्टो युवां गत्वा समाहितौ
  
७।०८४।००३च् कृत्स्नं रामायणं काव्यं गायतां परया मुदा
  
७।०८४।००४अ ऋषिवाटेषु पुण्येषु ब्राह्मणावसथेषु च
  
७।०८४।००४च् रथ्यासु राजमार्गेषु पार्थिवानां गृहेषु च
  
७।०८४।००५अ रामस्य भवनद्वारि यत्र कर्म च वर्तते
  
७।०८४।००५च् ऋत्विजाम् अग्रतश् चैव तत्र गेयं विशेषतः
  
७।०८४।००६अ इमानि च फलान्य् अत्र स्वादूनि विविधानि च
  
७।०८४।००६च् जातानि पर्वताग्रेषु आस्वाद्यास्वाद्य गीयताम्
  
७।०८४।००७अ न यास्यथः श्रमं वत्सौ भक्षयित्वा फलानि वै
  
७।०८४।००७च् मूलानि च सुमृष्टानि नगरात् परिहास्यथ
  
७।०८४।००८अ यदि शब्दापयेद् रामः श्रवणाय महीपतिः
  
७।०८४।००८च् ऋषीणाम् उपविष्टानां ततो गेयं प्रवर्तताम्
  
७।०८४।००९अ दिवसे विंशतिः सर्गा गेया वै परया मुदा
  
७।०८४।००९च् प्रमाणैर् बहुभिस् तत्र यथोद्दिष्टं मया पुरा
  
७।०८४।०१०अ लोभश् चापि न कर्तव्यः स्वल्पो ऽपि धनकाङ्क्षया
  
७।०८४।०१०च् किं धनेनाश्रमस्थानां फलमूलोपभोगिनाम्
  
७।०८४।०११अ यदि पृच्छेत् स काकुत्स्थो युवां कस्येति दारकौ
  
७।०८४।०११च् वाल्मीकेर् अथ शिष्यौ हि ब्रूताम् एवं नराधिपम्
  
७।०८४।०१२अ इमास् तन्त्रीः सुमधुराः स्थानं वा पूर्वदर्शितम्
  
७।०८४।०१२च् मूर्छयित्वा सुमधुरं गायेतां विगतज्वरौ
  
७।०८४।०१३अ आदिप्रभृति गेयं स्यान् न चावज्ञाय पार्थिवम्
  
७।०८४।०१३च् पिता हि सर्वभूतानां राजा भवति धर्मतः
  
७।०८४।०१४अ तद् युवां हृष्टमनसौ श्वः प्रभाते समाधिना
  
७।०८४।०१४च् गायेतां मधुरं गेयं तन्त्रीलयसमन्वितम्
  
७।०८४।०१५अ इति संदिश्य बहुशो मुनिः प्राचेतसस् तदा
  
७।०८४।०१५च् वाल्मीकिः परमोदारस् तूष्णीम् आसीन् महायशाः
  
७।०८४।०१६अ ताम् अद्भुतां तौ हृदये कुमारौ; निवेश्य वाणीम् ऋषिभाषितां शुभाम्
  
७।०८४।०१६च् समुत्सुकौ तौ सुखम् ऊषतुर् निशां; यथाश्विनौ भार्गवनीतिसंस्कृतौ
  
७।०८५।००१अ तौ रजन्यां प्रभातायां स्नातौ हुतहुताशनौ
  
७।०८५।००१च् यथोक्तम् ऋषिणा पूर्वं तत्र तत्राभ्यगायताम्
  
७।०८५।००२अ तां स शुश्राव काकुत्स्थः पूर्वचर्यां ततस् ततः
  
७।०८५।००२च् अपूर्वां पाठ्य जातिं च गेयेन समलंकृताम्
  
७।०८५।००३अ प्रमाणैर् बहुभिर् बद्धां तन्त्रीलयसमन्विताम्
  
७।०८५।००३च् बालाभ्यां राघवः श्रुत्वा कौतूहलपरो ऽभवत्
  
७।०८५।००४अ अथ कर्मान्तरे राजा समानीय महामुनीन्
  
७।०८५।००४च् पार्थिवांश् च नरव्याघ्रः पण्डितान् नैगमांस् तथा
  
७।०८५।००५अ पौराणिकाञ् शब्दवितो ये च वृद्धा द्विजातयः
  
७।०८५।००५च् एतान् सर्वान् समानीय गातारौ समवेशयत्
  
७।०८५।००६अ हृष्टा ऋषिगणास् तत्र पार्थिवाश् च महौजसः
  
७।०८५।००६च् पिबन्त इव चक्षुर्भ्यां राजानं गायकौ च तौ
  
७।०८५।००७अ परस्परम् अथोचुस् ते सर्व एव समं ततः
  
७।०८५।००७च् उभौ रामस्य सदृशौ बिम्बाद् बिम्बम् इवोद्धृतौ
  
७।०८५।००८अ जटिलौ यदि न स्यातां न वल्कलधरौ यदि
  
७।०८५।००८च् विशेषं नाधिगच्छामो गायतो राघवस्य च
  
७।०८५।००९अ तेषां संवदताम् एवं श्रोतॄणां हर्षवर्धनम्
  
७।०८५।००९च् गेयं प्रचक्रतुस् तत्र ताव् उभौ मुनिदारकौ
  
७।०८५।०१०अ ततः प्रवृत्तं मधुरं गान्धर्वम् अतिमानुषम्
  
७।०८५।०१०च् न च तृप्तिं ययुः सर्वे श्रोतारो गेय संपदा
  
७।०८५।०११अ प्रवृत्तम् आदितः पूर्वं सर्गान् नारददर्शनात्
  
७।०८५।०११च् ततः प्रभृति सर्गांश् च यावद्विंशत्य् अगायताम्
  
७।०८५।०१२अ ततो ऽपराह्णसमये राघवः समभाषत
  
७।०८५।०१२च् श्रुत्वा विंशतिसर्गांस् तान् भरतं भ्रातृवत्सलः
  
७।०८५।०१३अ अष्टादश सहस्राणि सुवर्णस्य महात्मनोः
  
७।०८५।०१३च् ददस्व शीघ्रं काकुत्स्थ बालयोर् मा वृथा श्रमः
  
७।०८५।०१४अ दीयमानं सुवर्णं तन् नागृह्णीतां कुशीलवौ
  
७।०८५।०१४च् ऊचतुश् च महात्मानौ किम् अनेनेति विस्मितौ
  
७।०८५।०१५अ वन्येन फलमूलेन निरतु स्वो वनौकसौ
  
७।०८५।०१५च् सुवर्णेन हिरण्येन किं करिष्यावहे वने
  
७।०८५।०१६अ तथा तयोः प्रब्रुवतोः कौतूहलसमन्विताः
  
७।०८५।०१६च् श्रोतारश् चैव रामश् च सर्व एव सुविस्मिताः
  
७।०८५।०१७अ तस्य चैवागमं रामः काव्यस्य श्रोतुम् उत्सुकः
  
७।०८५।०१७च् पप्रच्छ तौ महातेजास् ताव् उभौ मुनिदारकौ
  
७।०८५।०१८अ किंप्रमाणम् इदं काव्यं का प्रतिष्ठा महात्मनः
  
७।०८५।०१८च् कर्ता काव्यस्य महतः को वासौ मुनिपुंगवः
  
७।०८५।०१९अ पृच्छन्तं राघवं वाक्यम् ऊचतुर् मुनिदारकौ
  
७।०८५।०१९च् वाल्मीकिर् भगवान् कर्ता संप्राप्तो यज्ञसंनिधिम्
  
७।०८५।०१९ए येनेदं चरितं तुभ्यम् अशेषं संप्रदर्शितम्
  
७।०८५।०२०अ आदिप्रभृति राजेन्द्र पञ्चसर्ग शतानि च
  
७।०८५।०२०च् प्रतिष्ठा जीवितं यावत् तावद् राजञ् शुभाशुभम्
  
७।०८५।०२१अ यदि बुद्धिः कृता राजञ् श्रवणाय महारथ
  
७।०८५।०२१च् कर्मान्तरे क्षणी हूतस् तच् छृणुष्व सहानुजः
  
७।०८५।०२२अ बाढम् इत्य् अब्रवीद् रामस् तौ चानुज्ञाप्य राघवम्
  
७।०८५।०२२च् प्रहृष्टौ जग्मतुर् वासं यत्रासौ मुनिपुंगवः
  
७।०८५।०२३अ रामो ऽपि मुनिभिः सार्धं पार्थिवैश् च महात्मभिः
  
७।०८५।०२३च् श्रुत्वा तद् गीतमाधुर्यं कर्मशालाम् उपागमत्
  
७।०८६।००१अ रामो बहून्य् अहान्य् एव तद् गीतं परमाद्भुतम्
  
७।०८६।००१च् शुश्राव मुनिभिः सार्धं राजभिः सह वानरैः
  
७।०८६।००२अ तस्मिन् गीते तु विज्ञाय सीतापुत्रौ कुशीलवौ
  
७।०८६।००२च् तस्याः परिषदो मध्ये रामो वचनम् अब्रवीत्
  
७।०८६।००३अ मद्वचो ब्रूत गच्छध्वम् इति भगवतो ऽन्तिकम्
  
७।०८६।००४अ यदि शुद्धसमाचारा यदि वा वीतकल्मषा
  
७।०८६।००४च् करोत्व् इहात्मनः शुद्धिम् अनुमान्य महामुनिम्
  
७।०८६।००५अ छन्दं मुनेस् तु विज्ञाय सीतायाश् च मनोगतम्
  
७।०८६।००५च् प्रत्ययं दातुकामायास् ततः शंसत मे लघु
  
७।०८६।००६अ श्वः प्रभाते तु शपथं मैथिली जनकात्मजा
  
७।०८६।००६च् करोतु परिषन्मध्ये शोधनार्थं ममेह च
  
७।०८६।००७अ श्रुत्वा तु राघवस्यैतद् वचः परमम् अद्भुतम्
  
७।०८६।००७च् दूताः संप्रययुर् वाटं यत्रास्ते मुनिपुंगवः
  
७।०८६।००८अ ते प्रणम्य महात्मानं ज्वलन्तम् अमितप्रभम्
  
७।०८६।००८च् ऊचुस् ते राम वाक्यानि मृदूनि मधुराणि च
  
७।०८६।००९अ तेषां तद् भाषितं श्रुत्वा रामस्य च मनोगतम्
  
७।०८६।००९च् विज्ञाय सुमहातेजा मुनिर् वाक्यम् अथाब्रवीत्
  
७।०८६।०१०अ एवं भवतु भद्रं वो यथा तुष्यति राघवः
  
७।०८६।०१०च् तथा करिष्यते सीता दैवतं हि पतिः स्त्रियाः
  
७।०८६।०११अ तथोक्ता मुनिना सर्वे रामदूता महौजसः
  
७।०८६।०११च् प्रत्येत्य राघवं सर्वे मुनिवाक्यं बभाषिरे
  
७।०८६।०१२अ ततः प्रहृष्टः काकुत्स्थः श्रुत्वा वाक्यं महात्मनः
  
७।०८६।०१२च् ऋषींस् तत्र समेतांश् च राज्ञश् चैवाभ्यभाषत
  
७।०८६।०१३अ भगवन्तः सशिष्या वै सानुगश् च नराधिपाः
  
७।०८६।०१३च् पश्यन्तु सीताशपथं यश् चैवान्यो ऽभिकाङ्क्षते
  
७।०८६।०१४अ तस्य तद्वचनं श्रुत्वा राघवस्य महात्मनः
  
७।०८६।०१४च् सर्वेषम् ऋषिमुख्यानां साधुवादो महान् अभूत्
  
७।०८६।०१५अ राजानश् च महात्मानः प्रशंसन्ति स्म राघवम्
  
७।०८६।०१५च् उपपन्नं नरश्रेष्ठ त्वय्य् एव भुवि नान्यतः
  
७।०८६।०१६अ एवं विनिश्चयं कृत्वा श्वोभूत इति राघवः
  
७।०८६।०१६च् विसर्जयाम् आस तदा सर्वांस् ताञ् शत्रुसूदनः
  
७।०८७।००१अ तस्यां रजन्यां व्युष्टायां यज्ञवाटगतो नृपः
  
७।०८७।००१च् ऋषीन् सर्वान् महातेजाः शब्दापयति राघवः
  
७।०८७।००२अ वसिष्ठो वामदेवश् च जाबालिर् अथ काश्यपः
  
७।०८७।००२च् विश्वामित्रो दीर्घतपा दुर्वासाश् च महातपाः
  
७।०८७।००३अ अगस्त्यो ऽथ तथाशक्तिर् भार्गवश् चैव वामनः
  
७।०८७।००३च् मार्कण्डेयश् च दीर्घायुर् मौद्गल्यश् च महातपाः
  
७।०८७।००४अ भार्गवश् च्यवनश् चैव शतानन्दश् च धर्मवित्
  
७।०८७।००४च् भरद्वाजश् च तेजस्वी अग्निपुत्रश् च सुप्रभः
  
७।०८७।००५अ एते चान्ये च मुनयो बहवः संशितव्रताः
  
७।०८७।००५च् राजानश् च नरव्याघ्राः सर्व एव समागताः
  
७।०८७।००६अ राक्षसाश् च महावीर्या वानराश् च महाबलाः
  
७।०८७।००६च् समाजग्मुर् महात्मानः सर्व एव कुतूहलात्
  
७।०८७।००७अ क्षत्रियाश् चैव वैश्याश् च शूद्राश् चैव सहस्रशः
  
७।०८७।००७च् सीताशपथवीक्षार्थं सर्व एव समागताः
  
७।०८७।००८अ तथा समागतं सर्वम् अश्वभूतम् इवाचलम्
  
७।०८७।००८च् श्रुत्वा मुनिवरस् तूर्णं ससीतः समुपागमत्
  
७।०८७।००९अ तम् ऋषिं पृष्ठतः सीता सान्वगच्छद् अवाङ्मुखी
  
७।०८७।००९च् कृताञ्जलिर् बाष्पगला कृत्वा रामं मनोगतम्
  
७।०८७।०१०अ तां दृष्ट्वा श्रीम् इवायान्तीं ब्रह्माणम् अनुगामिनीम्
  
७।०८७।०१०च् वाल्मीकेः पृष्ठतः सीतां साधुकारो महान् अभूत्
  
७।०८७।०११अ ततो हलहला शब्दः सर्वेषाम् एवम् आबभौ
  
७।०८७।०११च् दुःखजेन विशालेन शोकेनाकुलितात्मनाम्
  
७।०८७।०१२अ साधु सीतेति के चित् तु साधु रामेति चापरे
  
७।०८७।०१२च् उभाव् एव तु तत्रान्ये साधु साध्व् इति चाब्रुवन्
  
७।०८७।०१३अ ततो मध्यं जनौघानां प्रविश्य मुनिपुंगवः
  
७।०८७।०१३च् सीतासहायो वाल्मीकिर् इति होवाच राघवम्
  
७।०८७।०१४अ इयं दाशरथे सीता सुव्रता धर्मचारिणी
  
७।०८७।०१४च् अपापा ते परित्यक्ता ममाश्रमसमीपतः
  
७।०८७।०१५अ लोकापवादभीतस्य तव राम महाव्रत
  
७।०८७।०१५च् प्रत्ययं दास्यते सीता ताम् अनुज्ञातुम् अर्हसि
  
७।०८७।०१६अ इमौ च जानकी पुत्राव् उभौ च यमजातकौ
  
७।०८७।०१६च् सुतौ तवैव दुर्धर्षो सत्यम् एतद् ब्रवीमि ते
  
७।०८७।०१७अ प्रचेतसो ऽहं दशमः पुत्रो राघवनन्दन
  
७।०८७।०१७च् न स्मराम्य् अनृतं वाक्यं तथेमौ तव पुत्रकौ
  
७।०८७।०१८अ बहुवर्षसहस्राणि तपश्चर्या मया कृता
  
७।०८७।०१८च् तस्याः फलम् उपाश्नीयाम् अपापा मैथिली यथा
  
७।०८७।०१९अ अहं पञ्चसु भूतेषु मनःषष्ठेषु राघव
  
७।०८७।०१९च् विचिन्त्य सीतां शुद्धेति न्यगृह्णां वननिर्झरे
  
७।०८७।०२०अ इयं शुद्धसमाचारा अपापा पतिदेवता
  
७।०८७।०२०च् लोकापवादभीतस्य दास्यति प्रत्ययं तव
  
७।०८८।००१अ वाल्मीकिनैवम् उक्तस् तु राघवः प्रत्यभाषत
  
७।०८८।००१च् प्राञ्जलिर् जगतो मध्ये दृष्ट्वा तां देववर्णिनीम्
  
७।०८८।००२अ एवम् एतन् महाभाग यथा वदसि धर्मवित्
  
७।०८८।००२च् प्रत्ययो हि मम ब्रह्मंस् तव वाक्यैर् अकल्मषैः
  
७।०८८।००३अ प्रत्ययो हि पुरा दत्तो वैदेह्या सुरसंनिधौ
  
७।०८८।००३च् सेयं लोकभयाद् ब्रह्मन्न् अपापेत्य् अभिजानता
  
७।०८८।००३ए परित्यक्ता मया सीता तद् भवान् क्षन्तुम् अर्हति
  
७।०८८।००४अ जानामि चेमौ पुत्रौ मे यमजातौ कुशीलवौ
  
७।०८८।००४च् शुद्धायां जगतो मध्ये मैथिल्यां प्रीतिर् अस्तु मे
  
७।०८८।००५अ अभिप्रायं तु विज्ञाय रामस्य सुरसत्तमाः
  
७।०८८।००५च् पितामहं पुरस्कृत्य सर्व एव समागताः
  
७।०८८।००६अ आदित्या वसवो रुद्रा विश्वे देशा मरुद्गणाः
  
७।०८८।००६च् अश्विनाव् ऋषिगन्धर्वा अप्सराणां गणास् तथा
  
७।०८८।००६ए साध्याश् च देवाः सर्वे ते सर्वे च परमर्षयः
  
७।०८८।००७अ ततो वायुः शुभः पुण्यो दिव्यगन्धो मनोरमः
  
७।०८८।००७च् तं जनौघं सुरश्रेष्ठो ह्लादयाम् आस सर्वतः
  
७।०८८।००८अ तद् अद्भुतम् इवाचिन्त्यं निरीक्षन्ते समाहिताः
  
७।०८८।००८च् मानवाः सर्वराष्ट्रेभ्यः पूर्वं कृतयुगे यथा
  
७।०८८।००९अ सर्वान् समागतान् दृष्ट्वा सीता काषायवासिनी
  
७।०८८।००९च् अब्रवीत् प्राञ्जलिर् वाक्यम् अधोदृष्टिर् अवान्मुखी
  
७।०८८।०१०अ यथाहं राघवाद् अन्यं मनसापि न चिन्तये
  
७।०८८।०१०च् तथा मे माधवी देवी विवरं दातुम् अर्हति
  
७।०८८।०११अ तथा शपन्त्यां वैदेह्यां प्रादुरासीत् तद् अद्भुतम्
  
७।०८८।०११च् भूतलाद् उत्थितं दिव्यं सिंहासनम् अनुत्तमम्
  
७।०८८।०१२अ ध्रियमाणं शिरोभिस् तन् नागैर् अमितविक्रमैः
  
७।०८८।०१२च् दिव्यं दिव्येन वपुषा सर्वरत्नविभूषितम्
  
७।०८८।०१३अ तस्मिंस् तु धरणी देवी बाहुभ्यां गृह्य मैथिलीम्
  
७।०८८।०१३च् स्वागतेनाभिनन्द्यैनाम् आसने चोपवेषयत्
  
७।०८८।०१४अ ताम् आसनगतां दृष्ट्वा प्रविशन्तीं रसातलम्
  
७।०८८।०१४च् पुण्यवृष्टिर् अविच्छिन्ना दिव्या सीताम् अवाकिरत्
  
७।०८८।०१५अ साधुकारश् च सुमहान् देवानां सहसोत्थितः
  
७।०८८।०१५च् साधु साध्व् इति वै सीते यस्यास् ते शीलम् ईदृशम्
  
७।०८८।०१६अ एवं बहुविधा वाचो ह्य् अन्तरिक्षगताः सुराः
  
७।०८८।०१६च् व्याजह्रुर् हृष्टमनसो दृष्ट्वा सीताप्रवेशनम्
  
७।०८८।०१७अ यज्ञवाटगताश् चापि मुनयः सर्व एव ते
  
७।०८८।०१७च् राजानश् च नरव्याघ्रा विस्मयान् नोपरेमिरे
  
७।०८८।०१८अ अन्तरिक्षे च भूमौ च सर्वे स्थावरजङ्गमाः
  
७।०८८।०१८च् दानवाश् च महाकायाः पाताले पन्नगाधिपाः
  
७।०८८।०१९अ के चिद् विनेदुः संहृष्टाः के चिद् ध्यानपरायणाः
  
७।०८८।०१९च् के चिद् रामं निरीक्षन्ते के चित् सीताम् अचेतनाः
  
७।०८८।०२०अ सीताप्रवेशनं दृष्ट्वा तेषाम् आसीत् समागमः
  
७।०८८।०२०च् तं मुहूर्तम् इवात्यर्थं सर्वं संमोहितं जगत्
  
७।०८९।००१अ तदावसाने यज्ञस्य रामः परमदुर्मनाः
  
७।०८९।००१च् अपश्यमानो वैदेहीं मेने शून्यम् इदं जगत्
  
७।०८९।००१ए शोकेन परमायत्तो न शान्तिं मनसागमत्
  
७।०८९।००२अ विसृज्य पार्थिवान् सर्वान् ऋक्षवानरराक्षसान्
  
७।०८९।००२च् जनौघं ब्रह्ममुख्यानां वित्तपूर्णं व्यसर्जयत्
  
७।०८९।००३अ ततो विसृज्य तान् सर्वान् रामो राजीवलोचनः
  
७।०८९।००३च् हृदि कृत्वा तदा सीताम् अयोध्यां प्रविवेश सः
  
७।०८९।००४अ न सीतायाः परां भार्यां वव्रे स रघुनन्दनः
  
७।०८९।००४च् यज्ञे यज्ञे च पत्न्यर्थं जानकी काञ्चनी भवत्
  
७।०८९।००५अ दशवर्षसहस्राणि वाजिमेधम् उपाकरोत्
  
७।०८९।००५च् वाजपेयान् दशगुणांस् तथा बहुसुवर्णकान्
  
७।०८९।००६अ अग्निष्टोमातिरात्राभ्यां गोसवैश् च महाधनैः
  
७।०८९।००६च् ईजे क्रतुभिर् अन्यैश् च स श्रीमान् आप्तदक्षिणैः
  
७।०८९।००७अ एवं स कालः सुमहान् राज्यस्थस्य महात्मनः
  
७।०८९।००७च् धर्मे प्रयतमानस्य व्यतीयाद् राघवस्य तु
  
७।०८९।००८अ ऋक्षवानररक्षांसि स्थिता रामस्य शासने
  
७।०८९।००८च् अनुरज्यन्ति राजानो अहन्य् अहनि राघवम्
  
७।०८९।००९अ काले वर्षति पर्जन्यः सुभिक्षं विमला दिशः
  
७।०८९।००९च् हृष्टपुष्टजनाकीर्णं पुरं जनपदस् तथा
  
७।०८९।०१०अ नाकाले म्रियते कश् चिन् न व्याधिः प्राणिनां तदा
  
७।०८९।०१०च् नाधर्मश् चाभवत् कश् चिद् रामे राज्यं प्रशासति
  
७।०८९।०११अ अथ दीर्घस्य कालस्य राममाता यशस्विनी
  
७।०८९।०११च् पुत्रपौत्रैः परिवृता कालधर्मम् उपागमत्
  
७।०८९।०१२अ अन्वियाय सुमित्रापि कैकेयी च यशस्विनी
  
७।०८९।०१२च् धर्मं कृत्वा बहुविधं त्रिदिवे पर्यवस्थिता
  
७।०८९।०१३अ सर्वाः प्रतिष्ठिताः स्वर्गे राज्ञा दशरथेन च
  
७।०८९।०१३च् समागता महाभागाः सह धर्मं च लेभिरे
  
७।०८९।०१४अ तासां रामो महादानं काले काले प्रयच्छति
  
७।०८९।०१४च् मातॄणाम् अविशेषेण ब्राह्मणेषु तपस्विषु
  
७।०८९।०१५अ पित्र्याणि बहुरत्नानि यज्ञान् परमदुस्तरान्
  
७।०८९।०१५च् चकार रामो धर्मात्मा पितॄन् देवान् विवर्धयन्
  
७।०९०।००१अ कस्य चित् त्व् अथ कालस्य युधाजित् केकयो नृपः
  
७।०९०।००१च् स्वगुरुं प्रेषयाम् आस राघवाय महात्मने
  
७।०९०।००२अ गार्ग्यम् अङ्गिरसः पुत्रं ब्रह्मर्षिम् अमितप्रभम्
  
७।०९०।००२च् दश चाश्वसहस्राणि प्रीतिदानम् अनुत्तमम्
  
७।०९०।००३अ कम्बलानि च रत्नानि चित्रवस्त्रम् अथोत्तमम्
  
७।०९०।००३च् रामाय प्रददौ राजा बहून्य् आभरणानि च
  
७।०९०।००४अ श्रुत्वा तु राघवो गार्ग्यं महर्षिं समुपागतम्
  
७।०९०।००४च् मातुलस्याश्वपतिनः प्रियं दूतम् उपागतम्
  
७।०९०।००५अ प्रत्युद्गम्य च काकुत्स्थः क्रोशमात्रं सहानुगः
  
७।०९०।००५च् गार्ग्यं संपूजयाम् आस धनं तत् प्रतिगृह्य च
  
७।०९०।००६अ पृष्ट्वा च प्रीतिदं सर्वं कुशलं मातुलस्य च
  
७।०९०।००६च् उपविष्टं महाभागं रामः प्रष्टुं प्रचक्रमे
  
७।०९०।००७अ किम् आह मतुलो वाक्यं यदर्थं भगवान् इह
  
७।०९०।००७च् प्राप्तो वाक्यविदां श्रेष्ठ साक्षाद् इव बृहस्पतिः
  
७।०९०।००८अ रामस्य भाषितं श्रुत्वा ब्रह्मर्षिः कार्यविस्तरम्
  
७।०९०।००८च् वक्तुम् अद्भुतसंकाशं राघवायोपचक्रमे
  
७।०९०।००९अ मातुलस् ते महाबाहो वाक्यम् आह नरर्षभ
  
७।०९०।००९च् युधाजित् प्रीतिसंयुक्तं श्रूयतां यदि रोचते
  
७।०९०।०१०अ अयं गन्धर्वविषयः फलमूलोपशोभितः
  
७।०९०।०१०च् सिन्धोर् उभयतः पार्श्वे देशः परमशोभनः
  
७।०९०।०११अ तं च रक्षन्ति गन्धर्वाः सायुधा युद्धकोविदाः
  
७।०९०।०११च् शैलूषस्य सुता वीरास् तिस्रः कोट्यो महाबलाः
  
७।०९०।०१२अ तान् विनिर्जित्य काकुत्स्थ गन्धर्वविषयं शुभम्
  
७।०९०।०१२च् निवेशय महाबाहो द्वे पुरे सुसमाहितः
  
७।०९०।०१३अ अन्यस्य न गतिस् तत्र देशश् चायं सुशोभनः
  
७।०९०।०१३च् रोचतां ते महाबाहो नाहं त्वाम् अनृतं वदे
  
७।०९०।०१४अ तच् छ्रुत्वा राघवः प्रीतो मरर्षिर् मातुलस्य च
  
७।०९०।०१४च् उवाच बाढम् इत्य् एवं भरतं चान्ववैक्षत
  
७।०९०।०१५अ सो ऽब्रवीद् राघवः प्रीतः प्राञ्जलिप्रग्रहो द्विजम्
  
७।०९०।०१५च् इमौ कुमारौ तं देशं ब्रह्मर्षे विजयिष्यतः
  
७।०९०।०१६अ भरतस्यात्मजौ वीरौ तक्षः पुष्कल एव च
  
७।०९०।०१६च् मातुलेन सुगुप्तौ तौ धर्मेण च समाहितौ
  
७।०९०।०१७अ भरतं चाग्रतः कृत्वा कुमारौ सबलानुगौ
  
७।०९०।०१७च् निहत्य गन्धर्वसुतान् द्वे पुरे विभजिष्यतः
  
७।०९०।०१८अ निवेश्य ते पुरवरे आत्माजौ संनिवेश्य च
  
७।०९०।०१८च् आगमिष्यति मे भूयः सकाशम् अतिधार्मिकः
  
७।०९०।०१९अ ब्रह्मर्षिम् एवम् उक्त्वा तु भरतं सबलानुगम्
  
७।०९०।०१९च् आज्ञापयाम् आस तदा कुमारौ चाभ्यषेचयत्
  
७।०९०।०२०अ नक्षत्रेण च सौम्येन पुरस्कृत्याङ्गिरः सुतम्
  
७।०९०।०२०च् भरतः सह सैन्येन कुमाराभ्यां च निर्ययौ
  
७।०९०।०२१अ सा सेना शक्रयुक्तेव नरगान् निर्ययाव् अथ
  
७।०९०।०२१च् राघवानुगता दूरं दुराधर्षा सुरासुरैः
  
७।०९०।०२२अ मांसाशीनि च सत्त्वानि रक्षांसि सुमहान्ति च
  
७।०९०।०२२च् अनुजग्मुश् च भरतं रुधिरस्य पिपासया
  
७।०९०।०२३अ भूतग्रामाश् च बहवो मांसभक्षाः सुदारुणाः
  
७।०९०।०२३च् गन्धर्वपुत्रमांसानि भोक्तुकामाः सहस्रशः
  
७।०९०।०२४अ सिंहव्याघ्रसृगालानां खेचराणां च पक्षिणाम्
  
७।०९०।०२४च् बहूनि वै सहस्राणि सेनाया ययुर् अग्रतः
  
७।०९०।०२५अ अध्यर्धमासम् उषिता पथि सेना निरामया
  
७।०९०।०२५च् हृष्टपुष्टजनाकीर्णा केकयं समुपागमत्
  
७।०९१।००१अ श्रुत्वा सेनापतिं प्राप्तं भरतं केकयाधिपः
  
७।०९१।००१च् युधाजिद् गार्ग्यसहितं परां प्रीतिम् उपागमत्
  
७।०९१।००२अ स निर्ययौ जनौघेन महता केकयाधिपः
  
७।०९१।००२च् त्वरमाणो ऽभिचक्राम गन्धर्वान् देवरूपिणः
  
७।०९१।००३अ भरतश् च युधाजिच् च समेतौ लघुविक्रमौ
  
७।०९१।००३च् गन्धर्वनगरं प्राप्तौ सबलौ सपदानुगौ
  
७।०९१।००४अ श्रुत्वा तु भरतं प्राप्तं गन्धर्वास् ते समागताः
  
७।०९१।००४च् योद्धुकामा महावीर्या विनदन्तः समन्ततः
  
७।०९१।००५अ ततः समभवद् युद्धं तुमुलं लोमहर्षणम्
  
७।०९१।००५च् सप्तरात्रं महाभीमं न चान्यतरयोर् जयः
  
७।०९१।००६अ ततो रामानुजः क्रुद्धः कालस्यास्त्रं सुदारुणम्
  
७।०९१।००६च् संवर्तं नाम भरतो गन्धर्वेष्व् अभ्ययोजयत्
  
७।०९१।००७अ ते बद्धाः कालपाशेन संवर्तेन विदारिताः
  
७।०९१।००७च् क्षणेनाभिहतास् तिस्रस् तत्र कोट्यो महात्मना
  
७।०९१।००८अ तं घातं घोरसंकाशं न स्मरन्ति दिवौकसः
  
७।०९१।००८च् निमेषान्तरमात्रेण तादृशानां महात्मनाम्
  
७।०९१।००९अ हतेषु तेषु वीरेषु भरतः कैकयीसुतः
  
७।०९१।००९च् निवेशयाम् आस तदा समृद्धे द्वे पुरोत्तमे
  
७।०९१।००९ए तक्षं तक्षशिलायां तु पुष्करं पुष्करावतौ
  
७।०९१।०१०अ गन्धर्वदेशो रुचिरो गान्धारविषयश् च सः
  
७।०९१।०१०च् वर्षैः पञ्चभिर् आकीर्णो विषयैर् नागरैस् तथा
  
७।०९१।०११अ धनरत्नौघसंपूर्णो काननैर् उपशोभिते
  
७।०९१।०११च् अन्योन्यसंघर्षकृते स्पर्धया गुणविस्तरे
  
७।०९१।०१२अ उभे सुरुचिरप्रख्ये व्यवहारैर् अकल्मषैः
  
७।०९१।०१२च् उद्यानयानौघवृते सुविभक्तान्तरापणे
  
७।०९१।०१३अ उभे पुरवरे रम्ये विस्तरैर् उपशोभिते
  
७।०९१।०१३च् गृहमुख्यैः सुरुचिरैर् विमानैः समवर्णिभिः
  
७।०९१।०१४अ शोभिते शोभनीयैश् च देवायतनविस्तरैः
  
७।०९१।०१४च् निवेश्य पञ्चभिर् वर्षैर् भरतो राघवानुजः
  
७।०९१।०१४ए पुनर् आयान् महाबाहुर् अयोध्यां कैकयीसुतः
  
७।०९१।०१५अ सो ऽभिवाद्य महात्मानं साक्षाद् धर्मम् इवापरम्
  
७।०९१।०१५च् राघवं भरतः श्रीमान् ब्रह्माणम् इव वासवः
  
७।०९१।०१६अ शशंस च यथावृत्तं गन्धर्ववधम् उत्तमम्
  
७।०९१।०१६च् निवेशनं च देशस्य श्रुत्वा प्रीतो ऽस्य राघवः
  
७।०९२।००१अ तच् छ्रुत्वा हर्षम् आपेदे राघवो भ्रातृभिः सह
  
७।०९२।००१च् वाक्यं चाद्भुतसंकाशं भ्रातॄन् प्रोवाच राघवः
  
७।०९२।००२अ इमौ कुमारौ सौमित्रे तव धर्मविशारदौ
  
७।०९२।००२च् अङ्गदश् चन्द्रकेतुश् च राज्यार्हौ दृढधन्विनौ
  
७।०९२।००३अ इमौ राज्ये ऽभिषेक्ष्यामि देशः साधु विधीयताम्
  
७।०९२।००३च् रमणीयो ह्य् असंबाधो रमेतां यत्र धन्विनौ
  
७।०९२।००४अ न राज्ञां यत्र पीदा स्यान् नाश्रमाणां विनाशनम्
  
७।०९२।००४च् स देशो दृश्यतां सौम्य नापराध्यामहे यथा
  
७।०९२।००५अ तथोक्तवति रामे तु भरतः प्रत्युवाच ह
  
७।०९२।००५च् अयं कारापथो देशः सुरमण्यो निरामयः
  
७।०९२।००६अ निवेश्यतां तत्र पुरम् अङ्गदस्य महात्मनः
  
७।०९२।००६च् चन्द्रकेतोश् च रुचिरं चन्द्रकान्तं निरामयम्
  
७।०९२।००७अ तद् वाक्यं भरतेनोक्तं प्रतिजग्राह राघवः
  
७।०९२।००७च् तं च कृता वशे देशम् अङ्गदस्य न्यवेशयत्
  
७।०९२।००८अ अङ्गदीया पुरी रम्या अङ्गदस्य निवेशिता
  
७।०९२।००८च् रमणीया सुगुप्ता च रामेणाक्लिष्टकर्मणा
  
७।०९२।००९अ चन्द्रकेतुस् तु मल्लस्य मल्लभूम्यां निवेशिता
  
७।०९२।००९च् चन्द्रकान्तेति विख्याता दिव्या स्वर्गपुरी यथा
  
७।०९२।०१०अ ततो रामः परां प्रीतिं भरतो लक्ष्मणस् तथा
  
७।०९२।०१०च् ययुर् युधि दुराधर्षा अभिषेकं च चक्रिरे
  
७।०९२।०११अ अभिषिच्य कुमारौ द्वौ प्रस्थाप्य सबलानुगौ
  
७।०९२।०११च् अङ्गदं पश्चिमा भूमिं चन्द्रकेतुम् उदङ्मुखम्
  
७।०९२।०१२अ अङ्गदं चापि सौमित्रिर् लक्ष्मणो ऽनुजगाम ह
  
७।०९२।०१२च् चन्द्रकेतोस् तु भरतः पार्ष्णिग्राहो बभूव ह
  
७।०९२।०१३अ लक्ष्मणस् त्व् अङ्गदीयायां संवत्सरम् अथोषितः
  
७।०९२।०१३च् पुत्रे स्थिते दुराधर्षे अयोध्यां पुनर् आगमत्
  
७।०९२।०१४अ भरतो ऽपि तथैवोष्य संवत्सरम् अथाधिकम्
  
७।०९२।०१४च् अयोध्यां पुनर् अगम्य रामपादाव् उपागमत्
  
७।०९२।०१५अ उभौ सौमित्रिभरतौ रामपादाव् अनुव्रतौ
  
७।०९२।०१५च् कालं गतम् अपि स्नेहान् न जज्ञाते ऽतिधार्मिकौ
  
७।०९२।०१६अ एवं वर्षसहस्राणि दशतेषां ययुस् तदा
  
७।०९२।०१६च् धर्मे प्रयतमानानां पौरकार्येषु नित्यदा
  
७।०९२।०१७अ विहृत्य लाकं परिपूर्णमानसाः; श्रिया वृता धर्मपथे परे स्थिताः
  
७।०९२।०१७च् त्रयः समिद्धा इव दीप्ततेजसा; हुताग्नयः साधु महाध्वरे त्रयः
  
७।०९३।००१अ कस्य चित् त्व् अथ कालस्य रामे धर्मपथे स्थिते
  
७।०९३।००१च् कालस् तापसरूपेण राजद्वारम् उपागमत्
  
७।०९३।००२अ सो ऽब्रवील् लक्ष्मणं वाक्यं धृतिमन्तं यशस्विनम्
  
७।०९३।००२च् मां निवेदय रामाय संप्राप्तं कार्यगौरवात्
  
७।०९३।००३अ दूतो ह्य् अतिबलस्याहं महर्षेर् अमितौजसः
  
७।०९३।००३च् रामं दिदृक्षुर् आयातः कार्येण हि महाबल
  
७।०९३।००४अ तस्य तद्वचनं श्रुत्वा सौमित्रिस् त्वरयान्वितः
  
७।०९३।००४च् न्यवेदयत रामाय तापसस्य विवक्षितम्
  
७।०९३।००५अ जयस्व राजन् धर्मेण उभौ लोकौ महाद्युते
  
७।०९३।००५च् दूतस् त्वां द्रष्टुम् आयातस् तपस्वी भास्करप्रभः
  
७।०९३।००६अ तद् वाक्यं लक्ष्मणेनोक्तं श्रुत्वा राम उवाच ह
  
७।०९३।००६च् प्रवेश्यतां मुनिस् तात महौजास् तस्य वाक्यधृक्
  
७।०९३।००७अ सौमित्रिस् तु तथेत्य् उक्त्वा प्रावेशयत तं मुनिम्
  
७।०९३।००७च् ज्वलन्तम् इव तेजोभिः प्रदहन्तम् इवांशुभिः
  
७।०९३।००८अ सो ऽभिगम्य रघुश्रेष्ठं दीप्यमानं स्वतेजसा
  
७।०९३।००८च् ऋषिर् मधुरया वाचा वर्धस्वेत्य् आह राघवम्
  
७।०९३।००९अ तस्मै रामो महातेजाः पूजाम् अर्घ्य पुरोगमाम्
  
७।०९३।००९च् ददौ कुशलम् अव्यग्रं प्रष्टुं चैवोपचक्रमे
  
७।०९३।०१०अ पृष्ठश् च कुशलं तेन रामेण वदतां वरः
  
७।०९३।०१०च् आसने काञ्चने दिव्ये निषसाद महायशाः
  
७।०९३।०११अ तम् उवाच ततो रामः स्वागतं ते महामुने
  
७।०९३।०११च् प्रापयस्व च वाक्यानि यतो दूतस् त्वम् आगतः
  
७।०९३।०१२अ चोदितो राजसिंहेन मुनिर् वाक्यम् उदीरयत्
  
७।०९३।०१२च् द्वन्द्वम् एतत् प्रवक्तव्यं न च चक्षुर् हतं वचः
  
७।०९३।०१३अ यः शृणोति निरीक्षेद् वा स वध्यस् तव राघव
  
७।०९३।०१३च् भवेद् वै मुनिमुख्यस्य वचनं यद्य् अवेक्षसे
  
७।०९३।०१४अ तथेति च प्रतिज्ञाय रामो लक्ष्मणम् अब्रवीत्
  
७।०९३।०१४च् द्वारि तिष्ठ महाबाहो प्रतिहारं विसर्जय
  
७।०९३।०१५अ स मे वध्यः खलु भवेत् कथां द्वन्द्वसमीरिताम्
  
७।०९३।०१५च् ऋषेर् मम च सौमित्रे पश्येद् वा शृणुया च यः
  
७।०९३।०१६अ ततो निक्षिप्य काकुत्स्थो लक्ष्मणं द्वारसंग्रहे
  
७।०९३।०१६च् तम् उवाच मुनिं वाक्यं कथयस्वेति राघवः
  
७।०९३।०१७अ यत् ते मनीषितं वाक्यं येन वासि समाहितः
  
७।०९३।०१७च् कथयस्व विशङ्कस् त्वं ममापि हृदि वर्तते
  
७।०९४।००१अ शृणु राम महाबाहो यदर्थम् अहम् आहतः
  
७।०९४।००१च् पितामहेन देवेन प्रेषितो ऽस्मि महाबल
  
७।०९४।००२अ तवाहं पूर्वके भावे पुत्रः परपुरंजय
  
७।०९४।००२च् मायासंभावितो वीर कालः सर्वसमाहरः
  
७।०९४।००३अ पितामहश् च भगवान् आह लोकपतिः प्रभुः
  
७।०९४।००३च् समयस् ते महाबाहो स्वर्लोकान् परिरक्षितुम्
  
७।०९४।००४अ संक्षिप्य च पुरा लोकान् मायया स्वयम् एव हि
  
७।०९४।००४च् महार्णवे शयानो ऽप्सु मां त्वं पूर्वम् अजीजनः
  
७।०९४।००५अ भोगवन्तं ततो नागम् अनन्तम् उदके शयम्
  
७।०९४।००५च् मायया जनयित्वा त्वं द्वौ च सत्त्वौ महाबलौ
  
७।०९४।००६अ मधुं च कैटभं चैव ययोर् अस्थिचयैर् वृता
  
७।०९४।००६च् इयं पर्वतसंबाधा मेदिनी चाभवन् मही
  
७।०९४।००७अ पद्मे दिव्यार्कसंकाशे नाभ्याम् उत्पाद्य माम् अपि
  
७।०९४।००७च् प्राजापत्यं त्वया कर्म सर्वं मयि निवेशितम्
  
७।०९४।००८अ सो ऽहं संन्यस्तभारो हि त्वाम् उपासे जगत्पतिम्
  
७।०९४।००८च् रक्षां विधत्स्व भूतेषु मम तेजः करो भवान्
  
७।०९४।००९अ ततस् त्वम् अपि दुर्धर्षस् तस्माद् भावात् सनातनात्
  
७।०९४।००९च् रक्षार्थं सर्वभूतानां विष्णुत्वम् उपजग्मिवान्
  
७।०९४।०१०अ अदित्यां वीर्यवान् पुत्रो भ्रातॄणां हर्षवर्धनः
  
७।०९४।०१०च् समुत्पन्नेषु कृत्येषु लोकसाह्याय कल्पसे
  
७।०९४।०११अ स त्वं वित्रास्यमानासु प्रजासु जगतां वर
  
७।०९४।०११च् रावणस्य वधाकाङ्क्षी मानुषेषु मनो ऽदधाः
  
७।०९४।०१२अ दशवर्षसहस्राणि दशवर्षशतानि च
  
७।०९४।०१२च् कृत्वा वासस्य नियतिं स्वयम् एवात्मनः पुरा
  
७।०९४।०१३अ स त्वं मनोमयः पुत्रः पूर्णायुर् मानुषेष्व् इह
  
७।०९४।०१३च् कालो नरवरश्रेष्ठ समीपम् उपवर्तितुम्
  
७।०९४।०१४अ यदि भूयो महाराज प्रजा इच्छस्य् उपासितुम्
  
७।०९४।०१४च् वस वा वीर भद्रं ते एवम् आह पितामहः
  
७।०९४।०१५अ अथ वा विजिगीषा ते सुरलोकाय राघव
  
७।०९४।०१५च् सनाथा विष्णुना देवा भवन्तु विगतज्वराः
  
७।०९४।०१६अ श्रुत्वा पितामहेनोक्तं वाक्यं कालसमीरितम्
  
७।०९४।०१६च् राघवः प्रहसन् वाक्यं सर्वसंहारम् अब्रवीत्
  
७।०९४।०१७अ श्रुतं मे देवदेवस्य वाक्यं परमम् अद्भुतम्
  
७।०९४।०१७च् प्रीतिर् हि महती जाता तवागमनसंभवा
  
७।०९४।०१८अ भद्रं ते ऽस्तु गमिष्यामि यत एवाहम् आगतः
  
७।०९४।०१८च् हृद् गतो ह्य् असि संप्राप्तो न मे ऽस्त्य् अत्र विचारणा
  
७।०९४।०१९अ मया हि सर्वकृत्येषु देवानां वशवर्तिनाम्
  
७।०९४।०१९च् स्थातव्यं सर्वसंहारे यथा ह्य् आह पितामहः
  
७।०९५।००१अ तथा तयोः कथयतोर् दुर्वासा भगवान् ऋषिः
  
७।०९५।००१च् रामस्य दर्शनाकाङ्क्षी राजद्वारम् उपागमत्
  
७।०९५।००२अ सो ऽभिगम्य च सौमित्रिम् उवाच ऋषिसत्तमः
  
७।०९५।००२च् रामं दर्शय मे शीघ्रं पुरा मे ऽर्थो ऽतिवर्तते
  
७।०९५।००३अ मुनेस् तु भाषितं श्रुत्वा लक्ष्मणः परवीरहा
  
७।०९५।००३च् अभिवाद्य महात्मानं वाक्यम् एतद् उवाच ह
  
७।०९५।००४अ किं कार्यं ब्रूहि भगवन् को वार्थः किं करोम्य् अहम्
  
७।०९५।००४च् व्यग्रो हि राघवो ब्रह्मन् मुहूर्तं वा प्रतीक्षताम्
  
७।०९५।००५अ तच् छ्रुत्वा ऋषिशार्दूलः क्रोधेन कलुषीकृतः
  
७।०९५।००५च् उवाच लक्ष्मणं वाक्यं निर्दहन्न् इव चक्षुषा
  
७।०९५।००६अ अस्मिन् क्षणे मां सौमित्रे रामाय प्रतिवेदय
  
७।०९५।००६च् विषयं त्वां पुरं चैव शपिष्ये राघवं तथा
  
७।०९५।००७अ भरतं चैव सौमित्रे युष्माकं या च संततिः
  
७।०९५।००७च् न हि शक्ष्याम्य् अहं भूयो मन्युं धारयितुं हृदि
  
७।०९५।००८अ तच् छ्रुत्वा घोरसंकाशं वाक्यं तस्य महात्मनः
  
७।०९५।००८च् चिन्तयाम् आस मनसा तस्य वाक्यस्य निश्चयम्
  
७।०९५।००९अ एकस्य मरणं मे ऽस्तु मा भूत् सर्वविनाशनम्
  
७।०९५।००९च् इति बुद्ध्या विनिश्चित्य राघवाय न्यवेदयत्
  
७।०९५।०१०अ लक्ष्मणस्य वचः श्रुत्वा रामः कालं विसृज्य च
  
७।०९५।०१०च् निष्पत्य त्वरितं राजा अत्रेः पुत्रं ददर्श ह
  
७।०९५।०११अ सो ऽभिवाद्य महात्मानं ज्वलन्तम् इव तेजसा
  
७।०९५।०११च् किं कार्यम् इति काकुत्स्थः कृताञ्जलिर् अभाषत
  
७।०९५।०१२अ तद् वाक्यं राघवेण्णोक्तं श्रुत्वा मुनिवरः प्रभुः
  
७।०९५।०१२च् प्रत्याह रामं दुर्वासाः श्रूयतां धर्मवत्सल
  
७।०९५।०१३अ अद्य वर्षसहस्रस्य समाप्तिर् मम राघव
  
७।०९५।०१३च् सो ऽहं भोजनम् इच्छामि यथासिद्धं तवानघ
  
७।०९५।०१४अ तच् छ्रुत्वा वचनं रामो हर्षेण महतान्वितः
  
७।०९५।०१४च् भोजनं मुनिमुख्याय यथासिद्धम् उपाहरत्
  
७।०९५।०१५अ स तु भुक्त्वा मुनिश्रेष्ठस् तद् अन्नम् अमृतोपमम्
  
७।०९५।०१५च् साधु रामेति संभाष्य स्वम् आश्रमम् उपागमत्
  
७।०९५।०१६अ तस्मिन् गते महातेजा राघवः प्रीतमानसः
  
७।०९५।०१६च् संस्मृत्य कालवाक्यानि ततो दुःखम् उपेयिवान्
  
७।०९५।०१७अ दुःखेन च सुसंतप्तः स्मृत्वा तद् घोरदर्शनम्
  
७।०९५।०१७च् अवान्मुखो दीनमना व्याहर्तुं न शशाक ह
  
७।०९५।०१८अ ततो बुद्ध्या विनिश्चित्य कालवाक्यानि राघवः
  
७।०९५।०१८च् नैतद् अस्तीति चोक्त्वा स तूष्णीम् आसीन् महायशाः
  
७।०९६।००१अ अवाङ्मुखम् अथो दीनं दृष्ट्वा सोमम् इवाप्लुतम्
  
७।०९६।००१च् राघवं लक्ष्मणो वाक्यं हृष्टो मधुरम् अब्रवीत्
  
७।०९६।००२अ न संतापं महाबाहो मदर्थं कर्तुम् अर्हसि
  
७।०९६।००२च् पूर्वनिर्माणबद्धा हि कालस्य गतिर् ईदृशी
  
७।०९६।००३अ जहि मां सौम्य विस्रब्दः प्रतिज्ञां परिपालय
  
७।०९६।००३च् हीनप्रतिज्ञाः काकुत्स्थ प्रयान्ति नरकं नराः
  
७।०९६।००४अ यदि प्रीतिर् महाराज यद्य् अनुग्राह्यता मयि
  
७।०९६।००४च् जहि मां निर्विशङ्कस् त्वं धर्मं वर्धय राघव
  
७।०९६।००५अ लक्ष्मणेन तथोक्तस् तु रामः प्रचलितेन्द्रियः
  
७।०९६।००५च् मन्त्रिणः समुपानीय तथैव च पुरोधसं
  
७।०९६।००६अ अब्रवीच् च यथावृत्तं तेषां मध्ये नराधिपः
  
७।०९६।००६च् दुर्वासोऽभिगमं चैव प्रतिज्ञां तापसस्य च
  
७।०९६।००७अ तच् छ्रुत्वा मन्त्रिणः सर्वे सोपाध्यायाः समासत
  
७।०९६।००७च् वसिष्ठस् तु महातेजा वाक्यम् एतद् उवाच ह
  
७।०९६।००८अ दृष्टम् एतन् महाबाहो क्षयं ते लोमहर्षणम्
  
७।०९६।००८च् लक्ष्मणेन वियोगश् च तव राम महायशः
  
७।०९६।००९अ त्यजैनं बलवान् कालो मा प्रतिज्ञां वृथा कृथाः
  
७।०९६।००९च् विनष्टायां प्रतिज्ञायां धर्मो हि विलयं व्रजेत्
  
७।०९६।०१०अ ततो धर्मे विनष्टे तु त्रैलोक्ये सचराचरम्
  
७।०९६।०१०च् सदेवर्षिगणं सर्वं विनश्येत न संशयः
  
७।०९६।०११अ स त्वं पुरुषशार्दूल त्रैलोक्यस्याभिपालनम्
  
७।०९६।०११च् लक्ष्मणस्य वधेनाद्य जगत् स्वस्थं कुरुष्व ह
  
७।०९६।०१२अ तेषां तत् समवेतानां वाक्यं धर्मार्थसंहितम्
  
७।०९६।०१२च् श्रुत्वा परिषदो मध्ये रामो लक्ष्मणम् अब्रवीत्
  
७।०९६।०१३अ विसर्जये त्वां सौमित्रे मा भूद् धर्मविपर्ययः
  
७।०९६।०१३च् त्यागो वधो वा विहितः साधूनाम् उभयं समम्
  
७।०९६।०१४अ रामेण भाषिते वाक्ये बाष्पव्याकुलितेक्षणः
  
७।०९६।०१४च् लक्ष्मणस् त्वरितः प्रायात् स्वगृहं न विवेश ह
  
७।०९६।०१५अ स गत्वा सरयूतीरम् उपस्पृश्य कृताञ्जलिः
  
७।०९६।०१५च् निगृह्य सर्वस्रोतांसि निःश्वासं न मुमोच ह
  
७।०९६।०१६अ अनुच्छ्वसन्तं युक्तं तं सशक्राः साप्सरोगणाः
  
७।०९६।०१६च् देवाः सर्षिगणाः सर्वे पुष्पैर् अवकिरंस् तदा
  
७।०९६।०१७अ अदृश्यं सर्वम् अनुजैः सशरीरं महाबलम्
  
७।०९६।०१७च् प्रगृह्य लक्ष्मणं शक्रो दिवं संप्रविवेश ह
  
७।०९६।०१८अ ततो विष्णोश् चतुर्भागम् आगतं सुरसत्तमाः
  
७।०९६।०१८च् हृष्टाः प्रमुदिताः सर्वे ऽपूजयन् ऋषिभिः सह
  
७।०९७।००१अ विसृज्य लक्ष्मणं रामो दुःखशोकसमन्वितः
  
७।०९७।००१च् पुरोधसं मन्त्रिणश् च नैगमांश् चेदम् अब्रवीत्
  
७।०९७।००२अ अद्य राज्ये ऽभिषेक्ष्यामि भरतं धर्मवत्सलम्
  
७।०९७।००२च् अयोध्यायां पतिं वीरं ततो यास्याम्य् अहं वनम्
  
७।०९७।००३अ प्रवेशयत संभारान् मा भूत् कालात्ययो यथा
  
७।०९७।००३च् अद्यैवाहं गमिष्यामि लक्ष्मणेन गतां गतिम्
  
७।०९७।००४अ तच् छ्रुत्वा राघवेणोक्तं सर्वाः प्रकृतयो भृशम्
  
७।०९७।००४च् मूर्धभिः प्रणता भूमौ गतसत्त्वा इवाभवन्
  
७।०९७।००५अ भरतश् च विसंज्ञो ऽभूच् छ्रुत्वा रामस्य भाषितम्
  
७।०९७।००५च् राज्यं विगर्हयाम् आस राघवं चेदम् अब्रवीत्
  
७।०९७।००६अ सत्येन हि शपे राजन् स्वर्गलोके न चैव हि
  
७।०९७।००६च् न कामये यथा राज्यं त्वां विना रघुनन्दन
  
७।०९७।००७अ इमौ कुशीलवौ राजन्न् अभिषिञ्च नराधिप
  
७।०९७।००७च् कोसलेषु कुशं वीरम् उत्तरेषु तथा लवम्
  
७।०९७।००८अ शत्रुघ्नस्य तु गच्छन्तु दूतास् त्वरितविक्रमाः
  
७।०९७।००८च् इदं गमनम् अस्माकं स्वर्गायाख्यान्तु माचिरम्
  
७।०९७।००९अ तच् छ्रुत्वा भरतेनोक्तं दृष्ट्वा चापि ह्य् अधो मुखान्
  
७।०९७।००९च् पौरान् दुःखेन संतप्तान् वसिष्ठो वाक्यम् अब्रवीत्
  
७।०९७।०१०अ वत्स राम इमाः पश्य धरणीं प्रकृतीर् गताः
  
७।०९७।०१०च् ज्ञात्वैषाम् ईप्सितं कार्यं मा चैषां विप्रियं कृथाः
  
७।०९७।०११अ वसिष्ठस्य तु वाक्येन उत्थाप्य प्रकृतीजनम्
  
७।०९७।०११च् किं करोमीति काकुत्स्थः सर्वान् वचनम् अब्रवीत्
  
७।०९७।०१२अ ततः सर्वाः प्रकृतयो रामं वचनम् अब्रुवन्
  
७।०९७।०१२च् गच्छन्तम् अनुगच्छामो यतो राम गमिष्यसि
  
७।०९७।०१३अ एषा नः परमा प्रीतिर् एष धर्मः परो मतः
  
७।०९७।०१३च् हृद्गता नः सदा तुष्टिस् तवानुगमने दृढा
  
७।०९७।०१४अ पौरेषु यदि ते प्रीतिर् यदि स्नेहो ह्य् अनुत्तमः
  
७।०९७।०१४च् सपुत्रदाराः काकुत्स्थ समं गच्छाम सत्पथम्
  
७।०९७।०१५अ तपोवनं वा दुर्गं वा नदीम् अम्भोनिधिं तथा
  
७।०९७।०१५च् वयं ते यदि न त्याज्याः सर्वान् नो नय ईश्वर
  
७।०९७।०१६अ स तेषां निश्चयं ज्ञात्वा कृतान्तं च निरीक्ष्यच
  
७।०९७।०१६च् पौराणां दृढभक्तिं च बाढम् इत्य् एव सो ऽब्रवीत्
  
७।०९७।०१७अ एवं विनिश्चयं कृत्वा तस्मिन्न् अहनि राघवः
  
७।०९७।०१७च् कोसलेषु कुशं वीरम् उत्तरेषु तथा लवम्
  
७।०९७।०१८अ अभिषिञ्चन् महात्मानाव् उभाव् एव कुशीलवौ
  
७।०९७।०१८च् रथानां तु सहस्राणि त्रीणि नागायुतानि च
  
७।०९७।०१९अ दश चाश्वसहस्राणि एकैकस्य धनं ददौ
  
७।०९७।०१९च् बहुरत्नौ बहुधनौ हृष्टपुष्टजनावृतौ
  
७।०९७।०२०अ अभिषिच्य तु तौ वीरौ प्रस्थाप्य स्वपुरे तथा
  
७।०९७।०२०च् दूतान् संप्रेषयाम् आस शत्रुघ्नाय महात्मने
  
७।०९८।००१अ ते दूता रामवाक्येन चोदिता लघुविक्रमाः
  
७।०९८।००१च् प्रजग्मुर् मधुरां शीघ्रं चक्रुर् वासं न चाध्वनि
  
७।०९८।००२अ ततस् त्रिभिर् अहो रात्रैः संप्राप्य मधुराम् अथ
  
७।०९८।००२च् शत्रुघ्नाय यथावृत्तम् आचख्युः सर्वम् एव तत्
  
७।०९८।००३अ लक्ष्मणस्य परित्यागं प्रतिज्ञां राघवस्य च
  
७।०९८।००३च् पुत्रयोर् अभिषेकं च पौरानुगमनं तथा
  
७।०९८।००४अ कुशस्य नगरी रम्या विन्ध्यपर्वतरोधसि
  
७।०९८।००४च् कुशावतीति नाम्ना सा कृता रामेण धीमता
  
७।०९८।००५अ श्राविता च पुरी रम्या श्रावतीति लवस्य च
  
७।०९८।००५च् अयोध्यां विजनां चैव भरतं राघवानुगम्
  
७।०९८।००६अ एवं सर्वं निवेद्याशु शत्रुघ्नाय महात्मने
  
७।०९८।००६च् विरेमुस् ते ततो दूतास् त्वर राजन्न् इति ब्रुवन्
  
७।०९८।००७अ श्रुत्वा तं घोरसंकाशं कुलक्षयम् उपस्थितम्
  
७।०९८।००७च् प्रकृतीस् तु समानीय काञ्चनं च पुरोहितम्
  
७।०९८।००८अ तेषां सर्वं यथावृत्तम् आख्याय रघुनन्दनः
  
७।०९८।००८च् आत्मनश् च विपर्यासं भविष्यं भ्रातृभिः सह
  
७।०९८।००९अ ततः पुत्रद्वयं वीरः सो ऽभ्यषिञ्चन् नराधिपः
  
७।०९८।००९च् सुबाहुर् मधुरां लेभे शत्रुघाती च वैदिशम्
  
७।०९८।०१०अ द्विधाकृत्वा तु तां सेनां माधुरीं पुत्रयोर् द्वयोः
  
७।०९८।०१०च् धनधान्यसमायुक्तौ स्थापयाम् आस पार्थिवौ
  
७।०९८।०११अ ततो विसृज्य राजानं वैदिशे शत्रुघातिनम्
  
७।०९८।०११च् जगाम त्वरितो ऽयोध्यां रथेनैकेन राघवः
  
७।०९८।०१२अ स ददर्श महात्मानं ज्वलन्तम् इव पावकम्
  
७।०९८।०१२च् क्षौमसूक्ष्माम्बरधरं मुनिभिः सार्धम् अक्षयैः
  
७।०९८।०१३अ सो ऽभिवाद्य ततो रामं प्राञ्जलिः प्रयतेन्द्रियः
  
७।०९८।०१३च् उवाच वाक्यं धर्मज्ञो धर्मम् एवानुचिन्तयन्
  
७।०९८।०१४अ कृत्वाभिषेकं सुतयोर् युक्तं राघवयोर् धनैः
  
७।०९८।०१४च् तवानुगमने राजन् विद्धि मां कृतनिश्चयम्
  
७।०९८।०१५अ न चान्यद् अत्र वक्तव्यं दुस्तरं तव शासनम्
  
७।०९८।०१५च् त्यक्तुं नार्हसि मां वीर भक्तिमन्तं विशेषतः
  
७।०९८।०१६अ तस्य तां बुद्धिम् अक्लीबां विज्ञाय रघुनन्दनः
  
७।०९८।०१६च् बाढम् इत्य् एव शत्रुघ्नं रामो वचनम् अब्रवीत्
  
७।०९८।०१७अ तस्य वाक्यस्य वाक्यान्ते वानराः कामरूपिणः
  
७।०९८।०१७च् ऋक्षराक्षससंघाश् च समापेतुर् अनेकशः
  
७।०९८।०१८अ देवपुत्रा ऋषिसुता गन्धर्वाणां सुतास् तथा
  
७।०९८।०१८च् राम क्षयं विदित्वा ते सर्व एव समागताः
  
७।०९८।०१९अ ते रामम् अभिवाद्याहुः सर्व एव समागताः
  
७।०९८।०१९च् तवानुगमने राजन् संप्राप्ताः स्म महायशः
  
७।०९८।०२०अ यदि राम विनास्माभिर् गच्छेस् त्वं पुरुषर्षभ
  
७।०९८।०२०च् यमदण्डम् इवोद्यम्य त्वया स्म विनिपातिताः
  
७।०९८।०२१अ एवं तेषां वचः श्रुत्वा ऋष्कवानररक्षसाम्
  
७।०९८।०२१च् विभीषणम् अथोवाच मधुरं श्लक्ष्णया गिरा
  
७।०९८।०२२अ यावत् प्रजा धरिष्यन्ति तावत् त्वं वै विभीषण
  
७।०९८।०२२च् राक्षसेन्द्र महावीर्य लङ्कास्थः स्वं धरिष्यसि
  
७।०९८।०२३अ प्रजाः संरक्ष धर्मेण नोत्तरं वक्तुम् अर्हसि
  
७।०९८।०२४अ तम् एवम् उक्त्वा काकुत्स्थो हनूमन्तम् अथाब्रवीत्
  
७।०९८।०२४च् जीविते कृतबुद्धिस् त्वं मा प्रतिज्ञां विलोपय
  
७।०९८।०२५अ मत्कथाः प्रचरिष्यन्ति यावल् लोके हरीश्वर
  
७।०९८।०२५च् तावत् त्वं धारयन् प्राणान् प्रतिज्ञाम् अनुपालय
  
७।०९८।०२६अ तथैवम् उक्त्वा काकुत्स्थः सर्वांस् तान् ऋक्षवानरान्
  
७।०९८।०२६च् मया सार्धं प्रयातेति तदा तान् राघवो ऽब्रवीत्
  
७।०९९।००१अ प्रभातायां तु शर्वर्यां पृथुवक्षा महायशाः
  
७।०९९।००१च् रामः कमलपत्राक्षः पुरोधसम् अथाब्रवीत्
  
७।०९९।००२अ अग्निहोत्रं व्रजत्व् अग्रे सर्पिर् ज्वलितपावकम्
  
७।०९९।००२च् वाजपेयातपत्रं च शोभयानं महापथम्
  
७।०९९।००३अ ततो वसिष्ठस् तेजस्वी सर्वं निरवशेषतः
  
७।०९९।००३च् चकार विधिवद् धर्म्यं महाप्रास्थानिकं विधिम्
  
७।०९९।००४अ ततः क्षौमाम्बरधरो ब्रह्म चावर्तयन् परम्
  
७।०९९।००४च् कुशान् गृहीत्वा पाणिभ्यां प्रसज्य प्रययाव् अथ
  
७।०९९।००५अ अव्याहरन् क्व चित् किं चिन् निश्चेष्टो निःसुखः पथि
  
७।०९९।००५च् निर्जगाम गृहात् तस्माद् दीप्यमानो यथांशुमान्
  
७।०९९।००६अ रामस्य पार्श्वे सव्ये तु पद्मा श्रीः सुसमाहिता
  
७।०९९।००६च् दक्षिणे ह्रीर् विशालाक्षी व्यवसायस् तथाग्रतः
  
७।०९९।००७अ शरा नानाविधाश् चापि धनुर् आयतविग्रहम्
  
७।०९९।००७च् अनुव्रजन्ति काकुत्स्थं सर्वे पुरुषविग्रहाः
  
७।०९९।००८अ वेदा ब्राह्मणरूपेण सावित्री सर्वरक्षिणी
  
७।०९९।००८च् ॐकारो ऽथ वषट्कारः सर्वे रामम् अनुव्रताः
  
७।०९९।००९अ ऋषयश् च महात्मानः सर्व एव महीसुराः
  
७।०९९।००९च् अन्वगच्छन्त काकुत्स्थं स्वर्गद्वारम् उपागतम्
  
७।०९९।०१०अ तं यान्तम् अनुयान्ति स्म अन्तःपुरचराः स्त्रियः
  
७।०९९।०१०च् सवृद्धबालदासीकाः सवर्षवरकिंकराः
  
७।०९९।०११अ सान्तःपुरश् च भरतः शत्रुघ्नसहितो ययौ
  
७।०९९।०११च् रामव्रतम् उपागम्य राघवं समनुव्रताः
  
७।०९९।०१२अ ततो विप्रा महात्मानः साग्निहोत्राः समाहिताः
  
७।०९९।०१२च् सपुत्रदाराः काकुत्स्थम् अन्वगच्छन् महामतिम्
  
७।०९९।०१३अ मन्त्रिणो भृत्यवर्गाश् च सपुत्राः सहबान्धवाः
  
७।०९९।०१३च् सानुगा राघवं सर्वे अन्वगच्छन् प्रहृष्टवत्
  
७।०९९।०१४अ ततः सर्वाः प्रकृतयो हृष्टपुष्टजनावृताः
  
७।०९९।०१४च् अनुजग्मुः प्रगच्छन्तं राघवं गुणरञ्जिताः
  
७।०९९।०१५अ स्नातं प्रमुदितं सर्वं हृष्टपुष्पम् अनुत्तमम्
  
७।०९९।०१५च् दृप्तं किलिकिलाशब्दैः सर्वं रामम् अनुव्रतम्
  
७।०९९।०१६अ न तत्र कश् चिद् दीनो ऽभूद् व्रीडितो वापि दुःखितः
  
७।०९९।०१६च् हृष्टं प्रमुदितं सर्वं बभूव परमाद्भुतम्
  
७।०९९।०१७अ द्रष्टुकामो ऽथ निर्याणं राज्ञो जानपदो जनः
  
७।०९९।०१७च् संप्राप्तः सो ऽपि दृष्ट्वैव सह सर्वैर् अनुव्रतः
  
७।०९९।०१८अ ऋक्षवानररक्षांसि जनाश् च पुरवासिनः
  
७।०९९।०१८च् अगछन् परया भक्त्या पृष्ठतः सुसमाहिताः
  
७।१००।००१अ अध्यर्धयोजनं गत्वा नदीं पश्चान् मुखाश्रिताम्
  
७।१००।००१च् सरयूं पुण्यसलिलां ददर्श रघुनन्दनः
  
७।१००।००२अ अथ तस्मिन् मुहूर्ते तु ब्रह्मा लोकपितामहः
  
७।१००।००२च् सर्वैः परिवृतो देवैर् ऋषिभिश् च महात्मभिः
  
७।१००।००३अ आययौ यत्र काकुत्स्थः स्वर्गाय समुपस्थितः
  
७।१००।००३च् विमानशतकोटीभिर् दिव्याभिर् अभिसंवृतः
  
७।१००।००४अ पपात पुष्पवृष्टिश् च वायुमुक्ता महौघवत्
  
७।१००।००५अ तस्मिंस् तूर्यशताकीर्णे गन्धर्वाप्सरसंकुले
  
७।१००।००५च् सरयूसलिलं रामः पद्भ्यां समुपचक्रमे
  
७।१००।००६अ ततः पितामहो वाणीम् अन्तरिक्षाद् अभाषत
  
७।१००।००६च् आगच्छ विष्णो भद्रं ते दिष्ट्या प्राप्तो ऽसि राघव
  
७।१००।००७अ भ्रातृभिः सह देवाभैः प्रविशस्व स्वकां तनुम्
  
७।१००।००७च् वैष्णवीं तां महातेजस् तद् आकाशं सनातनम्
  
७।१००।००८अ त्वं हि लोकगतिर् देव न त्वां के चित् प्रजानते
  
७।१००।००८च् ऋते मायां विशालाक्ष तव पूर्वपरिग्रहाम्
  
७।१००।००९अ त्वम् अचिन्त्यं महद् भूतम् अक्षयं सर्वसंग्रहम्
  
७।१००।००९च् याम् इच्छसि महातेजस् तां तनुं प्रविश स्वयम्
  
७।१००।०१०अ पितामहवचः श्रुत्वा विनिश्चित्य महामतिः
  
७।१००।०१०च् विवेश वैष्णवं तेजः सशरीरः सहानुजः
  
७।१००।०११अ ततो विष्णुगतं देवं पूजयन्ति स्म देवताः
  
७।१००।०११च् साध्या मरुद्गणाश् चैव सेन्द्राः साग्निपुरोगमाः
  
७।१००।०१२अ ये च दिव्या ऋषिगणा गन्धर्वाप्सरसश् च याः
  
७।१००।०१२च् सुपर्णनागयक्षाश् च दैत्यदानवराक्षसाः
  
७।१००।०१३अ सर्वं हृष्टं प्रमुदितं सर्वं पूर्णमनोरथम्
  
७।१००।०१३च् साधु साध्व् इति तत् सर्वं त्रिदिवं गतकल्मषम्
  
७।१००।०१४अ अथ विष्णुर् महातेजाः पितामहम् उवाच ह
  
७।१००।०१४च् एषां लोकाञ् जनौघानां दातुम् अर्हसि सुव्रत
  
७।१००।०१५अ इमे हि सर्वे स्नेहान् माम् अनुयाता मनस्विनः
  
७।१००।०१५च् भक्ता भाजयितव्याश् च त्यक्तात्मानश् च मत्कृते
  
७।१००।०१६अ तच् छ्रुत्वा विष्णुवचनं ब्रह्मा लोकगुरुः प्रभुः
  
७।१००।०१६च् लोकान् सान्तानिकान् नाम यास्यन्तीमे समागताः
  
७।१००।०१७अ यच् च तिर्यग्गतं किं चिद् रामम् एवानुचिन्तयत्
  
७।१००।०१७च् प्राणांस् त्यक्ष्यति भक्त्या वै संताने तु निवत्स्यति
  
७।१००।०१७ए सर्वैर् एव गुणैर् युक्ते ब्रह्मलोकाद् अनन्तरे
  
७।१००।०१८अ वानराश् च स्वकां योनिम् ऋक्षाश् चैव तथा ययुः
  
७।१००।०१८च् येभ्यो विनिःसृता ये ये सुरादिभ्यः सुसंभवाः
  
७।१००।०१९अ ऋषिभ्यो नागयक्षेभ्यस् तांस् तान् एव प्रपेदिरे
  
७।१००।०१९च् तथोक्तवति देवेशे गोप्रतारम् उपागताः
  
७।१००।०२०अ भेजिरे सरयूं सर्वे हर्षपूर्णाश्रुविक्लवाः
  
७।१००।०२०च् अवगाह्य जलं यो यः प्राणी ह्य् आसीत् प्रहृष्टवत्
  
७।१००।०२१अ मानुषं देहम् उत्सृज्य विमानं सो ऽध्यरोहत
  
७।१००।०२१च् तिर्यग्योनिगताश् चापि संप्राप्ताः सरयूजलम्
  
७।१००।०२२अ दिव्या दिव्येन वपुषा देवा दीप्ता इवाभवन्
  
७।१००।०२२च् गत्वा तु सरयूतोयं स्थावराणि चराणि च
  
७।१००।०२३अ प्राप्य तत् तोयविक्लेदं देवलोकम् उपागमन्
  
७।१००।०२३च् देवानां यस्य या योनिर् वानरा ऋष्क राक्षसाः
  
७।१००।०२४अ ताम् एव विविशुः सर्वे देवान् निक्षिप्य चाम्भसि
  
७।१००।०२४च् तथा स्वर्गगतं सर्वं कृत्वा लोकगुरुर् दिवम्
  
७।१००।०२५अ जगाम त्रिदशैः सार्धं हृष्टैर् हृष्टो महामतिः  
  
