---
title: 'Valmiki: Ramayana, 2. Ayodhyakanda'

---
## Intro
  
  
  
  
Valmiki: Ramayana, 2. Ayodhyakanda  
  
  
  
Valmiki: Ramayana, 2. Ayodhyakanda  
  

  
Based on the text entered by Muneo Tokunaga et al.  
  

  
Input by Muneo Tokunaga, revised by John Smith (Cambridge)
  
[GRETIL-Version: 2017-07-06]  
  

  
Revision:
  
      2017-07-06: erroneous line breaks removed by Tyler Neill  
  
  
  
  
  

  



## पाठः
  
  
  
  
  
  
  

  
वाल्मीकि: रामायण, २। अयोध्याकाण्ड  
  

  
२।००१।००१अ कस्य चित् त्व् अथ कालस्य राजा दशरथः सुतम्
  
२।००१।००१च् भरतं केकयीपुत्रम् अब्रवीद् रघुनन्दनः
  
२।००१।००२अ अयं केकयराजस्य पुत्रो वसति पुत्रक
  
२।००१।००२च् त्वां नेतुम् आगतो वीर युधाजिन् मातुलस् तव
  
२।००१।००३अ श्रुत्वा दशरथस्यैतद् भरतः केकयीसुतः
  
२।००१।००३च् गमनायाभिचक्राम शत्रुघ्नसहितस् तदा
  
२।००१।००४अ आपृच्छ्य पितरं शूरो रामं चाक्लिष्टकारिणम्
  
२।००१।००४च् मातॄंश् चापि नरश्रेष्ठः शत्रुघ्नसहितो ययौ
  
२।००१।००५अ युधाजित् प्राप्य भरतं सशत्रुघ्नं प्रहर्षितः
  
२।००१।००५च् स्वपुरं प्राविशद् वीरः पिता तस्य तुतोष ह
  
२।००१।००६अ स तत्र न्यवसद् भ्रात्रा सह सत्कारसत्कृतः
  
२।००१।००६च् मातुलेनाश्वपतिना पुत्रस्नेहेन लालितः
  
२।००१।००७अ तत्रापि निवसन्तौ तौ तर्प्यमाणौ च कामतः
  
२।००१।००७च् भ्रातरौ स्मरतां वीरौ वृद्धं दशरथं नृपम्
  
२।००१।००८अ राजापि तौ महातेजाः सस्मार प्रोषितौ सुतौ
  
२।००१।००८च् उभौ भरतशत्रुघ्नौ महेन्द्रवरुणोपमौ
  
२।००१।००९अ सर्व एव तु तस्येष्टाश् चत्वारः पुरुषर्षभाः
  
२।००१।००९च् स्वशरीराद् विनिर्वृत्ताश् चत्वार इव बाहवः
  
२।००१।०१०अ तेषाम् अपि महातेजा रामो रतिकरः पितुः
  
२।००१।०१०च् स्वयम्भूर् इव भूतानां बभूव गुणवत्तरः
  
२।००१।०११अ गते च भरते रामो लक्ष्मणश् च महाबलः
  
२।००१।०११च् पितरं देवसङ्काशं पूजयाम् आसतुस् तदा
  
२।००१।०१२अ पितुर् आज्ञां पुरस्कृत्य पौरकार्याणि सर्वशः
  
२।००१।०१२च् चकार रामो धर्मात्मा प्रियाणि च हितानि च
  
२।००१।०१३अ मातृभ्यो मातृकार्याणि कृत्वा परमयन्त्रितः
  
२।००१।०१३च् गुरूणां गुरुकार्याणि काले काले ऽन्ववैक्षत
  
२।००१।०१४अ एवं दशरथः प्रीतो ब्राह्मणा नैगमास् तथा
  
२।००१।०१४च् रामस्य शीलवृत्तेन सर्वे विषयवासिनः
  
२।००१।०१५अ स हि नित्यं प्रशान्तात्मा मृदुपूर्वं च भाषते
  
२।००१।०१५च् उच्यमानो ऽपि परुषं नोत्तरं प्रतिपद्यते
  
२।००१।०१६अ कथं चिद् उपकारेण कृतेनैकेन तुष्यति
  
२।००१।०१६च् न स्मरत्य् अपकाराणां शतम् अप्य् आत्मवत्तया
  
२।००१।०१७अ शीलवृद्धैर् ज्ञानवृद्धैर् वयोवृद्धैश् च सज्जनैः
  
२।००१।०१७च् कथयन्न् आस्त वै नित्यम् अस्त्रयोग्यान्तरेष्व् अपि
  
२।००१।०१८अ कल्याणाभिजनः साधुर् अदीनः सत्यवाग् ऋजुः
  
२।००१।०१८च् वृद्धैर् अभिविनीतश् च द्विजैर् धर्मार्थदर्शिभिः
  
२।००१।०१९अ धर्मार्थकामतत्त्वज्ञः स्मृतिमान् प्रतिभावनान्
  
२।००१।०१९च् लौकिके समयाचरे कृतकल्पो विशारदः
  
२।००१।०२०अ शास्त्रज्ञश् च कृतज्ञश् च पुरुषान्तरकोविदः
  
२।००१।०२०च् यः प्रग्रहानुग्रहयोर् यथान्यायं विचक्षणः
  
२।००१।०२१अ आयकर्मण्य् उपायज्ञः सन्दृष्टव्ययकर्मवित्
  
२।००१।०२१च् श्रैष्ठ्यं शास्त्रसमूहेषु प्राप्तो व्यामिश्रकेष्व् अपि
  
२।००१।०२२अ अर्थधर्मौ च सङ्गृह्य सुखतन्त्रो न चालसः
  
२।००१।०२२च् वैहारिकाणां शिल्पानां विज्ञातार्थविभागवित्
  
२।००१।०२३अ आरोहे विनये चैव युक्तो वारणवाजिनाम्
  
२।००१।०२३च् धनुर्वेदविदां श्रेष्ठो लोके ऽतिरथसम्मतः
  
२।००१।०२४अ अभियाता प्रहर्ता च सेनानयविशारदः
  
२।००१।०२४च् अप्रधृष्यश् च सङ्ग्रामे क्रुद्धैर् अपि सुरासुरैः
  
२।००१।०२५अ अनसूयो जितक्रोधो न दृप्तो न च मत्सरी
  
२।००१।०२५च् न चावमन्ता भूतानां न च कालवशानुगः
  
२।००१।०२६अ एवं श्रैष्ठैर् गुणैर् युक्तः प्रजानां पार्थिवात्मजः
  
२।००१।०२६च् सम्मतस् त्रिषु लोकेषु वसुधायाः क्षमागुणैः
  
२।००१।०२६ए बुद्ध्या बृहस्पतेस् तुल्यो वीर्येणापि शचीपतेः
  
२।००१।०२७अ तथा सर्वप्रजाकान्तैः प्रीतिसञ्जननैः पितुः
  
२।००१।०२७च् गुणैर् विरुरुचे रामो दीप्तः सूर्य इवांशुभिः
  
२।००१।०२८अ तम् एवंवृत्तसम्पन्नम् अप्रधृष्य पराक्रमम्
  
२।००१।०२८च् लोकपालोपमं नाथम् अकामयत मेदिनी
  
२।००१।०२९अ एतैस् तु बहुभिर् युक्तं गुणैर् अनुपमैः सुतम्
  
२।००१।०२९च् दृष्ट्वा दशरथो राजा चक्रे चिन्तां परन्तपः
  
२।००१।०३०अ एषा ह्य् अस्य परा प्रीतिर् हृदि सम्परिवर्तते
  
२।००१।०३०च् कदा नाम सुतं द्रक्ष्याम्य् अभिषिक्तम् अहं प्रियम्
  
२।००१।०३१अ वृद्धिकामो हि लोकस्य सर्वभूतानुकम्पनः
  
२।००१।०३१च् मत्तः प्रियतरो लोके पर्जन्य इव वृष्टिमान्
  
२।००१।०३२अ यमशक्रसमो वीर्ये बृहस्पतिसमो मतौ
  
२।००१।०३२च् महीधरसमो धृत्यां मत्तश् च गुणवत्तरः
  
२।००१।०३३अ महीम् अहम् इमां कृत्स्नाम् अधितिष्ठन्तम् आत्मजम्
  
२।००१।०३३च् अनेन वयसा दृष्ट्वा यथा स्वर्गम् अवाप्नुयाम्
  
२।००१।०३४अ तं समीक्ष्य महाराजो युक्तं समुदितैर् गुणैः
  
२।००१।०३४च् निश्चित्य सचिवैः सार्धं युवराजम् अमन्यत
  
२।००१।०३५अ नानानगरवास्तव्यान् पृथग्जानपदान् अपि
  
२।००१।०३५च् समानिनाय मेदिन्याः प्रधानान् पृथिवीपतिः
  
२।००१।०३६अ अथ राजवितीर्णेषु विविधेष्व् आसनेषु च
  
२।००१।०३६च् राजानम् एवाभिमुखा निषेदुर् नियता नृपाः
  
२।००१।०३७अ स लब्धमानैर् विनयान्वितैर् नृपैः; पुरालयैर् जानपदैश् च मानवैः
  
२।००१।०३७च् उपोपविष्टैर् नृपतिर् वृतो बभौ; सहस्रचक्षुर् भगवान् इवामरैः
  
२।००२।००१अ ततः परिषदं सर्वाम् आमन्त्र्य वसुधाधिपः
  
२।००२।००१च् हितम् उद्धर्षणं चेदम् उवाचाप्रतिमं वचः
  
२।००२।००२अ दुन्दुभिस्वनकल्पेन गम्भीरेणानुनादिना
  
२।००२।००२च् स्वरेण महता राजा जीग्मूत इव नादयन्
  
२।००२।००३अ सो ऽहम् इक्ष्वाकुभिः पूर्वैर् नरेन्द्रैः परिपालितम्
  
२।००२।००३च् श्रेयसा योक्तुकामो ऽस्मि सुखार्हम् अखिलं जगत्
  
२।००२।००४अ मयाप्य् आचरितं पूर्वैः पन्थानम् अनुगच्छता
  
२।००२।००४च् प्रजा नित्यम् अतन्द्रेण यथाशक्त्य् अभिरक्षता
  
२।००२।००५अ इदं शरीरं कृत्स्नस्य लोकस्य चरता हितम्
  
२।००२।००५च् पाण्डुर् अस्यातपत्रस्यच् छायायां जरितं मया
  
२।००२।००६अ प्राप्य वर्षसहस्राणि बहून्य् आयूंषि जीवितः
  
२।००२।००६च् जीर्णस्यास्य शरीरस्य विश्रान्तिम् अभिरोचये
  
२।००२।००७अ राजप्रभावजुष्टां हि दुर्वहाम् अजितेन्द्रियैः
  
२।००२।००७च् परिश्रान्तो ऽस्मि लोकस्य गुर्वीं धर्मधुरं वहन्
  
२।००२।००८अ सो ऽहं विश्रमम् इच्छामि पुत्रं कृत्वा प्रजाहिते
  
२।००२।००८च् सन्निकृष्टान् इमान् सर्वान् अनुमान्य द्विजर्षभान्
  
२।००२।००९अ अनुजातो हि मे सर्वैर् गुणैर् ज्येष्ठो ममात्मजः
  
२।००२।००९च् पुरन्दरसमो वीर्ये रामः परपुरञ्जयः
  
२।००२।०१०अ तं चन्द्रम् इव पुष्येण युक्तं धर्मभृतां वरम्
  
२।००२।०१०च् यौवराज्येन योक्तास्मि प्रीतः पुरुषपुङ्गवम्
  
२।००२।०११अ अनुरूपः स वो नाथो लक्ष्मीवांल् लक्ष्मणाग्रजः
  
२।००२।०११च् त्रैलोक्यम् अपि नाथेन येन स्यान् नाथवत्तरम्
  
२।००२।०१२अ अनेन श्रेयसा सद्यः संयोज्याहम् इमां महीम्
  
२।००२।०१२च् गतक्लेशो भविष्यामि सुते तस्मिन् निवेश्य वै
  
२।००२।०१३अ इति ब्रुवन्तं मुदिताः प्रत्यनन्दन् नृपा नृपम्
  
२।००२।०१३च् वृष्टिमन्तं महामेघं नर्दन्तम् इव बर्हिणः
  
२।००२।०१४अ तस्य धर्मार्थविदुषो भावम् आज्ञाय सर्वशः
  
२।००२।०१४च् ऊचुश् च मनसा ज्ञात्वा वृद्धं दशरथं नृपम्
  
२।००२।०१५अ अनेकवर्षसाहस्रो वृद्धस् त्वम् असि पार्थिव
  
२।००२।०१५च् स रामं युवराजानम् अभिषिञ्चस्व पार्थिवम्
  
२।००२।०१६अ इति तद्वचनं श्रुत्वा राजा तेषां मनःप्रियम्
  
२।००२।०१६च् अजानन्न् इव जिज्ञासुर् इदं वचनम् अब्रवीत्
  
२।००२।०१७अ कथं नु मयि धर्मेण पृथिवीम् अनुशासति
  
२।००२।०१७च् भवन्तो द्रष्टुम् इच्छन्ति युवराजं ममात्मजम्
  
२।००२।०१८अ ते तम् ऊचुर् महात्मानं पौरजानपदैः सह
  
२।००२।०१८च् बहवो नृप कल्याणा गुणाः पुत्रस्य सन्ति ते
  
२।००२।०१९अ दिव्यैर् गुणैः शक्रसमो रामः सत्यपराक्रमः
  
२।००२।०१९च् इक्ष्वाकुभ्यो हि सर्वेभ्यो ऽप्य् अतिरक्तो विशाम्पते
  
२।००२।०२०अ रामः सत्पुरुषो लोके सत्यधर्मपरायणः
  
२।००२।०२०च् धर्मज्ञः सत्यसन्धश् च शीलवान् अनसूयकः
  
२।००२।०२१अ क्षान्तः सान्त्वयिता श्लक्ष्णः कृतज्ञो विजितेन्द्रियः
  
२।००२।०२१च् मृदुश् च स्थिरचित्तश् च सदा भव्यो ऽनसूयकः
  
२।००२।०२२अ प्रियवादी च भूतानां सत्यवादी च राघवः
  
२।००२।०२२च् बहुश्रुतानां वृद्धानां ब्राह्मणानाम् उपासिता
  
२।००२।०२३अ तेनास्येहातुला कीर्तिर् यशस् तेजश् च वर्धते
  
२।००२।०२३च् देवासुरमनुष्याणां सर्वास्त्रेषु विशारदः
  
२।००२।०२४अ यदा व्रजति सङ्ग्रामं ग्रामार्थे नगरस्य वा
  
२।००२।०२४च् गत्वा सौमित्रिसहितो नाविजित्य निवर्तते
  
२।००२।०२५अ सङ्ग्रामात् पुनर् आगम्य कुञ्जरेण रथेन वा
  
२।००२।०२५च् पौरान् स्वजनवन् नित्यं कुशलं परिपृच्छति
  
२।००२।०२६अ पुत्रेष्व् अग्निषु दारेषु प्रेष्यशिष्यगणेषु च
  
२।००२।०२६च् निखिलेनानुपूर्व्या च पिता पुत्रान् इवौरसान्
  
२।००२।०२७अ शुश्रूषन्ते च वः शिष्याः कच्चित् कर्मसु दंशिताः
  
२।००२।०२७च् इति नः पुरुषव्याघ्रः सदा रामो ऽभिभाषते
  
२।००२।०२८अ व्यसनेषु मनुष्याणां भृशं भवति दुःखितः
  
२।००२।०२८च् उत्सवेषु च सर्वेषु पितेव परितुष्यति
  
२।००२।०२९अ सत्यवादी महेष्वासो वृद्धसेवी जितेन्द्रियः
  
२।००२।०२९च् वत्सः श्रेयसि जातस् ते दिष्ट्यासौ तव राघवः
  
२।००२।०२९ए दिष्ट्या पुत्रगुणैर् युक्तो मारीच इव कश्यपः
  
२।००२।०३०अ बलम् आरोग्यम् आयुश् च रामस्य विदितात्मनः
  
२।००२।०३०च् आशंसते जनः सर्वो राष्ट्रे पुरवरे तथा
  
२।००२।०३१अ अभ्यन्तरश् च बाह्यश् च पौरजानपदो जनः
  
२।००२।०३१च् स्त्रियो वृद्धास् तरुण्यश् च सायम्प्रातः समाहिताः
  
२।००२।०३२अ सर्वान् देवान् नमस्यन्ति रामस्यार्थे यशस्विनः
  
२।००२।०३२च् तेषाम् आयाचितं देव त्वत्प्रसादात् समृध्यताम्
  
२।००२।०३३अ रामम् इन्दीवरश्यामं सर्वशत्रुनिबर्हणम्
  
२।००२।०३३च् पश्यामो यौवराज्यस्थं तव राजोत्तमात्मजम्
  
२।००२।०३४अ तं देवदेवोपमम् आत्मजं ते; सर्वस्य लोकस्य हिते निविष्टम्
  
२।००२।०३४च् हिताय नः क्षिप्रम् उदारजुष्टं; मुदाभिषेक्तुं वरद त्वम् अर्हसि
  
२।००३।००१अ तेषाम् अज्ञलिपद्मानि प्रगृहीतानि सर्वशः
  
२।००३।००१च् प्रतिगृह्याब्रवीद् राजा तेभ्यः प्रियहितं वचः
  
२।००३।००२अ अहो ऽस्मि परमप्रीतः प्रभावश् चातुलो मम
  
२।००३।००२च् यन् मे ज्येष्ठं प्रियं पुत्रं यौवराज्यस्थम् इच्छथ
  
२।००३।००३अ इति प्रत्यर्च्य तान् राजा ब्राह्मणान् इदम् अब्रवीत्
  
२।००३।००३च् वसिष्ठं वामदेवं च तेषाम् एवोपशृण्वताम्
  
२।००३।००४अ चैत्रः श्रीमान् अयं मासः पुण्यः पुष्पितकाननः
  
२।००३।००४च् यौवराज्याय रामस्य सर्वम् एवोपकल्प्यताम्
  
२।००३।००५अ कृतम् इत्य् एव चाब्रूताम् अभिगम्य जगत्पतिम्
  
२।००३।००५च् यथोक्तवचनं प्रीतौ हर्षयुक्तौ द्विजर्षभौ
  
२।००३।००६अ ततः सुमन्त्रं द्युतिमान् राजा वचनम् अब्रवीत्
  
२।००३।००६च् रामः कृतात्मा भवता शीघ्रम् आनीइयताम् इति
  
२।००३।००७अ स तथेति प्रतिज्ञाय सुमन्त्रो राजशासनात्
  
२।००३।००७च् रामं तत्रानयां चक्रे रथेन रथिनां वरम्
  
२।००३।००८अ अथ तत्र समासीनास् तदा दशरथं नृपम्
  
२।००३।००८च् प्राच्योदीच्याः प्रतीच्याश् च दाक्षिणात्याश् च भूमिपाः
  
२।००३।००९अ म्लेच्छाश् चार्याश् च ये चान्ये वनशैलान्तवासिनः
  
२।००३।००९च् उपासां चक्रिरे सर्वे तं देवा इव वासवम्
  
२।००३।०१०अ तेषां मध्ये स राजर्षिर् मरुताम् इव वासवः
  
२।००३।०१०च् प्रासादस्थो रथगतं ददर्शायान्तम् आत्मजम्
  
२।००३।०११अ गन्धर्वराजप्रतिमं लोके विख्यातपौरुषम्
  
२।००३।०११च् दीर्घबाहुं महासत्त्वं मत्तमातङ्गगामिनम्
  
२।००३।०१२अ चन्द्रकान्ताननं रामम् अतीव प्रियदर्शनम्
  
२।००३।०१२च् रूपौदार्यगुणैः पुंसां दृष्टिचित्तापहारिणम्
  
२।००३।०१३अ घर्माभितप्ताः पर्जन्यं ह्लादयन्तम् इव प्रजाः
  
२।००३।०१३च् न ततर्प समायान्तं पश्यमानो नराधिपः
  
२।००३।०१४अ अवतार्य सुमन्त्रस् तं राघवं स्यन्दनोत्तमात्
  
२।००३।०१४च् पितुः समीपं गच्छन्तं प्राञ्जलिः पृष्ठतो ऽन्वगात्
  
२।००३।०१५अ स तं कैलासशृङ्गाभं प्रासादं नरपुङ्गवः
  
२।००३।०१५च् आरुरोह नृपं द्रष्टुं सह सूतेन राघवः
  
२।००३।०१६अ स प्राञ्जलिर् अभिप्रेत्य प्रणतः पितुर् अन्तिके
  
२।००३।०१६च् नाम स्वं श्रावयन् रामो ववन्दे चरणौ पितुः
  
२।००३।०१७अ तं दृष्ट्वा प्रणतं पार्श्वे कृताञ्जलिपुटं नृपः
  
२।००३।०१७च् गृह्याञ्जलौ समाकृष्य सस्वजे प्रियम् आत्मजम्
  
२।००३।०१८अ तस्मै चाभ्युद्यतं श्रीमान् मणिकाञ्चनभूषितम्
  
२।००३।०१८च् दिदेश राजा रुचिरं रामाय परमासनम्
  
२।००३।०१९अ तद् आसनवरं प्राप्य व्यदीपयत राघवः
  
२।००३।०१९च् स्वयेव प्रभया मेरुम् उदये विमलो रविः
  
२।००३।०२०अ तेन विभ्राजिता तत्र सा सभाभिव्यरोचत
  
२।००३।०२०च् विमलग्रहनक्षत्रा शारदी द्यौर् इवेन्दुना
  
२।००३।०२१अ तं पश्यमानो नृपतिस् तुतोष प्रियम् आत्मजम्
  
२।००३।०२१च् अलङ्कृतम् इवात्मानम् आदर्शतलसंस्थितम्
  
२।००३।०२२अ स तं सस्मितम् आभाष्य पुत्रं पुत्रवतां वरः
  
२।००३।०२२च् उवाचेदं वचो राजा देवेन्द्रम् इव कश्यपः
  
२।००३।०२३अ ज्येष्ठायाम् असि मे पत्न्यां सदृश्यां सदृशः सुतः
  
२।००३।०२३च् उत्पन्नस् त्वं गुणश्रेष्ठो मम रामात्मजः प्रियः
  
२।००३।०२४अ त्वया यतः प्रजाश् चेमाः स्वगुणैर् अनुरञ्जिताः
  
२।००३।०२४च् तस्मात् त्वं पुष्ययोगेन यौवराज्यम् अवाप्नुहि
  
२।००३।०२५अ कामतस् त्वं प्रकृत्यैव विनीतो गुणवान् असि
  
२।००३।०२५च् गुणवत्य् अपि तु स्नेहात् पुत्र वक्ष्यामि ते हितम्
  
२।००३।०२६अ भूयो विनयम् आस्थाय भव नित्यं जितेन्द्रियः
  
२।००३।०२६च् कामक्रोधसमुत्थानि त्यजेथा व्यसनानि च
  
२।००३।०२७अ परोक्षया वर्तमानो वृत्त्या प्रत्यक्षया तथा
  
२।००३।०२७च् अमात्यप्रभृतीः सर्वाः प्रकृतीश् चानुरञ्जय
  
२।००३।०२८अ तुष्टानुरक्तप्रकृतिर् यः पालयति मेदिनीम्
  
२।००३।०२८च् तस्य नन्दन्ति मित्राणि लब्ध्वामृतम् इवामराः
  
२।००३।०२८ए तस्मात् पुत्र त्वम् आत्मानं नियम्यैव समाचर
  
२।००३।०२९अ तच् छ्रुत्वा सुहृदस् तस्य रामस्य प्रियकारिणः
  
२।००३।०२९च् त्वरिताः शीघ्रम् अभ्येत्य कौसल्यायै न्यवेदयन्
  
२।००३।०३०अ सा हिरण्यं च गाश् चैव रत्नानि विविधानि च
  
२।००३।०३०च् व्यादिदेश प्रियाख्येभ्यः कौसल्या प्रमदोत्तमा
  
२।००३।०३१अ अथाभिवाद्य राजानं रथम् आरुह्य राघवः
  
२।००३।०३१च् ययौ स्वं द्युतिमद् वेश्म जनौघैः प्रतिपूजितः
  
२।००३।०३२अ ते चापि पौरा नृपतेर् वचस् तच्; छ्रुत्वा तदा लाभम् इवेष्टम् आप्य
  
२।००३।०३२च् नरेन्द्रम् आमन्त्य गृहाणि गत्वा; देवान् समानर्चुर् अतीव हृष्टाः
  
२।००४।००१अ गतेष्व् अथ नृपो भूयः पौरेषु सह मन्त्रिभिः
  
२।००४।००१च् मन्त्रयित्वा ततश् चक्रे निश्चयज्ञः स निश्चयम्
  
२।००४।००२अ श्व एव पुष्यो भविता श्वो ऽभिषेच्येत मे सुतः
  
२।००४।००२च् रामो राजीवताम्राक्षो यौवराज्य इति प्रभुः
  
२।००४।००३अ अथान्तर्गृहम् आविश्य राजा दशरथस् तदा
  
२।००४।००३च् सूतम् आज्ञापयाम् आस रामं पुनर् इहानय
  
२।००४।००४अ प्रतिगृह्य स तद्वाक्यं सूतः पुनर् उपाययौ
  
२।००४।००४च् रामस्य भवनं शीघ्रं रामम् आनयितुं पुनः
  
२।००४।००५अ द्वाःस्थैर् आवेदितं तस्य रामायागमनं पुनः
  
२।००४।००५च् श्रुत्वैव चापि रामस् तं प्राप्तं शङ्कान्वितो ऽभवत्
  
२।००४।००६अ प्रवेश्य चैनं त्वरितं रामो वचनम् अब्रवीत्
  
२।००४।००६च् यद् आगमनकृत्यं ते भूयस् तद् ब्रूह्य् अशेषतः
  
२।००४।००७अ तम् उवाच ततः सूतो राजा त्वां द्रष्टुम् इच्छति
  
२।००४।००७च् श्रुत्वा प्रमाणम् अत्र त्वं गमनायेतराय वा
  
२।००४।००८अ इति सूतवचः श्रुत्वा रामो ऽथ त्वरयान्वितः
  
२।००४।००८च् प्रययौ राजभवनं पुनर् द्रष्टुं नरेश्वरम्
  
२।००४।००९अ तं श्रुत्वा समनुप्राप्तं रामं दशरथो नृपः
  
२।००४।००९च् प्रवेशयाम् आस गृहं विविक्षुः प्रियम् उत्तमम्
  
२।००४।०१०अ प्रविशन्न् एव च श्रीमान् राघवो भवनं पितुः
  
२।००४।०१०च् ददर्श पितरं दूरात् प्रणिपत्य कृताञ्जलिः
  
२।००४।०११अ प्रणमन्तं समुत्थाप्य तं परिष्वज्य भूमिपः
  
२।००४।०११च् प्रदिश्य चास्मै रुचिरम् आसनं पुनर् अब्रवीत्
  
२।००४।०१२अ राम वृद्धो ऽस्मि दीर्घायुर् भुक्ता भोगा मयेप्सिताः
  
२।००४।०१२च् अन्नवद्भिः क्रतुशतैस् तथेष्टं भूरिदक्षिणैः
  
२।००४।०१३अ जातम् इष्टम् अपत्यं मे त्वम् अद्यानुपमं भुवि
  
२।००४।०१३च् दत्तम् इष्टम् अधीतं च मया पुरुषसत्तम
  
२।००४।०१४अ अनुभूतानि चेष्टानि मया वीर सुखानि च
  
२।००४।०१४च् देवर्षि पितृविप्राणाम् अनृणो ऽस्मि तथात्मनः
  
२।००४।०१५अ न किं चिन् मम कर्तव्यं तवान्यत्राभिषेचनात्
  
२।००४।०१५च् अतो यत् त्वाम् अहं ब्रूयां तन् मे त्वं कर्तुम् अर्हसि
  
२।००४।०१६अ अद्य प्रकृतयः सर्वास् त्वाम् इच्छन्ति नराधिपम्
  
२।००४।०१६च् अतस् त्वां युवराजानम् अभिषेक्ष्यामि पुत्रक
  
२।००४।०१७अ अपि चाद्याशुभान् राम स्वप्नान् पश्यामि दारुणान्
  
२।००४।०१७च् सनिर्घाता महोल्काश् च पतन्तीह महास्वनाः
  
२।००४।०१८अ अवष्टब्धं च मे राम नक्षत्रं दारुणैर् ग्रहैः
  
२।००४।०१८च् आवेदयन्ति दैवज्ञाः सूर्याङ्गारकराहुभिः
  
२।००४।०१९अ प्रायेण हि निमित्तानाम् ईदृशानां समुद्भवे
  
२।००४।०१९च् राजा वा मृत्युम् आप्नोति घोरां वापदम् ऋच्छति
  
२।००४।०२०अ तद् यावद् एव मे चेतो न विमुह्यति राघव
  
२।००४।०२०च् तावद् एवाभिषिञ्चस्व चला हि प्राणिनां मतिः
  
२।००४।०२१अ अद्य चन्द्रो ऽभ्युपगतः पुष्यात् पूर्वं पुनर् वसुम्
  
२।००४।०२१च् श्वः पुष्य योगं नियतं वक्ष्यन्ते दैवचिन्तकाः
  
२।००४।०२२अ तत्र पुष्ये ऽभिषिञ्चस्व मनस् त्वरयतीव माम्
  
२।००४।०२२च् श्वस् त्वाहम् अभिषेक्ष्यामि यौवराज्ये परन्तप
  
२।००४।०२३अ तस्मात् त्वयाद्य व्रतिना निशेयं नियतात्मना
  
२।००४।०२३च् सह वध्वोपवस्तव्या दर्भप्रस्तरशायिना
  
२।००४।०२४अ सुहृदश् चाप्रमत्तास् त्वां रक्षन्त्व् अद्य समन्ततः
  
२।००४।०२४च् भवन्ति बहुविघ्नानि कार्याण्य् एवंविधानि हि
  
२।००४।०२५अ विप्रोषितश् च भरतो यावद् एव पुराद् इतः
  
२।००४।०२५च् तावद् एवाभिषेकस् ते प्राप्तकालो मतो मम
  
२।००४।०२६अ कामं खलु सतां वृत्ते भ्राता ते भरतः स्थितः
  
२।००४।०२६च् ज्येष्ठानुवर्ती धर्मात्मा सानुक्रोशो जितेन्द्रियः
  
२।००४।०२७अ किं तु चित्तं मनुष्याणाम् अनित्यम् इति मे मतिः
  
२।००४।०२७च् सतां च धर्मनित्यानां कृतशोभि च राघव
  
२।००४।०२८अ इत्य् उक्तः सो ऽभ्यनुज्ञातः श्वोभाविन्य् अभिषेचने
  
२।००४।०२८च् व्रजेति रामः पितरम् अभिवाद्याभ्ययाद् गृहम्
  
२।००४।०२९अ प्रविश्य चात्मनो वेश्म राज्ञोद्दिष्टे ऽभिषेचने
  
२।००४।०२९च् तस्मिन् क्षणे विनिर्गत्य मातुर् अन्तःपुरं ययौ
  
२।००४।०३०अ तत्र तां प्रवणाम् एव मातरं क्षौमवासिनीम्
  
२।००४।०३०च् वाग्यतां देवतागारे ददर्श याचतीं श्रियम्
  
२।००४।०३१अ प्राग् एव चागता तत्र सुमित्रा लक्ष्मणस् तथा
  
२।००४।०३१च् सीता चानायिता श्रुत्वा प्रियं रामाभिषेचनम्
  
२।००४।०३२अ तस्मिन् काले हि कौसल्या तस्थाव् आमीलितेक्षणा
  
२।००४।०३२च् सुमित्रयान्वास्यमाना सीतया लक्ष्मणेन च
  
२।००४।०३३अ श्रुत्वा पुष्येण पुत्रस्य यौवराज्याभिषेचनम्
  
२।००४।०३३च् प्राणायामेन पुरुषं ध्यायमाना जनार्दनम्
  
२।००४।०३४अ तथा सनियमाम् एव सो ऽभिगम्याभिवाद्य च
  
२।००४।०३४च् उवाच वचनं रामो हर्षयंस् ताम् इदं तदा
  
२।००४।०३५अ अम्ब पित्रा नियुक्तो ऽस्मि प्रजापालनकर्मणि
  
२।००४।०३५च् भविता श्वो ऽभिषेको मे यथा मे शासनं पितुः
  
२।००४।०३६अ सीतयाप्य् उपवस्तव्या रजनीयं मया सह
  
२।००४।०३६च् एवम् ऋत्विगुपाध्यायैः सह माम् उक्तवान् पिता
  
२।००४।०३७अ यानि यान्य् अत्र योग्यानि श्वोभाविन्य् अभिषेचने
  
२।००४।०३७च् तानि मे मङ्गलान्य् अद्य वैदेह्याश् चैव कारय
  
२।००४।०३८अ एतच् छ्रुत्वा तु कौसल्या चिरकालाभिकाङ्क्षितम्
  
२।००४।०३८च् हर्षबाष्पकलं वाक्यम् इदं रामम् अभाषत
  
२।००४।०३९अ वत्स राम चिरं जीव हतास् ते परिपन्थिनः
  
२।००४।०३९च् ज्ञातीन् मे त्वं श्रिया युक्तः सुमित्रायाश् च नन्दय
  
२।००४।०४०अ कल्याणे बत नक्षत्रे मयि जातो ऽसि पुत्रक
  
२।००४।०४०च् येन त्वया दशरथो गुणैर् आराधितः पिता
  
२।००४।०४१अ अमोघं बत मे क्षान्तं पुरुषे पुष्करेक्षणे
  
२।००४।०४१च् येयम् इक्ष्वाकुराज्यश्रीः पुत्र त्वां संश्रयिष्यति
  
२।००४।०४२अ इत्य् एवम् उक्तो मात्रेदं रामो भारतम् अब्रवीत्
  
२।००४।०४२च् प्राञ्जलिं प्रह्वम् आसीनम् अभिवीक्ष्य स्मयन्न् इव
  
२।००४।०४३अ लक्ष्मणेमां मया सार्धं प्रशाधि त्वं वसुन्धराम्
  
२।००४।०४३च् द्वितीयं मे ऽन्तरात्मानं त्वाम् इयं श्रीर् उपस्थिता
  
२।००४।०४४अ सौमित्रे भुङ्क्ष्व भोगांस् त्वम् इष्टान् राज्यफलानि च
  
२।००४।०४४च् जीवितं च हि राज्यं च त्वदर्थम् अभिकामये
  
२।००४।०४५अ इत्य् उक्त्वा लक्ष्मणं रामो मातराव् अभिवाद्य च
  
२।००४।०४५च् अभ्यनुज्ञाप्य सीतां च जगाम स्वं निवेशनम्
  
२।००५।००१अ सन्दिश्य रामं नृपतिः श्वोभाविन्य् अभिषेचने
  
२।००५।००१च् पुरोहितं समाहूय वसिष्ठम् इदम् अब्रवीत्
  
२।००५।००२अ गच्छोपवासं काकुत्स्थं कारयाद्य तपोधन
  
२।००५।००२च् श्रीयशोराज्यलाभाय वध्वा सह यतव्रतम्
  
२।००५।००३अ तथेति च स राजानम् उक्त्वा वेदविदां वरः
  
२।००५।००३च् स्वयं वसिष्ठो भगवान् ययौ रामनिवेशनम्
  
२।००५।००४अ स रामभवनं प्राप्य पाण्डुराभ्रघनप्रभम्
  
२।००५।००४च् तिस्रः कक्ष्या रथेनैव विवेश मुनिसत्तमः
  
२।००५।००५अ तम् आगतम् ऋषिं रामस् त्वरन्न् इव ससम्भ्रमः
  
२।००५।००५च् मानयिष्यन् स मानार्हं निश्चक्राम निवेशनात्
  
२।००५।००६अ अभ्येत्य त्वरमाणश् च रथाभ्याशं मनीषिणः
  
२।००५।००६च् ततो ऽवतारयाम् आस परिगृह्य रथात् स्वयम्
  
२।००५।००७अ स चैनं प्रश्रितं दृष्ट्वा सम्भाष्याभिप्रसाद्य च
  
२।००५।००७च् प्रियार्हं हर्षयन् रामम् इत्य् उवाच पुरोहितः
  
२।००५।००८अ प्रसन्नस् ते पिता राम यौवराज्यम् अवाप्स्यसि
  
२।००५।००८च् उपवासं भवान् अद्य करोतु सह सीतया
  
२।००५।००९अ प्रातस् त्वाम् अभिषेक्ता हि यौवराज्ये नराधिपः
  
२।००५।००९च् पिता दशरथः प्रीत्या ययातिं नहुषो यथा
  
२।००५।०१०अ इत्य् उक्त्वा स तदा रामम् उपवासं यतव्रतम्
  
२।००५।०१०च् मन्त्रवत् कारयाम् आस वैदेह्या सहितं मुनिः
  
२।००५।०११अ ततो यथावद् रामेण स राज्ञो गुरुर् अर्चितः
  
२।००५।०११च् अभ्यनुज्ञाप्य काकुत्स्थं ययौ रामनिवेशनात्
  
२।००५।०१२अ सुहृद्भिस् तत्र रामो ऽपि तान् अनुज्ञाप्य सर्वशः
  
२।००५।०१२च् सभाजितो विवेशाथ तान् अनुज्ञाप्य सर्वशः
  
२।००५।०१३अ हृष्टनारी नरयुतं रामवेश्म तदा बभौ
  
२।००५।०१३च् यथा मत्तद्विजगणं प्रफुल्लनलिनं सरः
  
२।००५।०१४अ स राजभवनप्रख्यात् तस्माद् रामनिवेशनात्
  
२।००५।०१४च् निर्गत्य ददृशे मार्गं वसिष्ठो जनसंवृतम्
  
२।००५।०१५अ वृन्दवृन्दैर् अयोध्यायां राजमार्गाः समन्ततः
  
२।००५।०१५च् बभूवुर् अभिसम्बाधाः कुतूहलजनैर् वृताः
  
२।००५।०१६अ जनवृन्दोर्मिसङ्घर्षहर्षस्वनवतस् तदा
  
२।००५।०१६च् बभूव राजमार्गस्य सागरस्येव निस्वनः
  
२।००५।०१७अ सिक्तसम्मृष्टरथ्या हि तद् अहर् वनमालिनी
  
२।००५।०१७च् आसीद् अयोध्या नगरी समुच्छ्रितगृहध्वजा
  
२।००५।०१८अ तदा ह्य् अयोध्या निलयः सस्त्रीबालाबलो जनः
  
२।००५।०१८च् रामाभिषेकम् आकाङ्क्षन्न् आकाङ्क्षन्न् उदयं रवेः
  
२।००५।०१९अ प्रजालङ्कारभूतं च जनस्यानन्दवर्धनम्
  
२।००५।०१९च् उत्सुको ऽभूज् जनो द्रष्टुं तम् अयोध्या महोत्सवम्
  
२।००५।०२०अ एवं तं जनसम्बाधं राजमार्गं पुरोहितः
  
२।००५।०२०च् व्यूहन्न् इव जनौघं तं शनै राज कुलं ययौ
  
२।००५।०२१अ सिताभ्रशिखरप्रख्यं प्रासदम् अधिरुह्य सः
  
२।००५।०२१च् समियाय नरेन्द्रेण शक्रेणेव बृहस्पतिः
  
२।००५।०२२अ तम् आगतम् अभिप्रेक्ष्य हित्वा राजासनं नृपः
  
२।००५।०२२च् पप्रच्छ स च तस्मै तत् कृतम् इत्य् अभ्यवेदयत्
  
२।००५।०२३अ गुरुणा त्व् अभ्यनुज्ञातो मनुजौघं विसृज्य तम्
  
२।००५।०२३च् विवेशान्तःपुरं राजा सिंहो गिरिगुहाम् इव
  
२।००५।०२४अ तद् अग्र्यवेषप्रमदाजनाकुलं; महेन्द्रवेश्मप्रतिमं निवेशनम्
  
२।००५।०२४च् व्यदीपयंश् चारु विवेश पार्थिवः; शशीव तारागणसङ्कुलं नभः
  
२।००६।००१अ गते पुरोहिते रामः स्नातो नियतमानसः
  
२।००६।००१च् सह पत्न्या विशालाक्ष्या नारायणम् उपागमत्
  
२।००६।००२अ प्रगृह्य शिरसा पात्रीं हविषो विधिवत् तदा
  
२।००६।००२च् महते दैवतायाज्यं जुहाव ज्वलिते ऽनले
  
२।००६।००३अ शेषं च हविषस् तस्य प्राश्याशास्यात्मनः प्रियम्
  
२।००६।००३च् ध्यायन् नारायणं देवं स्वास्तीर्णे कुशसंस्तरे
  
२।००६।००४अ वाग्यतः सह वैदेह्या भूत्वा नियतमानसः
  
२।००६।००४च् श्रीमत्य् आयतने विष्णोः शिश्ये नरवरात्मजः
  
२।००६।००५अ एकयामावशिष्टायां रात्र्यां प्रतिविबुध्य सः
  
२।००६।००५च् अलङ्कारविधिं कृत्स्नं कारयाम् आस वेश्मनः
  
२।००६।००६अ तत्र शृण्वन् सुखा वाचः सूतमागधबन्दिनाम्
  
२।००६।००६च् पूर्वां सन्ध्याम् उपासीनो जजाप यतमानसः
  
२।००६।००७अ तुष्टाव प्रणतश् चैव शिरसा मधुसूदनम्
  
२।००६।००७च् विमलक्षौमसंवीतो वाचयाम् आस च द्विजान्
  
२।००६।००८अ तेषां पुण्याहघोषो ऽथ गम्भीरमधुरस् तदा
  
२।००६।००८च् अयोध्यां पूरयाम् आस तूर्यघोषानुनादितः
  
२।००६।००९अ कृतोपवासं तु तदा वैदेह्या सह राघवम्
  
२।००६।००९च् अयोध्या निलयः श्रुत्वा सर्वः प्रमुदितो जनः
  
२।००६।०१०अ ततः पौरजनः सर्वः श्रुत्वा रामाभिषेचनम्
  
२।००६।०१०च् प्रभातां रजनीं दृष्ट्वा चक्रे शोभां परां पुनः
  
२।००६।०११अ सिताभ्रशिखराभेषु देवतायतनेषु च
  
२।००६।०११च् चतुष्पथेषु रथ्यासु चैत्येष्व् अट्टालकेषु च
  
२।००६।०१२अ नानापण्यसमृद्धेषु वणिजाम् आपणेषु च
  
२।००६।०१२च् कुटुम्बिनां समृद्धेषु श्रीमत्सु भवनेषु च
  
२।००६।०१३अ सभासु चैव सर्वासु वृक्षेष्व् आलक्षितेषु च
  
२।००६।०१३च् ध्वजाः समुच्छ्रिताश् चित्राः पताकाश् चाभवंस् तदा
  
२।००६।०१४अ नटनर्तकसङ्घानां गायकानां च गायताम्
  
२।००६।०१४च् मनःकर्णसुखा वाचः शुश्रुवुश् च ततस् ततः
  
२।००६।०१५अ रामाभिषेकयुक्ताश् च कथाश् चक्रुर् मिथो जनाः
  
२।००६।०१५च् रामाभिषेके सम्प्राप्ते चत्वरेषु गृहेषु च
  
२।००६।०१६अ बाला अपि क्रीडमाना गृहद्वारेषु सङ्घशः
  
२।००६।०१६च् रामाभिषेकसंयुक्ताश् चक्रुर् एव मिथः कथाः
  
२।००६।०१७अ कृतपुष्पोपहारश् च धूपगन्धाधिवासितः
  
२।००६।०१७च् राजमार्गः कृतः श्रीमान् पौरै रामाभिषेचने
  
२।००६।०१८अ प्रकाशीकरणार्थं च निशागमनशङ्कया
  
२।००६।०१८च् दीपवृक्षांस् तथा चक्रुर् अनु रथ्यासु सर्वशः
  
२।००६।०१९अ अलङ्कारं पुरस्यैवं कृत्वा तत् पुरवासिनः
  
२।००६।०१९च् आकाङ्क्षमाणा रामस्य यौवराज्याभिषेचनम्
  
२।००६।०२०अ समेत्य सङ्घशः सर्वे चत्वरेषु सभासु च
  
२।००६।०२०च् कथयन्तो मिथस् तत्र प्रशशंसुर् जनाधिपम्
  
२।००६।०२१अ अहो महात्मा राजायम् इक्ष्वाकुकुलनन्दनः
  
२।००६।०२१च् ज्ञात्वा यो वृद्धम् आत्मानं रामं राज्ये ऽह्बिषेक्ष्यति
  
२।००६।०२२अ सर्वे ह्य् अनुगृहीताः स्म यन् नो रामो महीपतिः
  
२।००६।०२२च् चिराय भविता गोप्ता दृष्टलोकपरावरः
  
२।००६।०२३अ अनुद्धतमना विद्वान् धर्मात्मा भ्रातृवत्सलः
  
२।००६।०२३च् यथा च भ्रातृषु स्निग्धस् तथास्मास्व् अपि राघवः
  
२।००६।०२४अ चिरं जीवतु धर्मात्मा राजा दशरथो ऽनघः
  
२।००६।०२४च् यत्प्रसादेनाभिषिक्तं रामं द्रक्ष्यामहे वयम्
  
२।००६।०२५अ एवंविधं कथयतां पौराणां शुश्रुवुस् तदा
  
२।००६।०२५च् दिग्भ्यो ऽपि श्रुतवृत्तान्ताः प्राप्ता जानपदा जनाः
  
२।००६।०२६अ ते तु दिग्भ्यः पुरीं प्राप्ता द्रष्टुं रामाभिषेचनम्
  
२।००६।०२६च् रामस्य पूरयाम् आसुः पुरीं जानपदा जनाः
  
२।००६।०२७अ जनौघैस् तैर् विसर्पद्भिः शुश्रुवे तत्र निस्वनः
  
२।००६।०२७च् पर्वसूदीर्णवेगस्य सागरस्येव निस्वनः
  
२।००६।०२८अ ततस् तद् इन्द्रक्षयसन्निभं पुरं; दिदृक्षुभिर् जानपदैर् उपागतैः
  
२।००६।०२८च् समन्ततः सस्वनम् आकुलं बभौ; समुद्रयादोभिर् इवार्णवोदकम्
  
२।००७।००१अ ज्ञातिदासी यतो जाता कैकेय्यास् तु सहोषिता
  
२।००७।००१च् प्रासादं चन्द्रसङ्काशम् आरुरोह यदृच्छया
  
२।००७।००२अ सिक्तराजपथां कृत्स्नां प्रकीर्णकमलोत्पलाम्
  
२।००७।००२च् अयोध्यां मन्थरा तस्मात् प्रासादाद् अन्ववैक्षत
  
२।००७।००३अ पताकाभिर् वरार्हाभिर् ध्वजैश् च समलङ्कृताम्
  
२।००७।००३च् सिक्तां चन्दनतोयैश् च शिरःस्नातजनैर् वृताम्
  
२।००७।००४अ अविदूरे स्थितां दृष्ट्वा धात्रीं पप्रच्छ मन्थरा
  
२।००७।००४च् उत्तमेनाभिसंयुक्ता हर्षेणार्थपरा सती
  
२।००७।००५अ राममाता धनं किं नु जनेभ्यः सम्प्रयच्छति
  
२।००७।००५च् अतिमात्रं प्रहर्षो ऽयं किं जनस्य च शंस मे
  
२।००७।००५ए कारयिष्यति किं वापि सम्प्रहृष्टो महीपतिः
  
२।००७।००६अ विदीर्यमाणा हर्षेण धात्री परमया मुदा
  
२।००७।००६च् आचचक्षे ऽथ कुब्जायै भूयसीं राघवे श्रियम्
  
२।००७।००७अ श्वः पुष्येण जितक्रोधं यौवराज्येन राघवम्
  
२।००७।००७च् राजा दशरथो रामम् अभिषेचयितानघम्
  
२।००७।००८अ धात्र्यास् तु वचनं श्रुत्वा कुब्जा क्षिप्रम् अमर्षिता
  
२।००७।००८च् कैलास शिखराकारात् प्रासादाद् अवरोहत
  
२।००७।००९अ सा दह्यमाना कोपेन मन्थरा पापदर्शिनी
  
२।००७।००९च् शयानाम् एत्य कैकेयीम् इदं वचनम् अब्रवीत्
  
२।००७।०१०अ उत्तिष्ठ मूढे किं शेषे भयं त्वाम् अभिवर्तते
  
२।००७।०१०च् उपप्लुतमहौघेन किम् आत्मानं न बुध्यसे
  
२।००७।०११अ अनिष्टे सुभगाकारे सौभाग्येन विकत्थसे
  
२।००७।०११च् चलं हि तव सौभाग्यं नद्यः स्रोत इवोष्णगे
  
२।००७।०१२अ एवम् उक्ता तु कैकेयी रुष्टया परुषं वचः
  
२।००७।०१२च् कुब्जया पापदर्शिन्या विषादम् अगमत् परम्
  
२।००७।०१३अ कैकेयी त्व् अब्रवीत् कुब्जां कच्चित् क्षेमं न मन्थरे
  
२।००७।०१३च् विषण्णवदनां हि त्वां लक्षये भृशदुःखिताम्
  
२।००७।०१४अ मन्थरा तु वचः श्रुत्वा कैकेय्या मधुराक्षरम्
  
२।००७।०१४च् उवाच क्रोधसंयुक्ता वाक्यं वाक्यविशारदा
  
२।००७।०१५अ सा विषण्णतरा भूत्वा कुब्जा तस्या हितैषिणी
  
२।००७।०१५च् विषादयन्ती प्रोवाच भेदयन्ती च राघवम्
  
२।००७।०१६अ अक्षेमं सुमहद् देवि प्रवृत्तं त्वद्विनाशनम्
  
२।००७।०१६च् रामं दशरथो राजा यौवराज्ये ऽभिषेक्ष्यति
  
२।००७।०१७अ सास्म्य् अगाधे भये मग्ना दुःखशोकसमन्विता
  
२।००७।०१७च् दह्यमानानलेनेव त्वद्धितार्थम् इहागता
  
२।००७।०१८अ तव दुःखेन कैकेयि मम दुःखं महद् भवेत्
  
२।००७।०१८च् त्वद्वृद्धौ मम वृद्धिश् च भवेद् अत्र न संशयः
  
२।००७।०१९अ नराधिपकुले जाता महिषी त्वं महीपतेः
  
२।००७।०१९च् उग्रत्वं राजधर्माणां कथं देवि न बुध्यसे
  
२।००७।०२०अ धर्मवादी शठो भर्ता श्लक्ष्णवादी च दारुणः
  
२।००७।०२०च् शुद्धभावे न जानीषे तेनैवम् अतिसन्धिता
  
२।००७।०२१अ उपस्थितं पयुञ्जानस् त्वयि सान्त्वम् अनर्थकम्
  
२।००७।०२१च् अर्थेनैवाद्य ते भर्ता कौसल्यां योजयिष्यति
  
२।००७।०२२अ अपवाह्य स दुष्टात्मा भरतं तव बन्धुषु
  
२।००७।०२२च् काल्यं स्थापयिता रामं राज्ये निहतकण्टके
  
२।००७।०२३अ शत्रुः पतिप्रवादेन मात्रेव हितकाम्यया
  
२।००७।०२३च् आशीविष इवाङ्केन बाले परिधृतस् त्वया
  
२।००७।०२४अ यथा हि कुर्यात् सर्पो वा शत्रुर् वा प्रत्युपेक्षितः
  
२।००७।०२४च् राज्ञा दशरथेनाद्य सपुत्रा त्वं तथा कृता
  
२।००७।०२५अ पापेनानृतसन्त्वेन बाले नित्यं सुखोचिते
  
२।००७।०२५च् रामं स्थापयता राज्ये सानुबन्धा हता ह्य् असि
  
२।००७।०२६अ सा प्राप्तकालं कैकेयि क्षिप्रं कुरु हितं तव
  
२।००७।०२६च् त्रायस्व पुत्रम् आत्मानं मां च विस्मयदर्शने
  
२।००७।०२७अ मन्थराया वचः श्रुत्वा शयनात् स शुभानना
  
२।००७।०२७च् एवम् आभरणं तस्यै कुब्जायै प्रददौ शुभम्
  
२।००७।०२८अ दत्त्वा त्व् आभरणं तस्यै कुब्जायै प्रमदोत्तमा
  
२।००७।०२८च् कैकेयी मन्थरां हृष्टा पुनर् एवाब्रवीद् इदम्
  
२।००७।०२९अ इदं तु मन्थरे मह्यम् आख्यासि परमं प्रियम्
  
२।००७।०२९च् एतन् मे प्रियम् आख्यातुः किं वा भूयः करोमि ते
  
२।००७।०३०अ रामे वा भरते वाहं विशेषं नोपलक्षये
  
२।००७।०३०च् तस्मात् तुष्टास्मि यद् राजा रामं राज्ये ऽभिषेक्ष्यति
  
२।००७।०३१अ न मे परं किं चिद् इतस् त्वया पुनः; प्रियं प्रियार्हे सुवचं वचो वरम्
  
२।००७।०३१च् तथा ह्य् अवोचस् त्वम् अतः प्रियोत्तरं; वरं परं ते प्रददामि तं वृणु
  
२।००८।००१अ मन्थरा त्व् अभ्यसूय्यैनाम् उत्सृज्याभरणं च तत्
  
२।००८।००१च् उवाचेदं ततो वाक्यं कोपदुःखसमन्विता
  
२।००८।००२अ हर्षं किम् इदम् अस्थाने कृतवत्य् असि बालिशे
  
२।००८।००२च् शोकसागरमध्यस्थम् आत्मानं नावबुध्यसे
  
२।००८।००३अ सुभगा खलु कौसल्या यस्याः पुत्रो ऽभिषेक्ष्यते
  
२।००८।००३च् यौवराज्येन महता श्वः पुष्येण द्विजोत्तमैः
  
२।००८।००४अ प्राप्तां सुमहतीं प्रीतिं प्रतीतां तां हतद्विषम्
  
२।००८।००४च् उपस्थास्यसि कौसल्यां दासीव त्वं कृताञ्जलिः
  
२।००८।००५अ हृष्टाः खलु भविष्यन्ति रामस्य परमाः स्त्रियः
  
२।००८।००५च् अप्रहृष्टा भविष्यन्ति स्नुषास् ते भरतक्षये
  
२।००८।००६अ तां दृष्ट्वा परमप्रीतां ब्रुवन्तीं मन्थरां ततः
  
२।००८।००६च् रामस्यैव गुणान् देवी कैकेयी प्रशशंस ह
  
२।००८।००७अ धर्मज्ञो गुरुभिर् दान्तः कृतज्ञः सत्यवाक् शुचिः
  
२।००८।००७च् रामो राज्ञः सुतो ज्येष्ठो यौवराज्यम् अतो ऽर्हति
  
२।००८।००८अ भ्रातॄन् भृत्यांश् च दीर्घायुः पितृवत् पालयिष्यति
  
२।००८।००८च् सन्तप्यसे कथं कुब्जे श्रुत्वा रामाभिषेचनम्
  
२।००८।००९अ भरतश् चापि रामस्य ध्रुवं वर्षशतात् परम्
  
२।००८।००९च् पितृपैतामहं राज्यम् अवाप्स्यति नरर्षभः
  
२।००८।०१०अ सा त्वम् अभ्युदये प्राप्ते वर्तमाने च मन्थरे
  
२।००८।०१०च् भविष्यति च कल्याणे किमर्थं परितप्यसे
  
२।००८।०१०ए कौसल्यातो ऽतिरिक्तं च स तु शुश्रूषते हि माम्
  
२।००८।०११अ कैकेय्या वचनं श्रुत्वा मन्थरा भृशदुःखिता
  
२।००८।०११च् दीर्घम् उष्णं विनिःश्वस्य कैकेयीम् इदम् अब्रवीत्
  
२।००८।०१२अ अनर्थदर्शिनी मौर्ख्यान् नात्मानम् अवबुध्यसे
  
२।००८।०१२च् शोकव्यसनविस्तीर्णे मज्जन्ती दुःखसागरे
  
२।००८।०१३अ भविता राघवो राजा राघवस्य च यः सुतः
  
२।००८।०१३च् राजवंशात् तु भरतः कैकेयि परिहास्यते
  
२।००८।०१४अ न हि राज्ञः सुताः सर्वे राज्ये तिष्ठन्ति भामिनि
  
२।००८।०१४च् स्थाप्यमानेषु सर्वेषु सुमहान् अनयो भवेत्
  
२।००८।०१५अ तस्माज् ज्येष्ठे हि कैकेयि राज्यतन्त्राणि पार्थिवाः
  
२।००८।०१५च् स्थापयन्त्य् अनवद्याङ्गि गुणवत्स्व् इतरेष्व् अपि
  
२।००८।०१६अ असाव् अत्यन्तनिर्भग्नस् तव पुत्रो भविष्यति
  
२।००८।०१६च् अनाथवत् सुखेभ्यश् च राजवंशाच् च वत्सले
  
२।००८।०१७अ साहं त्वदर्थे सम्प्राप्ता त्वं तु मां नावबुध्यसे
  
२।००८।०१७च् सपत्निवृद्धौ या मे त्वं प्रदेयं दातुम् इच्छसि
  
२।००८।०१८अ ध्रुवं तु भरतं रामः प्राप्य राज्यम् अकण्टकम्
  
२।००८।०१८च् देशान्तरं नाययित्वा लोकान्तरम् अथापि वा
  
२।००८।०१९अ बाल एव हि मातुल्यं भरतो नायितस् त्वया
  
२।००८।०१९च् सन्निकर्षाच् च सौहार्दं जायते स्थावरेष्व् अपि
  
२।००८।०२०अ गोप्ता हि रामं सौमित्रिर् लक्ष्मणं चापि राघवः
  
२।००८।०२०च् अश्विनोर् इव सौभ्रात्रं तयोर् लोकेषु विश्रुतम्
  
२।००८।०२१अ तस्मान् न लक्ष्मणे रामः पापं किं चित् करिष्यति
  
२।००८।०२१च् रामस् तु भरते पापं कुर्याद् इति न संशयः
  
२।००८।०२२अ तस्माद् राजगृहाद् एव वनं गच्छतु ते सुतः
  
२।००८।०२२च् एतद् धि रोचते मह्यं भृशं चापि हितं तव
  
२।००८।०२३अ एवं ते ज्ञातिपक्षस्य श्रेयश् चैव भविष्यति
  
२।००८।०२३च् यदि चेद् भरतो धर्मात् पित्र्यं राज्यम् अवाप्स्यति
  
२।००८।०२४अ स ते सुखोचितो बालो रामस्य सहजो रिपुः
  
२।००८।०२४च् समृधार्थस्य नष्टार्थो जीविष्यति कथं वशे
  
२।००८।०२५अ अभिद्रुतम् इवारण्ये सिंहेन गजयूथपम्
  
२।००८।०२५च् प्रच्छाद्यमानं रामेण भरतं त्रातुम् अर्हसि
  
२।००८।०२६अ दर्पान् निराकृता पूर्वं त्वया सौभाग्यवत्तया
  
२।००८।०२६च् राममाता सपत्नी ते कथं वैरं न यातयेत्
  
२।००८।०२७अ यदा हि रामः पृथिवीम् अवाप्स्यति; ध्रुवं प्रनष्टो भरतो भविष्यति
  
२।००८।०२७च् अतो हि सञ्चिन्तय राज्यम् आत्मजे; परस्य चाद्यैव विवास कारणम्
  
२।००९।००१अ एवम् उक्ता तु कैकेयी क्रोधेन ज्वलितानना
  
२।००९।००१च् दीर्घम् उष्णं विनिःश्वस्य मन्थराम् इदम् अब्रवीत्
  
२।००९।००२अ अद्य रामम् इतः क्षिप्रं वनं प्रस्थापयाम्य् अहम्
  
२।००९।००२च् यौवराज्येन भरतं क्षिप्रम् एवाभिषेचये
  
२।००९।००३अ इदं त्व् इदानीं सम्पश्य केनोपायेन मन्थरे
  
२।००९।००३च् भरतः प्राप्नुयाद् राज्यं न तु रामः कथं चन
  
२।००९।००४अ एवम् उक्ता तया देव्या मन्थरा पापदर्शिनी
  
२।००९।००४च् रामार्थम् उपहिंसन्ती कैकेयीम् इदम् अब्रवीत्
  
२।००९।००५अ हन्तेदानीं प्रवक्ष्यामि कैकेयि श्रूयतां च मे
  
२।००९।००५च् यथा ते भरतो राज्यं पुत्रः प्राप्स्यति केवलम्
  
२।००९।००६अ श्रुत्वैवं वचनं तस्या मन्थरायास् तु कैकयी
  
२।००९।००६च् किं चिद् उत्थाय शयनात् स्वास्तीर्णाद् इदम् अब्रवीत्
  
२।००९।००७अ कथय त्वं ममोपायं केनोपायेन मन्थरे
  
२।००९।००७च् भरतः प्राप्नुयाद् राज्यं न तु रामः कथं चन
  
२।००९।००८अ एवम् उक्ता तया देव्या मन्थरा पापदर्शिनी
  
२।००९।००८च् रामार्थम् उपहिंसन्ती कुब्जा वचनम् अब्रवीत्
  
२।००९।००९अ तव देवासुरे युद्धे सह राजर्षिभिः पतिः
  
२।००९।००९च् अगच्छत् त्वाम् उपादाय देवराजस्य साह्यकृत्
  
२।००९।०१०अ दिशम् आस्थाय कैकेयि दक्षिणां दण्डकान् प्रति
  
२।००९।०१०च् वैजयन्तम् इति ख्यातं पुरं यत्र तिमिध्वजः
  
२।००९।०११अ स शम्बर इति ख्यातः शतमायो महासुरः
  
२।००९।०११च् ददौ शक्रस्य सङ्ग्रामं देवसङ्घैर् अनिर्जितः
  
२।००९।०१२अ तस्मिन् महति सङ्ग्रामे राजा दशरथस् तदा
  
२।००९।०१२च् अपवाह्य त्वया देवि सङ्ग्रामान् नष्टचेतनः
  
२।००९।०१३अ तत्रापि विक्षतः शस्त्रैः पतिस् ते रक्षितस् त्वया
  
२।००९।०१३च् तुष्टेन तेन दत्तौ ते द्वौ वरौ शुभदर्शने
  
२।००९।०१४अ स त्वयोक्तः पतिर् देवि यदेच्छेयं तदा वरौ
  
२।००९।०१४च् गृह्णीयाम् इति तत् तेन तथेत्य् उक्तं महात्मना
  
२।००९।०१४ए अनभिज्ञा ह्य् अहं देवि त्वयैव कथितं पुरा
  
२।००९।०१५अ तौ वरौ याच भर्तारं भरतस्याभिषेचनम्
  
२।००९।०१५च् प्रव्राजनं च रामस्य त्वं वर्षाणि चतुर्दश
  
२।००९।०१६अ क्रोधागारं प्रविश्याद्य क्रुद्धेवाश्वपतेः सुते
  
२।००९।०१६च् शेष्वानन्तर्हितायां त्वं भूमौ मलिनवासिनी
  
२।००९।०१६ए मा स्मैनं प्रत्युदीक्षेथा मा चैनम् अभिभाषथाः
  
२।००९।०१७अ दयिता त्वं सदा भर्तुर् अत्र मे नास्ति संशयः
  
२।००९।०१७च् त्वत्कृते च महाराजो विशेद् अपि हुताशनम्
  
२।००९।०१८अ न त्वां क्रोधयितुं शक्तो न क्रुद्धां प्रत्युदीक्षितुम्
  
२।००९।०१८च् तव प्रियार्थं राजा हि प्राणान् अपि परित्यजेत्
  
२।००९।०१९अ न ह्य् अतिक्रमितुं शक्तस् तव वाक्यं महीपतिः
  
२।००९।०१९च् मन्दस्वभावे बुध्यस्व सौभाग्यबलम् आत्मनः
  
२।००९।०२०अ मणिमुक्तासुवर्णानि रत्नानि विविधानि च
  
२।००९।०२०च् दद्याद् दशरथो राजा मा स्म तेषु मनः कृथाः
  
२।००९।०२१अ यौ तौ देवासुरे युद्धे वरौ दशरथो ऽददात्
  
२।००९।०२१च् तौ स्मारय महाभागे सो ऽर्थो मा त्वाम् अतिक्रमेत्
  
२।००९।०२२अ यदा तु ते वरं दद्यात् स्वयम् उत्थाप्य राघवः
  
२।००९।०२२च् व्यवस्थाप्य महाराजं त्वम् इमं वृणुया वरम्
  
२।००९।०२३अ रामं प्रव्राजयारण्ये नव वर्षाणि पञ्च च
  
२।००९।०२३च् भरतः क्रियतां राजा पृथिव्यां पार्थिवर्षभः
  
२।००९।०२४अ एवं प्रव्राजितश् चैव रामो ऽरामो भविष्यति
  
२।००९।०२४च् भरतश् च हतामित्रस् तव राजा भविष्यति
  
२।००९।०२५अ येन कालेन रामश् च वनात् प्रत्यागमिष्यति
  
२।००९।०२५च् तेन कालेन पुत्रस् ते कृतमूलो भविष्यति
  
२।००९।०२५ए सङ्गृहीतमनुष्यश् च सुहृद्भिः सार्धम् आत्मवान्
  
२।००९।०२६अ प्राप्तकालं तु ते मन्ये राजानं वीतसाध्वसा
  
२।००९।०२६च् रामाभिषेकसङ्कल्पान् निगृह्य विनिवर्तय
  
२।००९।०२७अ अनर्थम् अर्थरूपेण ग्राहिता सा ततस् तया
  
२।००९।०२७च् हृष्टा प्रतीता कैकेयी मन्थराम् इदम् अब्रवीत्
  
२।००९।०२८अ कुब्जे त्वां नाभिजानामि श्रेष्ठां श्रेष्ठाभिधायिनीम्
  
२।००९।०२८च् पृथिव्याम् असि कुब्जानाम् उत्तमा बुद्धिनिश्चये
  
२।००९।०२९अ त्वम् एव तु ममार्थेषु नित्ययुक्ता हितैषिणी
  
२।००९।०२९च् नाहं समवबुध्येयं कुब्जे राज्ञश् चिकीर्षितम्
  
२।००९।०३०अ सन्ति दुःसंस्थिताः कुब्जा वक्राः परमपापिकाः
  
२।००९।०३०च् त्वं पद्मम् इव वातेन सन्नता प्रियदर्शना
  
२।००९।०३१अ उरस् ते ऽभिनिविष्टं वै यावत् स्कन्धात् समुन्नतम्
  
२।००९।०३१च् अधस्ताच् चोदरं शान्तं सुनाभम् इव लज्जितम्
  
२।००९।०३२अ जघनं तव निर्घुष्टं रशनादामशोभितम्
  
२।००९।०३२च् जङ्घे भृशम् उपन्यस्ते पादौ चाप्य् आयताव् उभौ
  
२।००९।०३३अ त्वम् आयताभ्यां सक्थिभ्यां मन्थरे क्षौमवासिनि
  
२।००९।०३३च् अग्रतो मम गच्छन्ती राजहंसीव राजसे
  
२।००९।०३४अ तवेदं स्थगु यद् दीर्घं रथघोणम् इवायतम्
  
२।००९।०३४च् मतयः क्षत्रविद्याश् च मायाश् चात्र वसन्ति ते
  
२।००९।०३५अ अत्र ते प्रतिमोक्ष्यामि मालां कुब्जे हिरण्मयीम्
  
२।००९।०३५च् अभिषिक्ते च भरते राघवे च वनं गते
  
२।००९।०३६अ जात्येन च सुवर्णेन सुनिष्टप्तेन सुन्दरि
  
२।००९।०३६च् लब्धार्था च प्रतीता च लेपयिष्यामि ते स्थगु
  
२।००९।०३७अ मुखे च तिलकं चित्रं जातरूपमयं शुभम्
  
२।००९।०३७च् कारयिष्यामि ते कुब्जे शुभान्य् आभरणानि च
  
२।००९।०३८अ परिधाय शुभे वस्त्रे देवदेव चरिष्यसि
  
२।००९।०३८च् चन्द्रम् आह्वयमानेन मुखेनाप्रतिमानना
  
२।००९।०३८ए गमिष्यसि गतिं मुख्यां गर्वयन्ती द्विषज्जनम्
  
२।००९।०३९अ तवापि कुब्जाः कुब्जायाः सर्वाभरणभूषिताः
  
२।००९।०३९च् पादौ परिचरिष्यन्ति यथैव त्वं सदा मम
  
२।००९।०४०अ इति प्रशस्यमाना सा कैकेयीम् इदम् अब्रवीत्
  
२।००९।०४०च् शयानां शयने शुभ्रे वेद्याम् अग्निशिखाम् इव
  
२।००९।०४१अ गतोदके सेतुबन्धो न कल्याणि विधीयते
  
२।००९।०४१च् उत्तिष्ठ कुरु कल्याणं राजानम् अनुदर्शय
  
२।००९।०४२अ तथा प्रोत्साहिता देवी गत्वा मन्थरया सह
  
२।००९।०४२च् क्रोधागारं विशालाक्षी सौभाग्यमदगर्विता
  
२।००९।०४३अ अनेकशतसाहस्रं मुक्ताहारं वराङ्गना
  
२।००९।०४३च् अवमुच्य वरार्हाणि शुभान्य् आभरणानि च
  
२।००९।०४४अ ततो हेमोपमा तत्र कुब्जा वाक्यं वशं गता
  
२।००९।०४४च् संविश्य भूमौ कैकेयी मन्थराम् इदम् अब्रवीत्
  
२।००९।०४५अ इह वा मां मृतां कुब्जे नृपायावेदयिष्यसि
  
२।००९।०४५च् वनं तु राघवे प्राप्ते भरतः प्राप्स्यति क्षितिम्
  
२।००९।०४६अ अथैतद् उक्त्वा वचनं सुदारुणं; निधाय सर्वाभरणानि भामिनी
  
२।००९।०४६च् असंवृताम् आस्तरणेन मेदिनीं; तदाधिशिश्ये पतितेव किन्नरी
  
२।००९।०४७अ उदीर्णसंरम्भतमोवृतानना; तथावमुक्तोत्तममाल्यभूषणा
  
२।००९।०४७च् नरेन्द्रपत्नी विमना बभूव सा; तमोवृता द्यौर् इव मग्नतारका
  
२।०१०।००१अ आज्ञाप्य तु महाराजो राघवस्याभिषेचनम्
  
२।०१०।००१च् प्रियार्हां प्रियम् आख्यातुं विवेशान्तःपुरं वशी
  
२।०१०।००२अ तां तत्र पतितां भूमौ शयानाम् अतथोचिताम्
  
२।०१०।००२च् प्रतप्त इव दुःखेन सो ऽपश्यज् जगतीपतिः
  
२।०१०।००३अ स वृद्धस् तरुणीं भार्यां प्राणेभ्यो ऽपि गरीयसीम्
  
२।०१०।००३च् अपापः पापसङ्कल्पां ददर्श धरणीतले
  
२।०१०।००४अ करेणुम् इव दिग्धेन विद्धां मृगयुणा वने
  
२।०१०।००४च् महागज इवारण्ये स्नेहात् परिममर्श ताम्
  
२।०१०।००५अ परिमृश्य च पाणिभ्याम् अभिसन्त्रस्तचेतनः
  
२।०१०।००५च् कामी कमलपत्राक्षीम् उवाच वनिताम् इदम्
  
२।०१०।००६अ न ते ऽहम् अभिजानामि क्रोधम् आत्मनि संश्रितम्
  
२।०१०।००६च् देवि केनाभियुक्तासि केन वासि विमानिता
  
२।०१०।००७अ यद् इदं मम दुःखाय शेषे कल्याणि पांसुषु
  
२।०१०।००७च् भूमौ शेषे किमर्थं त्वं मयि कल्याण चेतसि
  
२।०१०।००७ए भूतोपहतचित्तेव मम चित्तप्रमाथिनी
  
२।०१०।००८अ सन्ति मे कुशला वैद्या अभितुष्टाश् च सर्वशः
  
२।०१०।००८च् सुखितां त्वां करिष्यन्ति व्याधिम् आचक्ष्व भामिनि
  
२।०१०।००९अ कस्य वा ते प्रियं कार्यं केन वा विप्रियं कृतम्
  
२।०१०।००९च् कः प्रियं लभताम् अद्य को वा सुमहद् अप्रियम्
  
२।०१०।०१०अ अवध्यो वध्यतां को वा वध्यः को वा विमुच्यताम्
  
२।०१०।०१०च् दरिद्रः को भवत्व् आढ्यो द्रव्यवान् वाप्य् अकिञ्चनः
  
२।०१०।०११अ अहं चैव मदीयाश् च सर्वे तव वशानुगाः
  
२।०१०।०११च् न ते कं चिद् अभिप्रायं व्याहन्तुम् अहम् उत्सहे
  
२।०१०।०१२अ आत्मनो जीवितेनापि ब्रूहि यन् मनसेच्छसि
  
२।०१०।०१२च् यावद् आवर्तते चक्रं तावती मे वसुन्धरा
  
२।०१०।०१३अ तथोक्ता सा समाश्वस्ता वक्तुकामा तद् अप्रियम्
  
२।०१०।०१३च् परिपीडयितुं भूयो भर्तारम् उपचक्रमे
  
२।०१०।०१४अ नास्मि विप्रकृता देव केन चिन् न विमानिता
  
२।०१०।०१४च् अभिप्रायस् तु मे कश् चित् तम् इच्छामि त्वया कृतम्
  
२।०१०।०१५अ प्रतिज्ञां प्रतिजानीष्व यदि त्वं कर्तुम् इच्छसि
  
२।०१०।०१५च् अथ तद् व्याहरिष्यामि यद् अभिप्रार्थितं मया
  
२।०१०।०१६अ एवम् उक्तस् तया राजा प्रियया स्त्रीवशं गतः
  
२।०१०।०१६च् ताम् उवाच महातेजाः कैकेयीम् ईषदुत्स्मितः
  
२।०१०।०१७अ अवलिप्ते न जानासि त्वत्तः प्रियतरो मम
  
२।०१०।०१७च् मनुजो मनुजव्याघ्राद् रामाद् अन्यो न विद्यते
  
२।०१०।०१८अ भद्रे हृदयम् अप्य् एतद् अनुमृश्श्योद्धरस्व मे
  
२।०१०।०१८च् एतत् समीक्ष्य कैकेयि ब्रूहि यत् साधु मन्यसे
  
२।०१०।०१९अ बलम् आत्मनि पश्यन्ती न मां शङ्कितुम् अर्हसि
  
२।०१०।०१९च् करिष्यामि तव प्रीतिं सुकृतेनापि ते शपे
  
२।०१०।०२०अ तेन वाक्येन संहृष्टा तम् अभिप्रायम् आत्मनः
  
२।०१०।०२०च् व्याजहार महाघोरम् अभ्यागतम् इवान्तकम्
  
२।०१०।०२१अ यथाक्रमेण शपसि वरं मम ददासि च
  
२।०१०।०२१च् तच् छृण्वन्तु त्रयस्त्रिंशद् देवाः सेन्द्रपुरोगमाः
  
२।०१०।०२२अ चन्द्रादित्यौ नभश् चैव ग्रहा रात्र्यहनी दिशः
  
२।०१०।०२२च् जगच् च पृथिवी चैव सगन्धर्वा सराक्षसा
  
२।०१०।०२३अ निशाचराणि भूतानि गृहेषु गृहदेवताः
  
२।०१०।०२३च् यानि चान्यानि भूतानि जानीयुर् भाषितं तव
  
२।०१०।०२४अ सत्यसन्धो महातेजा धर्मज्ञः सुसमाहितः
  
२।०१०।०२४च् वरं मम ददात्य् एष तन् मे शृण्वन्तु देवताः
  
२।०१०।०२५अ इति देवी महेष्वासं परिगृह्याभिशस्य च
  
२।०१०।०२५च् ततः परम् उवाचेदं वरदं काममोहितम्
  
२।०१०।०२६अ वरौ यौ मे त्वया देव तदा दत्तौ महीपते
  
२।०१०।०२६च् तौ तावद् अहम् अद्यैव वक्ष्यामि शृणु मे वचः
  
२।०१०।०२७अ अभिषेक समारम्भो राघवस्योपकल्पितः
  
२।०१०।०२७च् अनेनैवाभिषेकेण भरतो मे ऽभिषिच्यताम्
  
२।०१०।०२८अ नव पञ्च च वर्षाणि दण्डकारण्यम् आश्रितः
  
२।०१०।०२८च् चीराजिनजटाधारी रामो भवतु तापसः
  
२।०१०।०२९अ भरतो भजताम् अद्य यौवराज्यम् अकण्टकम्
  
२।०१०।०२९च् अद्य चैव हि पश्येयं प्रयान्तं राघवं वने
  
२।०१०।०३०अ ततः श्रुत्वा महाराज कैकेय्या दारुणं वचः
  
२।०१०।०३०च् व्यथितो विलवश् चैव व्याघ्रीं दृष्ट्वा यथा मृगः
  
२।०१०।०३१अ असंवृतायाम् आसीनो जगत्यां दीर्घम् उच्छ्वसन्
  
२।०१०।०३१च् अहो धिग् इति सामर्षो वाचम् उक्त्वा नराधिपः
  
२।०१०।०३१ए मोहम् आपेदिवान् भूयः शोकोपहतचेतनः
  
२।०१०।०३२अ चिरेण तु नृपः सञ्ज्ञां प्रतिलभ्य सुदुःखितः
  
२।०१०।०३२च् कैकेयीम् अब्रवीत् क्रुद्धः प्रदहन्न् इव चक्षुषा
  
२।०१०।०३३अ नृशंसे दुष्टचारित्रे कुलस्यास्य विनाशिनि
  
२।०१०।०३३च् किं कृतं तव रामेण पापे पापं मयापि वा
  
२।०१०।०३४अ सदा ते जननी तुल्यां वृत्तिं वहति राघवः
  
२।०१०।०३४च् तस्यैव त्वम् अनर्थाय किन्निमित्तम् इहोद्यता
  
२।०१०।०३५अ त्वं मयात्मविनाशाय भवनं स्वं प्रवेशिता
  
२।०१०।०३५च् अविज्ञानान् नृपसुता व्याली तीक्ष्णविषा यथा
  
२।०१०।०३६अ जीवलोको यदा सर्वो रामस्येह गुणस्तवम्
  
२।०१०।०३६च् अपराधं कम् उद्दिश्य त्यक्ष्यामीष्टम् अहं सुतम्
  
२।०१०।०३७अ कौसल्यां वा सुमित्रां वा त्यजेयम् अपि वा श्रियम्
  
२।०१०।०३७च् जीवितं वात्मनो रामं न त्व् एव पितृवत्सलम्
  
२।०१०।०३८अ परा भवति मे प्रीतिर् दृष्ट्वा तनयम् अग्रजम्
  
२।०१०।०३८च् अपश्यतस् तु मे रामं नष्टा भवति चेतना
  
२।०१०।०३९अ तिष्ठेल् लोको विना सूर्यं सस्यं वा सलिलं विना
  
२।०१०।०३९च् न तु रामं विना देहे तिष्ठेत् तु मम जीवितम्
  
२।०१०।०४०अ तद् अलं त्यज्यताम् एष निश्चयः पापनिश्चये
  
२।०१०।०४०च् अपि ते चरणौ मूर्ध्ना स्पृशाम्य् एष प्रसीद मे
  
२।०१०।०४१अ स भूमिपालो विलपन्न् अनाथवत्; स्त्रिया गृहीतो दृहये ऽतिमात्रता
  
२।०१०।०४१च् पपात देव्याश् चरणौ प्रसारिताव्; उभाव् असंस्पृश्य यथातुरस् तथा
  
२।०११।००१अ अतदर्हं महाराजं शयानम् अतथोचितम्
  
२।०११।००१च् ययातिम् इव पुण्यान्ते देवलोकात् परिच्युतम्
  
२।०११।००२अ अनर्थरूपा सिद्धार्था अभीता भयदर्शिनी
  
२।०११।००२च् पुनर् आकारयाम् आस तम् एव वरम् अङ्गना
  
२।०११।००३अ त्वं कत्थसे महाराज सत्यवादी दृढव्रतः
  
२।०११।००३च् मम चेमं वरं कस्माद् विधारयितुम् इच्छसि
  
२।०११।००४अ एवम् उक्तस् तु कैकेय्या राजा दशरथस् तदा
  
२।०११।००४च् प्रत्युवाच ततः क्रुद्धो मुहूर्तं विह्वलन्न् इव
  
२।०११।००५अ मृते मयि गते रामे वनं मनुजपुङ्गवे
  
२।०११।००५च् हन्तानार्ये ममामित्रे रामः प्रव्राजितो वनम्
  
२।०११।००६अ यदि सत्यं ब्रवीम्य् एतत् तद् असत्यं भविष्यति
  
२।०११।००६च् अकीर्तिर् अतुला लोके ध्रुवं परिभवश् च मे
  
२।०११।००७अ तथा विलपतस् तस्य परिभ्रमितचेतसः
  
२।०११।००७च् अस्तम् अभ्यगमत् सूर्यो रजनी चाभ्यवर्तत
  
२।०११।००८अ स त्रियामा तथार्तस्य चन्द्रमण्डलमण्डिता
  
२।०११।००८च् राज्ञो विलपमानस्य न व्यभासत शर्वरी
  
२।०११।००९अ तथैवोष्णं विनिःश्वस्य वृद्धो दशरथो नृपः
  
२।०११।००९च् विललापार्तवद् दुःखं गगनासक्तलोचनः
  
२।०११।०१०अ न प्रभातं त्वयेच्छामि मयायं रचितो ऽञ्जलिः
  
२।०११।०१०च् अथ वा गम्यतां शीघ्रं नाहम् इच्छामि निर्घृणाम्
  
२।०११।०१०ए नृशंसां कैकेयीं द्रष्टुं यत्कृते व्यसनं महत्
  
२।०११।०११अ एवम् उक्त्वा ततो राजा कैकेयीं संयताञ्जलिः
  
२।०११।०११च् प्रसादयाम् आस पुनः कैकेयीं चेदम् अब्रवीत्
  
२।०११।०१२अ साधुवृत्तस्य दीनस्य त्वद्गतस्य गतायुषः
  
२।०११।०१२च् प्रसादः क्रियतां देवि भद्रे राज्ञो विशेषतः
  
२।०११।०१३अ शून्येन खलु सुश्रोणि मयेदं समुदाहृतम्
  
२।०११।०१३च् कुरु साधु प्रसादं मे बाले सहृदया ह्य् असि
  
२।०११।०१४अ विशुद्धभावस्य हि दुष्टभावा; ताम्रेक्षणस्याश्रुकलस्य राज्ञः
  
२।०११।०१४च् श्रुत्वा विचित्रं करुणं विलापं; भर्तुर् नृशंसा न चकार वाक्यम्
  
२।०११।०१५अ ततः स राजा पुनर् एव मूर्छितः; प्रियाम् अतुष्टां प्रतिकूलभाषिणीम्
  
२।०११।०१५च् समीक्ष्य पुत्रस्य विवासनं प्रति; क्षितौ विसञ्ज्ञो निपपात दुःखितः
  
२।०१२।००१अ पुत्रशोकार्दितं पापा विसञ्ज्ञं पतितं भुवि
  
२।०१२।००१च् विवेष्टमानम् उदीक्ष्य सैक्ष्वाकम् इदम् अब्रवीत्
  
२।०१२।००२अ पापं कृत्वेव किम् इदं मम संश्रुत्य संश्रवम्
  
२।०१२।००२च् शेषे क्षितितले सन्नः स्थित्यां स्थातुं त्वम् अर्हसि
  
२।०१२।००३अ आहुः सत्यं हि परमं धर्मं धर्मविदो जनाः
  
२।०१२।००३च् सत्यम् आश्रित्य हि मया त्वं च धर्मं प्रचोदितः
  
२।०१२।००४अ संश्रुत्य शैब्यः श्येनाय स्वां तनुं जगतीपतिः
  
२।०१२।००४च् प्रदाय पक्षिणो राजञ् जगाम गतिम् उत्तमाम्
  
२।०१२।००५अ तथ ह्य् अलर्कस् तेजस्वी ब्राह्मणे वेदपारगे
  
२।०१२।००५च् याचमाने स्वके नेत्रे उद्धृत्याविमना ददौ
  
२।०१२।००६अ सरितां तु पतिः स्वल्पां मर्यादां सत्यम् अन्वितः
  
२।०१२।००६च् सत्यानुरोधात् समये वेलां खां नातिवर्तते
  
२।०१२।००७अ समयं च ममार्येमं यदि त्वं न करिष्यसि
  
२।०१२।००७च् अग्रतस् ते परित्यक्ता परित्यक्ष्यामि जीवितम्
  
२।०१२।००८अ एवं प्रचोदितो राजा कैकेय्या निर्विशङ्कया
  
२।०१२।००८च् नाशकत् पाशम् उन्मोक्तुं बलिर् इन्द्रकृतं यथा
  
२।०१२।००९अ उद्भ्रान्तहृदयश् चापि विवर्णवनदो ऽभवत्
  
२।०१२।००९च् स धुर्यो वै परिस्पन्दन् युगचक्रान्तरं यथा
  
२।०१२।०१०अ विह्वलाभ्यां च नेत्राभ्याम् अपश्यन्न् इव भूमिपः
  
२।०१२।०१०च् कृच्छ्राद् धैर्येण संस्तभ्य कैकेयीम् इदम् अब्रवीत्
  
२।०१२।०११अ यस् ते मन्त्रकृतः पाणिर् अग्नौ पापे मया धृतः
  
२।०१२।०११च् तं त्यजामि स्वजं चैव तव पुत्रं सह त्वया
  
२।०१२।०१२अ ततः पापसमाचारा कैकेयी पार्थिवं पुनः
  
२।०१२।०१२च् उवाच परुषं वाक्यं वाक्यज्ञा रोषमूर्छिता
  
२।०१२।०१३अ किम् इदं भाषसे राजन् वाक्यं गररुजोपमम्
  
२।०१२।०१३च् आनाययितुम् अक्लिष्टं पुत्रं रामम् इहार्हसि
  
२।०१२।०१४अ स्थाप्य राज्ये मम सुतं कृत्वा रामं वनेचरम्
  
२।०१२।०१४च् निःसपत्नां च मां कृत्वा कृतकृत्यो भविष्यसि
  
२।०१२।०१५अ स नुन्न इव तीक्षेण प्रतोदेन हयोत्तमः
  
२।०१२।०१५च् राजा प्रदोचितो ऽभीक्ष्णं कैकेयीम् इदम् अब्रवीत्
  
२।०१२।०१६अ धर्मबन्धेन बद्धो ऽस्मि नष्टा च मम चेतना
  
२।०१२।०१६च् ज्येष्ठं पुत्रं प्रियं रामं द्रष्टुम् इच्छामि धार्मिकम्
  
२।०१२।०१७अ इति राज्ञो वचः श्रुत्वा कैकेयी तदनन्तरम्
  
२।०१२।०१७च् स्वयम् एवाब्रवीत् सूतं गच्छ त्वं रामम् आनय
  
२।०१२।०१८अ ततः स राजा तं सूतं सन्नहर्षः सुतं प्रति
  
२।०१२।०१८च् शोकारक्तेक्षणः श्रीमान् उद्वीक्ष्योवाच धार्मिकः
  
२।०१२।०१९अ सुमन्त्रः करुणं श्रुत्वा दृष्ट्वा दीनं च पार्थिवम्
  
२।०१२।०१९च् प्रगृहीताञ्जलिः किं चित् तस्माद् देशाद् अपाक्रमन्
  
२।०१२।०२०अ यदा वक्तुं स्वयं दैन्यान् न शशाक महीपतिः
  
२।०१२।०२०च् तदा सुमन्त्रं मन्त्रज्ञा कैकेयी प्रत्युवाच ह
  
२।०१२।०२१अ सुमन्त्र रामं द्रक्ष्यामि शीघ्रम् आनय सुन्दरम्
  
२।०१२।०२१च् स मन्यमानः कल्याणं हृदयेन ननन्द च
  
२।०१२।०२२अ सुमन्त्रश् चिन्तयाम् आस त्वरितं चोदितस् तया
  
२।०१२।०२२च् व्यक्तं रामो ऽभिषेकार्थम् इहायास्यति धर्मवित्
  
२।०१२।०२३अ इति सूतो मतिं कृत्वा हर्षेण महता पुनः
  
२।०१२।०२३च् निर्जगाम महातेजा राघवस्य दिदृक्षया
  
२।०१२।०२४अ ततः पुरस्तात् सहसा विनिर्गतो; महीपतीन् द्वारगतान् विलोकयन्
  
२।०१२।०२४च् ददर्श पौरान् विविधान् महाधनान्; उपस्थितान् द्वारम् उपेत्य विष्ठितान्
  
२।०१३।००१अ ते तु तां रजनीम् उष्य ब्राह्मणा वेदपारगाः
  
२।०१३।००१च् उपतस्थुर् उपस्थानं सहराजपुरोहिताः
  
२।०१३।००२अ अमात्या बलमुख्याश् च मुख्या ये निगमस्य च
  
२।०१३।००२च् राघवस्याभिषेकार्थे प्रीयमाणास् तु सङ्गताः
  
२।०१३।००३अ उदिते विमले सूर्ये पुष्ये चाभ्यागते ऽहनि
  
२।०१३।००३च् अभिषेकाय रामस्य द्विजेन्द्रैर् उपकल्पितम्
  
२।०१३।००४अ काञ्चना जलकुम्भाश् च भद्रपीठं स्वलङ्कृतम्
  
२।०१३।००४च् रामश् च सम्यगास्तीर्णो भास्वरा व्याघ्रचर्मणा
  
२।०१३।००५अ गङ्गायमुनयोः पुण्यात् सङ्गमाद् आहृतं जलम्
  
२।०१३।००५च् याश् चान्याः सरितः पुण्या ह्रदाः कूपाः सरांसि च
  
२।०१३।००६अ प्राग्वाहाश् चोर्ध्ववाहाश् च तिर्यग्वाहाः समाहिताः
  
२।०१३।००६च् ताभ्यश् चैवाहृतं तोयं समुद्रेभ्यश् च सर्वशः
  
२।०१३।००७अ क्षौद्रं दधिघृतं लाजा धर्भाः सुमनसः पयः
  
२।०१३।००७च् सलाजाः क्षीरिभिश् छन्ना घटाः काञ्चनराजताः
  
२।०१३।००७ए पद्मोत्पलयुता भान्ति पूर्णाः परमवारिणा
  
२।०१३।००८अ चन्द्रांशुविकचप्रख्यं पाण्डुरं रत्नभूषितम्
  
२।०१३।००८च् सज्जं तिष्ठति रामस्य वालव्यजनम् उत्तमम्
  
२।०१३।००९अ चन्द्रमण्डलसङ्काशम् आतपत्रं च पाण्डुरम्
  
२।०१३।००९च् सज्जं द्युतिकरं श्रीमद् अभिषेकपुरस्कृतम्
  
२।०१३।०१०अ पाण्डुरश् च वृषः सज्जः पाण्डुराश्वश् च सुस्थितः
  
२।०१३।०१०च् प्रस्रुतश् च गजः श्रीमान् औपवाह्यः प्रतीक्षते
  
२।०१३।०११अ अष्टौ कन्याश् च मङ्गल्याः सर्वाभरणभूषिताः
  
२।०१३।०११च् वादित्राणि च सर्वाणि बन्दिनश् च तथापरे
  
२।०१३।०१२अ इक्ष्वाकूणां यथा राज्ये सम्भ्रियेताभिषेचनम्
  
२।०१३।०१२च् तथा जातीयाम् आदाय राजपुत्राभिषेचनम्
  
२।०१३।०१३अ ते राजवचनात् तत्र समवेता महीपतिम्
  
२।०१३।०१३च् अपश्यन्तो ऽब्रुवन् को नु राज्ञो नः प्रतिवेदयेत्
  
२।०१३।०१४अ न पश्यामश् च राजानम् उदितश् च दिवाकरः
  
२।०१३।०१४च् यौवराज्याभिषेकश् च सज्जो रामस्य धीमतः
  
२।०१३।०१५अ इति तेषु ब्रुवाणेषु सार्वभौमान् महीपतीन्
  
२।०१३।०१५च् अब्रवीत् तान् इदं सर्वान् सुमन्त्रो राजसत्कृतः
  
२।०१३।०१६अ अयं पृच्छामि वचनात् सुखम् आयुष्मताम् अहम्
  
२।०१३।०१६च् राज्ञः सम्प्रतिबुद्धस्य यच् चागमनकारणम्
  
२।०१३।०१७अ इत्य् उक्त्वान्तःपुरद्वारम् आजगाम पुराणवित्
  
२।०१३।०१७च् आशीर्भिर् गुणयुक्ताभिर् अभितुष्टाव राघवम्
  
२।०१३।०१८अ गता भगवती रात्रिरहः शिवम् उपस्थितम्
  
२।०१३।०१८च् बुध्यस्व नृपशार्दूल कुरु कार्यम् अनन्तरम्
  
२।०१३।०१९अ ब्राह्मणा बलमुख्याश् च नैगमाश् चागता नृप
  
२।०१३।०१९च् दर्शनं प्रतिकाङ्क्षन्ते प्रतिबुध्यस्व राघव
  
२।०१३।०२०अ स्तुवन्तं तं तदा सूतं सुमन्त्रं मन्त्रकोविदम्
  
२।०१३।०२०च् प्रतिबुध्य ततो राजा इदं वचनम् अब्रवीत्
  
२।०१३।०२१अ न चैव सम्प्रसुतो ऽहम् आनयेद् आशु राघवम्
  
२।०१३।०२१च् इति राजा दशरथः सूतं तत्रान्वशात् पुनः
  
२।०१३।०२२अ स राजवचनं श्रुत्वा शिरसा प्रतिपूज्य तम्
  
२।०१३।०२२च् निर्जगाम नृपावासान् मन्यमानः प्रियं महत्
  
२।०१३।०२३अ प्रपन्नो राजमार्गं च पताका ध्वजशोभितम्
  
२।०१३।०२३च् स सूतस् तत्र शुश्राव रामाधिकरणाः कथाः
  
२।०१३।०२४अ ततो ददर्श रुचिरं कैलाससदृशप्रभम्
  
२।०१३।०२४च् रामवेश्म सुमन्त्रस् तु शक्रवेश्मसमप्रभम्
  
२।०१३।०२५अ महाकपाटपिहितं वितर्दिशतशोभितम्
  
२।०१३।०२५च् काञ्चनप्रतिमैकाग्रं मणिविद्रुमतोरणम्
  
२।०१३।०२६अ शारदाभ्रघनप्रख्यं दीप्तं मेरुगुहोपमम्
  
२।०१३।०२६च् दामभिर् वरमाल्यानां सुमहद्भिर् अलङ्कृतम्
  
२।०१३।०२७अ स वाजियुक्तेन रथेन सारथिर्; नराकुलं राजकुलं विलोकयन्
  
२।०१३।०२७च् ततः समासाद्य महाधनं महत्; प्रहृष्टरोमा स बभूव सारथिः
  
२।०१३।०२८अ तद् अद्रिकूटाचलमेघसन्निभं; महाविमानोत्तमवेश्मसङ्घवत्
  
२।०१३।०२८च् अवार्यमाणः प्रविवेश सारथिः; प्रभूतरत्नं मकरो यथार्णवम्
  
२।०१४।००१अ स तद् अन्तःपुरद्वारं समतीत्य जनाकुलम्
  
२।०१४।००१च् प्रविविक्तां ततः कक्ष्याम् आससाद पुराणवित्
  
२।०१४।००२अ प्रासकार्मुकबिभ्रद्भिर् युवभिर् मृष्टकुण्डलैः
  
२।०१४।००२च् अप्रमादिभिर् एकाग्रैः स्वनुरक्तैर् अधिष्ठिताम्
  
२।०१४।००३अ तत्र काषायिणो वृद्धान् वेत्रपाणीन् स्वलङ्कृतान्
  
२।०१४।००३च् ददर्श विष्ठितान् द्वारि स्त्र्यध्यक्षान् सुसमाहितान्
  
२।०१४।००४अ ते समीक्ष्य समायान्तं रामप्रियचिकीर्षवः
  
२।०१४।००४च् सहभार्याय रामाय क्षिप्रम् एवाचचक्षिरे
  
२।०१४।००५अ प्रतिवेदितम् आज्ञाय सूतम् अभ्यन्तरं पितुः
  
२।०१४।००५च् तत्रैवानाययाम् आस राघवः प्रियकाम्यया
  
२।०१४।००६अ तं वैश्रवणसङ्काशम् उपविष्टं स्वलङ्कृतम्
  
२।०१४।००६च् दादर्श सूतः पर्यङ्के सौवणो सोत्तरच्छदे
  
२।०१४।००७अ वराहरुधिराभेण शुचिना च सुगन्धिना
  
२।०१४।००७च् अनुलिप्तं परार्ध्येन चन्दनेन परन्तपम्
  
२।०१४।००८अ स्थितया पार्श्वतश् चापि वालव्यजनहस्तया
  
२।०१४।००८च् उपेतं सीतया भूयश् चित्रया शशिनं यथा
  
२।०१४।००९अ तं तपन्तम् इवादित्यम् उपपन्नं स्वतेजसा
  
२।०१४।००९च् ववन्दे वरदं बन्दी नियमज्ञो विनीतवत्
  
२।०१४।०१०अ प्राञ्जलिस् तु सुखं पृष्ट्वा विहारशयनासने
  
२।०१४।०१०च् राजपुत्रम् उवाचेदं सुमन्त्रो राजसत्कृतः
  
२।०१४।०११अ कौसल्या सुप्रभा देव पिता त्वं द्रष्टुम् इच्छति
  
२।०१४।०११च् महिष्या सह कैकेय्या गम्यतां तत्र माचिरम्
  
२।०१४।०१२अ एवम् उक्तस् तु संहृष्टो नरसिंहो महाद्युतिः
  
२।०१४।०१२च् ततः सम्मानयाम् आस सीताम् इदम् उवाच ह
  
२।०१४।०१३अ देवि देवश् च देवी च समागम्य मदन्तरे
  
२।०१४।०१३च् मन्त्रेयेते ध्रुवं किं चिद् अभिषेचनसंहितम्
  
२।०१४।०१४अ लक्षयित्वा ह्य् अभिप्रायं प्रियकामा सुदक्षिणा
  
२।०१४।०१४च् सञ्चोदयति राजानं मदर्थं मदिरेक्षणा
  
२।०१४।०१५अ यादृशी परिषत् तत्र तादृशो दूत आगतः
  
२।०१४।०१५च् ध्रुवम् अद्यैव मां राजा यौवराज्ये ऽभिषेक्ष्यति
  
२।०१४।०१६अ हन्त शीघ्रम् इतो गत्वा द्रक्ष्यामि च महीपतिः
  
२।०१४।०१६च् सह त्वं परिवारेण सुखम् आस्स्व रमस्य च
  
२।०१४।०१७अ पतिसम्मानिता सीता भर्तारम् असितेक्षणा
  
२।०१४।०१७च् आद्वारम् अनुवव्राज मङ्गलान्य् अभिदध्युषी
  
२।०१४।०१८अ स सर्वान् अर्थिनो दृष्ट्वा समेत्य प्रतिनन्द्य च
  
२।०१४।०१८च् ततः पावकसङ्काशम् आरुरोह रथोत्तमम्
  
२।०१४।०१९अ मुष्णन्तम् इव चक्षूंषि प्रभया हेमवर्चसं
  
२।०१४।०१९च् करेणुशिशुकल्पैश् च युक्तं परमवाजिभिः
  
२।०१४।०२०अ हरियुक्तं सहस्राक्षो रथम् इन्द्र इवाशुगम्
  
२।०१४।०२०च् प्रययौ तूर्णम् आस्थाय राघवो ज्वलितः श्रिया
  
२।०१४।०२१अ स पर्जन्य इवाकाशे स्वनवान् अभिनादयन्
  
२।०१४।०२१च् निकेतान् निर्ययौ श्रीमान् महाभ्राद् इव चन्द्रमाः
  
२।०१४।०२२अ छत्रचामरपाणिस् तु लक्ष्मणो राघवानुजः
  
२।०१४।०२२च् जुगोप भ्रातरं भ्राता रथम् आस्थाय पृष्ठतः
  
२।०१४।०२३अ ततो हलहलाशब्दस् तुमुलः समजायत
  
२।०१४।०२३च् तस्य निष्क्रममाणस्य जनौघस्य समन्ततः
  
२।०१४।०२४अ स राघवस् तत्र कथाप्रलापं; शुश्राव लोकस्य समागतस्य
  
२।०१४।०२४च् आत्माधिकारा विविधाश् च वाचः; प्रहृष्टरूपस्य पुरे जनस्य
  
२।०१४।०२५अ एष श्रियं गच्छति राघवो ऽद्य; राजप्रसादाद् विपुलां गमिष्यन्
  
२।०१४।०२५च् एते वयं सर्वसमृद्धकामा; येषाम् अयं नो भविता प्रशास्ता
  
२।०१४।०२५ए लाभो जनस्यास्य यद् एष सर्वं; प्रपत्स्यते राष्ट्रम् इदं चिराय
  
२।०१४।०२६अ स घोषवद्भिश् च हयैः सनागैः; पुरःसरैः स्वस्तिकसूतमागधैः
  
२।०१४।०२६च् महीयमानः प्रवरैश् च वादकैर्; अभिष्टुतो वैश्रवणो यथा ययौ
  
२।०१४।०२७अ करेणुमातङ्गरथाश्वसङ्कुलं; महाजनौघैः परिपूर्णचत्वरम्
  
२।०१४।०२७च् प्रभूतरत्नं बहुपण्यसञ्चयं; ददर्श रामो रुचिरं महापथम्
  
२।०१५।००१अ स रामो रथम् आस्थाय सम्प्रहृष्टसुहृज्जनः
  
२।०१५।००१च् अपश्यन् नगरं श्रीमान् नानाजनसमाकुलम्
  
२।०१५।००२अ स गृहैर् अभ्रसङ्काशैः पाण्डुरैर् उपशोभितम्
  
२।०१५।००२च् राजमार्गं ययौ रामो मध्येनागरुधूपितम्
  
२।०१५।००३अ शोभमानम् असम्बाधं तं राजपथम् उत्तमम्
  
२।०१५।००३च् संवृतं विविधैः पण्यैर् भक्ष्यैर् उच्चावचैर् अपि
  
२।०१५।००४अ आशीर्वादान् बहूञ् शृण्वन् सुहृद्भिः समुदीरितान्
  
२।०१५।००४च् यथार्हं चापि सम्पूज्य सर्वान् एव नरान् ययौ
  
२।०१५।००५अ पितामहैर् आचरितं तथैव प्रपितामहैः
  
२।०१५।००५च् अद्योपादाय तं मार्गम् अभिषिक्तो ऽनुपालय
  
२।०१५।००६अ यथा स्म लालिताः पित्रा यथा पूर्वैः पितामहैः
  
२।०१५।००६च् ततः सुखतरं सर्वे रामे वत्स्याम राजनि
  
२।०१५।००७अ अलम् अद्य हि भुक्तेन परमार्थैर् अलं च नः
  
२।०१५।००७च् यथा पश्याम निर्यान्तं रामं राज्ये प्रतिष्ठितम्
  
२।०१५।००८अ अतो हि न प्रियतरं नान्यत् किं चिद् भविष्यति
  
२।०१५।००८च् यथाभिषेको रामस्य राज्येनामिततेजसः
  
२।०१५।००९अ एताश् चान्याश् च सुहृदाम् उदासीनः कथाः शुभाः
  
२।०१५।००९च् आत्मसम्पूजनीः शृण्वन् ययौ रामो महापथम्
  
२।०१५।०१०अ न हि तस्मान् मनः कश् चिच् चक्षुषी वा नरोत्तमात्
  
२।०१५।०१०च् नरः शक्नोत्य् अपाक्रष्टुम् अतिक्रान्ते ऽपि राघवे
  
२।०१५।०११अ सर्वेषां स हि धर्मात्मा वर्णानां कुरुते दयाम्
  
२।०१५।०११च् चतुर्णां हि वयःस्थानां तेन ते तम् अनुव्रताः
  
२।०१५।०१२अ स राजकुलम् आसाद्य महेन्द्रभवनोपमम्
  
२।०१५।०१२च् राजपुत्रः पितुर् वेश्म प्रविवेश श्रिया ज्वलन्
  
२।०१५।०१३अ स सर्वाः समतिक्रम्य कक्ष्या दशरथात्मजः
  
२।०१५।०१३च् सन्निवर्त्य जनं सर्वं शुद्धान्तःपुरम् अभ्यगात्
  
२।०१५।०१४अ ततः प्रविष्टे पितुर् अन्तिकं तदा; जनः स सर्वो मुदितो नृपात्मजे
  
२।०१५।०१४च् प्रतीक्षते तस्य पुनः स्म निर्गमं; यथोदयं चन्द्रमसः सरित्पतिः
  
२।०१६।००१अ स ददर्शासने रामो निषण्णं पितरं शुभे
  
२।०१६।००१च् कैकेयीसहितं दीनं मुखेन परिशुष्यता
  
२।०१६।००२अ स पितुश् चरणौ पूर्वम् अभिवाद्य विनीतवत्
  
२।०१६।००२च् ततो ववन्दे चरणौ कैकेय्याः सुसमाहितः
  
२।०१६।००३अ रामेत्य् उक्त्वा च वचनं वाष्पपर्याकुलेक्षणः
  
२।०१६।००३च् शशाक नृपतिर् दीनो नेक्षितुं नाभिभाषितुम्
  
२।०१६।००४अ तद् अपूर्वं नरपतेर् दृष्ट्वा रूपं भयावहम्
  
२।०१६।००४च् रामो ऽपि भयम् आपन्नः पदा स्पृष्ट्वेव पन्नगम्
  
२।०१६।००५अ इन्द्रियैर् अप्रहृष्टैस् तं शोकसन्तापकर्शितम्
  
२।०१६।००५च् निःश्वसन्तं महाराजं व्यथिताकुलचेतसं
  
२।०१६।००६अ ऊर्मि मालिनम् अक्षोभ्यं क्षुभ्यन्तम् इव सागरम्
  
२।०१६।००६च् उपप्लुतम् इवादित्यम् उक्तानृतम् ऋषिं यथा
  
२।०१६।००७अ अचिन्त्यकल्पं हि पितुस् तं शोकम् उपधारयन्
  
२।०१६।००७च् बभूव संरब्धतरः समुद्र इव पर्वणि
  
२।०१६।००८अ चिन्तयाम् आस च तदा रामः पितृहिते रतः
  
२।०१६।००८च् किंस्विद् अद्यैव नृपतिर् न मां प्रत्यभिनन्दति
  
२।०१६।००९अ अन्यदा मां पिता दृष्ट्वा कुपितो ऽपि प्रसीदति
  
२।०१६।००९च् तस्य माम् अद्य सम्प्रेक्ष्य किमायासः प्रवर्तते
  
२।०१६।०१०अ स दीन इव शोकार्तो विषण्णवदनद्युतिः
  
२।०१६।०१०च् कैकेयीम् अभिवाद्यैव रामो वचनम् अब्रवीत्
  
२।०१६।०११अ कच्चिन् मया नापराधम् अज्ञानाद् येन मे पिता
  
२।०१६।०११च् कुपितस् तन् ममाचक्ष्व त्वं चैवैनं प्रसादय
  
२।०१६।०१२अ विवर्णवदनो दीनो न हि माम् अभिभाषते
  
२।०१६।०१२च् शारीरो मानसो वापि कच्चिद् एनं न बाधते
  
२।०१६।०१२ए सन्तापो वाभितापो वा दुर्लभं हि सदा सुखम्
  
२।०१६।०१३अ कच्चिन् न किं चिद् भरते कुमारे प्रियदर्शने
  
२।०१६।०१३च् शत्रुघ्ने वा महासत्त्वे मातॄणां वा ममाशुभम्
  
२।०१६।०१४अ अतोषयन् महाराजम् अकुर्वन् वा पितुर् वचः
  
२।०१६।०१४च् मुहूर्तम् अपि नेच्छेयं जीवितुं कुपिते नृपे
  
२।०१६।०१५अ यतोमूलं नरः पश्येत् प्रादुर्भावम् इहात्मनः
  
२।०१६।०१५च् कथं तस्मिन् न वर्तेत प्रत्यक्षे सति दैवते
  
२।०१६।०१६अ कच्चित् ते परुषं किं चिद् अभिमानात् पिता मम
  
२।०१६।०१६च् उक्तो भवत्या कोपेन यत्रास्य लुलितं मनः
  
२।०१६।०१७अ एतद् आचक्ष्व मे देवि तत्त्वेन परिपृच्छतः
  
२।०१६।०१७च् किन्निमित्तम् अपूर्वो ऽयं विकारो मनुजाधिपे
  
२।०१६।०१८अ अहं हि वचनाद् राज्ञः पतेयम् अपि पावके
  
२।०१६।०१८च् भक्षयेयं विषं तीक्ष्णं मज्जेयम् अपि चार्णवे
  
२।०१६।०१८ए नियुक्तो गुरुणा पित्रा नृपेण च हितेन च
  
२।०१६।०१९अ तद् ब्रूहि वचनं देवि राज्ञो यद् अभिकाङ्क्षितम्
  
२।०१६।०१९च् करिष्ये प्रतिजाने च रामो द्विर् नाभिभाषते
  
२।०१६।०२०अ तम् आर्जवसमायुक्तम् अनार्या सत्यवादिनम्
  
२।०१६।०२०च् उवाच रामं कैकेयी वचनं भृशदारुणम्
  
२।०१६।०२१अ पुरा देवासुरे युद्धे पित्रा ते मम राघव
  
२।०१६।०२१च् रक्षितेन वरौ दत्तौ सशल्येन महारणे
  
२।०१६।०२२अ तत्र मे याचितो राजा भरतस्याभिषेचनम्
  
२।०१६।०२२च् गमनं दण्डकारण्ये तव चाद्यैव राघव
  
२।०१६।०२३अ यदि सत्यप्रतिज्ञं त्वं पितरं कर्तुम् इच्छसि
  
२।०१६।०२३च् आत्मानं च नररेष्ठ मम वाक्यम् इदं शृणु
  
२।०१६।०२४अ स निदेशे पितुस् तिष्ठ यथा तेन प्रतिश्रुतम्
  
२।०१६।०२४च् त्वयारण्यं प्रवेष्टव्यं नव वर्षाणि पञ्च च
  
२।०१६।०२५अ सप्त सप्त च वर्षाणि दण्डकारण्यम् आश्रितः
  
२।०१६।०२५च् अभिषेकम् इमं त्यक्त्वा जटाचीरधरो वस
  
२।०१६।०२६अ भरतः कोसलपुरे प्रशास्तु वसुधाम् इमाम्
  
२।०१६।०२६च् नानारत्नसमाकीर्णं सवाजिरथकुञ्जराम्
  
२।०१६।०२७अ तद् अप्रियम् अमित्रघ्नो वचनं मरणोपमम्
  
२।०१६।०२७च् श्रुत्वा न विव्यथे रामः कैकेयीं चेदम् अब्रवीत्
  
२।०१६।०२८अ एवम् अस्तु गमिष्यामि वनं वस्तुम् अहं त्व् अतः
  
२।०१६।०२८च् जटाचीरधरो राज्ञः प्रतिज्ञाम् अनुपालयन्
  
२।०१६।०२९अ इदं तु ज्ञातुम् इच्छामि किमर्थं मां महीपतिः
  
२।०१६।०२९च् नाभिनन्दति दुर्धर्षो यथापुरम् अरिन्दमः
  
२।०१६।०३०अ मन्युर् न च त्वया कार्यो देवि ब्रूहि तवाग्रतः
  
२।०१६।०३०च् यास्यामि भव सुप्रीता वनं चीरजटाधरः
  
२।०१६।०३१अ हितेन गुरुणा पित्रा कृतज्ञेन नृपेण च
  
२।०१६।०३१च् नियुज्यमानो विश्रब्धं किं न कुर्याद् अहं प्रियम्
  
२।०१६।०३२अ अलीकं मानसं त्व् एकं हृदयं दहतीव मे
  
२।०१६।०३२च् स्वयं यन् नाह मां राजा भरतस्याभिषेचनम्
  
२।०१६।०३३अ अहं हि सीतां राज्यं च प्राणान् इष्टान् धनानि च
  
२।०१६।०३३च् हृष्टो भ्रात्रे स्वयं दद्यां भरतायाप्रचोदितः
  
२।०१६।०३४अ किं पुनर् मनुजेन्द्रेण स्वयं पित्रा प्रचोदितः
  
२।०१६।०३४च् तव च प्रियकामार्थं प्रतिज्ञाम् अनुपालयन्
  
२।०१६।०३५अ तद् आश्वासय हीमं त्वं किं न्व् इदं यन् महीपतिः
  
२।०१६।०३५च् वसुधासक्तनयनो मन्दम् अश्रूणि मुञ्चति
  
२।०१६।०३६अ गच्छन्तु चैवानयितुं दूताः शीघ्रजवैर् हयैः
  
२।०१६।०३६च् भरतं मातुलकुलाद् अद्यैव नृपशासनात्
  
२।०१६।०३७अ दण्डकारण्यम् एषो ऽहम् इतो गच्छामि सत्वरः
  
२।०१६।०३७च् अविचार्य पितुर् वाक्यं समावस्तुं चतुर्दश
  
२।०१६।०३८अ सा हृष्टा तस्य तद्वाक्यं श्रुत्वा रामस्य कैकयी
  
२।०१६।०३८च् प्रस्थानं श्रद्दधाना हि त्वरयाम् आस राघवम्
  
२।०१६।०३९अ एवं भवतु यास्यन्ति दूताः शीघ्रजवैर् हयैः
  
२।०१६।०३९च् भरतं मातुलकुलाद् उपावर्तयितुं नराः
  
२।०१६।०४०अ तव त्व् अहं क्षमं मन्ये नोत्सुकस्य विलम्बनम्
  
२।०१६।०४०च् राम तस्माद् इतः शीघ्रं वनं त्वं गन्तुम् अर्हसि
  
२।०१६।०४१अ व्रीडान्वितः स्वयं यच् च नृपस् त्वां नाभिभाषते
  
२।०१६।०४१च् नैतत् किं चिन् नरश्रेष्ठ मन्युर् एषो ऽपनीयताम्
  
२।०१६।०४२अ यावत् त्वं न वनं यातः पुराद् अस्माद् अभित्वरन्
  
२।०१६।०४२च् पिता तावन् न ते राम स्नास्यते भोक्ष्यते ऽपि वा
  
२।०१६।०४३अ धिक् कष्टम् इति निःश्वस्य राजा शोकपरिप्लुतः
  
२।०१६।०४३च् मूर्छितो न्यपतत् तस्मिन् पर्यङ्के हेमभूषिते
  
२।०१६।०४४अ रामो ऽप्य् उत्थाप्य राजानं कैकेय्याभिप्रचोदितः
  
२।०१६।०४४च् कशयेवाहतो वाजी वनं गन्तुं कृतत्वरः
  
२।०१६।०४५अ तद् अप्रियम् अनार्याया वचनं दारुणोदरम्
  
२।०१६।०४५च् श्रुत्वा गतव्यथो रामः कैकेयीं वाक्यम् अब्रवीत्
  
२।०१६।०४६अ नाहम् अर्थपरो देवि लोकम् आवस्तुम् उत्सहे
  
२।०१६।०४६च् विद्धि माम् ऋषिभिस् तुल्यं केवलं धर्मम् आस्थितम्
  
२।०१६।०४७अ यद् अत्रभवतः किं चिच् छक्यं कर्तुं प्रियं मया
  
२।०१६।०४७च् प्राणान् अपि परित्यज्य सर्वथा कृतम् एव तत्
  
२।०१६।०४८अ न ह्य् अतो धर्मचरणं किं चिद् अस्ति महत्तरम्
  
२।०१६।०४८च् यथा पितरि शुश्रूषा तस्य वा वचनक्रिया
  
२।०१६।०४९अ अनुक्तो ऽप्य् अत्रभवता भवत्या वचनाद् अहम्
  
२।०१६।०४९च् वने वत्स्यामि विजने वर्षाणीह चतुर्दश
  
२।०१६।०५०अ न नूनं मयि कैकेयि किं चिद् आशंससे गुणम्
  
२।०१६।०५०च् यद् राजानम् अवोचस् त्वं ममेश्वरतरा सती
  
२।०१६।०५१अ यावन् मातरम् आपृच्छे सीतां चानुनयाम्य् अहम्
  
२।०१६।०५१च् ततो ऽद्यैव गमिष्यामि दण्डकानां महद् वनम्
  
२।०१६।०५२अ भरतः पालयेद् राज्यं शुश्रूषेच् च पितुर् यथा
  
२।०१६।०५२च् तहा भवत्या कर्तव्यं स हि धर्मः सनातनः
  
२।०१६।०५३अ स रामस्य वचः श्रुत्वा भृशं दुःखहतः पिता
  
२।०१६।०५३च् शोकाद् अशक्नुवन् बाष्पं प्ररुरोद महास्वनम्
  
२।०१६।०५४अ वन्दित्वा चरणौ रामो विसञ्ज्ञस्य पितुस् तदा
  
२।०१६।०५४च् कैकेय्याश् चाप्य् अनार्याया निष्पपात महाद्युतिः
  
२।०१६।०५५अ स रामः पितरं कृत्वा कैकेयीं च प्रदक्षिणम्
  
२।०१६।०५५च् निष्क्रम्यान्तःपुरात् तस्मात् स्वं ददर्श सुहृज्जनम्
  
२।०१६।०५६अ तं बाष्पपरिपूर्णाक्षः पृष्ठतो ऽनुजगाम ह
  
२।०१६।०५६च् लक्ष्मणः परमक्रुद्धः सुमित्रानन्दवर्धनः
  
२।०१६।०५७अ आभिषेचनिकं भाण्डं कृत्वा रामः प्रदक्षिणम्
  
२।०१६।०५७च् शनैर् जगाम सापेक्षो दृष्टिं तत्राविचालयन्
  
२।०१६।०५८अ न चास्य महतीं लक्ष्मीं राज्यनाशो ऽपकर्षति
  
२।०१६।०५८च् लोककान्तस्य कान्तत्वं शीतरश्मेर् इव क्षपा
  
२।०१६।०५९अ न वनं गन्तुकामस्य त्यजतश् च वसुन्धराम्
  
२।०१६।०५९च् सर्वलोकातिगस्येव लक्ष्यते चित्तविक्रिया
  
२।०१६।०६०अ धारयन् मनसा दुःखम् इन्द्रियाणि निगृह्य च
  
२।०१६।०६०च् प्रविवेशात्मवान् वेश्म मातुरप्रियशंसिवान्
  
२।०१६।०६१अ प्रविश्य वेश्मातिभृशं मुदान्वितं; समीक्ष्य तां चार्थविपत्तिम् आगताम्
  
२।०१६।०६१च् न चैव रामो ऽत्र जगाम विक्रियां; सुहृज्जनस्यात्मविपत्तिशङ्कया
  
२।०१७।००१अ रामस् तु भृशम् आयस्तो निःश्वसन्न् इव कुञ्जरः
  
२।०१७।००१च् जगाम सहितो भ्रात्रा मातुर् अन्तःपुरं वशी
  
२।०१७।००२अ सो ऽपश्यत् पुरुषं तत्र वृद्धं परमपूजितम्
  
२।०१७।००२च् उपविष्टं गृहद्वारि तिष्ठतश् चापरान् बहून्
  
२।०१७।००३अ प्रविश्य प्रथमां कक्ष्यां द्वितीयायां ददर्श सः
  
२।०१७।००३च् ब्राह्मणान् वेदसम्पन्नान् वृद्धान् राज्ञाभिसत्कृतान्
  
२।०१७।००४अ प्रणम्य रामस् तान् वृद्धांस् तृतीयायां ददर्श सः
  
२।०१७।००४च् स्त्रियो वृद्धाश् च बालाश् च द्वाररक्षणतत्पराः
  
२।०१७।००५अ वर्धयित्वा प्रहृष्टास् ताः प्रविश्य च गृहं स्त्रियः
  
२।०१७।००५च् न्यवेदयन्त त्वरिता राम मातुः प्रियं तदा
  
२।०१७।००६अ कौसल्यापि तदा देवी रात्रिं स्थित्वा समाहिता
  
२।०१७।००६च् प्रभाते त्व् अकरोत् पूजां विष्णोः पुत्रहितैषिणी
  
२।०१७।००७अ सा क्षौमवसना हृष्टा नित्यं व्रतपरायणा
  
२।०१७।००७च् अग्निं जुहोति स्म तदा मन्त्रवत् कृतमङ्गला
  
२।०१७।००८अ प्रविश्य च तदा रामो मातुर् अन्तःपुरं शुभम्
  
२।०१७।००८च् ददर्श मातरं तत्र हावयन्तीं हुताशनम्
  
२।०१७।००९अ सा चिरस्यात्मजं दृष्ट्वा मातृनन्दनम् आगतम्
  
२।०१७।००९च् अभिचक्राम संहृष्टा किशोरं वडवा यथा
  
२।०१७।०१०अ तम् उवाच दुराधर्षं राघवं सुतम् आत्मनः
  
२।०१७।०१०च् कौसल्या पुत्रवात्सल्याद् इदं प्रियहितं वचः
  
२।०१७।०११अ वृद्धानां धर्मशीलानां राजर्षीणां महात्मनाम्
  
२।०१७।०११च् प्राप्नुह्य् आयुश् च कीर्तिं च धर्मं चोपहितं कुले
  
२।०१७।०१२अ सत्यप्रतिज्ञं पितरं राजानं पश्य राघव
  
२।०१७।०१२च् अद्यैव हि त्वां धर्मात्मा यौवराज्ये ऽभिषेक्ष्यति
  
२।०१७।०१३अ मातरं राघवः किं चित् प्रसार्याञ्जलिम् अब्रवीत्
  
२।०१७।०१३च् स स्वभावविनीतश् च गौरवाच् च तदानतः
  
२।०१७।०१४अ देवि नूनं न जानीषे महद् भयम् उपस्थितम्
  
२।०१७।०१४च् इदं तव च दुःखाय वैदेह्या लक्ष्मणस्य च
  
२।०१७।०१५अ चतुर्दश हि वर्षाणि वत्स्यामि विजने वने
  
२।०१७।०१५च् मधुमूलफलैर् जीवन् हित्वा मुनिवद् आमिषम्
  
२।०१७।०१६अ भरताय महाराजो यौवराज्यं प्रयच्छति
  
२।०१७।०१६च् मां पुनर् दण्डकारण्यं विवासयति तापसं
  
२।०१७।०१७अ ताम् अदुःखोचितां दृष्ट्वा पतितां कदलीम् इव
  
२।०१७।०१७च् रामस् तूत्थापयाम् आस मातरं गतचेतसं
  
२।०१७।०१८अ उपावृत्योत्थितां दीनां वडवाम् इव वाहिताम्
  
२।०१७।०१८च् पांशुगुण्ठितसर्वाग्नीं विममर्श च पाणिना
  
२।०१७।०१९अ सा राघवम् उपासीनम् असुखार्ता सुखोचिता
  
२।०१७।०१९च् उवाच पुरुषव्याघ्रम् उपशृण्वति लक्ष्मणे
  
२।०१७।०२०अ यदि पुत्र न जायेथा मम शोकाय राघव
  
२।०१७।०२०च् न स्म दुःखम् अतो भूयः पश्येयम् अहम् अप्रजा
  
२।०१७।०२१अ एक एव हि वन्ध्यायाः शोको भवति मानवः
  
२।०१७।०२१च् अप्रजास्मीति सन्तापो न ह्य् अन्यः पुत्र विद्यते
  
२।०१७।०२२अ न दृष्टपूर्वं कल्याणं सुखं वा पतिपौरुषे
  
२।०१७।०२२च् अपि पुत्रे विपश्येयम् इति रामास्थितं मया
  
२।०१७।०२३अ सा बहून्य् अमनोज्ञानि वाक्यानि हृदयच्छिदाम्
  
२।०१७।०२३च् अहं श्रोष्ये सपत्नीनाम् अवराणां वरा सती
  
२।०१७।०२३ए अतो दुःखतरं किं नु प्रमदानां भविष्यति
  
२।०१७।०२४अ त्वयि सन्निहिते ऽप्य् एवम् अहम् आसं निराकृता
  
२।०१७।०२४च् किं पुनः प्रोषिते तात ध्रुवं मरणम् एव मे
  
२।०१७।०२५अ यो हि मां सेवते कश् चिद् अथ वाप्य् अनुवर्तते
  
२।०१७।०२५च् कैकेय्याः पुत्रम् अन्वीक्ष्य स जनो नाभिभाषते
  
२।०१७।०२६अ दश सप्त च वर्षाणि तव जातस्य राघव
  
२।०१७।०२६च् अतीतानि प्रकाङ्क्षन्त्या मया दुःखपरिक्षयम्
  
२।०१७।०२७अ उपवासैश् च योगैश् च बहुभिश् च परिश्रमैः
  
२।०१७।०२७च् दुःखं संवर्धितो मोघं त्वं हि दुर्गतया मया
  
२।०१७।०२८अ स्थिरं तु हृदयं मन्ये ममेदं यन् न दीर्यते
  
२।०१७।०२८च् प्रावृषीव महानद्याः स्पृष्टं कूलं नवाम्भसा
  
२।०१७।०२९अ ममैव नूनं मरणं न विद्यते; न चावकाशो ऽस्ति यमक्षये मम
  
२।०१७।०२९च् यद् अन्तको ऽद्यैव न मां जिहीर्षति; प्रसह्य सिंहो रुदतीं मृगीम् इव
  
२।०१७।०३०अ स्थिरं हि नूनं हृदयं ममायसं; न भिद्यते यद् भुवि नावदीर्यते
  
२।०१७।०३०च् अनेन दुःखेन च देहम् अर्पितं; ध्रुवं ह्य् अकाले मरणं न विद्यते
  
२।०१७।०३१अ इदं तु दुःखं यद् अनर्थकानि मे; व्रतानि दानानि च संयमाश् च हि
  
२।०१७।०३१च् तपश् च तप्तं यद् अपत्यकारणात्; सुनिष्फलं बीजम् इवोप्तम् ऊषरे
  
२।०१७।०३२अ यदि ह्य् अकाले मरणं स्वयेच्छया; लभेत कश् चिद् गुरु दुःख कर्शितः
  
२।०१७।०३२च् गताहम् अद्यैव परेत संसदं; विना त्वया धेनुर् इवात्मजेन वै
  
२।०१७।०३३अ भृशम् असुखम् अमर्षिता तदा; बहु विललाप समीक्ष्य राघवम्
  
२।०१७।०३३च् व्यसनम् उपनिशाम्य सा महत्; सुतम् इव बद्धम् अवेक्ष्य किन्नरी
  
२।०१८।००१अ तथा तु विलपन्तीं तां कौसल्यां राममातरम्
  
२।०१८।००१च् उवाच लक्ष्मणो दीनस् तत् कालसदृशं वचः
  
२।०१८।००२अ न रोचते ममाप्य् एतद् आर्ये यद् राघवो वनम्
  
२।०१८।००२च् त्यक्त्वा राज्यश्रियं गच्छेत् स्त्रिया वाक्यवशं गतः
  
२।०१८।००३अ विपरीतश् च वृद्धश् च विषयैश् च प्रधर्षितः
  
२।०१८।००३च् नृपः किम् इव न ब्रूयाच् चोद्यमानः समन्मथः
  
२।०१८।००४अ नास्यापराधं पश्यामि नापि दोषं तथा विधम्
  
२।०१८।००४च् येन निर्वास्यते राष्ट्राद् वनवासाय राघवः
  
२।०१८।००५अ न तं पश्याम्य् अहं लोके परोक्षम् अपि यो नरः
  
२।०१८।००५च् अमित्रो ऽपि निरस्तो ऽपि यो ऽस्य दोषम् उदाहरेत्
  
२।०१८।००६अ देवकल्पम् ऋजुं दान्तं रिपूणाम् अपि वत्सलम्
  
२।०१८।००६च् अवेक्षमाणः को धर्मं त्यजेत् पुत्रम् अकारणात्
  
२।०१८।००७अ तद् इदं वचनं राज्ञः पुनर् बाल्यम् उपेयुषः
  
२।०१८।००७च् पुत्रः को हृदये कुर्याद् राजवृत्तम् अनुस्मरन्
  
२।०१८।००८अ यावद् एव न जानाति कश् चिद् अर्थम् इमं नरः
  
२।०१८।००८च् तावद् एव मया साधम् आत्मस्थं कुरु शासनम्
  
२।०१८।००९अ मया पार्श्वे सधनुषा तव गुप्तस्य राघव
  
२।०१८।००९च् कः समर्थो ऽधिकं कर्तुं कृतान्तस्येव तिष्ठतः
  
२।०१८।०१०अ निर्मनुष्याम् इमां सर्वाम् अयोध्यां मनुजर्षभ
  
२।०१८।०१०च् करिष्यामि शरैस् तीक्ष्णैर् यदि स्थास्यति विप्रिये
  
२।०१८।०११अ भरतस्याथ पक्ष्यो वा यो वास्य हितम् इच्छति
  
२।०१८।०११च् सर्वान् एतान् वधिष्यामि मृदुर् हि परिभूयते
  
२।०१८।०१२अ त्वया चैव मया चैव कृत्वा वैरम् अनुत्तमम्
  
२।०१८।०१२च् कस्य शक्तिः श्रियं दातुं भरतायारिशासन
  
२।०१८।०१३अ अनुरक्तो ऽस्मि भावेन भ्रातरं देवि तत्त्वतः
  
२।०१८।०१३च् सत्येन धनुषा चैव दत्तेनेष्टेन ते शपे
  
२।०१८।०१४अ दीप्तम् अग्निम् अरण्यं वा यदि रामः प्रवेक्ष्यते
  
२।०१८।०१४च् प्रविष्टं तत्र मां देवि त्वं पूर्वम् अवधारय
  
२।०१८।०१५अ हरामि वीर्याद् दुःखं ते तमः सूर्य इवोदितः
  
२।०१८।०१५च् देवी पश्यतु मे वीर्यं राघवश् चैव पश्यतु
  
२।०१८।०१६अ एतत् तु वचनं श्रुत्वा लक्ष्मणस्य महात्मनः
  
२।०१८।०१६च् उवाच रामं कौसल्या रुदन्ती शोकलालसा
  
२।०१८।०१७अ भ्रातुस् ते वदतः पुत्र लक्ष्मणस्य श्रुतं त्वया
  
२।०१८।०१७च् यद् अत्रानन्तरं तत् त्वं कुरुष्व यदि रोचते
  
२।०१८।०१८अ न चाधर्म्यं वचः श्रुत्वा सपत्न्या मम भाषितम्
  
२।०१८।०१८च् विहाय शोकसन्तप्तां गन्तुम् अर्हसि माम् इतः
  
२।०१८।०१९अ धर्मज्ञ यदि धर्मिष्ठो धर्मं चरितुम् इच्छसि
  
२।०१८।०१९च् शुश्रूष माम् इहस्थस् त्वं चर धर्मम् अनुत्तमम्
  
२।०१८।०२०अ शुश्रूषुर् जननीं पुत्र स्वगृहे नियतो वसन्
  
२।०१८।०२०च् परेण तपसा युक्तः काश्यपस् त्रिदिवं गतः
  
२।०१८।०२१अ यथैव राजा पूज्यस् ते गौरवेण तथा ह्य् अहम्
  
२।०१८।०२१च् त्वां नाहम् अनुजानामि न गन्तव्यम् इतो वनम्
  
२।०१८।०२२अ त्वद्वियोगान् न मे कार्यं जीवितेन सुखेन वा
  
२।०१८।०२२च् त्वया सह मम श्रेयस् तृणानाम् अपि भक्षणम्
  
२।०१८।०२३अ यदि त्वं यास्यसि वनं त्यक्त्वा मां शोकलालसाम्
  
२।०१८।०२३च् अहं प्रायम् इहासिष्ये न हि शक्ष्यामि जीवितुम्
  
२।०१८।०२४अ ततस् त्वं प्राप्स्यसे पुत्र निरयं लोकविश्रुतम्
  
२।०१८।०२४च् ब्रह्महत्याम् इवाधर्मात् समुद्रः सरितां पतिः
  
२।०१८।०२५अ विलपन्तीं तथा दीनां कौसल्यां जननीं ततः
  
२।०१८।०२५च् उवाच रामो धर्मात्मा वचनं धर्मसंहितम्
  
२।०१८।०२६अ नास्ति शक्तिः पितुर् वाक्यं समतिक्रमितुं मम
  
२।०१८।०२६च् प्रसादये त्वां शिरसा गन्तुम् इच्छाम्य् अहं वनम्
  
२।०१८।०२७अ ऋषिणा च पितुर् वाक्यं कुर्वता व्रतचारिणा
  
२।०१८।०२७च् गौर् हता जानता धर्मं कण्डुनापि विपश्चिता
  
२।०१८।०२८अ अस्माकं च कुले पूर्वं सगरस्याज्ञया पितुः
  
२।०१८।०२८च् खनद्भिः सागरैर् भूतिम् अवाप्तः सुमहान् वधः
  
२।०१८।०२९अ जामदग्न्येन रामेण रेणुका जननी स्वयम्
  
२।०१८।०२९च् कृत्ता परशुनारण्ये पितुर् वचनकारिणा
  
२।०१८।०३०अ न खल्व् एतन् मयैकेन क्रियते पितृशासनम्
  
२।०१८।०३०च् पूर्वैर् अयम् अभिप्रेतो गतो मार्गो ऽनुगम्यते
  
२।०१८।०३१अ तद् एतत् तु मया कार्यं क्रियते भुवि नान्यथा
  
२।०१८।०३१च् पितुर् हि वचनं कुर्वन् न कश् चिन् नाम हीयते
  
२।०१८।०३२अ ताम् एवम् उक्त्वा जननीं लक्ष्मणं पुनर् अब्रवीत्
  
२।०१८।०३२च् तव लक्ष्मण जानामि मयि स्नेहम् अनुत्तमम्
  
२।०१८।०३२ए अभिप्रायम् अविज्ञाय सत्यस्य च शमस्य च
  
२।०१८।०३३अ धर्मो हि परमो लोके धर्मे सत्यं प्रतिष्ठितम्
  
२।०१८।०३३च् धर्मसंश्रितम् एतच् च पितुर् वचनम् उत्तमम्
  
२।०१८।०३४अ संश्रुत्य च पितुर् वाक्यं मातुर् वा ब्राह्मणस्य वा
  
२।०१८।०३४च् न कर्तव्यं वृथा वीर धर्मम् आश्रित्य तिष्ठता
  
२।०१८।०३५अ सो ऽहं न शक्ष्यामि पितुर् नियोगम् अतिवर्तितुम्
  
२।०१८।०३५च् पितुर् हि वचनाद् वीर कैकेय्याहं प्रचोदितः
  
२।०१८।०३६अ तद् एनां विसृजानार्यां क्षत्रधर्माश्रितां मतिम्
  
२।०१८।०३६च् धर्मम् आश्रय मा तैक्ष्ण्यं मद्बुद्धिर् अनुगम्यताम्
  
२।०१८।०३७अ तम् एवम् उक्त्वा सौहार्दाद् भ्रातरं लक्ष्मणाग्रजः
  
२।०१८।०३७च् उवाच भूयः कौसल्यां प्राञ्जलिः शिरसानतः
  
२।०१८।०३८अ अनुमन्यस्व मां देवि गमिष्यन्तम् इतो वनम्
  
२।०१८।०३८च् शापितासि मम प्राणैः कुरु स्वस्त्ययनानि मे
  
२।०१८।०३८ए तीर्णप्रतिज्ञश् च वनात् पुनर् एष्याम्य् अहं पुरीम्
  
२।०१८।०३९अ यशो ह्य् अहं केवलराज्यकारणान्; न पृष्ठतः कर्तुम् अलं महोदयम्
  
२।०१८।०३९च् अदीर्घकाले न तु देवि जीविते; वृणे ऽवराम् अद्य महीम् अधर्मतः
  
२।०१८।०४०अ प्रसादयन् नरवृषभः स मातरं; पराक्रमाज् जिगमिषुर् एव दण्डकान्
  
२।०१८।०४०च् अथानुजं भृशम् अनुशास्य दर्शनं; चकार तां हृदि जननीं प्रदक्षिणम्
  
२।०१९।००१अ अथ तं व्यथया दीनं सविशेषम् अमर्षितम्
  
२।०१९।००१च् श्वसन्तम् इव नागेन्द्रं रोषविस्फारितेक्षणम्
  
२।०१९।००२अ आसाद्य रामः सौमित्रिं सुहृदं भ्रातरं प्रियम्
  
२।०१९।००२च् उवाचेदं स धैर्येण धारयन् सत्त्वम् आत्मवान्
  
२।०१९।००३अ सौमित्रे यो ऽभिषेकार्थे मम सम्भारसम्भ्रमः
  
२।०१९।००३च् अभिषेकनिवृत्त्यर्थे सो ऽस्तु सम्भारसम्भ्रमः
  
२।०१९।००४अ यस्या मदभिषेकार्थं मानसं परितप्यते
  
२।०१९।००४च् माता नः सा यथा न स्यात् सविशङ्का तथा कुरु
  
२।०१९।००५अ तस्याः शङ्कामयं दुःखं मुहूर्तम् अपि नोत्सहे
  
२।०१९।००५च् मनसि प्रतिसञ्जातं सौमित्रे ऽहम् उपेक्षितुम्
  
२।०१९।००६अ न बुद्धिपूर्वं नाबुद्धं स्मरामीह कदा चन
  
२।०१९।००६च् मातॄणां वा पितुर् वाहं कृतम् अल्पं च विप्रियम्
  
२।०१९।००७अ सत्यः सत्याभिसन्धश् च नित्यं सत्यपराक्रमः
  
२।०१९।००७च् परलोकभयाद् भीतो निर्भयो ऽस्तु पिता मम
  
२।०१९।००८अ तस्यापि हि भवेद् अस्मिन् कर्मण्य् अप्रतिसंहृते
  
२।०१९।००८च् सत्यं नेति मनस् तापस् तस्य तापस् तपेच् च माम्
  
२।०१९।००९अ अभिषेकविधानं तु तस्मात् संहृत्य लक्ष्मण
  
२।०१९।००९च् अन्वग् एवाहम् इच्छामि वनं गन्तुम् इतः पुनः
  
२।०१९।०१०अ मम प्रव्राजनाद् अद्य कृतकृत्या नृपात्मजा
  
२।०१९।०१०च् सुतं भरतम् अव्यग्रम् अभिषेचयिता ततः
  
२।०१९।०११अ मयि चीराजिनधरे जटामण्डलधारिणि
  
२।०१९।०११च् गते ऽरण्यं च कैकेय्या भविष्यति मनःसुखम्
  
२।०१९।०१२अ बुद्धिः प्रणीता येनेयं मनश् च सुसमाहितम्
  
२।०१९।०१२च् तत् तु नार्हामि सङ्क्लेष्टुं प्रव्रजिष्यामि माचिरम्
  
२।०१९।०१३अ कृतान्तस् त्व् एव सौमित्रे द्रष्टव्यो मत्प्रवासने
  
२।०१९।०१३च् राज्यस्य च वितीर्णस्य पुनर् एव निवर्तने
  
२।०१९।०१४अ कैकेय्याः प्रतिपत्तिर् हि कथं स्यान् मम पीडने
  
२।०१९।०१४च् यदि भावो न दैवो ऽयं कृतान्तविहितो भवेत्
  
२।०१९।०१५अ जानासि हि यथा सौम्य न मातृषु ममान्तरम्
  
२।०१९।०१५च् भूतपूर्वं विशेषो वा तस्या मयि सुते ऽपि वा
  
२।०१९।०१६अ सो ऽभिषेकनिवृत्त्यर्थैः प्रवासार्थैश् च दुर्वचैः
  
२।०१९।०१६च् उग्रैर् वाक्यैर् अहं तस्या नान्यद् दैवात् समर्थये
  
२।०१९।०१७अ कथं प्रकृतिसम्पन्ना राजपुत्री तथागुणा
  
२।०१९।०१७च् ब्रूयात् सा प्राकृतेव स्त्री मत्पीडां भर्तृसन्निधौ
  
२।०१९।०१८अ यद् अचिन्त्यं तु तद् दैवं भूतेष्व् अपि न हन्यते
  
२।०१९।०१८च् व्यक्तं मयि च तस्यां च पतितो हि विपर्ययः
  
२।०१९।०१९अ कश् चिद् दैवेन सौमित्रे योद्धुम् उत्सहते पुमान्
  
२।०१९।०१९च् यस्य न ग्रहणं किं चित् कर्मणो ऽन्यत्र दृश्यते
  
२।०१९।०२०अ सुखदुःखे भयक्रोधौ लाभालाभौ भवाभवौ
  
२।०१९।०२०च् यस्य किं चित् तथा भूतं ननु दैवस्य कर्म तत्
  
२।०१९।०२१अ व्याहते ऽप्य् अभिषेके मे परितापो न विद्यते
  
२।०१९।०२१च् तस्माद् अपरितापः संस् त्वम् अप्य् अनुविधाय माम्
  
२।०१९।०२१ए प्रतिसंहारय क्षिप्रम् आभिषेचनिकीं क्रियाम्
  
२।०१९।०२२अ न लक्ष्मणास्मिन् मम राज्यविघ्ने; माता यवीयस्य् अतिशङ्कनीया
  
२।०१९।०२२च् दैवाभिपन्ना हि वदन्त्य् अनिष्टं; जानासि दैवं च तथा प्रभावम्
  
२।०२०।००१अ इति ब्रुवति रामे तु लक्ष्मणो ऽधःशिरा मुहुः
  
२।०२०।००१च् श्रुत्वा मध्यं जगामेव मनसा दुःखहर्षयोः
  
२।०२०।००२अ तदा तु बद्ध्वा भ्रुकुटीं भ्रुवोर् मध्ये नरर्षभ
  
२।०२०।००२च् निशश्वास महासर्पो बिलस्थ इव रोषितः
  
२।०२०।००३अ तस्य दुष्प्रतिवीक्ष्यं तद् भ्रुकुटीसहितं तदा
  
२।०२०।००३च् बभौ क्रुद्धस्य सिंहस्य मुखस्य सदृशं मुखम्
  
२।०२०।००४अ अग्रहस् तं विधुन्वंस् तु हस्ती हस्तम् इवात्मनः
  
२।०२०।००४च् तिर्यग् ऊर्ध्वं शरीरे च पातयित्वा शिरोधराम्
  
२।०२०।००५अ अग्राक्ष्णा वीक्षमाणस् तु तिर्यग् भ्रातरम् अब्रवीत्
  
२।०२०।००५च् अस्थाने सम्भ्रमो यस्य जातो वै सुमहान् अयम्
  
२।०२०।००६अ धर्मदोषप्रसङ्गेन लोकस्यानतिशङ्कया
  
२।०२०।००६च् कथं ह्य् एतद् असम्भ्रान्तस् त्वद्विधो वक्तुम् अर्हति
  
२।०२०।००७अ यथा दैवम् अशौण्डीरं शौण्डीरः क्षत्रियर्षभः
  
२।०२०।००७च् किं नाम कृपणं दैवम् अशक्तम् अभिशंससि
  
२।०२०।००८अ पापयोस् तु कथं नाम तयोः शङ्का न विद्यते
  
२।०२०।००८च् सन्ति धर्मोपधाः श्लक्ष्णा धर्मात्मन् किं न बुध्यसे
  
२।०२०।००९अ लोकविद्विष्टम् आरब्धं त्वदन्यस्याभिषेचनम्
  
२।०२०।००९च् येनेयम् आगता द्वैधं तव बुद्धिर् महीपते
  
२।०२०।००९ए स हि धर्मो मम द्वेष्यः प्रसङ्गाद् यस्य मुह्यसि
  
२।०२०।०१०अ यद्य् अपि प्रतिपत्तिस् ते दैवी चापि तयोर् मतम्
  
२।०२०।०१०च् तथाप्य् उपेक्षणीयं ते न मे तद् अपि रोचते
  
२।०२०।०११अ विक्लवो वीर्यहीनो यः स दैवम् अनुवर्तते
  
२।०२०।०११च् वीराः सम्भावितात्मानो न दैवं पर्युपासते
  
२।०२०।०१२अ दैवं पुरुषकारेण यः समर्थः प्रबाधितुम्
  
२।०२०।०१२च् न दैवेन विपन्नार्थः पुरुषः सो ऽवसीदति
  
२।०२०।०१३अ द्रक्ष्यन्ति त्व् अद्य दैवस्य पौरुषं पुरुषस्य च
  
२।०२०।०१३च् दैवमानुषयोर् अद्य व्यक्ता व्यक्तिर् भविष्यति
  
२।०२०।०१४अ अद्य मत्पौरुषहतं दैवं द्रक्ष्यन्ति वै जनाः
  
२।०२०।०१४च् यद् दैवाद् आहतं ते ऽद्य दृष्टं राज्याभिषेचनम्
  
२।०२०।०१५अ अत्यङ्कुशम् इवोद्दामं गजं मदबलोद्धतम्
  
२।०२०।०१५च् प्रधावितम् अहं दैवं पौरुषेण निवर्तये
  
२।०२०।०१६अ लोकपालाः समस्तास् ते नाद्य रामाभिषेचनम्
  
२।०२०।०१६च् न च कृत्स्नास् त्रयो लोका विहन्युः किं पुनः पिता
  
२।०२०।०१७अ यैर् विवासस् तवारण्ये मिथो राजन् समर्थितः
  
२।०२०।०१७च् अरण्ये ते विवत्स्यन्ति चतुर्दश समास् तथा
  
२।०२०।०१८अ अहं तदाशां छेत्स्यामि पितुस् तस्याश् च या तव
  
२।०२०।०१८च् अभिषेकविघातेन पुत्रराज्याय वर्तते
  
२।०२०।०१९अ मद्बलेन विरुद्धाय न स्याद् दैवबलं तथा
  
२।०२०।०१९च् प्रभविष्यति दुःखाय यथोग्रं पौरुषं मम
  
२।०२०।०२०अ ऊर्ध्वं वर्षसहस्रान्ते प्रजापाल्यम् अनन्तरम्
  
२।०२०।०२०च् आर्यपुत्राः करिष्यन्ति वनवासं गते त्वयि
  
२।०२०।०२१अ पूर्वराजर्षिवृत्त्या हि वनवासो विधीयते
  
२।०२०।०२१च् प्रजा निक्षिप्य पुत्रेषु पुत्रवत् परिपालने
  
२।०२०।०२२अ स चेद् राजन्य् अनेकाग्रे राज्यविभ्रमशङ्कया
  
२।०२०।०२२च् नैवम् इच्छसि धर्मात्मन् राज्यं राम त्वम् आत्मनि
  
२।०२०।०२३अ प्रतिजाने च ते वीर मा भूवं वीरलोकभाक्
  
२।०२०।०२३च् राज्यं च तव रक्षेयम् अहं वेलेव सागरम्
  
२।०२०।०२४अ मङ्गलैर् अभिषिञ्चस्व तत्र त्वं व्यापृतो भव
  
२।०२०।०२४च् अहम् एको महीपालान् अलं वारयितुं बलात्
  
२।०२०।०२५अ न शोभार्थाव् इमौ बाहू न धनुर् भूषणाय मे
  
२।०२०।०२५च् नासिराबन्धनार्थाय न शराः स्तम्भहेतवः
  
२।०२०।०२६अ अमित्रदमनार्थं मे सर्वम् एतच् चतुष्टयम्
  
२।०२०।०२६च् न चाहं कामये ऽत्यर्थं यः स्याच् छत्रुर् मतो मम
  
२।०२०।०२७अ असिना तीक्ष्णधारेण विद्युच्चलितवर्चसा
  
२।०२०।०२७च् प्रगृहीतेन वै शत्रुं वज्रिणं वा न कल्पये
  
२।०२०।०२८अ खड्गनिष्पेषनिष्पिष्टैर् गहना दुश्चरा च मे
  
२।०२०।०२८च् हस्त्यश्वनरहस्तोरुशिरोभिर् भविता मही
  
२।०२०।०२९अ खड्गधारा हता मे ऽद्य दीप्यमाना इवाद्रयः
  
२।०२०।०२९च् पतिष्यन्ति द्विपा भूमौ मेघा इव सविद्युतः
  
२।०२०।०३०अ बद्धगोधाङ्गुलित्राणे प्रगृहीतशरासने
  
२।०२०।०३०च् कथं पुरुषमानी स्यात् पुरुषाणां मयि स्थिते
  
२।०२०।०३१अ बहुभिश् चैकम् अत्यस्यन्न् एकेन च बहूञ् जनान्
  
२।०२०।०३१च् विनियोक्ष्याम्य् अहं बाणान् नृवाजिगजमर्मसु
  
२।०२०।०३२अ अद्य मे ऽस्त्रप्रभावस्य प्रभावः प्रभविष्यति
  
२।०२०।०३२च् राज्ञश् चाप्रभुतां कर्तुं प्रभुत्वं च तव प्रभो
  
२।०२०।०३३अ अद्य चन्दनसारस्य केयूरामोक्षणस्य च
  
२।०२०।०३३च् वसूनां च विमोक्षस्य सुहृदां पालनस्य च
  
२।०२०।०३४अ अनुरूपाव् इमौ बाहू राम कर्म करिष्यतः
  
२।०२०।०३४च् अभिषेचनविघ्नस्य कर्तॄणां ते निवारणे
  
२।०२०।०३५अ ब्रवीहि को ऽद्यैव मया वियुज्यतां; तवासुहृत् प्राणयशः सुहृज्जनैः
  
२।०२०।०३५च् यथा तवेयं वसुधा वशे भवेत्; तथैव मां शाधि तवास्मि किङ्करः
  
२।०२०।०३६अ विमृज्य बाष्पं परिसान्त्व्य चासकृत्; स लक्ष्मणं राघववंशवर्धनः
  
२।०२०।०३६च् उवाच पित्र्ये वचने व्यवस्थितं; निबोध माम् एष हि सौम्य सत्पथः
  
२।०२१।००१अ तं समीक्ष्य त्व् अवहितं पितुर् निर्देशपालने
  
२।०२१।००१च् कौसल्या बाष्पसंरुद्धा वचो धर्मिष्ठम् अब्रवीत्
  
२।०२१।००२अ अदृष्टदुःखो धर्मात्मा सर्वभूतप्रियंवदः
  
२।०२१।००२च् मयि जातो दशरथात् कथम् उञ्छेन वर्तयेत्
  
२।०२१।००३अ यस्य भृत्याश् च दासाश् च मृष्टान्य् अन्नानि भुञ्जते
  
२।०२१।००३च् कथं स भोक्ष्यते नाथो वने मूलफलान्य् अयम्
  
२।०२१।००४अ क एतच् छ्रद्दधेच् छ्रुत्वा कस्य वा न भवेद् भयम्
  
२।०२१।००४च् गुणवान् दयितो राज्ञो राघवो यद् विवास्यते
  
२।०२१।००५अ त्वया विहीनाम् इह मां शोकाग्निर् अतुलो महान्
  
२।०२१।००५च् प्रधक्ष्यति यथा कक्षं चित्रभानुर् हिमात्यये
  
२।०२१।००६अ कथं हि धेनुः स्वं वत्सं गच्छन्तं नानुगच्छति
  
२।०२१।००६च् अहं त्वानुगमिष्यामि यत्र पुत्र गमिष्यसि
  
२।०२१।००७अ तथा निगदितं मात्रा तद् वाक्यं पुरुषर्षभः
  
२।०२१।००७च् श्रुत्वा रामो ऽब्रवीद् वाक्यं मातरं भृशदुःखिताम्
  
२।०२१।००८अ कैकेय्या वञ्चितो राजा मयि चारण्यम् आश्रिते
  
२।०२१।००८च् भवत्या च परित्यक्तो न नूनं वर्तयिष्यति
  
२।०२१।००९अ भर्तुः किल परित्यागो नृशंसः केवलं स्त्रियाः
  
२।०२१।००९च् स भवत्या न कर्तव्यो मनसापि विगर्हितः
  
२।०२१।०१०अ यावज् जीवति काकुत्स्थः पिता मे जगतीपतिः
  
२।०२१।०१०च् शुश्रूषा क्रियतां तावत् स हि धर्मः सनातनः
  
२।०२१।०११अ एवम् उक्ता तु रामेण कौसल्या शुभ दर्शना
  
२।०२१।०११च् तथेत्य् उवाच सुप्रीता रामम् अक्लिष्टकारिणम्
  
२।०२१।०१२अ एवम् उक्तस् तु वचनं रामो धर्मभृतां वरः
  
२।०२१।०१२च् भूयस् ताम् अब्रवीद् वाक्यं मातरं भृशदुःखिताम्
  
२।०२१।०१३अ मया चैव भवत्या च कर्तव्यं वचनं पितुः
  
२।०२१।०१३च् राजा भर्ता गुरुः श्रेष्ठः सर्वेषाम् ईश्वरः प्रभुः
  
२।०२१।०१४अ इमानि तु महारण्ये विहृत्य नव पञ्च च
  
२।०२१।०१४च् वर्षाणि परमप्रीतः स्थास्यामि वचने तव
  
२।०२१।०१५अ एवम् उक्ता प्रियं पुत्रं बाष्पपूर्णानना तदा
  
२।०२१।०१५च् उवाच परमार्ता तु कौसल्या पुत्रवत्सला
  
२।०२१।०१६अ आसां राम सपत्नीनां वस्तुं मध्ये न मे क्षमम्
  
२।०२१।०१६च् नय माम् अपि काकुत्स्थ वनं वन्यं मृगीं यथा
  
२।०२१।०१६ए यदि ते गमने बुद्धिः कृता पितुर् अपेक्षया
  
२।०२१।०१७अ तां तथा रुदतीं रामो रुदन् वचनम् अब्रवीत्
  
२।०२१।०१७च् जीवन्त्या हि स्त्रिया भर्ता दैवतं प्रभुर् एव च
  
२।०२१।०१७ए भवत्या मम चैवाद्य राजा प्रभवति प्रभुः
  
२।०२१।०१८अ भरतश् चापि धर्मात्मा सर्वभूतप्रियंवदः
  
२।०२१।०१८च् भवतीम् अनुवर्तेत स हि धर्मरतः सदा
  
२।०२१।०१९अ यथा मयि तु निष्क्रान्ते पुत्रशोकेन पार्थिवः
  
२।०२१।०१९च् श्रमं नावाप्नुयात् किं चिद् अप्रमत्ता तथा कुरु
  
२।०२१।०२०अ व्रतोपवासनिरता या नारी परमोत्तमा
  
२।०२१।०२०च् भर्तारं नानुवर्तेत सा च पापगतिर् भवेत्
  
२।०२१।०२१अ शुश्रूषम् एव कुर्वीत भर्तुः प्रियहिते रता
  
२।०२१।०२१च् एष धर्मः पुरा दृष्टो लोके वेदे श्रुतः स्मृतः
  
२।०२१।०२२अ पूज्यास् ते मत्कृते देवि ब्राह्मणाश् चैव सुव्रताः
  
२।०२१।०२२च् एवं कालं प्रतीक्षस्व ममागमनकाङ्क्षिणी
  
२।०२१।०२३अ प्राप्स्यसे परमं कामं मयि प्रत्यागते सति
  
२।०२१।०२३च् यदि धर्मभृतां श्रेष्ठो धारयिष्यति जीवितम्
  
२।०२१।०२४अ एवम् उक्ता तु रामेण बाष्पपर्याकुलेक्षणा
  
२।०२१।०२४च् कौसल्या पुत्रशोकार्ता रामं वचनम् अब्रवीत्
  
२।०२१।०२४ए गच्छ पुत्र त्वम् एकाग्रो भद्रं ते ऽस्तु सदा विभो
  
२।०२१।०२५अ तथा हि रामं वनवासनिश्चितं; समीक्ष्य देवी परमेण चेतसा
  
२।०२१।०२५च् उवाच रामं शुभलक्षणं वचो; बभूव च स्वस्त्ययनाभिकाङ्क्षिणी
  
२।०२२।००१अ सापनीय तम् आयासम् उपस्पृश्य जलं शुचि
  
२।०२२।००१च् चकार माता रामस्य मङ्गलानि मनस्विनी
  
२।०२२।००२अ स्वस्ति साध्याश् च विश्वे च मरुतश् च महर्षयः
  
२।०२२।००२च् स्वस्ति धाता विधाता च स्वस्ति पूषा भगो ऽर्यमा
  
२।०२२।००३अ ऋतवश् चैव पक्षाश् च मासाः संवत्सराः क्षपाः
  
२।०२२।००३च् दिनानि च मुहूर्ताश् च स्वस्ति कुर्वन्तु ते सदा
  
२।०२२।००४अ स्मृतिर् धृतिश् च धर्मश् च पान्तु त्वां पुत्र सर्वतः
  
२।०२२।००४च् स्कन्दश् च भगवान् देवः सोमश् च सबृहस्पतिः
  
२।०२२।००५अ सप्तर्षयो नारदश् च ते त्वां रक्षन्तु सर्वतः
  
२।०२२।००५च् नक्षत्राणि च सर्वाणि ग्रहाश् च सहदेवताः
  
२।०२२।००५ए महावनानि चरतो मुनिवेषस्य धीमतः
  
२।०२२।००६अ प्लवगा वृश्चिका दंशा मशकाश् चैव कानने
  
२।०२२।००६च् सरीसृपाश् च कीटाश् च मा भूवन् गहने तव
  
२।०२२।००७अ महाद्विपाश् च सिंहाश् च व्याघ्रा ऋक्षाश् च दंष्ट्रिणः
  
२।०२२।००७च् महिषाः शृङ्गिणो रौद्रा न ते द्रुह्यन्तु पुत्रक
  
२।०२२।००८अ नृमांसभोजना रौद्रा ये चान्ये सत्त्वजातयः
  
२।०२२।००८च् मा च त्वां हिंसिषुः पुत्र मया सम्पूजितास् त्व् इह
  
२।०२२।००९अ आगमास् ते शिवाः सन्तु सिध्यन्तु च पराक्रमाः
  
२।०२२।००९च् सर्वसम्पत्तयो राम स्वस्तिमान् गच्छ पुत्रक
  
२।०२२।०१०अ स्वस्ति ते ऽस्त्व् आन्तरिक्षेभ्यः पार्थिवेभ्यः पुनः पुनः
  
२।०२२।०१०च् सर्वेभ्यश् चैव देवेभ्यो ये च ते परिपन्थिनः
  
२।०२२।०११अ सर्वलोकप्रभुर् ब्रह्मा भूतभर्ता तथर्षयः
  
२।०२२।०११च् ये च शेषाः सुरास् ते त्वां रक्षन्तु वनवासिनम्
  
२।०२२।०१२अ इति माल्यैः सुरगणान् गन्धैश् चापि यशस्विनी
  
२।०२२।०१२च् स्तुतिभिश् चानुरूपाभिर् आनर्चायतलोचना
  
२।०२२।०१३अ यन् मङ्गलं सहस्राक्षे सर्वदेवनमस्कृते
  
२।०२२।०१३च् वृत्रनाशे समभवत् तत् ते भवतु मङ्गलम्
  
२।०२२।०१४अ यन् मङ्गलं सुपर्णस्य विनताकल्पयत् पुरा
  
२।०२२।०१४च् अमृतं प्रार्थयानस्य तत् ते भवतु मङ्गलम्
  
२।०२२।०१५अ ओषधीं चापि सिद्धार्थां विशल्यकरणीं शुभाम्
  
२।०२२।०१५च् चकार रक्षां कौसल्या मन्त्रैर् अभिजजाप च
  
२।०२२।०१६अ आनम्य मूर्ध्नि चाघ्राय परिष्वज्य यशस्विनी
  
२।०२२।०१६च् अवदत् पुत्र सिद्धार्थो गच्छ राम यथासुखम्
  
२।०२२।०१७अ अरोगं सर्वसिद्धार्थम् अयोध्यां पुनर् आगतम्
  
२।०२२।०१७च् पश्यामि त्वां सुखं वत्स सुस्थितं राजवेश्मनि
  
२।०२२।०१८अ मयार्चिता देवगणाः शिवादयो; महर्षयो भूतमहासुरोरगाः
  
२।०२२।०१८च् अभिप्रयातस्य वनं चिराय ते; हितानि काङ्क्षन्तु दिशश् च राघव
  
२।०२२।०१९अ इतीव चाश्रुप्रतिपूर्णलोचना; समाप्य च स्वस्त्ययनं यथाविधि
  
२।०२२।०१९च् प्रदक्षिणं चैव चकार राघवं; पुनः पुनश् चापि निपीड्य सस्वजे
  
२।०२२।०२०अ तथा तु देव्या स कृतप्रदक्षिणो; निपीड्य मातुश् चरणौ पुनः पुनः
  
२।०२२।०२०च् जगाम सीतानिलयं महायशाः; स राघवः प्रज्वलितः स्वया श्रिया
  
२।०२३।००१अ अभिवाद्य तु कौसल्यां रामः सम्प्रस्थितो वनम्
  
२।०२३।००१च् कृतस्वस्त्ययनो मात्रा धर्मिष्ठे वर्त्मनि स्थितः
  
२।०२३।००२अ विराजयन् राजसुतो राजमार्गं नरैर् वृतम्
  
२।०२३।००२च् हृदयान्य् आममन्थेव जनस्य गुणवत्तया
  
२।०२३।००३अ वैदेही चापि तत् सर्वं न शुश्राव तपस्विनी
  
२।०२३।००३च् तद् एव हृदि तस्याश् च यौवराज्याभिषेचनम्
  
२।०२३।००४अ देवकार्यं स्म सा कृत्वा कृतज्ञा हृष्टचेतना
  
२।०२३।००४च् अभिज्ञा राजधर्माणां राजपुत्रं प्रतीक्षते
  
२।०२३।००५अ प्रविवेशाथ रामस् तु स्ववेश्म सुविभूषितम्
  
२।०२३।००५च् प्रहृष्टजनसम्पूर्णं ह्रिया किं चिद् अवाङ्मुखः
  
२।०२३।००६अ अथ सीता समुत्पत्य वेपमाना च तं पतिम्
  
२।०२३।००६च् अपश्यच् छोकसन्तप्तं चिन्ताव्याकुलिलेन्द्रियम्
  
२।०२३।००७अ विवर्णवदनं दृष्ट्वा तं प्रस्विन्नम् अमर्षणम्
  
२।०२३।००७च् आह दुःखाभिसन्तप्ता किम् इदानीम् इदं प्रभो
  
२।०२३।००८अ अद्य बार्हस्पतः श्रीमान् युक्तः पुष्यो न राघव
  
२।०२३।००८च् प्रोच्यते ब्राह्मणैः प्राज्ञैः केन त्वम् असि दुर्मनाः
  
२।०२३।००९अ न ते शतशलाकेन जलफेननिभेन च
  
२।०२३।००९च् आवृतं वदनं वल्गु छत्रेणाभिविराजते
  
२।०२३।०१०अ व्यजनाभ्यां च मुख्याभ्यां शतपत्रनिभेक्षणम्
  
२।०२३।०१०च् चन्द्रहंसप्रकाशाभ्यां वीज्यते न तवाननम्
  
२।०२३।०११अ वाग्मिनो बन्दिनश् चापि प्रहृष्टास् त्वं नरर्षभ
  
२।०२३।०११च् स्तुवन्तो नाद्य दृश्यन्ते मङ्गलैः सूतमागधाः
  
२।०२३।०१२अ न ते क्षौद्रं च दधि च ब्राह्मणा वेदपारगाः
  
२।०२३।०१२च् मूर्ध्नि मूर्धावसिक्तस्य दधति स्म विधानतः
  
२।०२३।०१३अ न त्वां प्रकृतयः सर्वा श्रेणीमुख्याश् च भूषिताः
  
२।०२३।०१३च् अनुव्रजितुम् इच्छन्ति पौरजापपदास् तथा
  
२।०२३।०१४अ चतुर्भिर् वेगसम्पन्नैर् हयैः काञ्चनभूषणैः
  
२।०२३।०१४च् मुख्यः पुष्यरथो युक्तः किं न गच्छति ते ऽग्रतः
  
२।०२३।०१५अ न हस्ती चाग्रतः श्रीमांस् तव लक्षणपूजितः
  
२।०२३।०१५च् प्रयाणे लक्ष्यते वीर कृष्णमेघगिरि प्रभः
  
२।०२३।०१६अ न च काञ्चनचित्रं ते पश्यामि प्रियदर्शन
  
२।०२३।०१६च् भद्रासनं पुरस्कृत्य यान्तं वीरपुरःसरम्
  
२।०२३।०१७अ अभिषेको यदा सज्जः किम् इदानीम् इदं तव
  
२।०२३।०१७च् अपूर्वो मुखवर्णश् च न प्रहर्षश् च लक्ष्यते
  
२।०२३।०१८अ इतीव विलपन्तीं तां प्रोवाच रघुनन्दनः
  
२।०२३।०१८च् सीते तत्रभवांस् तात प्रव्राजयति मां वनम्
  
२।०२३।०१९अ कुले महति सम्भूते धर्मज्ञे धर्मचारिणि
  
२।०२३।०१९च् शृणु जानकि येनेदं क्रमेणाभ्यागतं मम
  
२।०२३।०२०अ राज्ञा सत्यप्रतिज्ञेन पित्रा दशरथेन मे
  
२।०२३।०२०च् कैकेय्यै प्रीतमनसा पुरा दत्तौ महावरौ
  
२।०२३।०२१अ तयाद्य मम सज्जे ऽस्मिन्न् अभिषेके नृपोद्यते
  
२।०२३।०२१च् प्रचोदितः स समयो धर्मेण प्रतिनिर्जितः
  
२।०२३।०२२अ चतुर्दश हि वर्षाणि वस्तव्यं दण्डके मया
  
२।०२३।०२२च् पित्रा मे भरतश् चापि यौवराज्ये नियोजितः
  
२।०२३।०२२ए सो ऽहं त्वाम् आगतो द्रष्टुं प्रस्थितो विजनं वनम्
  
२।०२३।०२३अ भरतस्य समीपे ते नाहं कथ्यः कदा चन
  
२।०२३।०२३च् ऋद्धियुक्ता हि पुरुषा न सहन्ते परस्तवम्
  
२।०२३।०२३ए तस्मान् न ते गुणाः कथ्या भरतस्याग्रतो मम
  
२।०२३।०२४अ नापि त्वं तेन भर्तव्या विशेषेण कदा चन
  
२।०२३।०२४च् अनुकूलतया शक्यं समीपे तस्य वर्तितुम्
  
२।०२३।०२५अ अहं चापि प्रतिज्ञां तां गुरोः समनुपालयन्
  
२।०२३।०२५च् वनम् अद्यैव यास्यामि स्थिरा भव मनस्विनि
  
२।०२३।०२६अ याते च मयि कल्याणि वनं मुनिनिषेवितम्
  
२।०२३।०२६च् व्रतोपवासरतया भवितव्यं त्वयानघे
  
२।०२३।०२७अ काल्यम् उत्थाय देवानां कृत्वा पूजां यथाविधि
  
२।०२३।०२७च् वन्दितव्यो दशरथः पिता मम नरेश्वरः
  
२।०२३।०२८अ माता च मम कौसल्या वृद्धा सन्तापकर्शिता
  
२।०२३।०२८च् धर्मम् एवाग्रतः कृत्वा त्वत्तः सम्मानम् अर्हति
  
२।०२३।०२९अ वन्दितव्याश् च ते नित्यं याः शेषा मम मातरः
  
२।०२३।०२९च् स्नेहप्रणयसम्भोगैः समा हि मम मातरः
  
२।०२३।०३०अ भ्रातृपुत्रसमौ चापि द्रष्टव्यौ च विशेषतः
  
२।०२३।०३०च् त्वया लक्ष्मणशत्रुघ्नौ प्राणैः प्रियतरौ मम
  
२।०२३।०३१अ विप्रियं न च कर्तव्यं भरतस्य कदा चन
  
२।०२३।०३१च् स हि राजा प्रभुश् चैव देशस्य च कुलस्य च
  
२।०२३।०३२अ आराधिता हि शीलेन प्रयत्नैश् चोपसेविताः
  
२।०२३।०३२च् राजानः सम्प्रसीदन्ति प्रकुप्यन्ति विपर्यये
  
२।०२३।०३३अ औरसान् अपि पुत्रान् हि त्यजन्त्य् अहितकारिणः
  
२।०२३।०३३च् समर्थान् सम्प्रगृह्णन्ति जनान् अपि नराधिपाः
  
२।०२३।०३४अ अहं गमिष्यामि महावनं प्रिये; त्वया हि वस्तव्यम् इहैव भामिनि
  
२।०२३।०३४च् यथा व्यलीकं कुरुषे न कस्य चित्; तथा त्वया कार्यम् इदं वचो मम
  
२।०२४।००१अ एवम् उक्ता तु वैदेही प्रियार्हा प्रियवादिनी
  
२।०२४।००१च् प्रणयाद् एव सङ्क्रुद्धा भर्तारम् इदम् अब्रवीत्
  
२।०२४।००२अ आर्यपुत्र पिता माता भ्राता पुत्रस् तथा स्नुषा
  
२।०२४।००२च् स्वानि पुण्यानि भुञ्जानाः स्वं स्वं भाग्यम् उपासते
  
२।०२४।००३अ भर्तुर् भाग्यं तु भार्यैका प्राप्नोति पुरुषर्षभ
  
२।०२४।००३च् अतश् चैवाहम् आदिष्टा वने वस्तव्यम् इत्य् अपि
  
२।०२४।००४अ न पिता नात्मजो नात्मा न माता न सखीजनः
  
२।०२४।००४च् इह प्रेत्य च नारीणां पतिर् एको गतिः सदा
  
२।०२४।००५अ यदि त्वं प्रस्थितो दुर्गं वनम् अद्यैव राघव
  
२।०२४।००५च् अग्रतस् ते गमिष्यामि मृद्नन्ती कुशकण्टकान्
  
२।०२४।००६अ ईर्ष्या रोषौ बहिष्कृत्य भुक्तशेषम् इवोदकम्
  
२।०२४।००६च् नय मां वीर विश्रब्धः पापं मयि न विद्यते
  
२।०२४।००७अ प्रासादाग्रैर् विमानैर् वा वैहायसगतेन वा
  
२।०२४।००७च् सर्वावस्थागता भर्तुः पादच्छाया विशिष्यते
  
२।०२४।००८अ अनुशिष्टास्मि मात्रा च पित्रा च विविधाश्रयम्
  
२।०२४।००८च् नास्मि सम्प्रति वक्तव्या वर्तितव्यं यथा मया
  
२।०२४।००९अ सुखं वने निवत्स्यामि यथैव भवने पितुः
  
२।०२४।००९च् अचिन्तयन्ती त्रींल् लोकांश् चिन्तयन्ती पतिव्रतम्
  
२।०२४।०१०अ शुश्रूषमाणा ते नित्यं नियता ब्रह्मचारिणी
  
२।०२४।०१०च् सह रंस्ये त्वया वीर वनेषु मधुगन्धिषु
  
२।०२४।०११अ त्वं हि कर्तुं वने शक्तो राम सम्परिपालनम्
  
२।०२४।०११च् अन्यस्य पै जनस्येह किं पुनर् मम मानद
  
२।०२४।०१२अ फलमूलाशना नित्यं भविष्यामि न संशयः
  
२।०२४।०१२च् न ते दुःखं करिष्यामि निवसन्ती सह त्वया
  
२।०२४।०१३अ इच्छामि सरितः शैलान् पल्वलानि वनानि च
  
२।०२४।०१३च् द्रष्टुं सर्वत्र निर्भीता त्वया नाथेन धीमता
  
२।०२४।०१४अ हंसकारण्डवाकीर्णाः पद्मिनीः साधुपुष्पिताः
  
२।०२४।०१४च् इच्छेयं सुखिनी द्रष्टुं त्वया वीरेण सङ्गता
  
२।०२४।०१५अ सह त्वया विशालाक्ष रंस्ये परमनन्दिनी
  
२।०२४।०१५च् एवं वर्षसहस्राणां शतं वाहं त्वया सह
  
२।०२४।०१६अ स्वर्गे ऽपि च विना वासो भविता यदि राघव
  
२।०२४।०१६च् त्वया मम नरव्याघ्र नाहं तम् अपि रोचये
  
२।०२४।०१७अ अहं गमिष्यामि वनं सुदुर्गमं; मृगायुतं वानरवारणैर् युतम्
  
२।०२४।०१७च् वने निवत्स्यामि यथा पितुर् गृहे; तवैव पादाव् उपगृह्य सम्मता
  
२।०२४।०१८अ अनन्यभावाम् अनुरक्तचेतसं; त्वया वियुक्तां मरणाय निश्चिताम्
  
२।०२४।०१८च् नयस्व मां साधु कुरुष्व याचनां; न ते मयातो गुरुता भविष्यति
  
२।०२४।०१९अ तथा ब्रुवाणाम् अपि धर्मवत्सलो; न च स्म सीतां नृवरो निनीषति
  
२।०२४।०१९च् उवाच चैनां बहु सन्निवर्तने; वने निवासस्य च दुःखितां प्रति
  
२।०२५।००१अ स एवं ब्रुवतीं सीतां धर्मज्ञो धर्मवत्सलः
  
२।०२५।००१च् निवर्तनार्थे धर्मात्मा वाक्यम् एतद् उवाच ह
  
२।०२५।००२अ सीते महाकुलीनासि धर्मे च निरता सदा
  
२।०२५।००२च् इहाचर स्वधर्मं त्वं मा यथा मनसः सुखम्
  
२।०२५।००३अ सीते यथा त्वां वक्ष्यामि तथा कार्यं त्वयाबले
  
२।०२५।००३च् वने दोषा हि बहवो वदतस् तान् निबोध मे
  
२।०२५।००४अ सीते विमुच्यताम् एषा वनवासकृता मतिः
  
२।०२५।००४च् बहुदोषं हि कान्तारं वनम् इत्य् अभिधीयते
  
२।०२५।००५अ हितबुद्ध्या खलु वचो मयैतद् अभिधीयते
  
२।०२५।००५च् सदा सुखं न जानामि दुःखम् एव सदा वनम्
  
२।०२५।००६अ गिरिनिर्झरसम्भूता गिरिकन्दरवासिनाम्
  
२।०२५।००६च् सिंहानां निनदा दुःखाः श्रोतुं दुःखम् अतो वनम्
  
२।०२५।००७अ सुप्यते पर्णशय्यासु स्वयं भग्नासु भूतले
  
२।०२५।००७च् रात्रिषु श्रमखिन्नेन तस्माद् दुःखतरं वनम्
  
२।०२५।००८अ उपवासश् च कर्तव्या यथाप्राणेन मैथिलि
  
२।०२५।००८च् जटाभारश् च कर्तव्यो वल्कलाम्बरधारिणा
  
२।०२५।००९अ अतीव वातस् तिमिरं बुभुक्षा चात्र नित्यशः
  
२।०२५।००९च् भयानि च महान्त्य् अत्र ततो दुःखतरं वनम्
  
२।०२५।०१०अ सरीसृपाश् च बहवो बहुरूपाश् च भामिनि
  
२।०२५।०१०च् चरन्ति पृथिवीं दर्पाद् अतो दुखतरं वनम्
  
२।०२५।०११अ नदीनिलयनाः सर्पा नदीकुटिलगामिनः
  
२।०२५।०११च् तिष्ठन्त्य् आवृत्य पन्थानम् अतो दुःखतरं वनम्
  
२।०२५।०१२अ पतङ्गा वृश्चिकाः कीटा दंशाश् च मशकैः सह
  
२।०२५।०१२च् बाधन्ते नित्यम् अबले सर्वं दुःखम् अतो वनम्
  
२।०२५।०१३अ द्रुमाः कण्टकिनश् चैव कुशकाशाश् च भामिनि
  
२।०२५।०१३च् वने व्याकुलशाखाग्रास् तेन दुःखतरं वनम्
  
२।०२५।०१४अ तद् अलं ते वनं गत्वा क्षमं न हि वनं तव
  
२।०२५।०१४च् विमृशन्न् इह पश्यामि बहुदोषतरं वनम्
  
२।०२५।०१५अ वनं तु नेतुं न कृता मतिस् तदा; बभूव रामेण यदा महात्मना
  
२।०२५।०१५च् न तस्य सीता वचनं चकार तत्; ततो ऽब्रवीद् रामम् इदं सुदुःखिता
  
२।०२६।००१अ एतत् तु वचनं श्रुत्वा सीता रामस्य दुःखिता
  
२।०२६।००१च् प्रसक्ताश्रुमुखी मन्दम् इदं वचनम् अब्रवीत्
  
२।०२६।००२अ ये त्वया कीर्तिता दोषा वने वस्तव्यतां प्रति
  
२।०२६।००२च् गुणान् इत्य् एव तान् विद्धि तव स्नेहपुरस्कृतान्
  
२।०२६।००३अ त्वया च सह गन्तव्यं मया गुरुजनाज्ञया
  
२।०२६।००३च् त्वद्वियोगेन मे राम त्यक्तव्यम् इह जीवितम्
  
२।०२६।००४अ न च मां त्वत्समीपस्थम् अपि शक्नोति राघव
  
२।०२६।००४च् सुराणाम् ईश्वरः शक्रः प्रधर्षयितुम् ओजसा
  
२।०२६।००५अ पतिहीना तु या नारी न सा शक्ष्यति जीवितुम्
  
२।०२६।००५च् कामम् एवंविधं राम त्वया मम विदर्शितम्
  
२।०२६।००६अ अथ चापि महाप्राज्ञ ब्राह्मणानां मया श्रुतम्
  
२।०२६।००६च् पुरा पितृगृहे सत्यं वस्तव्यं किल मे वने
  
२।०२६।००७अ लक्षणिभ्यो द्विजातिभ्यः श्रुत्वाहं वचनं गृहे
  
२।०२६।००७च् वनवासकृतोत्साहा नित्यम् एव महाबल
  
२।०२६।००८अ आदेशो वनवासस्य प्राप्तव्यः स मया किल
  
२।०२६।००८च् सा त्वया सह तत्राहं यास्यामि प्रिय नान्यथा
  
२।०२६।००९अ कृतादेशा भविष्यामि गमिष्यामि सह त्वया
  
२।०२६।००९च् कालश् चायं समुत्पन्नः सत्यवाग् भवतु द्विजः
  
२।०२६।०१०अ वनवासे हि जानामि दुःखानि बहुधा किल
  
२।०२६।०१०च् प्राप्यन्ते नियतं वीर पुरुषैर् अकृतात्मभिः
  
२।०२६।०११अ कन्यया च पितुर् गेहे वनवासः श्रुतो मया
  
२।०२६।०११च् भिक्षिण्याः साधुवृत्ताया मम मातुर् इहाग्रतः
  
२।०२६।०१२अ प्रसादितश् च वै पूर्वं त्वं वै बहुविधं प्रभो
  
२।०२६।०१२च् गमनं वनवासस्य काङ्क्षितं हि सह त्वया
  
२।०२६।०१३अ कृतक्षणाहं भद्रं ते गमनं प्रति राघव
  
२।०२६।०१३च् वनवासस्य शूरस्य चर्या हि मम रोचते
  
२।०२६।०१४अ शुद्धात्मन् प्रेमभावाद् धि भविष्यामि विकल्मषा
  
२।०२६।०१४च् भर्तारम् अनुगच्छन्ती भर्ता हि मम दैवतम्
  
२।०२६।०१५अ प्रेत्यभावे ऽपि कल्याणः सङ्गमो मे सह त्वया
  
२।०२६।०१५च् श्रुतिर् हि श्रूयते पुण्या ब्राह्मणानां यशस्विनाम्
  
२।०२६।०१६अ इह लोके च पितृभिर् या स्त्री यस्य महामते
  
२।०२६।०१६च् अद्भिर् दत्ता स्वधर्मेण प्रेत्यभावे ऽपि तस्य सा
  
२।०२६।०१७अ एवम् अस्मात् स्वकां नारीं सुवृत्तां हि पतिव्रताम्
  
२।०२६।०१७च् नाभिरोचयसे नेतुं त्वं मां केनेह हेतुना
  
२।०२६।०१८अ भक्तां पतिव्रतां दीनां मां समां सुखदुःखयोः
  
२।०२६।०१८च् नेतुम् अर्हसि काकुत्स्थ समानसुखदुःखिनीम्
  
२।०२६।०१९अ यदि मां दुःखिताम् एवं वनं नेतुं न चेच्छसि
  
२।०२६।०१९च् विषम् अग्निं जलं वाहम् आस्थास्ये मृत्युकारणात्
  
२।०२६।०२०अ एवं बहुविधं तं सा याचते गमनं प्रति
  
२।०२६।०२०च् नानुमेने महाबाहुस् तां नेतुं विजनं वनम्
  
२।०२६।०२१अ एवम् उक्ता तु सा चिन्तां मैथिली समुपागता
  
२।०२६।०२१च् स्नापयन्तीव गाम् उष्णैर् अश्रुभिर् नयनच्युतैः
  
२।०२६।०२२अ चिन्तयन्तीं तथा तां तु निवर्तयितुम् आत्मवान्
  
२।०२६।०२२च् क्रोधाविष्टां तु वैदेहीं काकुत्स्थो बह्व् असान्त्वयत्
  
२।०२७।००१अ सान्त्व्यमाना तु रामेण मैथिली जनकात्मजा
  
२।०२७।००१च् वनवासनिमित्ताय भर्तारम् इदम् अब्रवीत्
  
२।०२७।००२अ सा तम् उत्तमसंविग्ना सीता विपुलवक्षसं
  
२।०२७।००२च् प्रणयाच् चाभिमानाच् च परिचिक्षेप राघवम्
  
२।०२७।००३अ किं त्वामन्यत वैदेहः पिता मे मिथिलाधिपः
  
२।०२७।००३च् राम जामातरं प्राप्य स्त्रियं पुरुषविग्रहम्
  
२।०२७।००४अ अनृतं बललोको ऽयम् अज्ञानाद् यद् धि वक्ष्यति
  
२।०२७।००४च् तेजो नास्ति परं रामे तपतीव दिवाकरे
  
२।०२७।००५अ किं हि कृत्वा विषण्णस् त्वं कुतो वा भयम् अस्ति ते
  
२।०२७।००५च् यत् परित्यक्तुकामस् त्वं माम् अनन्यपरायणाम्
  
२।०२७।००६अ द्युमत्सेनसुतं वीर सत्यवन्तम् अनुव्रताम्
  
२।०२७।००६च् सावित्रीम् इव मां विद्धि त्वम् आत्मवशवर्तिनीम्
  
२।०२७।००७अ न त्व् अहं मनसाप्य् अन्यं द्रष्टास्मि त्वदृते ऽनघ
  
२।०२७।००७च् त्वया राघव गच्छेयं यथान्या कुलपांसनी
  
२।०२७।००८अ स्वयं तु भार्यां कौमारीं चिरम् अध्युषितां सतीम्
  
२।०२७।००८च् शैलूष इव मां राम परेभ्यो दातुम् इच्छसि
  
२।०२७।००९अ स माम् अनादाय वनं न त्वं प्रस्थातुम् अर्हसि
  
२।०२७।००९च् तपो वा यदि वारण्यं स्वर्गो वा स्यात् सह त्वया
  
२।०२७।०१०अ न च मे भविता तत्र कश् चित् पथि परिश्रमः
  
२।०२७।०१०च् पृष्ठतस् तव गच्छन्त्या विहारशयनेष्व् अपि
  
२।०२७।०११अ कुशकाशशरेषीका ये च कण्टकिनो द्रुमाः
  
२।०२७।०११च् तूलाजिनसमस्पर्शा मार्गे मम सह त्वया
  
२।०२७।०१२अ महावात समुद्धूतं यन् माम् अवकरिष्यति
  
२।०२७।०१२च् रजो रमण तन् मन्ये परार्ध्यम् इव चन्दनम्
  
२।०२७।०१३अ शाद्वलेषु यद् आसिष्ये वनान्ते वनगोरचा
  
२।०२७।०१३च् कुथास्तरणतल्पेषु किं स्यात् सुखतरं ततः
  
२।०२७।०१४अ पत्रं मूलं फलं यत् त्वम् अल्पं वा यदि वा बहु
  
२।०२७।०१४च् दास्यसि स्वयम् आहृत्य तन् मे ऽमृतरसोपमम्
  
२।०२७।०१५अ न मातुर् न पितुस् तत्र स्मरिष्यामि न वेश्मनः
  
२।०२७।०१५च् आर्तवान्य् उपभुञ्जाना पुष्पाणि च फलानि च
  
२।०२७।०१६अ न च तत्र गतः किं चिद् द्रष्टुम् अर्हसि विप्रियम्
  
२।०२७।०१६च् मत्कृते न च ते शोको न भविष्यामि दुर्भरा
  
२।०२७।०१७अ यस् त्वया सह स स्वर्गो निरयो यस् त्वया विना
  
२।०२७।०१७च् इति जानन् परां प्रीतिं गच्छ राम मया सह
  
२।०२७।०१८अ अथ माम् एवम् अव्यग्रां वनं नैव नयिष्यसि
  
२।०२७।०१८च् विषम् अद्यैव पास्यामि मा विशं द्विषतां वशम्
  
२।०२७।०१९अ पश्चाद् अपि हि दुःखेन मम नैवास्ति जीवितम्
  
२।०२७।०१९च् उज्झितायास् त्वया नाथ तदैव मरणं वरम्
  
२।०२७।०२०अ इदं हि सहितुं शोकं मुहूर्तम् अपि नोत्सहे
  
२।०२७।०२०च् किं पुनर् दशवर्षाणि त्रीणि चैकं च दुःखिता
  
२।०२७।०२१अ इति सा शोकसन्तप्ता विलप्य करुणं बहु
  
२।०२७।०२१च् चुक्रोश पतिम् आयस्ता भृशम् आलिङ्ग्य सस्वरम्
  
२।०२७।०२२अ सा विद्धा बहुभिर् वाक्यैर् दिग्धैर् इव गजाङ्गना
  
२।०२७।०२२च् चिर सन्नियतं बाष्पं मुमोचाग्निम् इवारणिः
  
२।०२७।०२३अ तस्याः स्फटिकसङ्काशं वारि सन्तापसम्भवम्
  
२।०२७।०२३च् नेत्राभ्यां परिसुस्राव पङ्कजाभ्याम् इवोदकम्
  
२।०२७।०२४अ तां परिष्वज्य बाहुभ्यां विसञ्ज्ञाम् इव दुःखिताम्
  
२।०२७।०२४च् उवाच वचनं रामः परिविश्वासयंस् तदा
  
२।०२७।०२५अ न देवि तव दुःखेन स्वर्गम् अप्य् अभिरोचये
  
२।०२७।०२५च् न हि मे ऽस्ति भयं किं चित् स्वयम्भोर् इव सर्वतः
  
२।०२७।०२६अ तव सर्वम् अभिप्रायम् अविज्ञाय शुभानने
  
२।०२७।०२६च् वासं न रोचये ऽरण्ये शक्तिमान् अपि रक्षणे
  
२।०२७।०२७अ यत् सृष्टासि मया सार्धं वनवासाय मैथिलि
  
२।०२७।०२७च् न विहातुं मया शक्या कीर्तिर् आत्मवता यथा
  
२।०२७।०२८अ धर्मस् तु गजनासोरु सद्भिर् आचरितः पुरा
  
२।०२७।०२८च् तं चाहम् अनुवर्ते ऽद्य यथा सूर्यं सुवर्चला
  
२।०२७।०२९अ एष धर्मस् तु सुश्रोणि पितुर् मातुश् च वश्यता
  
२।०२७।०२९च् अतश् चाज्ञां व्यतिक्रम्य नाहं जीवितुम् उत्सहे
  
२।०२७।०३०अ स मां पिता यथा शास्ति सत्यधर्मपथे स्थितः
  
२।०२७।०३०च् तथा वर्तितुम् इच्छामि स हि धर्मः सनातनः
  
२।०२७।०३०ए अनुगच्छस्व मां भीरु सहधर्मचरी भव
  
२।०२७।०३१अ ब्राह्मणेभ्यश् च रत्नानि भिक्षुकेभ्यश् च भोजनम्
  
२।०२७।०३१च् देहि चाशंसमानेभ्यः सन्त्वरस्व च माचिरम्
  
२।०२७।०३२अ अनुकूलं तु सा भर्तुर् ज्ञात्वा गमनम् आत्मनः
  
२।०२७।०३२च् क्षिप्रं प्रमुदिता देवी दातुम् एवोपचक्रमे
  
२।०२७।०३३अ ततः प्रहृष्टा परिपूर्णमानसा; यशस्विनी भर्तुर् अवेक्ष्य भाषितम्
  
२।०२७।०३३च् धनानि रत्नानि च दातुम् अङ्गना; प्रचक्रमे धर्मभृतां मनस्विनी
  
२।०२८।००१अ ततो ऽब्रवीन् महातेजा रामो लक्ष्मणम् अग्रतः
  
२।०२८।००१च् स्थितं प्राग्गामिनं वीरं याचमानं कृताञ्जलिम्
  
२।०२८।००२अ मयाद्य सह सौमित्रे त्वयि गच्छति तद् वनम्
  
२।०२८।००२च् को भरिष्यति कौसल्यां सुमित्रां वा यशस्विनीम्
  
२।०२८।००३अ अभिवर्षति कामैर् यः पर्जन्यः पृथिवीम् इव
  
२।०२८।००३च् स कामपाशपर्यस्तो महातेजा महीपतिः
  
२।०२८।००४अ सा हि राज्यम् इदं प्राप्य नृपस्याश्वपतेः सुता
  
२।०२८।००४च् दुःखितानां सपत्नीनां न करिष्यति शोभनम्
  
२।०२८।००५अ एवम् उक्तस् तु रामेण लक्ष्मणः श्लक्ष्णया गिरा
  
२।०२८।००५च् प्रत्युवाच तदा रामं वाक्यज्ञो वाक्यकोविदम्
  
२।०२८।००६अ तवैव तेजसा वीर भरतः पूजयिष्यति
  
२।०२८।००६च् कौसल्यां च सुमित्रां च प्रयतो नात्र संशयः
  
२।०२८।००७अ कौसल्या बिभृयाद् आर्या सहस्रम् अपि मद्विधान्
  
२।०२८।००७च् यस्याः सहस्रं ग्रामाणां सम्प्राप्तम् उपजीवनम्
  
२।०२८।००८अ धनुर् आदाय सशरं खनित्रपिटकाधरः
  
२।०२८।००८च् अग्रतस् ते गमिष्यामि पन्थानम् अनुदर्शयन्
  
२।०२८।००९अ आहरिष्यामि ते नित्यं मूलानि च फलानि च
  
२।०२८।००९च् वन्यानि यानि चान्यानि स्वाहाराणि तपस्विनाम्
  
२।०२८।०१०अ भवांस् तु सह वैदेह्या गिरिसानुषु रंस्यते
  
२।०२८।०१०च् अहं सर्वं करिष्यामि जाग्रतः स्वपतश् च ते
  
२।०२८।०११अ रामस् त्व् अनेन वाक्येन सुप्रीतः प्रत्युवाच तम्
  
२।०२८।०११च् व्रजापृच्छस्व सौमित्रे सर्वम् एव सुहृज्जनम्
  
२।०२८।०१२अ ये च राज्ञो ददौ दिव्ये महात्मा वरुणः स्वयम्
  
२।०२८।०१२च् जनकस्य महायज्ञे धनुषी रौद्रदर्शने
  
२।०२८।०१३अ अभेद्यकवचे दिव्ये तूणी चाक्षयसायकौ
  
२।०२८।०१३च् आदित्यविमलौ चोभौ खड्गौ हेमपरिष्कृतौ
  
२।०२८।०१४अ सत्कृत्य निहितं सर्वम् एतद् आचार्यसद्मनि
  
२।०२८।०१४च् स त्वम् आयुधम् आदाय क्षिप्रम् आव्रज लक्ष्मण
  
२।०२८।०१५अ स सुहृज्जनम् आमन्त्र्य वनवासाय निश्चितः
  
२।०२८।०१५च् इक्ष्वाकुगुरुम् आमन्त्र्य जग्राहायुधम् उत्तमम्
  
२।०२८।०१६अ तद् दिव्यं राजशार्दूलः सत्कृतं माल्यभूषितम्
  
२।०२८।०१६च् रामाय दर्शयाम् आस सौमित्रिः सर्वम् आयुधम्
  
२।०२८।०१७अ तम् उवाचात्मवान् रामः प्रीत्या लक्ष्मणम् आगतम्
  
२।०२८।०१७च् काले त्वम् आगतः सौम्य काङ्क्षिते मम लक्ष्मण
  
२।०२८।०१८अ अहं प्रदातुम् इच्छामि यद् इदं मामकं धनम्
  
२।०२८।०१८च् ब्राह्मणेभ्यस् तपस्विभ्यस् त्वया सह परन्तप
  
२।०२८।०१९अ वसन्तीह दृढं भक्त्या गुरुषु द्विजसत्तमाः
  
२।०२८।०१९च् तेषाम् अपि च मे भूयः सर्वेषां चोपजीविनाम्
  
२।०२८।०२०अ वसिष्ठपुत्रं तु सुयज्ञम् आर्यं; त्वम् आनयाशु प्रवरं द्विजानाम्
  
२।०२८।०२०च् अभिप्रयास्यामि वनं समस्तान्; अभ्यर्च्य शिष्टान् अपरान् द्विजातीन्
  
२।०२९।००१अ ततः शासनम् आज्ञाय भ्रातुः शुभतरं प्रियम्
  
२।०२९।००१च् गत्वा स प्रविवेशाशु सुयज्ञस्य निवेशनम्
  
२।०२९।००२अ तं विप्रम् अग्न्यगारस्थं वन्दित्वा लक्ष्मणो ऽब्रवीत्
  
२।०२९।००२च् सखे ऽभ्यागच्छ पश्य त्वं वेश्म दुष्करकारिणः
  
२।०२९।००३अ ततः सन्ध्याम् उपास्याशु गत्वा सौमित्रिणा सह
  
२।०२९।००३च् जुष्टं तत् प्राविशल् लक्ष्म्या रम्यं रामनिवेशनम्
  
२।०२९।००४अ तम् आगतं वेदविदं प्राञ्जलिः सीतया सह
  
२।०२९।००४च् सुयज्ञम् अभिचक्राम राघवो ऽग्निम् इवार्चितम्
  
२।०२९।००५अ जातरूपमयैर् मुख्यैर् अङ्गदैः कुण्डलैः शुभैः
  
२।०२९।००५च् सहेम सूत्रैर् मणिभिः केयूरैर् वलयैर् अपि
  
२।०२९।००६अ अन्यैश् च रत्नैर् बहुभिः काकुत्स्थः प्रत्यपूजयत्
  
२।०२९।००६च् सुयज्ञं स तदोवाच रामः सीताप्रचोदितः
  
२।०२९।००७अ हारं च हेमसूत्रं च भार्यायै सौम्य हारय
  
२।०२९।००७च् रशनां चाधुना सीता दातुम् इच्छति ते सखे
  
२।०२९।००८अ पर्यङ्कम् अग्र्यास्तरणं नानारत्नविभूषितम्
  
२।०२९।००८च् तम् अपीच्छति वैदेही प्रतिष्ठापयितुं त्वयि
  
२।०२९।००९अ नागः शत्रुं जयो नाम मातुलो यं ददौ मम
  
२।०२९।००९च् तं ते गजसहस्रेण ददामि द्विजपुङ्गव
  
२।०२९।०१०अ इत्य् उक्तः स हि रामेण सुयज्ञः प्रतिगृह्य तत्
  
२।०२९।०१०च् रामलक्ष्मणसीतानां प्रयुयोजाशिषः शिवाः
  
२।०२९।०११अ अथ भ्रातरम् अव्यग्रं प्रियं रामः प्रियंवदः
  
२।०२९।०११च् सौमित्रिं तम् उवाचेदं ब्रह्मेव त्रिदशेश्वरम्
  
२।०२९।०१२अ अगस्त्यं कौशिकं चैव ताव् उभौ ब्राह्मणोत्तमौ
  
२।०२९।०१२च् अर्चयाहूय सौमित्रे रत्नैः सस्यम् इवाम्बुभिः
  
२।०२९।०१३अ कौसल्यां च य आशीर्भिर् भक्तः पर्युपतिष्ठति
  
२।०२९।०१३च् आचार्यस् तैत्तिरीयाणाम् अभिरूपश् च वेदवित्
  
२।०२९।०१४अ तस्य यानं च दासीश् च सौमित्रे सम्प्रदापय
  
२।०२९।०१४च् कौशेयानि च वस्त्राणि यावत् तुष्यति स द्विजः
  
२।०२९।०१५अ सूतश् चित्ररथश् चार्यः सचिवः सुचिरोषितः
  
२।०२९।०१५च् तोषयैनं महार्हैश् च रत्नैर् वस्त्रैर् धनैस् तथा
  
२।०२९।०१६अ शालिवाहसहस्रं च द्वे शते भद्रकांस् तथा
  
२।०२९।०१६च् व्यञ्जनार्थं च सौमित्रे गोसहस्रम् उपाकुरु
  
२।०२९।०१७अ ततः स पुरुषव्याघ्रस् तद् धनं लक्ष्मणः स्वयम्
  
२।०२९।०१७च् यथोक्तं ब्राह्मणेन्द्राणाम् अददाद् धनदो यथा
  
२।०२९।०१८अ अथाब्रवीद् बाष्पकलांस् तिष्ठतश् चोपजीविनः
  
२।०२९।०१८च् सम्प्रदाय बहु द्रव्यम् एकैकस्योपजीविनः
  
२।०२९।०१९अ लक्ष्मणस्य च यद् वेश्म गृहं च यद् इदं मम
  
२।०२९।०१९च् अशून्यं कार्यम् एकैकं यावदागमनं मम
  
२।०२९।०२०अ इत्य् उक्त्वा दुःखितं सर्वं जनं तम् उपजीविनम्
  
२।०२९।०२०च् उवाचेदं धनध्यक्षं धनम् आनीयताम् इति
  
२।०२९।०२०ए ततो ऽस्य धनम् आजह्रुः सर्वम् एवोपजीविनः
  
२।०२९।०२१अ ततः स पुरुषव्याघ्रस् तद् धनं सहलक्ष्मणः
  
२।०२९।०२१च् द्विजेभ्यो बालवृद्धेभ्यः कृपणेभ्यो ऽभ्यदापयत्
  
२।०२९।०२२अ तत्रासीत् पिङ्गलो गार्ग्यस् त्रिजटो नाम वै द्विजः
  
२।०२९।०२२च् आ पञ्चमायाः कक्ष्याया नैनं कश् चिद् अवारयत्
  
२।०२९।०२३अ स राजपुत्रम् आसाद्य त्रिजटो वाक्यम् अब्रवीत्
  
२।०२९।०२३च् निर्धनो बहुपुत्रो ऽस्मि राजपुत्र महायशः
  
२।०२९।०२३ए उञ्छवृत्तिर् वने नित्यं प्रत्यवेक्षस्व माम् इति
  
२।०२९।०२४अ तम् उवाच ततो रामः परिहाससमन्वितम्
  
२।०२९।०२४च् गवां सहस्रम् अप्य् एकं न तु विश्राणितं मया
  
२।०२९।०२४ए परिक्षिपसि दण्डेन यावत् तावद् अवाप्स्यसि
  
२।०२९।०२५अ स शाटीं त्वरितः कट्यां सम्भ्रान्तः परिवेष्ट्य ताम्
  
२।०२९।०२५च् आविध्य दण्डं चिक्षेप सर्वप्राणेन वेगितः
  
२।०२९।०२६अ उवाच च ततो रामस् तं गार्ग्यम् अभिसान्त्वयन्
  
२।०२९।०२६च् मन्युर् न खलु कर्तव्यः परिहासो ह्य् अयं मम
  
२।०२९।०२७अ ततः सभार्यस् त्रिजटो महामुनिर्; गवाम् अनीकं प्रतिगृह्य मोदितः
  
२।०२९।०२७च् यशोबलप्रीतिसुखोपबृंहिणीस्; तद् आशिषः प्रत्यवदन् महात्मनः
  
२।०३०।००१अ दत्त्वा तु सह वैदेह्या ब्राह्मणेभ्यो धनं बहु
  
२।०३०।००१च् जग्मतुः पितरं द्रष्टुं सीतया सह राघवौ
  
२।०३०।००२अ ततो गृहीते दुष्प्रेक्ष्ये अशोभेतां तदायुधे
  
२।०३०।००२च् मालादामभिर् आसक्ते सीतया समलङ्कृते
  
२।०३०।००३अ ततः प्रासादहर्म्याणि विमानशिखराणि च
  
२।०३०।००३च् अधिरुह्य जनः श्रीमान् उदासीनो व्यलोकयत्
  
२।०३०।००४अ न हि रथ्याः स्म शक्यन्ते गन्तुं बहुजनाकुलाः
  
२।०३०।००४च् आरुह्य तस्मात् प्रासादान् दीनाः पश्यन्ति राघवम्
  
२।०३०।००५अ पदातिं वर्जितच्छत्रं रामं दृष्ट्वा तदा जनाः
  
२।०३०।००५च् ऊचुर् बहुविधा वाचः शोकोपहतचेतसः
  
२।०३०।००६अ यं यान्तम् अनुयाति स्म चतुरङ्गबलं महत्
  
२।०३०।००६च् तम् एकं सीतया सार्धम् अनुयाति स्म लक्ष्मणः
  
२।०३०।००७अ ऐश्वर्यस्य रसज्ञः सन् कामिनां चैव कामदः
  
२।०३०।००७च् नेच्छत्य् एवानृतं कर्तुं पितरं धर्मगौरवात्
  
२।०३०।००८अ या न शक्या पुरा द्रष्टुं भूतैर् आकाशगैर् अपि
  
२।०३०।००८च् ताम् अद्य सीतां पश्यन्ति राजमार्गगता जनाः
  
२।०३०।००९अ अङ्गरागोचितां सीतां रक्तचन्दन सेविनीम्
  
२।०३०।००९च् वर्षम् उष्णं च शीतं च नेष्यत्य् आशु विवर्णताम्
  
२।०३०।०१०अ अद्य नूनं दशरथः सत्त्वम् आविश्य भाषते
  
२।०३०।०१०च् न हि राजा प्रियं पुत्रं विवासयितुम् अर्हति
  
२।०३०।०११अ निर्गुणस्यापि पुत्रस्या काथं स्याद् विप्रवासनम्
  
२।०३०।०११च् किं पुनर् यस्य लोको ऽयं जितो वृत्तेन केवलम्
  
२।०३०।०१२अ आनृशंस्यम् अनुक्रोशः श्रुतं शीलं दमः शमः
  
२।०३०।०१२च् राघवं शोभयन्त्य् एते षड्गुणाः पुरुषोत्तमम्
  
२।०३०।०१३अ तस्मात् तस्योपघातेन प्रजाः परमपीडिताः
  
२।०३०।०१३च् औदकानीव सत्त्वानि ग्रीष्मे सलिलसङ्क्षयात्
  
२।०३०।०१४अ पीडया पीडितं सर्वं जगद् अस्य जगत्पतेः
  
२।०३०।०१४च् मूलस्येवोपघातेन वृक्षः पुष्पफलोपगः
  
२।०३०।०१५अ ते लक्ष्मण इव क्षिप्रं सपत्न्यः सहबान्धवाः
  
२।०३०।०१५च् गच्छन्तम् अनुगच्छामो येन गच्छति राघवः
  
२।०३०।०१६अ उद्यानानि परित्यज्य क्षेत्राणि च गृहाणि च
  
२।०३०।०१६च् एकदुःखसुखा रामम् अनुगच्छाम धार्मिकम्
  
२।०३०।०१७अ समुद्धृतनिधानानि परिध्वस्ताजिराणि च
  
२।०३०।०१७च् उपात्तधनधान्यानि हृतसाराणि सर्वशः
  
२।०३०।०१८अ रजसाभ्यवकीर्णानि परित्यक्तानि दैवतैः
  
२।०३०।०१८च् अस्मत्त्यक्तानि वेश्मानि कैकेयी प्रतिपद्यताम्
  
२।०३०।०१९अ वनं नगरम् एवास्तु येन गच्छति राघवः
  
२।०३०।०१९च् अस्माभिश् च परित्यक्तं पुरं सम्पद्यतां वनम्
  
२।०३०।०२०अ बिलानि दंष्ट्रिणः सर्वे सानूनि मृगपक्षिणः
  
२।०३०।०२०च् अस्मत्त्यक्तं प्रपद्यन्तां सेव्यमानं त्यजन्तु च
  
२।०३०।०२१अ इत्य् एवं विविधा वाचो नानाजनसमीरिताः
  
२।०३०।०२१च् शुश्राव रामः श्रुत्वा च न विचक्रे ऽस्य मानसं
  
२।०३०।०२२अ प्रतीक्षमाणो ऽभिजनं तदार्तम्; अनार्तरूपः प्रहसन्न् इवाथ
  
२।०३०।०२२च् जगाम रामः पितरं दिदृक्षुः; पितुर् निदेशं विधिवच् चिकीर्षुः
  
२।०३०।०२३अ तत् पूर्वम् ऐक्ष्वाकसुतो महात्मा; रामो गमिष्यन् वनम् आर्तरूपम्
  
२।०३०।०२३च् व्यतिष्ठत प्रेक्ष्य तदा सुमन्त्रं; पितुर् महात्मा प्रतिहारणार्थम्
  
२।०३०।०२४अ पितुर् निदेशेन तु धर्मवत्सलो; वनप्रवेशे कृतबुद्धिनिश्चयः
  
२।०३०।०२४च् स राघवः प्रेक्ष्य सुमन्त्रम् अब्रवीन्; निवेदयस्वागमनं नृपाय मे
  
२।०३१।००१अ स रामप्रेषितः क्षिप्रं सन्तापकलुषेन्द्रियः
  
२।०३१।००१च् प्रविश्य नृपतिं सूतो निःश्वसन्तं ददर्श ह
  
२।०३१।००२अ आलोक्य तु महाप्राज्ञः परमाकुल चेतसं
  
२।०३१।००२च् रामम् एवानुशोचन्तं सूतः प्राञ्जलिर् आसदत्
  
२।०३१।००३अ अयं स पुरुषव्याघ्र द्वारि तिष्ठति ते सुतः
  
२।०३१।००३च् ब्राह्मणेभ्यो धनं दत्त्वा सर्वं चैवोपजीविनाम्
  
२।०३१।००४अ स त्वा पश्यतु भद्रं ते रामः सत्यपराक्रमः
  
२।०३१।००४च् सर्वान् सुहृद आपृच्छ्य त्वाम् इदानीं दिदृक्षते
  
२।०३१।००५अ गमिष्यति महारण्यं तं पश्य जगतीपते
  
२।०३१।००५च् वृतं राजगुणैः सर्वैर् आदित्यम् इव रश्मिभिः
  
२।०३१।००६अ स सत्यवादी धर्मात्मा गाम्भीर्यात् सागरोपमः
  
२।०३१।००६च् आकाश इव निष्पङ्को नरेन्द्रः प्रत्युवाच तम्
  
२।०३१।००७अ सुमन्त्रानय मे दारान् ये के चिद् इह मामकाः
  
२।०३१।००७च् दारैः परिवृतः सर्वैर् द्रष्टुम् इच्छामि राघवम्
  
२।०३१।००८अ सो ऽन्तःपुरम् अतीत्यैव स्त्रियस् ता वाक्यम् अब्रवीत्
  
२।०३१।००८च् आर्यो ह्वयति वो राजा गम्यतां तत्र माचिरम्
  
२।०३१।००९अ एवम् उक्ताः स्त्रियः सर्वाः सुमन्त्रेण नृपाज्ञया
  
२।०३१।००९च् प्रचक्रमुस् तद् भवनं भर्तुर् आज्ञाय शासनम्
  
२।०३१।०१०अ अर्धसप्तशतास् तास् तु प्रमदास् ताम्रलोचनाः
  
२।०३१।०१०च् कौसल्यां परिवार्याथ शनैर् जग्मुर् धृतव्रताः
  
२।०३१।०११अ आगतेषु च दारेषु समवेक्ष्य महीपतिः
  
२।०३१।०११च् उवाच राजा तं सूतं सुमन्त्रानय मे सुतम्
  
२।०३१।०१२अ स सूतो रामम् आदाय लक्ष्मणं मैथिलीं तदा
  
२।०३१।०१२च् जगामाभिमुखस् तूर्णं सकाशं जगतीपतेः
  
२।०३१।०१३अ स राजा पुत्रम् आयान्तं दृष्ट्वा दूरात् कृताञ्जलिम्
  
२।०३१।०१३च् उत्पपातासनात् तूर्णम् आर्तः स्त्रीजनसंवृतः
  
२।०३१।०१४अ सो ऽभिदुद्राव वेगेन रामं दृष्ट्वा विशां पतिः
  
२।०३१।०१४च् तम् असम्प्राप्य दुःखार्तः पपात भुवि मूर्छितः
  
२।०३१।०१५अ तं रामो ऽभ्यपातत् क्षिप्रं लक्ष्मणश् च महारथः
  
२।०३१।०१५च् विसञ्ज्ञम् इव दुःखेन सशोकं नृपतिं तदा
  
२।०३१।०१६अ स्त्रीसहस्रनिनादश् च सञ्जज्ञे राजवेश्मनि
  
२।०३१।०१६च् हाहा रामेति सहसा भूषणध्वनिमूर्छितः
  
२।०३१।०१७अ तं परिष्वज्य बाहुभ्यां ताव् उभौ रामलक्ष्मणौ
  
२।०३१।०१७च् पर्यङ्के सीतया सार्धं रुदन्तः समवेशयन्
  
२।०३१।०१८अ अथ रामो मुहूर्तेन लब्धसञ्ज्ञं महीपतिम्
  
२।०३१।०१८च् उवाच प्राञ्जलिर् भूत्वा शोकार्णवपरिप्लुतम्
  
२।०३१।०१९अ आपृच्छे त्वां महाराज सर्वेषाम् ईश्वरो ऽसि नः
  
२।०३१।०१९च् प्रस्थितं दण्डकारण्यं पश्य त्वं कुशलेन माम्
  
२।०३१।०२०अ लक्ष्मणं चानुजानीहि सीता चान्वेति मां वनम्
  
२।०३१।०२०च् कारणैर् बहुभिस् तथ्यैर् वार्यमाणौ न चेच्छतः
  
२।०३१।०२१अ अनुजानीहि सर्वान् नः शोकम् उत्सृज्य मानद
  
२।०३१।०२१च् लक्ष्मणं मां च सीतां च प्रजापतिर् इव प्रजाः
  
२।०३१।०२२अ प्रतीक्षमाणम् अव्यग्रम् अनुज्ञां जगतीपतेः
  
२।०३१।०२२च् उवाच रर्जा सम्प्रेक्ष्य वनवासाय राघवम्
  
२।०३१।०२३अ अहं राघव कैकेय्या वरदानेन मोहितः
  
२।०३१।०२३च् अयोध्यायास् त्वम् एवाद्य भव राजा निगृह्य माम्
  
२।०३१।०२४अ एवम् उक्तो नृपतिना रामो धर्मभृतां वरः
  
२।०३१।०२४च् प्रत्युवाचाञ्जलिं कृत्वा पितरं वाक्यकोविदः
  
२।०३१।०२५अ भवान् वर्षसहस्राय पृथिव्या नृपते पतिः
  
२।०३१।०२५च् अहं त्व् अरण्ये वत्स्यामि न मे कार्यं त्वयानृतम्
  
२।०३१।०२६अ श्रेयसे वृद्धये तात पुनरागमनाय च
  
२।०३१।०२६च् गच्छस्वारिष्टम् अव्यग्रः पन्थानम् अकुतोभयम्
  
२।०३१।०२७अ अद्य त्व् इदानीं रजनीं पुत्र मा गच्छ सर्वथा
  
२।०३१।०२७च् मातरं मां च सम्पश्यन् वसेमाम् अद्य शर्वरीम्
  
२।०३१।०२७ए तर्पितः सर्वकामैस् त्वं श्वःकाले साधयिष्यसि
  
२।०३१।०२८अ अथ रामस् तथा श्रुत्वा पितुर् आर्तस्य भाषितम्
  
२।०३१।०२८च् लक्ष्मणेन सह भ्रात्रा दीनो वचनम् अब्रवीत्
  
२।०३१।०२९अ प्राप्स्यामि यान् अद्य गुणान् को मे श्वस्तान् प्रदास्यति
  
२।०३१।०२९च् अपक्रमणम् एवातः सर्वकामैर् अहं वृणे
  
२।०३१।०३०अ इयं सराष्ट्रा सजना धनधान्यसमाकुला
  
२।०३१।०३०च् मया विसृष्टा वसुधा भरताय प्रदीयताम्
  
२।०३१।०३१अ अपगच्छतु ते दुःखं मा भूर् बाष्पपरिप्लुतः
  
२।०३१।०३१च् न हि क्षुभ्यति दुर्धर्षः समुद्रः सरितां पतिः
  
२।०३१।०३२अ नैवाहं राज्यम् इच्छामि न सुखं न च मैथिलीम्
  
२।०३१।०३२च् त्वाम् अहं सत्यम् इच्छामि नानृतं पुरुषर्षभ
  
२।०३१।०३३अ पुरं च राष्ट्रं च मही च केवला; मया निसृष्टा भरताय दीयताम्
  
२।०३१।०३३च् अहं निदेशं भवतो ऽनुपालयन्; वनं गमिष्यामि चिराय सेवितुम्
  
२।०३१।०३४अ मया निसृष्टां भरतो महीम् इमां; सशैलखण्डां सपुरां सकाननाम्
  
२।०३१।०३४च् शिवां सुसीमाम् अनुशास्तु केवलं; त्वया यद् उक्तं नृपते यथास्तु तत्
  
२।०३१।०३५अ न मे तथा पार्थिव धीयते मनो; महत्सु कामेषु न चात्मनः प्रिये
  
२।०३१।०३५च् यथा निदेशे तव शिष्टसम्मते; व्यपैतु दुःखं तव मत्कृते ऽनघ
  
२।०३१।०३६अ तद् अद्य नैवानघ राज्यम् अव्ययं; न सर्वकामान् न सुखं न मैथिलीम्
  
२।०३१।०३६च् न जीवितं त्वाम् अनृतेन योजयन्; वृणीय सत्यं व्रतम् अस्तु ते तथा
  
२।०३१।०३७अ फलानि मूलानि च भक्षयन् वने; गिरींश् च पश्यन् सरितः सरांसि च
  
२।०३१।०३७च् वनं प्रविश्यैव विचित्रपादपं; सुखी भविष्यामि तवास्तु निर्वृतिः
  
२।०३२।००१अ ततः सुमन्त्रम् ऐक्ष्वाकः पीडितो ऽत्र प्रतिज्ञया
  
२।०३२।००१च् सबाष्पम् अतिनिःश्वस्य जगादेदं पुनः पुनः
  
२।०३२।००२अ सूत रत्नसुसम्पूर्णा चतुर्विधबला चमूः
  
२।०३२।००२च् रागवस्यानुयात्रार्थं क्षिप्रं प्रतिविधीयताम्
  
२।०३२।००३अ रूपाजीवा च शालिन्यो वणिजश् च महाधनाः
  
२।०३२।००३च् शोभयन्तु कुमारस्य वाहिनीं सुप्रसारिताः
  
२।०३२।००४अ ये चैनम् उपजीवन्ति रमते यैश् च वीर्यतः
  
२।०३२।००४च् तेषां बहुविधं दत्त्वा तान् अप्य् अत्र नियोजय
  
२।०३२।००५अ निघ्नन् मृगान् कुञ्जरांश् च पिबंश् चारण्यकं मधु
  
२।०३२।००५च् नदीश् च विविधाः पश्यन् न राज्यं संस्मरिष्यति
  
२।०३२।००६अ धान्यकोशश् च यः कश् चिद् धनकोशश् च मामकः
  
२।०३२।००६च् तौ रामम् अनुगच्छेतां वसन्तं निर्जने वने
  
२।०३२।००७अ यजन् पुण्येषु देशेषु विसृजंश् चाप्तदक्षिणाः
  
२।०३२।००७च् ऋषिभिश् च समागम्य प्रवत्स्यति सुखं वने
  
२।०३२।००८अ भरतश् च महाबाहुर् अयोध्यां पालयिष्यति
  
२।०३२।००८च् सर्वकामैः पुनः श्रीमान् रामः संसाध्यताम् इति
  
२।०३२।००९अ एवं ब्रुवति काकुत्स्थे कैकेय्या भयम् आगतम्
  
२।०३२।००९च् मुखं चाप्य् अगमाच् छेषं स्वरश् चापि न्यरुध्यत
  
२।०३२।०१०अ सा विषण्णा च सन्त्रस्ता कैकेयी वाक्यम् अब्रवीत्
  
२।०३२।०१०च् राज्यं गतजनं साधो पीतमण्डां सुराम् इव
  
२।०३२।०१०ए निरास्वाद्यतमं शून्यं भरतो नाभिपत्स्यते
  
२।०३२।०११अ कैकेय्यां मुक्तलज्जायां वदन्त्याम् अतिदारुणम्
  
२।०३२।०११च् राजा दशरथो वाक्यम् उवाचायतलोचनाम्
  
२।०३२।०११ए वहन्तं किं तुदसि मां नियुज्य धुरि माहिते
  
२।०३२।०१२अ कैकेयी द्विगुणं क्रुद्धा राजानम् इदम् अब्रवीत्
  
२।०३२।०१२च् तवैव वंशे सगरो ज्येष्ठं पुत्रम् उपारुधत्
  
२।०३२।०१२ए असमञ्ज इति ख्यातं तथायं गन्तुम् अर्हति
  
२।०३२।०१३अ एवम् उक्तो धिग् इत्य् एव राजा दशरथो ऽब्रवीत्
  
२।०३२।०१३च् व्रीडितश् च जनः सर्वः सा च तन् नावबुध्यत
  
२।०३२।०१४अ तत्र वृद्धो महामात्रः सिद्धार्थो नाम नामतः
  
२।०३२।०१४च् शुचिर् बहुमतो राज्ञः कैकेयीम् इदम् अब्रवीत्
  
२।०३२।०१५अ असमञ्जो गृहीत्वा तु क्रीडितः पथि दारकान्
  
२।०३२।०१५च् सरय्वाः प्रक्षिपन्न् अप्सु रमते तेन दुर्मतिः
  
२।०३२।०१६अ तं दृष्ट्वा नागरः सर्वे क्रुद्धा राजानम् अब्रुवन्
  
२।०३२।०१६च् असमञ्जं वृषीण्वैकम् अस्मान् वा राष्ट्रवर्धन
  
२।०३२।०१७अ तान् उवाच ततो राजा किन्निमित्तम् इदं भयम्
  
२।०३२।०१७च् ताश् चापि राज्ञा सम्पृष्टा वाक्यं प्रकृतयो ऽब्रुवन्
  
२।०३२।०१८अ क्रीडितस् त्व् एष नः पुत्रान् बालान् उद्भ्रान्तचेतनः
  
२।०३२।०१८च् सरय्वां प्रक्षिपन् मौर्ख्याद् अतुलां प्रीतिम् अश्नुते
  
२।०३२।०१९अ स तासां वचनं श्रुत्वा प्रकृतीनां नराधिप
  
२।०३२।०१९च् तं तत्याजाहितं पुत्रं तासां प्रियचिकीर्षया
  
२।०३२।०२०अ इत्य् एवम् अत्यजद् राजा सगरो वै सुधार्मिकः
  
२।०३२।०२०च् रामः किम् अकरोत् पापं येनैवम् उपरुध्यते
  
२।०३२।०२१अ श्रुत्वा तु सिद्धार्थवचो राजा श्रान्ततरस्वनः
  
२।०३२।०२१च् शोकोपहतया वाचा कैकेयीम् इदम् अब्रवीत्
  
२।०३२।०२२अ अनुव्रजिष्याम्य् अहम् अद्य रामं; राज्यं परित्यज्य सुखं धनं च
  
२।०३२।०२२च् सहैव राज्ञा भरतेन च त्वं; यथा सुखं भुङ्क्ष्व चिराय राज्यम्
  
२।०३३।००१अ महामात्रवचः श्रुत्वा रामो दशरथं तदा
  
२।०३३।००१च् अन्वभाषत वाक्यं तु विनयज्ञो विनीतवत्
  
२।०३३।००२अ त्यक्तभोगस्य मे राजन् वने वन्येन जीवतः
  
२।०३३।००२च् किं कार्यम् अनुयात्रेण त्यक्तसङ्गस्य सर्वतः
  
२।०३३।००३अ यो हि दत्त्वा द्विपश्रेष्ठं कक्ष्यायां कुरुते मनः
  
२।०३३।००३च् रज्जुस्नेहेन किं तस्य त्यजतः कुञ्जरोत्तमम्
  
२।०३३।००४अ तथा मम सतां श्रेष्ठ किं ध्वजिन्या जगत्पते
  
२।०३३।००४च् सर्वाण्य् एवानुजानामि चीराण्य् एवानयन्तु मे
  
२।०३३।००५अ खनित्रपिटके चोभे ममानयत गच्छतः
  
२।०३३।००५च् चतुर्दश वने वासं वर्षाणि वसतो मम
  
२।०३३।००६अ अथ चीराणि कैकेयी स्वयम् आहृत्य राघवम्
  
२।०३३।००६च् उवाच परिधत्स्वेति जनौघे निरपत्रपा
  
२।०३३।००७अ स चीरे पुरुषव्याघ्रः कैकेय्याः प्रतिगृह्य ते
  
२।०३३।००७च् सूक्ष्मवस्त्रम् अवक्षिप्य मुनिवस्त्राण्य् अवस्त ह
  
२।०३३।००८अ लक्ष्मणश् चापि तत्रैव विहाय वसने शुभे
  
२।०३३।००८च् तापसाच् छादने चैव जग्राह पितुर् अग्रतः
  
२।०३३।००९अ अथात्मपरिधानार्थं सीता कौशेयवासिनी
  
२।०३३।००९च् समीक्ष्य चीरं सन्त्रस्ता पृषती वागुराम् इव
  
२।०३३।०१०अ सा व्यपत्रपमाणेव प्रतिगृह्य च दुर्मनाः
  
२।०३३।०१०च् गन्धर्वराजप्रतिमं भर्तारम् इदम् अब्रवीत्
  
२।०३३।०१०ए कथं नु चीरं बध्नन्ति मुनयो वनवासिनः
  
२।०३३।०११अ कृत्वा कण्ठे च सा चीरम् एकम् आदाय पाणिना
  
२।०३३।०११च् तस्थौ ह्य् अकुषला तत्र व्रीडिता जनकात्मज
  
२।०३३।०१२अ तस्यास् तत् क्षिप्रम् आगम्य रामो धर्मभृतां वरः
  
२।०३३।०१२च् चीरं बबन्ध सीतायाः कौशेयस्योपरि स्वयम्
  
२।०३३।०१३अ तस्यां चीरं वसानायां नाथवत्याम् अनाथवत्
  
२।०३३।०१३च् प्रचुक्रोश जनः सर्वो धिक् त्वां दशरथं त्व् इति
  
२।०३३।०१४अ स निःश्वस्योष्णम् ऐक्ष्वाकस् तां भार्याम् इदम् अब्रवीत्
  
२।०३३।०१४च् कैकेयि कुशचीरेण न सीता गन्तुम् अर्हति
  
२।०३३।०१५अ ननु पर्याप्तम् एतत् ते पापे रामविवासनम्
  
२।०३३।०१५च् किम् एभिः कृपणैर् भूयः पातकैर् अपि ते कृतैः
  
२।०३३।०१६अ एवं ब्रुवन्तं पितरं रामः सम्प्रस्थितो वनम्
  
२।०३३।०१६च् अवाक्शिरसम् आसीनम् इदं वचनम् अब्रवीत्
  
२।०३३।०१७अ इयं धार्मिक कौसल्या मम माता यशस्विनी
  
२।०३३।०१७च् वृद्धा चाक्षुद्रशीला च न च त्वां देवगर्हिते
  
२।०३३।०१८अ मया विहीनां वरद प्रपन्नां शोकसागरम्
  
२।०३३।०१८च् अदृष्टपूर्वव्यसनां भूयः सम्मन्तुम् अर्हसि
  
२।०३३।०१९अ इमां महेन्द्रोपमजातगर्भिणीं; तथा विधातुं जनमीं ममार्हसि
  
२।०३३।०१९च् यथा वनस्थे मयि शोककर्शिता; न जीवितं न्यस्य यमक्षयं व्रजेत्
  
२।०३४।००१अ रामस्य तु वचः श्रुत्वा मुनिवेषधरं च तम्
  
२।०३४।००१च् समीक्ष्य सह भार्याभी राजा विगतचेतनः
  
२।०३४।००२अ नैनं दुःखेन सन्तप्तः प्रत्यवैक्षत राघवम्
  
२।०३४।००२च् न चैनम् अभिसम्प्रेक्ष्य प्रत्यभाषत दुर्मनाः
  
२।०३४।००३अ स मुहूर्तम् इवासञ्ज्ञो दुःखितश् च महीपतिः
  
२।०३४।००३च् विललाप महाबाहू रामम् एवानुचिन्तयन्
  
२।०३४।००४अ मन्ये खलु मया पूर्वं विवत्सा बहवः कृताः
  
२।०३४।००४च् प्राणिनो हिंसिता वापि तस्माद् इदम् उपस्थितम्
  
२।०३४।००५अ न त्व् एवानागते काले देहाच् च्यवति जीवितम्
  
२।०३४।००५च् कैकेय्या क्लिश्यमानस्य मृत्युर् मम न विद्यते
  
२।०३४।००६अ यो ऽहं पावकसङ्काशं पश्यामि पुरतः स्थितम्
  
२।०३४।००६च् विहाय वसने सूक्ष्मे तापसाच्छादम् आत्मजम्
  
२।०३४।००७अ एकस्याः खलु कैकेय्याः कृते ऽयं क्लिश्यते जनः
  
२।०३४।००७च् स्वार्थे प्रयतमानायाः संश्रित्य निकृतिं त्व् इमाम्
  
२।०३४।००८अ एवम् उक्त्वा तु वचनं बाष्पेण पिहितेक्ष्णह
  
२।०३४।००८च् रामेति सकृद् एवोक्त्वा व्याहर्तुं न शशाक ह
  
२।०३४।००९अ सञ्ज्ञां तु प्रतिलभ्यैव मुहूर्तात् स महीपतिः
  
२।०३४।००९च् नेत्राभ्याम् अश्रुपूर्णाभ्यां सुमन्त्रम् इदम् अब्रवीत्
  
२।०३४।०१०अ औपवाह्यं रथं युक्त्वा त्वम् आयाहि हयोत्तमैः
  
२।०३४।०१०च् प्रापयैनं महाभागम् इतो जनपदात् परम्
  
२।०३४।०११अ एवं मन्ये गुणवतां गुणानां फलम् उच्यते
  
२।०३४।०११च् पित्रा मात्रा च यत् साधुर् वीरो निर्वास्यते वनम्
  
२।०३४।०१२अ राज्ञो वचनम् आज्ञाय सुमन्त्रः शीघ्रविक्रमः
  
२।०३४।०१२च् योजयित्वाययौ तत्र रथम् अश्वैर् अलङ्कृतम्
  
२।०३४।०१३अ तं रथं राजपुत्राय सूतः कनकभूषितम्
  
२।०३४।०१३च् आचचक्षे ऽञ्जलिं कृत्वा युक्तं परमवाजिभिः
  
२।०३४।०१४अ राजा सत्वरम् आहूय व्यापृतं वित्तसञ्चये
  
२।०३४।०१४च् उवाच देशकालज्ञो निश्चितं सर्वतः शुचि
  
२।०३४।०१५अ वासांसि च महार्हाणि भूषणानि वराणि च
  
२।०३४।०१५च् वर्षाण्य् एतानि सङ्ख्याय वैदेह्याः क्षिप्रम् आनय
  
२।०३४।०१६अ नरेन्द्रेणैवम् उक्तस् तु गत्वा कोशगृहं ततः
  
२।०३४।०१६च् प्रायच्छत् सर्वम् आहृत्य सीतायै क्षिप्रम् एव तत्
  
२।०३४।०१७अ सा सुजाता सुजातानि वैदेही प्रस्थिता वनम्
  
२।०३४।०१७च् भूषयाम् आस गात्राणि तैर् विचित्रैर् विभूषणैः
  
२।०३४।०१८अ व्यराजयत वैदेही वेश्म तत् सुविभूषिता
  
२।०३४।०१८च् उद्यतो ऽंशुमतः काले खं प्रभेव विवस्वतः
  
२।०३४।०१९अ तां भुजाभ्यां परिष्वज्य श्वश्रूर् वचनम् अब्रवीत्
  
२।०३४।०१९च् अनाचरन्तीं कृपणं मूध्न्य् उपाघ्राय मैथिलीम्
  
२।०३४।०२०अ असत्यः सर्वलोके ऽस्मिन् सततं सत्कृताः प्रियैः
  
२।०३४।०२०च् भर्तारं नानुमन्यन्ते विनिपातगतं स्त्रियः
  
२।०३४।०२१अ स त्वया नावमन्तव्यः पुत्रः प्रव्राजितो मम
  
२।०३४।०२१च् तव दैवतम् अस्त्व् एष निर्धनः सधनो ऽपि वा
  
२।०३४।०२२अ विज्ञाय वचनं सीता तस्या धर्मार्थसंहितम्
  
२।०३४।०२२च् कृताञ्जलिर् उवाचेदं श्वश्रूम् अभिमुखे स्थिता
  
२।०३४।०२३अ करिष्ये सर्वम् एवाहम् आर्या यद् अनुशास्ति माम्
  
२।०३४।०२३च् अभिज्ञास्मि यथा भर्तुर् वर्तितव्यं श्रुतं च मे
  
२।०३४।०२४अ न माम् असज्जनेनार्या समानयितुम् अर्हति
  
२।०३४।०२४च् धर्माद् विचलितुं नाहम् अलं चन्द्राद् इव प्रभा
  
२।०३४।०२५अ नातन्त्री वाद्यते वीणा नाचक्रो वर्तते रथः
  
२।०३४।०२५च् नापतिः सुखम् एधते या स्याद् अपि शतात्मजा
  
२।०३४।०२६अ मितं ददाति हि पिता मितं माता मितं सुतः
  
२।०३४।०२६च् अमितस्य हि दातारं भर्तारं का न पूजयेत्
  
२।०३४।०२७अ साहम् एवङ्गता श्रेष्ठा श्रुतधर्मपरावरा
  
२।०३४।०२७च् आर्ये किम् अवमन्येयं स्त्रीणां भर्ता हि दैवतम्
  
२।०३४।०२८अ सीताया वचनं श्रुत्वा कौसल्या हृदयङ्गमम्
  
२।०३४।०२८च् शुद्धसत्त्वा मुमोचाश्रु सहसा दुःखहर्षजम्
  
२।०३४।०२९अ तां प्राञ्जलिर् अभिक्रम्य मातृमध्ये ऽतिसत्कृताम्
  
२।०३४।०२९च् रामः परमधर्मज्ञो मातरं वाक्यम् अब्रवीत्
  
२।०३४।०३०अ अम्ब मा दुःखिता भूस् त्वं पश्य त्वं पितरं मम
  
२।०३४।०३०च् क्षयो हि वनवासस्य क्षिप्रम् एव भविष्यति
  
२।०३४।०३१अ सुप्तायास् ते गमिष्यन्ति नववर्षाणि पञ्च च
  
२।०३४।०३१च् सा समग्रम् इह प्राप्तं मां द्रक्ष्यसि सुहृद्वृतम्
  
२।०३४।०३२अ एतावद् अभिनीतार्थम् उक्त्वा स जननीं वचः
  
२।०३४।०३२च् त्रयः शतशतार्धा हि ददर्शावेक्ष्य मातरः
  
२।०३४।०३३अ ताश् चापि स तथैवार्ता मातॄर् दशरथात्मजः
  
२।०३४।०३३च् धर्मयुक्तम् इदं वाक्यं निजगाद कृताञ्जलिः
  
२।०३४।०३४अ संवासात् परुषं किं चिद् अज्ञानाद् वापि यत् कृतम्
  
२।०३४।०३४च् तन् मे समनुजानीत सर्वाश् चामन्त्रयामि वः
  
२।०३४।०३५अ जज्ञे ऽथ तासां सन्नादः क्रौञ्चीनाम् इव निःस्वनः
  
२।०३४।०३५च् मानवेन्द्रस्य भार्याणाम् एवं वदति राघवे
  
२।०३४।०३६अ मुरजपणवमेघघोषवद्; दशरथवेश्म बभूव यत् पुरा
  
२।०३४।०३६च् विलपित परिदेवनाकुलं; व्यसनगतं तद् अभूत् सुदुःखितम्
  
२।०३५।००१अ अथ रामश् च सीता च लक्ष्मणश् च कृताञ्जलिः
  
२।०३५।००१च् उपसङ्गृह्य राजानं चक्रुर् दीनाः प्रदक्षिणम्
  
२।०३५।००२अ तं चापि समनुज्ञाप्य धर्मज्ञः सीतया सह
  
२।०३५।००२च् राघवः शोकसम्मूढो जननीम् अभ्यवादयत्
  
२।०३५।००३अ अन्वक्षं लक्ष्मणो भ्रातुः कौसल्याम् अभ्यवादयत्
  
२।०३५।००३च् अथ मातुः सुमित्राया जग्राह चरणौ पुनः
  
२।०३५।००४अ तं वन्दमानं रुदती माता सौमित्रिम् अब्रवीत्
  
२।०३५।००४च् हितकामा महाबाहुं मूर्ध्न्य् उपाघ्राय लक्ष्मणम्
  
२।०३५।००५अ सृष्टस् त्वं वनवासाय स्वनुरक्तः सुहृज्जने
  
२।०३५।००५च् रामे प्रमादं मा कार्षीः पुत्र भ्रातरि गच्छति
  
२।०३५।००६अ व्यसनी वा समृद्धो वा गतिर् एष तवानघ
  
२।०३५।००६च् एष लोके सतां धर्मो यज् ज्येष्ठवशगो भवेत्
  
२।०३५।००७अ इदं हि वृत्तम् उचितं कुलस्यास्य सनातनम्
  
२।०३५।००७च् दानं दीक्षा च यज्ञेषु तनुत्यागो मृधेषु च
  
२।०३५।००८अ रामं दशरथं विद्धि मां विद्धि जनकात्मजाम्
  
२।०३५।००८च् अयोध्याम् अटवीं विद्धि गच्छ तात यथासुखम्
  
२।०३५।००९अ ततः सुमन्त्रः काकुत्स्थं प्राञ्जलिर् वाक्यम् अब्रवीत्
  
२।०३५।००९च् विनीतो विनयज्ञश् च मातलिर् वासवं यथा
  
२।०३५।०१०अ रथम् आरोह भद्रं ते राजपुत्र महायशः
  
२।०३५।०१०च् क्षिप्रं त्वां प्रापयिष्यामि यत्र मां राम वक्ष्यसि
  
२।०३५।०११अ चतुर्दश हि वर्षाणि वस्तव्यानि वने त्वया
  
२।०३५।०११च् तान्य् उपक्रमितव्यानि यानि देव्यासि चोदितः
  
२।०३५।०१२अ तं रथं सूर्यसङ्काशं सीता हृष्टेन चेतसा
  
२।०३५।०१२च् आरुरोह वरारोहा कृत्वालङ्कारम् आत्मनः
  
२।०३५।०१३अ तथैवायुधजातानि भ्रातृभ्यां कवचानि च
  
२।०३५।०१३च् रथोपस्थे प्रतिन्यस्य सचर्मकठिनं च तत्
  
२।०३५।०१४अ सीतातृतीयान् आरूढान् दृष्ट्वा धृष्टम् अचोदयत्
  
२।०३५।०१४च् सुमन्त्रः सम्मतान् अश्वान् वायुवेगसमाञ् जवे
  
२।०३५।०१५अ प्रयाते तु महारण्यं चिररात्राय राघवे
  
२।०३५।०१५च् बभूव नगरे मूर्च्छा बलमूर्च्छा जनस्य च
  
२।०३५।०१६अ तत् समाकुलसम्भ्रान्तं मत्तसङ्कुपित द्विपम्
  
२।०३५।०१६च् हयशिञ्जितनिर्घोषं पुरम् आसीन् महास्वनम्
  
२।०३५।०१७अ ततः सबालवृद्धा सा पुरी परमपीडिता
  
२।०३५।०१७च् रामम् एवाभिदुद्राव घर्मार्तः सलिलं यथा
  
२।०३५।०१८अ पार्श्वतः पृष्ठतश् चापि लम्बमानास् तदुन्मुखाः
  
२।०३५।०१८च् बाष्पपूर्णमुखाः सर्वे तम् ऊचुर् भृशदुःखिताः
  
२।०३५।०१९अ संयच्छ वाजिनां रश्मीन् सूत याहि शनैः शनैः
  
२।०३५।०१९च् मुखं द्रक्ष्यामि रामस्य दुर्दर्शं नो भविष्यति
  
२।०३५।०२०अ आयसं हृदयं नूनं राममातुर् असंशयम्
  
२।०३५।०२०च् यद् देवगर्भप्रतिमे वनं याति न भिद्यते
  
२।०३५।०२१अ कृतकृत्या हि वैदेही छायेवानुगता पतिम्
  
२।०३५।०२१च् न जहाति रता धर्मे मेरुम् अर्कप्रभा यथा
  
२।०३५।०२२अ अहो लक्ष्मण सिद्धार्थः सततां प्रियवादिनम्
  
२।०३५।०२२च् भ्रातरं देवसङ्काशं यस् त्वं परिचरिष्यसि
  
२।०३५।०२३अ महत्य् एषा हि ते सिद्धिर् एष चाभ्युदयो महान्
  
२।०३५।०२३च् एष स्वर्गस्य मार्गश् च यद् एनम् अनुगच्छसि
  
२।०३५।०२३ए एवं वदन्तस् ते सोढुं न शेकुर् बाष्पम् आगतम्
  
२।०३५।०२४अ अथ राजा वृतः स्त्रीभिर् दीनाभिर् दीनचेतनः
  
२।०३५।०२४च् निर्जगाम प्रियं पुत्रं द्रक्ष्यामीति ब्रुवन् गृहात्
  
२।०३५।०२५अ शुश्रुवे चाग्रतः स्त्रीणां रुदन्तीनां महास्वनः
  
२।०३५।०२५च् यथा नादः करेणूनां बद्धे महति कुञ्जरे
  
२।०३५।०२६अ पिता च राजा काकुत्स्थः श्रीमान् सन्नस् तदा बभौ
  
२।०३५।०२६च् परिपूर्णः शशी काले ग्रहेणोपप्लुतो यथा
  
२।०३५।०२७अ ततो हलहलाशब्दो जज्ञे रामस्य पृष्ठतः
  
२।०३५।०२७च् नराणां प्रेक्ष्य राजानं सीदन्तं भृशदुःखितम्
  
२।०३५।०२८अ हा रामेति जनाः के चिद् राममातेति चापरे
  
२।०३५।०२८च् अन्तःपुरं समृद्धं च क्रोशन्तं पर्यदेवयन्
  
२।०३५।०२९अ अन्वीक्षमाणो रामस् तु विषण्णं भ्रान्तचेतसं
  
२।०३५।०२९च् राजानं मातरं चैव ददर्शानुगतौ पथि
  
२।०३५।०२९ए धर्मपाशेन सङ्क्षिप्तः प्रकाशं नाभ्युदैक्षत
  
२।०३५।०३०अ पदातिनौ च यानार्हाव् अदुःखार्हौ सुखोचितौ
  
२।०३५।०३०च् दृष्ट्वा सञ्चोदयाम् आस शीघ्रं याहीति सारथिम्
  
२।०३५।०३१अ न हि तत् पुरुषव्याघ्रो दुःखदं दर्शनं पितुः
  
२।०३५।०३१च् मातुश् च सहितुं शक्तस् तोत्रार्दित इव द्विपः
  
२।०३५।०३२अ तथा रुदन्तीं कौसल्यां रथं तम् अनुधावतीम्
  
२।०३५।०३२च् क्रोशन्तीं राम रामेति हा सीते लक्ष्मणेति च
  
२।०३५।०३२ए असकृत् प्रैक्षत तदा नृत्यन्तीम् इव मातरम्
  
२।०३५।०३३अ तिष्ठेति राजा चुक्रोष याहि याहीति राघवः
  
२।०३५।०३३च् सुमन्त्रस्य बभूवात्मा चक्रयोर् इव चान्तरा
  
२।०३५।०३४अ नाश्रौषम् इति राजानम् उपालब्धो ऽपि वक्ष्यसि
  
२।०३५।०३४च् चिरं दुःखस्य पापिष्ठम् इति रामस् तम् अब्रवीत्
  
२।०३५।०३५अ रामस्य स वचः कुर्वन्न् अनुज्ञाप्य च तं जनम्
  
२।०३५।०३५च् व्रजतो ऽपि हयाञ् शीघ्रं चोदयाम् आस सारथिः
  
२।०३५।०३६अ न्यवर्तत जनो राज्ञो रामं कृत्वा प्रदक्षिणम्
  
२।०३५।०३६च् मनसाप्य् अश्रुवेगैश् च न न्यवर्तत मानुषम्
  
२।०३५।०३७अ यम् इच्छेत् पुनर् आयान्तं नैनं दूरम् अनुव्रजेत्
  
२।०३५।०३७च् इत्य् अमात्या महाराजम् ऊचुर् दशरथं वचः
  
२।०३५।०३८अ तेषां वचः सर्वगुणोपपन्नं; प्रस्विन्नगात्रः प्रविषण्णरूपः
  
२।०३५।०३८च् निशम्य राजा कृपणः सभार्यो; व्यवस्थितस् तं सुतम् ईक्षमाणः
  
२।०३६।००१अ तस्मिंस् तु पुरुषव्याघ्रे निष्क्रामति कृताञ्जलौ
  
२।०३६।००१च् आर्तशब्दो हि सञ्जज्ञे स्त्रीणाम् अन्तःपुरे महान्
  
२।०३६।००२अ अनाथस्य जनस्यास्य दुर्बलस्य तपस्विनः
  
२।०३६।००२च् यो गतिं शरणं चासीत् स नाथः क्व नु गच्छति
  
२।०३६।००३अ न क्रुध्यत्य् अभिशस्तो ऽपि क्रोधनीयानि वर्जयन्
  
२।०३६।००३च् क्रुद्धान् प्रसादयन् सर्वान् समदुःखः क्व गच्छति
  
२।०३६।००४अ कौसल्यायां महातेजा यथा मातरि वर्तते
  
२।०३६।००४च् तथा यो वर्तते ऽस्मासु महात्मा क्व नु गच्छति
  
२।०३६।००५अ कैकेय्या क्लिश्यमानेन राज्ञा सञ्चोदितो वनम्
  
२।०३६।००५च् परित्राता जनस्यास्य जगतः क्व नु गच्छति
  
२।०३६।००६अ अहो निश्चेतनो राजा जीवलोकस्य सम्प्रियम्
  
२।०३६।००६च् धर्म्यं सत्यव्रतं रामं वनवासो प्रवत्स्यति
  
२।०३६।००७अ इति सर्वा महिष्यस् ता विवत्सा इव धेनवः
  
२।०३६।००७च् रुरुदुश् चैव दुःखार्ताः सस्वरं च विचुक्रुशुः
  
२।०३६।००८अ स तम् अन्तःपुरे घोरम् आर्तशब्दं महीपतिः
  
२।०३६।००८च् पुत्रशोकाभिसन्तप्तः श्रुत्वा चासीत् सुदुःखितः
  
२।०३६।००९अ नाग्निहोत्राण्य् अहूयन्त सूर्यश् चान्तरधीयत
  
२।०३६।००९च् व्यसृजन् कवलान् नागा गावो वत्सान् न पाययन्
  
२।०३६।०१०अ त्रिशङ्कुर् लोहिताङ्गश् च बृहस्पतिबुधाव् अपि
  
२।०३६।०१०च् दारुणाः सोमम् अभ्येत्य ग्रहाः सर्वे व्यवस्थिताः
  
२।०३६।०११अ नक्षत्राणि गतार्चींषि ग्रहाश् च गततेजसः
  
२।०३६।०११च् विशाखाश् च सधूमाश् च नभसि प्रचकाशिरे
  
२।०३६।०१२अ अकस्मान् नागरः सर्वो जनो दैन्यम् उपागमत्
  
२।०३६।०१२च् आहारे वा विहारे वा न कश् चिद् अकरोन् मनः
  
२।०३६।०१३अ बाष्पपर्याकुलमुखो राजमार्गगतो जनः
  
२।०३६।०१३च् न हृष्टो लक्ष्यते कश् चित् सर्वः शोकपरायणः
  
२।०३६।०१४अ न वाति पवनः शीतो न शशी सौम्यदर्शनः
  
२।०३६।०१४च् न सूर्यस् तपते लोकं सर्वं पर्याकुलं जगत्
  
२।०३६।०१५अ अनर्थिनः सुताः स्त्रीणां भर्तारो भ्रातरस् तथा
  
२।०३६।०१५च् सर्वे सर्वं परित्यज्य रामम् एवान्वचिन्तयन्
  
२।०३६।०१६अ ये तु रामस्य सुहृदः सर्वे ते मूढचेतसः
  
२।०३६।०१६च् शोकभारेण चाक्रान्ताः शयनं न जुहुस् तदा
  
२।०३६।०१७अ ततस् त्व् अयोध्या रहिता महात्मना; पुरन्दरेणेव मही सपर्वता
  
२।०३६।०१७च् चचाल घोरं भयभारपीडिता; सनागयोधाश्वगणा ननाद च
  
२।०३७।००१अ यावत् तु निर्यतस् तस्य रजोरूपम् अदृश्यत
  
२।०३७।००१च् नैवेक्ष्वाकुवरस् तावत् सञ्जहारात्मचक्षुषी
  
२।०३७।००२अ यावद् राजा प्रियं पुत्रं पश्यत्य् अत्यन्तधार्मिकम्
  
२।०३७।००२च् तावद् व्यवर्धतेवास्य धरण्यां पुत्रदर्शने
  
२।०३७।००३अ न पश्यति रजो ऽप्य् अस्य यदा रामस्य भूमिपः
  
२।०३७।००३च् तदार्तश् च विषण्णश् च पपात धरणीतले
  
२।०३७।००४अ तस्य दक्षिणम् अन्वगात् कौसल्या बाहुम् अङ्गना
  
२।०३७।००४च् वामं चास्यान्वगात् पार्श्वं कैकेयी भरतप्रिया
  
२।०३७।००५अ तां नयेन च सम्पन्नो धर्मेण निवयेन च
  
२।०३७।००५च् उवाच राजा कैकेयीं समीक्ष्य व्यथितेन्द्रियः
  
२।०३७।००६अ कैकेयि मा ममाङ्गानि स्प्राक्षीस् त्वं दुष्टचारिणी
  
२।०३७।००६च् न हि त्वां द्रष्टुम् इच्छामि न भार्या न च बान्धवी
  
२।०३७।००७अ ये च त्वाम् उपजीवन्ति नाहं तेषां न ते मम
  
२।०३७।००७च् केवलार्थपरां हि त्वां त्यक्तधर्मां त्यजाम्य् अहम्
  
२।०३७।००८अ अगृह्णां यच् च ते पाणिम् अग्निं पर्यणयं च यत्
  
२।०३७।००८च् अनुजानामि तत् सर्वम् अस्मिंल् लोके परत्र च
  
२।०३७।००९अ भरतश् चेत् प्रतीतः स्याद् राज्यं प्राप्येदम् अव्ययम्
  
२।०३७।००९च् यन् मे स दद्यात् पित्रर्थं मा मा तद् दत्तम् आगमत्
  
२।०३७।०१०अ अथ रेणुसमुध्वस्तं तम् उत्थाप्य नराधिपम्
  
२।०३७।०१०च् न्यवर्तत तदा देवी कौसल्या शोककर्शिता
  
२।०३७।०११अ हत्वेव ब्राह्मणं कामात् स्पृष्ट्वाग्निम् इव पाणिना
  
२।०३७।०११च् अन्वतप्यत धर्मात्मा पुत्रं सञ्चिन्त्य तापसं
  
२।०३७।०१२अ निवृत्यैव निवृत्यैव सीदतो रथवर्त्मसु
  
२।०३७।०१२च् राज्ञो नातिबभौ रूपं ग्रस्तस्यांशुमतो यथा
  
२।०३७।०१३अ विललाप च दुःखार्तः प्रियं पुत्रम् अनुस्मरन्
  
२।०३७।०१३च् नगरान्तम् अनुप्राप्तं बुद्ध्वा पुत्रम् अथाब्रवीत्
  
२।०३७।०१४अ वाहनानां च मुख्यानां वहतां तं ममात्मजम्
  
२।०३७।०१४च् पदानि पथि दृश्यन्ते स महात्मा न दृश्यते
  
२।०३७।०१५अ स नूनं क्व चिद् एवाद्य वृक्षमूलम् उपाश्रितः
  
२।०३७।०१५च् काष्ठं वा यदि वाश्मानम् उपधाय शयिष्यते
  
२।०३७।०१६अ उत्थास्यति च मेदिन्याः कृपणः पांशुगुण्ठितः
  
२।०३७।०१६च् विनिःश्वसन् प्रस्रवणात् करेणूनाम् इवर्षभः
  
२।०३७।०१७अ द्रक्ष्यन्ति नूनं पुरुषा दीर्घबाहुं वनेचराः
  
२।०३७।०१७च् रामम् उत्थाय गच्छन्तं लोकनाथम् अनाथवत्
  
२।०३७।०१८अ सकामा भव कैकेयि विधवा राज्यम् आवस
  
२।०३७।०१८च् न हि तं पुरुषव्याघ्रं विना जीवितुम् उत्सहे
  
२।०३७।०१९अ इत्य् एवं विलपन् राजा जनौघेनाभिसंवृतः
  
२।०३७।०१९च् अपस्नात इवारिष्टं प्रविवेश पुरोत्तमम्
  
२।०३७।०२०अ शून्यचत्वरवेश्मान्तां संवृतापणदेवताम्
  
२।०३७।०२०च् क्लान्तदुर्बलदुःखार्तां नात्याकीर्णमहापथाम्
  
२।०३७।०२१अ ताम् अवेक्ष्य पुरीं सर्वां रामम् एवानुचिन्तयन्
  
२।०३७।०२१च् विलपन् प्राविशद् राजा गृहं सूर्य इवाम्बुदम्
  
२।०३७।०२२अ महाह्रदम् इवाक्षोभ्यं सुपर्णेन हृतोरगम्
  
२।०३७।०२२च् रामेण रहितं वेश्म वैदेह्या लक्ष्मणेन च
  
२।०३७।०२३अ कौसल्याया गृहं शीघ्रं राम मातुर् नयन्तु माम्
  
२।०३७।०२३च् इति ब्रुवन्तं राजानम् अनयन् द्वारदर्शितः
  
२।०३७।०२४अ ततस् तत्र प्रविष्टस्य कौसल्याया निवेशनम्
  
२।०३७।०२४च् अधिरुह्यापि शयनं बभूव लुलितं मनः
  
२।०३७।०२५अ तच् च दृष्ट्वा महाराजो भुजम् उद्यम्य वीर्यवान्
  
२।०३७।०२५च् उच्चैः स्वरेण चुक्रोश हा राघव जहासि माम्
  
२।०३७।०२६अ सुखिता बत तं कालं जीविष्यन्ति नरोत्तमाः
  
२।०३७।०२६च् परिष्वजन्तो ये रामं द्रक्ष्यन्ति पुनर् आगतम्
  
२।०३७।०२७अ न त्वां पश्यामि कौसल्ये साधु मां पाणिना स्पृश
  
२।०३७।०२७च् रामं मे ऽनुगता दृष्टिर् अद्यापि न निवर्तते
  
२।०३७।०२८अ तं रामम् एवानुविचिन्तयन्तं; समीक्ष्य देवी शयने नरेन्द्रम्
  
२।०३७।०२८च् उपोपविश्याधिकम् आर्तरूपा; विनिःश्वसन्ती विललाप कृच्छ्रं
  
२।०३८।००१अ ततः समीक्ष्य शयने सन्नं शोकेन पार्थिवम्
  
२।०३८।००१च् कौसल्या पुत्रशोकार्ता तम् उवाच महीपतिम्
  
२।०३८।००२अ राघवो नरशार्दूल विषम् उप्त्वा द्विजिह्ववत्
  
२।०३८।००२च् विचरिष्यति कैकेयी निर्मुक्तेव हि पन्नगी
  
२।०३८।००३अ विवास्य रामं सुभगा लब्धकामा समाहिता
  
२।०३८।००३च् त्रासयिष्यति मां भूयो दुष्टाहिर् इव वेश्मनि
  
२।०३८।००४अ अथ स्म नगरे रामश् चरन् भैक्षं गृहे वसेत्
  
२।०३८।००४च् कामकारो वरं दातुम् अपि दासं ममात्मजम्
  
२।०३८।००५अ पातयित्वा तु कैकेय्या रामं स्थानाद् यथेष्टतः
  
२।०३८।००५च् प्रदिष्टो रक्षसां भागः पर्वणीवाहिताग्निना
  
२।०३८।००६अ गजराजगतिर् वीरो महाबाहुर् धनुर्धरः
  
२।०३८।००६च् वनम् आविशते नूनं सभार्यः सहलक्ष्मणः
  
२।०३८।००७अ वने त्व् अदृष्टदुःखानां कैकेय्यानुमते त्वया
  
२।०३८।००७च् त्यक्तानां वनवासाय का न्व् अवस्था भविष्यति
  
२।०३८।००८अ ते रत्नहीनास् तरुणाः फलकाले विवासिताः
  
२।०३८।००८च् कथं वत्स्यन्ति कृपणाः फलमूलैः कृताशनाः
  
२।०३८।००९अ अपीदानीं स कालः स्यान् मम शोकक्षयः शिवः
  
२।०३८।००९च् सभार्यं यत् सह भ्रात्रा पश्येयम् इह राघवम्
  
२।०३८।०१०अ श्रुत्वैवोपस्थितौ वीरौ कदायोध्या भविष्यति
  
२।०३८।०१०च् यशस्विनी हृष्टजना सूच्छ्रितध्वजमालिनी
  
२।०३८।०११अ कदा प्रेक्ष्य नरव्याघ्राव् अरण्यात् पुनरागतौ
  
२।०३८।०११च् नन्दिष्यति पुरी हृष्टा समुद्र इव पर्वणि
  
२।०३८।०१२अ कदायोध्यां महाबाहुः पुरीं वीरः प्रवेक्ष्यति
  
२।०३८।०१२च् पुरस्कृत्य रथे सीतां वृषभो गोवधूम् इव
  
२।०३८।०१३अ कदा प्राणिसहस्राणि राजमार्गे ममात्मजौ
  
२।०३८।०१३च् लाजैर् अवकरिष्यन्ति प्रविशन्ताव् अरिन्दमौ
  
२।०३८।०१४अ कदा सुमनसः कन्या द्विजातीनां फलानि च
  
२।०३८।०१४च् प्रदिशन्त्यः पुरीं हृष्टाः करिष्यन्ति प्रदक्षिणम्
  
२।०३८।०१५अ कदा परिणतो बुद्ध्या वयसा चामरप्रभः
  
२।०३८।०१५च् अभ्युपैष्यति धर्मज्ञस् त्रिवर्ष इव मां ललन्
  
२।०३८।०१६अ निःसंशयं मया मन्ये पुरा वीर कदर्यया
  
२।०३८।०१६च् पातु कामेषु वत्सेषु मातॄणां शातिताः स्तनाः
  
२।०३८।०१७अ साहं गौर् इव सिंहेन विवत्सा वत्सला कृता
  
२।०३८।०१७च् कैकेय्या पुरुषव्याघ्र बालवत्सेव गौर् बलात्
  
२।०३८।०१८अ न हि तावद् गुणैर् जुष्टं सर्वशास्त्रविशारदम्
  
२।०३८।०१८च् एकपुत्रा विना पुत्रम् अहं जीवितुम् उत्सहे
  
२।०३८।०१९अ न हि मे जीविते किं चित् सामर्थम् इह कल्प्यते
  
२।०३८।०१९च् अपश्यन्त्याः प्रियं पुत्रं महाबाहुं महाबलम्
  
२।०३८।०२०अ अयं हि मां दीपयते समुत्थितस्; तनूजशोकप्रभवो हुताशनः
  
२।०३८।०२०च् महीम् इमां रश्मिभिर् उत्तमप्रभो; यथा निदाघे भगवान् दिवाकरः
  
२।०३९।००१अ विलपन्तीं तथा तां तु कौसल्यां प्रमदोत्तमाम्
  
२।०३९।००१च् इदं धर्मे स्थिता धर्म्यं सुमित्रा वाक्यम् अब्रवीत्
  
२।०३९।००२अ तवार्ये सद्गुणैर् युक्तः पुत्रः स पुरुषोत्तमः
  
२।०३९।००२च् किं ते विलपितेनैवं कृपणं रुदितेन वा
  
२।०३९।००३अ यस् तवार्ये गतः पुत्रस् त्यक्त्वा राज्यं महाबलः
  
२।०३९।००३च् साधु कुर्वन् महात्मानं पितरं सत्यवादिनाम्
  
२।०३९।००४अ शिष्टैर् आचरिते सम्यक् शश्वत् प्रेत्य फलोदये
  
२।०३९।००४च् रामो धर्मे स्थितः श्रेष्ठो न स शोच्यः कदा चन
  
२।०३९।००५अ वर्तते चोत्तमां वृत्तिं लक्ष्मणो ऽस्मिन् सदानघः
  
२।०३९।००५च् दयावान् सर्वभूतेषु लाभस् तस्य महात्मनः
  
२।०३९।००६अ अरण्यवासे यद् दुःखं जानती वै सुखोचिता
  
२।०३९।००६च् अनुगच्छति वैदेही धर्मात्मानं तवात्मजम्
  
२।०३९।००७अ कीर्तिभूतां पताकां यो लोके भ्रामयति प्रभुः
  
२।०३९।००७च् दमसत्यव्रतपरः किं न प्राप्तस् तवात्मजः
  
२।०३९।००८अ व्यक्तं रामस्य विज्ञाय शौचं माहात्म्यम् उत्तमम्
  
२।०३९।००८च् न गात्रम् अंशुभिः सूर्यः सन्तापयितुम् अर्हति
  
२।०३९।००९अ शिवः सर्वेषु कालेषु काननेभ्यो विनिःसृतः
  
२।०३९।००९च् राघवं युक्तशीतोष्णः सेविष्यति सुखो ऽनिलः
  
२।०३९।०१०अ शयानम् अनघं रात्रौ पितेवाभिपरिष्वजन्
  
२।०३९।०१०च् रश्मिभिः संस्पृशञ् शीतैश् चन्द्रमा ह्लादयिष्यति
  
२।०३९।०११अ ददौ चास्त्राणि दिव्यानि यस्मै ब्रह्मा महौजसे
  
२।०३९।०११च् दानवेन्द्रं हतं दृष्ट्वा तिमिध्वजसुतं रणे
  
२।०३९।०१२अ पृथिव्या सह वैदेह्या श्रिया च पुरुषर्षभः
  
२।०३९।०१२च् क्षिप्रं तिसृभिर् एताभिः सह रामो ऽभिषेक्ष्यते
  
२।०३९।०१३अ दुःखजं विसृजन्त्य् अस्रं निष्क्रामन्तम् उदीक्ष्य यम्
  
२।०३९।०१३च् समुत्स्रक्ष्यसि नेत्राभ्यां क्षिप्रम् आनन्दजं पयः
  
२।०३९।०१४अ अभिवादयमानं तं दृष्ट्वा ससुहृदं सुतम्
  
२।०३९।०१४च् मुदाश्रु मोक्ष्यसे क्षिप्रं मेघलेकेव वार्षिकी
  
२।०३९।०१५अ पुत्रस् ते वरदः क्षिप्रम् अयोध्यां पुनर् आगतः
  
२।०३९।०१५च् कराभ्यां मृदुपीनाभ्यां चरणौ पीडयिष्यति
  
२।०३९।०१६अ निशम्य तल् लक्ष्मणमातृवाक्यं; रामस्य मातुर् नरदेवपत्न्याः
  
२।०३९।०१६च् सद्यः शरीरे विननाश शोकः; शरद्गतो मेघ इवाल्पतोयः
  
२।०४०।००१अ अनुरक्ता महात्मानं रामं सत्यपरक्रमम्
  
२।०४०।००१च् अनुजग्मुः प्रयान्तं तं वनवासाय मानवाः
  
२।०४०।००२अ निवर्तिते ऽपि च बलात् सुहृद्वर्गे च राजिनि
  
२।०४०।००२च् नैव ते सन्न्यवर्तन्त रामस्यानुगता रथम्
  
२।०४०।००३अ अयोध्यानिलयानां हि पुरुषाणां महायशाः
  
२।०४०।००३च् बभूव गुणसम्पन्नः पूर्णचन्द्र इव प्रियः
  
२।०४०।००४अ स याच्यमानः काकुत्स्थः स्वाभिः प्रकृतिभिस् तदा
  
२।०४०।००४च् कुर्वाणः पितरं सत्यं वनम् एवान्वपद्यत
  
२।०४०।००५अ अवेक्षमाणः सस्नेहं चक्षुषा प्रपिबन्न् इव
  
२।०४०।००५च् उवाच रामः स्नेहेन ताः प्रजाः स्वाः प्रजा इव
  
२।०४०।००६अ या प्रीतिर् बहुमानश् च मय्य् अयोध्यानिवासिनाम्
  
२।०४०।००६च् मत्प्रियार्थं विशेषेण भरते सा निवेश्यताम्
  
२।०४०।००७अ स हि कल्याण चारित्रः कैकेय्यानन्दवर्धनः
  
२।०४०।००७च् करिष्यति यथावद् वः प्रियाणि च हितानि च
  
२।०४०।००८अ ज्ञानवृद्धो वयोबालो मृदुर् वीर्यगुणान्वितः
  
२।०४०।००८च् अनुरूपः स वो भर्ता भविष्यति भयापहः
  
२।०४०।००९अ स हि राजगुणैर् युक्तो युवराजः समीक्षितः
  
२।०४०।००९च् अपि चापि मया शिष्टैः कार्यं वो भर्तृशासनम्
  
२।०४०।०१०अ न च तप्येद् यथा चासौ वनवासं गते मयि
  
२।०४०।०१०च् महाराजस् तथा कार्यो मम प्रियचिकीर्षया
  
२।०४०।०११अ यथा यथा दाशरथिर् धर्मम् एवास्थितो ऽभवत्
  
२।०४०।०११च् तथा तथा प्रकृतयो रामं पतिम् अकामयन्
  
२।०४०।०१२अ बाष्पेण पिहितं दीनं रामः सौमित्रिणा सह
  
२।०४०।०१२च् चकर्षेव गुणैर् बद्ध्वा जनं पुनर् इवासनम्
  
२।०४०।०१३अ ते द्विजास् त्रिविधं वृद्धा ज्ञानेन वयसौजसा
  
२।०४०।०१३च् वयःप्रकम्पशिरसो दूराद् ऊचुर् इदं वचः
  
२।०४०।०१४अ वहन्तो जवना रामं भो भो जात्यास् तुरङ्गमाः
  
२।०४०।०१४च् निवर्तध्वं न गन्तव्यं हिता भवत भर्तरि
  
२।०४०।०१४ए उपवाह्यस् तु वो भर्ता नापवाह्यः पुराद् वनम्
  
२।०४०।०१५अ एवम् आर्तप्रलापांस् तान् वृद्धान् प्रलपतो द्विजान्
  
२।०४०।०१५च् अवेक्ष्य सहसा रामो रथाद् अवततार ह
  
२।०४०।०१६अ पद्भ्याम् एव जगामाथ ससीतः सहलक्ष्मणः
  
२।०४०।०१६च् सन्निकृष्टपदन्यासो रामो वनपरायणः
  
२।०४०।०१७अ द्विजातींस् तु पदातींस् तान् रामश् चारित्रवत्सलः
  
२।०४०।०१७च् न शशाक घृणाचक्षुः परिमोक्तुं रथेन सः
  
२।०४०।०१८अ गच्छन्तम् एव तं दृष्ट्वा रामं सम्भ्रान्तमानसाः
  
२।०४०।०१८च् ऊचुः परमसन्तप्ता रामं वाक्यम् इदं द्विजाः
  
२।०४०।०१९अ ब्राह्मण्यं कृत्स्नम् एतत् त्वां ब्रह्मण्यम् अनुगच्छति
  
२।०४०।०१९च् द्विजस्कन्धाधिरूढास् त्वाम् अग्नयो ऽप्य् अनुयान्त्य् अमी
  
२।०४०।०२०अ वाजपेयसमुत्थानि छत्राण्य् एतानि पश्य नः
  
२।०४०।०२०च् पृष्ठतो ऽनुप्रयातानि हंसान् इव जलात्यये
  
२।०४०।०२१अ अनवाप्तातपत्रस्य रश्मिसन्तापितस्य ते
  
२।०४०।०२१च् एभिश् छायां करिष्यामः स्वैश् छत्रैर् वाजपेयिकैः
  
२।०४०।०२२अ या हि नः सततं बुद्धिर् वेदमन्त्रानुसारिणी
  
२।०४०।०२२च् त्वत्कृते सा कृता वत्स वनवासानुसारिणी
  
२।०४०।०२३अ हृदयेष्व् अवतिष्ठन्ते वेदा ये नः परं धनम्
  
२।०४०।०२३च् वत्स्यन्त्य् अपि गृहेष्व् एव दाराश् चारित्ररक्षिताः
  
२।०४०।०२४अ न पुनर् निश्चयः कार्यस् त्वद्गतौ सुकृता मतिः
  
२।०४०।०२४च् त्वयि धर्मव्यपेक्षे तु किं स्याद् धर्मम् अवेक्षितुम्
  
२।०४०।०२५अ याचितो नो निवर्तस्व हंसशुक्लशिरोरुहैः
  
२।०४०।०२५च् शिरोभिर् निभृताचार महीपतनपांशुलैः
  
२।०४०।०२६अ बहूनां वितता यज्ञा द्विजानां य इहागताः
  
२।०४०।०२६च् तेषां समाप्तिर् आयत्ता तव वत्स निवर्तने
  
२।०४०।०२७अ भक्तिमन्ति हि भूतानि जङ्गमाजङ्गमानि च
  
२।०४०।०२७च् याचमानेषु तेषु त्वं भक्तिं भक्तेषु दर्शय
  
२।०४०।०२८अ अनुगन्तुम् अशक्तास् त्वां मूलैर् उद्धृतवेगिभिः
  
२।०४०।०२८च् उन्नता वायुवेगेन विक्रोशन्तीव पादपाः
  
२।०४०।०२९अ निश्चेष्टाहारसञ्चारा वृक्षैकस्थानविष्ठिताः
  
२।०४०।०२९च् पक्षिणो ऽपि प्रयाचन्ते सर्वभूतानुकम्पिनम्
  
२।०४०।०३०अ एवं विक्रोशतां तेषां द्विजातीनां निवर्तने
  
२।०४०।०३०च् ददृशे तमसा तत्र वारयन्तीव राघवम्
  
२।०४१।००१अ ततस् तु तमसा तीरं रम्यम् आश्रित्य राघवः
  
२।०४१।००१च् सीताम् उद्वीक्ष्य सौमित्रिम् इदं वचनम् अब्रवीत्
  
२।०४१।००२अ इयम् अद्य निशा पूर्वा सौमित्रे प्रस्थिता वनम्
  
२।०४१।००२च् वनवासस्य भद्रं ते स नोत्कण्ठितुम् अर्हसि
  
२।०४१।००३अ पश्य शून्यान्य् अरण्यानि रुदन्तीव समन्ततः
  
२।०४१।००३च् यथानिलयम् आयद्भिर् निलीनानि मृगद्विजैः
  
२।०४१।००४अ अद्यायोध्या तु नगरी राजधानी पितुर् मम
  
२।०४१।००४च् सस्त्रीपुंसा गतान् अस्माञ् शोचिष्यति न संशयः
  
२।०४१।००५अ भरतः खलु धर्मात्मा पितरं मातरं च मे
  
२।०४१।००५च् धर्मार्थकामसहितैर् वाक्यैर् आश्वासयिष्यति
  
२।०४१।००६अ भरतस्यानृशंसत्वं सञ्चिन्त्याहं पुनः पुनः
  
२।०४१।००६च् नानुशोचामि पितरं मातरं चापि लक्ष्मण
  
२।०४१।००७अ त्वया कार्यं नरव्याघ्र माम् अनुव्रजता कृतम्
  
२।०४१।००७च् अन्वेष्टव्या हि वैदेह्या रक्षणार्थे सहायता
  
२।०४१।००८अ अद्भिर् एव तु सौमित्रे वत्स्याम्य् अद्य निशाम् इमाम्
  
२।०४१।००८च् एतद् धि रोचते मह्यं वन्ये ऽपि विविधे सति
  
२।०४१।००९अ एवम् उक्त्वा तु सौमित्रं सुमन्त्रम् अपि राघवः
  
२।०४१।००९च् अप्रमत्तस् त्वम् अश्वेषु भव सौम्येत्य् उवाच ह
  
२।०४१।०१०अ सो ऽश्वान् सुमन्त्रः संयम्य सूर्ये ऽस्तं समुपागते
  
२।०४१।०१०च् प्रभूतयवसान् कृत्वा बभूव प्रत्यनन्तरः
  
२।०४१।०११अ उपास्यतु शिवां सन्ध्यां दृष्ट्वा रात्रिम् उपस्थिताम्
  
२।०४१।०११च् रामस्य शयनं चक्रे सूतः सौमित्रिणा सह
  
२।०४१।०१२अ तां शय्यां तमसातीरे वीक्ष्य वृक्षदलैः कृताम्
  
२।०४१।०१२च् रामः सौमित्रिणां सार्धं सभार्यः संविवेश ह
  
२।०४१।०१३अ सभार्यं सम्प्रसुप्तं तं भ्रातरं वीक्ष्य लक्ष्मणः
  
२।०४१।०१३च् कथयाम् आस सूताय रामस्य विविधान् गुणान्
  
२।०४१।०१४अ जाग्रतो ह्य् एव तां रात्रिं सौमित्रेर् उदितो रविः
  
२।०४१।०१४च् सूतस्य तमसातीरे रामस्य ब्रुवतो गुणान्
  
२।०४१।०१५अ गोकुलाकुलतीरायास् तमसाया विदूरतः
  
२।०४१।०१५च् अवसत् तत्र तां रात्रिं रामः प्रकृतिभिः सह
  
२।०४१।०१६अ उत्थाय तु महातेजाः प्रकृतीस् ता निशाम्य च
  
२।०४१।०१६च् अब्रवीद् भ्रातरं रामो लक्ष्मणं पुण्यलक्षणम्
  
२।०४१।०१७अ अस्मद्व्यपेक्षान् सौमित्रे निरपेक्षान् गृहेष्व् अपि
  
२।०४१।०१७च् वृक्षमूलेषु संसुप्तान् पश्य लक्ष्मण साम्प्रतम्
  
२।०४१।०१८अ यथैते नियमं पौराः कुर्वन्त्य् अस्मन्निवर्तने
  
२।०४१।०१८च् अपि प्राणान् असिष्यन्ति न तु त्यक्ष्यन्ति निश्चयम्
  
२।०४१।०१९अ यावद् एव तु संसुप्तास् तावद् एव वयं लघु
  
२।०४१।०१९च् रथम् आरुह्य गच्छामः पन्थानम् अकुतोभयम्
  
२।०४१।०२०अ अतो भूयो ऽपि नेदानीम् इक्ष्वाकुपुरवासिनः
  
२।०४१।०२०च् स्वपेयुर् अनुरक्ता मां वृक्षमूलानि संश्रिताः
  
२।०४१।०२१अ पौरा ह्य् आत्मकृताद् दुःखाद् विप्रमोच्या नृपात्मजैः
  
२।०४१।०२१च् न तु खल्व् आत्मना योज्या दुःखेन पुरवासिनः
  
२।०४१।०२२अ अब्रवील् लक्ष्मणो रामं साक्षाद् धर्मम् इव स्थितम्
  
२।०४१।०२२च् रोचते मे महाप्राज्ञ क्षिप्रम् आरुह्यताम् इति
  
२।०४१।०२३अ सूतस् ततः सन्त्वरितः स्यन्दनं तैर् हयोत्तमैः
  
२।०४१।०२३च् योजयित्वाथ रामाय प्राञ्जलिः प्रत्यवेदयत्
  
२।०४१।०२४अ मोहनार्थं तु पौराणां सूतं रामो ऽब्रवीद् वचः
  
२।०४१।०२४च् उदङ्मुखः प्रयाहि त्वं रथम् आस्थाय सारथे
  
२।०४१।०२५अ मुहूर्तं त्वरितं गत्वा निर्गतय रथं पुनः
  
२।०४१।०२५च् यथा न विद्युः पौरा मां तथा कुरु समाहितः
  
२।०४१।०२६अ रामस्य वचनं श्रुत्वा तथा चक्रे स सारथिः
  
२।०४१।०२६च् प्रत्यागम्य च रामस्य स्यन्दनं प्रत्यवेदयत्
  
२।०४१।०२७अ तं स्यन्दनम् अधिष्ठाय राघवः सपरिच्छदः
  
२।०४१।०२७च् शीघ्रगाम् आकुलावर्तां तमसाम् अतरन् नदीम्
  
२।०४१।०२८अ स सन्तीर्य महाबाहुः श्रीमाञ् शिवम् अकण्टकम्
  
२।०४१।०२८च् प्रापद्यत महामार्गम् अभयं भयदर्शिनाम्
  
२।०४१।०२९अ प्रभातायां तु शर्वर्यां पौरास् ते राघवो विना
  
२।०४१।०२९च् शोकोपहतनिश्चेष्टा बभूवुर् हतचेतसः
  
२।०४१।०३०अ शोकजाश्रुपरिद्यूना वीक्षमाणास् ततस् ततः
  
२।०४१।०३०च् आलोकम् अपि रामस्य न पश्यन्ति स्म दुःखिताः
  
२।०४१।०३१अ ततो मार्गानुसारेण गत्वा किं चित् क्षणं पुनः
  
२।०४१।०३१च् मार्गनाशाद् विषादेन महता समभिप्लुतः
  
२।०४१।०३२अ रथस्य मार्गनाशेन न्यवर्तन्त मनस्विनः
  
२।०४१।०३२च् किम् इदं किं करिष्यामो दैवेनोपहता इति
  
२।०४१।०३३अ ततो यथागतेनैव मार्गेण क्लान्तचेतसः
  
२।०४१।०३३च् अयोध्याम् अगमन् सर्वे पुरीं व्यथितसज्जनाम्
  
२।०४२।००१अ अनुगम्य निवृत्तानां रामं नगरवासिनाम्
  
२।०४२।००१च् उद्गतानीव सत्त्वानि बभूवुर् अमनस्विनाम्
  
२।०४२।००२अ स्वं स्वं निलयम् आगम्य पुत्रदारैः समावृताः
  
२।०४२।००२च् अश्रूणि मुमुचुः सर्वे बाष्पेण पिहिताननाः
  
२।०४२।००३अ न चाहृष्यन् न चामोदन् वणिजो न प्रसारयन्
  
२।०४२।००३च् न चाशोभन्त पण्यानि नापचन् गृहमेधिनः
  
२।०४२।००४अ नष्टं दृष्ट्वा नाभ्यनन्दन् विपुलं वा धनागमम्
  
२।०४२।००४च् पुत्रं प्रथमजं लब्ध्वा जननी नाभ्यनन्दत
  
२।०४२।००५अ गृहे गृहे रुदन्त्यश् च भर्तारं गृहम् आगतम्
  
२।०४२।००५च् व्यगर्हयन्तो दुःखार्ता वाग्भिस् तोत्रैर् इव द्विपान्
  
२।०४२।००६अ किं नु तेषां गृहैः कार्यं किं दारैः किं धनेन वा
  
२।०४२।००६च् पुत्रैर् वा किं सुखैर् वापि ये न पश्यन्ति राघवम्
  
२।०४२।००७अ एकः सत्पुरुषो लोके लक्ष्मणः सह सीतया
  
२।०४२।००७च् यो ऽनुगच्छति काकुत्स्थं रामं परिचरन् वने
  
२।०४२।००८अ आपगाः कृतपुण्यास् ताः पद्मिन्यश् च सरांसि च
  
२।०४२।००८च् येषु स्नास्यति काकुत्स्थो विगाह्य सलिलं शुचि
  
२।०४२।००९अ शोभयिष्यन्ति काकुत्स्थम् अटव्यो रम्यकाननाः
  
२।०४२।००९च् आपगाश् च महानूपाः सानुमन्तश् च पर्वताः
  
२।०४२।०१०अ काननं वापि शैलं वा यं रामो ऽभिगमिष्यति
  
२।०४२।०१०च् प्रियातिथिम् इव प्राप्तं नैनं शक्ष्यन्त्य् अनर्चितुम्
  
२।०४२।०११अ विचित्रकुसुमापीडा बहुमञ्जरिधारिणः
  
२।०४२।०११च् अकाले चापि मुख्यानि पुष्पाणि च फलानि च
  
२।०४२।०११ए दर्शयिष्यन्त्य् अनुक्रोशाद् गिरयो रामम् आगतम्
  
२।०४२।०१२अ विदर्शयन्तो विविधान् भूयश् चित्रांश् च निर्झरान्
  
२।०४२।०१२च् पादपाः पर्वताग्रेषु रमयिष्यन्ति राघवम्
  
२।०४२।०१३अ यत्र रामो भयं नात्र नास्ति तत्र पराभवः
  
२।०४२।०१३च् स हि शूरो महाबाहुः पुत्रो दशरथस्य च
  
२।०४२।०१४अ पुरा भवति नो दूराद् अनुगच्छाम राघवम्
  
२।०४२।०१४च् पादच्छाया सुखा भर्तुस् तादृशस्य महात्मनः
  
२।०४२।०१४ए स हि नाथो जनस्यास्य स गतिः स परायणम्
  
२।०४२।०१५अ वयं परिचरिष्यामः सीतां यूयं तु राघवम्
  
२।०४२।०१५च् इति पौरस्त्रियो भर्तॄन् दुःखार्तास् तत् तद् अब्रुवन्
  
२।०४२।०१६अ युष्माकं राघवो ऽरण्ये योगक्षेमं विधास्यति
  
२।०४२।०१६च् सीता नारीजनस्यास्य योगक्षेमं करिष्यति
  
२।०४२।०१७अ को न्व् अनेनाप्रतीतेन सोत्कण्ठितजनेन च
  
२।०४२।०१७च् सम्प्रीयेतामनोज्ञेन वासेन हृतचेतसा
  
२।०४२।०१८अ कैकेय्या यदि चेद् राज्यं स्याद् अधर्म्यम् अनाथवत्
  
२।०४२।०१८च् न हि नो जीवितेनार्थः कुतः पुत्रैः कुतो धनैः
  
२।०४२।०१९अ यया पुत्रश् च भर्ता च त्यक्ताव् ऐश्वर्यकारणात्
  
२।०४२।०१९च् कं सा परिहरेद् अन्यं कैकेयी कुलपांसनी
  
२।०४२।०२०अ कैकेय्या न वयं राज्ये भृतका निवसेमहि
  
२।०४२।०२०च् जीवन्त्या जातु जीवन्त्यः पुत्रैर् अपि शपामहे
  
२।०४२।०२१अ या पुत्रं पार्थिवेन्द्रस्य प्रवासयति निर्घृणा
  
२।०४२।०२१च् कस् तां प्राप्य सुखं जीवेद् अधर्म्यां दुष्टचारिणीम्
  
२।०४२।०२२अ न हि प्रव्रजिते रामे जीविष्यति महीपतिः
  
२।०४२।०२२च् मृते दशरथे व्यक्तं विलोपस् तदनन्तरम्
  
२।०४२।०२३अ ते विषं पिबतालोड्य क्षीणपुण्याः सुदुर्गताः
  
२।०४२।०२३च् राघवं वानुगच्छध्वम् अश्रुतिं वापि गच्छत
  
२।०४२।०२४अ मिथ्या प्रव्राजितो रामः सभार्यः सहलक्ष्मणः
  
२।०४२।०२४च् भरते सन्निषृष्टाः स्मः सौनिके पशवो यथा
  
२।०४२।०२५अ तास् तथा विलपन्त्यस् तु नगरे नागरस्त्रियः
  
२।०४२।०२५च् चुक्रुशुर् भृशसन्तप्ता मृत्योर् इव भयागमे
  
२।०४२।०२६अ तथा स्त्रियो रामनिमित्तम् आतुरा; यथा सुते भ्रातरि वा विवासिते
  
२।०४२।०२६च् विलप्य दीना रुरुदुर् विचेतसः; सुतैर् हि तासाम् अधिको हि सो ऽभवत्
  
२।०४३।००१अ रामो ऽपि रात्रिशेषेण तेनैव महद् अन्तरम्
  
२।०४३।००१च् जगाम पुरुषव्याघ्रः पितुर् आज्ञाम् अनुस्मरन्
  
२।०४३।००२अ तथैव गच्छतस् तस्य व्यपायाद् रजनी शिवा
  
२।०४३।००२च् उपास्य स शिवां सन्ध्यां विषयान्तं व्यगाहत
  
२।०४३।००३अ ग्रामान् विकृष्टसीमांस् तान् पुष्पितानि वनानि च
  
२।०४३।००३च् पश्यन्न् अतिययौ शीघ्रं शरैर् इव हयोत्तमैः
  
२।०४३।००४अ शृण्वन् वाचो मनुष्याणां ग्रामसंवासवासिनाम्
  
२।०४३।००४च् राजानं धिग् दशरथं कामस्य वशम् आगतम्
  
२।०४३।००५अ हा नृशंसाद्य कैकेयी पापा पापानुबन्धिनी
  
२।०४३।००५च् तीक्ष्णा सम्भिन्नमर्यादा तीक्ष्णे कर्मणि वर्तते
  
२।०४३।००६अ या पुत्रम् ईदृशं राज्ञः प्रवासयति धार्मिकम्
  
२।०४३।००६च् वन वासे महाप्राज्ञं सानुक्रोशम् अतन्द्रितम्
  
२।०४३।००७अ एता वाचो मनुष्याणां ग्रामसंवासवासिनाम्
  
२।०४३।००७च् शृण्वन्न् अतिययौ वीरः कोसलान् कोसलेश्वरः
  
२।०४३।००८अ ततो वेदश्रुतिं नाम शिववारिवहां नदीम्
  
२।०४३।००८च् उत्तीर्याभिमुखः प्रायाद् अगस्त्याध्युषितां दिशम्
  
२।०४३।००९अ गत्वा तु सुचिरं कालं ततः शीतजलां नदीम्
  
२।०४३।००९च् गोमतीं गोयुतानूपाम् अतरत् सागरङ्गमाम्
  
२।०४३।०१०अ गोमतीं चाप्य् अतिक्रम्य राघवः शीघ्रगैर् हयैः
  
२।०४३।०१०च् मयूरहंसाभिरुतां ततार स्यन्दिकां नदीम्
  
२।०४३।०११अ स महीं मनुना राज्ञा दत्ताम् इक्ष्वाकवे पुरा
  
२।०४३।०११च् स्फीतां राष्ट्रावृतां रामो वैदेहीम् अन्वदर्शयत्
  
२।०४३।०१२अ सूत इत्य् एव चाभाष्य सारथिं तम् अभीक्ष्णशः
  
२।०४३।०१२च् हंसमत्तस्वरः श्रीमान् उवाच पुरुषर्षभः
  
२।०४३।०१३अ कदाहं पुनर् आगम्य सरय्वाः पुष्पिते वने
  
२।०४३।०१३च् मृगयां पर्याटष्यामि मात्रा पित्रा च सङ्गतः
  
२।०४३।०१४अ नात्यर्थम् अभिकाङ्क्षामि मृगयां सरयूवने
  
२।०४३।०१४च् रतिर् ह्य् एषातुला लोके राजर्षिगणसम्मता
  
२।०४३।०१५अ स तम् अध्वानम् ऐक्ष्वाकः सूतं मधुरया गिरा
  
२।०४३।०१५च् तं तम् अर्थम् अभिप्रेत्य ययौवाक्यम् उदीरयन्
  
२।०४४।००१अ विशालान् कोसलान् रम्यान् यात्वा लक्ष्मणपूर्वजः
  
२।०४४।००१च् आससाद महाबाहुः शृङ्गवेरपुरं प्रति
  
२।०४४।००२अ तत्र त्रिपथगां दिव्यां शिवतोयाम् अशैवलाम्
  
२।०४४।००२च् ददर्श राघवो गङ्गां पुण्याम् ऋषिनिसेविताम्
  
२।०४४।००३अ हंससारससङ्घुष्टां चक्रवाकोपकूजिताम्
  
२।०४४।००३च् शिंशुमरैश् च नक्रैश् च भुजङ्गैश् च निषेविताम्
  
२।०४४।००४अ ताम् ऊर्मिकलिलावर्ताम् अन्ववेक्ष्य महारथः
  
२।०४४।००४च् सुमन्त्रम् अब्रवीत् सूतम् इहैवाद्य वसामहे
  
२।०४४।००५अ अविदूराद् अयं नद्या बहुपुष्पप्रवालवान्
  
२।०४४।००५च् सुमहान् इङ्गुदीवृक्षो वसामो ऽत्रैव सारथे
  
२।०४४।००६अ लक्षणश् च सुमन्त्रश् च बाढम् इत्य् एव राघवम्
  
२।०४४।००६च् उक्त्वा तम् इङ्गुदीवृक्षं तदोपययतुर् हयैः
  
२।०४४।००७अ रामो ऽभियाय तं रम्यं वृक्षम् इक्ष्वाकुनन्दनः
  
२।०४४।००७च् रथाद् अवातरत् तस्मात् सभार्यः सहलक्ष्मणः
  
२।०४४।००८अ सुमन्त्रो ऽप्य् अवतीर्यैव मोचयित्वा हयोत्तमान्
  
२।०४४।००८च् वृक्षमूलगतं रामम् उपतस्थे कृताञ्जलिः
  
२।०४४।००९अ तत्र राजा गुहो नाम रामस्यात्मसमः सखा
  
२।०४४।००९च् निषादजात्यो बलवान् स्थपतिश् चेति विश्रुतः
  
२।०४४।०१०अ स श्रुत्वा पुरुषव्याघ्रं रामं विषयम् आगतम्
  
२।०४४।०१०च् वृद्धैः परिवृतो ऽमात्यैर् ज्ञातिभिश् चाप्य् उपागतः
  
२।०४४।०११अ ततो निषादाधिपतिं दृष्ट्वा दूराद् अवस्थितम्
  
२।०४४।०११च् सह सौमित्रिणा रामः समागच्छद् गुहेन सः
  
२।०४४।०१२अ तम् आर्तः सम्परिष्वज्य गुहो राघवम् अब्रवीत्
  
२।०४४।०१२च् यथायोध्या तथेदं ते राम किं करवाणि ते
  
२।०४४।०१३अ ततो गुणवदन्नाद्यम् उपादाय पृथग्विधम्
  
२।०४४।०१३च् अर्घ्यं चोपानयत् क्षिप्रं वाक्यं चेदम् उवाच ह
  
२।०४४।०१४अ स्वागतं ते महाबाहो तवेयम् अखिला मही
  
२।०४४।०१४च् वयं प्रेष्या भवान् भर्ता साधु राज्यं प्रशाधि नः
  
२।०४४।०१५अ भक्ष्यं भोज्यं च पेयं च लेह्यं चेदम् उपस्थितम्
  
२।०४४।०१५च् शयनानि च मुख्यानि वाजिनां खादनं च ते
  
२।०४४।०१६अ गुहम् एव ब्रुवाणं तं राघवः प्रत्युवाच ह
  
२।०४४।०१६च् अर्चिताश् चैव हृष्टाश् च भवता सर्वथा वयम्
  
२।०४४।०१७अ पद्भ्याम् अभिगमाच् चैव स्नेहसन्दर्शनेन च
  
२।०४४।०१७च् भुजाभ्यां साधुवृत्ताभ्यां पीडयन् वाक्यम् अब्रवीत्
  
२।०४४।०१८अ दिष्ट्या त्वां गुह पश्यामि अरोगं सह बान्धवैः
  
२।०४४।०१८च् अपि ते कूशलं राष्ट्रे मित्रेषु च धनेषु च
  
२।०४४।०१९अ यत् त्व् इदं भवता किं चित् प्रीत्या समुपकल्पितम्
  
२।०४४।०१९च् सर्वं तद् अनुजानामि न हि वर्ते प्रतिग्रहे
  
२।०४४।०२०अ कुशचीराजिनधरं फलमूलाशनं च माम्
  
२।०४४।०२०च् विद्धि प्रणिहितं धर्मे तापसं वनगोचरम्
  
२।०४४।०२१अ अश्वानां खादनेनाहम् अर्थी नान्येन केन चित्
  
२।०४४।०२१च् एतावतात्रभवता भविष्यामि सुपूजितः
  
२।०४४।०२२अ एते हि दयिता राज्ञः पितुर् दशरथस्य मे
  
२।०४४।०२२च् एतैः सुविहितैर् अश्वैर् भविष्याम्य् अहम् अर्चितः
  
२।०४४।०२३अ अश्वानां प्रतिपानं च खादनं चैव सो ऽन्वशात्
  
२।०४४।०२३च् गुहस् तत्रैव पुरुषांस् त्वरितं दीयताम् इति
  
२।०४४।०२४अ ततश् चीरोत्तरासङ्गः सन्ध्याम् अन्वास्य पश्चिमाम्
  
२।०४४।०२४च् जलम् एवाददे भोज्यं लक्ष्मणेनाहृतं स्वयम्
  
२।०४४।०२५अ तस्य भूमौ शयानस्य पादौ प्रक्षाल्य लक्ष्मणः
  
२।०४४।०२५च् सभार्यस्य ततो ऽभ्येत्य तस्थौ वृक्षम् उपाश्रितः
  
२।०४४।०२६अ गुहो ऽपि सह सूतेन सौमित्रिम् अनुभाषयन्
  
२।०४४।०२६च् अन्वजाग्रत् ततो रामम् अप्रमत्तो धनुर्धरः
  
२।०४४।०२७अ तथा शयानस्य ततो ऽस्य धीमतो; यशस्विनो दाशरथेर् महात्मनः
  
२।०४४।०२७च् अदृष्टदुःखस्य सुखोचितस्य सा; तदा व्यतीयाय चिरेण शर्वरी
  
२।०४५।००१अ तं जाग्रतम् अदम्भेन भ्रातुर् अर्थाय लक्ष्मणम्
  
२।०४५।००१च् गुहः सन्तापसन्तप्तो राघवं वाक्यम् अब्रवीत्
  
२।०४५।००२अ इयं तात सुखा शय्या त्वदर्थम् उपकल्पिता
  
२।०४५।००२च् प्रत्याश्वसिहि साध्व् अस्यां राजपुत्र यथासुखम्
  
२।०४५।००३अ उचितो ऽयं जनः सर्वः क्लेशानां त्वं सुखोचितः
  
२।०४५।००३च् गुप्त्यर्थं जागरिष्यामः काकुत्स्थस्य वयं निशाम्
  
२।०४५।००४अ न हि रामात् प्रियतरो ममास्ति भुवि कश् चन
  
२।०४५।००४च् ब्रवीम्य् एतद् अहं सत्यं सत्येनैव च ते शपे
  
२।०४५।००५अ अस्य प्रसादाद् आशंसे लोके ऽस्मिन् सुमहद् यशः
  
२।०४५।००५च् धर्मावाप्तिं च विपुलाम् अर्थावाप्तिं च केवलाम्
  
२।०४५।००६अ सो ऽहं प्रियसखं रामं शयानं सह सीतया
  
२।०४५।००६च् रक्षिष्यामि धनुष्पाणिः सर्वतो ज्ञातिभिः सह
  
२।०४५।००७अ न हि मे ऽविदितं किं चिद् वने ऽस्मिंश् चरतः सदा
  
२।०४५।००७च् चतुरङ्गं ह्य् अपि बलं सुमहत् प्रसहेमहि
  
२।०४५।००८अ लक्ष्मणस् तं तदोवाच रक्ष्यमाणास् त्वयानघ
  
२।०४५।००८च् नात्र भीता वयं सर्वे धर्मम् एवानुपश्यता
  
२।०४५।००९अ कथं दाशरथौ भूमौ शयाने सह सीतया
  
२।०४५।००९च् शक्या निद्रा मया लब्धुं जीवितं वा सुखानि वा
  
२।०४५।०१०अ यो न देवासुरैः सर्वैः शक्यः प्रसहितुं युधि
  
२।०४५।०१०च् तं पश्य सुखसंविष्टं तृणेषु सह सीतया
  
२।०४५।०११अ यो मन्त्र तपसा लब्धो विविधैश् च परिश्रमैः
  
२।०४५।०११च् एको दशरथस्यैष पुत्रः सदृशलक्षणः
  
२।०४५।०१२अ अस्मिन् प्रव्रजितो राजा न चिरं वर्तयिष्यति
  
२।०४५।०१२च् विधवा मेदिनी नूनं क्षिप्रम् एव भविष्यति
  
२।०४५।०१३अ विनद्य सुमहानादं श्रमेणोपरताः स्त्रियः
  
२।०४५।०१३च् निर्घोषोपरतं तात मन्ये राजनिवेशनम्
  
२।०४५।०१४अ कौसल्या चैव राजा च तथैव जननी मम
  
२।०४५।०१४च् नाशंसे यदि जीवन्ति सर्वे ते शर्वरीम् इमाम्
  
२।०४५।०१५अ जीवेद् अपि हि मे माता शत्रुघ्नस्यान्ववेक्षया
  
२।०४५।०१५च् तद् दुःखं यत् तु कौसल्या वीरसूर् विनशिष्यति
  
२।०४५।०१६अ अनुरक्तजनाकीर्णा सुखालोकप्रियावहा
  
२।०४५।०१६च् राजव्यसनसंसृष्टा सा पुरी विनशिष्यति
  
२।०४५।०१७अ अतिक्रान्तम् अतिक्रान्तम् अनवाप्य मनोरथम्
  
२।०४५।०१७च् राज्ये रामम् अनिक्षिप्य पिता मे विनशिष्यति
  
२।०४५।०१८अ सिद्धार्थाः पितरं वृत्तं तस्मिन् काले ह्य् उपस्थिते
  
२।०४५।०१८च् प्रेतकार्येषु सर्वेषु संस्करिष्यन्ति भूमिपम्
  
२।०४५।०१९अ रम्यचत्वरसंस्थानां सुविभक्तमहापथाम्
  
२।०४५।०१९च् हर्म्यप्रासादसम्पन्नां गणिकावरशोभिताम्
  
२।०४५।०२०अ रथाश्वगजसम्बाधां तूर्यनादविनादिताम्
  
२।०४५।०२०च् सर्वकल्याणसम्पूर्णां हृष्टपुष्टजनाकुलाम्
  
२।०४५।०२१अ आरामोद्यानसम्पन्नां समाजोत्सवशालिनीम्
  
२।०४५।०२१च् सुखिता विचरिष्यन्ति राजधानीं पितुर् मम
  
२।०४५।०२२अ अपि सत्यप्रतिज्ञेन सार्धं कुशलिना वयम्
  
२।०४५।०२२च् निवृत्ते वनवासे ऽस्मिन्न् अयोध्यां प्रविशेमहि
  
२।०४५।०२३अ परिदेवयमानस्य दुःखार्तस्य महात्मनः
  
२।०४५।०२३च् तिष्ठतो राजपुत्रस्य शर्वरी सात्यवर्तत
  
२।०४५।०२४अ तथा हि सत्यं ब्रुवति प्रजाहिते; नरेन्द्रपुत्रे गुरुसौहृदाद् गुहः
  
२।०४५।०२४च् मुमोच बाष्पं व्यसनाभिपीडितो; ज्वरातुरो नाग इव व्यथातुरः
  
२।०४६।००१अ प्रभातायां तु शर्वर्यां पृथु वृक्षा महायशाः
  
२।०४६।००१च् उवाच रामः सौमित्रिं लक्ष्मणं शुभलक्षणम्
  
२।०४६।००२अ भास्करोदयकालो ऽयं गता भगवती निशा
  
२।०४६।००२च् असौ सुकृष्णो विहगः कोकिलस् तात कूजति
  
२।०४६।००३अ बर्हिणानां च निर्घोषः श्रूयते नदतां वने
  
२।०४६।००३च् तराम जाह्नवीं सौम्य शीघ्रगां सागरङ्गमाम्
  
२।०४६।००४अ विज्ञाय रामस्य वचः सौमित्रिर् मित्रनन्दनः
  
२।०४६।००४च् गुहम् आमन्त्र्य सूतं च सो ऽतिष्ठद् भ्रातुर् अग्रतः
  
२।०४६।००५अ ततः कलापान् सन्नह्य खड्गौ बद्ध्वा च धन्विनौ
  
२।०४६।००५च् जग्मतुर् येन तौ गङ्गां सीतया सह राघवौ
  
२।०४६।००६अ रामम् एव तु धर्मज्ञम् उपगम्य विनीतवत्
  
२।०४६।००६च् किम् अहं करवाणीति सूतः प्राञ्जलिर् अब्रवीत्
  
२।०४६।००७अ निवर्तस्वेत्य् उवाचैनम् एतावद् धि कृतं मम
  
२।०४६।००७च् यानं विहाय पद्भ्यां तु गमिष्यामो महावनम्
  
२।०४६।००८अ आत्मानं त्व् अभ्यनुज्ञातम् अवेक्ष्यार्तः स सारथिः
  
२।०४६।००८च् सुमन्त्रः पुरुषव्याघ्रम् ऐक्ष्वाकम् इदम् अब्रवीत्
  
२।०४६।००९अ नातिक्रान्तम् इदं लोके पुरुषेणेह केन चित्
  
२।०४६।००९च् तव सभ्रातृभार्यस्य वासः प्राकृतवद् वने
  
२।०४६।०१०अ न मन्ये ब्रह्मचर्ये ऽस्ति स्वधीते वा फलोदयः
  
२।०४६।०१०च् मार्दवार्जवयोर् वापि त्वां चेद् व्यसनम् आगतम्
  
२।०४६।०११अ सह राघव वैदेह्या भ्रात्रा चैव वने वसन्
  
२।०४६।०११च् त्वं गतिं प्राप्स्यसे वीर त्रींल् लोकांस् तु जयन्न् इव
  
२।०४६।०१२अ वयं खलु हता राम ये तयाप्य् उपवञ्चिताः
  
२।०४६।०१२च् कैकेय्या वशम् एष्यामः पापाया दुःखभागिनः
  
२।०४६।०१३अ इति ब्रुवन्न् आत्म समं सुमन्त्रः सारथिस् तदा
  
२।०४६।०१३च् दृष्ट्वा दुर गतं रामं दुःखार्तो रुरुदे चिरम्
  
२।०४६।०१४अ ततस् तु विगते बाष्पे सूतं स्पृष्टोदकं शुचिम्
  
२।०४६।०१४च् रामस् तु मधुरं वाक्यं पुनः पुनर् उवाच तम्
  
२।०४६।०१५अ इक्ष्वाकूणां त्वया तुल्यं सुहृदं नोपलक्षये
  
२।०४६।०१५च् यथा दशरथो राजा मां न शोचेत् तथा कुरु
  
२।०४६।०१६अ शोकोपहत चेताश् च वृद्धश् च जगतीपतिः
  
२।०४६।०१६च् काम भारावसन्नश् च तस्माद् एतद् ब्रवीमि ते
  
२।०४६।०१७अ यद् यद् आज्ञापयेत् किं चित् स महात्मा महीपतिः
  
२।०४६।०१७च् कैकेय्याः प्रियकामार्थं कार्यं तद् अविकाङ्क्षया
  
२।०४६।०१८अ एतदर्थं हि राज्यानि प्रशासति नरेश्वराः
  
२।०४६।०१८च् यद् एषां सर्वकृत्येषु मनो न प्रतिहन्यते
  
२।०४६।०१९अ तद् यथा स महाराजो नालीकम् अधिगच्छति
  
२।०४६।०१९च् न च ताम्यति दुःखेन सुमन्त्र कुरु तत् तथा
  
२।०४६।०२०अ अदृष्टदुःखं राजानं वृद्धम् आर्यं जितेन्द्रियम्
  
२।०४६।०२०च् ब्रूयास् त्वम् अभिवाद्यैव मम हेतोर् इदं वचः
  
२।०४६।०२१अ नैवाहम् अनुशोचामि लक्ष्मणो न च मैथिली
  
२।०४६।०२१च् अयोध्यायाश् च्युताश् चेति वने वत्स्यामहेति वा
  
२।०४६।०२२अ चतुर्दशसु वर्षेषु निवृत्तेषु पुनः पुनः
  
२।०४६।०२२च् लक्ष्मणं मां च सीतां च द्रक्ष्यसि क्षिप्रम् आगतान्
  
२।०४६।०२३अ एवम् उक्त्वा तु राजानं मातरं च सुमन्त्र मे
  
२।०४६।०२३च् अन्याश् च देवीः सहिताः कैकेयीं च पुनः पुनः
  
२।०४६।०२४अ आरोग्यं ब्रूहि कौसल्याम् अथ पादाभिवन्दनम्
  
२।०४६।०२४च् सीताया मम चार्यस्य वचनाल् लक्ष्मणस्य च
  
२।०४६।०२५अ ब्रूयाश् च हि महाराजं भरतं क्षिप्रम् आनय
  
२।०४६।०२५च् आगतश् चापि भरतः स्थाप्यो नृपमते पदे
  
२।०४६।०२६अ भरतं च परिष्वज्य यौवराज्ये ऽभिषिच्य च
  
२।०४६।०२६च् अस्मत्सन्तापजं दुःखं न त्वाम् अभिभविष्यति
  
२।०४६।०२७अ भरतश् चापि वक्तव्यो यथा राजनि वर्तसे
  
२।०४६।०२७च् तथा मातृषु वर्तेथाः सर्वास्व् एवाविशेषतः
  
२।०४६।०२८अ यथा च तव कैकेयी सुमित्रा चाविशेषतः
  
२।०४६।०२८च् तथैव देवी कौसल्या मम माता विशेषतः
  
२।०४६।०२९अ निवर्त्यमानो रामेण सुमन्त्रः शोककर्शितः
  
२।०४६।०२९च् तत् सर्वं वचनं श्रुत्वा स्नेहात् काकुत्स्थम् अब्रवीत्
  
२।०४६।०३०अ यद् अहं नोपचारेण ब्रूयां स्नेहाद् अविक्लवः
  
२।०४६।०३०च् भक्तिमान् इति तत् तावद् वाक्यं त्वं क्षन्तुम् अर्हसि
  
२।०४६।०३१अ कथं हि त्वद्विहीनो ऽहं प्रतियास्यामि तां पुरीम्
  
२।०४६।०३१च् तव तात वियोगेन पुत्रशोकाकुलाम् इव
  
२।०४६।०३२अ सरामम् अपि तावन् मे रथं दृष्ट्वा तदा जनः
  
२।०४६।०३२च् विना रामं रथं दृष्ट्वा विदीर्येतापि सा पुरी
  
२।०४६।०३३अ दैन्यं हि नगरी गच्छेद् दृष्ट्वा शून्यम् इमं रथम्
  
२।०४६।०३३च् सूतावशेषं स्वं सैन्यं हतवीरम् इवाहवे
  
२।०४६।०३४अ दूरे ऽपि निवसन्तं त्वां मानसेनाग्रतः स्थितम्
  
२।०४६।०३४च् चिन्तयन्त्यो ऽद्य नूनं त्वां निराहाराः कृताः प्रजाः
  
२।०४६।०३५अ आर्तनादो हि यः पौरैर् मुक्तस् तद्विप्रवासने
  
२।०४६।०३५च् रथस्थं मां निशाम्यैव कुर्युः शतगुणं ततः
  
२।०४६।०३६अ अहं किं चापि वक्ष्यामि देवीं तव सुतो मया
  
२।०४६।०३६च् नीतो ऽसौ मातुलकुलं सन्तापं मा कृथा इति
  
२।०४६।०३७अ असत्यम् अपि नैवाहं ब्रूयां वचनम् ईदृशम्
  
२।०४६।०३७च् कथम् अप्रियम् एवाहं ब्रूयां सत्यम् इदं वचः
  
२।०४६।०३८अ मम तावन् नियोगस्थास् त्वद्बन्धुजनवाहिनः
  
२।०४६।०३८च् कथं रथं त्वया हीनं प्रवक्ष्यन्ति हयोत्तमाः
  
२।०४६।०३९अ यदि मे याचमानस्य त्यागम् एव करिष्यसि
  
२।०४६।०३९च् सरथो ऽग्निं प्रवेक्ष्यामि त्यक्त मात्र इह त्वया
  
२।०४६।०४०अ भविष्यन्ति वने यानि तपोविघ्नकराणि ते
  
२।०४६।०४०च् रथेन प्रतिबाधिष्ये तानि सत्त्वानि राघव
  
२।०४६।०४१अ तत् कृतेन मया प्राप्तं रथ चर्या कृतं सुखम्
  
२।०४६।०४१च् आशंसे त्वत्कृतेनाहं वनवासकृतं सुखम्
  
२।०४६।०४२अ प्रसीदेच्छामि ते ऽरण्ये भवितुं प्रत्यनन्तरः
  
२।०४६।०४२च् प्रीत्याभिहितम् इच्छामि भव मे पत्यनन्तरः
  
२।०४६।०४३अ तव शुश्रूषणं मूर्ध्ना करिष्यामि वने वसन्
  
२।०४६।०४३च् अयोध्यां देवलोकं वा सर्वथा प्रजहाम्य् अहम्
  
२।०४६।०४४अ न हि शक्या प्रवेष्टुं सा मयायोध्या त्वया विना
  
२।०४६।०४४च् राजधानी महेन्द्रस्य यथा दुष्कृतकर्मणा
  
२।०४६।०४५अ इमे चापि हया वीर यदि ते वनवासिनः
  
२।०४६।०४५च् परिचर्यां करिष्यन्ति प्राप्स्यन्ति परमां गतिम्
  
२।०४६।०४६अ वनवासे क्षयं प्राप्ते ममैष हि मनोरथः
  
२।०४६।०४६च् यद् अनेन रथेनैव त्वां वहेयं पुरीं पुनः
  
२।०४६।०४७अ चतुर्दश हि वर्षाणि सहितस्य त्वया वने
  
२।०४६।०४७च् क्षणभूतानि यास्यन्ति शतशस् तु ततो ऽन्यथा
  
२।०४६।०४८अ भृत्यवत्सल तिष्ठन्तं भर्तृपुत्रगते पथि
  
२।०४६।०४८च् भक्तं भृत्यं स्थितं स्थित्यां त्वं न मां हातुम् अर्हसि
  
२।०४६।०४९अ एवं बहुविधं दीनं याचमानं पुनः पुनः
  
२।०४६।०४९च् रामो भृत्यानुकम्पी तु सुमन्त्रम् इदम् अब्रवीत्
  
२।०४६।०५०अ जानामि परमां भक्तिं मयि ते भर्तृवत्सल
  
२।०४६।०५०च् शृणु चापि यदर्थं त्वां प्रेषयामि पुरीम् इतः
  
२।०४६।०५१अ नगरीं त्वां गतं दृष्ट्वा जननी मे यवीयसी
  
२।०४६।०५१च् कैकेयी प्रत्ययं गच्छेद् इति रामो वनं गतः
  
२।०४६।०५२अ परितुष्टा हि सा देवि वनवासं गते मयि
  
२।०४६।०५२च् राजानं नातिशङ्केत मिथ्यावादीति धार्मिकम्
  
२।०४६।०५३अ एष मे प्रथमः कल्पो यद् अम्बा मे यवीयसी
  
२।०४६।०५३च् भरतारक्षितं स्फीतं पुत्रराज्यम् अवाप्नुयात्
  
२।०४६।०५४अ मम प्रियार्थं राज्ञश् च सरथस् त्वं पुरीं व्रज
  
२।०४६।०५४च् सन्दिष्टश् चासि यानर्थांस् तांस् तान् ब्रूयास् तथातथा
  
२।०४६।०५५अ इत्य् उक्त्वा वचनं सूतं सान्त्वयित्वा पुनः पुनः
  
२।०४६।०५५च् गुहं वचनम् अक्लीबं रामो हेतुमद् अब्रवीत्
  
२।०४६।०५५ए जटाः कृत्वा गमिष्यामि न्यग्रोधक्षीरम् आनय
  
२।०४६।०५६अ तत् क्षीरं राजपुत्राय गुहः क्षिप्रम् उपाहरत्
  
२।०४६।०५६च् लक्ष्मणस्यात्मनश् चैव रामस् तेनाकरोज् जटाः
  
२।०४६।०५७अ तौ तदा चीरवसनौ जटामण्डलधारिणौ
  
२।०४६।०५७च् अशोभेताम् ऋषिसमौ भ्रातरौ रामलक्ष्मणौ
  
२।०४६।०५८अ ततो वैखानसं मार्गम् आस्थितः सहलक्ष्मणः
  
२।०४६।०५८च् व्रतम् आदिष्टवान् रामः सहायं गुहम् अब्रवीत्
  
२।०४६।०५९अ अप्रमत्तो बले कोशे दुर्गे जनपदे तथा
  
२।०४६।०५९च् भवेथा गुह राज्यं हि दुरारक्षतमं मतम्
  
२।०४६।०६०अ ततस् तं समनुज्ञाय गुहम् इक्ष्वाकुनन्दनः
  
२।०४६।०६०च् जगाम तूर्णम् अव्यग्रः सभार्यः सहलक्ष्मणः
  
२।०४६।०६१अ स तु दृष्ट्वा नदीतीरे नावम् इक्ष्वाकुनन्दनः
  
२।०४६।०६१च् तितीर्षुः शीघ्रगां गङ्गाम् इदं लक्ष्मणम् अब्रवीत्
  
२।०४६।०६२अ आरोह त्वं नर व्याघ्र स्थितां नावम् इमां शनैः
  
२।०४६।०६२च् सीतां चारोपयान्वक्षं परिगृह्य मनस्विनीम्
  
२।०४६।०६३अ स भ्रातुः शासनं श्रुत्वा सर्वम् अप्रतिकूलयन्
  
२।०४६।०६३च् आरोप्य मैथिलीं पूर्वम् आरुरोहात्मवांस् ततः
  
२।०४६।०६४अ अथारुरोह तेजस्वी स्वयं लक्ष्मणपूर्वजः
  
२।०४६।०६४च् ततो निषादाधिपतिर् गुहो ज्ञातीन् अचोदयत्
  
२।०४६।०६५अ अनुज्ञाय सुमन्त्रं च सबलं चैव तं गुहम्
  
२।०४६।०६५च् आस्थाय नावं रामस् तु चोदयाम् आस नाविकान्
  
२।०४६।०६६अ ततस् तैश् चोदिता सा नौः कर्णधारसमाहिता
  
२।०४६।०६६च् शुभस्फ्यवेगाभिहता शीघ्रं सलिलम् अत्यगात्
  
२।०४६।०६७अ मध्यं तु समनुप्राप्य भागीरथ्यास् त्व् अनिन्दिता
  
२।०४६।०६७च् वैदेही प्राञ्जलिर् भूत्वा तां नदीम् इदम् अब्रवीत्
  
२।०४६।०६८अ पुत्रो दशरथस्यायं महाराजस्य धीमतः
  
२।०४६।०६८च् निदेशं पालयत्व् एनं गङ्गे त्वदभिरक्षितः
  
२।०४६।०६९अ चतुर्दश हि वर्षाणि समग्राण्य् उष्य कानने
  
२।०४६।०६९च् भ्रात्रा सह मया चैव पुनः प्रत्यागमिष्यति
  
२।०४६।०७०अ ततस् त्वां देवि सुभगे क्षेमेण पुनर् आगता
  
२।०४६।०७०च् यक्ष्ये प्रमुदिता गङ्गे सर्वकामसमृद्धये
  
२।०४६।०७१अ त्वं हि त्रिपथगा देवि ब्रह्म लोकं समीक्षसे
  
२।०४६।०७१च् भार्या चोदधिराजस्य लोके ऽस्मिन् सम्प्रदृश्यसे
  
२।०४६।०७२अ सा त्वां देवि नमस्यामि प्रशंसामि च शोभने
  
२।०४६।०७२च् प्राप्त राज्ये नरव्याघ्र शिवेन पुनर् आगते
  
२।०४६।०७३अ गवां शतसहस्राणि वस्त्राण्य् अन्नं च पेशलम्
  
२।०४६।०७३च् ब्राह्मणेभ्यः प्रदास्यामि तव प्रियचिकीर्षया
  
२।०४६।०७४अ तथा सम्भाषमाणा सा सीता गङ्गाम् अनिन्दिता
  
२।०४६।०७४च् दक्षिणा दक्षिणं तीरं क्षिप्रम् एवाभ्युपागमत्
  
२।०४६।०७५अ तीरं तु समनुप्राप्य नावं हित्वा नरर्षभः
  
२।०४६।०७५च् प्रातिष्ठत सह भ्रात्रा वैदेह्या च परन्तपः
  
२।०४६।०७६अ अथाब्रवीन् महाबाहुः सुमित्रानन्दवर्धनम्
  
२।०४६।०७६च् अग्रतो गच्छ सौमित्रे सीता त्वाम् अनुगच्छतु
  
२।०४६।०७७अ पृष्ठतो ऽहं गमिष्यामि त्वां च सीतां च पालयन्
  
२।०४६।०७७च् अद्य दुःखं तु वैदेही वनवासस्य वेत्स्यति
  
२।०४६।०७८अ गतं तु गङ्गापरपारम् आशु; रामं सुमन्त्रः प्रततं निरीक्ष्य
  
२।०४६।०७८च् अध्वप्रकर्षाद् विनिवृत्तदृष्टिर्; मुमोच बाष्पं व्यथितस् तपस्वी
  
२।०४६।०७९अ तौ तत्र हत्वा चतुरो महामृगान्; वराहम् ऋश्यं पृषतं महारुरुम्
  
२।०४६।०७९च् आदाय मेध्यं त्वरितं बुभुक्षितौ; वासाय काले ययतुर् वनस्पतिम्
  
२।०४७।००१अ स तं वृक्षं समासाद्य सन्ध्याम् अन्वास्य पश्चिमाम्
  
२।०४७।००१च् रामो रमयतां श्रेष्ठ इति होवाच लक्ष्मणम्
  
२।०४७।००२अ अद्येयं प्रथमा रात्रिर् याता जनपदाद् बहिः
  
२।०४७।००२च् या सुमन्त्रेण रहिता तां नोत्कण्ठितुम् अर्हसि
  
२।०४७।००३अ जागर्तव्यम् अतन्द्रिभ्याम् अद्य प्रभृति रात्रिषु
  
२।०४७।००३च् योगक्षेमो हि सीताया वर्तते लक्ष्मणावयोः
  
२।०४७।००४अ रात्रिं कथं चिद् एवेमां सौमित्रे वर्तयामहे
  
२।०४७।००४च् उपावर्तामहे भूमाव् आस्तीर्य स्वयम् आर्जितैः
  
२।०४७।००५अ स तु संविश्य मेदिन्यां महार्हशयनोचितः
  
२।०४७।००५च् इमाः सौमित्रये रामो व्याजहार कथाः शुभाः
  
२।०४७।००६अ ध्रुवम् अद्य महाराजो दुःखं स्वपिति लक्ष्मण
  
२।०४७।००६च् कृतकामा तु कैकेयी तुष्टा भवितुम् अर्हति
  
२।०४७।००७अ सा हि देवी महाराजं कैकेयी राज्यकारणात्
  
२।०४७।००७च् अपि न च्यावयेत् प्राणान् दृष्ट्वा भरतम् आगतम्
  
२।०४७।००८अ अनाथश् चैव वृद्धश् च मया चैव विनाकृतः
  
२।०४७।००८च् किं करिष्यति कामात्मा कैकेय्या वशम् आगतः
  
२।०४७।००९अ इदं व्यसनम् आलोक्य राज्ञश् च मतिविभ्रमम्
  
२।०४७।००९च् काम एवार्धधर्माभ्यां गरीयान् इति मे मतिः
  
२।०४७।०१०अ को ह्य् अविद्वान् अपि पुमान् प्रमदायाः कृते त्यजेत्
  
२।०४७।०१०च् छन्दानुवर्तिनं पुत्रं तातो माम् इव लक्ष्मण
  
२।०४७।०११अ सुखी बत सभार्यश् च भरतः केकयीसुतः
  
२।०४७।०११च् मुदितान् कोसलान् एको यो भोक्ष्यत्य् अधिराजवत्
  
२।०४७।०१२अ स हि सर्वस्य राज्यस्य मुखम् एकं भविष्यति
  
२।०४७।०१२च् ताते च वयसातीते मयि चारण्यम् आश्रिते
  
२।०४७।०१३अ अर्थधर्मौ परित्यज्य यः कामम् अनुवर्तते
  
२।०४७।०१३च् एवम् आपद्यते क्षिप्रं राजा दशरथो यथा
  
२।०४७।०१४अ मन्ये दशरथान्ताय मम प्रव्राजनाय च
  
२।०४७।०१४च् कैकेयी सौम्य सम्प्राप्ता राज्याय भरतस्य च
  
२।०४७।०१५अ अपीदानीं न कैकेयी सौभाग्यमदमोहिता
  
२।०४७।०१५च् कौसल्यां च सुमित्रां च सम्प्रबाधेत मत्कृते
  
२।०४७।०१६अ मा स्म मत्कारणाद् देवी सुमित्रा दुःखम् आवसेत्
  
२।०४७।०१६च् अयोध्याम् इत एव त्वं काले प्रविश लक्ष्मण
  
२।०४७।०१७अ अहम् एको गमिष्यामि सीतया सह दण्डकान्
  
२।०४७।०१७च् अनाथाया हि नाथस् त्वं कौसल्याया भविष्यसि
  
२।०४७।०१८अ क्षुद्रकर्मा हि कैकेयी द्वेषाद् अन्याय्यम् आचरेत्
  
२।०४७।०१८च् परिदद्या हि धर्मज्ञे भरते मम मातरम्
  
२।०४७।०१९अ नूनं जात्यन्तरे कस्मिंः स्त्रियः पुत्रैर् वियोजिताः
  
२।०४७।०१९च् जनन्या मम सौमित्रे तद् अप्य् एतद् उपस्थितम्
  
२।०४७।०२०अ मया हि चिरपुष्टेन दुःखसंवर्धितेन च
  
२।०४७।०२०च् विप्रायुज्यत कौसल्या फलकाले धिग् अस्तु माम्
  
२।०४७।०२१अ मा स्म सीमन्तिनी का चिज् जनयेत् पुत्रम् ईदृशम्
  
२।०४७।०२१च् सौमित्रे यो ऽहम् अम्बाया दद्मि शोकम् अनन्तकम्
  
२।०४७।०२२अ मन्ये प्रीतिविशिष्टा सा मत्तो लक्ष्मणसारिका
  
२।०४७।०२२च् यस्यास् तच् छ्रूयते वाक्यं शुक पादम् अरेर् दश
  
२।०४७।०२३अ शोचन्त्याश् चाल्पभाग्याया न किं चिद् उपकुर्वता
  
२।०४७।०२३च् पुर्त्रेण किम् अपुत्राया मया कार्यम् अरिन्दम
  
२।०४७।०२४अ अल्पभाग्या हि मे माता कौसल्या रहिता मया
  
२।०४७।०२४च् शेते परमदुःखार्ता पतिता शोकसागरे
  
२।०४७।०२५अ एको ह्य् अहम् अयोध्यां च पृथिवीं चापि लक्ष्मण
  
२।०४७।०२५च् तरेयम् इषुभिः क्रुद्धो ननु वीर्यम् अकारणम्
  
२।०४७।०२६अ अधर्मभय भीतश् च परलोकस्य चानघ
  
२।०४७।०२६च् तेन लक्ष्मण नाद्याहम् आत्मानम् अभिषेचये
  
२।०४७।०२७अ एतद् अन्यच् च करुणं विलप्य विजने बहु
  
२।०४७।०२७च् अश्रुपूर्णमुखो रामो निशि तूष्णीम् उपाविशत्
  
२।०४७।०२८अ विलप्योपरतं रामं गतार्चिषम् इवानलम्
  
२।०४७।०२८च् समुद्रम् इव निर्वेगम् आश्वासयत लक्ष्मणः
  
२।०४७।०२९अ ध्रुवम् अद्य पुरी राम अयोध्या युधिनां वर
  
२।०४७।०२९च् निष्प्रभा त्वयि निष्क्रान्ते गतचन्द्रेव शर्वरी
  
२।०४७।०३०अ नैतद् औपयिकं राम यद् इदं परितप्यसे
  
२।०४७।०३०च् विषादयसि सीतां च मां चैव पुरुषर्षभ
  
२।०४७।०३१अ न च सीता त्वया हीना न चाहम् अपि राघव
  
२।०४७।०३१च् मुहूर्तम् अपि जीवावो जलान् मत्स्याव् इवोद्धृतौ
  
२।०४७।०३२अ न हि तातं न शत्रुघ्नं न सुमित्रां परन्तप
  
२।०४७।०३२च् द्रष्टुम् इच्छेयम् अद्याहं स्वर्गं वापि त्वया विना
  
२।०४७।०३३अ स लक्ष्मणस्योत्तम पुष्कलं वचो; निशम्य चैवं वनवासम् आदरात्
  
२।०४७।०३३च् समाः समस्ता विदधे परन्तपः; प्रपद्य धर्मं सुचिराय राघवः
  
२।०४८।००१अ ते तु तस्मिन् महावृक्ष उषित्वा रजनीं शिवाम्
  
२।०४८।००१च् विमले ऽभ्युदिते सूर्ये तस्माद् देशात् प्रतस्थिरे
  
२।०४८।००२अ यत्र भागीरथी गङ्गा यमुनाम् अभिवर्तते
  
२।०४८।००२च् जग्मुस् तं देशम् उद्दिश्य विगाह्य सुमहद् वनम्
  
२।०४८।००३अ ते भूमिम् आगान् विविधान् देशांश् चापि मनोरमान्
  
२।०४८।००३च् अदृष्टपूर्वान् पश्यन्तस् तत्र तत्र यशस्विनः
  
२।०४८।००४अ यथाक्षेमेण गच्छन् स पश्यंश् च विविधान् द्रुमान्
  
२।०४८।००४च् निवृत्तमात्रे दिवसे रामः सौमित्रिम् अब्रवीत्
  
२।०४८।००५अ प्रयागम् अभितः पश्य सौमित्रे धूमम् उन्नतम्
  
२।०४८।००५च् अग्नेर् भगवतः केतुं मन्ये सन्निहितो मुनिः
  
२।०४८।००६अ नूनं प्राप्ताः स्म सम्भेदं गङ्गायमुनयोर् वयम्
  
२।०४८।००६च् तथा हि श्रूयते शम्ब्दो वारिणा वारिघट्टितः
  
२।०४८।००७अ दारूणि परिभिन्नानि वनजैर् उपजीविभिः
  
२।०४८।००७च् भरद्वाजाश्रमे चैते दृश्यन्ते विविधा द्रुमाः
  
२।०४८।००८अ धन्विनौ तौ सुखं गत्वा लम्बमाने दिवाकरे
  
२।०४८।००८च् गङ्गायमुनयोः सन्धौ प्रापतुर् निलयं मुनेः
  
२।०४८।००९अ रामस् त्व् आश्रमम् आसाद्य त्रासयन् मृगपक्षिणः
  
२।०४८।००९च् गत्वा मुहूर्तम् अध्वानं भरद्वाजम् उपागमत्
  
२।०४८।०१०अ ततस् त्व् आश्रमम् आसाद्य मुनेर् दर्शनकाङ्क्षिणौ
  
२।०४८।०१०च् सीतयानुगतौ वीरौ दूराद् एवावतस्थतुः
  
२।०४८।०११अ हुताग्निहोत्रं दृष्ट्वैव महाभागं कृताञ्जलिः
  
२।०४८।०११च् रामः सौमित्रिणा सार्धं सीतया चाभ्यवादयत्
  
२।०४८।०१२अ न्यवेदयत चात्मानं तस्मै लक्ष्मणपूर्वजः
  
२।०४८।०१२च् पुत्रौ दशरथस्यावां भगवन् रामलक्ष्मणौ
  
२।०४८।०१३अ भार्या ममेयं वैदेही कल्याणी जनकात्मजा
  
२।०४८।०१३च् मां चानुयाता विजनं तपोवनम् अनिन्दिता
  
२।०४८।०१४अ पित्रा प्रव्राज्यमानं मां सौमित्रिर् अनुजः प्रियः
  
२।०४८।०१४च् अयम् अन्वगमद् भ्राता वनम् एव दृढव्रतः
  
२।०४८।०१५अ पित्रा नियुक्ता भगवन् प्रवेष्यामस् तपोवनम्
  
२।०४८।०१५च् धर्मम् एवाचरिष्यामस् तत्र मूलफलाशनाः
  
२।०४८।०१६अ तस्य तद्वचनं श्रुत्वा राजपुत्रस्य धीमतः
  
२।०४८।०१६च् उपानयत धर्मात्मा गाम् अर्घ्यम् उदकं ततः
  
२।०४८।०१७अ मृगपक्षिभिर् आसीनो मुनिभिश् च समन्ततः
  
२।०४८।०१७च् रामम् आगतम् अभ्यर्च्य स्वागतेनाह तं मुनिः
  
२।०४८।०१८अ प्रतिगृह्य च ताम् अर्चाम् उपविष्टं सराघवम्
  
२।०४८।०१८च् भरद्वाजो ऽब्रवीद् वाक्यं धर्मयुक्तम् इदं तदा
  
२।०४८।०१९अ चिरस्य खलु काकुत्स्थ पश्यामि त्वाम् इहागतम्
  
२।०४८।०१९च् श्रुतं तव मया चेदं विवासनम् अकारणम्
  
२।०४८।०२०अ अवकाशो विविक्तो ऽयं महानद्योः समागमे
  
२।०४८।०२०च् पुण्यश् च रमणीयश् च वसत्व् इह भगान् सुखम्
  
२।०४८।०२१अ एवम् उक्तस् तु वचनं भरद्वाजेन राघवः
  
२।०४८।०२१च् प्रत्युवाच शुभं वाक्यं रामः सर्वहिते रतः
  
२।०४८।०२२अ भगवन्न् इत आसन्नः पौरजानपदो जनः
  
२।०४८।०२२च् आगमिष्यति वैदेहीं मां चापि प्रेक्षको जनः
  
२।०४८।०२२ए अनेन कारणेनाहम् इह वासं न रोचये
  
२।०४८।०२३अ एकान्ते पश्य भगवन्न् आश्रमस्थानम् उत्तमम्
  
२।०४८।०२३च् रमते यत्र वैदेही सुखार्हा जनकात्मजा
  
२।०४८।०२४अ एतच् छ्रुत्वा शुभं वाक्यं भरद्वाजो महामुनिः
  
२।०४८।०२४च् राघवस्य ततो वाक्यम् अर्थ ग्राहकम् अब्रवीत्
  
२।०४८।०२५अ दशक्रोश इतस् तात गिरिर् यस्मिन् निवत्स्यसि
  
२।०४८।०२५च् महर्षिसेवितः पुण्यः सर्वतः सुख दर्शनः
  
२।०४८।०२६अ गोलाङ्गूलानुचरितो वानरर्क्षनिषेवितः
  
२।०४८।०२६च् चित्रकूट इति ख्यातो गन्धमादनसन्निभः
  
२।०४८।०२७अ यावता चित्र कूटस्य नरः शृङ्गाण्य् अवेक्षते
  
२।०४८।०२७च् कल्याणानि समाधत्ते न पापे कुरुते मनः
  
२।०४८।०२८अ ऋषयस् तत्र बहवो विहृत्य शरदां शतम्
  
२।०४८।०२८च् तपसा दिवम् आरूढाः कपालशिरसा सह
  
२।०४८।०२९अ प्रविविक्तम् अहं मन्ये तं वासं भवतः सुखम्
  
२।०४८।०२९च् इह वा वनवासाय वस राम मया सह
  
२।०४८।०३०अ स रामं सर्वकामैस् तं भरद्वाजः प्रियातिथिम्
  
२।०४८।०३०च् सभार्यं सह च भ्रात्रा प्रतिजग्राह धर्मवित्
  
२।०४८।०३१अ तस्य प्रयागे रामस्य तं महर्षिम् उपेयुषः
  
२।०४८।०३१च् प्रपन्ना रजनी पुण्या चित्राः कथयतः कथाः
  
२।०४८।०३२अ प्रभातायां रजन्यां तु भरद्वाजम् उपागमत्
  
२।०४८।०३२च् उवाच नरशार्दूलो मुनिं ज्वलिततेजसं
  
२।०४८।०३३अ शर्वरीं भवनन्न् अद्य सत्यशील तवाश्रमे
  
२।०४८।०३३च् उषिताः स्मेह वसतिम् अनुजानातु नो भवान्
  
२।०४८।०३४अ रात्र्यां तु तस्यां व्युष्टायां भरद्वाजो ऽब्रवीद् इदम्
  
२।०४८।०३४च् मधुमूलफलोपेतं चित्रकूटं व्रजेति ह
  
२।०४८।०३५अ तत्र कुञ्जरयूथानि मृगयूथानि चाभितः
  
२।०४८।०३५च् विचरन्ति वनान्तेषु तानि द्रक्ष्यसि राघव
  
२।०४८।०३६अ प्रहृष्टकोयष्टिककोकिलस्वनैर्; विनादितं तं वसुधाधरं शिवम्
  
२।०४८।०३६च् मृगैश् च मत्तैर् बहुभिश् च कुञ्जरैः; सुरम्यम् आसाद्य समावसाश्रमम्
  
२।०४९।००१अ उषित्वा रजनीं तत्र राजपुत्राव् अरिन्दमौ
  
२।०४९।००१च् महर्षिम् अभिवाद्याथ जग्मतुस् तं गिरिं प्रति
  
२।०४९।००२अ प्रस्थितांश् चैव तान् प्रेक्ष्य पिता पुत्रान् इवान्वगात्
  
२।०४९।००२च् ततः प्रचक्रमे वक्तुं वचनं स महामुनिः
  
२।०४९।००३अ अथासाद्य तु कालिन्दीं शीघ्रस्रोतसमापगाम्
  
२।०४९।००३च् तत्र यूयं प्लवं कृत्वा तरतांशुमतीं नदीम्
  
२।०४९।००४अ ततो न्यग्रोधम् आसाद्य महान्तं हरितच्छदम्
  
२।०४९।००४च् विवृद्धं बहुभिर् वृक्षैः श्यामं सिद्धोपसेवितम्
  
२।०४९।००५अ क्रोशमात्रं ततो गत्वा नीलं द्रक्ष्यथ काननम्
  
२।०४९।००५च् पलाशबदरीमिश्रं राम वंशैश् च यामुनैः
  
२।०४९।००६अ स पन्थाश् चित्रकूटस्य गतः सुबहुशो मया
  
२।०४९।००६च् रम्यो मार्दवयुक्तश् च वनदावैर् विवर्जितः
  
२।०४९।००६ए इति पन्थानम् आवेद्य महर्षिः स न्यवर्तत
  
२।०४९।००७अ उपावृत्ते मुनौ तस्मिन् रामो लक्ष्मणम् अब्रवीत्
  
२।०४९।००७च् कृतपुण्याः स्म सौमित्रे मुनिर् यन् नो ऽनुकम्पते
  
२।०४९।००८अ इति तौ पुरुषव्याघ्रौ मन्त्रयित्वा मनस्विनौ
  
२।०४९।००८च् सीताम् एवाग्रतः कृत्वा कालिन्दीं जग्मतुर् नदीम्
  
२।०४९।००९अ तौ काष्ठसङ्घाटम् अथो चक्रतुः सुमहाप्लवम्
  
२।०४९।००९च् चकार लक्ष्मणश् छित्त्वा सीतायाः सुखमानसं
  
२।०४९।०१०अ तत्र श्रियम् इवाचिन्त्यां रामो दाशरथिः प्रियाम्
  
२।०४९।०१०च् ईषत्संलज्जमानां ताम् अध्यारोपयत प्लवम्
  
२।०४९।०११अ ततः प्लवेनांशुमतीं शीघ्रगाम् ऊर्मिमालिनीम्
  
२।०४९।०११च् तीरजैर् बहुभिर् वृक्षैः सन्तेरुर् यमुनां नदीम्
  
२।०४९।०१२अ ते तीर्णाः प्लवम् उत्सृज्य प्रस्थाय यमुनावनात्
  
२।०४९।०१२च् श्यामं न्यग्रोधम् आसेदुः शीतलं हरितच्छदम्
  
२।०४९।०१३अ कौसल्यां चैव पश्येयं सुमित्रां च यशस्विनीम्
  
२।०४९।०१३च् इति सीताञ्जलिं कृत्वा पर्यगछद् वनस्पतिम्
  
२।०४९।०१४अ क्रोशमात्रं ततो गत्वा भ्रातरौ रामलक्ष्मणौ
  
२।०४९।०१४च् बहून् मेध्यान् मृगान् हत्वा चेरतुर् यमुनावने
  
२।०४९।०१५अ विहृत्य ते बर्हिणपूगनादिते; शुभे वने वारणवानरायुते
  
२।०४९।०१५च् समं नदीवप्रम् उपेत्य सम्मतं; निवासम् आजग्मुर् अदीनदर्शनः
  
२।०५०।००१अ अथ रात्र्यां व्यतीतायाम् अवसुप्तम् अनन्तरम्
  
२।०५०।००१च् प्रबोधयाम् आस शनैर् लक्ष्मणं रघुनन्दनः
  
२।०५०।००२अ सौमित्रे शृणु वन्यानां वल्गु व्याहरतां स्वनम्
  
२।०५०।००२च् सम्प्रतिष्ठामहे कालः प्रस्थानस्य परन्तप
  
२।०५०।००३अ स सुप्तः समये भ्रात्रा लक्ष्मणः प्रतिबोधितः
  
२।०५०।००३च् जहौ निद्रां च तन्द्रीं च प्रसक्तं च पथि श्रमम्
  
२।०५०।००४अ तत उत्थाय ते सर्वे स्पृष्ट्वा नद्याः शिवं जलम्
  
२।०५०।००४च् पन्थानम् ऋषिणोद्दिष्टं चित्रकूटस्य तं ययुः
  
२।०५०।००५अ ततः सम्प्रस्थितः काले रामः सौमित्रिणा सह
  
२।०५०।००५च् सीतां कमलपत्राक्षीम् इदं वचनम् अब्रवीत्
  
२।०५०।००६अ आदीप्तान् इव वैदेहि सर्वतः पुष्पितान् नगान्
  
२।०५०।००६च् स्वैः पुष्पैः किंशुकान् पश्य मालिनः शिशिरात्यये
  
२।०५०।००७अ पश्य भल्लातकान् फुल्लान् नरैर् अनुपसेवितान्
  
२।०५०।००७च् फलपत्रैर् अवनतान् नूनं शक्ष्यामि जीवितुम्
  
२।०५०।००८अ पश्य द्रोणप्रमाणानि लम्बमानानि लक्ष्मण
  
२।०५०।००८च् मधूनि मधुकारीभिः सम्भृतानि नगे नगे
  
२।०५०।००९अ एष क्रोशति नत्यूहस् तं शिखी प्रतिकूजति
  
२।०५०।००९च् रमणीये वनोद्देशे पुष्पसंस्तरसङ्कटे
  
२।०५०।०१०अ मातङ्गयूथानुसृतं पक्षिसङ्घानुनादितम्
  
२।०५०।०१०च् चित्रकूटम् इमं पश्य प्रवृद्धशिखरं गिरिम्
  
२।०५०।०११अ ततस् तौ पादचारेण गच्छन्तौ सह सीतया
  
२।०५०।०११च् रम्यम् आसेदतुः शैलं चित्रकूटं मनोरमम्
  
२।०५०।०१२अ तं तु पर्वतम् आसाद्य नानापक्षिगणायुतम्
  
२।०५०।०१२च् अयं वासो भवेत् तावद् अत्र सौम्य रमेमहि
  
२।०५०।०१३अ लक्ष्मणानय दारूणि दृढानि च वराणि च
  
२।०५०।०१३च् कुरुष्वावसथं सौम्य वासे मे ऽभिरतं मनः
  
२।०५०।०१४अ तस्य तद्वचनं श्रुत्वा सौमित्रिर् विविधान् द्रुमान्
  
२।०५०।०१४च् आजहार ततश् चक्रे पर्ण शालाम् अरिं दम
  
२।०५०।०१५अ शुश्रूषमाणम् एकाग्रम् इदं वचनम् अब्रवीत्
  
२।०५०।०१५च् ऐणेयं मांसम् आहृत्य शालां यक्ष्यामहे वयम्
  
२।०५०।०१६अ स लक्ष्मणः कृष्णमृगं हत्वा मेध्यं पतापवान्
  
२।०५०।०१६च् अथ चिक्षेप सौमित्रिः समिद्धे जातवेदसि
  
२।०५०।०१७अ तं तु पक्वं समाज्ञाय निष्टप्तं छिन्नशोणितम्
  
२।०५०।०१७च् लक्ष्मणः पुरुषव्याघ्रम् अथ राघवम् अब्रवीत्
  
२।०५०।०१८अ अयं कृष्णः समाप्ताङ्गः शृतः कृष्ण मृगो यथा
  
२।०५०।०१८च् देवता देवसङ्काश यजस्व कुशलो ह्य् असि
  
२।०५०।०१९अ रामः स्नात्वा तु नियतो गुणवाञ् जप्यकोविदः
  
२।०५०।०१९च् पापसंशमनं रामश् चकार बलिम् उत्तमम्
  
२।०५०।०२०अ तां वृक्षपर्णच् छदनां मनोज्ञां; यथाप्रदेशं सुकृतां निवाताम्
  
२।०५०।०२०च् वासाय सर्वे विविशुः समेताः; सभां यथा देव गणाः सुधर्माम्
  
२।०५०।०२१अ अनेकनानामृगपक्षिसङ्कुले; विचित्रपुष्पस्तबलैर् द्रुमैर् युते
  
२।०५०।०२१च् वनोत्तमे व्यालमृगानुनादिते; तथा विजह्रुः सुसुखं जितेन्द्रियाः
  
२।०५०।०२२अ सुरम्यम् आसाद्य तु चित्रकूटं; नदीं च तां माल्यवतीं सुतीर्थाम्
  
२।०५०।०२२च् ननन्द हृष्टो मृगपक्षिजुष्टां; जहौ च दुःखं पुरविप्रवासात्
  
२।०५१।००१अ कथयित्वा सुदुःखार्तः सुमन्त्रेण चिरं सह
  
२।०५१।००१च् रामे दक्षिण कूलस्थे जगाम स्वगृहं गुहः
  
२।०५१।००२अ अनुज्ञातः सुमन्त्रो ऽथ योजयित्वा हयोत्तमान्
  
२।०५१।००२च् अयोध्याम् एव नगरीं प्रययौ गाढदुर्मनाः
  
२।०५१।००३अ स वनानि सुगन्धीनि सरितश् च सरांसि च
  
२।०५१।००३च् पश्यन्न् अतिययौ शीघ्रं ग्रामाणि नगराणि च
  
२।०५१।००४अ ततः सायाह्नसमये तृतीये ऽहनि सारथिः
  
२।०५१।००४च् अयोध्यां समनुप्राप्य निरानन्दां ददर्श ह
  
२।०५१।००५अ स शून्याम् इव निःशब्दां दृष्ट्वा परमदुर्मनाः
  
२।०५१।००५च् सुमन्त्रश् चिन्तयाम् आस शोकवेगसमाहतः
  
२।०५१।००६अ कच्चिन् न सगजा साश्वा सजना सजनाधिपा
  
२।०५१।००६च् राम सन्तापदुःखेन दग्धा शोकाग्निना पुरी
  
२।०५१।००६ए इति चिन्तापरः सूतस् त्वरितः प्रविवेश ह
  
२।०५१।००७अ सुमन्त्रम् अभियान्तं तं शतशो ऽथ सहस्रशः
  
२।०५१।००७च् क्व राम इति पृच्छन्तः सूतम् अभ्यद्रवन् नराः
  
२।०५१।००८अ तेषां शशंस गङ्गायाम् अहम् आपृच्छ्य राघवम्
  
२।०५१।००८च् अनुज्ञातो निवृत्तो ऽस्मि धार्मिकेण महात्मना
  
२।०५१।००९अ ते तीर्णा इति विज्ञाय बाष्पपूर्णमुखा जनाः
  
२।०५१।००९च् अहो धिग् इति निःश्वस्य हा रामेति च चुक्रुशुः
  
२।०५१।०१०अ शुश्राव च वचस् तेषां वृन्दं वृन्दं च तिष्ठताम्
  
२।०५१।०१०च् हताः स्म खलु ये नेह पश्याम इति राघवम्
  
२।०५१।०११अ दानयज्ञविवाहेषु समाजेषु महत्सु च
  
२।०५१।०११च् न द्रक्ष्यामः पुनर् जातु धार्मिकं रामम् अन्तरा
  
२।०५१।०१२अ किं समर्थं जनस्यास्य किं प्रियं किं सुखावहम्
  
२।०५१।०१२च् इति रामेण नगरं पितृवत् परिपालितम्
  
२।०५१।०१३अ वातायनगतानां च स्त्रीणाम् अन्वन्तरापणम्
  
२।०५१।०१३च् रामशोकाभितप्तानां शुश्राव परिदेवनम्
  
२।०५१।०१४अ स राजमार्गमध्येन सुमन्त्रः पिहिताननः
  
२।०५१।०१४च् यत्र राजा दशरथस् तद् एवोपययौ गृहम्
  
२।०५१।०१५अ सो ऽवतीर्य रथाच् छीघ्रं राजवेश्म प्रविश्य च
  
२।०५१।०१५च् कक्ष्याः सप्ताभिचक्राम महाजनसमाकुलाः
  
२।०५१।०१६अ ततो दशरथस्त्रीणां प्रासादेभ्यस् ततस् ततः
  
२।०५१।०१६च् रामशोकाभितप्तानां मन्दं शुश्राव जल्पितम्
  
२।०५१।०१७अ सह रामेण निर्यातो विना रामम् इहागतः
  
२।०५१।०१७च् सूतः किं नाम कौसल्यां शोचन्तीं प्रतिवक्ष्यति
  
२।०५१।०१८अ यथा च मन्ये दुर्जीवम् एवं न सुकरं ध्रुवम्
  
२।०५१।०१८च् आच्छिद्य पुत्रे निर्याते कौसल्या यत्र जीवति
  
२।०५१।०१९अ सत्य रूपं तु तद्वाक्यं राज्ञः स्त्रीणां निशामयन्
  
२।०५१।०१९च् प्रदीप्तम् इव शोकेन विवेश सहसा गृहम्
  
२।०५१।०२०अ स प्रविश्याष्टमीं कक्ष्यां राजानं दीनम् आतुलम्
  
२।०५१।०२०च् पुत्रशोकपरिद्यूनम् अपश्यत् पाण्डरे गृहे
  
२।०५१।०२१अ अभिगम्य तम् आसीनं नरेन्द्रम् अभिवाद्य च
  
२।०५१।०२१च् सुमन्त्रो रामवचनं यथोक्तं प्रत्यवेदयत्
  
२।०५१।०२२अ स तूष्णीम् एव तच् छ्रुत्वा राजा विभ्रान्त चेतनः
  
२।०५१।०२२च् मूर्छितो न्यपतद् भूमौ रामशोकाभिपीडितः
  
२।०५१।०२३अ ततो ऽन्तःपुरम् आविद्धं मूर्छिते पृथिवीपतौ
  
२।०५१।०२३च् उद्धृत्य बाहू चुक्रोश नृपतौ पतिते क्षितौ
  
२।०५१।०२४अ सुमित्रया तु सहिता कौसल्या पतितं पतिम्
  
२।०५१।०२४च् उत्थापयाम् आस तदा वचनं चेदम् अब्रवीत्
  
२।०५१।०२५अ इमं तस्य महाभाग दूतं दुष्करकारिणः
  
२।०५१।०२५च् वनवासाद् अनुप्राप्तं कस्मान् न प्रतिभाषसे
  
२।०५१।०२६अ अद्येमम् अनयं कृत्वा व्यपत्रपसि राघव
  
२।०५१।०२६च् उत्तिष्ठ सुकृतं ते ऽस्तु शोके न स्यात् सहायता
  
२।०५१।०२७अ देव यस्या भयाद् रामं नानुपृच्छसि सारथिम्
  
२।०५१।०२७च् नेह तिष्ठति कैकेयी विश्रब्धं प्रतिभाष्यताम्
  
२।०५१।०२८अ सा तथोक्त्वा महाराजं कौसल्या शोकलालसा
  
२।०५१।०२८च् धरण्यां निपपाताशु बाष्पविप्लुतभाषिणी
  
२।०५१।०२९अ एवं विलपतीं दृष्ट्वा कौसल्यां पतितां भुवि
  
२।०५१।०२९च् पतिं चावेक्ष्य ताः सर्वाः सस्वरं रुरुदुः स्त्रियः
  
२।०५१।०३०अ ततस् तम् अन्तःपुरनादम् उत्थितं; समीक्ष्य वृद्धास् तरुणाश् च मानवाः
  
२।०५१।०३०च् स्त्रियश् च सर्वा रुरुदुः समन्ततः; पुरं तदासीत् पुनर् एव सङ्कुलम्
  
२।०५२।००१अ प्रत्याश्वस्तो यदा राजा मोहात् प्रत्यागतः पुनः
  
२।०५२।००१च् अथाजुहाव तं सूतं रामवृत्तान्तकारणात्
  
२।०५२।००२अ वृद्धं परमसन्तप्तं नवग्रहम् इव द्विपम्
  
२।०५२।००२च् विनिःश्वसन्तं ध्यायन्तम् अस्वस्थम् इव कुञ्जरम्
  
२।०५२।००३अ राजा तु रजसा सूतं ध्वस्ताङ्गं समुपस्थितम्
  
२।०५२।००३च् अश्रु पूर्णमुखं दीनम् उवाच परमार्तवत्
  
२।०५२।००४अ क्व नु वत्स्यति धर्मात्मा वृक्षमूलम् उपाश्रितः
  
२।०५२।००४च् सो ऽत्यन्तसुखितः सूत किम् अशिष्यति राघवः
  
२।०५२।००४ए भूमिपालात्मजो भूमौ शेते कथम् अनाथवत्
  
२।०५२।००५अ यं यान्तम् अनुयान्ति स्म पदाति रथकुञ्जराः
  
२।०५२।००५च् स वत्स्यति कथं रामो विजनं वनम् आश्रितः
  
२।०५२।००६अ व्यालैर् मृगैर् आचरितं कृष्णसर्पनिषेवितम्
  
२।०५२।००६च् कथं कुमारौ वैदेह्या सार्धं वनम् उपस्थितौ
  
२।०५२।००७अ सुकुमार्या तपस्विन्या सुमन्त्र सह सीतया
  
२।०५२।००७च् राजपुत्रौ कथं पादैर् अवरुह्य रथाद् गतौ
  
२।०५२।००८अ सिद्धार्थः खलु सूत त्वं येन दृष्टौ ममात्मजौ
  
२।०५२।००८च् वनान्तं प्रविशन्तौ ताव् अश्विनाव् इव मन्दरम्
  
२।०५२।००९अ किम् उवाच वचो रामः किम् उवाच च लक्ष्मणः
  
२।०५२।००९च् सुमन्त्र वनम् आसाद्य किम् उवाच च मैथिली
  
२।०५२।००९ए आसितं शयितं भुक्तं सूत रामस्य कीर्तय
  
२।०५२।०१०अ इति सूतो नरेन्द्रेण चोदितः सज्जमानया
  
२।०५२।०१०च् उवाच वाचा राजानं सबाष्पपरिरब्धया
  
२।०५२।०११अ अब्रवीन् मां महाराज धर्मम् एवानुपालयन्
  
२।०५२।०११च् अञ्जलिं राघवः कृत्वा शिरसाभिप्रणम्य च
  
२।०५२।०१२अ सूत मद्वचनात् तस्य तातस्य विदितात्मनः
  
२।०५२।०१२च् शिरसा वन्दनीयस्य वन्द्यौ पादौ महात्मनः
  
२।०५२।०१३अ सर्वम् अन्तःपुरं वाच्यं सूत मद् वचनात् त्वया
  
२।०५२।०१३च् आरोग्यम् अविशेषेण यथार्हं चाभिवादनम्
  
२।०५२।०१४अ माता च मम कौसल्या कुशलं चाभिवादनम्
  
२।०५२।०१४च् देवि देवस्य पादौ च देववत् परिपालय
  
२।०५२।०१५अ भरतः कुशलं वाच्यो वाच्यो मद्वचनेन च
  
२।०५२।०१५च् सर्वास्व् एव यथान्यायं वृत्तिं वर्तस्व मातृषु
  
२।०५२।०१६अ वक्तव्यश् च महाबाहुर् इक्ष्वाकुकुलनन्दनः
  
२।०५२।०१६च् पितरं यौवराज्यस्थो राज्यस्थम् अनुपालय
  
२।०५२।०१७अ इत्य् एवं मां महाराज ब्रुवन्न् एव महायशाः
  
२।०५२।०१७च् रामो राजीवताम्राक्षो भृशम् अश्रूण्य् अवर्तयत्
  
२।०५२।०१८अ लक्ष्मणस् तु सुसङ्क्रुद्धो निःश्वसन् वाक्यम् अब्रवीत्
  
२।०५२।०१८च् केनायम् अपराधेन राजपुत्रो विवासितः
  
२।०५२।०१९अ यदि प्रव्राजितो रामो लोभकारणकारितम्
  
२।०५२।०१९च् वरदाननिमित्तं वा सर्वथा दुष्कृतं कृतम्
  
२।०५२।०१९ए रामस्य तु परित्यागे न हेतुम् उपलक्षये
  
२।०५२।०२०अ असमीक्ष्य समारब्धं विरुद्धं बुद्धिलाघवात्
  
२।०५२।०२०च् जनयिष्यति सङ्क्रोशं राघवस्य विवासनम्
  
२।०५२।०२१अ अहं तावन् महाराजे पितृत्वं नोपलक्षये
  
२।०५२।०२१च् भ्राता भर्ता च बन्धुश् च पिता च मम राघवः
  
२।०५२।०२२अ सर्वलोकप्रियं त्यक्त्वा सर्वलोकहिते रतम्
  
२।०५२।०२२च् सर्वलोको ऽनुरज्येत कथं त्वानेन कर्मणा
  
२।०५२।०२३अ जानकी तु महाराज निःश्वसन्ती तपस्विनी
  
२।०५२।०२३च् भूतोपहतचित्तेव विष्ठिता वृष्मृता स्थिता
  
२।०५२।०२४अ अदृष्टपूर्वव्यसना राजपुत्री यशस्विनी
  
२।०५२।०२४च् तेन दुःखेन रुदती नैव मां किं चिद् अब्रवीत्
  
२।०५२।०२५अ उद्वीक्षमाणा भर्तारं मुखेन परिशुष्यता
  
२।०५२।०२५च् मुमोच सहसा बाष्पं मां प्रयान्तम् उदीक्ष्य सा
  
२।०५२।०२६अ तथैव रामो ऽश्रुमुखः कृताञ्जलिः; स्थितो ऽभवल् लक्ष्मणबाहुपालितः
  
२।०५२।०२६च् तथैव सीता रुदती तपस्विनी; निरीक्षते राजरथं तथैव माम्
  
२।०५३।००१अ मम त्व् अश्वा निवृत्तस्य न प्रावर्तन्त वर्त्मनि
  
२।०५३।००१च् उष्णम् अश्रु विमुञ्चन्तो रामे सम्प्रस्थिते वनम्
  
२।०५३।००२अ उभाभ्यां राजपुत्राभ्याम् अथ कृत्वाहम् अज्ञलिम्
  
२।०५३।००२च् प्रस्थितो रथम् आस्थाय तद् दुःखम् अपि धारयन्
  
२।०५३।००३अ गुहेव सार्धं तत्रैव स्थितो ऽस्मि दिवसान् बहून्
  
२।०५३।००३च् आशया यदि मां रामः पुनः शब्दापयेद् इति
  
२।०५३।००४अ विषये ते महाराज रामव्यसनकर्शिताः
  
२।०५३।००४च् अपि वृक्षाः परिम्लानः सपुष्पाङ्कुरकोरकाः
  
२।०५३।००५अ न च सर्पन्ति सत्त्वानि व्याला न प्रसरन्ति च
  
२।०५३।००५च् रामशोकाभिभूतं तन् निष्कूजम् अभवद् वनम्
  
२।०५३।००६अ लीनपुष्करपत्राश् च नरेन्द्र कलुषोदकाः
  
२।०५३।००६च् सन्तप्तपद्माः पद्मिन्यो लीनमीनविहङ्गमाः
  
२।०५३।००७अ जलजानि च पुष्पाणि माल्यानि स्थलजानि च
  
२।०५३।००७च् नाद्य भान्त्य् अल्पगन्धीनि फलानि च यथा पुरम्
  
२।०५३।००८अ प्रविशन्तम् अयोध्यां मां न कश् चिद् अभिनन्दति
  
२।०५३।००८च् नरा रामम् अपश्यन्तो निःश्वसन्ति मुहुर् मुहुः
  
२।०५३।००९अ हर्म्यैर् विमानैः प्रासादैर् अवेक्ष्य रथम् आगतम्
  
२।०५३।००९च् हाहाकारकृता नार्यो रामादर्शनकर्शिताः
  
२।०५३।०१०अ आयतैर् विमलैर् नेत्रैर् अश्रुवेगपरिप्लुतैः
  
२।०५३।०१०च् अन्योन्यम् अभिवीक्षन्ते व्यक्तम् आर्ततराः स्त्रियः
  
२।०५३।०११अ नामित्राणां न मित्राणाम् उदासीनजनस्य च
  
२।०५३।०११च् अहम् आर्ततया कं चिद् विशेषं नोपलक्षये
  
२।०५३।०१२अ अप्रहृष्टमनुष्या च दीननागतुरङ्गमा
  
२।०५३।०१२च् आर्तस्वरपरिम्लाना विनिःश्वसितनिःस्वना
  
२।०५३।०१३अ निरानन्दा महाराज रामप्रव्राजनातुला
  
२।०५३।०१३च् कौसल्या पुत्र हीनेव अयोध्या प्रतिभाति मा
  
२।०५३।०१४अ सूतस्य वचनं श्रुत्वा वाचा परमदीनया
  
२।०५३।०१४च् बाष्पोपहतया राजा तं सूतम् इदम् अब्रवीत्
  
२।०५३।०१५अ कैकेय्या विनियुक्तेन पापाभिजनभावया
  
२।०५३।०१५च् मया न मन्त्रकुशलैर् वृद्धैः सह समर्थितम्
  
२।०५३।०१६अ न सुहृद्भिर् न चामात्यैर् मन्त्रयित्वा न नैगमैः
  
२।०५३।०१६च् मयायम् अर्थः सम्मोहात् स्त्रीहेतोः सहसा कृतः
  
२।०५३।०१७अ भवितव्यतया नूनम् इदं वा व्यसनं महत्
  
२।०५३।०१७च् कुलस्यास्य विनाशाय प्राप्तं सूत यदृच्छया
  
२।०५३।०१८अ सूत यद्य् अस्ति ते किं चिन् मयापि सुकृतं कृतम्
  
२।०५३।०१८च् त्वं प्रापयाशु मां रामं प्राणाः सन्त्वरयन्ति माम्
  
२।०५३।०१९अ यद् यद् यापि ममैवाज्ञा निवर्तयतु राघवम्
  
२।०५३।०१९च् न शक्ष्यामि विना राम मुहूर्तम् अपि जीवितुम्
  
२।०५३।०२०अ अथ वापि महाबाहुर् गतो दूरं भविष्यति
  
२।०५३।०२०च् माम् एव रथम् आरोप्य शीघ्रं रामाय दर्शय
  
२।०५३।०२१अ वृत्तदंष्ट्रो महेष्वासः क्वासौ लक्ष्मणपूर्वजः
  
२।०५३।०२१च् यदि जीवामि साध्व् एनं पश्येयं सह सीतया
  
२।०५३।०२२अ लोहिताक्षं महाबाहुम् आमुक्तमणिकुण्डलम्
  
२।०५३।०२२च् रामं यदि न पश्यामि गमिष्यामि यमक्षयम्
  
२।०५३।०२३अ अतो नु किं दुःखतरं यो ऽहम् इक्ष्वाकुनन्दनम्
  
२।०५३।०२३च् इमाम् अवस्थाम् आपन्नो नेह पश्यामि राघवम्
  
२।०५३।०२४अ हा राम रामानुज हा हा वैदेहि तपस्विनी
  
२।०५३।०२४च् न मां जानीत दुःखेन म्रियमाणम् अनाथवत्
  
२।०५३।०२४ए दुस्तरो जीवता देवि मयायं शोकसागरः
  
२।०५३।०२५अ अशोभनं यो ऽहम् इहाद्य राघवं; दिदृक्षमाणो न लभे सलक्ष्मणम्
  
२।०५३।०२५च् इतीव राजा विलपन् महायशाः; पपात तूर्णं शयने स मूर्छितः
  
२।०५३।०२६अ इति विलपति पार्थिवे प्रनष्टे; करुणतरं द्विगुणं च रामहेतोः
  
२।०५३।०२६च् वचनम् अनुनिशम्य तस्य देवी; भयम् अगमत् पुनर् एव राममाता
  
२।०५४।००१अ ततो भूतोपसृष्टेव वेपमाना पुनः पुनः
  
२।०५४।००१च् धरण्यां गतसत्त्वेव कौसल्या सूतम् अब्रवीत्
  
२।०५४।००२अ नय मां यत्र काकुत्स्थः सीता यत्र च लक्ष्मणः
  
२।०५४।००२च् तान् विना क्षणम् अप्य् अत्र जीवितुं नोत्सहे ह्य् अहम्
  
२।०५४।००३अ निवर्तय रथं शीघ्रं दण्डकान् नय माम् अपि
  
२।०५४।००३च् अथ तान् नानुगच्छामि गमिष्यामि यमक्षयम्
  
२।०५४।००४अ बाष्पवेगौपहतया स वाचा सज्जमानया
  
२।०५४।००४च् इदम् आश्वासयन् देवीं सूतः प्राञ्जलिर् अब्रवीत्
  
२।०५४।००५अ त्यज शोकं च मोहं च सम्भ्रमं दुःखजं तथा
  
२।०५४।००५च् व्यवधूय च सन्तापं वने वत्स्यति राघवः
  
२।०५४।००६अ लक्ष्मणश् चापि रामस्य पादौ परिचरन् वने
  
२।०५४।००६च् आराधयति धर्मज्ञः परलोकं जितेन्द्रियः
  
२।०५४।००७अ विजने ऽपि वने सीता वासं प्राप्य गृहेष्व् इव
  
२।०५४।००७च् विस्रम्भं लभते ऽभीता रामे सन्न्यस्त मानसा
  
२।०५४।००८अ नास्या दैन्यं कृतं किं चित् सुसूक्ष्मम् अपि लक्षये
  
२।०५४।००८च् उचितेव प्रवासानां वैदेही प्रतिभाति मा
  
२।०५४।००९अ नगरोपवनं गत्वा यथा स्म रमते पुरा
  
२।०५४।००९च् तथैव रमते सीता निर्जनेषु वनेष्व् अपि
  
२।०५४।०१०अ बालेव रमते सीता बालचन्द्रनिभानना
  
२।०५४।०१०च् रामा रामे ह्य् अदीनात्मा विजने ऽपि वने सती
  
२।०५४।०११अ तद्गतं हृदयं ह्य् अस्यास् तद् अधीनं च जीवितम्
  
२।०५४।०११च् अयोध्यापि भवेत् तस्या राम हीना तथा वनम्
  
२।०५४।०१२अ पथि पृच्छति वैदेही ग्रामांश् च नगराणि च
  
२।०५४।०१२च् गतिं दृष्ट्वा नदीनां च पादपान् विविधान् अपि
  
२।०५४।०१३अ अध्वना वात वेगेन सम्भ्रमेणातपेन च
  
२।०५४।०१३च् न हि गच्छति वैदेह्याश् चन्द्रांशुसदृशी प्रभा
  
२।०५४।०१४अ सदृशं शतपत्रस्य पूर्णचन्द्रोपमप्रभम्
  
२।०५४।०१४च् वदनं तद्वदान्याया वैदेह्या न विकम्पते
  
२।०५४।०१५अ अलक्तरसरक्ताभाव् अलक्तरसवर्जितौ
  
२।०५४।०१५च् अद्यापि चरणौ तस्याः पद्मकोशसमप्रभौ
  
२।०५४।०१६अ नूपुरोद्घुष्टहेलेव खेलं गच्छति भामिनी
  
२।०५४।०१६च् इदानीम् अपि वैदेही तद्रागा न्यस्तभूषणा
  
२।०५४।०१७अ गजं वा वीक्ष्य सिंहं वा व्याघ्रं वा वनम् आश्रिता
  
२।०५४।०१७च् नाहारयति सन्त्रासं बाहू रामस्य संश्रिता
  
२।०५४।०१८अ न शोच्यास् ते न चात्मा ते शोच्यो नापि जनाधिपः
  
२।०५४।०१८च् इदं हि चरितं लोके प्रतिष्ठास्यति शाश्वतम्
  
२।०५४।०१९अ विधूय शोकं परिहृष्टमानसा; महर्षियाते पथि सुव्यवस्थिताः
  
२।०५४।०१९च् वने रता वन्यफलाशनाः पितुः; शुभां प्रतिज्ञां परिपालयन्ति ते
  
२।०५४।०२०अ तथापि सूतेन सुयुक्तवादिना; निवार्यमाणा सुतशोककर्शिता
  
२।०५४।०२०च् न चैव देवी विरराम कूजितात्; प्रियेति पुत्रेति च राघवेति च
  
२।०५५।००१अ वनं गते धर्मपरे रामे रमयतां वरे
  
२।०५५।००१च् कौसल्या रुदती स्वार्ता भर्तारम् इदम् अब्रवीत्
  
२।०५५।००२अ यद्य् अपित्रिषु लोकेषु प्रथितं ते मयद् यशः
  
२।०५५।००२च् सानुक्रोशो वदान्यश् च प्रियवादी च राघवः
  
२।०५५।००३अ कथं नरवरश्रेष्ठ पुत्रौ तौ सह सीतया
  
२।०५५।००३च् दुःखितौ सुखसंवृद्धौ वने दुःखं सहिष्यतः
  
२।०५५।००४अ सा नूनं तरुणी श्यामा सुकुमारी सुखोचिता
  
२।०५५।००४च् कथम् उष्णं च शीतं च मैथिली प्रसहिष्यते
  
२।०५५।००५अ भुक्त्वाशनं विशालाक्षी सूपदंशान्वितं शुभम्
  
२।०५५।००५च् वन्यं नैवारम् आहारं कथं सीतोपभोक्ष्यते
  
२।०५५।००६अ गीतवादित्रनिर्घोषं श्रुत्वा शुभम् अनिन्दिता
  
२।०५५।००६च् कथं क्रव्यादसिंहानां शब्दं श्रोष्यत्य् अशोभनम्
  
२।०५५।००७अ महेन्द्रध्वजसङ्काशः क्व नु शेते महाभुजः
  
२।०५५।००७च् भुजं परिघसङ्काशम् उपधाय महाबलः
  
२।०५५।००८अ पद्मवर्णं सुकेशान्तं पद्मनिःश्वासम् उत्तमम्
  
२।०५५।००८च् कदा द्रक्ष्यामि रामस्य वदनं पुष्करेक्षणम्
  
२।०५५।००९अ वज्रसारमयं नूनं हृदयं मे न संशयः
  
२।०५५।००९च् अपश्यन्त्या न तं यद् वै फलतीदं सहस्रधा
  
२।०५५।०१०अ यदि पञ्चदशे वर्षे राघवः पुनर् एष्यति
  
२।०५५।०१०च् जह्याद् राज्यं च कोशं च भरतेनोपभोक्ष्यते
  
२।०५५।०११अ एवं कनीयसा भ्रात्रा भुक्तं राज्यं विशां पते
  
२।०५५।०११च् भ्राता ज्येष्ठा वरिष्ठाश् च किमर्थं नावमंस्यते
  
२।०५५।०१२अ न परेणाहृतं भक्ष्यं व्याघ्रः खादितुम् इच्छति
  
२।०५५।०१२च् एवम् एव नरव्याघ्रः परलीढं न मंस्यते
  
२।०५५।०१३अ हविर् आज्यं पुरोडाशाः कुशा यूपाश् च खादिराः
  
२।०५५।०१३च् नैतानि यातयामानि कुर्वन्ति पुनर् अध्वरे
  
२।०५५।०१४अ तथा ह्य् आत्तम् इदं राज्यं हृतसारां सुराम् इव
  
२।०५५।०१४च् नाभिमन्तुम् अलं रामो नष्टसोमम् इवाध्वरम्
  
२।०५५।०१५अ नैवंविधम् असत्कारं राघवो मर्षयिष्यति
  
२।०५५।०१५च् बलवान् इव शार्दूलो बालधेर् अभिमर्शनम्
  
२।०५५।०१६अ स तादृशः सिंहबलो वृषभाक्षो नरर्षभः
  
२।०५५।०१६च् स्वयम् एव हतः पित्रा जलजेनात्मजो यथा
  
२।०५५।०१७अ द्विजाति चरितो धर्मः शास्त्रदृष्टः सनातनः
  
२।०५५।०१७च् यदि ते धर्मनिरते त्वया पुत्रे विवासिते
  
२।०५५।०१८अ गतिर् एवाक् पतिर् नार्या द्वितीया गतिर् आत्मजः
  
२।०५५।०१८च् तृतीया ज्ञातयो राजंश् चतुर्थी नेह विद्यते
  
२।०५५।०१९अ तत्र त्वं चैव मे नास्ति रामश् च वनम् आश्रितः
  
२।०५५।०१९च् न वनं गन्तुम् इच्छामि सर्वथा हि हता त्वया
  
२।०५५।०२०अ हतं त्वया राज्यम् इदं सराष्ट्रं; हतस् तथात्मा सह मन्त्रिभिश् च
  
२।०५५।०२०च् हता सपुत्रास्मि हताश् च पौराः; सुतश् च भार्या च तव प्रहृष्टौ
  
२।०५५।०२१अ इमां गिरं दारुणशब्दसंश्रितां; निशम्य राजापि मुमोह दुःखितः
  
२।०५५।०२१च् ततः स शोकं प्रविवेश पार्थिवः; स्वदुष्कृतं चापि पुनस् तदास्मरत्
  
२।०५६।००१अ एवं तु क्रुद्धया राजा राममात्रा सशोकया
  
२।०५६।००१च् श्रावितः परुषं वाक्यं चिन्तयाम् आस दुःखितः
  
२।०५६।००२अ तस्य चिन्तयमानस्य प्रत्यभात् कर्म दुष्कृतम्
  
२।०५६।००२च् यद् अनेन कृतं पूर्वम् अज्ञानाच् छब्दवेधिना
  
२।०५६।००३अ अमनास् तेन शोकेन रामशोकेन च प्रभुः
  
२।०५६।००३च् दह्यमानस् तु शोकाभ्यां कौसल्याम् आह भूपतिः
  
२।०५६।००४अ प्रसादये त्वां कौसल्ये रचितो ऽयं मयाञ्जलिः
  
२।०५६।००४च् वत्सला चानृशंसा च त्वं हि नित्यं परेष्व् अपि
  
२।०५६।००५अ भर्ता तु खलु नारीणां गुणवान् निर्गुणो ऽपि वा
  
२।०५६।००५च् धर्मं विमृशमानानां प्रत्यक्षं देवि दैवतम्
  
२।०५६।००६अ सा त्वं धर्मपरा नित्यं दृष्टलोकपरावर
  
२।०५६।००६च् नार्हसे विप्रियं वक्तुं दुःखितापि सुदुःखितम्
  
२।०५६।००७अ तद् वाक्यं करुणं राज्ञः श्रुत्वा दीनस्य भाषितम्
  
२।०५६।००७च् कौसल्या व्यसृजद् बाष्पं प्रणालीव नवोदकम्
  
२।०५६।००८अ स मूद्र्ह्णि बद्ध्वा रुदती राज्ञः पद्मम् इवाञ्जलिम्
  
२।०५६।००८च् सम्भ्रमाद् अब्रवीत् त्रस्ता त्वरमाणाक्षरं वचः
  
२।०५६।००९अ प्रसीद शिरसा याचे भूमौ निततितास्मि ते
  
२।०५६।००९च् याचितास्मि हता देव हन्तव्याहं न हि त्वया
  
२।०५६।०१०अ नैषा हि सा स्त्री भवति श्लाघनीयेन धीमता
  
२।०५६।०१०च् उभयोर् लोकयोर् वीर पत्या या सम्प्रसाद्यते
  
२।०५६।०११अ जानामि धर्मं धर्मज्ञ त्वां जाने सत्यवादिनम्
  
२।०५६।०११च् पुत्रशोकार्तया तत् तु मया किम् अपि भाषितम्
  
२।०५६।०१२अ शोको नाशयते धैर्यं शोको नाशयते श्रुतम्
  
२।०५६।०१२च् शोको नाशयते सर्वं नास्ति शोकसमो रिपुः
  
२।०५६।०१३अ शयम् आपतितः सोढुं प्रहरो रिपुहस्ततः
  
२।०५६।०१३च् सोढुम् आपतितः शोकः सुसूक्ष्मो ऽपि न शक्यते
  
२।०५६।०१४अ वनवासाय रामस्य पञ्चरात्रो ऽद्य गण्यते
  
२।०५६।०१४च् यः शोकहतहर्षायाः पञ्चवर्षोपमो मम
  
२।०५६।०१५अ तं हि चिन्तयमानायाः शोको ऽयं हृदि वर्धते
  
२।०५६।०१५च् अदीनाम् इव वेगेन समुद्रसलिलं महत्
  
२।०५६।०१६अ एवं हि कथयन्त्यास् तु कौसल्यायाः शुभं वचः
  
२।०५६।०१६च् मन्दरश्मिर् अभूत् सुर्यो रजनी चाभ्यवर्तत
  
२।०५६।०१७अ अथ प्रह्लादितो वाक्यैर् देव्या कौसल्यया नृपः
  
२।०५६।०१७च् शोकेन च समाक्रान्तो निद्राया वशम् एयिवान्
  
२।०५७।००१अ प्रतिबुद्धो मुहुर् तेन शोकोपहतचेतनः
  
२।०५७।००१च् अथ राजा दशरथः स चिन्ताम् अभ्यपद्यत
  
२।०५७।००२अ रामलक्ष्मणयोश् चैव विवासाद् वासवोपमम्
  
२।०५७।००२च् आविवेशोपसर्गस् तं तमः सूर्यम् इवासुरम्
  
२।०५७।००३अ स राजा रजनीं षष्ठीं रामे प्रव्रजिते वनम्
  
२।०५७।००३च् अर्धरात्रे दशरथः संस्मरन् दुष्कृतं कृतम्
  
२।०५७।००३ए कौसल्यां पुत्रशोकार्ताम् इदं वचनम् अब्रवीत्
  
२।०५७।००४अ यद् आचरति कल्याणि शुभं वा यदि वाशुभम्
  
२।०५७।००४च् तद् एव लभते भद्रे कर्ता कर्मजम् आत्मनः
  
२।०५७।००५अ गुरु लाघवम् अर्थानाम् आरम्भे कर्मणां फलम्
  
२।०५७।००५च् दोषं वा यो न जानाति स बाल इति होच्यते
  
२।०५७।००६अ कश् चिद् आम्रवणं छित्त्वा पलाशांश् च निषिञ्चति
  
२।०५७।००६च् पुष्पं दृष्ट्वा फले गृध्नुः स शोचति फलागमे
  
२।०५७।००७अ सो ऽहम् आम्रवणं छित्त्वा पलाशांश् च न्यषेचयम्
  
२।०५७।००७च् रामं फलागमे त्यक्त्वा पश्चाच् छोचामि दुर्मतिः
  
२।०५७।००८अ लब्धशब्देन कौसल्ये कुमारेण धनुष्मता
  
२।०५७।००८च् कुमारः शब्दवेधीति मया पापम् इदं कृतम्
  
२।०५७।००८ए तद् इदं मे ऽनुसम्प्राप्तं देवि दुःखं स्वयं कृतम्
  
२।०५७।००९अ सम्मोहाद् इह बालेन यथा स्याद् भक्षितं विषम्
  
२।०५७।००९च् एवं ममाप्य् अविज्ञातं शब्दवेध्यमयं फलम्
  
२।०५७।०१०अ देव्य् अनूढा त्वम् अभवो युवराजो भवाम्य् अहम्
  
२।०५७।०१०च् ततः प्रावृड् अनुप्राप्ता मदकामविवर्धिनी
  
२।०५७।०११अ उपास्यहि रसान् भौमांस् तप्त्वा च जगद् अंशुभिः
  
२।०५७।०११च् परेताचरितां भीमां रविर् आविशते दिशम्
  
२।०५७।०१२अ उष्णम् अन्तर्दधे सद्यः स्निग्धा ददृशिरे घनाः
  
२।०५७।०१२च् ततो जहृषिरे सर्वे भेकसारङ्गबर्हिणः
  
२।०५७।०१३अ पतितेनाम्भसा छन्नः पतमानेन चासकृत्
  
२।०५७।०१३च् आबभौ मत्तसारङ्गस् तोयराशिर् इवाचलः
  
२।०५७।०१४अ तस्मिन्न् अतिसुखे काले धनुष्मान् इषुमान् रथी
  
२।०५७।०१४च् व्यायाम कृतसङ्कल्पः सरयूम् अन्वगां नदीम्
  
२।०५७।०१५अ निपाने महिषं रात्रौ गजं वाभ्यागतं नदीम्
  
२।०५७।०१५च् अन्यं वा श्वापदं कं चिज् जिघांसुर् अजितेन्द्रियः
  
२।०५७।०१६अ अथान्धकारे त्व् अश्रौषं जले कुम्भस्य पर्यतः
  
२।०५७।०१६च् अचक्षुर् विषये घोषं वारणस्येव नर्दतः
  
२।०५७।०१७अ ततो ऽहं शरम् उद्धृत्य दीप्तम् आशीविषोपमम्
  
२।०५७।०१७च् अमुञ्चं निशितं बाणम् अहम् आशीविषोपमम्
  
२।०५७।०१८अ तत्र वाग् उषसि व्यक्ता प्रादुरासीद् वनौकसः
  
२।०५७।०१८च् हा हेति पततस् तोये वाग् अभूत् तत्र मानुषी
  
२।०५७।०१८ए कथम् अस्मद्विधे शस्त्रं निपतेत् तु तपस्विनि
  
२।०५७।०१९अ प्रविविक्तां नदीं रात्राव् उदाहारो ऽहम् आगतः
  
२।०५७।०१९च् इषुणाभिहतः केन कस्य वा किं कृतं मया
  
२।०५७।०२०अ ऋषेर् हि न्यस्त दण्डस्य वने वन्येन जीवतः
  
२।०५७।०२०च् कथं नु शस्त्रेण वधो मद्विधस्य विधीयते
  
२।०५७।०२१अ जटाभारधरस्यैव वल्कलाजिनवाससः
  
२।०५७।०२१च् को वधेन ममार्थी स्यात् किं वास्यापकृतं मया
  
२।०५७।०२२अ एवं निष्फलम् आरब्धं केवलानर्थसंहितम्
  
२।०५७।०२२च् न कश् चित् साधु मन्येत यथैव गुरुतल्पगम्
  
२।०५७।०२३अ नेमं तथानुशोचामि जीवितक्षयम् आत्मनः
  
२।०५७।०२३च् मातरं पितरं चोभाव् अनुशोचामि मद्विधे
  
२।०५७।०२४अ तद् एतान् मिथुनं वृद्धं चिरकालभृतं मया
  
२।०५७।०२४च् मयि पञ्चत्वम् आपन्ने कां वृत्तिं वर्तयिष्यति
  
२।०५७।०२५अ वृद्धौ च मातापितराव् अहं चैकेषुणा हतः
  
२।०५७।०२५च् केन स्म निहताः सर्वे सुबालेनाकृतात्मना
  
२।०५७।०२६अ तं गिरं करुणां श्रुत्वा मम धर्मानुकाङ्क्षिणः
  
२।०५७।०२६च् कराभ्यां सशरं चापं व्यथितस्यापतद् भुवि
  
२।०५७।०२७अ तं देशम् अहम् आगम्य दीनसत्त्वः सुदुर्मनाः
  
२।०५७।०२७च् अपश्यम् इषुणा तीरे सरय्वास् तापसं हतम्
  
२।०५७।०२८अ स माम् उद्वीक्ष्य नेत्राभ्यां त्रस्तम् अस्वस्थचेतसं
  
२।०५७।०२८च् इत्य् उवाच वचः क्रूरं दिधक्षन्न् इव तेजसा
  
२।०५७।०२९अ किं तवापकृतं राजन् वने निवसता मया
  
२।०५७।०२९च् जिहीर्षिउर् अम्भो गुर्वर्थं यद् अहं ताडितस् त्वया
  
२।०५७।०३०अ एकेन खलु बाणेन मर्मण्य् अभिहते मयि
  
२।०५७।०३०च् द्वाव् अन्धौ निहतौ वृद्धौ माता जनयिता च मे
  
२।०५७।०३१अ तौ नूनं दुर्बलाव् अन्धौ मत्प्रतीक्षौ पिपासितौ
  
२।०५७।०३१च् चिरम् आशाकृतां तृष्णां कष्टां सन्धारयिष्यतः
  
२।०५७।०३२अ न नूनं तपसो वास्ति फलयोगः श्रुतस्य वा
  
२।०५७।०३२च् पिता यन् मां न जानाति शयानं पतितं भुवि
  
२।०५७।०३३अ जानन्न् अपि च किं कुर्याद् अशक्तिर् अपरिक्रमः
  
२।०५७।०३३च् भिद्यमानम् इवाशक्तस् त्रातुम् अन्यो नगो नगम्
  
२।०५७।०३४अ पितुस् त्वम् एव मे गत्वा शीघ्रम् आचक्ष्व राघव
  
२।०५७।०३४च् न त्वाम् अनुदहेत् क्रुद्धो वनं वह्निर् इवैधितः
  
२।०५७।०३५अ इयम् एकपदी राजन् यतो मे पितुर् आश्रमः
  
२।०५७।०३५च् तं प्रसादय गत्वा त्वं न त्वां स कुपितः शपेत्
  
२।०५७।०३६अ विशल्यं कुरु मां राजन् मर्म मे निशितः शरः
  
२।०५७।०३६च् रुणद्धि मृदु सोत्सेधं तीरम् अम्बुरयो यथा
  
२।०५७।०३७अ न द्विजातिर् अहं राजन् मा भूत् ते मनसो व्यथा
  
२।०५७।०३७च् शूद्रायाम् अस्मि वैश्येन जातो जनपदाधिप
  
२।०५७।०३८अ इतीव वदतः कृच्छ्राद् बाणाभिहतमर्मणः
  
२।०५७।०३८च् तस्य त्व् आनम्यमानस्य तं बाणम् अहम् उद्धरम्
  
२।०५७।०३९अ जलार्द्रगात्रं तु विलप्य कृच्छान्; मर्मव्रणं सन्ततम् उच्छसन्तम्
  
२।०५७।०३९च् ततः सरय्वां तम् अहं शयानं; समीक्ष्य भद्रे सुभृशं विषण्णः
  
२।०५८।००१अ तद् अज्ञानान् महत् पापं कृत्वा सङ्कुलितेन्द्रियः
  
२।०५८।००१च् एकस् त्व् अचिन्तयं बुद्ध्या कथं नु सुकृतं भवेत्
  
२।०५८।००२अ ततस् तं घटम् आदय पूर्णं परमवारिणा
  
२।०५८।००२च् आश्रमं तम् अहं प्राप्य यथाख्यातपथं गतः
  
२।०५८।००३अ तत्राहं दुर्बलाव् अन्धौ वृद्धाव् अपरिणायकौ
  
२।०५८।००३च् अपश्यं तस्य पितरौ लूनपक्षाव् इव द्विजौ
  
२।०५८।००४अ तन्निमित्ताभिर् आसीनौ कथाभिर् अपरिक्रमौ
  
२।०५८।००४च् ताम् आशां मत्कृते हीनाव् उदासीनाव् अनाथवत्
  
२।०५८।००५अ पदशब्दं तु मे श्रुत्वा मुनिर् वाक्यम् अभाषत
  
२।०५८।००५च् किं चिरायसि मे पुत्र पानीयं क्षिप्रम् आनय
  
२।०५८।००६अ यन्निमित्तम् इदं तात सलिले क्रीडितं त्वया
  
२।०५८।००६च् उत्कण्ठिता ते मातेयं प्रविश क्षिप्रम् आश्रमम्
  
२।०५८।००७अ यद् व्यलीकं कृतं पुत्र मात्रा ते यदि वा मया
  
२।०५८।००७च् न तन् मनसि कर्तव्यं त्वया तात तपस्विना
  
२।०५८।००८अ त्वं गतिस् त्व् अगतीनां च चक्षुस् त्वं हीनचक्षुषाम्
  
२।०५८।००८च् समासक्तास् त्वयि प्राणाः किं चिन् नौ नाभिभाषसे
  
२।०५८।००९अ मुनिम् अव्यक्तया वाचा तम् अहं सज्जमानया
  
२।०५८।००९च् हीनव्यञ्जनया प्रेक्ष्य भीतो भीत इवाब्रुवम्
  
२।०५८।०१०अ मनसः कर्म चेष्टाभिर् अभिसंस्तभ्य वाग्बलम्
  
२।०५८।०१०च् आचचक्षे त्व् अहं तस्मै पुत्रव्यसनजं भयम्
  
२।०५८।०११अ क्षत्रियो ऽहं दशरथो नाहं पुत्रो महात्मनः
  
२।०५८।०११च् सज्जनावमतं दुःखम् इदं प्राप्तं स्वकर्मजम्
  
२।०५८।०१२अ भगवंश् चापहस्तो ऽहं सरयूतीरम् आगतः
  
२।०५८।०१२च् जिघांसुः श्वापदं किं चिन् निपाने वागतं गजम्
  
२।०५८।०१३अ तत्र श्रुतो मया शब्दो जले कुम्भस्य पूर्यतः
  
२।०५८।०१३च् द्विपो ऽयम् इति मत्वा हि बाणेनाभिहतो मया
  
२।०५८।०१४अ गत्वा नद्यास् ततस् तीरम् अपश्यम् इषुणा हृदि
  
२।०५८।०१४च् विनिर्भिन्नं गतप्राणं शयानं भुवि तापसं
  
२।०५८।०१५अ भगवञ् शब्दम् आलक्ष्य मया गजजिघांसुना
  
२।०५८।०१५च् विसृष्टो ऽम्भसि नाराचस् तेन ते निहतः सुतः
  
२।०५८।०१६अ स चोद्धृतेन बाणेन तत्रैव स्वर्गम् आस्थितः
  
२।०५८।०१६च् भगवन्ताव् उभौ शोचन्न् अन्धाव् इति विलप्य च
  
२।०५८।०१७अ अज्ञानाद् भवतः पुत्रः सहसाभिहतो मया
  
२।०५८।०१७च् शेषम् एवङ्गते यत् स्यात् तत् प्रसीदतु मे मुनिः
  
२।०५८।०१८अ स तच् छ्रुत्वा वचः क्रूरं निःश्वसञ् शोककर्शितः
  
२।०५८।०१८च् माम् उवाच महातेजाः कृताञ्जलिम् उपस्थितम्
  
२।०५८।०१९अ यद्य् एतद् अशुभं कर्म न स्म मे कथयेः स्वयम्
  
२।०५८।०१९च् फलेन् मूर्धा स्म ते राजन् सद्यः शतसहस्रधा
  
२।०५८।०२०अ क्षत्रियेण वधो राजन् वानप्रस्थे विशेषतः
  
२।०५८।०२०च् ज्ञानपूर्वं कृतः स्थानाच् च्यावयेद् अपि वज्रिणम्
  
२।०५८।०२१अ अज्ञानाद् धि कृतं यस्माद् इदं तेनैव जीवसि
  
२।०५८।०२१च् अपि ह्य् अद्य कुलं नस्याद् राघवाणां कुतो भवान्
  
२।०५८।०२२अ नय नौ नृप तं देशम् इति मां चाभ्यभाषत
  
२।०५८।०२२च् अद्य तं द्रष्टुम् इच्छावः पुत्रं पश्चिमदर्शनम्
  
२।०५८।०२३अ रुधिरेणावसिताङ्गं प्रकीर्णाजिनवाससं
  
२।०५८।०२३च् शयानं भुवि निःसञ्ज्ञं धर्मराजवशं गतम्
  
२।०५८।०२४अ अथाहम् एकस् तं देशं नीत्वा तौ भृशदुःखितौ
  
२।०५८।०२४च् अस्पर्शयम् अहं पुत्रं तं मुनिं सह भार्यया
  
२।०५८।०२५अ तौ पुत्रम् आत्मनः स्पृष्ट्वा तम् आसाद्य तपस्विनौ
  
२।०५८।०२५च् निपेततुः शरीरे ऽस्य पिता चास्येदम् अब्रवीत्
  
२।०५८।०२६अ न न्व् अहं ते प्रियः पुत्र मातरं पश्य धार्मिक
  
२।०५८।०२६च् किं नु नालिङ्गसे पुत्र सुकुमार वचो वद
  
२।०५८।०२७अ कस्य वापररात्रे ऽहं श्रोष्यामि हृदयङ्गमम्
  
२।०५८।०२७च् अधीयानस्य मधुरं शास्त्रं वान्यद् विशेषतः
  
२।०५८।०२८अ को मां सन्ध्याम् उपास्यैव स्नात्वा हुतहुताशनः
  
२।०५८।०२८च् श्लाघयिष्यत्य् उपासीनः पुत्रशोकभयार्दितम्
  
२।०५८।०२९अ कन्दमूलफलं हृत्वा को मां प्रियम् इवातिथिम्
  
२।०५८।०२९च् भोजयिष्यत्य् अकर्मण्यम् अप्रग्रहम् अनायकम्
  
२।०५८।०३०अ इमाम् अन्धां च वृद्धां च मातरं ते तपस्विनीम्
  
२।०५८।०३०च् कथं पुत्र भरिष्यामि कृपणां पुत्रगर्धिनीम्
  
२।०५८।०३१अ तिष्ठ मा मा गमः पुत्र यमस्य सदनं प्रति
  
२।०५८।०३१च् श्वो मया सह गन्तासि जनन्या च समेधितः
  
२।०५८।०३२अ उभाव् अपि च शोकार्ताव् अनाथौ कृपणौ वने
  
२।०५८।०३२च् क्षिप्रम् एव गमिष्यावस् त्वया हीनौ यमक्षयम्
  
२।०५८।०३३अ ततो वैवस्वतं दृष्ट्वा तं प्रवक्ष्यामि भारतीम्
  
२।०५८।०३३च् क्षमतां धर्मराजो मे बिभृयात् पितराव् अयम्
  
२।०५८।०३४अ अपापो ऽसि यथा पुत्र निहतः पापकर्मणा
  
२।०५८।०३४च् तेन सत्येन गच्छाशु ये लोकाः शस्त्रयोधिनाम्
  
२।०५८।०३५अ यान्ति शूरा गतिं यां च सङ्ग्रामेष्व् अनिवर्तिनः
  
२।०५८।०३५च् हतास् त्व् अभिमुखाः पुत्र गतिं तां परमां व्रज
  
२।०५८।०३६अ यां गतिं सगरः शैब्यो दिलीपो जनमेजयः
  
२।०५८।०३६च् नहुषो धुन्धुमारश् च प्राप्तास् तां गच्छ पुत्रक
  
२।०५८।०३७अ या गतिः सर्वसाधूनां स्वाध्यायात् पतसश् च या
  
२।०५८।०३७च् भूमिदस्याहिताग्नेश् च एकपत्नीव्रतस्य च
  
२।०५८।०३८अ गोसहस्रप्रदातॄणां या या गुरुभृताम् अपि
  
२।०५८।०३८च् देहन्यासकृतां या च तां गतिं गच्छ पुत्रक
  
२।०५८।०३८ए न हि त्व् अस्मिन् कुले जातो गच्छत्य् अकुशलां गतिम्
  
२।०५८।०३९अ एवं स कृपणं तत्र पर्यदेवयतासकृत्
  
२।०५८।०३९च् ततो ऽस्मै कर्तुम् उदकं प्रवृत्तः सह भार्यया
  
२।०५८।०४०अ स तु दिव्येन रूपेण मुनिपुत्रः स्वकर्मभिः
  
२।०५८।०४०च् आश्वास्य च मुहूर्तं तु पितरौ वाक्यम् अब्रवीत्
  
२।०५८।०४१अ स्थानम् अस्मि महत् प्राप्तो भवतोः परिचारणात्
  
२।०५८।०४१च् भवन्ताव् अपि च क्षिप्रं मम मूलम् उपैष्यतः
  
२।०५८।०४२अ एवम् उक्त्वा तु दिव्येन विमानेन वपुष्मता
  
२।०५८।०४२च् आरुरोह दिवं क्षिप्रं मुनिपुत्रो जितेन्द्रियः
  
२।०५८।०४३अ स कृत्वा तूदकं तूर्णं तापसः सह भार्यया
  
२।०५८।०४३च् माम् उवाच महातेजाः कृताञ्जलिम् उपस्थितम्
  
२।०५८।०४४अ अद्यैव जहि मां राजन् मरणे नास्ति मे व्यथा
  
२।०५८।०४४च् यच् छरेणैकपुत्रं मां त्वम् अकार्षीर् अपुत्रकम्
  
२।०५८।०४५अ त्वया तु यद् अविज्ञानान् निहतो मे सुतः शुचिः
  
२।०५८।०४५च् तेन त्वाम् अभिशप्स्यामि सुदुःखम् अतिदारुणम्
  
२।०५८।०४६अ पुत्रव्यसनजं दुःखं यद् एतन् मम साम्प्रतम्
  
२।०५८।०४६च् एवं त्वं पुत्रशोकेन राजन् कालं करिष्यसि
  
२।०५८।०४७अ तस्मान् माम् आगतं भद्रे तस्योदारस्य तद्वचः
  
२।०५८।०४७च् यद् अहं पुत्रशोकेन सन्त्यक्ष्याम्य् अद्य जीवितम्
  
२।०५८।०४८अ यदि मां संस्पृशेद् रामः सकृद् अद्यालभेत वा
  
२।०५८।०४८च् न तन् मे सदृशं देवि यन् मया राघवे कृतम्
  
२।०५८।०४९अ चक्षुषा त्वां न पश्यामि स्मृतिर् मम विलुप्यते
  
२।०५८।०४९च् दूता वैवस्वतस्यैते कौसल्ये त्वरयन्ति माम्
  
२।०५८।०५०अ अतस् तु किं दुःखतरं यद् अहं जीवितक्षये
  
२।०५८।०५०च् न हि पश्यामि धर्मज्ञं रामं सत्यपराक्यमम्
  
२।०५८।०५१अ न ते मनुष्या देवास् ते ये चारुशुभकुण्डलम्
  
२।०५८।०५१च् मुखं द्रक्ष्यन्ति रामस्य वर्षे पञ्चदशे पुनः
  
२।०५८।०५२अ पद्मपत्रेक्षणं सुभ्रु सुदंष्ट्रं चारुनासिकम्
  
२।०५८।०५२च् धन्या द्रक्ष्यन्ति रामस्य ताराधिपनिभं मुखम्
  
२।०५८।०५३अ सदृशं शारदस्येन्दोः फुल्लस्य कमलस्य च
  
२।०५८।०५३च् सुगन्धि मम नाथस्य धन्या द्रक्ष्यन्ति तन्मुखम्
  
२।०५८।०५४अ निवृत्तवनवासं तम् अयोध्यां पुनर् आगतम्
  
२।०५८।०५४च् द्रक्ष्यन्ति सुखिनो रामं शुक्रं मार्गगतं यथा
  
२।०५८।०५५अ अयम् आत्मभवः शोको माम् अनाथम् अचेतनम्
  
२।०५८।०५५च् संसादयति वेगेन यथा कूलं नदीरयः
  
२।०५८।०५६अ हा राघव महाबाहो हा ममायास नाशन
  
२।०५८।०५६च् राजा दशरथः शोचञ् जीवितान्तम् उपागमत्
  
२।०५८।०५७अ तथा तु दीनं कथयन् नराधिपः; प्रियस्य पुत्रस्य विवासनातुरः
  
२।०५८।०५७च् गते ऽर्धरात्रे भृशदुःखपीडितस्; तदा जहौ प्राणम् उदारदर्शनः
  
२।०५९।००१अ अथ रात्र्यां व्यतीतायां प्रातर् एवापरे ऽहनि
  
२।०५९।००१च् बन्दिनः पर्युपातिष्ठंस् तत् पार्थिवनिवेशनम्
  
२।०५९।००२अ ततः शुचिसमाचाराः पर्युपस्थान कोविदः
  
२।०५९।००२च् स्त्रीवर्षवरभूयिष्ठा उपतस्थुर् यथापुरम्
  
२।०५९।००३अ हरिचन्दनसम्पृक्तम् उदकं काञ्चनैर् घटैः
  
२।०५९।००३च् आनिन्युः स्नानशिक्षाज्ञा यथाकालं यथाविधि
  
२।०५९।००४अ मङ्गलालम्भनीयानि प्राशनीयान् उपस्करान्
  
२।०५९।००४च् उपनिन्युस् तथाप्य् अन्याः कुमारी बहुलाः स्त्रियः
  
२।०५९।००५अ अथ याः कोसलेन्द्रस्य शयनं प्रत्यनन्तराः
  
२।०५९।००५च् ताः स्त्रियस् तु समागम्य भर्तारं प्रत्यबोधयन्
  
२।०५९।००६अ ता वेपथुपरीताश् च राज्ञः प्राणेषु शङ्किताः
  
२।०५९।००६च् प्रतिस्रोतस् तृणाग्राणां सदृशं सञ्चकम्पिरे
  
२।०५९।००७अ अथ संवेपमनानां स्त्रीणां दृष्ट्वा च पार्थिवम्
  
२।०५९।००७च् यत् तद् आशङ्कितं पापं तस्य जज्ञे विनिश्चयः
  
२।०५९।००८अ ततः प्रचुक्रुशुर् दीनाः सस्वरं ता वराङ्गनाः
  
२।०५९।००८च् करेणव इवारण्ये स्थानप्रच्युतयूथपाः
  
२।०५९।००९अ तासाम् आक्रन्द शब्देन सहसोद्गतचेतने
  
२।०५९।००९च् कौसल्या च सुमित्राच त्यक्तनिद्रे बभूवतुः
  
२।०५९।०१०अ कौसल्या च सुमित्रा च दृष्ट्वा स्पृष्ट्वा च पार्थिवम्
  
२।०५९।०१०च् हा नाथेति परिक्रुश्य पेततुर् धरणीतले
  
२।०५९।०११अ सा कोसलेन्द्रदुहिता वेष्टमाना महीतले
  
२।०५९।०११च् न बभ्राज रजोध्वस्ता तारेव गगनच्युता
  
२।०५९।०१२अ तत् समुत्त्रस्तसम्भ्रान्तं पर्युत्सुकजनाकुलम्
  
२।०५९।०१२च् सर्वतस् तुमुलाक्रन्दं परितापार्तबान्धवम्
  
२।०५९।०१३अ सद्यो निपतितानन्दं दीनविक्लवदर्शनम्
  
२।०५९।०१३च् बभूव नरदेवस्य सद्म दिष्टान्तम् ईयुषः
  
२।०५९।०१४अ अतीतम् आज्ञाय तु पार्थिवर्षभं; यशस्विनं सम्परिवार्य पत्नयः
  
२।०५९।०१४च् भृशं रुदन्त्यः करुणं सुदुःखिताः; प्रगृह्य बाहू व्यलपन्न् अनाथवत्
  
२।०६०।००१अ तम् अग्निम् इव संशान्तम् अम्बुहीनम् इवार्णवम्
  
२।०६०।००१च् हतप्रभम् इवादित्यं स्वर्गथं प्रेक्ष्य भूमिपम्
  
२।०६०।००२अ कौसल्या बाष्पपूर्णाक्षी विविधं शोककर्शिता
  
२।०६०।००२च् उपगृह्य शिरो राज्ञः कैकेयीं प्रत्यभाषत
  
२।०६०।००३अ सकामा भव कैकेयि भुङ्क्ष्व राज्यम् अकण्टकम्
  
२।०६०।००३च् त्यक्त्वा राजानम् एकाग्रा नृशंसे दुष्टचारिणि
  
२।०६०।००४अ विहाय मां गतो रामो भर्ता च स्वर्गतो मम
  
२।०६०।००४च् विपथे सार्थहीनेव नाहं जीवितुम् उत्सहे
  
२।०६०।००५अ भर्तारं तं परित्यज्य का स्त्री दैवतम् आत्मनः
  
२।०६०।००५च् इच्छेज् जीवितुम् अन्यत्र कैकेय्यास् त्यक्तधर्मणः
  
२।०६०।००६अ न लुब्धो बुध्यते दोषान् किं पाकम् इव भक्षयन्
  
२।०६०।००६च् कुब्जानिमित्तं कैकेय्या राघवाणान् कुलं हतम्
  
२।०६०।००७अ अनियोगे नियुक्तेन राज्ञा रामं विवासितम्
  
२।०६०।००७च् सभार्यं जनकः श्रुत्वा पतितप्स्यत्य् अहं यथा
  
२।०६०।००८अ रामः कमलपत्राक्षो जीवनाशम् इतो गतः
  
२।०६०।००८च् विदेहराजस्य सुता तहा सीता तपस्विनी
  
२।०६०।००८ए दुःखस्यानुचिता दुःखं वने पर्युद्विजिष्यति
  
२।०६०।००९अ नदतां भीमघोषाणां निशासु मृगपक्षिणाम्
  
२।०६०।००९च् निशम्य नूनं संस्त्रस्ता राघवं संश्रयिष्यति
  
२।०६०।०१०अ वृद्धश् चैवाल्पपुत्रश् च वैदेहीम् अनिचिन्तयन्
  
२।०६०।०१०च् सो ऽपि शोकसमाविष्टो ननु त्यक्ष्यति जीवितम्
  
२।०६०।०११अ तां ततः सम्परिष्वज्य विलपन्तीं तपस्विनीम्
  
२।०६०।०११च् व्यपनिन्युः सुदुःखार्तां कौसल्यां व्यावहारिकाः
  
२।०६०।०१२अ तैलद्रोण्याम् अथामात्याः संवेश्य जगतीपतिम्
  
२।०६०।०१२च् राज्ञः सर्वाण्य् अथादिष्टाश् चक्रुः कर्माण्य् अनन्तरम्
  
२।०६०।०१३अ न तु सङ्कलनं राज्ञो विना पुत्रेण मन्त्रिणः
  
२।०६०।०१३च् सर्वज्ञाः कर्तुम् ईषुस् ते ततो रक्षन्ति भूमिपम्
  
२।०६०।०१४अ तैलद्रोण्यां तु सचिवैः शायितं तं नराधिपम्
  
२।०६०।०१४च् हा मृतो ऽयम् इति ज्ञात्वा स्त्रियस् ताः पर्यदेवयन्
  
२।०६०।०१५अ बाहून् उद्यम्य कृपणा नेत्रप्रस्रवणैर् मुखैः
  
२।०६०।०१५च् रुदन्त्यः शोकसन्तप्ताः कृपणं पर्यदेवयन्
  
२।०६०।०१६अ निशानक्षत्रहीनेव स्त्रीव भर्तृविवर्जिता
  
२।०६०।०१६च् पुरी नाराजतायोध्या हीना राज्ञा महात्मना
  
२।०६०।०१७अ बाष्पपर्याकुलजना हाहाभूतकुलाङ्गना
  
२।०६०।०१७च् शून्यचत्वरवेश्मान्ता न बभ्राज यथापुरम्
  
२।०६०।०१८अ गतप्रभा द्यौर् इव भास्करं विना; व्यपेतनक्षत्रगणेव शर्वरी
  
२।०६०।०१८च् पुरी बभासे रहिता महात्मना; न चास्रकण्ठाकुलमार्गचत्वरा
  
२।०६०।०१९अ नराश् च नार्यश् च समेत्य सङ्घशो; विगर्हमाणा भरतस्य मातरम्
  
२।०६०।०१९च् तदा नगर्यां नरदेवसङ्क्षये; बभूवुर् आर्ता न च शर्म लेभिरे
  
२।०६१।००१अ व्यतीतायां तु शर्वर्याम् आदित्यस्योदये ततः
  
२।०६१।००१च् समेत्य राजकर्तारः सभाम् ईयुर् द्विजातयः
  
२।०६१।००२अ मार्कण्डेयो ऽथ मौद्गल्यो वामदेवश् च काश्यपः
  
२।०६१।००२च् कात्ययनो गौतमश् च जाबालिश् च महायशाः
  
२।०६१।००३अ एते द्विजाः सहामात्यैः पृथग् वाचम् उदीरयन्
  
२।०६१।००३च् वसिष्ठम् एवाभिमुखाः श्रेष्ठो राजपुरोहितम्
  
२।०६१।००४अ अतीता शर्वरी दुःखं या नो वर्षशतोपमा
  
२।०६१।००४च् अस्मिन् पञ्चत्वम् आपन्ने पुत्रशोकेन पार्थिवे
  
२।०६१।००५अ स्वर्गतश् च महाराजो रामश् चारण्यम् आश्रितः
  
२।०६१।००५च् लक्ष्मणश् चापि तेजस्वी रामेणैव गतः सह
  
२।०६१।००६अ उभौ भरतशत्रुघ्नौ क्केकयेषु परन्तपौ
  
२।०६१।००६च् पुरे राजगृहे रम्ये मातामहनिवेशने
  
२।०६१।००७अ इक्ष्वाकूणाम् इहाद्यैव कश् चिद् राजा विधीयताम्
  
२।०६१।००७च् अराजकं हि नो राष्ट्रं न विनाशम् अवाप्नुयात्
  
२।०६१।००८अ नाराजले जनपदे विद्युन्माली महास्वनः
  
२।०६१।००८च् अभिवर्षति पर्जन्यो महीं दिव्येन वारिणा
  
२।०६१।००९अ नाराजके जनपदे बीजमुष्टिः प्रकीर्यते
  
२।०६१।००९च् नाराकके पितुः पुत्रो भार्या वा वर्तते वशे
  
२।०६१।०१०अ अराजके धनं नास्ति नास्ति भार्याप्य् अराजके
  
२।०६१।०१०च् इदम् अत्याहितं चान्यत् कुतः सत्यम् अराजके
  
२।०६१।०११अ नाराजके जनपदे कारयन्ति सभां नराः
  
२।०६१।०११च् उद्यानानि च रम्याणि हृष्टाः पुण्यगृहाणि च
  
२।०६१।०१२अ नाराजके जनपदे यज्ञशीला द्विजातयः
  
२।०६१।०१२च् सत्राण्य् अन्वासते दान्ता ब्राह्मणाः संशितव्रताः
  
२।०६१।०१३अ नाराजके जनपदे प्रभूतनटनर्तकाः
  
२।०६१।०१३च् उत्सवाश् च समाजाश् च वर्धन्ते राष्ट्रवर्धनाः
  
२।०६१।०१४अ नारजके जनपदे सिद्धार्था व्यवहारिणः
  
२।०६१।०१४च् कथाभिर् अनुरज्यन्ते कथाशीलाः कथाप्रियैः
  
२।०६१।०१५अ नाराजके जनपदे वाहनैः शीघ्रगामिभिः
  
२।०६१।०१५च् नरा निर्यान्त्य् अरण्यानि नारीभिः सह कामिनः
  
२।०६१।०१६अ नाराकजे जनपदे धनवन्तः सुरक्षिताः
  
२।०६१।०१६च् शेरते विवृत द्वाराः कृषिगोरक्षजीविनः
  
२।०६१।०१७अ नाराजके जनपदे वणिजो दूरगामिनः
  
२।०६१।०१७च् गच्छन्ति क्षेमम् अध्वानं बहुपुण्यसमाचिताः
  
२।०६१।०१८अ नाराजके जनपदे चरत्य् एकचरो वशी
  
२।०६१।०१८च् भावयन्न् आत्मनात्मानं यत्रसायङ्गृहो मुनिः
  
२।०६१।०१९अ नाराजके जनपदे योगक्षेमं प्रवर्तते
  
२।०६१।०१९च् न चाप्य् अराजके सेना शत्रून् विषहते युधि
  
२।०६१।०२०अ यथा ह्य् अनुदका नद्यो यथा वाप्य् अतृणं वनम्
  
२।०६१।०२०च् अगोपाला यथा गावस् तथा राष्ट्रम् अराजकम्
  
२।०६१।०२१अ नाराजके जनपदे स्वकं भवति कस्य चित्
  
२।०६१।०२१च् मत्स्या इव नरा नित्यं भक्षयन्ति परस्परम्
  
२।०६१।०२२अ येहि सम्भिन्नमर्यादा नास्तिकाश् छिन्नसंशयाः
  
२।०६१।०२२च् ते ऽपि भावाय कल्पन्ते राजदण्डनिपीडिताः
  
२।०६१।०२३अ अहो तम इवेदं स्यान् न प्रज्ञायेत किं चन
  
२।०६१।०२३च् राजा चेन् न भवेंल् लोके विभजन् साध्वसाधुनी
  
२।०६१।०२४अ जीवत्य् अपि महाराजे तवैव वचनं वयम्
  
२।०६१।०२४च् नातिक्रमामहे सर्वे वेलां प्राप्येव सागरः
  
२।०६१।०२५अ स नः समीक्ष्य द्विजवर्यवृत्तं; नृपं विना राज्यम् अरण्यभूतम्
  
२।०६१।०२५च् कुमारम् इक्ष्वाकुसुतं वदान्यं; त्वम् एव राजानम् इहाभिषिञ्चय
  
२।०६२।००१अ तेषां तद्वचनं श्रुत्वा वसिष्ठः प्रत्युवाच ह
  
२।०६२।००१च् मित्रामात्यगणान् सर्वान् ब्राह्मणांस् तान् इदं वचः
  
२।०६२।००२अ यद् असौ मातुलकुले पुरे राजगृहे सुखी
  
२।०६२।००२च् भरतो वसति भ्रात्रा शत्रुघ्नेन समन्वितः
  
२।०६२।००३अ तच् छीघ्रं जवना दूता गच्छन्तु त्वरितैर् हयैः
  
२।०६२।००३च् आनेतुं भ्रातरौ वीरौ किं समीक्षामहे वयम्
  
२।०६२।००४अ गच्छन्त्व् इति ततः सर्वे वसिष्ठं वाक्यम् अब्रुवन्
  
२।०६२।००४च् तेषां तद्वचनं श्रुत्वा वसिष्ठो वाक्यम् अब्रवीत्
  
२।०६२।००५अ एहि सिद्धार्थ विजय जयन्ताशोकनन्दन
  
२।०६२।००५च् श्रूयताम् इतिकर्तव्यं सर्वान् एव ब्रवीमि वः
  
२।०६२।००६अ पुरं राजगृहं गत्वा शीघ्रं शीघ्रजवैर् हयैः
  
२।०६२।००६च् त्यक्तशोकैर् इदं वाच्यः शासनाद् भरतो मम
  
२।०६२।००७अ पुरोहितस् त्वां कुशलं प्राह सर्वे च मन्त्रिणः
  
२।०६२।००७च् त्वरमाणश् च निर्याहि कृत्यम् आत्ययिकं त्वया
  
२।०६२।००८अ मा चास्मै प्रोषितं रामं मा चास्मै पितरं मृतम्
  
२।०६२।००८च् भवन्तः शंसिषुर् गत्वा राघवाणाम् इमं क्षयम्
  
२।०६२।००९अ कौशेयानि च वस्त्राणि भूषणानि वराणि च
  
२।०६२।००९च् क्षिप्रम् आदाय राज्ञश् च भरतस्य च गच्छत
  
२।०६२।००९ए वसिष्ठेनाभ्यनुज्ञाता दूताः सन्त्वरिता ययुः
  
२।०६२।०१०अ ते हस्तिन पुरे गङ्गां तीर्त्वा प्रत्यङ्मुखा ययुः
  
२।०६२।०१०च् पाञ्चालदेशम् आसाद्य मध्येन कुरुजाङ्गलम्
  
२।०६२।०११अ ते प्रसन्नोदकां दिव्यां नानाविहगसेविताम्
  
२।०६२।०११च् उपातिजग्मुर् वेगेन शरदण्डां जनाकुलाम्
  
२।०६२।०१२अ निकूलवृक्षम् आसाद्य दिव्यं सत्योपयाचनम्
  
२।०६२।०१२च् अभिगम्याभिवाद्यं तं कुलिङ्गां प्राविशन् पुरीम्
  
२।०६२।०१३अ अभिकालं ततः प्राप्य तेजोऽभिभवनाच् च्युताः
  
२।०६२।०१३च् ययुर् मध्येन बाह्लीकान् सुदामानं च पर्वतम्
  
२।०६२।०१३ए विष्णोः पदं प्रेक्षमाणा विपाशां चापि शाल्मलीम्
  
२।०६२।०१४अ ते श्रान्तवाहना दूता विकृष्टेन सता पथा
  
२।०६२।०१४च् गिरि व्रजं पुर वरं शीघ्रम् आसेदुर् अञ्जसा
  
२।०६२।०१५अ भर्तुः प्रियार्थं कुलरक्षणार्थं; भर्तुश् च वंशस्य परिग्रहार्थम्
  
२।०६२।०१५च् अहेडमानास् त्वरया स्म दूता; रात्र्यां तु ते तत् पुरम् एव याताः
  
२।०६३।००१अ याम् एव रात्रिं ते दूताः प्रविशन्ति स्म तां पुरीम्
  
२।०६३।००१च् भरतेनापि तां रात्रिं स्वप्नो दृष्टो ऽयम् अप्रियः
  
२।०६३।००२अ व्युष्टाम् एव तु तां रात्रिं दृष्ट्वा तं स्वप्नम् अप्रियम्
  
२।०६३।००२च् पुत्रो राजाधिराजस्य सुभृशं पर्यतप्यत
  
२।०६३।००३अ तप्यमानं समाज्ञाय वयस्याः प्रियवादिनः
  
२।०६३।००३च् आयासं हि विनेष्यन्तः सभायां चक्रिरे कथाः
  
२।०६३।००४अ वादयन्ति तथा शान्तिं लासयन्त्य् अपि चापरे
  
२।०६३।००४च् नाटकान्य् अपरे प्राहुर् हास्यानि विविधानि च
  
२।०६३।००५अ स तैर् महात्मा भरतः सखिभिः प्रिय वादिभिः
  
२।०६३।००५च् गोष्ठीहास्यानि कुर्वद्भिर् न प्राहृष्यत राघवः
  
२।०६३।००६अ तम् अब्रवीत् प्रियसखो भरतं सखिभिर् वृतम्
  
२।०६३।००६च् सुहृद्भिः पर्युपासीनः किं सखे नानुमोदसे
  
२।०६३।००७अ एवं ब्रुवाणं सुहृदं भरतः प्रत्युवाच ह
  
२।०६३।००७च् शृणु त्वं यन् निमित्तम्मे दैन्यम् एतद् उपागतम्
  
२।०६३।००८अ स्वप्ने पितरम् अद्राक्षं मलिनं मुक्तमूर्धजम्
  
२।०६३।००८च् पतन्तम् अद्रिशिखरात् कलुषे गोमये ह्रदे
  
२।०६३।००९अ प्लवमानश् च मे दृष्टः स तस्मिन् गोमयह्रदे
  
२।०६३।००९च् पिबन्न् अञ्जलिना तैलं हसन्न् इव मुहुर् मुहुः
  
२।०६३।०१०अ ततस् तिलोदनं भुक्त्वा पुनः पुनर् अधःशिराः
  
२।०६३।०१०च् तैलेनाभ्यक्तसर्वाङ्गस् तैलम् एवावगाहत
  
२।०६३।०११अ स्वप्ने ऽपि सागरं शुष्कं चन्द्रं च पतितं भुवि
  
२।०६३।०११च् सहसा चापि संशन्तं ज्वलितं जातवेदसं
  
२।०६३।०१२अ अवदीर्णां च पृथिवीं शुष्कांश् च विविधान् द्रुमान्
  
२।०६३।०१२च् अहं पश्यामि विध्वस्तान् सधूमांश् चैव पार्वतान्
  
२।०६३।०१३अ पीठे कार्ष्णायसे चैनं निषण्णं कृष्णवाससं
  
२।०६३।०१३च् प्रहसन्ति स्म राजानं प्रमदाः कृष्णपिङ्गलाः
  
२।०६३।०१४अ त्वरमाणश् च धर्मात्मा रक्तमाल्यानुलेपनः
  
२।०६३।०१४च् रथेन खरयुक्तेन प्रयातो दक्षिणामुखः
  
२।०६३।०१५अ एवम् एतन् मया दृष्टम् इमां रात्रिं भयावहाम्
  
२।०६३।०१५च् अहं रामो ऽथ वा राजा लक्ष्मणो वा मरिष्यति
  
२।०६३।०१६अ नरो यानेन यः स्वप्ने खरयुक्तेन याति हि
  
२।०६३।०१६च् अचिरात् तस्य धूमाग्रं चितायां सम्प्रदृश्यते
  
२।०६३।०१६ए एतन्निमित्तं दीनो ऽहं तन् न वः प्रतिपूजये
  
२।०६३।०१७अ शुष्यतीव च मे कण्ठो न स्वस्थम् इव मे मनः
  
२।०६३।०१७च् जुगुप्सन्न् इव चात्मानं न च पश्यामि कारणम्
  
२।०६३।०१८अ इमां हि दुःस्वप्नगतिं निशाम्य ताम्; अनेकरूपाम् अवितर्कितां पुरा
  
२।०६३।०१८च् भयं महत् तद् धृदयान् न याति मे; विचिन्त्य राजानम् अचिन्त्यदर्शनम्
  
२।०६४।००१अ भरते ब्रुवति स्वप्नं दूतास् ते क्लान्तवाहनाः
  
२।०६४।००१च् प्रविश्यासह्यपरिखं रम्यं राजगृहं पुरम्
  
२।०६४।००२अ समागम्य तु राज्ञा च राजपुत्रेण चार्चिताः
  
२।०६४।००२च् राज्ञः पादौ गृहीत्वा तु तम् ऊचुर् भरतं वचः
  
२।०६४।००३अ पुरोहितस् त्वा कुशलं प्राह सर्वे च मन्त्रिणः
  
२।०६४।००३च् त्वरमाणश् च निर्याहि कृत्यम् आत्ययिकं त्वया
  
२।०६४।००४अ अत्र विंशतिकोट्यस् तु नृपतेर् मातुलस्य ते
  
२।०६४।००४च् दशकोट्यस् तु सम्पूर्णास् तथैव च नृपात्मज
  
२।०६४।००५अ प्रतिगृह्य च तत् सर्वं स्वनुरक्तः सुहृज्जने
  
२।०६४।००५च् दूतान् उवाच भरतः कामैः सम्प्रतिपूज्य तान्
  
२।०६४।००६अ कच्चित् सुकुशली राजा पिता दशरथो मम
  
२।०६४।००६च् कच्चिच् चारागता रामे लक्ष्मणे वा महात्मनि
  
२।०६४।००७अ आर्या च धर्मनिरता धर्मज्ञा धर्मदर्शिनी
  
२।०६४।००७च् अरोगा चापि कौसल्या माता रामस्य धीमतः
  
२।०६४।००८अ कच्चित् सुमित्रा धर्मज्ञा जननी लक्ष्मणस्य या
  
२।०६४।००८च् शत्रुघ्नस्य च वीरस्य सारोगा चापि मध्यमा
  
२।०६४।००९अ आत्मकामा सदा चण्डी क्रोधना प्राज्ञमानिनी
  
२।०६४।००९च् अरोगा चापि कैकेयी माता मे किम् उवाच ह
  
२।०६४।०१०अ एवम् उक्तास् तु ते दूता भरतेन महात्मना
  
२।०६४।०१०च् ऊचुः सम्प्रश्रितं वाक्यम् इदं तं भरतं तदा
  
२।०६४।०१०ए कुशलास् ते नरव्याघ्र येषां कुशलम् इच्छसि
  
२।०६४।०११अ भरतश् चापि तान् दूतान् एवम् उक्तो ऽभ्यभाषत
  
२।०६४।०११च् आपृच्छे ऽहं महाराजं दूताः सन्त्वरयन्ति माम्
  
२।०६४।०१२अ एवम् उक्त्वा तु तान् दूतान् भरतः पार्थिवात्मजः
  
२।०६४।०१२च् दूतैः सञ्चोदितो वाक्यं मातामहम् उवाच ह
  
२।०६४।०१३अ राजन् पितुर् गमिष्यामि सकाशं दूतचोदितः
  
२।०६४।०१३च् पुनर् अप्य् अहम् एष्यामि यदा मे त्वं स्मरिष्यसि
  
२।०६४।०१४अ भरतेनैवम् उक्तस् तु नृपो मातामहस् तदा
  
२।०६४।०१४च् तम् उवाच शुभं वाक्यं शिरस्य् आघ्राय राघवम्
  
२।०६४।०१५अ गच्छ तातानुजाने त्वां कैकेयी सुप्रजास् त्वया
  
२।०६४।०१५च् मातरं कुशलं ब्रूयाः पितरं च परन्तप
  
२।०६४।०१६अ पुरोहितं च कुशलं ये चान्ये द्विजसत्तमाः
  
२।०६४।०१६च् तौ च तात महेष्वासौ भ्रातरु रामलक्ष्मणौ
  
२।०६४।०१७अ तस्मै हस्त्युत्तमांश् चित्रान् कम्बलान् अजिनानि च
  
२।०६४।०१७च् अभिसत्कृत्य कैकेयो भरताय धनं ददौ
  
२।०६४।०१८अ रुक्म निष्कसहस्रे द्वे षोडशाश्वशतानि च
  
२।०६४।०१८च् सत्कृत्य कैकेयी पुत्रं केकयो धनम् आदिशत्
  
२।०६४।०१९अ तथामात्यान् अभिप्रेतान् विश्वास्यांश् च गुणान्वितान्
  
२।०६४।०१९च् ददाव् अश्वपतिः शीघ्रं भरतायानुयायिनः
  
२।०६४।०२०अ ऐरावतान् ऐन्द्रशिरान् नागान् वै प्रियदर्शनान्
  
२।०६४।०२०च् खराञ् शीघ्रान् सुसंयुक्तान् मातुलो ऽस्मै धनं ददौ
  
२।०६४।०२१अ अन्तःपुरे ऽतिसंवृद्धान् व्याघ्रवीर्यबलान्वितान्
  
२।०६४।०२१च् दंष्ट्रायुधान् महाकायाञ् शुनश् चोपायनं ददौ
  
२।०६४।०२२अ स मातामहम् आपृच्छ्य मातुलं च युधाजितम्
  
२।०६४।०२२च् रथम् आरुह्य भरतः शत्रुघ्नसहितो ययौ
  
२।०६४।०२३अ रथान् मण्डलचक्रांश् च योजयित्वा परःशतम्
  
२।०६४।०२३च् उष्ट्रगोऽश्वखरैर् भृत्या भरतं यान्तम् अन्वयुः
  
२।०६४।०२४अ बलेन गुप्तो भरतो महात्मा; सहार्यकस्यात्मसमैर् अमात्यैः
  
२।०६४।०२४च् आदाय शत्रुघ्नम् अपेतशत्रुर्; गृहाद् ययौ सिद्ध इवेन्द्रलोकात्
  
२।०६५।००१अ स प्राङ्मुखो राजगृहाद् अभिनिर्याय वीर्यवान्
  
२।०६५।००१च् ह्रादिनीं दूरपारां च प्रत्यक्स्रोतस् तरङ्गिणीम्
  
२।०६५।००१ए शतद्रूम् अतरच् छ्रीमान् नदीम् इक्ष्वाकुनन्दनः
  
२।०६५।००२अ एलधाने नदीं तीर्त्वा प्राप्य चापरपर्पटान्
  
२।०६५।००२च् शिलाम् आकुर्वतीं तीर्त्वा आग्नेयं शल्यकर्तनम्
  
२।०६५।००३अ सत्यसन्धः शुचिः श्रीमान् प्रेक्षमाणः शिलावहाम्
  
२।०६५।००३च् अत्ययात् स महाशैलान् वनं चैत्ररथं प्रति
  
२।०६५।००४अ वेगिनीं च कुलिङ्गाख्यां ह्रादिनीं पर्वतावृताम्
  
२।०६५।००४च् यमुनां प्राप्य सन्तीर्णो बलम् आश्वासयत् तदा
  
२।०६५।००५अ शीतीकृत्य तु गात्राणि क्लान्तान् आश्वास्य वाजिनः
  
२।०६५।००५च् तत्र स्नात्वा च पीत्वा च प्रायाद् आदाय चोदकम्
  
२।०६५।००६अ राजपुत्रो महारण्यम् अनभीक्ष्णोपसेवितम्
  
२।०६५।००६च् भद्रो भद्रेण यानेन मारुतः खम् इवात्ययात्
  
२।०६५।००७अ तोरणं दक्षिणार्धेन जम्बूप्रस्थम् उपागमत्
  
२।०६५।००७च् वरूथं च ययौ रम्यं ग्रामं दशरथात्मजः
  
२।०६५।००८अ तत्र रम्ये वने वासं कृत्वासौ प्राङ्मुखो ययौ
  
२।०६५।००८च् उद्यानम् उज्जिहानायाः प्रियका यत्र पादपाः
  
२।०६५।००९अ सालांस् तु प्रियकान् प्राप्य शीघ्रान् आस्थाय वाजिनः
  
२।०६५।००९च् अनुज्ञाप्याथ भरतो वाहिनीं त्वरितो ययौ
  
२।०६५।०१०अ वासं कृत्वा सर्वतीर्थे तीर्त्वा चोत्तानकां नदीम्
  
२।०६५।०१०च् अन्या नदीश् च विविधाः पार्वतीयैस् तुरङ्गमैः
  
२।०६५।०११अ हस्तिपृष्ठकम् आसाद्य कुटिकाम् अत्यवर्तत
  
२।०६५।०११च् ततार च नरव्याघ्रो लौहित्ये स कपीवतीम्
  
२।०६५।०११ए एकसाले स्थाणुमतीं विनते गोमतीं नदीम्
  
२।०६५।०१२अ कलिङ्ग नगरे चापि प्राप्य सालवनं तदा
  
२।०६५।०१२च् भरतः क्षिप्रम् आगच्छत् सुपरिश्रान्तवाहनः
  
२।०६५।०१३अ वनं च समतीत्याशु शर्वर्याम् अरुणोदये
  
२।०६५।०१३च् अयोध्यां मनुना राज्ञा निर्मितां स ददर्श ह
  
२।०६५।०१४अ तां पुरीं पुरुषव्याघ्रः सप्तरात्रोषिटः पथि
  
२।०६५।०१४च् अयोध्याम् अग्रतो दृष्ट्वा रथे सारथिम् अब्रवीत्
  
२।०६५।०१५अ एषा नातिप्रतीता मे पुण्योद्याना यशस्विनी
  
२।०६५।०१५च् अयोध्या दृश्यते दूरात् सारथे पाण्डुमृत्तिका
  
२।०६५।०१६अ यज्वभिर् गुणसम्पन्नैर् ब्राह्मणैर् वेदपारगैः
  
२।०६५।०१६च् भूयिष्ठम् ऋष्हैर् आकीर्णा राजर्षिवरपालिता
  
२।०६५।०१७अ अयोध्यायां पुराशब्दः श्रूयते तुमुलो महान्
  
२।०६५।०१७च् समन्तान् नरनारीणां तम् अद्य न शृणोम्य् अहम्
  
२।०६५।०१८अ उद्यानानि हि सायाह्ने क्रीडित्वोपरतैर् नरैः
  
२।०६५।०१८च् समन्ताद् विप्रधावद्भिः प्रकाशन्ते ममान्यदा
  
२।०६५।०१९अ तान्य् अद्यानुरुदन्तीव परित्यक्तानि कामिभिः
  
२।०६५।०१९च् अरण्यभूतेव पुरी सारथे प्रतिभाति मे
  
२।०६५।०२०अ न ह्य् अत्र यानैर् दृश्यन्ते न गजैर् न च वाजिभिः
  
२।०६५।०२०च् निर्यान्तो वाभियान्तो वा नरमुख्या यथापुरम्
  
२।०६५।०२१अ अनिष्टानि च पापानि पश्यामि विविधानि च
  
२।०६५।०२१च् निमित्तान्य् अमनोज्ञानि तेन सीदति ते मनः
  
२।०६५।०२२अ द्वारेण वैजयन्तेन प्राविशच् छ्रान्तवाहनः
  
२।०६५।०२२च् द्वाःस्थैर् उत्थाय विजयं पृष्टस् तैः सहितो ययौ
  
२।०६५।०२३अ स त्व् अनेकाग्रहृदयो द्वाःस्थं प्रत्यर्च्य तं जनम्
  
२।०६५।०२३च् सूतम् अश्वपतेः क्लान्तम् अब्रवीत् तत्र राघवः
  
२।०६५।०२४अ श्रुता नो यादृशाः पूर्वं नृपतीनां विनाशने
  
२।०६५।०२४च् आकारास् तान् अहं सर्वान् इह पश्यामि सारथे
  
२।०६५।०२५अ मलिनं चाश्रुपूर्णाक्षं दीनं ध्यानपरं कृशम्
  
२।०६५।०२५च् सस्त्री पुंसं च पश्यामि जनम् उत्कण्ठितं पुरे
  
२।०६५।०२६अ इत्य् एवम् उक्त्वा भरतः सूतं तं दीनमानसः
  
२।०६५।०२६च् तान्य् अनिष्टान्य् अयोध्यायां प्रेक्ष्य राजगृहं ययौ
  
२।०६५।०२७अ तां शून्यशृङ्गाटकवेश्मरथ्यां; रजोऽरुणद्वारकपाटयन्त्राम्
  
२।०६५।०२७च् दृष्ट्वा पुरीम् इन्द्रपुरी प्रकाशां; दुःखेन सम्पूर्णतरो बभूव
  
२।०६५।०२८अ बहूनि पश्यन् मनसो ऽप्रियाणि; यान्य् अन्न्यदा नास्य पुरे बभूवुः
  
२।०६५।०२८च् अवाक्शिरा दीनमना नहृष्टः; पितुर् महात्मा प्रविवेश वेश्म
  
२।०६६।००१अ अपश्यंस् तु ततस् तत्र पितरं पितुर् आलये
  
२।०६६।००१च् जगाम भरतो द्रष्टुं मातरं मातुर् आलये
  
२।०६६।००२अ अनुप्राप्तं तु तं दृष्ट्वा कैकेयी प्रोषितं सुतम्
  
२।०६६।००२च् उत्पपात तदा हृष्टा त्यक्त्वा सौवर्णमानसं
  
२।०६६।००३अ स प्रविश्यैव धर्मात्मा स्वगृहं श्रीविवर्जितम्
  
२।०६६।००३च् भरतः प्रेक्ष्य जग्राह जनन्याश् चरणौ शुभौ
  
२।०६६।००४अ तं मूर्ध्नि समुपाघ्राय परिष्वज्य यशस्विनम्
  
२।०६६।००४च् अङ्के भरतम् आरोप्य प्रष्टुं समुपचक्रमे
  
२।०६६।००५अ अद्य ते कति चिद् रात्र्यश् च्युतस्यार्यकवेश्मनः
  
२।०६६।००५च् अपि नाध्वश्रमः शीघ्रं रथेनापततस् तव
  
२।०६६।००६अ आर्यकस् ते सुकुशलो युधाजिन् मातुलस् तव
  
२।०६६।००६च् प्रवासाच् च सुखं पुत्र सर्वं मे वक्तुम् अर्हसि
  
२।०६६।००७अ एवं पृष्ठस् तु कैकेय्या प्रियं पार्थिवनन्दनः
  
२।०६६।००७च् आचष्ट भरतः सर्वं मात्रे राजीवलोचनः
  
२।०६६।००८अ अद्य मे सप्तमी रात्रिश् च्युतस्यार्यकवेश्मनः
  
२।०६६।००८च् अम्बायाः कुशली तातो युधाजिन् मातुलश् च मे
  
२।०६६।००९अ यन् मे धनं च रत्नं च ददौ राजा परन्तपः
  
२।०६६।००९च् परिश्रान्तं पथ्य् अभवत् ततो ऽहं पूर्वम् आगतः
  
२।०६६।०१०अ राजवाक्यहरैर् दूतैस् त्वर्यमाणो ऽहम् आगतः
  
२।०६६।०१०च् यद् अहं प्रष्टुम् इच्छामि तद् अम्बा वक्तुम् अर्हसि
  
२।०६६।०११अ शून्यो ऽयं शयनीयस् ते पर्यङ्को हेमभूषितः
  
२।०६६।०११च् न चायम् इक्ष्वाकुजनः प्रहृष्टः प्रतिभाति मे
  
२।०६६।०१२अ राजा भवति भूयिष्ठ्गम् इहाम्बाया निवेशने
  
२।०६६।०१२च् तम् अहं नाद्य पश्यामि द्रष्टुम् इच्छन्न् इहागतः
  
२।०६६।०१३अ पितुर् ग्रहीष्ये चरणौ तं ममाख्याहि पृच्छतः
  
२।०६६।०१३च् आहोस्विद् अम्ब ज्येष्ठायाः कौसल्याया निवेशने
  
२।०६६।०१४अ तं प्रत्युवाच कैकेयी प्रियवद् घोरम् अप्रियम्
  
२।०६६।०१४च् अजानन्तं प्रजानन्ती राज्यलोभेन मोहिता
  
२।०६६।०१४ए या गतिः सर्वभूतानां तां गतिं ते पिता गतः
  
२।०६६।०१५अ तच् छ्रुत्वा भरतो वाक्यं धर्माभिजनवाञ् शुचिः
  
२।०६६।०१५च् पपात सहसा भूमौ पितृशोकबलार्दितः
  
२।०६६।०१६अ ततः शोकेन संवीतः पितुर् मरणदुःखितः
  
२।०६६।०१६च् विललाप महातेजा भ्रान्ताकुलितचेतनः
  
२।०६६।०१७अ एतत् सुरुचिरं भाति पितुर् मे शयनं पुरा
  
२।०६६।०१७च् तद् इदं न विभात्य् अद्य विहीनं तेन धीमता
  
२।०६६।०१८अ तम् आर्तं देवसङ्काशं समीक्ष्य पतितं भुवि
  
२।०६६।०१८च् उत्थापयित्वा शोकार्तं वचनं चेदम् अब्रवीत्
  
२।०६६।०१९अ उत्तिष्ठोत्तिष्ठ किं शेषे राजपुत्र महायशः
  
२।०६६।०१९च् त्वद्विधा न हि शोचन्ति सन्तः सदसि सम्मताः
  
२।०६६।०२०अ स रुदत्या चिरं कालं भूमौ विपरिवृत्य च
  
२।०६६।०२०च् जननीं प्रत्युवाचेदं शोकैर् बहुभिर् आवृतः
  
२।०६६।०२१अ अभिषेक्ष्यति रामं तु राजा यज्ञं नु यक्ष्यति
  
२।०६६।०२१च् इत्य् अहं कृतसङ्कल्पो हृष्टो यात्राम् अयासिषम्
  
२।०६६।०२२अ तद् इदं ह्य् अन्यथा भूतं व्यवदीर्णं मनो मम
  
२।०६६।०२२च् पितरं यो न पश्यामि नित्यं प्रियहिते रतम्
  
२।०६६।०२३अ अम्ब केनात्यगाद् राजा व्याधिना मय्य् अनागते
  
२।०६६।०२३च् धन्या रामादयः सर्वे यैः पिता संस्कृतः स्वयम्
  
२।०६६।०२४अ न नूनं मां महाराजः प्राप्तं जानाति कीर्तिमान्
  
२।०६६।०२४च् उपजिघ्रेद् धि मां मूर्ध्नि तातः सन्नम्य सत्वरम्
  
२।०६६।०२५अ क्व स पाणिः सुखस्पर्शस् तातस्याक्लिष्टकर्मणः
  
२।०६६।०२५च् येन मां रजसा ध्वस्तम् अभीक्ष्णं परिमार्जति
  
२।०६६।०२६अ यो मे भ्राता पिता बन्धुर् यस्य दासो ऽस्मि धीमतः
  
२।०६६।०२६च् तस्य मां शीघ्रम् आख्याहि रामस्याक्लिष्ट कर्मणः
  
२।०६६।०२७अ पिता हि भवति ज्येष्ठो धर्मम् आर्यस्य जानतः
  
२।०६६।०२७च् तस्य पादौ ग्रहीष्यामि स हीदानीं गतिर् मम
  
२।०६६।०२८अ आर्ये किम् अब्रवीद् राजा पिता मे सत्यविक्रमः
  
२।०६६।०२८च् पश्चिमं साधुसन्देशम् इच्छामि श्रोतुम् आत्मनः
  
२।०६६।०२९अ इति पृष्टा यथातत्त्वं कैकेयी वाक्यम् अब्रवीत्
  
२।०६६।०२९च् रामेति राजा विलपन् हा सीते लक्ष्मणेति च
  
२।०६६।०२९ए स महात्मा परं लोकं गतो गतिमतां वरः
  
२।०६६।०३०अ इमां तु पश्चिमां वाचं व्याजहार पिता तव
  
२।०६६।०३०च् काल धर्मपरिक्षिप्तः पाशैर् इव महागजः
  
२।०६६।०३१अ सिद्धार्थास् तु नरा रामम् आगतं सीतया सह
  
२।०६६।०३१च् लक्ष्मणं च महाबाहुं द्रक्ष्यन्ति पुनर् आगतम्
  
२।०६६।०३२अ तच् छ्रुत्वा विषसादैव द्वितीया प्रियशंसनात्
  
२।०६६।०३२च् विषण्णवदनो भूत्वा भूयः पप्रच्छ मातरम्
  
२।०६६।०३३अ क्व चेदानीं स धर्मात्मा कौसल्यानन्दवर्धनः
  
२।०६६।०३३च् लक्ष्मणेन सह भ्रात्रा सीतया च समं गतः
  
२।०६६।०३४अ तथा पृष्टा यथातत्त्वम् आख्यातुम् उपचक्रमे
  
२।०६६।०३४च् मातास्य युगपद् वाक्यं विप्रियं प्रियशङ्कया
  
२।०६६।०३५अ स हि राजसुतः पुत्र चीरवासा महावनम्
  
२।०६६।०३५च् दण्डकान् सह वैदेह्या लक्ष्मणानुचरो गतः
  
२।०६६।०३६अ तच् छ्रुत्वा भरतस् त्रस्तो भ्रातुश् चारित्रशङ्कया
  
२।०६६।०३६च् स्वस्य वंशस्य माहात्म्यात् प्रष्टुं समुपचक्रमे
  
२।०६६।०३७अ कच्चिन् न ब्राह्मणवधं हृतं रामेण कस्य चित्
  
२।०६६।०३७च् कच्चिन् नाढ्यो दरिद्रो वा तेनापापो विहिंसितः
  
२।०६६।०३८अ कच्चिन् न परदारान् वा राजपुत्रो ऽभिमन्यते
  
२।०६६।०३८च् कस्मात् स दण्डकारण्ये भ्रूणहेव विवासितः
  
२।०६६।०३९अ अथास्य चपला माता तत् स्वकर्म यथातथम्
  
२।०६६।०३९च् तेनैव स्त्रीस्वभावेन व्याहर्तुम् उपचक्रमे
  
२।०६६।०४०अ न ब्राह्मण धनं किञ्चिद् धृतं रामेण कस्य चित्
  
२।०६६।०४०च् कश् चिन् नाढ्यो दरिद्रो वा तेनापापो विहिंसितः
  
२।०६६।०४०ए न रामः परदारांश् च चक्षुर्भ्याम् अपि पश्यति
  
२।०६६।०४१अ मया तु पुत्र श्रुत्वैव रामस्यैवाभिषेचनम्
  
२।०६६।०४१च् याचितस् ते पिता राज्यं रामस्य च विवासनम्
  
२।०६६।०४२अ स स्ववृत्तिं समास्थाय पिता ते तत् तथाकरोत्
  
२।०६६।०४२च् रामश् च सहसौमित्रिः प्रेषितः सह सीतया
  
२।०६६।०४३अ तम् अपश्यन् प्रियं पुत्रं महीपालो महायशाः
  
२।०६६।०४३च् पुत्रशोकपरिद्यूनः पञ्चत्वम् उपपेदिवान्
  
२।०६६।०४४अ त्वया त्व् इदानीं धर्मज्ञ राजत्वम् अवलम्ब्यताम्
  
२।०६६।०४४च् त्वत्कृते हि मया सर्वम् इदम् एवंविधं कृतम्
  
२।०६६।०४५अ तत् पुत्र शीघ्रं विधिना विधिज्ञैर्; वसिष्ठमुख्यैः सहितो द्विजेन्द्रैः
  
२।०६६।०४५च् सङ्काल्य राजानम् अदीनसत्त्वम्; आत्मानम् उर्व्याम् अभिषेचयस्व
  
२।०६७।००१अ श्रुत्वा तु पितरं वृत्तं भ्रातरु च विवासितौ
  
२।०६७।००१च् भरतो दुःखसन्तप्त इदं वचनम् अब्रवीत्
  
२।०६७।००२अ किं नुण्कार्यं हतस्येह मम राज्येन शोचतः
  
२।०६७।००२च् विहीनस्याथ पित्रा च भ्रात्रा पितृसमेन च
  
२।०६७।००३अ दुःखे मे दुःखम् अकरोर् व्रणे क्षारम् इवादधाः
  
२।०६७।००३च् राजानं प्रेतभावस्थं कृत्वा रामं च तापसं
  
२।०६७।००४अ कुलस्य त्वम् अभावाय कालरात्रिर् इवागता
  
२।०६७।००४च् अङ्गारम् उपगूह्य स्म पिता मे नावबुद्धवान्
  
२।०६७।००५अ कौसल्या च सुमित्रा च पुत्रशोकाभिपीडिते
  
२।०६७।००५च् दुष्करं यदि जीवेतां प्राप्य त्वां जननीं मम
  
२।०६७।००६अ ननु त्व् आर्यो ऽपि धर्मात्मा त्वयि वृत्तिम् अनुत्तमाम्
  
२।०६७।००६च् वर्तते गुरुवृत्तिज्ञो यथा मातरि वर्तते
  
२।०६७।००७अ तथा ज्येष्ठा हि मे माता कौसल्या दीर्घदर्शिनी
  
२।०६७।००७च् त्वयि धर्मं समास्थाय भगिन्याम् इव वर्तते
  
२।०६७।००८अ तस्याः पुत्रं कृतात्मानं चीरवल्कलवाससं
  
२।०६७।००८च् प्रस्थाप्य वनवासाय कथं पापे न शोचसि
  
२।०६७।००९अ अपापदर्शिनं शूरं कृतात्मानं यशस्विनम्
  
२।०६७।००९च् प्रव्राज्य चीरवसनं किं नु पश्यसि कारणम्
  
२।०६७।०१०अ लुब्धाया विदितो मन्ये न ते ऽहं राघवं प्रति
  
२।०६७।०१०च् तथा ह्य् अनर्थो राज्यार्थं त्वया नीतो महान् अयम्
  
२।०६७।०११अ अहं हि पुरुषव्याघ्राव् अपश्यन् रामलक्ष्मणौ
  
२।०६७।०११च् केन शक्तिप्रभावेन राज्यं रक्षितुम् उत्सहे
  
२।०६७।०१२अ तं हि नित्यं महाराजो बलवन्तं महाबलः
  
२।०६७।०१२च् अपाश्रितो ऽभूद् धर्मात्मा मेरुर् मेरुवनं यथा
  
२।०६७।०१३अ सो ऽहं कथम् इमं भारं महाधुर्यसमुद्यतम्
  
२।०६७।०१३च् दम्यो धुरम् इवासाद्य सहेयं केन चौजसा
  
२।०६७।०१४अ अथ वा मे भवेच् छक्तिर् योगैर् बुद्धिबलेन वा
  
२।०६७।०१४च् सकामां न करिष्यामि त्वाम् अहं पुत्रगर्धिनीम्
  
२।०६७।०१४ए निवर्तयिष्यामि वनाद् भ्रातरं स्वजनप्रियम्
  
२।०६७।०१५अ इत्य् एवम् उक्त्वा भरतो महात्मा; प्रियेतरैर् वाक्यगणैस् तुदंस् ताम्
  
२।०६७।०१५च् शोकातुरश् चापि ननाद भूयः; सिंहो यथा पर्वतगह्वरस्थः
  
२।०६८।००१अ तां तथा गर्हयित्वा तु मातरं भरतस् तदा
  
२।०६८।००१च् रोषेण महताविष्टः पुनर् एवाब्रवीद् वचः
  
२।०६८।००२अ राज्याद् भ्रंशस्व कैकेयि नृशंसे दुष्टचारिणि
  
२।०६८।००२च् परित्यक्ता च धर्मेण मा मृतं रुदती भव
  
२।०६८।००३अ किं नु ते ऽदूषयद् राजा रामो वा भृशधार्मिकः
  
२।०६८।००३च् ययोर् मृत्युर् विवासश् च त्वत्कृते तुल्यम् आगतौ
  
२।०६८।००४अ भ्रूणहत्याम् असि प्राप्ता कुलस्यास्य विनाशनात्
  
२।०६८।००४च् कैकेयि नरकं गच्छ मा च भर्तुः सलोकताम्
  
२।०६८।००५अ यत् त्वया हीदृशं पापं कृतं घोरेण कर्मणा
  
२।०६८।००५च् सर्वलोकप्रियं हित्वा ममाप्य् आपादितं भयम्
  
२।०६८।००६अ त्वत्कृते मे पिता वृत्तो रामश् चारण्यम् आश्रितः
  
२।०६८।००६च् अयशो जीवलोके च त्वयाहं प्रतिपादितः
  
२।०६८।००७अ मातृरूपे ममामित्रे नृशंसे राज्यकामुके
  
२।०६८।००७च् न ते ऽहम् अभिभाष्यो ऽस्मि दुर्वृत्ते पतिघातिनि
  
२।०६८।००८अ कौसल्या च सुमित्रा च याश् चान्या मम मातरः
  
२।०६८।००८च् दुःखेन महताविष्टास् त्वां प्राप्य कुलदूषिणीम्
  
२।०६८।००९अ न त्वम् अश्वपतेः कन्या धर्मराजस्य धीमतः
  
२।०६८।००९च् राक्षसी तत्र जातासि कुलप्रध्वंसिनी पितुः
  
२।०६८।०१०अ यत् त्वया धार्मिको रामो नित्यं सत्यपरायणः
  
२।०६८।०१०च् वनं प्रस्थापितो दुःखात् पिता च त्रिदिवं गतः
  
२।०६८।०११अ यत् प्रधानासि तत् पापं मयि पित्रा विनाकृते
  
२।०६८।०११च् भ्रातृभ्यां च परित्यक्ते सर्वलोकस्य चाप्रिये
  
२।०६८।०१२अ कौसल्यां धर्मसंयुक्तां वियुक्तां पापनिश्चये
  
२।०६८।०१२च् कृत्वा कं प्राप्स्यसे त्व् अद्य लोकं निरयगामिनी
  
२।०६८।०१३अ किं नावबुध्यसे क्रूरे नियतं बन्धुसंश्रयम्
  
२।०६८।०१३च् ज्येष्ठं पितृसमं रामं कौसल्यायात्मसम्भवम्
  
२।०६८।०१४अ अङ्गप्रत्यङ्गजः पुत्रो हृदयाच् चापि जायते
  
२।०६८।०१४च् तस्मात् प्रियतरो मातुः प्रियत्वान् न तु बान्धवः
  
२।०६८।०१५अ अन्यदा किल धर्मज्ञा सुरभिः सुरसम्मता
  
२।०६८।०१५च् वहमानौ ददर्शोर्व्यां पुत्रौ विगतचेतसौ
  
२।०६८।०१६अ ताव् अर्धदिवसे श्रान्तौ दृष्ट्वा पुत्रौ महीतले
  
२।०६८।०१६च् रुरोद पुत्र शोकेन बाष्पपर्याकुलेक्षणा
  
२।०६८।०१७अ अधस्ताद् व्रजतस् तस्याः सुरराज्ञो महात्मनः
  
२।०६८।०१७च् बिन्दवः पतिता गात्रे सूक्ष्माः सुरभिगन्धिनः
  
२।०६८।०१८अ तां दृष्ट्वा शोकसन्तप्तां वज्रपाणिर् यशस्विनीम्
  
२।०६८।०१८च् इन्द्रः प्राञ्जलिर् उद्विग्नः सुरराजो ऽब्रवीद् वचः
  
२।०६८।०१९अ भयं कच्चिन् न चास्मासु कुतश् चिद् विद्यते महत्
  
२।०६८।०१९च् कुतो निमित्तः शोकस् ते ब्रूहि सर्वहितैषिणि
  
२।०६८।०२०अ एवम् उक्ता तु सुरभिः सुरराजेन धीमता
  
२।०६८।०२०च् पत्युवाच ततो धीरा वाक्यं वाक्यविशारदा
  
२।०६८।०२१अ शान्तं पातं न वः किं चित् कुतश् चिद् अमराधिप
  
२।०६८।०२१च् अहं तु मग्नौ शोचामि स्वपुत्रौ विषमे स्थितौ
  
२।०६८।०२२अ एतौ दृष्ट्वा कृषौ दीनौ सूर्यरश्मिप्रतापिनौ
  
२।०६८।०२२च् वध्यमानौ बलीवर्दौ कर्षकेण सुराधिप
  
२।०६८।०२३अ मम कायात् प्रसूतौ हि दुःखितौ भार पीडितौ
  
२।०६८।०२३च् यौ दृष्ट्वा परितप्ये ऽहं नास्ति पुत्रसमः प्रियः
  
२।०६८।०२४अ यस्याः पुत्र सहस्राणि सापि शोचति कामधुक्
  
२।०६८।०२४च् किं पुनर् या विना रामं कौसल्या वर्तयिष्यति
  
२।०६८।०२५अ एकपुत्रा च साध्वी च विवत्सेयं त्वया कृता
  
२।०६८।०२५च् तस्मात् त्वं सततं दुःखं प्रेत्य चेह च लप्स्यसे
  
२।०६८।०२६अ अहं ह्य् अपचितिं भ्रातुः पितुश् च सकलाम् इमाम्
  
२।०६८।०२६च् वर्धनं यशसश् चापि करिष्यामि न संशयः
  
२।०६८।०२७अ आनाययित्वा तनयं कौसल्याया महाद्युतिम्
  
२।०६८।०२७च् स्वयम् एव प्रवेक्ष्यामि वनं मुनिनिषेवितम्
  
२।०६८।०२८अ इति नाग इवारण्ये तोमराङ्कुशचोदितः
  
२।०६८।०२८च् पपात भुवि सङ्क्रुद्धो निःश्वसन्न् इव पन्नगः
  
२।०६८।०२९अ संरक्तनेत्रः शिथिलाम्बरस् तदा; विधूतसर्वाभरणः परन्तपः
  
२।०६८।०२९च् बभूव भूमौ पतितो नृपात्मजः; शचीपतेः केतुर् इवोत्सवक्षये
  
२।०६९।००१अ तथैव क्रोशतस् तस्य भरतस्य महात्मनः
  
२।०६९।००१च् कौसल्या शब्दम् आज्ञाय सुमित्राम् इदम् अब्रवीत्
  
२।०६९।००२अ आगतः क्रूरकार्यायाः कैकेय्या भरतः सुतः
  
२।०६९।००२च् तम् अहं द्रष्टुम् इच्छामि भरतं दीर्घदर्शिनम्
  
२।०६९।००३अ एवम् उक्त्वा सुमित्रां सा विवर्णा मलिनाम्बरा
  
२।०६९।००३च् प्रतस्थे भरतो यत्र वेपमाना विचेतना
  
२।०६९।००४अ स तु रामानुजश् चापि शत्रुघ्नसहितस् तदा
  
२।०६९।००४च् प्रतस्थे भरतो यत्र कौसल्याया निवेशनम्
  
२।०६९।००५अ ततः शत्रुघ्न भरतौ कौसल्यां प्रेक्ष्य दुःखितौ
  
२।०६९।००५च् पर्यष्वजेतां दुःखार्तां पतितां नष्टचेतनाम्
  
२।०६९।००६अ भरतं प्रत्युवाचेदं कौसल्या भृशदुःखिता
  
२।०६९।००६च् इदं ते राज्यकामस्य राज्यं प्राप्तम् अकण्टकम्
  
२।०६९।००६ए सम्प्राप्तं बत कैकेय्या शीघ्रं क्रूरेण कर्मणा
  
२।०६९।००७अ प्रस्थाप्य चीरवसनं पुत्रं मे वनवासिनम्
  
२।०६९।००७च् कैकेयी कं गुणं तत्र पश्यति क्रूरदर्शिनी
  
२।०६९।००८अ क्षिप्रं माम् अपि कैकेयी प्रस्थापयितुम् अर्हति
  
२।०६९।००८च् हिरण्यनाभो यत्रास्ते सुतो मे सुमहायशाः
  
२।०६९।००९अ अथ वा स्वयम् एवाहं सुमित्रानुचरा सुखम्
  
२।०६९।००९च् अग्निहोत्रं पुरस्कृत्य प्रस्थास्ये यत्र राघवः
  
२।०६९।०१०अ कामं वा स्वयम् एवाद्य तत्र मां नेतुम् अर्हसि
  
२।०६९।०१०च् यत्रासौ पुरुषव्याघ्रस् तप्यते मे तपः सुतः
  
२।०६९।०११अ इदं हि तव विस्तीर्णं धनधान्यसमाचितम्
  
२।०६९।०११च् हस्त्यश्वरथसम्पूर्णं राज्यं निर्यातितं तया
  
२।०६९।०१२अ एवं विलपमानां तां भरतः प्राञ्जलिस् तदा
  
२।०६९।०१२च् कौसल्यां प्रत्युवाचेदं शोकैर् बहुभिर् आवृताम्
  
२।०६९।०१३अ आर्ये कस्माद् अजानन्तं गर्हसे माम् अकिल्बिषम्
  
२।०६९।०१३च् विपुलां च मम प्रीतिं स्थिरां जानासि राघवे
  
२।०६९।०१४अ कृता शास्त्रानुगा बुद्धिर् मा भूत् तस्य कदा चन
  
२।०६९।०१४च् सत्यसन्धः सतां श्रेष्ठो यस्यार्यो ऽनुमते गतः
  
२।०६९।०१५अ प्रैष्यं पापीयसां यातु सूर्यं च प्रति मेहतु
  
२।०६९।०१५च् हन्तु पादेन गां सुप्तां यस्यार्यो ऽनुमते गतः
  
२।०६९।०१६अ कारयित्वा महत् कर्म भर्ता भृत्यम् अनर्थकम्
  
२।०६९।०१६च् अधर्मो यो ऽस्य सो ऽस्यास् तु यस्यार्यो ऽनुमते गतः
  
२।०६९।०१७अ परिपालयमानस्य राज्ञो भूतानि पुत्रवत्
  
२।०६९।०१७च् ततस् तु द्रुह्यतां पापं यस्यार्यो ऽनुमते गतः
  
२।०६९।०१८अ बलिषड्भागम् उद्धृत्य नृपस्यारक्षतः प्रजाः
  
२।०६९।०१८च् अधर्मो यो ऽस्य सो ऽस्यास्तु यस्यार्यो ऽनुमते गतः
  
२।०६९।०१९अ संश्रुत्य च तपस्विभ्यः सत्रे वै यज्ञदक्षिणाम्
  
२।०६९।०१९च् तां विप्रलपतां पापं यस्यार्यो ऽनुमते गतः
  
२।०६९।०२०अ हस्त्यश्वरथसम्बाधे युद्धे शस्त्रसमाकुले
  
२।०६९।०२०च् मा स्म कार्षीत् सतां धर्मं यस्यार्यो ऽनुमते गतः
  
२।०६९।०२१अ उपदिष्टं सुसूक्ष्मार्थं शास्त्रं यत्नेन धीमता
  
२।०६९।०२१च् स नाशयतु दुष्टात्मा यस्यार्यो ऽनुमते गतः
  
२।०६९।०२२अ पायसं कृसरं छागं वृथा सो ऽश्नातु निर्घृणः
  
२।०६९।०२२च् गुरूंश् चाप्य् अवजानातु यस्यार्यो ऽनुमते गतः
  
२।०६९।०२३अ पुत्रैर् दारैश् च भृत्यैश् च स्वगृहे परिवारितः
  
२।०६९।०२३च् स एको मृष्टम् अश्नातु यस्यार्यो ऽनुमते गतः
  
२।०६९।०२४अ राजस्त्रीबालवृद्धानां वधे यत् पापम् उच्यते
  
२।०६९।०२४च् भृत्यत्यागे च यत् पापं तत् पापं प्रतिपद्यताम्
  
२।०६९।०२५अ उभे सन्ध्ये शयानस्य यत् पापं परिकल्प्यते
  
२।०६९।०२५च् तच् च पापं भवेत् तस्य यस्यार्यो ऽनुमते गतः
  
२।०६९।०२६अ यद् अग्निदायके पापं यत् पापं गुरुतल्पगे
  
२।०६९।०२६च् मित्रद्रोहे च यत् पापं तत् पापं प्रतिपद्यताम्
  
२।०६९।०२७अ देवतानां पितॄणां च माता पित्रोस् तथैव च
  
२।०६९।०२७च् मा स्म कार्षीत् स शुश्रूषां यस्यार्यो ऽनुमते गतः
  
२।०६९।०२८अ सतां लोकात् सतां कीर्त्याः सज्जुष्टात् कर्मणस् तथा
  
२।०६९।०२८च् भ्रश्यतु क्षिप्रम् अद्यैव यस्यार्यो ऽनुमते गतः
  
२।०६९।०२९अ विहीनां पतिपुत्राभ्यां कौसल्यां पार्थिवात्मजः
  
२।०६९।०२९च् एवम् आश्वसयन्न् एव दुःखार्तो निपपात ह
  
२।०६९।०३०अ तथा तु शपथैः कष्टैः शपमानम् अचेतनम्
  
२।०६९।०३०च् भरतं शोकसन्तप्तं कौसल्या वाक्यम् अब्रवीत्
  
२।०६९।०३१अ मम दुःखम् इदं पुत्र भूयः समुपजायते
  
२।०६९।०३१च् शपथैः शपमानो हि प्राणान् उपरुणत्सि मे
  
२।०६९।०३२अ दिष्ट्या न चलितो धर्माद् आत्मा ते सहलक्ष्मणः
  
२।०६९।०३२च् वत्स सत्यप्रतिज्ञो मे सतां लोकान् अवाप्स्यसि
  
२।०६९।०३३अ एवं विलपमानस्य दुःखार्तस्य महात्मनः
  
२।०६९।०३३च् मोहाच् च शोकसंरोधाद् बभूव लुलितं मनः
  
२।०६९।०३४अ लालप्यमानस्य विचेतनस्य; प्रनष्टबुद्धेः पतितस्य भूमौ
  
२।०६९।०३४च् मुहुर् मुहुर् निःश्वसतश् च दीर्घं; सा तस्य शोकेन जगाम रात्रिः
  
२।०७०।००१अ तम् एवं शोकसन्तप्तं भरतं केकयीसुतम्
  
२।०७०।००१च् उवाच वदतां श्रेष्ठो वसिष्ठः श्रेष्ठवाग् ऋषिः
  
२।०७०।००२अ अलं शोकेन भद्रं ते राजपुत्र महायशः
  
२।०७०।००२च् प्राप्तकालं नरपतेः कुरु संयानम् उत्तरम्
  
२।०७०।००३अ वसिष्ठस्य वचः श्रुत्वा भरतो धारणां गतः
  
२।०७०।००३च् प्रेतकार्याणि सर्वाणि कारयाम् आस धर्मवित्
  
२।०७०।००४अ उद्धृतं तैलसङ्क्लेदात् स तु भूमौ निवेशितम्
  
२।०७०।००४च् आपीतवर्णवदनं प्रसुप्तम् इव भूमिपम्
  
२।०७०।००५अ निवेश्य शयने चाग्र्ये नानारत्नपरिष्कृते
  
२।०७०।००५च् ततो दशरथं पुत्रो विललाप सुदुःखितः
  
२।०७०।००६अ किं ते व्यवसितं राजन् प्रोषिते मय्य् अनागते
  
२।०७०।००६च् विवास्य रामं धर्मज्ञं लक्ष्मणं च महाबलम्
  
२।०७०।००७अ क्व यास्यसि महाराज हित्वेमं दुःखितं जनम्
  
२।०७०।००७च् हीनं पुरुषसिंहेन रामेणाक्लिष्टकर्मणा
  
२।०७०।००८अ योगक्षेमं तु ते राजन् को ऽस्मिन् कल्पयिता पुरे
  
२।०७०।००८च् त्वयि प्रयाते स्वस् तात रामे च वनम् आश्रिते
  
२।०७०।००९अ विधवा पृथिवी राजंस् त्वया हीना न राजते
  
२।०७०।००९च् हीनचन्द्रेव रजनी नगरी प्रतिभाति माम्
  
२।०७०।०१०अ एवं विलपमानं तं भरतं दीनमानसं
  
२।०७०।०१०च् अब्रवीद् वचनं भूयो वसिष्ठस् तु महान् ऋषिः
  
२।०७०।०११अ प्रेतकार्याणि यान्य् अस्य कर्तव्यानि विशाम्पतेः
  
२।०७०।०११च् तान्य् अव्यग्रं महाबाहो क्रियताम् अविचारितम्
  
२।०७०।०१२अ तथेति भरतो वाक्यं वसिष्ठस्याभिपूज्य तत्
  
२।०७०।०१२च् ऋत्विक्पुरोहिताचार्यांस् त्वरयाम् आस सर्वशः
  
२।०७०।०१३अ ये त्व् अग्रतो नरेन्द्रस्य अग्न्य् अगाराद् बहिष्कृताः
  
२।०७०।०१३च् ऋत्विग्भिर् याजकैश् चैव ते ह्रियन्ते यथाविधि
  
२।०७०।०१४अ शिबिलायाम् अथारोप्य राजानं गतचेतनम्
  
२।०७०।०१४च् बाष्पकण्ठा विमनसस् तम् ऊहुः परिचारकाः
  
२।०७०।०१५अ हिरण्यं च सुवर्णं च वासांसि विविधानि च
  
२।०७०।०१५च् प्रकिरन्तो जना मार्गं नृपतेर् अग्रतो ययुः
  
२।०७०।०१६अ चन्दनागुरुनिर्यासान् सरलं पद्मकं तथा
  
२।०७०।०१६च् देवदारूणि चाहृत्य चितां चक्रुस् तथापरे
  
२।०७०।०१७अ गन्धान् उच्चावचांश् चान्यांस् तत्र दत्त्वाथ भूमिपम्
  
२।०७०।०१७च् ततः संवेशयाम् आसुश् चितामध्ये तम् ऋत्विजः
  
२।०७०।०१८अ तथा हुताशनं हुत्वा जेपुस् तस्य तदर्त्विजः
  
२।०७०।०१८च् जगुश् च ते यथाशास्त्रं तत्र सामानि सामगाः
  
२।०७०।०१९अ शिबिकाभिश् च यानैश् च यथार्हं तस्य योषितः
  
२।०७०।०१९च् नगरान् निर्ययुस् तत्र वृद्धैः परिवृतास् तदा
  
२।०७०।०२०अ प्रसव्यं चापि तं चक्रुर् ऋत्विजो ऽग्निचितं नृपम्
  
२।०७०।०२०च् स्त्रियश् च शोकसन्तप्ताः कौसल्या प्रमुखास् तदा
  
२।०७०।०२१अ क्रौञ्चीनाम् इव नारीणां निनादस् तत्र शुश्रुवे
  
२।०७०।०२१च् आर्तानां करुणं काले क्रोशन्तीनां सहस्रशः
  
२।०७०।०२२अ ततो रुदन्त्यो विवशा विलप्य च पुनः पुनः
  
२।०७०।०२२च् यानेभ्यः सरयूतीरम् अवतेरुर् वराङ्गनाः
  
२।०७०।०२३अ कृतोदकं ते भरतेन सार्धं; नृपाङ्गना मन्त्रिपुरोहिताश् च
  
२।०७०।०२३च् पुरं प्रविश्याश्रुपरीतनेत्रा; भूमौ दशाहं व्यनयन्त दुःखम्
  
२।०७१।००१अ ततो दशाहे ऽतिगते कृतशौचो नृपात्मजः
  
२।०७१।००१च् द्वादशे ऽहनि सम्प्राप्ते श्राद्धकर्माण्य् अकारयत्
  
२।०७१।००२अ ब्राह्मणेभ्यो ददौ रत्नं धनम् अन्नं च पुष्कलम्
  
२।०७१।००२च् बास्तिकं बहुशुक्लं च गाश् चापि शतशस् तथा
  
२।०७१।००३अ दासीदासं च यानं च वेश्मानि सुमहान्ति च
  
२।०७१।००३च् ब्राह्मणेभ्यो ददौ पुत्रो राज्ञस् तस्यौर्ध्वदैहिकम्
  
२।०७१।००४अ ततः प्रभातसमये दिवसे ऽथ त्रयोदशे
  
२।०७१।००४च् विललाप महाबाहुर् भरतः शोकमूर्छितः
  
२।०७१।००५अ शब्दापिहितकण्ठश् च शोधनार्थम् उपागतः
  
२।०७१।००५च् चितामूले पितुर् वाक्यम् इदम् आह सुदुःखितः
  
२।०७१।००६अ तात यस्मिन् निषृष्टो ऽहं त्वया भ्रातरि राघवे
  
२।०७१।००६च् तस्मिन् वनं प्रव्रजिते शून्ये त्यक्तो ऽस्म्य् अहं त्वया
  
२।०७१।००७अ यथागतिर् अनाथायाः पुत्रः प्रव्राजितो वनम्
  
२।०७१।००७च् ताम् अम्बां तात कौसल्यां त्यक्त्वा त्वं क्व गतो नृप
  
२।०७१।००८अ दृष्ट्वा भस्मारुणं तच् च दग्धास्थिस्थानमण्डलम्
  
२।०७१।००८च् पितुः शरीर निर्वाणं निष्टनन् विषसाद ह
  
२।०७१।००९अ स तु दृष्ट्वा रुदन् दीनः पपात धरणीतले
  
२।०७१।००९च् उत्थाप्यमानः शक्रस्य यन्त्र ध्वज इव च्युतः
  
२।०७१।०१०अ अभिपेतुस् ततः सर्वे तस्यामात्याः शुचिव्रतम्
  
२।०७१।०१०च् अन्तकाले निपतितं ययातिम् ऋषयो यथा
  
२।०७१।०११अ शत्रुघ्नश् चापि भरतं दृष्ट्वा शोकपरिप्लुतम्
  
२।०७१।०११च् विसञ्ज्ञो न्यपतद् भूमौ भूमिपालम् अनुस्मरन्
  
२।०७१।०१२अ उन्मत्त इव निश्चेता विललाप सुदुःखितः
  
२।०७१।०१२च् स्मृत्वा पितुर् गुणाङ्गानि तानि तानि तदा तदा
  
२।०७१।०१३अ मन्थरा प्रभवस् तीव्रः कैकेयीग्राहसङ्कुलः
  
२।०७१।०१३च् वरदानमयो ऽक्षोभ्यो ऽमज्जयच् छोकसागरः
  
२।०७१।०१४अ सुकुमारं च बालं च सततं लालितं त्वया
  
२।०७१।०१४च् क्व तात भरतं हित्वा विलपन्तं गतो भवान्
  
२।०७१।०१५अ ननु भोज्येषु पानेषु वस्त्रेष्व् आभरणेषु च
  
२।०७१।०१५च् प्रवारयसि नः सर्वांस् तन् नः को ऽद्य करिष्यति
  
२।०७१।०१६अ अवदारण काले तु पृथिवी नावदीर्यते
  
२।०७१।०१६च् विहीना या त्वया राज्ञा धर्मज्ञेन महात्मना
  
२।०७१।०१७अ पितरि स्वर्गम् आपन्ने रामे चारण्यम् आश्रिते
  
२।०७१।०१७च् किं मे जीवित सामर्थ्यं प्रवेक्ष्यामि हुताशनम्
  
२।०७१।०१८अ हीनो भ्रात्रा च पित्रा च शून्याम् इक्ष्वाकुपालिताम्
  
२।०७१।०१८च् अयोध्यां न प्रवेक्ष्यामि प्रवेक्ष्यामि तपोवनम्
  
२।०७१।०१९अ तयोर् विलपितं श्रुत्वा व्यसनं चान्ववेक्ष्य तत्
  
२।०७१।०१९च् भृशम् आर्ततरा भूयः सर्व एवानुगामिनः
  
२।०७१।०२०अ ततो विषण्णौ श्रान्तौ च शत्रुघ्न भरताव् उभौ
  
२।०७१।०२०च् धरण्यां संव्यचेष्टेतां भग्नशृङ्गाव् इवर्षभौ
  
२।०७१।०२१अ ततः प्रकृतिमान् वैद्यः पितुर् एषां पुरोहितः
  
२।०७१।०२१च् वसिष्ठो भरतं वाक्यम् उत्थाप्य तम् उवाच ह
  
२।०७१।०२२अ त्रीणि द्वन्द्वानि भूतेषु प्रवृत्तान्य् अविशेषतः
  
२।०७१।०२२च् तेषु चापरिहार्येषु नैवं भवितुम् अर्हति
  
२।०७१।०२३अ सुमन्त्रश् चापि शत्रुघ्नम् उत्थाप्याभिप्रसाद्य च
  
२।०७१।०२३च् श्रावयाम् आस तत्त्वज्ञः सर्वभूतभवाभवौ
  
२।०७१।०२४अ उत्थितौ तौ नरव्याघ्रौ प्रकाशेते यशस्विनौ
  
२।०७१।०२४च् वर्षातपपरिक्लिन्नौ पृथग् इन्द्रध्वजाव् इव
  
२।०७१।०२५अ अश्रूणि परिमृद्नन्तौ रक्ताक्षौ दीनभाषिणौ
  
२।०७१।०२५च् अमात्यास् त्वरयन्ति स्म तनयौ चापराः क्रियाः
  
२।०७२।००१अ अत्र यात्रां समीहन्तं शत्रुघ्नो लक्ष्मणानुजः
  
२।०७२।००१च् भरतं शोकसन्तप्तम् इदं वचनम् अब्रवीत्
  
२।०७२।००२अ गतिर् यः सर्वभूतानां दुःखे किं पुनर् आत्मनः
  
२।०७२।००२च् स रामः सत्त्व सम्पन्नः स्त्रिया प्रव्राजितो वनम्
  
२।०७२।००३अ बलवान् वीर्य सम्पन्नो लक्ष्मणो नाम यो ऽप्य् असौ
  
२।०७२।००३च् किं न मोचयते रामं कृत्वापि पितृनिग्रहम्
  
२।०७२।००४अ पूर्वम् एव तु निग्राह्यः समवेक्ष्य नयानयौ
  
२।०७२।००४च् उत्पथं यः समारूढो नार्या राजा वशं गतः
  
२।०७२।००५अ इति सम्भाषमाणे तु शत्रुघ्ने लक्ष्मणानुजे
  
२।०७२।००५च् प्राग्द्वारे ऽभूत् तदा कुब्जा सर्वाभरणभूषिता
  
२।०७२।००६अ लिप्ता चन्दनसारेण राजवस्त्राणि बिभ्रती
  
२।०७२।००६च् मेखला दामभिश् चित्रै रज्जुबद्धेव वानरी
  
२।०७२।००७अ तां समीक्ष्य तदा द्वाःस्थो भृशं पापस्य कारिणीम्
  
२।०७२।००७च् गृहीत्वाकरुणं कुब्जां शत्रुघ्नाय न्यवेदयत्
  
२।०७२।००८अ यस्याः कृते वने रामो न्यस्तदेहश् च वः पिता
  
२।०७२।००८च् सेयं पापा नृशंसा च तस्याः कुरु यथामति
  
२।०७२।००९अ शत्रुघ्नश् च तद् आज्ञाय वचनं भृशदुःखितः
  
२।०७२।००९च् अन्तःपुरचरान् सर्वान् इत्य् उवाच धृतव्रतः
  
२।०७२।०१०अ तीव्रम् उत्पादितं दुःखं भ्रातॄणां मे तथा पितुः
  
२।०७२।०१०च् यया सेयं नृशंसस्य कर्मणः फलम् अश्नुताम्
  
२।०७२।०११अ एवम् उक्ता च तेनाशु सखी जनसमावृता
  
२।०७२।०११च् गृहीता बलवत् कुब्जा सा तद्गृहम् अनादयत्
  
२।०७२।०१२अ ततः सुभृश सन्तप्तस् तस्याः सर्वः सखीजनः
  
२।०७२।०१२च् क्रुद्धम् आज्ञाय शत्रुघ्नं व्यपलायत सर्वशः
  
२।०७२।०१३अ अमन्त्रयत कृत्स्नश् च तस्याः सर्वसखीजनः
  
२।०७२।०१३च् यथायं समुपक्रान्तो निःशेषं नः करिष्यति
  
२।०७२।०१४अ सानुक्रोशां वदान्यां च धर्मज्ञां च यशस्विनीम्
  
२।०७२।०१४च् कौसल्यां शरणं यामः सा हि नो ऽस्तु ध्रुवा गतिः
  
२।०७२।०१५अ स च रोषेण ताम्राक्षः शत्रुघ्नः शत्रुतापनः
  
२।०७२।०१५च् विचकर्ष तदा कुब्जां क्रोशन्तीं पृथिवीतले
  
२।०७२।०१६अ तस्या ह्य् आकृष्यमाणाया मन्थरायास् ततस् ततः
  
२।०७२।०१६च् चित्रं बहुविधं भाण्डं पृथिव्यां तद् व्यशीर्यत
  
२।०७२।०१७अ तेन भाण्डेन सङ्कीर्णं श्रीमद्राजनिवेशनम्
  
२।०७२।०१७च् अशोभत तदा भूयः शारदं गगनं यथा
  
२।०७२।०१८अ स बली बलवत् क्रोधाद् गृहीत्वा पुरुषर्षभः
  
२।०७२।०१८च् कैकेयीम् अभिनिर्भर्त्स्य बभाषे परुषं वचः
  
२।०७२।०१९अ तैर् वाक्यैः परुषैर् दुःखैः कैकेयी भृशदुःखिता
  
२।०७२।०१९च् शत्रुघ्न भयसन्त्रस्ता पुत्रं शरणम् आगता
  
२।०७२।०२०अ तां प्रेक्ष्य भरतः क्रुद्धं शत्रुघ्नम् इदम् अब्रवीत्
  
२।०७२।०२०च् अवध्याः सर्वभूतानां प्रमदाः क्षम्यताम् इति
  
२।०७२।०२१अ हन्याम् अहम् इमां पापां कैकेयीं दुष्टचारिणीम्
  
२।०७२।०२१च् यदि मां धार्मिको रामो नासूयेन् मातृघातकम्
  
२।०७२।०२२अ इमाम् अपि हतां कुब्जां यदि जानाति राघवः
  
२।०७२।०२२च् त्वां च मां चैव धर्मात्मा नाभिभाषिष्यते ध्रुवम्
  
२।०७२।०२३अ भरतस्य वचः श्रुत्वा शत्रुघ्नो लक्ष्मणानुजः
  
२।०७२।०२३च् न्यवर्तत ततो रोषात् तां मुमोच च मन्थराम्
  
२।०७२।०२४अ सा पादमूले कैकेय्या मन्थरा निपपात ह
  
२।०७२।०२४च् निःश्वसन्ती सुदुःखार्ता कृपणं विललाप च
  
२।०७२।०२५अ शत्रुघ्नविक्षेपविमूढसञ्ज्ञां; समीक्ष्य कुब्जां भरतस्य माता
  
२।०७२।०२५च् शनैः समाश्वासयद् आर्तरूपां; क्रौञ्चीं विलग्नाम् इव वीक्षमाणाम्
  
२।०७३।००१अ ततः प्रभातसमये दिवसे ऽथ चतुर्दशे
  
२।०७३।००१च् समेत्य राजकर्तारो भरतं वाक्यम् अब्रुवन्
  
२।०७३।००२अ गतो दशरथः स्वर्गं यो नो गुरुतरो गुरुः
  
२।०७३।००२च् रामं प्रव्राज्य वै ज्येष्ठं लक्ष्मणं च महाबलम्
  
२।०७३।००३अ त्वम् अद्य भव नो राजा राजपुत्र महायशः
  
२।०७३।००३च् सङ्गत्या नापराध्नोति राज्यम् एतद् अनायकम्
  
२।०७३।००४अ आभिषेचनिकं सर्वम् इदम् आदाय राघव
  
२।०७३।००४च् प्रतीक्षते त्वां स्वजनः श्रेणयश् च नृपात्मज
  
२।०७३।००५अ राज्यं गृहाण भरत पितृपैतामहं महत्
  
२।०७३।००५च् अभिषेचय चात्मानं पाहि चास्मान् नरर्षभ
  
२।०७३।००६अ आभिषेचनिकं भाण्डं कृत्वा सर्वं प्रदक्षिणम्
  
२।०७३।००६च् भरतस् तं जनं सर्वं प्रत्युवाच धृतव्रतः
  
२।०७३।००७अ ज्येष्ठस्य राजता नित्यम् उचिता हि कुलस्य नः
  
२।०७३।००७च् नैवं भवन्तो मां वक्तुम् अर्हन्ति कुशला जनाः
  
२।०७३।००८अ रामः पूर्वो हि नो भ्राता भविष्यति महीपतिः
  
२।०७३।००८च् अहं त्व् अरण्ये वत्स्यामि वर्षाणि नव पञ्च च
  
२।०७३।००९अ युज्यतां महती सेना चतुरङ्गमहाबला
  
२।०७३।००९च् आनयिष्याम्य् अहं ज्येष्ठं भ्रातरं राघवं वनात्
  
२।०७३।०१०अ आभिषेचनिकं चैव सर्वम् एतद् उपस्कृतम्
  
२।०७३।०१०च् पुरस्कृत्य गमिष्यामि रामहेतोर् वनं प्रति
  
२।०७३।०११अ तत्रैव तं नरव्याघ्रम् अभिषिच्य पुरस्कृतम्
  
२।०७३।०११च् आनेष्यामि तु वै रामं हव्यवाहम् इवाध्वरात्
  
२।०७३।०१२अ न सकामा करिष्यामि स्वम् इमां मातृगन्धिनीम्
  
२।०७३।०१२च् वने वत्स्याम्य् अहं दुर्गे रामो राजा भविष्यति
  
२।०७३।०१३अ क्रियतां शिल्पिभिः पन्थाः समानि विषमाणि च
  
२।०७३।०१३च् रक्षिणश् चानुसंयान्तु पथि दुर्गविचारकाः
  
२।०७३।०१४अ एवं सम्भाषमाणं तं रामहेतोर् नृपात्मजम्
  
२।०७३।०१४च् प्रत्युवाच जनः सर्वः श्रीमद्वाक्यम् अनुत्तमम्
  
२।०७३।०१५अ एवं ते भाषमाणस्य पद्मा श्रीर् उपतिष्ठताम्
  
२।०७३।०१५च् यस् त्वं ज्येष्ठे नृपसुते पृथिवीं दातुम् इच्छसि
  
२।०७३।०१६अ अनुत्तमं तद् वचनं नृपात्मज; प्रभाषितं संश्रवणे निशम्य च
  
२।०७३।०१६च् प्रहर्षजास् तं प्रति बाष्पबिन्दवो; निपेतुर् आर्यानननेत्रसम्भवाः
  
२।०७३।०१७अ ऊचुस् ते वचनम् इदं निशम्य हृष्टाः; सामात्याः सपरिषदो वियातशोकाः
  
२।०७३।०१७च् पन्थानं नरवरभक्तिमाञ् जनश् च; व्यादिष्टस् तव वचनाच् च शिल्पिवर्गः
  
२।०७४।००१अ अथ भूमिप्रदेशज्ञाः सूत्रकर्मविशारदाः
  
२।०७४।००१च् स्वकर्माभिरताः शूराः खनका यन्त्रकास् तथा
  
२।०७४।००२अ कर्मान्तिकाः स्थपतयः पुरुषा यन्त्रकोविदाः
  
२।०७४।००२च् तथा वर्धकयश् चैव मार्गिणो वृक्षतक्षकाः
  
२।०७४।००३अ कूपकाराः सुधाकारा वंशकर्मकृतस् तथा
  
२।०७४।००३च् समर्था ये च द्रष्टारः पुरतस् ते प्रतस्थिरे
  
२।०७४।००४अ स तु हर्षात् तम् उद्देशं जनौघो विपुलः प्रयान्
  
२।०७४।००४च् अशोभत महावेगः सागरस्येव पर्वणि
  
२।०७४।००५अ ते स्ववारं समास्थाय वर्त्मकर्माणि कोविदाः
  
२।०७४।००५च् करणैर् विविधोपेतैः पुरस्तात् सम्प्रतस्थिरे
  
२।०७४।००६अ लतावल्लीश् च गुल्मांश् च स्थाणून् अश्मन एव च
  
२।०७४।००६च् जनास् ते चक्रिरे मार्गं छिन्दन्तो विविधान् द्रुमान्
  
२।०७४।००७अ अवृक्षेषु च देशेषु के चिद् वृक्षान् अरोपयन्
  
२।०७४।००७च् के चित् कुठारैष् टङ्कैश् च दात्रैश् छिन्दन् क्व चित् क्व चित्
  
२।०७४।००८अ अपरे वीरणस्तम्बान् बलिनो बलवत्तराः
  
२।०७४।००८च् विधमन्ति स्म दुर्गाणि स्थलानि च ततस् ततः
  
२।०७४।००९अ अपरे ऽपूरयन् कूपान् पांसुभिः श्वभ्रम् आयतम्
  
२।०७४।००९च् निम्नभागांस् तथा के चित् समांश् चक्रुः समन्ततः
  
२।०७४।०१०अ बबन्धुर् बन्धनीयांश् च क्षोद्यान् सञ्चुक्षुदुस् तदा
  
२।०७४।०१०च् बिभिदुर् भेदनीयांश् च तांस् तान् देशान् नरास् तदा
  
२।०७४।०११अ अचिरेणैव कालेन परिवाहान् बहूदकान्
  
२।०७४।०११च् चक्रुर् बहुविधाकारान् सागरप्रतिमान् बहून्
  
२।०७४।०११ए उदपानान् बहुविधान् वेदिका परिमण्डितान्
  
२।०७४।०१२अ ससुधाकुट्टिमतलः प्रपुष्पितमहीरुहः
  
२।०७४।०१२च् मत्तोद्घुष्टद्विजगणः पताकाभिर् अलङ्कृतः
  
२।०७४।०१३अ चन्दनोदकसंसिक्तो नानाकुसुमभूषितः
  
२।०७४।०१३च् बह्व् अशोभत सेनायाः पन्थाः स्वर्गपथोपमः
  
२।०७४।०१४अ आज्ञाप्याथ यथाज्ञप्ति युक्तास् ते ऽधिकृता नराः
  
२।०७४।०१४च् रमणीयेषु देशेषु बहुस्वादुफलेषु च
  
२।०७४।०१५अ यो निवेशस् त्व् अभिप्रेतो भरतस्य महात्मनः
  
२।०७४।०१५च् भूयस् तं शोभयाम् आसुर् भूषाभिर् भूषणोपमम्
  
२।०७४।०१६अ नक्षत्रेषु प्रशस्तेषु मुहूर्तेषु च तद्विदः
  
२।०७४।०१६च् निवेशं स्थापयाम् आसुर् भरतस्य महात्मनः
  
२।०७४।०१७अ बहुपांसुचयाश् चापि परिखापरिवारिताः
  
२।०७४।०१७च् तत्रेन्द्रकीलप्रतिमाः प्रतोलीवरशोभिताः
  
२।०७४।०१८अ प्रासादमालासंयुक्ताः सौधप्राकारसंवृताः
  
२।०७४।०१८च् पताका शोभिताः सर्वे सुनिर्मितमहापथाः
  
२।०७४।०१९अ विसर्पत्भिर् इवाकाशे विटङ्काग्रविमानकैः
  
२।०७४।०१९च् समुच्छ्रितैर् निवेशास् ते बभुः शक्रपुरोपमाः
  
२।०७४।०२०अ जाह्नवीं तु समासाद्य विविधद्रुम काननाम्
  
२।०७४।०२०च् शीतलामलपानीयां महामीनसमाकुलाम्
  
२।०७४।०२१अ सचन्द्रतारागणमण्डितं यथा; नभःक्षपायाम् अमलं विराजते
  
२।०७४।०२१च् नरेन्द्रमार्गः स तथा व्यराजत; क्रमेण रम्यः शुभशिल्पिनिर्मितः
  
२।०७५।००१अ ततो नान्दीमुखीं रात्रिं भरतं सूतमागधाः
  
२।०७५।००१च् तुष्टुवुर् वाग्विशेषज्ञाः स्तवैर् मङ्गलसंहितैः
  
२।०७५।००२अ सुवर्णकोणाभिहतः प्राणदद् यामदुन्दुभिः
  
२।०७५।००२च् दध्मुः शङ्खांश् च शतशो वाद्यांश् चोच्चावचस्वरान्
  
२।०७५।००३अ स तूर्य घोषः सुमहान् दिवम् आपूरयन्न् इव
  
२।०७५।००३च् भरतं शोकसन्तप्तं भूयः शोकैर् अरन्ध्रयत्
  
२।०७५।००४अ ततो प्रबुद्धो भरतस् तं घोषं सन्निवर्त्य च
  
२।०७५।००४च् नाहं राजेति चाप्य् उक्त्वा शत्रुघ्नम् इदम् अब्रवीत्
  
२।०७५।००५अ पश्य शत्रुघ्न कैकेय्या लोकस्यापकृतं महत्
  
२।०७५।००५च् विसृज्य मयि दुःखानि राजा दशरथो गतः
  
२।०७५।००६अ तस्यैषा धर्मराजस्य धर्ममूला महात्मनः
  
२।०७५।००६च् परिभ्रमति राजश्रीर् नौर् इवाकर्णिका जले
  
२।०७५।००७अ इत्य् एवं भरतं प्रेक्ष्य विलपन्तं विचेतनम्
  
२।०७५।००७च् कृपणं रुरुदुः सर्वाः सस्वरं योषितस् तदा
  
२।०७५।००८अ तथा तस्मिन् विलपति वसिष्ठो राजधर्मवित्
  
२।०७५।००८च् सभाम् इक्ष्वाकुनाथस्य प्रविवेश महायशाः
  
२।०७५।००९अ शात कुम्भमयीं रम्यां मणिरत्नसमाकुलाम्
  
२।०७५।००९च् सुधर्माम् इव धर्मात्मा सगणः प्रत्यपद्यत
  
२।०७५।०१०अ स काञ्चनमयं पीठं परार्ध्यास्तरणावृतम्
  
२।०७५।०१०च् अध्यास्त सर्ववेदज्ञो दूतान् अनुशशास च
  
२।०७५।०११अ ब्राह्मणान् क्षत्रियान् योधान् अमात्यान् गणबल्लभान्
  
२।०७५।०११च् क्षिप्रम् आनयताव्यग्राः कृत्यम् आत्ययिकं हि नः
  
२।०७५।०१२अ ततो हलहलाशब्दो महान् समुदपद्यत
  
२।०७५।०१२च् रथैर् अश्वैर् गजैश् चापि जनानाम् उपगच्छताम्
  
२।०७५।०१३अ ततो भरतम् आयान्तं शतक्रतुम् इवामराः
  
२।०७५।०१३च् प्रत्यनन्दन् प्रकृतयो यथा दशरथं तथा
  
२।०७५।०१४अ ह्रद इव तिमिनागसंवृतः; स्तिमितजलो मणिशङ्खशर्करः
  
२।०७५।०१४च् दशरथसुतशोभिता सभा; सदशरथेव बभौ यथा पुरा
  
२।०७६।००१अ ताम् आर्यगणसम्पूर्णां भरतः प्रग्रहां सभाम्
  
२।०७६।००१च् ददर्श बुद्धिसम्पन्नः पूर्णचन्द्रां निशाम् इव
  
२।०७६।००२अ आसनानि यथान्यायम् आर्याणां विशतां तदा
  
२।०७६।००२च् अदृश्यत घनापाये पूर्णचन्द्रेव शर्वरी
  
२।०७६।००३अ राज्ञस् तु प्रकृतीः सर्वाः समग्राः प्रेक्ष्य धर्मवित्
  
२।०७६।००३च् इदं पुरोहितो वाक्यं भरतं मृदु चाब्रवीत्
  
२।०७६।००४अ तात राजा दशरथः स्वर्गतो धर्मम् आचरन्
  
२।०७६।००४च् धन धान्यवतीं स्फीतां प्रदाय पृथिवीं तव
  
२।०७६।००५अ रामस् तथा सत्यधृतिः सतां धर्मम् अनुस्मरन्
  
२।०७६।००५च् नाजहात् पितुर् आदेशं शशी ज्योत्स्नाम् इवोदितः
  
२।०७६।००६अ पित्रा भ्रात्रा च ते दत्तं राज्यं निहतकण्टकम्
  
२।०७६।००६च् तद् भुङ्क्ष्व मुदितामात्यः क्षिप्रम् एवाभिषेचय
  
२।०७६।००७अ उदीच्याश् च प्रतीच्याश् च दाक्षिणात्याश् च केवलाः
  
२।०७६।००७च् कोट्यापरान्ताः सामुद्रा रत्नान्य् अभिहरन्तु ते
  
२।०७६।००८अ तच् छ्रुत्वा भरतो वाक्यं शोकेनाभिपरिप्लुतः
  
२।०७६।००८च् जगाम मनसा रामं धर्मज्ञो धर्मकाङ्क्षया
  
२।०७६।००९अ स बाष्पकलया वाचा कलहंसस्वरो युवा
  
२।०७६।००९च् विललाप सभामध्ये जगर्हे च पुरोहितम्
  
२।०७६।०१०अ चरितब्रह्मचर्यस्य विद्या स्नातस्य धीमतः
  
२।०७६।०१०च् धर्मे प्रयतमानस्य को राज्यं मद्विधो हरेत्
  
२।०७६।०११अ कथं दशरथाज् जातो भवेद् राज्यापहारकः
  
२।०७६।०११च् राज्यं चाहं च रामस्य धर्मं वक्तुम् इहार्हसि
  
२।०७६।०१२अ ज्येष्ठः श्रेष्ठश् च धर्मात्मा दिलीपनहुषोपमः
  
२।०७६।०१२च् लब्धुम् अर्हति काकुत्स्थो राज्यं दशरथो यथा
  
२।०७६।०१३अ अनार्यजुष्टम् अस्वर्ग्यं कुर्यां पापम् अहं यदि
  
२।०७६।०१३च् इक्ष्वाकूणाम् अहं लोके भवेयं कुलपांसनः
  
२।०७६।०१४अ यद् धि मात्रा कृतं पापं नाहं तद् अभिरोचये
  
२।०७६।०१४च् इहस्थो वनदुर्गस्थं नमस्यामि कृताञ्जलिः
  
२।०७६।०१५अ रामम् एवानुगच्छामि स राजा द्विपदां वरः
  
२।०७६।०१५च् त्रयाणाम् अपि लोकानां राघवो राज्यम् अर्हति
  
२।०७६।०१६अ तद् वाक्यं धर्मसंयुक्तं श्रुत्वा सर्वे सभासदः
  
२।०७६।०१६च् हर्षान् मुमुचुर् अश्रूणि रामे निहितचेतसः
  
२।०७६।०१७अ यदि त्व् आर्यं न शक्ष्यामि विनिवर्तयितुं वनात्
  
२।०७६।०१७च् वने तत्रैव वत्स्यामि यथार्यो लक्ष्मणस् तथा
  
२।०७६।०१८अ सर्वोपायं तु वर्तिष्ये विनिवर्तयितुं बलात्
  
२।०७६।०१८च् समक्षम् आर्य मिश्राणां साधूनां गुणवर्तिनाम्
  
२।०७६।०१९अ एवम् उक्त्वा तु धर्मात्मा भरतो भ्रातृवत्सलः
  
२।०७६।०१९च् समीपस्थम् उवाचेदं सुमन्त्रं मन्त्रकोविदम्
  
२।०७६।०२०अ तूर्णम् उत्थाय गच्छ त्वं सुमन्त्र मम शासनात्
  
२।०७६।०२०च् यात्राम् आज्ञापय क्षिप्रं बलं चैव समानय
  
२।०७६।०२१अ एवम् उक्तः सुमन्त्रस् तु भरतेन महात्मना
  
२।०७६।०२१च् प्रहृष्टः सो ऽदिशत् सर्वं यथा सन्दिष्टम् इष्टवत्
  
२।०७६।०२२अ ताः प्रहृष्टाः प्रकृतयो बलाध्यक्षा बलस्य च
  
२।०७६।०२२च् श्रुत्वा यात्रां समाज्ञप्तां राघवस्य निवर्तने
  
२।०७६।०२३अ ततो योधाङ्गनाः सर्वा भर्तॄन् सर्वान् गृहेगृहे
  
२।०७६।०२३च् यात्रा गमनम् आज्ञाय त्वरयन्ति स्म हर्षिताः
  
२।०७६।०२४अ ते हयैर् गोरथैः शीघ्रैः स्यन्दनैश् च मनोजवैः
  
२।०७६।०२४च् सह योधैर् बलाध्यक्षा बलं सर्वम् अचोदयन्
  
२।०७६।०२५अ सज्जं तु तद् बलं दृष्ट्वा भरतो गुरुसन्निधौ
  
२।०७६।०२५च् रथं मे त्वरयस्वेति सुमन्त्रं पार्श्वतो ऽब्रवीत्
  
२।०७६।०२६अ भरतस्य तु तस्याज्ञां प्रतिगृह्य प्रहर्षितः
  
२।०७६।०२६च् रथं गृहीत्वा प्रययौ युक्तं परमवाजिभिः
  
२।०७६।०२७अ स राघवः सत्यधृतिः प्रतापवान्; ब्रुवन् सुयुक्तं दृढसत्यविक्रमः
  
२।०७६।०२७च् गुरुं महारण्यगतं यशस्विनं; प्रसादयिष्यन् भरतो ऽब्रवीत् तदा
  
२।०७६।०२८अ तूण समुत्थाय सुमन्त्र गच्छ; बलस्य योगाय बलप्रधानान्
  
२।०७६।०२८च् आनेतुम् इच्छामि हि तं वनस्थं; प्रसाद्य रामं जगतो हिताय
  
२।०७६।०२९अ स सूतपुत्रो भरतेन सम्यग्; आज्ञापितः सम्परिपूर्णकामः
  
२।०७६।०२९च् शशास सर्वान् प्रकृतिप्रधानान्; बलस्य मुख्यांश् च सुहृज्जनं च
  
२।०७६।०३०अ ततः समुत्थाय कुले कुले ते; राजन्यवैश्या वृषलाश् च विप्राः
  
२।०७६।०३०च् अयूयुजन्न् उष्ट्ररथान् खरांश् च; नागान् हयांश् चैव कुलप्रसूतान्
  
२।०७७।००१अ ततः समुत्थितः काल्यम् आस्थाय स्यन्दनोत्तमम्
  
२।०७७।००१च् प्रययौ भरतः शीघ्रं रामदर्शनकाङ्क्षया
  
२।०७७।००२अ अग्रतः प्रययुस् तस्य सर्वे मन्त्रिपुरोधसः
  
२।०७७।००२च् अधिरुह्य हयैर् युक्तान् रथान् सूर्यरथोपमान्
  
२।०७७।००३अ नवनागसहस्राणि कल्पितानि यथाविधि
  
२।०७७।००३च् अन्वयुर् भरतं यान्तम् इक्ष्वाकु कुलनन्दनम्
  
२।०७७।००४अ षष्ठी रथसहस्राणि धन्विनो विविधायुधाः
  
२।०७७।००४च् अन्वयुर् भरतं यान्तं राजपुत्रं यशस्विनम्
  
२।०७७।००५अ शतं सहस्राण्य् अश्वानां समारूढानि राघवम्
  
२।०७७।००५च् अन्वयुर् भरतं यान्तं राजपुत्रं यशस्विनम्
  
२।०७७।००६अ कैकेयी च सुमित्रा च कौसल्या च यशस्विनी
  
२।०७७।००६च् रामानयनसंहृष्टा ययुर् यानेन भास्वता
  
२।०७७।००७अ प्रयाताश् चार्यसङ्घाता रामं द्रष्टुं सलक्ष्मणम्
  
२।०७७।००७च् तस्यैव च कथाश् चित्राः कुर्वाणा हृष्टमानसाः
  
२।०७७।००८अ मेघश्यामं महाबाहुं स्थिरसत्त्वं दृढव्रतम्
  
२।०७७।००८च् कदा द्रक्ष्यामहे रामं जगतः शोकनाशनम्
  
२।०७७।००९अ दृष्ट एव हि नः शोकम् अपनेष्यति राघवः
  
२।०७७।००९च् तमः सर्वस्य लोकस्य समुद्यन्न् इव भास्करः
  
२।०७७।०१०अ इत्य् एवं कथयन्तस् ते सम्प्रहृष्टाः कथाः शुभाः
  
२।०७७।०१०च् परिष्वजानाश् चान्योन्यं ययुर् नागरिकास् तदा
  
२।०७७।०११अ ये च तत्रापरे सर्वे सम्मता ये च नैगमाः
  
२।०७७।०११च् रामं प्रति ययुर् हृष्टाः सर्वाः प्रकृतयस् तदा
  
२।०७७।०१२अ मणि काराश् च ये के चित् कुम्भकाराश् च शोभनाः
  
२।०७७।०१२च् सूत्रकर्मकृतश् चैव ये च शस्त्रोपजीविनः
  
२।०७७।०१३अ मायूरकाः क्राकचिका रोचका वेधकास् तथा
  
२।०७७।०१३च् दन्तकाराः सुधाकारास् तथा गन्धोपजीविनः
  
२।०७७।०१४अ सुवर्णकाराः प्रख्यातास् तथा कम्बलधावकाः
  
२।०७७।०१४च् स्नापकाच्छादका वैद्या धूपकाः शौण्डिकास् तथा
  
२।०७७।०१५अ रजकास् तुन्नवायाश् च ग्रामघोषमहत्तराः
  
२।०७७।०१५च् शैलूषाश् च सह स्त्रीभिर् यान्ति कैवर्तकास् तथा
  
२।०७७।०१६अ समाहिता वेदविदो ब्राह्मणा वृत्तसम्मताः
  
२।०७७।०१६च् गोरथैर् भरतं यान्तम् अनुजग्मुः सहस्रशः
  
२।०७७।०१७अ सुवेषाः शुद्धवसनास् ताम्रमृष्टानुलेपनाः
  
२।०७७।०१७च् सर्वे ते विविधैर् यानैः शनैर् भरतम् अन्वयुः
  
२।०७७।०१८अ प्रहृष्टमुदिता सेना सान्वयात् कैकयीसुतम्
  
२।०७७।०१८च् व्यवतिष्ठत सा सेना भरतस्यानुयायिनी
  
२।०७७।०१९अ निरीक्ष्यानुगतां सेनां तां च गङ्गां शिवोदकाम्
  
२।०७७।०१९च् भरतः सचिवान् सर्वान् अब्रवीद् वाक्यकोविदः
  
२।०७७।०२०अ निवेशयत मे सैन्यम् अभिप्रायेण सर्वशः
  
२।०७७।०२०च् विश्रान्तः प्रतरिष्यामः श्व इदानीं महानदीम्
  
२।०७७।०२१अ दातुं च तावद् इच्छामि स्वर् गतस्य महीपतेः
  
२।०७७।०२१च् और्ध्वदेह निमित्तार्थम् अवतीर्योदकं नदीम्
  
२।०७७।०२२अ तस्यैवं ब्रुवतो ऽमात्यास् तथेत्य् उक्त्वा समाहिताः
  
२।०७७।०२२च् न्यवेशयंस् तांश् छन्देन स्वेन स्वेन पृथक्पृथक्
  
२।०७७।०२३अ निवेश्य गङ्गाम् अनु तां महानदीं; चमूं विधानैः परिबर्ह शोभिनीम्
  
२।०७७।०२३च् उवास रामस्य तदा महात्मनो; विचिन्तयानो भरतो निवर्तनम्
  
२।०७८।००१अ ततो निविष्टां ध्वजिनीं गङ्गाम् अन्वाश्रितां नदीम्
  
२।०७८।००१च् निषादराजो दृष्ट्वैव ज्ञातीन् सन्त्वरितो ऽब्रवीत्
  
२।०७८।००२अ महतीयम् अतः सेना सागराभा प्रदृश्यते
  
२।०७८।००२च् नास्यान्तम् अवगच्छामि मनसापि विचिन्तयन्
  
२।०७८।००३अ स एष हि महाकायः कोविदारध्वजो रथे
  
२।०७८।००३च् बन्धयिष्यति वा दाशान् अथ वास्मान् वधिष्यति
  
२।०७८।००४अ अथ दाशरथिं रामं पित्रा राज्याद् विवासितम्
  
२।०७८।००४च् भरतः कैकेयीपुत्रो हन्तुं समधिगच्छति
  
२।०७८।००५अ भर्ता चैव सखा चैव रामो दाशरथिर् मम
  
२।०७८।००५च् तस्यार्थकामाः सन्नद्धा गङ्गानूपे ऽत्र तिष्ठत
  
२।०७८।००६अ तिष्ठन्तु सर्वदाशाश् च गङ्गाम् अन्वाश्रिता नदीम्
  
२।०७८।००६च् बलयुक्ता नदीरक्षा मांसमूलफलाशनाः
  
२।०७८।००७अ नावां शतानां पञ्चानां कैवर्तानां शतं शतम्
  
२।०७८।००७च् सन्नद्धानां तथा यूनां तिष्ठन्त्व् अत्यभ्यचोदयत्
  
२।०७८।००८अ यदा तुष्टस् तु भरतो रामस्येह भविष्यति
  
२।०७८।००८च् सेयं स्वस्तिमयी सेना गङ्गाम् अद्य तरिष्यति
  
२।०७८।००९अ इत्य् उक्त्वोपायनं गृह्य मत्स्यमांसमधूनि च
  
२।०७८।००९च् अभिचक्राम भरतं निषादाधिपतिर् गुहः
  
२।०७८।०१०अ तम् आयान्तं तु सम्प्रेक्ष्य सूतपुत्रः प्रतापवान्
  
२।०७८।०१०च् भरतायाचचक्षे ऽथ विनयज्ञो विनीतवत्
  
२।०७८।०११अ एष ज्ञातिसहस्रेण स्थपतिः परिवारितः
  
२।०७८।०११च् कुशलो दण्डकारण्ये वृद्धो भ्रातुश् च ते सखा
  
२।०७८।०१२अ तस्मात् पश्यतु काकुत्स्थ त्वां निषादाधिपो गुहः
  
२।०७८।०१२च् असंशयं विजानीते यत्र तौ रामलक्ष्मणौ
  
२।०७८।०१३अ एतत् तु वचनं श्रुत्वा सुमन्त्राद् भरतः शुभम्
  
२।०७८।०१३च् उवाच वचनं शीघ्रं गुहः पश्यतु माम् इति
  
२।०७८।०१४अ लब्ध्वाभ्यनुज्ञां संहृष्टो ज्ञातिभिः परिवारितः
  
२।०७८।०१४च् आगम्य भरतं प्रह्वो गुहो वचनम् अब्रवीइत्
  
२।०७८।०१५अ निष्कुटश् चैव देशो ऽयं वञ्चिताश् चापि ते वयम्
  
२।०७८।०१५च् निवेदयामस् ते सर्वे स्वके दाशकुले वस
  
२।०७८।०१६अ अस्ति मूलं फलं चैव निषादैः समुपाहृतम्
  
२।०७८।०१६च् आर्द्रं च मांसं शुष्कं च वन्यं चोच्चावचं महत्
  
२।०७८।०१७अ आशंसे स्वाशिता सेना वत्स्यतीमां विभावरीम्
  
२।०७८।०१७च् अर्चितो विविधैः कामैः श्वः ससैन्यो गमिष्यसि
  
२।०७९।००१अ एवम् उक्तस् तु भरतो निषादाधिपतिं गुहम्
  
२।०७९।००१च् प्रत्युवाच महाप्राज्ञो वाक्यं हेत्वर्थसंहितम्
  
२।०७९।००२अ ऊर्जितः खलु ते कामः कृतो मम गुरोः सखे
  
२।०७९।००२च् यो मे त्वम् ईदृशीं सेनाम् एको ऽभ्यर्चितुम् इच्छसि
  
२।०७९।००३अ इत्य् उक्त्वा तु महातेजा गुहं वचनम् उत्तमम्
  
२।०७९।००३च् अब्रवीद् भरतः श्रीमान् निषादाधिपतिं पुनः
  
२।०७९।००४अ कतरेण गमिष्यामि भरद्वाजाश्रमं गुह
  
२।०७९।००४च् गहनो ऽयं भृशं देशो गङ्गानूपो दुरत्ययः
  
२।०७९।००५अ तस्य तद्वचनं श्रुत्वा राजपुत्रस्य धीमतः
  
२।०७९।००५च् अब्रवीत् प्राञ्जलिर् वाक्यं गुहो गहनगोचरः
  
२।०७९।००६अ दाशास् त्व् अनुगमिष्यन्ति धन्विनः सुसमाहिताः
  
२।०७९।००६च् अहं चानुगमिष्यामि राजपुत्र महायशः
  
२।०७९।००७अ कच्चिन् न दुष्टो व्रजसि रामस्याक्लिष्टकर्मणः
  
२।०७९।००७च् इयं ते महती सेना शङ्कां जनयतीव मे
  
२।०७९।००८अ तम् एवम् अभिभाषन्तम् आकाश इव निर्मलः
  
२।०७९।००८च् भरतः श्लक्ष्णया वाचा गुहं वचनम् अब्रवीत्
  
२।०७९।००९अ मा भूत् स कालो यत् कष्टं न मां शङ्कितुम् अर्हसि
  
२।०७९।००९च् राघवः स हि मे भ्राता ज्येष्ठः पितृसमो मम
  
२।०७९।०१०अ तं निवर्तयितुं यामि काकुत्स्थं वनवासिनम्
  
२।०७९।०१०च् बुद्धिर् अन्या न ते कार्या गुह सत्यं ब्रवीमि ते
  
२।०७९।०११अ स तु संहृष्टवदनः श्रुत्वा भरतभाषितम्
  
२।०७९।०११च् पुनर् एवाब्रवीद् वाक्यं भरतं प्रति हर्षितः
  
२।०७९।०१२अ धन्यस् त्वं न त्वया तुल्यं पश्यामि जगतीतले
  
२।०७९।०१२च् अयत्नाद् आगतं राज्यं यस् त्वं त्यक्तुम् इहेच्छसि
  
२।०७९।०१३अ शाश्वती खलु ते कीर्तिर् लोकान् अनुचरिष्यति
  
२।०७९।०१३च् यस् त्वं कृच्छ्रगतं रामं प्रत्यानयितुम् इच्छसि
  
२।०७९।०१४अ एवं सम्भाषमाणस्य गुहस्य भरतं तदा
  
२।०७९।०१४च् बभौ नष्टप्रभः सूर्यो रजनी चाभ्यवर्तत
  
२।०७९।०१५अ सन्निवेश्य स तां सेनां गुहेन परितोषितः
  
२।०७९।०१५च् शत्रुघ्नेन सह श्रीमाञ् शयनं पुनर् आगमत्
  
२।०७९।०१६अ रामचिन्तामयः शोको भरतस्य महात्मनः
  
२।०७९।०१६च् उपस्थितो ह्य् अनर्हस्य धर्मप्रेक्षस्य तादृशः
  
२।०७९।०१७अ अन्तर्दाहेन दहनः सन्तापयति राघवम्
  
२।०७९।०१७च् वनदाहाभिसन्तप्तं गूढो ऽग्निर् इव पादपम्
  
२।०७९।०१८अ प्रस्रुतः सर्वगात्रेभ्यः स्वेदः शोकाग्निसम्भवः
  
२।०७९।०१८च् यथा सूर्यांशुसन्तप्तो हिमवान् प्रस्रुतो हिमम्
  
२।०७९।०१९अ ध्याननिर्दरशैलेन विनिःश्वसितधातुना
  
२।०७९।०१९च् दैन्यपादपसङ्घेन शोकायासाधिशृङ्गिणा
  
२।०७९।०२०अ प्रमोहानन्तसत्त्वेन सन्तापौषधिवेणुना
  
२।०७९।०२०च् आक्रान्तो दुःखशैलेन महता कैकयीसुतः
  
२।०७९।०२१अ गुहेन सार्धं भरतः समागतो; महानुभावः सजनः समाहितः
  
२।०७९।०२१च् सुदुर्मनास् तं भरतं तदा पुनर्; गुहः समाश्वासयद् अग्रजं प्रति
  
२।०८०।००१अ आचचक्षे ऽथ सद्भावं लक्ष्मणस्य महात्मनः
  
२।०८०।००१च् भरतायाप्रमेयाय गुहो गहनगोचरः
  
२।०८०।००२अ तं जाग्रतं गुणैर् युक्तं वरचापेषुधारिणम्
  
२।०८०।००२च् भ्रातृ गुप्त्यर्थम् अत्यन्तम् अहं लक्ष्मणम् अब्रवम्
  
२।०८०।००३अ इयं तात सुखा शय्या त्वदर्थम् उपकल्पिता
  
२।०८०।००३च् प्रत्याश्वसिहि शेष्वास्यां सुखं राघवनन्दन
  
२।०८०।००४अ उचितो ऽयं जनः सर्वे दुःखानां त्वं सुखोचितः
  
२।०८०।००४च् धर्मात्मंस् तस्य गुप्त्यर्थं जागरिष्यामहे वयम्
  
२।०८०।००५अ न हि रामात् प्रियतरो ममास्ति भुवि कश् चन
  
२।०८०।००५च् मोत्सुको भूर् ब्रवीम्य् एतद् अप्य् असत्यं तवाग्रतः
  
२।०८०।००६अ अस्य प्रसादाद् आशंसे लोके ऽस्मिन् सुमहद् यशः
  
२।०८०।००६च् धर्मावाप्तिं च विपुलाम् अर्थावाप्तिं च केवलाम्
  
२।०८०।००७अ सो ऽहं प्रियसखं रामं शयानं सह सीतया
  
२।०८०।००७च् रक्षिष्यामि धनुष्पाणिः सर्वैः स्वैर् ज्ञातिभिः सह
  
२।०८०।००८अ न हि मे ऽविदितं किं चिद् वने ऽस्मिंश् चरतः सदा
  
२।०८०।००८च् चतुरङ्गं ह्य् अपि बलं प्रसहेम वयं युधि
  
२।०८०।००९अ एवम् अस्माभिर् उक्तेन लक्ष्मणेन महात्मना
  
२।०८०।००९च् अनुनीता वयं सर्वे धर्मम् एवानुपश्यता
  
२।०८०।०१०अ कथं दाशरथौ भूमौ शयाने सह सीतया
  
२।०८०।०१०च् शक्या निद्रामया लब्धुं जीवितं वा सुखानि वा
  
२।०८०।०११अ यो न देवासुरैः सर्वैः शक्यः प्रसहितुं युधि
  
२।०८०।०११च् तं पश्य गुह संविष्टं तृणेषु सह सीतया
  
२।०८०।०१२अ महता तपसा लब्धो विविधैश् च परिश्रमैः
  
२।०८०।०१२च् एको दशरथस्यैष पुत्रः सदृशलक्षणः
  
२।०८०।०१३अ अस्मिन् प्रव्राजिते राजा न चिरं वर्तयिष्यति
  
२।०८०।०१३च् विधवा मेदिनी नूनं क्षिप्रम् एव भविष्यति
  
२।०८०।०१४अ विनद्य सुमहानादं श्रमेणोपरताः स्त्रियः
  
२।०८०।०१४च् निर्घोषोपरतं नूनम् अद्य राजनिवेशनम्
  
२।०८०।०१५अ कौसल्या चैव राजा च तथैव जननी मम
  
२।०८०।०१५च् नाशंसे यदि ते सर्वे जीवेयुः शर्वरीम् इमाम्
  
२।०८०।०१६अ जीवेद् अपि हि मे माता शत्रुघ्नस्यान्ववेक्षया
  
२।०८०।०१६च् दुःखिता या तु कौसल्या वीरसूर् विनशिष्यति
  
२।०८०।०१७अ अतिक्रान्तम् अतिक्रान्तम् अनवाप्य मनोरथम्
  
२।०८०।०१७च् राज्ये रामम् अनिक्षिप्य पिता मे विनशिष्यति
  
२।०८०।०१८अ सिद्धार्थाः पितरं वृत्तं तस्मिन् काले ह्य् उपस्थिते
  
२।०८०।०१८च् प्रेतकार्येषु सर्वेषु संस्करिष्यन्ति भूमिपम्
  
२।०८०।०१९अ रम्यचत्वरसंस्थानां सुविभक्तमहापथाम्
  
२।०८०।०१९च् हर्म्यप्रासादसम्पन्नां सर्वरत्नविभूषिताम्
  
२।०८०।०२०अ गजाश्वरथसम्बाधां तूर्यनादविनादिताम्
  
२।०८०।०२०च् सर्वकल्याणसम्पूर्णां हृष्टपुष्टजनाकुलाम्
  
२।०८०।०२१अ आरामोद्यानसम्पूर्णां समाजोत्सवशालिनीम्
  
२।०८०।०२१च् सुखिता विचरिष्यन्ति राजधानीं पितुर् मम
  
२।०८०।०२२अ अपि सत्यप्रतिज्ञेन सार्धं कुशलिना वयम्
  
२।०८०।०२२च् निवृत्ते समये ह्य् अस्मिन् सुखिताः प्रविशेमहि
  
२।०८०।०२३अ परिदेवयमानस्य तस्यैवं सुमहात्मनः
  
२।०८०।०२३च् तिष्ठतो राजपुत्रस्य शर्वरी सात्यवर्तत
  
२।०८०।०२४अ प्रभाते विमले सूर्ये कारयित्वा जटा उभौ
  
२।०८०।०२४च् अस्मिन् भागीरथी तीरे सुखं सन्तारितौ मया
  
२।०८०।०२५अ जटाधरौ तौ द्रुमचीरवाससौ; महाबलौ कुञ्जरयूथपोपमौ
  
२।०८०।०२५च् वरेषुचापासिधरौ परन्तपौ; व्यवेक्षमाणौ सह सीतया गतौ
  
२।०८१।००१अ गुहस्य वचनं श्रुत्वा भरतो भृशम् अप्रियम्
  
२।०८१।००१च् ध्यानं जगाम तत्रैव यत्र तच् छ्रुतम् अप्रियम्
  
२।०८१।००२अ सुकुमारो महासत्त्वः सिंहस्कन्धो महाभुजः
  
२।०८१।००२च् पुण्डरीक विशालाक्षस् तरुणः प्रियदर्शनः
  
२।०८१।००३अ प्रत्याश्वस्य मुहूर्तं तु कालं परमदुर्मनाः
  
२।०८१।००३च् पपात सहसा तोत्रैर् हृदि विद्ध इव द्विपः
  
२।०८१।००४अ तदवस्थं तु भरतं शत्रुघ्नो ऽनन्तर स्थितः
  
२।०८१।००४च् परिष्वज्य रुरोदोच्चैर् विसञ्ज्ञः शोककर्शितः
  
२।०८१।००५अ ततः सर्वाः समापेतुर् मातरो भरतस्य ताः
  
२।०८१।००५च् उपवास कृशा दीना भर्तृव्यसनकर्शिताः
  
२।०८१।००६अ ताश् च तं पतितं भूमौ रुदन्त्यः पर्यवारयन्
  
२।०८१।००६च् कौसल्या त्व् अनुसृत्यैनं दुर्मनाः परिषस्वजे
  
२।०८१।००७अ वत्सला स्वं यथा वत्सम् उपगूह्य तपस्विनी
  
२।०८१।००७च् परिपप्रच्छ भरतं रुदन्ती शोकलालसा
  
२।०८१।००८अ पुत्रव्याधिर् न ते कच्चिच् छरीरं परिबाधते
  
२।०८१।००८च् अद्य राजकुलस्यास्य त्वदधीनं हि जीवितम्
  
२।०८१।००९अ त्वां दृष्ट्वा पुत्र जीवामि रामे सभ्रातृके गते
  
२।०८१।००९च् वृत्ते दशरथे राज्ञि नाथ एकस् त्वम् अद्य नः
  
२।०८१।०१०अ कच्चिन् न लक्ष्मणे पुत्र श्रुतं ते किं चिद् अप्रियम्
  
२।०८१।०१०च् पुत्र वा ह्य् एकपुत्रायाः सहभार्ये वनं गते
  
२।०८१।०११अ स मुहूर्तं समाश्वस्य रुदन्न् एव महायशाः
  
२।०८१।०११च् कौसल्यां परिसान्त्व्येदं गुहं वचनम् अब्रवीत्
  
२।०८१।०१२अ भ्राता मे क्वावसद् रात्रिं क्व सीता क्व च लक्ष्मणः
  
२।०८१।०१२च् अस्वपच् छयने कस्मिन् किं भुक्त्वा गुह शंस मे
  
२।०८१।०१३अ सो ऽब्रवीद् भरतं पृष्टो निषादाधिपतिर् गुहः
  
२।०८१।०१३च् यद् विधं प्रतिपेदे च रामे प्रियहिते ऽतिथौ
  
२।०८१।०१४अ अन्नम् उच्चावचं भक्ष्याः फलानि विविधानि च
  
२।०८१।०१४च् रामायाभ्यवहारार्थं बहुचोपहृतं मया
  
२।०८१।०१५अ तत् सर्वं प्रत्यनुज्ञासीद् रामः सत्यपराक्रमः
  
२।०८१।०१५च् न हि तत् प्रत्यगृह्णात् स क्षत्रधर्मम् अनुस्मरन्
  
२।०८१।०१६अ न ह्य् अस्माभिः प्रतिग्राह्यं सखे देयं तु सर्वदा
  
२।०८१।०१६च् इति तेन वयं राजन्न् अनुनीता महात्मना
  
२।०८१।०१७अ लक्ष्मणेन समानीतं पीत्वा वारि महायशाः
  
२।०८१।०१७च् औपवास्यं तदाकार्षीद् राघवः सह सीतया
  
२।०८१।०१८अ ततस् तु जलशेषेण लक्ष्मणो ऽप्य् अकरोत् तदा
  
२।०८१।०१८च् वाग् यतास् ते त्रयः सन्ध्याम् उपासत समाहिताः
  
२।०८१।०१९अ सौमित्रिस् तु ततः पश्चाद् अकरोत् स्वास्तरं शुभम्
  
२।०८१।०१९च् स्वयम् आनीय बर्हींषि क्षिप्रं राघव कारणात्
  
२।०८१।०२०अ तस्मिन् समाविशद् रामः स्वास्तरे सह सीतया
  
२।०८१।०२०च् प्रक्षाल्य च तयोः पादाव् अपचक्राम लक्ष्मणः
  
२।०८१।०२१अ एतत् तद् इङ्गुदीमूलम् इदम् एव च तत् तृणम्
  
२।०८१।०२१च् यस्मिन् रामश् च सीता च रात्रिं तां शयिताव् उभौ
  
२।०८१।०२२अ नियम्य पृष्ठे तु तलाङ्गुलित्रवाञ्; शरैः सुपूर्णाव् इषुधी परन्तपः
  
२।०८१।०२२च् महद् धनुः सज्यम् उपोह्य लक्ष्मणो; निशाम् अतिष्ठत् परितो ऽस्य केवलम्
  
२।०८१।०२३अ ततस् त्व् अहं चोत्तमबाणचापधृक्; स्थितो ऽभवं तत्र स यत्र लक्ष्मणः
  
२।०८१।०२३च् अतन्द्रिभिर् ज्ञातिभिर् आत्तकार्मुकैर्; महेन्द्रकल्पं परिपालयंस् तदा
  
२।०८२।००१अ तच् छ्रुत्वा निपुणं सर्वं भरतः सह मन्त्रिभिः
  
२।०८२।००१च् इङ्गुदीमूलम् आगम्य रामशय्याम् अवेक्ष्य ताम्
  
२।०८२।००२अ अब्रवीज् जननीः सर्वा इह तेन महात्मना
  
२।०८२।००२च् शर्वरी शयिता भूमाव् इदम् अस्य विमर्दितम्
  
२।०८२।००३अ महाभागकुलीनेन महाभागेन धीमता
  
२।०८२।००३च् जातो दशरथेनोर्व्यां न रामः स्वप्तुम् अर्हति
  
२।०८२।००४अ अजिनोत्तरसंस्तीर्णे वरास्तरणसञ्चये
  
२।०८२।००४च् शयित्वा पुरुषव्याघ्रः कथं शेते महीतले
  
२।०८२।००५अ प्रासादाग्र विमानेषु वलभीषु च सर्वदा
  
२।०८२।००५च् हैमराजतभौमेषु वरास्तरणशालिषु
  
२।०८२।००६अ पुष्पसञ्चयचित्रेषु चन्दनागरुगन्धिषु
  
२।०८२।००६च् पाण्डुराभ्रप्रकाशेषु शुकसङ्घरुतेषु च
  
२।०८२।००७अ गीतवादित्रनिर्घोषैर् वराभरणनिःस्वनैः
  
२।०८२।००७च् मृदङ्गवरशब्दैश् च सततं प्रतिबोधितः
  
२।०८२।००८अ बन्दिभिर् वन्दितः काले बहुभिः सूतमागधैः
  
२।०८२।००८च् गाथाभिर् अनुरूपाभिः स्तुतिभिश् च परन्तपः
  
२।०८२।००९अ अश्रद्धेयम् इदं लोके न सत्यं प्रतिभाति मा
  
२।०८२।००९च् मुह्यते खलु मे भावः स्वप्नो ऽयम् इति मे मतिः
  
२।०८२।०१०अ न नूनं दैवतं किं चित् कालेन बलवत्तरम्
  
२।०८२।०१०च् यत्र दाशरथी रामो भूमाव् एवं शयीत सः
  
२।०८२।०११अ विदेहराजस्य सुता सीता च प्रियदर्शना
  
२।०८२।०११च् दयिता शयिता भूमौ स्नुषा दशरथस्य च
  
२।०८२।०१२अ इयं शय्या मम भ्रातुर् इदं हि परिवर्तितम्
  
२।०८२।०१२च् स्थण्डिले कठिने सर्वं गात्रैर् विमृदितं तृणम्
  
२।०८२।०१३अ मन्ये साभरणा सुप्ता सीतास्मिञ् शयने तदा
  
२।०८२।०१३च् तत्र तत्र हि दृश्यन्ते सक्ताः कनकबिन्दवः
  
२।०८२।०१४अ उत्तरीयम् इहासक्तं सुव्यक्तं सीतया तदा
  
२।०८२।०१४च् तथा ह्य् एते प्रकाशन्ते सक्ताः कौशेयतन्तवः
  
२।०८२।०१५अ मन्ये भर्तुः सुखा शय्या येन बाला तपस्विनी
  
२।०८२।०१५च् सुकुमारी सती दुःखं न विजानाति मैथिली
  
२।०८२।०१६अ सार्वभौम कुले जातः सर्वलोकसुखावहः
  
२।०८२।०१६च् सर्वलोकप्रियस् त्यक्त्वा राज्यं प्रियम् अनुत्तमम्
  
२।०८२।०१७अ कथम् इन्दीवरश्यामो रक्ताक्षः प्रियदर्शनः
  
२।०८२।०१७च् सुखभागी च दुःखार्हः शयितो भुवि राघवः
  
२।०८२।०१८अ सिद्धार्था खलु वैदेही पतिं यानुगता वनम्
  
२।०८२।०१८च् वयं संशयिताः सर्वे हीनास् तेन महात्मना
  
२।०८२।०१९अ अकर्णधारा पृथिवी शून्येव प्रतिभाति मा
  
२।०८२।०१९च् गते दशरथे स्वर्गे रामे चारण्यम् आश्रिते
  
२।०८२।०२०अ न च प्रार्थयते कश् चिन् मनसापि वसुन्धराम्
  
२।०८२।०२०च् वने ऽपि वसतस् तस्य बाहुवीर्याभिरक्षिताम्
  
२।०८२।०२१अ शून्यसंवरणारक्षाम् अयन्त्रितहयद्विपाम्
  
२।०८२।०२१च् अपावृतपुरद्वारां राजधानीम् अरक्षिताम्
  
२।०८२।०२२अ अप्रहृष्टबलां न्यूनां विषमस्थाम् अनावृताम्
  
२।०८२।०२२च् शत्रवो नाभिमन्यन्ते भक्ष्यान् विषकृतान् इव
  
२।०८२।०२३अ अद्य प्रभृति भूमौ तु शयिष्ये ऽहं तृणेषु वा
  
२।०८२।०२३च् फलमूलाशनो नित्यं जटाचीराणि धारयन्
  
२।०८२।०२४अ तस्यार्थम् उत्तरं कालं निवत्स्यामि सुखं वने
  
२।०८२।०२४च् तं प्रतिश्रवम् आमुच्य नास्य मिथ्या भविष्यति
  
२।०८२।०२५अ वसन्तं भ्रातुर् अर्थाय शत्रुघ्नो मानुवत्स्यति
  
२।०८२।०२५च् लक्ष्मणेन सह त्व् आर्यो अयोध्यां पालयिष्यति
  
२।०८२।०२६अ अभिषेक्ष्यन्ति काकुत्स्थम् अयोध्यायां द्विजातयः
  
२।०८२।०२६च् अपि मे देवताः कुर्युर् इमं सत्यं मनोरथम्
  
२।०८२।०२७अ प्रसाद्यमानः शिरसा मया स्वयं; बहुप्रकारं यदि न प्रपत्स्यते
  
२।०८२।०२७च् ततो ऽनुवत्स्यामि चिराय राघवं; वने वसन् नार्हति माम् उपेक्षितुम्
  
२।०८३।००१अ व्युष्य रात्रिं तु तत्रैव गङ्गाकूले स राघवः
  
२।०८३।००१च् भरतः काल्यम् उत्थाय शत्रुघ्नम् इदम् अब्रवीत्
  
२।०८३।००२अ शत्रुघोत्तिष्ठ किं शेषे निषादाधिपतिं गुहम्
  
२।०८३।००२च् शीघ्रम् आनय भद्रं ते तारयिष्यति वाहिनीम्
  
२।०८३।००३अ जागर्मि नाहं स्वपिमि तथैवार्यं विचिन्तयन्
  
२।०८३।००३च् इत्य् एवम् अब्रवीद् भ्रात्रा शत्रुघ्नो ऽपि प्रचोदितः
  
२।०८३।००४अ इति संवदतोर् एवम् अन्योन्यं नरसिंहयोः
  
२।०८३।००४च् आगम्य प्राञ्जलिः काले गुहो भरतम् अब्रवीत्
  
२।०८३।००५अ कच्चित् सुखं नदीतीरे ऽवात्सीः काकुत्स्थ शर्वरीम्
  
२।०८३।००५च् कच्चिच् च सह सैन्यस्य तव सर्वम् अनामयम्
  
२।०८३।००६अ गुहस्य तत् तु वचनं श्रुत्वा स्नेहाद् उदीरितम्
  
२।०८३।००६च् रामस्यानुवशो वाक्यं भरतो ऽपीदम् अब्रवीत्
  
२।०८३।००७अ सुखा नः शर्वरी राजन् पूजिताश् चापि ते वयम्
  
२।०८३।००७च् गङ्गां तु नौभिर् बह्वीभिर् दाशाः सन्तारयन्तु नः
  
२।०८३।००८अ ततो गुहः सन्त्वरितः श्रुत्वा भरतशासनम्
  
२।०८३।००८च् प्रतिप्रविश्य नगरं तं ज्ञातिजनम् अब्रवीत्
  
२।०८३।००९अ उत्तिष्ठत प्रबुध्यध्वं भद्रम् अस्तु हि वः सदा
  
२।०८३।००९च् नावः समनुकर्षध्वं तारयिष्याम वाहिनीम्
  
२।०८३।०१०अ ते तथोक्ताः समुत्थाय त्वरिता राजशासनात्
  
२।०८३।०१०च् पञ्च नावां शतान्य् एव समानिन्युः समन्ततः
  
२।०८३।०११अ अन्याः स्वस्तिकविज्ञेया महाघण्डा धरा वराः
  
२।०८३।०११च् शोभमानाः पताकिन्यो युक्तवाताः सुसंहताः
  
२।०८३।०१२अ ततः स्वस्तिकविज्ञेयां पाण्डुकम्बलसंवृताम्
  
२।०८३।०१२च् सनन्दिघोषां कल्याणीं गुहो नावम् उपाहरत्
  
२।०८३।०१३अ ताम् आरुरोह भरतः शत्रुघ्नश् च महाबलः
  
२।०८३।०१३च् कौसल्या च सुमित्रा च याश् चान्या राजयोषितः
  
२।०८३।०१४अ पुरोहितश् च तत् पूर्वं गुरवे ब्राह्मणाश् च ये
  
२।०८३।०१४च् अनन्तरं राजदारास् तथैव शकटापणाः
  
२।०८३।०१५अ आवासम् आदीपयतां तीर्थं चाप्य् अवगाहताम्
  
२।०८३।०१५च् भाण्डानि चाददानानां घोषस् त्रिदिवम् अस्पृशत्
  
२।०८३।०१६अ पताकिन्यस् तु ता नावः स्वयं दाशैर् अधिष्ठिताः
  
२।०८३।०१६च् वहन्त्यो जनम् आरूढं तदा सम्पेतुर् आशुगाः
  
२।०८३।०१७अ नारीणाम् अभिपूर्णास् तु काश् चित् काश् चित् तु वाजिनाम्
  
२।०८३।०१७च् कश् चित् तत्र वहन्ति स्म यानयुग्यं महाधनम्
  
२।०८३।०१८अ ताः स्म गत्वा परं तीरम् अवरोप्य च तं जनम्
  
२।०८३।०१८च् निवृत्ताः काण्डचित्राणि क्रियन्ते दाशबन्धुभिः
  
२।०८३।०१९अ सवैजयन्तास् तु गजा गजारोहैः प्रचोदिताः
  
२।०८३।०१९च् तरन्तः स्म प्रकाशन्ते सध्वजा इव पर्वताः
  
२।०८३।०२०अ नावश् चारुरुहुस् त्व् अन्ये प्लवैस् तेरुस् तथापरे
  
२।०८३।०२०च् अन्ये कुम्भघटैस् तेरुर् अन्ये तेरुश् च बाहुभिः
  
२।०८३।०२१अ सा पुण्या ध्वजिनी गङ्गां दाशैः सन्तारिता स्वयम्
  
२।०८३।०२१च् मैत्रे मुहूर्ते प्रययौ प्रयागवनम् उत्तमम्
  
२।०८३।०२२अ आश्वासयित्वा च चमूं महात्मा; निवेशयित्वा च यथोपजोषम्
  
२।०८३।०२२च् द्रष्टुं भरद्वाजम् ऋषिप्रवर्यम्; ऋत्विग् वृतः सन् भरतः प्रतस्थे
  
२।०८४।००१अ भरद्वाजाश्रमं दृष्ट्वा क्रोशाद् एव नरर्षभः
  
२।०८४।००१च् बलं सर्वम् अवस्थाप्य जगाम सह मन्त्रिभिः
  
२।०८४।००२अ पद्भ्याम् एव हि धर्मज्ञो न्यस्तशस्त्रपरिच्छदः
  
२।०८४।००२च् वसानो वाससी क्षौमे पुरोधाय पुरोहितम्
  
२।०८४।००३अ ततः सन्दर्शने तस्य भरद्वाजस्य राघवः
  
२।०८४।००३च् मन्त्रिणस् तान् अवस्थाप्य जगामानु पुरोहितम्
  
२।०८४।००४अ वसिष्ठम् अथ दृष्ट्वैव भरद्वाजो महातपाः
  
२।०८४।००४च् सञ्चचालासनात् तूर्णं शिष्यान् अर्घ्यम् इति ब्रुवन्
  
२।०८४।००५अ समागम्य वसिष्ठेन भरतेनाभिवादितः
  
२।०८४।००५च् अबुध्यत महातेजाः सुतं दशरथस्य तम्
  
२।०८४।००६अ ताभ्याम् अर्घ्यं च पाद्यं च दत्त्वा पश्चात् फलानि च
  
२।०८४।००६च् आनुपूर्व्याच् च धर्मज्ञः पप्रच्छ कुशलं कुले
  
२।०८४।००७अ अयोध्यायां बले कोशे मित्रेष्व् अपि च मन्त्रिषु
  
२।०८४।००७च् जानन् दशरथं वृत्तं न राजानम् उदाहरत्
  
२।०८४।००८अ वसिष्ठो भरतश् चैनं पप्रच्छतुर् अनामयम्
  
२।०८४।००८च् शरीरे ऽग्निषु वृक्षेषु शिष्येषु मृगपक्षिषु
  
२।०८४।००९अ तथेति च प्रतिज्ञाय भरद्वाजो महातपाः
  
२।०८४।००९च् भरतं प्रत्युवाचेदं राघवस्नेहबन्धनात्
  
२।०८४।०१०अ किम् इहागमने कार्यं तव राज्यं प्रशासतः
  
२।०८४।०१०च् एतद् आचक्ष्व मे सर्वं न हि मे शुध्यते मनः
  
२।०८४।०११अ सुषुवे यम मित्रघ्नं कौसल्यानन्दवर्धनम्
  
२।०८४।०११च् भ्रात्रा सह सभार्यो यश् चिरं प्रव्राजितो वनम्
  
२।०८४।०१२अ नियुक्तः स्त्रीनियुक्तेन पित्रा यो ऽसौ महायशाः
  
२।०८४।०१२च् वनवासी भवेतीह समाः किल चतुर्दश
  
२।०८४।०१३अ कच्चिन् न तस्यापापस्य पापं कर्तुम् इहेच्छसि
  
२।०८४।०१३च् अकण्टकं भोक्तुमना राज्यं तस्यानुजस्य च
  
२।०८४।०१४अ एवम् उक्तो भरद्वाजं भरतः प्रत्युवाच ह
  
२।०८४।०१४च् पर्यश्रु नयनो दुःखाद् वाचा संसज्जमानया
  
२।०८४।०१५अ हतो ऽस्मि यदि माम् एवं भगवान् अपि मन्यते
  
२।०८४।०१५च् मत्तो न दोषम् आशङ्केर् नैवं माम् अनुशाधि हि
  
२।०८४।०१६अ अंश् चैतद् इष्टं माता मे यद् अवोचन् मदन्तरे
  
२।०८४।०१६च् नाहम् एतेन तुष्टश् च न तद् वचनम् आददे
  
२।०८४।०१७अ अहं तु तं नरव्याघ्रम् उपयातः प्रसादकः
  
२।०८४।०१७च् प्रतिनेतुम् अयोध्यां च पादौ तस्याभिवन्दितुम्
  
२।०८४।०१८अ त्वं माम् एवं गतं मत्वा प्रसादं कर्तुम् अर्हसि
  
२।०८४।०१८च् शंस मे भगवन् रामः क्व सम्प्रति महीपतिः
  
२।०८४।०१९अ उवाच तं भरद्वाजः प्रसादाद् भरतं वचः
  
२।०८४।०१९च् त्वय्य् एतत् पुरुषव्याघ्रं युक्तं राघववंशजे
  
२।०८४।०१९ए गुरुवृत्तिर् दमश् चैव साधूनां चानुयायिता
  
२।०८४।०२०अ जाने चैतन् मनःस्थं ते दृढीकरणम् अस्त्व् इति
  
२।०८४।०२०च् अपृच्छं त्वां तवात्यर्थं कीर्तिं समभिवर्धयन्
  
२।०८४।०२१अ असौ वसति ते भ्राता चित्रकूटे महागिरौ
  
२।०८४।०२१च् श्वस् तु गन्तासि तं देशं वसाद्य सह मन्त्रिभिः
  
२।०८४।०२१ए एतं मे कुरु सुप्राज्ञ कामं कामार्थकोविद
  
२।०८४।०२२अ ततस् तथेत्य् एवम् उदारदर्शनः; प्रतीतरूपो भरतो ऽब्रवीद् वचः
  
२।०८४।०२२च् चकार बुद्धिं च तदा महाश्रमे; निशानिवासाय नराधिपात्मजः
  
२।०८५।००१अ कृतबुद्धिं निवासाय तथैव स मुनिस् तदा
  
२।०८५।००१च् भरतं कैकयी पुत्रम् आतिथ्येन न्यमन्त्रयत्
  
२।०८५।००२अ अब्रवीद् भरतस् त्व् एनं नन्व् इदं भवता कृतम्
  
२।०८५।००२च् पाद्यम् अर्घ्यं तथातिथ्यं वने यद् ऊपपद्यते
  
२।०८५।००३अ अथोवाच भरद्वाजो भरतं प्रहसन्न् इव
  
२।०८५।००३च् जाने त्वां प्रीति संयुक्तं तुष्येस् त्वं येन केन चित्
  
२।०८५।००४अ सेनायास् तु तवैतस्याः कर्तुम् इच्छामि भोजनम्
  
२।०८५।००४च् मम प्रितिर् यथा रूपा त्वम् अर्हो मनुजर्षभ
  
२।०८५।००५अ किमर्थं चापि निक्षिप्य दूरे बलम् इहागतः
  
२।०८५।००५च् कस्मान् नेहोपयातो ऽसि सबलः पुरुषर्षभ
  
२।०८५।००६अ भरतः प्रत्युवाचेदं प्राञ्जलिस् तं तपोधनम्
  
२।०८५।००६च् ससैन्यो नोपयातो ऽस्मि भगवन् भगवद् भयात्
  
२।०८५।००७अ वाजि मुख्या मनुष्याश् च मत्ताश् च वर वारणाः
  
२।०८५।००७च् प्रच्छाद्य महतीं भूमिं भगवन्न् अनुयान्ति माम्
  
२।०८५।००८अ ते वृक्षान् उदकं भूमिम् आश्रमेषूटजांस् तथा
  
२।०८५।००८च् न हिंस्युर् इति तेनाहम् एक एवागतस् ततः
  
२।०८५।००९अ आनीयताम् इतः सेनेत्य् आज्ञप्तः परमर्षिणा
  
२।०८५।००९च् तथा तु चक्रे भरतः सेनायाः समुपागमम्
  
२।०८५।०१०अ अग्निशालां प्रविश्याथ पीत्वापः परिमृज्य च
  
२।०८५।०१०च् आतिथ्यस्य क्रियाहेतोर् विश्वकर्माणम् आह्वयत्
  
२।०८५।०११अ आह्वये विश्वकर्माणम् अहं त्वष्टारम् एव च
  
२।०८५।०११च् आतिथ्यं कर्तुम् इच्छामि तत्र मे संविधीयताम्
  
२।०८५।०१२अ प्राक् स्रोतसश् च या नद्यः प्रत्यक् स्रोतस एव च
  
२।०८५।०१२च् पृथिव्याम् अन्तरिक्षे च समायान्त्व् अद्य सर्वशः
  
२।०८५।०१३अ अन्याः स्रवन्तु मैरेयं सुराम् अन्याः सुनिष्ठिताम्
  
२।०८५।०१३च् अपराश् चोदकं शीतम् इक्षुकाण्डरसोपमम्
  
२।०८५।०१४अ आह्वये देवगन्धर्वान् विश्वावसुहहाहुहून्
  
२।०८५।०१४च् तथैवाप्सरसो देवीर् गन्धर्वीश् चापि सर्वशः
  
२।०८५।०१५अ घृताचीम् अथ विश्वाचीं मिश्रकेशीम् अलम्बुसाम्
  
२।०८५।०१५च् शक्रं याश् चोपतिष्ठन्ति ब्रह्माणं याश् च भामिनीः
  
२।०८५।०१५ए सर्वास् तुम्बुरुणा सार्धम् आह्वये सपरिच्छदाः
  
२।०८५।०१६अ वनं कुरुषु यद् दिव्यं वासो भूषणपत्रवत्
  
२।०८५।०१६च् दिव्यनारीफलं शश्वत् तत् कौबेरम् इहैव तु
  
२।०८५।०१७अ इह मे भगवान् सोमो विधत्ताम् अन्नम् उत्तमम्
  
२।०८५।०१७च् भक्ष्यं भोज्यं च चोष्यं च लेह्यं च विविधं बहु
  
२।०८५।०१८अ विचित्राणि च माल्यानि पादपप्रच्युतानि च
  
२।०८५।०१८च् सुरादीनि च पेयानि मांसानि विविधानि च
  
२।०८५।०१९अ एवं समाधिना युक्तस् तेजसाप्रतिमेन च
  
२।०८५।०१९च् शिक्षास्वरसमायुक्तं तपसा चाब्रवीन् मुनिः
  
२।०८५।०२०अ मनसा ध्यायतस् तस्य प्राङ्मुखस्य कृताञ्जलेः
  
२।०८५।०२०च् आजग्मुस् तानि सर्वाणि दैवतानि पृथक्पृथक्
  
२।०८५।०२१अ मलयं दुर्दुरं चैव ततः स्वेदनुदो ऽनिलः
  
२।०८५।०२१च् उपस्पृश्य ववौ युक्त्या सुप्रियात्मा सुखः शिवः
  
२।०८५।०२२अ ततो ऽभ्यवर्तन्त घना दिव्याः कुसुमवृष्टयः
  
२।०८५।०२२च् देवदुन्दुभिघोषश् च दिक्षु सर्वासु शुश्रुवे
  
२।०८५।०२३अ प्रववुश् चोत्तमा वाता ननृतुश् चाप्सरोगणाः
  
२।०८५।०२३च् प्रजगुर् देवगन्धर्वा वीणा प्रमुमुचुः स्वरान्
  
२।०८५।०२४अ स शब्दो द्यां च भूमिं च प्राणिनां श्रवणानि च
  
२।०८५।०२४च् विवेशोच्चारितः श्लक्ष्णः समो लयगुणान्वितः
  
२।०८५।०२५अ तस्मिन्न् उपरते शब्दे दिव्ये श्रोत्रसुखे नृणाम्
  
२।०८५।०२५च् ददर्श भारतं सैन्यं विधानं विश्वकर्मणः
  
२।०८५।०२६अ बभूव हि समा भूमिः समन्तात् पञ्चयोजनम्
  
२।०८५।०२६च् शाद्वलैर् बहुभिश् छन्ना नीलवैदूर्यसन्निभैः
  
२।०८५।०२७अ तस्मिन् बिल्वाः कपित्थाश् च पनसा बीजपूरकाः
  
२।०८५।०२७च् आमलक्यो बभूवुश् च चूताश् च फलभूषणाः
  
२।०८५।०२८अ उत्तरेभ्यः कुरुभ्यश् च वनं दिव्योपभोगवत्
  
२।०८५।०२८च् आजगाम नदी दिव्या तीरजैर् बहुभिर् वृता
  
२।०८५।०२९अ चतुःशालानि शुभ्राणि शालाश् च गजवाजिनाम्
  
२।०८५।०२९च् हर्म्यप्रासादसङ्घातास् तोरणानि शुभानि च
  
२।०८५।०३०अ सितमेघनिभं चापि राजवेश्म सुतोरणम्
  
२।०८५।०३०च् शुक्लमाल्यकृताकारं दिव्यगन्धसमुक्षितम्
  
२।०८५।०३१अ चतुरस्रम् असम्बाधं शयनासनयानवत्
  
२।०८५।०३१च् दिव्यैः सर्वरसैर् युक्तं दिव्यभोजनवस्त्रवत्
  
२।०८५।०३२अ उपकल्पित सर्वान्नं धौतनिर्मलभाजनम्
  
२।०८५।०३२च् कॢप्तसर्वासनं श्रीमत् स्वास्तीर्णशयनोत्तमम्
  
२।०८५।०३३अ प्रविवेश महाबाहुर् अनुज्ञातो महर्षिणा
  
२।०८५।०३३च् वेश्म तद् रत्नसम्पूर्णं भरतः कैकयीसुतः
  
२।०८५।०३४अ अनुजग्मुश् च तं सर्वे मन्त्रिणः सपुरोहिताः
  
२।०८५।०३४च् बभूवुश् च मुदा युक्ता तं दृष्ट्वा वेश्म संविधिम्
  
२।०८५।०३५अ तत्र राजासनं दिव्यं व्यजनं छत्रम् एव च
  
२।०८५।०३५च् भरतो मन्त्रिभिः सार्धम् अभ्यवर्तत राजवत्
  
२।०८५।०३६अ आसनं पूजयाम् आस रामायाभिप्रणम्य च
  
२।०८५।०३६च् वालव्यजनम् आदाय न्यषीदत् सचिवासने
  
२।०८५।०३७अ आनुपूर्व्यान् निषेदुश् च सर्वे मन्त्रपुरोहिताः
  
२।०८५।०३७च् ततः सेनापतिः पश्चात् प्रशास्ता च निषेदतुः
  
२।०८५।०३८अ ततस् तत्र मुहूर्तेन नद्यः पायसकर्दमाः
  
२।०८५।०३८च् उपातिष्ठन्त भरतं भरद्वाजस्य शासनत्
  
२।०८५।०३९अ तासाम् उभयतः कूलं पाण्डुमृत्तिकलेपनाः
  
२।०८५।०३९च् रम्याश् चावसथा दिव्या ब्रह्मणस् तु प्रसादजाः
  
२।०८५।०४०अ तेनैव च मुहूर्तेन दिव्याभरणभूषिताः
  
२।०८५।०४०च् आगुर् विंशतिसाहस्रा ब्राह्मणा प्रहिताः स्त्रियः
  
२।०८५।०४१अ सुवर्णमणिमुक्तेन प्रवालेन च शोभिताः
  
२।०८५।०४१च् आगुर् विंशतिसाहस्राः कुबेरप्रहिताः स्त्रियः
  
२।०८५।०४२अ याभिर् गृहीतः पुरुषः सोन्माद इव लक्ष्यते
  
२।०८५।०४२च् आगुर् विंशतिसाहस्रा नन्दनाद् अप्सरोगणाः
  
२।०८५।०४३अ नारदस् तुम्बुरुर् गोपः पर्वतः सूर्यवर्चसः
  
२।०८५।०४३च् एते गन्धर्वराजानो भरतस्याग्रतो जगुः
  
२।०८५।०४४अ अलम्बुसा मिश्रकेशी पुण्डरीकाथ वामना
  
२।०८५।०४४च् उपानृत्यंस् तु भरतं भरद्वाजस्य शासनात्
  
२।०८५।०४५अ यानि माल्यानि देवेषु यानि चैत्ररथे वने
  
२।०८५।०४५च् प्रयागे तान्य् अदृश्यन्त भरद्वाजस्य शासनात्
  
२।०८५।०४६अ बिल्वा मार्दङ्गिका आसञ् शम्या ग्राहा बिभीतकाः
  
२।०८५।०४६च् अश्वत्था नर्तकाश् चासन् भरद्वाजस्य तेजसा
  
२।०८५।०४७अ ततः सरलतालाश् च तिलका नक्तमालकाः
  
२।०८५।०४७च् प्रहृष्टास् तत्र सम्पेतुः कुब्जाभूताथ वामनाः
  
२।०८५।०४८अ शिंशपामलकी जम्बूर् याश् चान्याः कानने लताः
  
२।०८५।०४८च् प्रमदा विग्रहं कृत्वा भरद्वाजाश्रमे ऽवसन्
  
२।०८५।०४९अ सुरां सुरापाः पिबत पायसं च बुभुक्शिताः
  
२।०८५।०४९च् मांसनि च सुमेध्यानि भक्ष्यन्तां यावद् इच्छथ
  
२।०८५।०५०अ उत्साद्य स्नापयन्ति स्म नदीतीरेषु वल्गुषु
  
२।०८५।०५०च् अप्य् एकम् एकं पुरुषं प्रमदाः सत्प चाष्ट च
  
२।०८५।०५१अ संवहन्त्यः समापेतुर् नार्यो रुचिरलोचनाः
  
२।०८५।०५१च् परिमृज्य तथा न्यायं पाययन्ति वराङ्गनाः
  
२।०८५।०५२अ हयान् गजान् खरान् उष्ट्रांस् तथैव सुरभेः सुतान्
  
२।०८५।०५२च् इक्षूंश् च मधुजालांश् च भोजयन्ति स्म वाहनान्
  
२।०८५।०५२ए इक्ष्वाकुवरयोधानां चोदयन्तो महाबलाः
  
२।०८५।०५३अ नाश्वबन्धो ऽश्वम् आजानान् न गजं कुञ्जरग्रहः
  
२।०८५।०५३च् मत्तप्रमत्तमुदिता चमूः सा तत्र सम्बभौ
  
२।०८५।०५४अ तर्पिता सर्वकामैस् ते रक्तचन्दनरूषिताः
  
२।०८५।०५४च् अप्सरोगणसंयुक्ताः सैन्या वाचम् उदैरयन्
  
२।०८५।०५५अ नैवायोध्यां गमिष्यामो न गमिष्याम दण्डकान्
  
२।०८५।०५५च् कुशलं भरतस्यास्तु रामस्यास्तु तथा सुखम्
  
२।०८५।०५६अ इति पादातयोधाश् च हस्त्यश्वारोहबन्धकाः
  
२।०८५।०५६च् अनाथास् तं विधिं लब्ध्वा वाचम् एताम् उदैरयन्
  
२।०८५।०५७अ सम्प्रहृष्टा विनेदुस् ते नरास् तत्र सहस्रशः
  
२।०८५।०५७च् भरतस्यानुयातारः स्वर्गे ऽयम् इति चाब्रुवन्
  
२।०८५।०५८अ ततो भुक्तवतां तेषां तद् अन्नम् अमृतोपमम्
  
२।०८५।०५८च् दिव्यान् उद्वीक्ष्य भक्ष्यांस् तान् अभवद् भक्षणे मतिः
  
२।०८५।०५९अ प्रेष्याश् चेट्यश् च वध्वश् च बलस्थाश् चापि सर्वशः
  
२।०८५।०५९च् बभूवुस् ते भृशं तृप्ताः सर्वे चाहतवाससः
  
२।०८५।०६०अ कुञ्जराश् च खरोष्ट्रश् च गोऽश्वाश् च मृगपक्षिणः
  
२।०८५।०६०च् बभूवुः सुभृतास् तत्र नान्यो ह्य् अन्यम् अकल्पयत्
  
२।०८५।०६१अ नाशुक्लवासास् तत्रासीत् क्षुधितो मलिनो ऽपि वा
  
२।०८५।०६१च् रजसा ध्वस्तकेशो वा नरः कश् चिद् अदृश्यत
  
२।०८५।०६२अ आजैश् चापि च वाराहैर् निष्ठानवरसञ्चयैः
  
२।०८५।०६२च् फलनिर्यूहसंसिद्धैः सूपैर् गन्धरसान्वितैः
  
२।०८५।०६३अ पुष्पध्वजवतीः पूर्णाः शुक्लस्यान्नस्य चाभितः
  
२।०८५।०६३च् ददृशुर् विस्मितास् तत्र नरा लौहीः सहस्रशः
  
२।०८५।०६४अ बभूवुर् वनपार्श्वेषु कूपाः पायसकर्दमाः
  
२।०८५।०६४च् ताश् च कामदुघा गावो द्रुमाश् चासन् मधुश्च्युतः
  
२।०८५।०६५अ वाप्यो मैरेय पूर्णाश् च मृष्टमांसचयैर् वृताः
  
२।०८५।०६५च् प्रतप्त पिठरैश् चापि मार्गमायूरकौक्कुटैः
  
२।०८५।०६६अ पात्रीणां च सहस्राणि शातकुम्भमयानि च
  
२।०८५।०६६च् स्थाल्यः कुम्भ्यः करम्भ्यश् च दधिपूर्णाः सुसंस्कृताः
  
२।०८५।०६६ए यौवनस्थस्य गौरस्य कपित्थस्य सुगन्धिनः
  
२।०८५।०६७अ ह्रदाः पूर्णा रसालस्य दध्नः श्वेतस्य चापरे
  
२।०८५।०६७च् बभूवुः पायसस्यान्ते शर्करायाश् च सञ्चयाः
  
२।०८५।०६८अ कल्कांश् चूर्णकषायांश् च स्नानानि विविधानि च
  
२।०८५।०६८च् ददृशुर् भाजनस्थानि तीर्थेषु सरितां नराः
  
२।०८५।०६९अ शुक्लान् अंशुमतश् चापि दन्तधावनसञ्चयान्
  
२।०८५।०६९च् शुक्लांश् चन्दनकल्कांश् च समुद्गेष्व् अवतिष्ठतः
  
२।०८५।०७०अ दर्पणान् परिमृष्टांश् च वाससां चापि सञ्चयान्
  
२।०८५।०७०च् पादुकोपानहां चैव युग्मान् यत्र सहस्रशः
  
२।०८५।०७१अ आञ्जनीः कङ्कतान् कूर्चांश् छत्राणि च धनूंषि च
  
२।०८५।०७१च् मर्मत्राणानि चित्राणि शयनान्य् आसनानि च
  
२।०८५।०७२अ प्रतिपानह्रदान् पूर्णान् खरोष्ट्रगजवाजिनाम्
  
२।०८५।०७२च् अवगाह्य सुतीर्थांश् च ह्रदान् सोत्पल पुष्करान्
  
२।०८५।०७३अ नीलवैदूर्यवर्णांश् च मृदून् यवससञ्चयान्
  
२।०८५।०७३च् निर्वापार्थं पशूनां ते ददृशुस् तत्र सर्वशः
  
२।०८५।०७४अ व्यस्मयन्त मनुष्यास् ते स्वप्नकल्पं तद् अद्भुतम्
  
२।०८५।०७४च् दृष्ट्वातिथ्यं कृतं तादृग् भरतस्य महर्षिणा
  
२।०८५।०७५अ इत्य् एवं रममाणानां देवानाम् इव नन्दने
  
२।०८५।०७५च् भरद्वाजाश्रमे रम्ये सा रात्रिर् व्यत्यवर्तत
  
२।०८५।०७६अ प्रतिजग्मुश् च ता नद्यो गन्धर्वाश् च यथागतम्
  
२।०८५।०७६च् भरद्वाजम् अनुज्ञाप्य ताश् च सर्वा वराङ्गनाः
  
२।०८५।०७७अ तथैव मत्ता मदिरोत्कटा नरास्; तथैव दिव्यागुरुचन्दनोक्षिताः
  
२।०८५।०७७च् तथैव दिव्या विविधाः स्रगुत्तमाः; पृथक्प्रकीर्णा मनुजैः प्रमर्दिताः
  
२।०८६।००१अ ततस् तां रजनीम् उष्य भरतः सपरिच्छदः
  
२।०८६।००१च् कृतातिथ्यो भरद्वाजं कामाद् अभिजगाम ह
  
२।०८६।००२अ तम् ऋषिः पुरुषव्याघ्रं प्रेक्ष्य प्राञ्जलिम् आगतम्
  
२।०८६।००२च् हुताग्निहोत्रो भरतं भरद्वाजो ऽभ्यभाषत
  
२।०८६।००३अ कच्चिद् अत्र सुखा रात्रिस् तवास्मद्विषये गता
  
२।०८६।००३च् समग्रस् ते जनः कच्चिद् आतिथ्ये शंस मे ऽनघ
  
२।०८६।००४अ तम् उवाचाञ्जलिं कृत्वा भरतो ऽभिप्रणम्य च
  
२।०८६।००४च् आश्रमाद् अभिनिष्क्रन्तम् ऋषिम् उत्तम तेजसं
  
२।०८६।००५अ सुखोषितो ऽस्मि भगवन् समग्रबलवाहनः
  
२।०८६।००५च् तर्पितः सर्वकामैश् च सामात्यो बलवत् त्वया
  
२।०८६।००६अ अपेतक्लमसन्तापाः सुभक्ष्याः सुप्रतिश्रयाः
  
२।०८६।००६च् अपि प्रेष्यान् उपादाय सर्वे स्म सुसुखोषिताः
  
२।०८६।००७अ आमन्त्रये ऽहं भगवन् कामं त्वाम् ऋषिसत्तम
  
२।०८६।००७च् समीपं प्रस्थितं भ्रातुर् मैरेणेक्षस्व चक्षुषा
  
२।०८६।००८अ आश्रमं तस्य धर्मज्ञ धार्मिकस्य महात्मनः
  
२।०८६।००८च् आचक्ष्व कतमो मार्गः कियान् इति च शंस मे
  
२।०८६।००९अ इति पृष्टस् तु भरतं भ्रातृदर्शनलालसं
  
२।०८६।००९च् प्रत्युवाच महातेजा भरद्वाजो महातपाः
  
२।०८६।०१०अ भरतार्धतृतीयेषु योजनेष्व् अजने वने
  
२।०८६।०१०च् चित्रकूटो गिरिस् तत्र रम्यनिर्दरकाननः
  
२।०८६।०११अ उत्तरं पार्श्वम् आसाद्य तस्य मन्दाकिनी नदी
  
२।०८६।०११च् पुष्पितद्रुमसञ्छन्ना रम्यपुष्पितकानना
  
२।०८६।०१२अ अनन्तरं तत् सरितश् चित्रकूटश् च पर्वतः
  
२।०८६।०१२च् ततो पर्णकुटी तात तत्र तौ वसतो ध्रुवम्
  
२।०८६।०१३अ दक्षिणेनैव मार्गेण सव्यदक्षिणम् एव च
  
२।०८६।०१३च् गजवाजिरथाकीर्णां वाहिनीं वाहिनीपते
  
२।०८६।०१३ए वाहयस्व महाभाग ततो द्रक्ष्यसि राघवम्
  
२।०८६।०१४अ प्रयाणम् इति च श्रुत्वा राजराजस्य योषितः
  
२।०८६।०१४च् हित्वा यानानि यानार्हा ब्राह्मणं पर्यवारयन्
  
२।०८६।०१५अ वेपमाना कृशा दीना सह देव्या सुमन्त्रिया
  
२।०८६।०१५च् कौसल्या तत्र जग्राह कराभ्यां चरणौ मुनेः
  
२।०८६।०१६अ असमृद्धेन कामेन सर्वलोकस्य गर्हिता
  
२।०८६।०१६च् कैकेयी तस्य जग्राह चरणौ सव्यपत्रपा
  
२।०८६।०१७अ तं प्रदक्षिणम् आगम्य भगवन्तं महामुनिम्
  
२।०८६।०१७च् अदूराद् भरतस्यैव तस्थौ दीनमनास् तदा
  
२।०८६।०१८अ ततः पप्रच्छ भरतं भरद्वाजो दृढव्रतः
  
२।०८६।०१८च् विशेषं ज्ञातुम् इच्छामि मातॄणां तव राघव
  
२।०८६।०१९अ एवम् उक्तस् तु भरतो भरद्वाजेन धार्मिकः
  
२।०८६।०१९च् उवाच प्राञ्जलिर् भूत्वा वाक्यं वचनकोविदः
  
२।०८६।०२०अ याम् इमां भगवन् दीनां शोकान् अशनकर्शिताम्
  
२।०८६।०२०च् पितुर् हि महिषीं देवीं देवताम् इव पश्यसि
  
२।०८६।०२१अ एषा तं पुरुषव्याघ्रं सिंहविक्रान्तगामिनम्
  
२।०८६।०२१च् कौसल्या सुषुवे रामं धातारम् अदितिर् यथा
  
२।०८६।०२२अ अस्या वामभुजं श्लिष्टा यैषा तिष्ठति दुर्मनाः
  
२।०८६।०२२च् कर्णिकारस्य शाखेव शीर्णपुष्पा वनान्तरे
  
२।०८६।०२३अ एतस्यास् तौ सुतौ देव्याः कुमारौ देववर्णिनौ
  
२।०८६।०२३च् उभौ लक्ष्मणशत्रुघ्नौ वीरौ सत्यपराक्रमौ
  
२।०८६।०२४अ यस्याः कृते नरयाघ्रौ जीवनाशम् इतो गतौ
  
२।०८६।०२४च् राजा पुत्रविहीनश् च स्वर्गं दशरथो गतः
  
२।०८६।०२५अ ऐश्वर्यकामां कैकेयीम् अनार्याम् आर्यरूपिणीम्
  
२।०८६।०२५च् ममैतां मातरं विद्धि नृशंसां पापनिश्चयाम्
  
२।०८६।०२५ए यतोमूलं हि पश्यामि व्यसनं महद् आत्मनः
  
२।०८६।०२६अ इत्य् उक्त्वा नरशार्दूलो बाष्पगद्गदया गिरा
  
२।०८६।०२६च् स निशश्वास ताम्राक्षो क्रुद्धो नाग इवासकृत्
  
२।०८६।०२७अ भरद्वाजो महर्षिस् तं ब्रुवन्तं भरतं तदा
  
२।०८६।०२७च् प्रत्युवाच महाबुद्धिर् इदं वचनम् अर्थवत्
  
२।०८६।०२८अ न दोषेणावगन्तव्या कैकेयी भरत त्वया
  
२।०८६।०२८च् रामप्रव्राजनं ह्य् एतत् सुखोदर्कं भविष्यति
  
२।०८६।०२९अ अभिवाद्य तु संसिद्धः कृत्वा चैनं प्रदक्षिणम्
  
२।०८६।०२९च् आमन्त्र्य भरतः सैन्यं युज्यताम् इत्य् अचोदयत्
  
२।०८६।०३०अ ततो वाजिरथान् युक्त्वा दिव्यान् हेमपरिष्क्रितान्
  
२।०८६।०३०च् अध्यारोहत् प्रयाणार्थी बहून् बहुविधो जनः
  
२।०८६।०३१अ गजकन्यागजाश् चैव हेमकक्ष्याः पताकिनः
  
२।०८६।०३१च् जीमूता इव घर्मान्ते सघोषाः सम्प्रतस्थिरे
  
२।०८६।०३२अ विविधान्य् अपि यानानि महानि च लघूनि च
  
२।०८६।०३२च् प्रययुः सुमहार्हाणि पादैर् एव पदातयः
  
२।०८६।०३३अ अथ यानप्रवेकैस् तु कौसल्याप्रमुखाः स्त्रियः
  
२।०८६।०३३च् रामदर्शनकाङ्क्षिण्यः प्रययुर् मुदितास् तदा
  
२।०८६।०३४अ स चार्कतरुणाभासां नियुक्तां शिबिकां शुभाम्
  
२।०८६।०३४च् आस्थाय प्रययौ श्रीमान् भरतः सपरिच्छदः
  
२।०८६।०३५अ सा प्रयाता महासेना गजवाजिरथाकुला
  
२।०८६।०३५च् दक्षिणां दिशम् आवृत्य महामेघ इवोत्थितः
  
२।०८६।०३५ए वनानि तु व्यतिक्रम्य जुष्टानि मृगपक्षिभिः
  
२।०८६।०३६अ सा सम्प्रहृष्टद्विपवाजियोधा; वित्रासयन्ती मृगपक्षिसङ्घान्
  
२।०८६।०३६च् महद् वनं तत् प्रविगाहमाना; रराज सेना भरतस्य तत्र
  
२।०८७।००१अ तया महत्या यायिन्या ध्वजिन्या वनवासिनः
  
२।०८७।००१च् अर्दिता यूथपा मत्ताः सयूथाः सम्प्रदुद्रुवुः
  
२।०८७।००२अ ऋक्षाः पृषतसङ्घाश् च रुरवश् च समन्ततः
  
२।०८७।००२च् दृश्यन्ते वनराजीषु गिरिष्व् अपि नदीषु च
  
२।०८७।००३अ स सम्प्रतस्थे धर्मात्मा प्रीतो दशरथात्मजः
  
२।०८७।००३च् वृतो महत्या नादिन्या सेनया चतुरङ्गया
  
२।०८७।००४अ सागरौघनिभा सेना भरतस्य महात्मनः
  
२।०८७।००४च् महीं सञ्छादयाम् आस प्रावृषि द्याम् इवाम्बुदः
  
२।०८७।००५अ तुरङ्गौघैर् अवतता वारणैश् च महाजवैः
  
२।०८७।००५च् अनालक्ष्या चिरं कालं तस्मिन् काले बभूव भूः
  
२।०८७।००६अ स यात्वा दूरम् अध्वानं सुपरिश्रान्त वाहनः
  
२।०८७।००६च् उवाच भरतः श्रीमान् वसिष्ठं मन्त्रिणां वरम्
  
२।०८७।००७अ यादृशं लक्ष्यते रूपं यथा चैव श्रुतं मया
  
२।०८७।००७च् व्यक्तं प्राप्ताः स्म तं देशं भरद्वाजो यम् अब्रवीत्
  
२।०८७।००८अ अयं गिरिश् चित्रकूटस् तथा मन्दाकिनी नदी
  
२।०८७।००८च् एतत् प्रकाशते दूरान् नीलमेघनिभं वनम्
  
२।०८७।००९अ गिरेः सानूनि रम्याणि चित्रकूटस्य सम्प्रति
  
२।०८७।००९च् वारणैर् अवमृद्यन्ते मामकैः पर्वतोपमैः
  
२।०८७।०१०अ मुञ्चन्ति कुसुमान्य् एते नगाः पर्वतसानुषु
  
२।०८७।०१०च् नीला इवातपापाये तोयं तोयधरा घनाः
  
२।०८७।०११अ किन्नराचरितोद्देशं पश्य शत्रुघ्न पर्वतम्
  
२।०८७।०११च् हयैः समन्ताद् आकीर्णं मकरैर् इव सागरम्
  
२।०८७।०१२अ एते मृगगणा भान्ति शीघ्रवेगाः प्रचोदिताः
  
२।०८७।०१२च् वायुप्रविद्धाः शरदि मेघराज्य इवाम्बरे
  
२।०८७।०१३अ कुर्वन्ति कुसुमापीडाञ् शिरःसु सुरभीन् अमी
  
२।०८७।०१३च् मेघप्रकाशैः फलकैर् दाक्षिणात्या यथा नराः
  
२।०८७।०१४अ निष्कूजम् इव भूत्वेदं वनं घोरप्रदर्शनम्
  
२।०८७।०१४च् अयोध्येव जनाकीर्णा सम्प्रति प्रतिभाति मा
  
२।०८७।०१५अ खुरैर् उदीरितो रेणुर् दिवं प्रच्छाद्य तिष्ठति
  
२।०८७।०१५च् तं वहत्य् अनिलः शीघ्रं कुर्वन्न् इव मम प्रियम्
  
२।०८७।०१६अ स्यन्दनांस् तुरगोपेतान् सूतमुख्यैर् अधिष्ठितान्
  
२।०८७।०१६च् एतान् सम्पततः शीघ्रं पश्य शत्रुघ्न कानने
  
२।०८७।०१७अ एतान् वित्रासितान् पश्य बर्हिणः प्रियदर्शनान्
  
२।०८७।०१७च् एतम् आविशतः शैलम् अधिवासं पतत्रिणाम्
  
२।०८७।०१८अ अतिमात्रम् अयं देशो मनोज्ञः प्रतिभाति मा
  
२।०८७।०१८च् तापसानां निवासो ऽयं व्यक्तं स्वर्गपथो यथा
  
२।०८७।०१९अ मृगा मृगीभिः सहिता बहवः पृषता वने
  
२।०८७।०१९च् मनोज्ञ रूपा लक्ष्यन्ते कुसुमैर् इव चित्रितः
  
२।०८७।०२०अ साधु सैन्याः प्रतिष्ठन्तां विचिन्वन्तु च काननम्
  
२।०८७।०२०च् यथा तौ पुरुषव्याघ्रौ दृश्येते रामलक्ष्मणौ
  
२।०८७।०२१अ भरतस्य वचः श्रुत्वा पुरुषाः शस्त्रपाणयः
  
२।०८७।०२१च् विविशुस् तद् वनं शूरा धूमं च ददृशुस् ततः
  
२।०८७।०२२अ ते समालोक्य धूमाग्रम् ऊचुर् भरतम् आगताः
  
२।०८७।०२२च् नामनुष्ये भवत्य् अग्निर् व्यक्तम् अत्रैव राघवौ
  
२।०८७।०२३अ अथ नात्र नरव्याघ्रौ राजपुत्रौ परन्तपौ
  
२।०८७।०२३च् अन्ये रामोपमाः सन्ति व्यक्तम् अत्र तपस्विनः
  
२।०८७।०२४अ तच् छ्रुत्वा भरतस् तेषां वचनं साधु सम्मतम्
  
२।०८७।०२४च् सैन्यान् उवाच सर्वांस् तान् अमित्रबलमर्दनः
  
२।०८७।०२५अ यत् ता भवन्तस् तिष्ठन्तु नेतो गन्तव्यम् अग्रतः
  
२।०८७।०२५च् अहम् एव गमिष्यामि सुमन्त्रो गुरुर् एव च
  
२।०८७।०२६अ एवम् उक्तास् ततः सर्वे तत्र तस्थुः समन्ततः
  
२।०८७।०२६च् भरतो यत्र धूमाग्रं तत्र दृष्टिं समादधत्
  
२।०८७।०२७अ व्यवस्थिता या भरतेन सा चमूर्; निरीक्षमाणापि च धूमम् अग्रतः
  
२।०८७।०२७च् बभूव हृष्टा नचिरेण जानती; प्रियस्य रामस्य समागमं तदा
  
२।०८८।००१अ दीर्घकालोषितस् तस्मिन् गिरौ गिरिवनप्रियः
  
२।०८८।००१च् विदेह्याः प्रियमाकाङ्क्षन् स्वं च चित्तं विलोभयन्
  
२।०८८।००२अ अथ दाशरथिश् चित्रं चित्रकूटम् अदर्शयत्
  
२।०८८।००२च् भार्याम् अमरसङ्काशः शचीम् इव पुरन्दरः
  
२।०८८।००३अ न राज्याद् भ्रंशनं भद्रे न सुहृद्भिर् विनाभवः
  
२।०८८।००३च् मनो मे बाधते दृष्ट्वा रमणीयम् इमं गिरिम्
  
२।०८८।००४अ पश्येमम् अचलं भद्रे नानाद्विजगणायुतम्
  
२।०८८।००४च् शिखरैः खम् इवोद्विद्धैर् धातुमद्भिर् विभूषितम्
  
२।०८८।००५अ के चिद् रजतसङ्काशाः के चित् क्षतजसन्निभाः
  
२।०८८।००५च् पीतमाञ्जिष्ठवर्णाश् च के चिन् मणिवरप्रभाः
  
२।०८८।००६अ पुष्यार्ककेतुकाभाश् च के चिज् ज्योती रसप्रभाः
  
२।०८८।००६च् विराजन्ते ऽचलेन्द्रस्य देशा धातुविभूषिताः
  
२।०८८।००७अ नानामृगगणद्वीपितरक्ष्वृक्षगणैर् वृतः
  
२।०८८।००७च् अदुष्टैर् भात्य् अयं शैलो बहुपक्षिसमाकुलः
  
२।०८८।००८अ आम्रजम्ब्वसनैर् लोध्रैः प्रियालैः पनसैर् धवैः
  
२।०८८।००८च् अङ्कोलैर् भव्यतिनिशैर् बिल्वतिन्दुकवेणुभिः
  
२।०८८।००९अ काश्मर्यरिष्टवरणैर् मधूकैस् तिलकैस् तथा
  
२।०८८।००९च् बदर्यामलकैर् नीपैर् वेत्रधन्वनबीजकैः
  
२।०८८।०१०अ पुष्पवद्भिः फलोपेतैश् छायावद्भिर् मनोरमैः
  
२।०८८।०१०च् एवमादिभिर् आकीर्णः श्रियं पुष्यत्य् अयं गिरिः
  
२।०८८।०११अ शैलप्रस्थेषु रम्येषु पश्येमान् कामहर्षणान्
  
२।०८८।०११च् किन्नरान् द्वन्द्वशो भद्रे रममाणान् मनस्विनः
  
२।०८८।०१२अ शाखावसक्तान् खड्गांश् च प्रवराण्य् अम्बराणि च
  
२।०८८।०१२च् पश्य विद्याधरस्त्रीणां क्रीडेद् देशान् मनोरमान्
  
२।०८८।०१३अ जलप्रपातैर् उद्भेदैर् निष्यन्दैश् च क्व चित् क्व चित्
  
२।०८८।०१३च् स्रवद्भिर् भात्य् अयं शैलः स्रवन् मद इव द्विपः
  
२।०८८।०१४अ गुहासमीरणो गन्धान् नानापुष्पभवान् वहन्
  
२।०८८।०१४च् घ्राणतर्पणम् अभ्येत्य कं नरं न प्रहर्षयेत्
  
२।०८८।०१५अ यदीह शरदो ऽनेकास् त्वया सार्धम् अनिन्दिते
  
२।०८८।०१५च् लक्ष्मणेन च वत्स्यामि न मां शोकः प्रधक्ष्यति
  
२।०८८।०१६अ बहुपुष्पफले रम्ये नानाद्विजगणायुते
  
२।०८८।०१६च् विचित्रशिखरे ह्य् अस्मिन् रतवान् अस्मि भामिनि
  
२।०८८।०१७अ अनेन वनवासेन मया प्राप्तं फलद्वयम्
  
२।०८८।०१७च् पितुश् चानृणता धर्मे भरतस्य प्रियं तथा
  
२।०८८।०१८अ वैदेहि रमसे कच्चिच् चित्रकूटे मया सह
  
२।०८८।०१८च् पश्यन्ती विविधान् भावान् मनोवाक्कायसंयतान्
  
२।०८८।०१९अ इदम् एवामृतं प्राहू राज्ञां राजर्षयः परे
  
२।०८८।०१९च् वनवासं भवार्थाय प्रेत्य मे प्रपितामहाः
  
२।०८८।०२०अ शिलाः शैलस्य शोभन्ते विशालाः शतशो ऽभितः
  
२।०८८।०२०च् बहुला बहुलैर् वर्णैर् नीलपीतसितारुणैः
  
२।०८८।०२१अ निशि भान्त्य् अचलेन्द्रस्य हुताशनशिखा इव
  
२।०८८।०२१च् ओषध्यः स्वप्रभा लक्ष्म्या भ्राजमानाः सहस्रशः
  
२।०८८।०२२अ के चित् क्षयनिभा देशाः के चिद् उद्यानसन्निभाः
  
२।०८८।०२२च् के चिद् एकशिला भान्ति पर्वतस्यास्य भामिनि
  
२।०८८।०२३अ भित्त्वेव वसुधां भाति चित्रकूटः समुत्थितः
  
२।०८८।०२३च् चित्रकूटस्य कूटो ऽसौ दृश्यते सर्वतः शिवः
  
२।०८८।०२४अ कुष्ठपुन्नागतगरभूर्जपत्रोत्तरच्छदान्
  
२।०८८।०२४च् कामिनां स्वास्तरान् पश्य कुशेशयदलायुतान्
  
२।०८८।०२५अ मृदिताश् चापविद्धाश् च दृश्यन्ते कमलस्रजः
  
२।०८८।०२५च् कामिभिर् वनिते पश्य फलानि विविधानि च
  
२।०८८।०२६अ वस्वौकसारां नलिनीम् अत्येतीवोत्तरान् कुरून्
  
२।०८८।०२६च् पर्वतश् चित्रकूटो ऽसौ बहुमूलफलोदकः
  
२।०८८।०२७अ इमं तु कालं वनिते विजह्रिवांस्; त्वया च सीते सह लक्ष्मणेन च
  
२।०८८।०२७च् रतिं प्रपत्स्ये कुलधर्मवर्धिनीं; सतां पथि स्वैर् नियमैः परैः स्थितः
  
२।०८९।००१अ अथ शैलाद् विनिष्क्रम्य मैथिलीं कोसलेश्वरः
  
२।०८९।००१च् अदर्शयच् छुभजलां रम्यां मन्दाकिनीं नदीम्
  
२।०८९।००२अ अब्रवीच् च वरारोहां चारुचन्द्रनिभाननाम्
  
२।०८९।००२च् विदेहराजस्य सुतां रामो राजीवलोचनः
  
२।०८९।००३अ विचित्रपुलिनां रम्यां हंससारससेविताम्
  
२।०८९।००३च् कुसुमैर् उपसम्पन्नां पश्य मन्दाकिनीं नदीम्
  
२।०८९।००४अ नानाविधैस् तीररुहैर् वृतां पुष्पफलद्रुमैः
  
२।०८९।००४च् राजन्तीं राजराजस्य नलिनीम् इव सर्वतः
  
२।०८९।००५अ मृगयूथनिपीतानि कलुषाम्भांसि साम्प्रतम्
  
२।०८९।००५च् तीर्थानि रमणीयानि रतिं सञ्जनयन्ति मे
  
२।०८९।००६अ जटाजिनधराः काले वल्कलोत्तरवाससः
  
२।०८९।००६च् ऋषयस् त्व् अवगाहन्ते नदीं मन्दाकिनीं प्रिये
  
२।०८९।००७अ आदित्यम् उपतिष्ठन्ते नियमाद् ऊर्ध्वबाहवः
  
२।०८९।००७च् एते ऽपरे विशालाक्षि मुनयः संशितव्रताः
  
२।०८९।००८अ मारुतोद्धूत शिखरैः प्रनृत्त इव पर्वतः
  
२।०८९।००८च् पादपैः पत्रपुष्पाणि सृजद्भिर् अभितो नदीम्
  
२।०८९।००९अ कच्चिन् मणिनिकाशोदां कच्चित् पुलिनशालिनीम्
  
२।०८९।००९च् कच्चित् सिद्धजनाकीर्णां पश्य मन्दाकिनीं नदीम्
  
२।०८९।०१०अ निर्धूतान् वायुना पश्य विततान् पुष्पसञ्चयान्
  
२।०८९।०१०च् पोप्लूयमानान् अपरान् पश्य त्वं जलमध्यगान्
  
२।०८९।०११अ तांश् चातिवल्गु वचसो रथाङ्गाह्वयना द्विजाः
  
२।०८९।०११च् अधिरोहन्ति कल्याणि निष्कूजन्तः शुभा गिरः
  
२।०८९।०१२अ दर्शनं चित्रकूटस्य मन्दाकिन्याश् च शोभने
  
२।०८९।०१२च् अधिकं पुरवासाच् च मन्ये च तव दर्शनात्
  
२।०८९।०१३अ विधूतकलुषैः सिद्धैस् तपोदमशमान्वितैः
  
२।०८९।०१३च् नित्यविक्षोभित जलां विहाहस्व मया सह
  
२।०८९।०१४अ सखीवच् च विगाहस्व सीते मन्दकिनीम् इमाम्
  
२।०८९।०१४च् कमलान्य् अवमज्जन्ती पुष्कराणि च भामिनि
  
२।०८९।०१५अ त्वं पौरजनवद् व्यालान् अयोध्याम् इव पर्वतम्
  
२।०८९।०१५च् मन्यस्व वनिते नित्यं सरयूवद् इमां नदीम्
  
२।०८९।०१६अ लक्ष्मणश् चैव धर्मात्मा मन्निदेशे व्यवस्थितः
  
२।०८९।०१६च् त्वं चानुकूला वैदेहि प्रीतिं जनयथो मम
  
२।०८९।०१७अ उपस्पृशंस् त्रिषवणं मधुमूलफलाशनः
  
२।०८९।०१७च् नायोध्यायै न राज्याय स्पृहये ऽद्य त्वया सह
  
२।०८९।०१८अ इमां हि रम्यां गजयूथलोलितां; निपीततोयां गजसिंहवानरैः
  
२।०८९।०१८च् सुपुष्पितैः पुष्पधरैर् अलङ्कृतां; न सो ऽस्ति यः स्यान् न गतक्रमः सुखी
  
२।०८९।०१९अ इतीव रामो बहुसङ्गतं वचः; प्रिया सहायः सरितं प्रति ब्रुवन्
  
२।०८९।०१९च् चचार रम्यं नयनाञ्जनप्रभं; स चित्रकूटं रघुवंशवर्धनः
  
२।०९०।००१अ तथा तत्रासतस् तस्य भरतस्योपयायिनः
  
२।०९०।००१च् सैन्य रेणुश् च शब्दश् च प्रादुरास्तां नभः स्पृशौ
  
२।०९०।००२अ एतस्मिन्न् अन्तरे त्रस्ताः शब्देन महता ततः
  
२।०९०।००२च् अर्दिता यूथपा मत्ताः सयूथा दुद्रुवुर् दिशः
  
२।०९०।००३अ स तं सैन्यसमुद्भूतं शब्दं शुश्रव राघवः
  
२।०९०।००३च् तांश् च विप्रद्रुतान् सर्वान् यूथपान् अन्ववैक्षत
  
२।०९०।००४अ तांश् च विद्रवतो दृष्ट्वा तं च श्रुत्वा स निःस्वनम्
  
२।०९०।००४च् उवाच रामः सौमित्रिं लक्ष्मणं दीप्ततेजसं
  
२।०९०।००५अ हन्त लक्ष्मण पश्येह सुमित्रा सुप्रजास् त्वया
  
२।०९०।००५च् भीमस्तनितगम्भीरस् तुमुलः श्रूयते स्वनः
  
२।०९०।००६अ राजा वा राजमात्रो वा मृगयाम् अटते वने
  
२।०९०।००६च् अन्यद् वा श्वापदं किं चित् सौमित्रे ज्ञातुम् अर्हसि
  
२।०९०।००६ए सर्वम् एतद् यथातत्त्वम् अचिराज् ज्ञातुम् अर्हसि
  
२।०९०।००७अ स लक्ष्मणः सन्त्वरितः सालम् आरुह्य पुष्पितम्
  
२।०९०।००७च् प्रेक्षमाणो दिशः सर्वाः पूर्वां दिशम् अवैक्षत
  
२।०९०।००८अ उदङ्मुखः प्रेक्षमाणो ददर्श महतीं चमूम्
  
२।०९०।००८च् रथाश्वगजसम्बाधां यत्तैर् युक्तां पदातिभिः
  
२।०९०।००९अ ताम् अश्वगजसम्पूर्णां रथध्वजविभूषिताम्
  
२।०९०।००९च् शशंस सेनां रामाय वचनं चेदम् अब्रवीत्
  
२।०९०।०१०अ अग्निं संशमयत्व् आर्यः सीता च भजतां गुहाम्
  
२।०९०।०१०च् सज्यं कुरुष्व चापं च शरांश् च कवचं तथा
  
२।०९०।०११अ तं रामः पुरुषव्याघ्रो लक्ष्मणं प्रत्युवाच ह
  
२।०९०।०११च् अङ्गावेक्षस्व सौमित्रे कस्यैतां मन्यसे चमूम्
  
२।०९०।०१२अ एवम् उक्क्तस् तु रामेण लक्ष्माणो वाक्यम् अब्रवीत्
  
२।०९०।०१२च् दिधक्षन्न् इव तां सेनां रुषितः पावको यथा
  
२।०९०।०१३अ सम्पन्नं राज्यम् इच्छंस् तु व्यक्तं प्राप्याभिषेचनम्
  
२।०९०।०१३च् आवां हन्तुं समभ्येति कैकेय्या भरतः सुतः
  
२।०९०।०१४अ एष वै सुमहाञ् श्रीमान् विटपी सम्प्रकाशते
  
२।०९०।०१४च् विराजत्य् उद्गतस्कन्धः कोविदार ध्वजो रथे
  
२।०९०।०१५अ भजन्त्य् एते यथाकामम् अश्वान् आरुह्य शीघ्रगान्
  
२।०९०।०१५च् एते भ्राजन्ति संहृष्टा जगान् आरुह्य सादिनः
  
२।०९०।०१६अ गृहीतधनुषौ चावां गिरिं वीर श्रयावहे
  
२।०९०।०१६च् अपि नौ वशम् आगच्छेत् कोविदारध्वजो रणे
  
२।०९०।०१७अ अपि द्रक्ष्यामि भरतं यत्कृते व्यसनं महत्
  
२।०९०।०१७च् त्वया राघव सम्प्राप्तं सीतया च मया तथा
  
२।०९०।०१८अ यन्निमित्तं भवान् राज्याच् च्युतो राघव शाश्वतीम्
  
२।०९०।०१८च् सम्प्राप्तो ऽयम् अरिर् वीर भरतो वध्य एव मे
  
२।०९०।०१९अ भरतस्य वधे दोषं नाहं पश्यामि राघव
  
२।०९०।०१९च् पूर्वापकरिणां त्यागे न ह्य् अधर्मो विधीयते
  
२।०९०।०१९ए एतस्मिन्न् निहते कृत्स्नाम् अनुशाधि वसुन्धराम्
  
२।०९०।०२०अ अद्य पुत्रं हतं सङ्ख्ये कैकेयी राज्यकामुका
  
२।०९०।०२०च् मया पश्येत् सुदुःखार्ता हस्तिभग्नम् इव द्रुमम्
  
२।०९०।०२१अ कैकेयीं च वधिष्यामि सानुबन्धां सबान्धवाम्
  
२।०९०।०२१च् कलुषेणाद्य महता मेदिनी परिमुच्यताम्
  
२।०९०।०२२अ अद्येमं संयतं क्रोधम् असत्कारं च मानद
  
२।०९०।०२२च् मोक्ष्यामि शत्रुसैन्येषु कक्षेष्व् इव हुताशनम्
  
२।०९०।०२३अ अद्यैतच् चित्रकूटस्य काननं निशितैः शरैः
  
२।०९०।०२३च् भिन्दञ् शत्रुशरीराणि करिष्ये शोणितोक्षितम्
  
२।०९०।०२४अ शरैर् निर्भिन्नहृदयान् कुञ्जरांस् तुरगांस् तथा
  
२।०९०।०२४च् श्वापदाः परिकर्षन्तु नराश् च निहतान् मया
  
२।०९०।०२५अ शराणां धनुषश् चाहम् अनृणो ऽस्मि महावने
  
२।०९०।०२५च् ससैन्यं भरतं हत्वा भविष्यामि न संशयः
  
२।०९१।००१अ सुसंरब्धं तु सौमित्रिं लक्ष्मणं क्रोधमूर्छितम्
  
२।०९१।००१च् रामस् तु परिसान्त्व्याथ वचनं चेदम् अब्रवीत्
  
२।०९१।००२अ किम् अत्र धनुषा कार्यम् असिना वा सचर्मणा
  
२।०९१।००२च् महेष्वासे महाप्राज्ञे भरते स्वयम् आगते
  
२।०९१।००३अ प्राप्तकालं यद् एषो ऽस्मान् भरतो द्रष्टुम् इच्छति
  
२।०९१।००३च् अस्मासु मनसाप्य् एष नाहितं किं चिद् आचरेत्
  
२।०९१।००४अ विप्रियं कृतपूर्वं ते भरतेन कदा न किम्
  
२।०९१।००४च् ईदृशं वा भयं ते ऽद्य भरतं यो ऽत्र शङ्कसे
  
२।०९१।००५अ न हि ते निष्ठुरं वाच्यो भरतो नाप्रियं वचः
  
२।०९१।००५च् अहं ह्य् अप्रियम् उक्तः स्यां भरतस्याप्रिये कृते
  
२।०९१।००६अ कथं नु पुत्राः पितरं हन्युः कस्यां चिद् आपदि
  
२।०९१।००६च् भ्राता वा भ्रातरं हन्यात् सौमित्रे प्राणम् आत्मनः
  
२।०९१।००७अ यदि राज्यस्य हेतोस् त्वम् इमां वाचं प्रभाषसे
  
२।०९१।००७च् वक्ष्यामि भरतं दृष्ट्वा राज्यम् अस्मै प्रदीयताम्
  
२।०९१।००८अ उच्यमानो हि भरतो मया लक्ष्मण तत्त्वतः
  
२।०९१।००८च् राज्यम् अस्मै प्रयच्छेति बाढम् इत्य् एव वक्ष्यति
  
२।०९१।००९अ तथोक्तो धर्मशीलेन भ्रात्रा तस्य हिते रतः
  
२।०९१।००९च् लक्ष्मणः प्रविवेशेव स्वानि गात्राणि लज्जया
  
२।०९१।०१०अ व्रीडितं लक्ष्मणं दृष्ट्वा राघवः प्रत्युवाच ह
  
२।०९१।०१०च् एष मन्ये महाबाहुर् इहास्मान् द्रष्टुम् आगतः
  
२।०९१।०११अ वनवासम् अनुध्याय गृहाय प्रतिनेष्यति
  
२।०९१।०११च् इमां वाप्य् एश वैदेहीम् अत्यन्तसुखसेविनीम्
  
२।०९१।०१२अ एतौ तौ सम्प्रकाशेते गोत्रवन्तौ मनोरमौ
  
२।०९१।०१२च् वायुवेगसमौ वीर जवनौ तुरगोत्तमौ
  
२।०९१।०१३अ स एष सुमहाकायः कम्पते वाहिनीमुखे
  
२।०९१।०१३च् नागः शत्रुञ्जयो नाम वृद्धस् तातस्य धीमतः
  
२।०९१।०१४अ अवतीर्य तु सालाग्रात् तस्मात् स समितिञ्जयः
  
२।०९१।०१४च् लक्ष्मणः प्राञ्जलिर् भूत्वा तस्थौ रामस्य पार्श्वतः
  
२।०९१।०१५अ भरतेनाथ सन्दिष्टा सम्मर्दो न भवेद् इति
  
२।०९१।०१५च् समन्तात् तस्य शैलस्य सेनावासम् अकल्पयत्
  
२।०९१।०१६अ अध्यर्धम् इक्ष्वाकुचमूर् योजनं पर्वतस्य सा
  
२।०९१।०१६च् पार्श्वे न्यविशद् आवृत्य गजवाजिरथाकुला
  
२।०९१।०१७अ सा चित्रकूटे भरतेन सेना; धर्मं पुरस्कृत्य विधूय दर्पम्
  
२।०९१।०१७च् प्रसादनार्थं रघुनन्दनस्य; विरोचते नीतिमता प्रणीता
  
२।०९२।००१अ निवेश्य सेनां तु विभुः पद्भ्यां पादवतां वरः
  
२।०९२।००१च् अभिगन्तुं स काकुत्स्थम् इयेष गुरुवर्तकम्
  
२।०९२।००२अ निविष्ट मात्रे सैन्ये तु यथोद्देशं विनीतवत्
  
२।०९२।००२च् भरतो भ्रातरं वाक्यं शत्रुघ्नम् इदम् अब्रवीत्
  
२।०९२।००३अ क्षिप्रं वनम् इदं सौम्य नरसङ्घैः समन्ततः
  
२।०९२।००३च् लुब्धैश् च सहितैर् एभिस् त्वम् अन्वेषितुम् अर्हसि
  
२।०९२।००४अ यावन् न रामं द्रक्ष्यामि लक्ष्मणं वा महाबलम्
  
२।०९२।००४च् वैदेहीं वा महाभागां न मे शान्तिर् भविष्यति
  
२।०९२।००५अ यावन् न चन्द्रसङ्काशं द्रक्ष्यामि शुभम् आननम्
  
२।०९२।००५च् भ्रातुः पद्मपलाशाक्षं न मे शान्तिर् भविष्यति
  
२।०९२।००६अ यावन् न चरणौ भ्रातुः पार्थिव व्यञ्जनान्वितौ
  
२।०९२।००६च् शिरसा धारयिष्यामि न मे शान्तिर् भविष्यति
  
२।०९२।००७अ यावन् न राज्ये राज्यार्हः पितृपैतामहे स्थितः
  
२।०९२।००७च् अभिषेकजलक्लिन्नो न मे शान्तिर् भविष्यति
  
२।०९२।००८अ कृतकृत्या महाभागा वैदेही जनकात्मजा
  
२।०९२।००८च् भर्तारं सागरान्तायाः पृथिव्या यानुगच्छति
  
२।०९२।००९अ सुभगश् चित्रकूटो ऽसौ गिरिराजोपमो गिरिः
  
२।०९२।००९च् यस्मिन् वसति काकुत्स्थः कुबेर इवनन्दने
  
२।०९२।०१०अ कृतकार्यम् इदं दुर्गं वनं व्यालनिषेवितम्
  
२।०९२।०१०च् यद् अध्यास्ते महातेजा रामः शस्त्रभृतां वरः
  
२।०९२।०११अ एवम् उक्त्वा महातेजा भरतः पुरुषर्षभः
  
२।०९२।०११च् पद्भ्याम् एव महातेजाः प्रविवेश महद् वनम्
  
२।०९२।०१२अ स तानि द्रुमजालानि जातानि गिरिसानुषु
  
२।०९२।०१२च् पुष्पिताग्राणि मध्येन जगाम वदतां वरः
  
२।०९२।०१३अ स गिरेश् चित्रकूटस्य सालम् आसाद्य पुष्पितम्
  
२।०९२।०१३च् रामाश्रमगतस्याग्नेर् ददर्श ध्वजम् उच्छ्रितम्
  
२।०९२।०१४अ तं दृष्ट्वा भरतः श्रीमान् मुमोद सहबान्धवः
  
२।०९२।०१४च् अत्र राम इति ज्ञात्वा गतः पारम् इवाम्भसः
  
२।०९२।०१५अ स चित्रकूटे तु गिरौ निशाम्य; रामाश्रमं पुण्यजनोपपन्नम्
  
२।०९२।०१५च् गुहेन सार्धं त्वरितो जगाम; पुनर् निवेश्यैव चमूं महात्मा
  
२।०९३।००१अ निविष्टायां तु सेनायाम् उत्सुको भरतस् तदा
  
२।०९३।००१च् जगाम भ्रातरं द्रष्टुं शत्रुघ्नम् अनुदर्शयन्
  
२।०९३।००२अ ऋषिं वसिष्ठं सन्दिश्य मातॄर् मे शीघ्रम् आनय
  
२।०९३।००२च् इति तरितम् अग्रे स जागम गुरुवत्सलः
  
२।०९३।००३अ सुमन्त्रस् त्व् अपि शतुघ्नम् अदूराद् अन्वपद्यत
  
२।०९३।००३च् रामदार्शनजस् तर्षो भरतस्येव तस्य च
  
२।०९३।००४अ गच्छन्न् एवाथ भरतस् तापसालयसंस्थिताम्
  
२।०९३।००४च् भ्रातुः पर्णकुटीं श्रीमान् उटजं च ददर्श ह
  
२।०९३।००५अ शालायास् त्व् अग्रतस् तस्या ददर्श भरतस् तदा
  
२।०९३।००५च् काष्टानि चावभग्नानि पुष्पाण्य् अवचितानि च
  
२।०९३।००६अ ददर्श च वने तस्मिन् महतः सञ्चयान् कृतान्
  
२।०९३।००६च् मृगाणां महिषाणां च करीषैः शीतकारणात्
  
२।०९३।००७अ गच्छन् एव महाबाहुर् द्युतिमान् भरतस् तदा
  
२।०९३।००७च् शत्रुघ्नं चाब्रवीद् धृष्टस् तान् अमात्यांश् च सर्वशः
  
२।०९३।००८अ मन्ये प्राप्ताः स्म तं देशं भरद्वाजो यम् अब्रवीत्
  
२।०९३।००८च् नातिदूरे हि मन्ये ऽहं नदीं मन्दाकिनीम् इतः
  
२।०९३।००९अ उच्चैर् बद्धानि चीराणि लक्ष्मणेन भवेद् अयम्
  
२।०९३।००९च् अभिज्ञानकृतः पन्था विकाले गन्तुम् इच्छता
  
२।०९३।०१०अ इदं चोदात्तदन्तानां कुञ्जराणां तरस्विनाम्
  
२।०९३।०१०च् शैलपार्श्वे परिक्रान्तम् अन्योन्यम् अभिगर्जताम्
  
२।०९३।०११अ यम् एवाधातुम् इच्छन्ति तापसाः सततं वने
  
२।०९३।०११च् तस्यासौ दृश्यते धूमः सङ्कुलः कृष्टवर्त्मनः
  
२।०९३।०१२अ अत्राहं पुरुषव्याघ्रं गुरुसत्कारकारिणम्
  
२।०९३।०१२च् आर्यं द्रक्ष्यामि संहृष्टो महर्षिम् इव राघवम्
  
२।०९३।०१३अ अथ गत्वा मुहूर्तं तु चित्रकूटं स राघवः
  
२।०९३।०१३च् मन्दाकिनीम् अनुप्राप्तस् तं जनं चेदम् अब्रवीत्
  
२।०९३।०१४अ जगत्यां पुरुषव्याघ्र आस्ते वीरासने रतः
  
२।०९३।०१४च् जनेन्द्रो निर्जनं प्राप्य धिन् मे जन्म सजीवितम्
  
२।०९३।०१५अ मत्कृते व्यसनं प्राप्तो लोकनाथो महाद्युतिः
  
२।०९३।०१५च् सरान् कामान् परित्यज्य वने वसति राघवः
  
२।०९३।०१६अ इति लोकसमाक्रुष्टः पादेष्व् अद्य प्रसादयन्
  
२।०९३।०१६च् रामस्य निपतिष्यामि सीतायाश् च पुनः पुनः
  
२।०९३।०१७अ एवं स विलपंस् तस्मिन् वने दशरथात्मजः
  
२।०९३।०१७च् ददर्श महतीं पुण्यां पर्णशालां मनोरमाम्
  
२।०९३।०१८अ सालतालाश्वकर्णानां पर्णैर् बहुभिर् आवृताम्
  
२।०९३।०१८च् विशालां मृदुभिस् तीर्णां कुशैर् वेदिम् इवाध्वरे
  
२।०९३।०१९अ शक्रायुध निकाशैश् च कार्मुकैर् भारसाधनैः
  
२।०९३।०१९च् रुक्मपृष्ठैर् महासारैः शोभितां शत्रुबाधकैः
  
२।०९३।०२०अ अर्करश्मिप्रतीकाशैर् घोरैस् तूणीगतैः शरैः
  
२।०९३।०२०च् शोभितां दीप्तवदनैः सर्पैर् भोगवतीम् इव
  
२।०९३।०२१अ महारजतवासोभ्याम् असिभ्यां च विराजिताम्
  
२।०९३।०२१च् रुक्मबिन्दुविचित्राभ्यां चर्मभ्यां चापि शोभिताम्
  
२।०९३।०२२अ गोधाङ्गुलित्रैर् आसाक्तैश् चित्रैः काञ्चनभूषितैः
  
२।०९३।०२२च् अरिसङ्घैर् अनाधृष्यां मृगैः सिंहगुहाम् इव
  
२।०९३।०२३अ प्रागुदक्स्रवणां वेदिं विशालां दीप्तपावकाम्
  
२।०९३।०२३च् ददर्श भरतस् तत्र पुण्यां रामनिवेशने
  
२।०९३।०२४अ निरीक्ष्य स मुहूर्तं तु ददर्श भरतो गुरुम्
  
२।०९३।०२४च् उटजे रामम् आसीनां जटामण्डलधारिणम्
  
२।०९३।०२५अ तं तु कृष्णाजिनधरं चीरवल्कलवाससं
  
२।०९३।०२५च् ददर्श रामम् आसीनम् अभितः पावकोपमम्
  
२।०९३।०२६अ सिंहस्कन्धं महाबाहुं पुण्डरीकनिभेक्षणम्
  
२।०९३।०२६च् पृथिव्याः सगरान्ताया भर्तारं धर्मचारिणम्
  
२।०९३।०२७अ उपविष्टं महाबाहुं ब्रह्माणम् इव शाश्वतम्
  
२।०९३।०२७च् स्थण्डिले दर्भसस्म्तीर्णे सीतया लक्ष्मणेन च
  
२।०९३।०२८अ तं दृष्ट्वा भरतः श्रीमान् दुःखमोहपरिप्लुतः
  
२।०९३।०२८च् अभ्यधावत धर्मात्मा भरतः कैकयीसुतः
  
२।०९३।०२९अ दृष्ट्वा च विललापार्तो बाष्पसन्दिग्धया गिरा
  
२।०९३।०२९च् अशक्नुवन् धारयितुं धैर्याद् वचनम् अब्रवीत्
  
२।०९३।०३०अ यः संसदि प्रकृतिभिर् भवेद् युक्त उपासितुम्
  
२।०९३।०३०च् वन्यैर् मृगैर् उपासीनः सो ऽयम् आस्ते ममाग्रजः
  
२।०९३।०३१अ वासोभिर् बहुसाहस्रैर् यो महात्मा पुरोचितः
  
२।०९३।०३१च् मृगाजिने सो ऽयम् इह प्रवस्ते धर्मम् आचरन्
  
२।०९३।०३२अ अधारयद् यो विविधाश् चित्राः सुमनसस् तदा
  
२।०९३।०३२च् सो ऽयं जटाभारम् इमं सहते राघवः कथम्
  
२।०९३।०३३अ यस्य यज्ञैर् यथादिष्टैर् युक्तो धर्मस्य सञ्चयः
  
२।०९३।०३३च् शरीर क्लेशसम्भूतं स धर्मं परिमार्गते
  
२।०९३।०३४अ चन्दनेन महार्हेण यस्याङ्गम् उपसेवितम्
  
२।०९३।०३४च् मलेन तस्याङ्गम् इदं कथम् आर्यस्य सेव्यते
  
२।०९३।०३५अ मन्निमित्तम् इदं दुःखं प्राप्तो रामः सुखोचितः
  
२।०९३।०३५च् धिग् जीवितं नृशंसस्य मम लोकविगर्हितम्
  
२।०९३।०३६अ इत्य् एवं विलपन् दीनः प्रस्विन्नमुखपङ्कजः
  
२।०९३।०३६च् पादाव् अप्राप्य रामस्य पपात भरतो रुदन्
  
२।०९३।०३७अ दुःखाभितप्तो भरतो राजपुत्रो महाबलः
  
२।०९३।०३७च् उक्त्वार्येति सकृद् दीनं पुनर् नोवाच किं चन
  
२।०९३।०३८अ बाष्पापिहित कण्ठश् च प्रेक्ष्य रामं यशस्विनम्
  
२।०९३।०३८च् आर्येत्य् एवाभिसङ्क्रुश्य व्याहर्तुं नाशकत् ततः
  
२।०९३।०३९अ शत्रुघ्नश् चापि रामस्य ववन्दे चरणौ रुदन्
  
२।०९३।०३९च् ताव् उभौ स समालिङ्ग्य रामो ऽप्य् अश्रूण्य् अवर्तयत्
  
२।०९३।०४०अ ततः सुमन्त्रेण गुहेन चैव; समीयतू राजसुताव् अरण्ये
  
२।०९३।०४०च् दिवाकरश् चैव निशाकरश् च; यथाम्बरे शुक्रबृहस्पतिभ्याम्
  
२।०९३।०४१अ तान् पार्थिवान् वारणयूथपाभान्; समागतांस् तत्र महत्य् अरण्ये
  
२।०९३।०४१च् वनौकसस् ते ऽपि समीक्ष्य सर्वे ऽप्य्; अश्रूण्य् अमुञ्चन् प्रविहाय हर्षम्
  
२।०९४।००१अ आघ्राय रामस् तं मूर्ध्नि परिष्वज्य च राघवः
  
२।०९४।००१च् अङ्के भरतम् आरोप्य पर्यपृच्छत् समाहितः
  
२।०९४।००२अ क्व नु ते ऽभूत् पिता तात यद् अरण्यं त्वम् आगतः
  
२।०९४।००२च् न हि त्वं जीवतस् तस्य वनम् आगन्तुम् अर्हसि
  
२।०९४।००३अ चिरस्य बत पश्यामि दूराद् भरतम् आगतम्
  
२।०९४।००३च् दुष्प्रतीकम् अरण्ये ऽस्मिन् किं तात वनम् आगतः
  
२।०९४।००४अ कच्चिद् दशरथो राजा कुशली सत्यसङ्गरः
  
२।०९४।००४च् राजसूयाश्वमेधानाम् आहर्ता धर्मनिश्चयः
  
२।०९४।००५अ स कच्चिद् ब्राह्मणो विद्वान् धर्मनित्यो महाद्युतिः
  
२।०९४।००५च् इक्ष्वाकूणाम् उपाध्यायो यथावत् तात पूज्यते
  
२।०९४।००६अ तात कच्चिच् च कौसल्या सुमित्रा च प्रजावती
  
२।०९४।००६च् सुखिनी कच्चिद् आर्या च देवी नन्दति कैकयी
  
२।०९४।००७अ कच्चिद् विनय सम्पन्नः कुलपुत्रो बहुश्रुतः
  
२।०९४।००७च् अनसूयुर् अनुद्रष्टा सत्कृतस् ते पुरोहितः
  
२।०९४।००८अ कच्चिद् अग्निषु ते युक्तो विधिज्ञो मतिमान् ऋजुः
  
२।०९४।००८च् हुतं च होष्यमाणं च काले वेदयते सदा
  
२।०९४।००९अ इष्वस्त्रवरसम्पन्नम् अर्थशास्त्रविशारदम्
  
२।०९४।००९च् सुधन्वानम् उपाध्यायं कच्चित् त्वं तात मन्यसे
  
२।०९४।०१०अ कच्चिद् आत्म समाः शूराः श्रुतवन्तो जितेन्द्रियाः
  
२।०९४।०१०च् कुलीनाश् चेङ्गितज्ञाश् च कृतास् ते तात मन्त्रिणः
  
२।०९४।०११अ मन्त्रो विजयमूलं हि राज्ञां भवति राघव
  
२।०९४।०११च् सुसंवृतो मन्त्रधरैर् अमात्यैः शास्त्रकोविदैः
  
२।०९४।०१२अ कच्चिन् निद्रावशं नैषि कच्चित् काले विबुध्यसे
  
२।०९४।०१२च् कच् चिंश् चापररात्रिषु चिन्तयस्य् अर्थनैपुणम्
  
२।०९४।०१३अ कच्चिन् मन्त्रयसे नैकः कच्चिन् न बहुभिः सह
  
२।०९४।०१३च् कच्चित् ते मन्त्रितो मन्त्रो राष्ट्रं न परिधावति
  
२।०९४।०१४अ कच्चिद् अर्थं विनिश्चित्य लघुमूलं महोदयम्
  
२।०९४।०१४च् क्षिप्रम् आरभसे कर्तुं न दीर्घयसि राघव
  
२।०९४।०१५अ कच्चित् तु सुकृतान्य् एव कृतरूपाणि वा पुनः
  
२।०९४।०१५च् विदुस् ते सर्वकार्याणि न कर्तव्यानि पार्थिवाः
  
२।०९४।०१६अ कच्चिन् न तर्कैर् युक्त्वा वा ये चाप्य् अपरिकीर्तिताः
  
२।०९४।०१६च् त्वया वा तव वामात्यैर् बुध्यते तात मन्त्रितम्
  
२।०९४।०१७अ कच्चित् सहस्रान् मूर्खाणाम् एकम् इच्छसि पण्डितम्
  
२।०९४।०१७च् पण्डितो ह्य् अर्थकृच्छ्रेषु कुर्यान् निःश्रेयसं महत्
  
२।०९४।०१८अ सहस्राण्य् अपि मूर्खाणां यद्य् उपास्ते महीपतिः
  
२।०९४।०१८च् अथ वाप्य् अयुतान्य् एव नास्ति तेषु सहायता
  
२।०९४।०१९अ एको ऽप्य् अमात्यो मेधावी शूरो दक्षो विचक्षणः
  
२।०९४।०१९च् राजानं राजमात्रं वा प्रापयेन् महतीं श्रियम्
  
२।०९४।०२०अ कच्चिन् मुख्या महत्स्व् एव मध्यमेषु च मध्यमाः
  
२।०९४।०२०च् जघन्याश् च जघन्येषु भृत्याः कर्मसु योजिताः
  
२।०९४।०२१अ अमात्यान् उपधातीतान् पितृपैतामहाञ् शुचीन्
  
२।०९४।०२१च् श्रेष्ठाञ् श्रेष्ठेषु कच्चित् त्वं नियोजयसि कर्मसु
  
२।०९४।०२२अ कच्चित् त्वां नावजानन्ति याजकाः पतितं यथा
  
२।०९४।०२२च् उग्रप्रतिग्रहीतारं कामयानम् इव स्त्रियः
  
२।०९४।०२३अ उपायकुशलं वैद्यं भृत्यसन्दूषणे रतम्
  
२।०९४।०२३च् शूरम् ऐश्वर्यकामं च यो न हन्ति स वध्यते
  
२।०९४।०२४अ कच्चिद् धृष्टश् च शूरश् च धृतिमान् मतिमाञ् शुचिः
  
२।०९४।०२४च् कुलीनश् चानुरक्तश् च दक्षः सेनापतिः कृतः
  
२।०९४।०२५अ बलवन्तश् च कच्चित् ते मुख्या युद्धविशारदाः
  
२।०९४।०२५च् दृष्टापदाना विक्रान्तास् त्वया सत्कृत्य मानिताः
  
२।०९४।०२६अ क चिद् बलस्य भक्तं च वेतनं च यथोचितम्
  
२।०९४।०२६च् सम्प्राप्तकालं दातव्यं ददासि न विलम्बसे
  
२।०९४।०२७अ कालातिक्रमणे ह्य् एव भक्त वेतनयोर् भृताः
  
२।०९४।०२७च् भर्तुः कुप्यन्ति दुष्यन्ति सो ऽनर्थः सुमहान् स्मृतः
  
२।०९४।०२८अ कच्चित् सर्वे ऽनुरक्तास् त्वां कुलपुत्राः प्रधानतः
  
२।०९४।०२८च् कच्चित् प्राणांस् तवार्थेषु सन्त्यजन्ति समाहिताः
  
२।०९४।०२९अ कच्चिज् जानपदो विद्वान् दक्षिणः प्रतिभानवान्
  
२।०९४।०२९च् यथोक्तवादी दूतस् ते कृतो भरत पण्डितः
  
२।०९४।०३०अ कच्चिद् अष्टादशान्य् एषु स्वपक्षे दश पञ्च च
  
२।०९४।०३०च् त्रिभिस् त्रिभिर् अविज्ञातैर् वेत्सि तीर्थानि चारकैः
  
२।०९४।०३१अ कच्चिद् व्यपास्तान् अहितान् प्रतियातांश् च सर्वदा
  
२।०९४।०३१च् दुर्बलान् अनवज्ञाय वर्तसे रिपुसूदन
  
२।०९४।०३२अ कच्चिन् न लोकायतिकान् ब्राह्मणांस् तात सेवसे
  
२।०९४।०३२च् अनर्थ कुशला ह्य् एते बालाः पण्डितमानिनः
  
२।०९४।०३३अ धर्मशास्त्रेषु मुख्येषु विद्यमानेषु दुर्बुधाः
  
२।०९४।०३३च् बुद्धिमान् वीक्षिकीं प्राप्य निरर्थं प्रवदन्ति ते
  
२।०९४।०३४अ वीरैर् अध्युषितां पूर्वम् अस्माकं तात पूर्वकैः
  
२।०९४।०३४च् सत्यनामां दृढद्वारां हस्त्यश्वरथसङ्कुलाम्
  
२।०९४।०३५अ ब्राह्मणैः क्षत्रियैर् वैश्यैः स्वकर्मनिरतैः सदा
  
२।०९४।०३५च् जितेन्द्रियैर् महोत्साहैर् वृतामात्यैः सहस्रशः
  
२।०९४।०३६अ प्रासादैर् विविधाकारैर् वृतां वैद्यजनाकुलाम्
  
२।०९४।०३६च् कच्चित् समुदितां स्फीताम् अयोध्यां परिरक्षसि
  
२।०९४।०३७अ कच्चिच् चैत्यशतैर् जुष्टः सुनिविष्टजनाकुलः
  
२।०९४।०३७च् देवस्थानैः प्रपाभिश् च तडागैश् चोपशोभितः
  
२।०९४।०३८अ प्रहृष्टनरनारीकः समाजोत्सवशोभितः
  
२।०९४।०३८च् सुकृष्टसीमा पशुमान् हिंसाभिर् अभिवर्जितः
  
२।०९४।०३९अ अदेवमातृको रम्यः श्वापदैः परिवर्जितः
  
२।०९४।०३९च् कच्चिज् जनपदः स्फीतः सुखं वसति राघव
  
२।०९४।०४०अ कच्चित् ते दयिताः सर्वे कृषिगोरक्षजीविनः
  
२।०९४।०४०च् वार्तायां संश्रितस् तात लोको हि सुखम् एधते
  
२।०९४।०४१अ तेषां गुप्तिपरीहारैः कच्चित् ते भरणं कृतम्
  
२।०९४।०४१च् रक्ष्या हि राज्ञा धर्मेण सर्वे विषयवासिनः
  
२।०९४।०४२अ कच्चित् स्त्रियः सान्त्वयसि कच्चित् ताश् च सुरक्षिताः
  
२।०९४।०४२च् कच्चिन् न श्रद्दधास्यासां कच्चिद् गुह्यं न भाषसे
  
२।०९४।०४३अ कच्चिन् नाग वनं गुप्तं कुञ्जराणं च तृप्यसि
  
२।०९४।०४३च् कच्चिद् दर्शयसे नित्यं मनुष्याणां विभूषितम्
  
२।०९४।०४३ए उत्थायोत्थाय पूर्वाह्णे राजपुत्रो महापथे
  
२।०९४।०४४अ कच्चित् सर्वाणि दुर्गाणि धनधान्यायुधोदकैः
  
२।०९४।०४४च् यन्त्रैश् च परिपूर्णानि तथा शिल्पिधनुर्धरैः
  
२।०९४।०४५अ आयस् ते विपुलः कच्चित् कच्चिद् अल्पतरो व्ययः
  
२।०९४।०४५च् अपात्रेषु न ते कच्चित् कोशो गच्छति राघव
  
२।०९४।०४६अ देवतार्थे च पित्रर्थे ब्राह्मणाभ्यागतेषु च
  
२।०९४।०४६च् योधेषु मित्रवर्गेषु कच्चिद् गच्छति ते व्ययः
  
२।०९४।०४७अ कच्चिद् आर्यो विशुद्धात्मा क्षारितश् चोरकर्मणा
  
२।०९४।०४७च् अपृष्टः शास्त्रकुशलैर् न लोभाद् बध्यते शुचिः
  
२।०९४।०४८अ गृहीतश् चैव पृष्टश् च काले दृष्टः सकारणः
  
२।०९४।०४८च् कच्चिन् न मुच्यते चोरो धनलोभान् नरर्षभ
  
२।०९४।०४९अ व्यसने कच्चिद् आढ्यस्य दुगतस्य च राघव
  
२।०९४।०४९च् अर्थं विरागाः पश्यन्ति तवामात्या बहुश्रुताः
  
२।०९४।०५०अ यानि मिथ्याभिशस्तानां पतन्त्य् अस्राणि राघव
  
२।०९४।०५०च् तानि पुत्रपशून् घ्नन्ति प्रीत्यर्थम् अनुशासतः
  
२।०९४।०५१अ कच्चिद् वृधांश् च बालांश् च वैद्यमुख्यांश् च राघव
  
२।०९४।०५१च् दानेन मनसा वाचा त्रिभिर् एतैर् बुभूषसे
  
२।०९४।०५२अ कच्चिद् गुरूंश् च वृद्धांश् च तापसान् देवतातिथीन्
  
२।०९४।०५२च् चैत्यांश् च सर्वान् सिद्धार्थान् ब्राह्मणांश् च नमस्यसि
  
२।०९४।०५३अ कच्चिद् अर्थेन वा धर्मं धर्मं धर्मेण वा पुनः
  
२।०९४।०५३च् उभौ वा प्रीतिलोभेन कामेन न विबाधसे
  
२।०९४।०५४अ कच्चिद् अर्थं च धर्मं च कामं च जयतां वर
  
२।०९४।०५४च् विभज्य काले कालज्ञ सर्वान् भरत सेवसे
  
२।०९४।०५५अ कच्चित् ते ब्राह्मणाः शर्म सर्वशास्त्रार्थकोविदः
  
२।०९४।०५५च् आशंसन्ते महाप्राज्ञ पौरजानपदैः सह
  
२।०९४।०५६अ नास्तिक्यम् अनृतं क्रोधं प्रमादं दीर्घसूत्रताम्
  
२।०९४।०५६च् अदर्शनं ज्ञानवताम् आलस्यं पञ्चवृत्तिताम्
  
२।०९४।०५७अ एकचिन्तनम् अर्थानाम् अनर्थज्ञैश् च मन्त्रणम्
  
२।०९४।०५७च् निश्चितानाम् अनारम्भं मन्त्रस्यापरिलक्षणम्
  
२।०९४।०५८अ मङ्गलस्याप्रयोगं च प्रत्युत्थानं च सर्वशः
  
२।०९४।०५८च् कच्चित् त्वं वर्जयस्य् एतान् राजदोषांश् चतुर्दश
  
२।०९४।०५९अ कच्चित् स्वादुकृतं भोज्यम् एको नाश्नासि राघव
  
२।०९४।०५९च् कच्चिद् आशंसमानेभ्यो मित्रेभ्यः सम्प्रयच्छसि
  
२।०९५।००१अ रामस्य वचनं श्रुत्वा भरतः प्रत्युवाच ह
  
२।०९५।००१च् किं मे धर्माद् विहीनस्य राजधर्मः करिष्यति
  
२।०९५।००२अ शाश्वतो ऽयं सदा धर्मः स्थितो ऽस्मासु नरर्षभ
  
२।०९५।००२च् ज्येष्ठ पुत्रे स्थिते राजन् न कनीयान् भवेन् नृपः
  
२।०९५।००३अ स समृद्धां मया सार्धम् अयोध्यां गच्छ राघव
  
२।०९५।००३च् अभिषेचय चात्मानं कुलस्यास्य भवाय नः
  
२।०९५।००४अ राजानं मानुषं प्राहुर् देवत्वे सम्मतो मम
  
२।०९५।००४च् यस्य धर्मार्थसहितं वृत्तम् आहुर् अमानुषम्
  
२।०९५।००५अ केकयस्थे च मयि तु त्वयि चारण्यम् आश्रिते
  
२।०९५।००५च् दिवम् आर्य गतो राजा यायजूकः सतां मतः
  
२।०९५।००६अ उत्तिष्ठ पुरुषव्याघ्र क्रियताम् उदकं पितुः
  
२।०९५।००६च् अहं चायं च शत्रुघ्नः पूर्वम् एव कृतोदकौ
  
२।०९५।००७अ प्रियेण किल दत्तं हि पितृलोकेषु राघव
  
२।०९५।००७च् अक्षय्यं भवतीत्य् आहुर् भवांश् चैव पितुः प्रियः
  
२।०९५।००८अ तां श्रुत्वा करुणां वाचं पितुर् मरणसंहिताम्
  
२।०९५।००८च् राघवो भरतेनोक्तां बभूव गतचेतनः
  
२।०९५।००९अ वाग्वज्रं भरतेनोक्तम् अमनोज्ञं परन्तपः
  
२।०९५।००९च् प्रगृह्य बाहू रामो वै पुष्पिताग्रो यथा द्रुमः
  
२।०९५।००९ए वने परशुना कृत्तस् तथा भुवि पपात ह
  
२।०९५।०१०अ तथा हि पतितं रामं जगत्यां जगतीपतिम्
  
२।०९५।०१०च् कूलघातपरिश्रान्तं प्रसुप्तम् इव कुञ्जरम्
  
२।०९५।०११अ भ्रातरस् ते महेष्वासं सर्वतः शोककर्शितम्
  
२।०९५।०११च् रुदन्तः सह वैदेह्या सिषिचुः सलिलेन वै
  
२।०९५।०१२अ स तु सञ्ज्ञां पुनर् लब्ध्वा नेत्राभ्याम् आस्रम् उत्सृजन्
  
२।०९५।०१२च् उपाक्रामत काकुत्स्थः कृपणं बहुभाषितुम्
  
२।०९५।०१३अ किं नु तस्य मया कार्यं दुर्जातेन महात्मना
  
२।०९५।०१३च् यो मृतो मम शोकेन न मया चापि संस्कृतः
  
२।०९५।०१४अ अहो भरत सिद्धार्थो येन राजा त्वयानघ
  
२।०९५।०१४च् शत्रुघेण च सर्वेषु प्रेतकृत्येषु सत्कृतः
  
२।०९५।०१५अ निष्प्रधानाम् अनेकाग्रं नरेन्द्रेण विनाकृताम्
  
२।०९५।०१५च् निवृत्तवनवासो ऽपि नायोध्यां गन्तुम् उत्सहे
  
२।०९५।०१६अ समाप्तवनवासं माम् अयोध्यायां परन्तप
  
२।०९५।०१६च् को नु शासिष्यति पुनस् ताते लोकान्तरं गते
  
२।०९५।०१७अ पुरा प्रेक्ष्य सुवृत्तं मां पिता यान्य् आह सान्त्वयन्
  
२।०९५।०१७च् वाक्यानि तानि श्रोष्यामि कुतः कर्णसुखान्य् अहम्
  
२।०९५।०१८अ एवम् उक्त्वा स भरतं भार्याम् अभ्येत्य राघवः
  
२।०९५।०१८च् उवाच शोकसन्तप्तः पूर्णचन्द्रनिभाननाम्
  
२।०९५।०१९अ सीते मृतस् ते श्वशुरः पित्रा हीनो ऽसि लक्ष्मण
  
२।०९५।०१९च् भरतो दुःखम् आचष्टे स्वर्गतं पृथिवीपतिम्
  
२।०९५।०२०अ सान्त्वयित्वा तु तां रामो रुदन्तीं जनकात्मजाम्
  
२।०९५।०२०च् उवाच लक्ष्मणं तत्र दुःखितो दुःखितं वचः
  
२।०९५।०२१अ आनयेङ्गुदिपिण्याकं चीरम् आहर चोत्तरम्
  
२।०९५।०२१च् जलक्रियार्थं तातस्य गमिष्यामि महात्मनः
  
२।०९५।०२२अ सीता पुरस्ताद् व्रजतु त्वम् एनाम् अभितो व्रज
  
२।०९५।०२२च् अहं पश्चाद् गमिष्यामि गतिर् ह्य् एषा सुदारुणा
  
२।०९५।०२३अ ततो नित्यानुगस् तेषां विदितात्मा महामतिः
  
२।०९५।०२३च् मृदुर् दान्तश् च शान्तश् च रामे च दृढ भक्तिमान्
  
२।०९५।०२४अ सुमन्त्रस् तैर् नृपसुतैः सार्धम् आश्वास्य राघवम्
  
२।०९५।०२४च् अवातारयद् आलम्ब्य नदीं मन्दाकिनीं शिवाम्
  
२।०९५।०२५अ ते सुतीर्थां ततः कृच्छ्राद् उपागम्य यशस्विनः
  
२।०९५।०२५च् नदीं मन्दाकिनीं रम्यां सदा पुष्पितकाननाम्
  
२।०९५।०२६अ शीघ्रस्रोतसम् आसाद्य तीर्थं शिवम् अकर्दमम्
  
२।०९५।०२६च् सिषिचुस् तूदकं राज्ञे तत एतद् भवत्व् इति
  
२।०९५।०२७अ प्रगृह्य च महीपालो जलपूरितम् अञ्जलिम्
  
२।०९५।०२७च् दिशं याम्याम् अभिमुखो रुदन् वचनम् अब्रवीत्
  
२।०९५।०२८अ एतत् ते राजशार्दूल विमलं तोयम् अक्षयम्
  
२।०९५।०२८च् पितृलोकगतस्याद्य मद्दत्तम् उपतिष्ठतु
  
२।०९५।०२९अ ततो मन्दाकिनी तीरात् प्रत्युत्तीर्य स राघवः
  
२।०९५।०२९च् पितुश् चकार तेजस्वी निवापं भ्रातृभिः सह
  
२।०९५।०३०अ ऐङ्गुदं बदरीमिश्रं पिण्याकं दर्भसंस्तरे
  
२।०९५।०३०च् न्यस्य रामः सुदुःखार्तो रुदन् वचनम् अब्रवीत्
  
२।०९५।०३१अ इदं भुङ्क्ष्व महाराजप्रीतो यद् अशना वयम्
  
२।०९५।०३१च् यदन्नः पुरुषो भवति तदन्नास् तस्य देवताः
  
२।०९५।०३२अ ततस् तेनैव मार्गेण प्रत्युत्तीर्य नदीतटात्
  
२।०९५।०३२च् आरुरोह नरव्याघ्रो रम्यसानुं महीधरम्
  
२।०९५।०३३अ ततः पर्णकुटीद्वारम् आसाद्य जगतीपतिः
  
२।०९५।०३३च् परिजग्राह पाणिभ्याम् उभौ भरतलक्ष्मणौ
  
२।०९५।०३४अ तेषां तु रुदतां शब्दात् प्रतिश्रुत्काभवद् गिरौ
  
२।०९५।०३४च् भ्रातॄणां सह वैदेह्या सिंहानां नर्दताम् इव
  
२।०९५।०३५अ विज्ञाय तुमुलं शब्दं त्रस्ता भरतसैनिकाः
  
२।०९५।०३५च् अब्रुवंश् चापि रामेण भरतः सङ्गतो ध्रुवम्
  
२।०९५।०३५ए तेषाम् एव महाञ् शब्दः शोचतां पितरं मृतम्
  
२।०९५।०३६अ अथ वासान् परित्यज्य तं सर्वे ऽभिमुखाः स्वनम्
  
२।०९५।०३६च् अप्य् एक मनसो जग्मुर् यथास्थानं प्रधाविताः
  
२।०९५।०३७अ हयैर् अन्ये गजैर् अन्ये रथैर् अन्ये स्वलङ्कृतैः
  
२।०९५।०३७च् सुकुमारास् तथैवान्ये पद्भिर् एव नरा ययुः
  
२।०९५।०३८अ अचिरप्रोषितं रामं चिरविप्रोषितं यथा
  
२।०९५।०३८च् द्रष्टुकामो जनः सर्वो जगाम सहसाश्रमम्
  
२।०९५।०३९अ भ्रातॄणां त्वरितास् ते तु द्रष्टुकामाः समागमम्
  
२।०९५।०३९च् ययुर् बहुविधैर् यानैः खुरनेमिसमाकुलैः
  
२।०९५।०४०अ सा भूमिर् बहुभिर् यानैः खुरनेमिसमाहता
  
२।०९५।०४०च् मुमोच तुमुलं शब्दं द्यौर् इवाभ्रसमागमे
  
२।०९५।०४१अ तेन वित्रासिता नागाः करेणुपरिवारिताः
  
२।०९५।०४१च् आवासयन्तो गन्धेन जग्मुर् अन्यद् वनं ततः
  
२।०९५।०४२अ वराहमृगसिंहाश् च महिषाः सर्क्षवानराः
  
२।०९५।०४२च् व्याघ्र गोकर्णगवया वित्रेषुः पृषतैः सह
  
२।०९५।०४३अ रथाङ्गसाह्वा नत्यूहा हंसाः कारण्डवाः प्लवाः
  
२।०९५।०४३च् तथा पुंस्कोकिलाः क्रौञ्चा विसञ्ज्ञा भेजिरे दिशः
  
२।०९५।०४४अ तेन शब्देन वित्रस्तैर् आकाशं पक्षिभिर् वृतम्
  
२।०९५।०४४च् मनुष्यैर् आवृता भूमिर् उभयं प्रबभौ तदा
  
२।०९५।०४५अ तान् नरान् बाष्पपूर्णाक्षान् समीक्ष्याथ सुदुःखितान्
  
२।०९५।०४५च् पर्यष्वजत धर्मज्ञः पितृवन् मातृवच् च सः
  
२।०९५।०४६अ स तत्र कांश् चित् परिषस्वजे नरान्; नराश् च के चित् तु तम् अभ्यवादयन्
  
२।०९५।०४६च् चकार सर्वान् सवयस्यबान्धवान्; यथार्हम् आसाद्य तदा नृपात्मजः
  
२।०९५।०४७अ ततः स तेषां रुदतां महात्मनां; भुवं च खं चानुविनादयन् स्वनः
  
२।०९५।०४७च् गुहा गिरीणां च दिशश् च सन्ततं; मृदङ्गघोषप्रतिमो विशुश्रुवे
  
२।०९६।००१अ वसिष्ठः पुरतः कृत्वा दारान् दशरथस्य च
  
२।०९६।००१च् अभिचक्राम तं देशं रामदर्शनतर्षितः
  
२।०९६।००२अ राजपत्न्यश् च गच्छन्त्यो मन्दं मन्दाकिनीं प्रति
  
२।०९६।००२च् ददृशुस् तत्र तत् तीर्थं रामलक्ष्मणसेवितम्
  
२।०९६।००३अ कौसल्या बाष्पपूर्णेन मुखेन परिशुष्यता
  
२।०९६।००३च् सुमित्राम् अब्रवीद् दीना याश् चान्या राजयोषितः
  
२।०९६।००४अ इदं तेषाम् अनाथानां क्लिष्टम् अक्लिष्ट कर्मणाम्
  
२।०९६।००४च् वने प्राक् केवलं तीर्थं ये ते निर्विषयी कृताः
  
२।०९६।००५अ इतः सुमित्रे पुत्रस् ते सदा जलम् अतन्द्रितः
  
२।०९६।००५च् स्वयं हरति सौमित्रिर् मम पुत्रस्य कारणात्
  
२।०९६।००६अ दक्षिणाग्रेषु दर्भेषु सा ददर्श महीतले
  
२।०९६।००६च् पितुर् इङ्गुदिपिण्याकं न्यस्तम् आयतलोचना
  
२।०९६।००७अ तं भूमौ पितुर् आर्तेन न्यस्तं रामेण वीक्ष्य सा
  
२।०९६।००७च् उवाच देवी कौसल्या सर्वा दशरथस्त्रियः
  
२।०९६।००८अ इदम् इक्ष्वाकुनाथस्य राघवस्य महात्मनः
  
२।०९६।००८च् राघवेण पितुर् दत्तं पश्यतैतद् यथाविधि
  
२।०९६।००९अ तस्य देवसमानस्य पार्थिवस्य महात्मनः
  
२।०९६।००९च् नैतद् औपयिकं मन्ये भुक्तभोगस्य भोजनम्
  
२।०९६।०१०अ चतुरन्तां महीं भुक्त्वा महेन्द्र सदृशो भुवि
  
२।०९६।०१०च् कथम् इङ्गुदिपिण्याकं स भुङ्क्ते वसुधाधिपः
  
२।०९६।०११अ अतो दुःखतरं लोके न किं चित् प्रतिभाति मा
  
२।०९६।०११च् यत्र रामः पितुर् दद्याद् इङ्गुदीक्षोदम् ऋद्धिमान्
  
२।०९६।०१२अ रामेणेङ्गुदिपिण्याकं पितुर् दत्तं समीक्ष्य मे
  
२।०९६।०१२च् कथं दुःखेन हृदयं न स्फोटति सहस्रधा
  
२।०९६।०१३अ एवम् आर्तां सपत्न्यस् ता जग्मुर् आश्वास्य तां तदा
  
२।०९६।०१३च् ददृशुश् चाश्रमे रामं स्वर्गाच् च्युतम् इवामरम्
  
२।०९६।०१४अ सर्वभोगैः परित्यक्तं राम सम्प्रेक्ष्य मातरः
  
२।०९६।०१४च् आर्ता मुमुचुर् अश्रूणि सस्वरं शोककर्शिताः
  
२।०९६।०१५अ तासां रामः समुत्थाय जग्राह चरणाञ् शुभान्
  
२।०९६।०१५च् मातॄणां मनुजव्याघ्रः सर्वासां सत्यसङ्गरः
  
२।०९६।०१६अ ताः पाणिभिः सुखस्पर्शैर् मृद्वङ्गुलितलैः शुभैः
  
२।०९६।०१६च् प्रममार्जू रजः पृष्ठाद् रामस्यायतलोचनाः
  
२।०९६।०१७अ सौमित्रिर् अपि ताः सर्वा मातॄह् सम्प्रेक्ष्य दुःखितः
  
२।०९६।०१७च् अभ्यवादयतासक्तं शनै रामाद् अनन्तरम्
  
२।०९६।०१८अ यथा रामे तथा तस्मिन् सर्वा ववृतिरे स्त्रियः
  
२।०९६।०१८च् वृत्तिं दशरथाज् जाते लक्ष्मणे शुभलक्षणे
  
२।०९६।०१९अ सीतापि चरणांस् तासाम् उपसङ्गृह्य दुःखिता
  
२।०९६।०१९च् श्वश्रूणाम् अश्रुपूर्णाक्षी सा बभूवाग्रतः स्थिता
  
२।०९६।०२०अ तां परिष्वज्य दुःखार्तां माता दुहितरं यथा
  
२।०९६।०२०च् वनवासकृशां दीनां कौसल्या वाक्यम् अब्रवीत्
  
२।०९६।०२१अ विदेहराजस्य सुता स्नुषा दशरथस्य च
  
२।०९६।०२१च् रामपत्नी कथं दुःखं सम्प्राप्ता निर्जने वने
  
२।०९६।०२२अ पद्मम् आतपसन्तप्तं परिक्लिष्टम् इवोत्पलम्
  
२।०९६।०२२च् काञ्चनं रजसा ध्वस्तं क्लिष्टं चन्द्रम् इवाम्बुदैः
  
२।०९६।०२३अ मुखं ते प्रेक्ष्य मां शोको दहत्य् अग्निर् इवाश्रयम्
  
२।०९६।०२३च् भृशं मनसि वैदेहि व्यसनारणिसम्भवः
  
२।०९६।०२४अ ब्रुवन्त्याम् एवम् आर्तायां जनन्यां भरताग्रजः
  
२।०९६।०२४च् पादाव् आसाद्य जग्राह वसिष्ठस्य स राघवः
  
२।०९६।०२५अ पुरोहितस्याग्निसमस्य तस्य वै; बृहस्पतेर् इन्द्र इवामराधिपः
  
२।०९६।०२५च् प्रगृह्य पादौ सुसमृद्धतेजसः; सहैव तेनोपविवेश राघवः
  
२।०९६।०२६अ ततो जघन्यं सहितैः स मन्त्रिभिः; पुरप्रधानैश् च सहैव सैनिकैः
  
२।०९६।०२६च् जनेन धर्मज्ञतमेन धर्मवान्; उपोपविष्टो भरतस् तदाग्रजम्
  
२।०९६।०२७अ उपोपविष्टस् तु तदा स वीर्यवांस्; तपस्विवेषेण समीक्ष्य राघवम्
  
२।०९६।०२७च् श्रिया ज्वलन्तं भरतः कृताञ्जलिर्; यथा महेन्द्रः प्रयतः प्रजापतिम्
  
२।०९६।०२८अ किम् एष वाक्यं भरतो ऽद्य राघवं; प्रणम्य सत्कृत्य च साधु वक्ष्यति
  
२।०९६।०२८च् इतीव तस्यार्यजनस्य तत्त्वतो; बभूव कौतूहलम् उत्तमं तदा
  
२।०९६।०२९अ स राघवः सत्यधृतिश् च लक्ष्मणो; महानुभावो भरतश् च धार्मिकः
  
२।०९६।०२९च् वृताः सुहृद्भिश् च विरेजुर् अध्वरे; यथा सदस्यैः सहितास् त्रयो ऽग्नयः
  
२।०९७।००१अ तं तु रामः समाश्वास्य भ्रातरं गुरुवत्सलम्
  
२।०९७।००१च् लक्ष्मणेन सह भ्रात्रा प्रष्टुं समुपचक्रमे
  
२।०९७।००२अ किम् एतद् इच्छेयम् अहं श्रोतुं प्रव्याहृतं त्वया
  
२।०९७।००२च् यस्मात् त्वम् आगतो देशम् इमं चीरजटाजिनी
  
२।०९७।००३अ यन्निमित्तम् इमं देशं कृष्णाजिनजटाधरः
  
२।०९७।००३च् हित्वा राज्यं प्रविष्टस् त्वं तत् सर्वं वक्तुम् अर्हसि
  
२।०९७।००४अ इत्य् उक्तः केकयीपुत्रः काकुत्स्थेन महात्मना
  
२।०९७।००४च् प्रगृह्य बलवद् भूयः प्राञ्जलिर् वाक्यम् अब्रवीत्
  
२।०९७।००५अ आर्यं तातः परित्यज्य कृत्वा कर्म सुदुष्करम्
  
२।०९७।००५च् गतः स्वर्गं महाबाहुः पुत्रशोकाभिपीडितः
  
२।०९७।००६अ स्त्रिया नियुक्तः कैकेय्या मम मात्रा परन्तप
  
२।०९७।००६च् चकार सुमहत् पापम् इदम् आत्मयशोहरम्
  
२।०९७।००७अ सा राज्यफलम् अप्राप्य विधवा शोककर्शिता
  
२।०९७।००७च् पतिष्यति महाघोरे निरये जननी मम
  
२।०९७।००८अ तस्य मे दासभूतस्य प्रसादं कर्तुम् अर्हसि
  
२।०९७।००८च् अभिषिञ्चस्व चाद्यैव राज्येन मघवान् इव
  
२।०९७।००९अ इमाः प्रकृतयः सर्वा विधवा मातुरश् च याः
  
२।०९७।००९च् त्वत् सकाशम् अनुप्राप्ताः प्रसादं कर्तुम् अर्हसि
  
२।०९७।०१०अ तदानुपूर्व्या युक्तं च युक्तं चात्मनि मानद
  
२।०९७।०१०च् राज्यं प्राप्नुहि धर्मेण सकामान् सुहृदः कुरु
  
२।०९७।०११अ भवत्व् अविधवा भूमिः समग्रा पतिना त्वया
  
२।०९७।०११च् शशिना विमलेनेव शारदी रजनी यथा
  
२।०९७।०१२अ एभिश् च सचिवैः सार्धं शिरसा याचितो मया
  
२।०९७।०१२च् भ्रातुः शिष्यस्य दासस्य प्रसादं कर्तुम् अर्हसि
  
२।०९७।०१३अ तद् इदं शाश्वतं पित्र्यं सर्वं सचिवमण्डलम्
  
२।०९७।०१३च् पूजितं पुरुषव्याघ्र नातिक्रमितुम् उत्सहे
  
२।०९७।०१४अ एवम् उक्त्वा महाबाहुः सबाष्पः केकयीसुतः
  
२।०९७।०१४च् रामस्य शिरसा पादौ जग्राह भरतः पुनः
  
२।०९७।०१५अ तं मत्तम् इव मातङ्गं निःश्वसन्तं पुनः पुनः
  
२।०९७।०१५च् भ्रातरं भरतं रामः परिष्वज्येदम् अब्रवीत्
  
२।०९७।०१६अ कुलीनः सत्त्वसम्पन्नस् तेजस्वी चरितव्रतः
  
२।०९७।०१६च् राज्यहेतोः कथं पापम् आचरेत् त्वद्विधो जनः
  
२।०९७।०१७अ न दोषं त्वयि पश्यामि सूक्ष्मम् अप्य् अरि सूदन
  
२।०९७।०१७च् न चापि जननीं बाल्यात् त्वं विगर्हितुम् अर्हसि
  
२।०९७।०१८अ यावत् पितरि धर्मज्ञ गौरवं लोकसत्कृते
  
२।०९७।०१८च् तावद् धर्मभृतां श्रेष्ठ जनन्याम् अपि गौरवम्
  
२।०९७।०१९अ एताभ्यां धर्मशीलाभ्यां वनं गच्छेति राघव
  
२।०९७।०१९च् माता पितृभ्याम् उक्तो ऽहं कथम् अन्यत् समाचरे
  
२।०९७।०२०अ त्वया राज्यम् अयोध्यायां प्राप्तव्यं लोकसत्कृतम्
  
२।०९७।०२०च् वस्तव्यं दण्डकारण्ये मया वल्कलवाससा
  
२।०९७।०२१अ एवं कृत्वा महाराजो विभागं लोकसन्निधौ
  
२।०९७।०२१च् व्यादिश्य च महातेजा दिवं दशरथो गतः
  
२।०९७।०२२अ स च प्रमाणं धर्मात्मा राजा लोकगुरुस् तव
  
२।०९७।०२२च् पित्रा दत्तं यथाभागम् उपभोक्तुं त्वम् अर्हसि
  
२।०९७।०२३अ चतुर्दश समाः सौम्य दण्डकारण्यम् आश्रितः
  
२।०९७।०२३च् उपभोक्ष्ये त्व् अहं दत्तं भागं पित्रा महात्मना
  
२।०९७।०२४अ यद् अब्रवीन् मां नरलोकसत्कृतः; पिता महात्मा विबुधाधिपोपमः
  
२।०९७।०२४च् तद् एव मन्ये परमात्मनो हितं; न सर्वलोकेश्वरभावम् अव्ययम्
  
२।०९८।००१अ ततः पुरुषसिंहानां वृतानां तैः सुहृद्गणैः
  
२।०९८।००१च् शोचताम् एव रजनी दुःखेन व्यत्यवर्तत
  
२।०९८।००२अ रजन्यां सुप्रभातायां भ्रातरस् ते सुहृद्वृताः
  
२।०९८।००२च् मन्दाकिन्यां हुतं जप्यं कृत्वा रामम् उपागमन्
  
२।०९८।००३अ तूष्णीं ते समुपासीना न कश् चित् किं चिद् अब्रवीत्
  
२।०९८।००३च् भरतस् तु सुहृन्मध्ये रामवचनम् अब्रवीत्
  
२।०९८।००४अ सान्त्विता मामिका माता दत्तं राज्यम् इदं मम
  
२।०९८।००४च् तद् ददामि तवैवाहं भुङ्क्ष्व राज्यम् अकण्टकम्
  
२।०९८।००५अ महतेवाम्बुवेगेन भिन्नः सेतुर् जलागमे
  
२।०९८।००५च् दुरावारं त्वदन्येन राज्यखण्डम् इदं महत्
  
२।०९८।००६अ गतिं खर इवाश्वस्य तार्क्ष्यस्येव पतत्रिणः
  
२।०९८।००६च् अनुगन्तुं न शक्तिर् मे गतिं तव महीपते
  
२।०९८।००७अ सुजीवं नित्यशस् तस्य यः परैर् उपजीव्यते
  
२।०९८।००७च् राम तेन तु दुर्जीवं यः परान् उपजीवति
  
२।०९८।००८अ यथा तु रोपितो वृक्षः पुरुषेण विवर्धितः
  
२।०९८।००८च् ह्रस्वकेन दुरारोहो रूढस्कन्धो महाद्रुमः
  
२।०९८।००९अ स यदा पुष्पितो भूत्वा फलानि न विदर्शयेत्
  
२।०९८।००९च् स तां नानुभवेत् प्रीतिं यस्य हेतोः प्रभावितः
  
२।०९८।०१०अ एषोपमा महाबाहो त्वम् अर्थं वेत्तुम् अर्हसि
  
२।०९८।०१०च् यदि त्वम् अस्मान् ऋषभो भर्ता भृत्यान् न शाधि हि
  
२।०९८।०११अ श्रेणयस् त्वां महाराज पश्यन्त्व् अग्र्याश् च सर्वशः
  
२।०९८।०११च् प्रतपन्तम् इवादित्यं राज्ये स्थितम् अरिन्दमम्
  
२।०९८।०१२अ तवानुयाने काकुत्ष्ठ मत्ता नर्दन्तु कुञ्जराः
  
२।०९८।०१२च् अन्तःपुर गता नार्यो नन्दन्तु सुसमाहिताः
  
२।०९८।०१३अ तस्य साध्व् इत्य् अमन्यन्त नागरा विविधा जनाः
  
२।०९८।०१३च् भरतस्य वचः श्रुत्वा रामं प्रत्यनुयाचतः
  
२।०९८।०१४अ तम् एवं दुःखितं प्रेक्ष्य विलपन्तं यशस्विनम्
  
२।०९८।०१४च् रामः कृतात्मा भरतं समाश्वासयद् आत्मवान्
  
२।०९८।०१५अ नात्मनः कामकारो ऽस्ति पुरुषो ऽयम् अनीश्वरः
  
२।०९८।०१५च् इतश् चेतरतश् चैनं कृतान्तः परिकर्षति
  
२।०९८।०१६अ सर्वे क्षयान्ता निचयाः पतनान्ताः समुच्छ्रयाः
  
२।०९८।०१६च् संयोगा विप्रयोगान्ता मरणान्तं च जीवितम्
  
२।०९८।०१७अ यथा फलानं पक्वानां नान्यत्र पतनाद् भयम्
  
२।०९८।०१७च् एवं नरस्य जातस्य नान्यत्र मरणाद् भयम्
  
२।०९८।०१८अ यथागारं दृढस्थूणं जीर्णं भूत्वावसीदति
  
२।०९८।०१८च् तथावसीदन्ति नरा जरामृत्युवशं गताः
  
२।०९८।०१९अ अहोरात्राणि गच्छन्ति सर्वेषां प्राणिनाम् इह
  
२।०९८।०१९च् आयूंषि क्षपयन्त्य् आशु ग्रीष्मे जलम् इवांशवः
  
२।०९८।०२०अ आत्मानम् अनुशोच त्वं किम् अन्यम् अनुशोचसि
  
२।०९८।०२०च् आयुस् ते हीयते यस्य स्थितस्य च गतस्य च
  
२।०९८।०२१अ सहैव मृत्युर् व्रजति सह मृत्युर् निषीदति
  
२।०९८।०२१च् गत्वा सुदीर्घम् अध्वानं सह मृत्युर् निवर्तते
  
२।०९८।०२२अ गात्रेषु वलयः प्राप्ताः श्वेताश् चैव शिरोरुहाः
  
२।०९८।०२२च् जरया पुरुषो जीर्णः किं हि कृत्वा प्रभावयेत्
  
२।०९८।०२३अ नन्दन्त्य् उदित आदित्ये नन्दन्त्य् अस्तम् इते रवौ
  
२।०९८।०२३च् आत्मनो नावबुध्यन्ते मनुष्या जीवितक्षयम्
  
२।०९८।०२४अ हृष्यन्त्य् ऋतुमुखं दृष्ट्वा नवं नवम् इहागतम्
  
२।०९८।०२४च् ऋतूनां परिवर्तेन प्राणिनां प्राणसङ्क्षयः
  
२।०९८।०२५अ यथा काष्ठं च काष्ठं च समेयातां महार्णवे
  
२।०९८।०२५च् समेत्य च व्यपेयातां कालम् आसाद्य कं चन
  
२।०९८।०२६अ एवं भार्याश् च पुत्राश् च ज्ञातयश् च वसूनि च
  
२।०९८।०२६च् समेत्य व्यवधावन्ति ध्रुवो ह्य् एषां विनाभवः
  
२।०९८।०२७अ नात्र कश् चिद् यथा भावं प्राणी समभिवर्तते
  
२।०९८।०२७च् तेन तस्मिन् न सामर्थ्यं प्रेतस्यास्त्य् अनुशोचतः
  
२।०९८।०२८अ यथा हि सार्थं गच्छन्तं ब्रूयात् कश् चित् पथि स्थितः
  
२।०९८।०२८च् अहम् अप्य् आगमिष्यामि पृष्ठतो भवताम् इति
  
२।०९८।०२९अ एवं पूर्वैर् गतो मार्गः पितृपैतामहो ध्रुवः
  
२।०९८।०२९च् तम् आपन्नः कथं शोचेद् यस्य नास्ति व्यतिक्रमः
  
२।०९८।०३०अ वयसः पतमानस्य स्रोतसो वानिवर्तिनः
  
२।०९८।०३०च् आत्मा सुखे नियोक्तव्यः सुखभाजः प्रजाः स्मृताः
  
२।०९८।०३१अ धर्मात्मा स शुभैः कृत्स्नैः क्रतुभिश् चाप्तदक्षिणैः
  
२।०९८।०३१च् धूतपापो गतः स्वर्गं पिता नः पृथिवीपतिः
  
२।०९८।०३२अ भृत्यानां भरणात् सम्यक् प्रजानां परिपालनात्
  
२।०९८।०३२च् अर्थादानाच् च धार्मेण पिता नस् त्रिदिवं गतः
  
२।०९८।०३३अ इष्ट्वा बहुविधैर् यज्ञैर् भोगांश् चावाप्य पुष्कलान्
  
२।०९८।०३३च् उत्तमं चायुर् आसाद्य स्वर् गतः पृथिवीपतिः
  
२।०९८।०३४अ स जीर्णं मानुषं देहं परित्यज्य पिता हि नः
  
२।०९८।०३४च् दैवीम् ऋद्धिम् अनुप्राप्तो ब्रह्मलोकविहारिणीम्
  
२।०९८।०३५अ तं तु नैवं विधः कश् चित् प्राज्ञः शोचितुम् अर्हति
  
२।०९८।०३५च् त्वद्विधो यद्विधश् चापि श्रुतवान् बुद्धिमत्तरः
  
२।०९८।०३६अ एते बहुविधाः शोका विलाप रुदिते तथा
  
२।०९८।०३६च् वर्जनीया हि धीरेण सर्वावस्थासु धीमता
  
२।०९८।०३७अ स स्वस्थो भव मा शोचो यात्वा चावस तां पुरीम्
  
२।०९८।०३७च् तथा पित्रा नियुक्तो ऽसि वशिना वदताम्व् वर
  
२।०९८।०३८अ यत्राहम् अपि तेनैव नियुक्तः पुण्यकर्मणा
  
२।०९८।०३८च् तत्रैवाहं करिष्यामि पितुर् आर्यस्य शासनम्
  
२।०९८।०३९अ न मया शासनं तस्य त्यक्तुं न्याय्यम् अरिन्दम
  
२।०९८।०३९च् तत् त्वयापि सदा मान्यं स वै बन्धुः स नः पिता
  
२।०९८।०४०अ एवम् उक्त्वा तु विरते रामे वचनम् अर्थवत्
  
२।०९८।०४०च् उवाच भरतश् चित्रं धार्मिको धार्मिकं वचः
  
२।०९८।०४१अ को हि स्याद् ईदृशो लोके यादृशस् त्वम् अरिन्दम
  
२।०९८।०४१च् न त्वां प्रव्यथयेद् दुःखं प्रीतिर् वा न प्रहर्षयेत्
  
२।०९८।०४२अ सम्मतश् चासि वृद्धानां तांश् च पृच्छसि संशयान्
  
२।०९८।०४२च् यथा मृतस् तथा जीवन् यथासति तथा सति
  
२।०९८।०४३अ यस्यैष बुद्धिलाभः स्यात् परितप्येत केन सः
  
२।०९८।०४३च् स एवं व्यसनं प्राप्य न विषीदितुम् अर्हति
  
२।०९८।०४४अ अमरोपमसत्त्वस् त्वं महात्मा सत्यसङ्गरः
  
२।०९८।०४४च् सर्वज्ञः सर्वदर्शी च बुद्धिमांश् चासि राघव
  
२।०९८।०४५अ न त्वाम् एवं गुणैर् युक्तं प्रभवाभवकोविदम्
  
२।०९८।०४५च् अविषह्यतमं दुःखम् आसादयितुम् अर्हति
  
२।०९८।०४६अ प्रोषिते मयि यत् पापं मात्रा मत्कारणात् कृतम्
  
२।०९८।०४६च् क्षुद्रया तद् अनिष्टं मे प्रसीदतु भवान् मम
  
२।०९८।०४७अ धर्मबन्धेन बद्धो ऽस्मि तेनेमां नेह मातरम्
  
२।०९८।०४७च् हन्मि तीव्रेण दण्डेन दण्डार्हां पापकारिणीम्
  
२।०९८।०४८अ कथं दशरथाज् जातः शुद्धाभिजनकर्मणः
  
२।०९८।०४८च् जानन् धर्मम् अधर्मिष्ठं कुर्यां कर्म जुगुप्सितम्
  
२।०९८।०४९अ गुरुः क्रियावान् वृद्धश् च राजा प्रेतः पितेति च
  
२।०९८।०४९च् तातं न परिगर्हेयं दैवतं चेति संसदि
  
२।०९८।०५०अ को हि धर्मार्थयोर् हीनम् ईदृशं कर्म किल्बिषम्
  
२।०९८।०५०च् स्त्रियाः प्रियचिकीर्षुः सन् कुर्याद् धर्मज्ञ धर्मवित्
  
२।०९८।०५१अ अन्तकाले हि भूतानि मुह्यन्तीति पुराश्रुतिः
  
२।०९८।०५१च् राज्ञैवं कुर्वता लोके प्रत्यक्षा सा श्रुतिः कृता
  
२।०९८।०५२अ साध्व् अर्थम् अभिसन्धाय क्रोधान् मोहाच् च साहसात्
  
२।०९८।०५२च् तातस्य यद् अतिक्रान्तं प्रत्याहरतु तद् भवान्
  
२।०९८।०५३अ पितुर् हि समतिक्रान्तं पुत्रो यः साधु मन्यते
  
२।०९८।०५३च् तद् अपत्यं मतं लोके विपरीतम् अतो ऽन्यथा
  
२।०९८।०५४अ तद् अपत्यं भवान् अस्तु मा भवान् दुष्कृतं पितुः
  
२।०९८।०५४च् अभिपत् तत् कृतं कर्म लोके धीरविगर्हितम्
  
२।०९८।०५५अ कैकेयीं मां च तातं च सुहृदो बान्धवांश् च नः
  
२।०९८।०५५च् पौरजानपदान् सर्वांस् त्रातु सर्वम् इदं भवान्
  
२।०९८।०५६अ क्व चारण्यं क्व च क्षात्रं क्व जटाः क्व च पालनम्
  
२।०९८।०५६च् ईदृशं व्याहतं कर्म न भवान् कर्तुम् अर्हति
  
२।०९८।०५७अ अथ क्लेशजम् एव त्वं धर्मं चरितुम् इच्छसि
  
२।०९८।०५७च् धर्मेण चतुरो वर्णान् पालयन् क्लेशम् आप्नुहि
  
२।०९८।०५८अ चतुर्णाम् आश्रमाणां हि गार्हस्थ्यं श्रेष्ठम् आश्रमम्
  
२।०९८।०५८च् आहुर् धर्मज्ञ धर्मज्ञास् तं कथं त्यक्तुम् अर्हसि
  
२।०९८।०५९अ श्रुतेन बालः स्थानेन जन्मना भवतो ह्य् अहम्
  
२।०९८।०५९च् स कथं पालयिष्यामि भूमिं भवति तिष्ठति
  
२।०९८।०६०अ हीनबुद्धिगुणो बालो हीनः स्थानेन चाप्य् अहम्
  
२।०९८।०६०च् भवता च विना भूतो न वर्तयितुम् उत्सहे
  
२।०९८।०६१अ इदं निखिलम् अव्यग्रं पित्र्यं राज्यम् अकण्टकम्
  
२।०९८।०६१च् अनुशाधि स्वधर्मेण धर्मज्ञ सह बान्धवैः
  
२।०९८।०६२अ इहैव त्वाभिषिञ्चन्तु धर्मज्ञ सह बान्धवैः
  
२।०९८।०६२च् ऋत्विजः सवसिष्ठाश् च मन्त्रवन् मन्त्रकोविदाः
  
२।०९८।०६३अ अभिषिक्तस् त्वम् अस्माभिर् अयोध्यां पालने व्रज
  
२।०९८।०६३च् विजित्य तरसा लोकान् मरुद्भिर् इव वासवः
  
२।०९८।०६४अ ऋणानि त्रीण्य् अपाकुर्वन् दुर्हृदः साधु निर्दहन्
  
२।०९८।०६४च् सुहृदस् तर्पयन् कामैस् त्वम् एवात्रानुशाधि माम्
  
२।०९८।०६५अ अद्यार्य मुदिताः सन्तु सुहृदस् ते ऽभिषेचने
  
२।०९८।०६५च् अद्य भीताः पालयन्तां दुर्हृदस् ते दिशो दश
  
२।०९८।०६६अ आक्रोशं मम मातुश् च प्रमृज्य पुरुषर्षभ
  
२।०९८।०६६च् अद्य तत्र भवन्तं च पितरं रक्ष किल्बिषात्
  
२।०९८।०६७अ शिरसा त्वाभियाचे ऽहं कुरुष्व करुणां मयि
  
२।०९८।०६७च् बान्धवेषु च सर्वेषु भूतेष्व् इव महेश्वरः
  
२।०९८।०६८अ अथ वा पृष्ठतः कृत्वा वनम् एव भवान् इतः
  
२।०९८।०६८च् गमिष्यति गमिष्यामि भवता सार्धम् अप्य् अहम्
  
२।०९८।०६९अ तथापि रामो भरतेन ताम्यत; प्रसाद्यमानः शिरसा महीपतिः
  
२।०९८।०६९च् न चैव चक्रे गमनाय सत्त्ववान्; मतिं पितुस् तद्वचने प्रतिष्ठितः
  
२।०९८।०७०अ तद् अद्भुतं स्थैर्यम् अवेक्ष्य राघवे; समं जनो हर्षम् अवाप दुःखितः
  
२।०९८।०७०च् न यात्य् अयोध्याम् इति दुःखितो ऽभवत्; स्थिरप्रतिज्ञत्वम् अवेक्ष्य हर्षितः
  
२।०९८।०७१अ तम् ऋत्विजो नैगमयूथवल्लभास्; तथा विसञ्ज्ञाश्रुकलाश् च मातरः
  
२।०९८।०७१च् तथा ब्रुवाणं भरतं प्रतुष्टुवुः; प्रणम्य रामं च ययाचिरे सह
  
२।०९९।००१अ पुनर् एवं ब्रुवाणं तु भरतं लक्ष्मणाग्रजः
  
२।०९९।००१च् प्रत्युवच ततः श्रीमाञ् ज्ञातिमध्ये ऽतिसत्कृतः
  
२।०९९।००२अ उपपन्नम् इदं वाक्यं यत् त्वम् एवम् अभाषथाः
  
२।०९९।००२च् जातः पुत्रो दशरथात् कैकेय्यां राजसत्तमात्
  
२।०९९।००३अ पुरा भ्रातः पिता नः स मातरं ते समुद्वहन्
  
२।०९९।००३च् मातामहे समाश्रौषीद् राज्यशुल्कम् अनुत्तमम्
  
२।०९९।००४अ देवासुरे च सङ्ग्रामे जनन्यै तव पार्थिवः
  
२।०९९।००४च् सम्प्रहृष्टो ददौ राजा वरम् आराधितः प्रभुः
  
२।०९९।००५अ ततः सा सम्प्रतिश्राव्य तव माता यशस्विनी
  
२।०९९।००५च् अयाचत नरश्रेष्ठं द्वौ वरौ वरवर्णिनी
  
२।०९९।००६अ तव राज्यं नरव्याघ्र मम प्रव्राजनं तथा
  
२।०९९।००६च् तच् च राजा तथा तस्यै नियुक्तः प्रददौ वरम्
  
२।०९९।००७अ तेन पित्राहम् अप्य् अत्र नियुक्तः पुरुषर्षभ
  
२।०९९।००७च् चतुर्दश वने वासं वर्षाणि वरदानिकम्
  
२।०९९।००८अ सो ऽहं वनम् इदं प्राप्तो निर्जनं लक्ष्मणान्वितः
  
२।०९९।००८च् शीतया चाप्रतिद्वन्द्वः सत्यवादे स्थितः पितुः
  
२।०९९।००९अ भवान् अपि तथेत्य् एव पितरं सत्यवादिनम्
  
२।०९९।००९च् कर्तुम् अर्हति राजेन्द्रं क्षिप्रम् एवाभिषेचनात्
  
२।०९९।०१०अ ऋणान् मोचय राजानं मत्कृते भरत प्रभुम्
  
२।०९९।०१०च् पितरं त्राहि धर्मज्ञ मातरं चाभिनन्दय
  
२।०९९।०११अ श्रूयते हि पुरा तात श्रुतिर् गीता यशस्विनी
  
२।०९९।०११च् गयेन यजमानेन गयेष्व् एव पितॄन् प्रति
  
२।०९९।०१२अ पुं नाम्ना नरकाद् यस्मात् पितरं त्रायते सुतः
  
२।०९९।०१२च् तस्मात् पुत्र इति प्रोक्तः पितॄन् यत् पाति वा सुतः
  
२।०९९।०१३अ एष्टव्या बहवः पुत्रा गुणवन्तो बहुश्रुताः
  
२।०९९।०१३च् तेषां वै समवेतानाम् अपि कश् चिद् गयां व्रजेत्
  
२।०९९।०१४अ एवं राजर्षयः सर्वे प्रतीता राजनन्दन
  
२।०९९।०१४च् तस्मात् त्राहि नरश्रेष्ठ पितरं नरकात् प्रभो
  
२।०९९।०१५अ अयोध्यां गच्छ भरत प्रकृतीर् अनुरञ्जय
  
२।०९९।०१५च् शत्रुघ्न सहितो वीर सह सर्वैर् द्विजातिभिः
  
२।०९९।०१६अ प्रवेक्ष्ये दण्डकारण्यम् अहम् अप्य् अविलम्बयन्
  
२।०९९।०१६च् आभ्यां तु सहितो राजन् वैदेह्या लक्ष्मणेन च
  
२।०९९।०१७अ त्वं राजा भव भरत स्वयं नराणां; वन्यानाम् अहम् अपि राजराण् मृगाणाम्
  
२।०९९।०१७च् गच्छ त्वं पुरवरम् अद्य सम्प्रहृष्टः; संहृष्टस् त्व् अहम् अपि दण्डकान् प्रवेक्ष्ये
  
२।०९९।०१८अ छायां ते दिनकरभाः प्रबाधमानं; वर्षत्रं भरत करोतु मूर्ध्नि शीताम्
  
२।०९९।०१८च् एतेषाम् अहम् अपि काननद्रुमाणां; छायां ताम् अतिशयिनीं सुखं श्रयिष्ये
  
२।०९९।०१९अ शत्रुघ्नः कुशलमतिस् तु ते सहायः; सौमित्रिर् मम विदितः प्रधानमित्रम्
  
२।०९९।०१९च् चत्वारस् तनयवरा वयं नरेन्द्रं; सत्यस्थं भरत चराम मा विषादम्
  
२।१००।००१अ आश्वासयन्तं भरतं जाबालिर् ब्राह्मणोत्तमः
  
२।१००।००१च् उवाच रामं धर्मज्ञं धर्मापेतम् इदं वचः
  
२।१००।००२अ साधु राघव मा भूत् ते बुद्धिर् एवं निरर्थका
  
२।१००।००२च् प्राकृतस्य नरस्येव आर्य बुद्धेस् तपस्विनः
  
२।१००।००३अ कः कस्य पुरुषो बन्धुः किम् आप्यं कस्य केन चित्
  
२।१००।००३च् यद् एको जायते जन्तुर् एक एव विनश्यति
  
२।१००।००४अ तस्मान् माता पिता चेति राम सज्जेत यो नरः
  
२।१००।००४च् उन्मत्त इव स ज्ञेयो नास्ति काचिद् धि कस्य चित्
  
२।१००।००५अ यथा ग्रामान्तरं गच्छन् नरः कश् चित् क्व चिद् वसेत्
  
२।१००।००५च् उत्सृज्य च तम् आवासं प्रतिष्ठेतापरे ऽहनि
  
२।१००।००६अ एवम् एव मनुष्याणां पिता माता गृहं वसु
  
२।१००।००६च् आवासमात्रं काकुत्स्थ सज्जन्ते नात्र सज्जनाः
  
२।१००।००७अ पित्र्यं राज्यं समुत्सृज्य स नार्हति नरोत्तम
  
२।१००।००७च् आस्थातुं कापथं दुःखं विषमं बहुकण्टकम्
  
२।१००।००८अ समृद्धायाम् अयोध्यायाम् आत्मानम् अभिषेचय
  
२।१००।००८च् एकवेणीधरा हि त्वां नगरी सम्प्रतीक्षते
  
२।१००।००९अ राजभोगान् अनुभवन् महार्हान् पार्थिवात्मज
  
२।१००।००९च् विहर त्वम् अयोध्यायां यथा शक्रस् त्रिविष्टपे
  
२।१००।०१०अ न ते कश् चिद् दशरतःस् त्वं च तस्य न कश् चन
  
२।१००।०१०च् अन्यो राजा त्वम् अन्यश् च तस्मात् कुरु यद् उच्यते
  
२।१००।०११अ गतः स नृपतिस् तत्र गन्तव्यं यत्र तेन वै
  
२।१००।०११च् प्रवृत्तिर् एषा मर्त्यानां त्वं तु मिथ्या विहन्यसे
  
२।१००।०१२अ अर्थधर्मपरा ये ये तांस् ताञ् शोचामि नेतरान्
  
२।१००।०१२च् ते हि दुःखम् इह प्राप्य विनाशं प्रेत्य भेजिरे
  
२।१००।०१३अ अष्टका पितृदैवत्यम् इत्य् अयं प्रसृतो जनः
  
२।१००।०१३च् अन्नस्योपद्रवं पश्य मृतो हि किम् अशिष्यति
  
२।१००।०१४अ यदि भुक्तम् इहान्येन देहम् अन्यस्य गच्छति
  
२।१००।०१४च् दद्यात् प्रवसतः श्राद्धं न तत् पथ्य् अशनं भवेत्
  
२।१००।०१५अ दानसंवनना ह्य् एते ग्रन्था मेधाविभिः कृताः
  
२।१००।०१५च् यजस्व देहि दीक्षस्व तपस् तप्यस्व सन्त्यज
  
२।१००।०१६अ स नास्ति परम् इत्य् एव कुरु बुद्धिं महामते
  
२।१००।०१६च् प्रत्यक्षं यत् तद् आतिष्ठ परोक्षं पृष्ठतः कुरु
  
२।१००।०१७अ सतां बुद्धिं पुरस्कृत्य सर्वलोकनिदर्शिनीम्
  
२।१००।०१७च् राज्यं त्वं प्रतिगृह्णीष्व भरतेन प्रसादितः
  
२।१०१।००१अ जाबालेस् तु वचः श्रुत्वा रामः सत्यात्मनां वरः
  
२।१०१।००१च् उवाच परया युक्त्या स्वबुद्ध्या चाविपन्नया
  
२।१०१।००२अ भवान् मे प्रियकामार्थं वचनं यद् इहोक्तवान्
  
२।१०१।००२च् अकार्यं कार्यसङ्काशम् अपथ्यं पथ्यसम्मितम्
  
२।१०१।००३अ निर्मर्यादस् तु पुरुषः पापाचारसमन्वितः
  
२।१०१।००३च् मानं न लभते सत्सु भिन्नचारित्रदर्शनः
  
२।१०१।००४अ कुलीनम् अकुलीनं वा वीरं पुरुषमानिनम्
  
२।१०१।००४च् चारित्रम् एव व्याख्याति शुचिं वा यदि वाशुचिम्
  
२।१०१।००५अ अनारय्स् त्व् आर्य सङ्काशः शौचाद् धीनस् तथा शुचिः
  
२।१०१।००५च् लक्षण्यवद् अलक्षण्यो दुःशीलः शीलवान् इव
  
२।१०१।००६अ अधर्मं धर्मवेषेण यदीमं लोकसङ्करम्
  
२।१०१।००६च् अभिपत्स्ये शुभं हित्वा क्रियाविधिविवर्जितम्
  
२।१०१।००७अ कश् चेतयानः पुरुषः कार्याकार्यविचक्षणः
  
२।१०१।००७च् बहु मंस्यति मां लोके दुर्वृत्तं लोकदूषणम्
  
२।१०१।००८अ कस्य यास्याम्य् अहं वृत्तं केन वा स्वर्गम् आप्नुयाम्
  
२।१०१।००८च् अनया वर्तमानो ऽहं वृत्त्या हीनप्रतिज्ञया
  
२।१०१।००९अ कामवृत्तस् त्व् अयं लोकः कृत्स्नः समुपवर्तते
  
२।१०१।००९च् यद्वृत्ताः सन्ति राजानस् तद्वृत्ताः सन्ति हि प्रजाः
  
२।१०१।०१०अ सत्यम् एवानृशंस्यं च राजवृत्तं सनातनम्
  
२।१०१।०१०च् तस्मात् सत्यात्मकं राज्यं सत्ये लोकः प्रतिष्ठितः
  
२।१०१।०११अ ऋषयश् चैव देवाश् च सत्यम् एव हि मेनिरे
  
२।१०१।०११च् सत्यवादी हि लोके ऽस्मिन् परमं गच्छति क्षयम्
  
२।१०१।०१२अ उद्विजन्ते यथा सर्पान् नराद् अनृतवादिनः
  
२।१०१।०१२च् धर्मः सत्यं परो लोके मूलं स्वर्गस्य चोच्यते
  
२।१०१।०१३अ सत्यम् एवेश्वरो लोके सत्यं पद्मा समाश्रिता
  
२।१०१।०१३च् सत्यमूलानि सर्वाणि सत्यान् नास्ति परं पदम्
  
२।१०१।०१४अ दत्तम् इष्टं हुतं चैव तप्तानि च तपांसि च
  
२।१०१।०१४च् वेदाः सत्यप्रतिष्ठानास् तस्मात् सत्यपरो भवेत्
  
२।१०१।०१५अ एकः पालयते लोकम् एकः पालयते कुलम्
  
२।१०१।०१५च् मज्जत्य् एको हि निरय एकः स्वर्गे महीयते
  
२।१०१।०१६अ सो ऽहं पितुर् निदेशं तु किमर्थं नानुपालये
  
२।१०१।०१६च् सत्यप्रतिश्रवः सत्यं सत्येन समयीकृतः
  
२।१०१।०१७अ नैव लोभान् न मोहाद् वा न चाज्ञानात् तमोऽन्वितः
  
२।१०१।०१७च् सेतुं सत्यस्य भेत्स्यामि गुरोः सत्यप्रतिश्रवः
  
२।१०१।०१८अ असत्यसन्धस्य सतश् चलस्यास्थिरचेतसः
  
२।१०१।०१८च् नैव देवा न पितरः प्रतीच्छन्तीति नः श्रुतम्
  
२।१०१।०१९अ प्रत्यगात्मम् इमं धर्मं सत्यं पश्याम्य् अहं स्वयम्
  
२।१०१।०१९च् भारः सत्पुरुषाचीर्णस् तद् अर्थम् अभिनन्द्यते
  
२।१०१।०२०अ क्षात्रं धर्मम् अहं त्यक्ष्ये ह्य् अधर्मं धर्मसंहितम्
  
२।१०१।०२०च् क्षुद्रौर् नृशंसैर् लुब्धैश् च सेवितं पापकर्मभिः
  
२।१०१।०२१अ कायेन कुरुते पापं मनसा सम्प्रधार्य च
  
२।१०१।०२१च् अनृतं जिह्वया चाह त्रिविधं कर्म पातकम्
  
२।१०१।०२२अ भूमिः कीर्तिर् यशो लक्ष्मीः पुरुषं प्रार्थयन्ति हि
  
२।१०१।०२२च् स्वर्गस्थं चानुबध्नन्ति सत्यम् एव भजेत तत्
  
२।१०१।०२३अ श्रेष्ठं ह्य् अनार्यम् एव स्याद् यद् भवान् अवधार्य माम्
  
२।१०१।०२३च् आह युक्तिकरैर् वाक्यैर् इदं भद्रं कुरुष्व ह
  
२।१०१।०२४अ कथं ह्य् अहं प्रतिज्ञाय वनवासम् इमं गुरोः
  
२।१०१।०२४च् भरतस्य करिष्यामि वचो हित्वा गुरोर् वचः
  
२।१०१।०२५अ स्थिरा मया प्रतिज्ञाता प्रतिज्ञा गुरुसन्निधौ
  
२।१०१।०२५च् प्रहृष्टमानसा देवी कैकेयी चाभवत् तदा
  
२।१०१।०२६अ वनवासं वसन्न् एवं शुचिर् नियतभोजनः
  
२।१०१।०२६च् मूलैः पुष्पैः फलैः पुण्यैः पितॄन् देवांश् च तर्पयन्
  
२।१०१।०२७अ सन्तुष्टपञ्चवर्गो ऽहं लोकयात्रां प्रवर्तये
  
२।१०१।०२७च् अकुहः श्रद्दधानः सन् कार्याकार्यविचक्षणः
  
२।१०१।०२८अ कर्मभूमिम् इमां प्राप्य कर्तव्यं कर्म यच् छुभम्
  
२।१०१।०२८च् अग्निर् वायुश् च सोमश् च कर्मणां फलभागिनः
  
२।१०१।०२९अ शतं क्रतूनाम् आहृत्य देवराट् त्रिदिवं गतः
  
२।१०१।०२९च् तपांस्य् उग्राणि चास्थाय दिवं याता महर्षयः
  
२।१०१।०३०अ सत्यं च धर्मं च पराक्रमं च; भूतानुकम्पां प्रियवादितां च
  
२।१०१।०३०च् द्विजातिदेवातिथिपूजनं च; पन्थानम् आहुस् त्रिदिवस्य सन्तः
  
२।१०१।०३१अ धर्मे रताः सत्पुरुषैः समेतास्; तेजस्विनो दानगुणप्रधानाः
  
२।१०१।०३१च् अहिंसका वीतमलाश् च लोके; भवन्ति पूज्या मुनयः प्रधानाः
  
२।१०२।००१अ क्रुद्धम् आज्ञाय राम तु वसिष्ठः प्रत्युवाच ह
  
२।१०२।००१च् जाबालिर् अपि जानीते लोकस्यास्य गतागतिम्
  
२।१०२।००१ए निवर्तयितु कामस् तु त्वाम् एतद् वाक्यम् अब्रवीत्
  
२।१०२।००२अ इमां लोकसमुत्पत्तिं लोकनाथ निबोध मे
  
२।१०२।००२च् सर्वं सलिलम् एवासीत् पृथिवी यत्र निर्मिता
  
२।१०२।००२ए ततः समभवद् ब्रह्मा स्वयम्भूर् दैवतैः सह
  
२।१०२।००३अ स वराहस् ततो भूत्वा प्रोज्जहार वसुन्धराम्
  
२।१०२।००३च् असृजच् च जगत् सर्वं सह पुत्रैः कृतात्मभिः
  
२।१०२।००४अ आकाशप्रभवो ब्रह्मा शाश्वतो नित्य अव्ययः
  
२।१०२।००४च् तस्मान् मरीचिः सञ्जज्ञे मरीचेः कश्यपः सुतः
  
२।१०२।००५अ विवस्वान् कश्यपाज् जज्ञे मनुर् वैवस्तवः स्मृतः
  
२।१०२।००५च् स तु प्रजापतिः पूर्वम् इक्ष्वाकुस् तु मनोः सुतः
  
२।१०२।००६अ यस्येयं प्रथमं दत्ता समृद्धा मनुना मही
  
२।१०२।००६च् तम् इक्ष्वाकुम् अयोध्यायां राजानं विद्धि पूर्वकम्
  
२।१०२।००७अ इक्ष्वाकोस् तु सुतः श्रीमान् कुक्षिर् एवेति विश्रुतः
  
२।१०२।००७च् कुक्षेर् अथात्मजो वीरो विकुक्षिर् उदपद्यत
  
२।१०२।००८अ विकुक्षेस् तु महातेजा बाणः पुत्रः प्रतापवान्
  
२।१०२।००८च् बाणस्य तु महाबाहुर् अनरण्यो महायशाः
  
२।१०२।००९अ नाना वृष्टिर् बभूवास्मिन् न दुर्भिक्षं सतां वरे
  
२।१०२।००९च् अनरण्ये महाराजे तस्करो वापि कश् चन
  
२।१०२।०१०अ अनरण्यान् महाबाहुः पृथू राजा बभूव ह
  
२।१०२।०१०च् तस्मात् पृथोर् महाराजस् त्रिशङ्कुर् उदपद्यत
  
२।१०२।०१०ए स सत्यवचनाद् वीरः सशरीरो दिवं गतः
  
२।१०२।०११अ त्रिशङ्कोर् अभवत् सूनुर् धुन्धुमारो महायशाः
  
२।१०२।०११च् धुन्धुमारान् महातेजा युवनाश्वो व्यजायत
  
२।१०२।०१२अ युवनाश्व सुतः श्रीमान् मान्धाता समपद्यत
  
२।१०२।०१२च् मान्धातुस् तु महातेजाः सुसन्धिर् उदपद्यत
  
२।१०२।०१३अ सुसन्धेर् अपि पुत्रौ द्वौ ध्रुवसन्धिः प्रसेनजित्
  
२।१०२।०१३च् यशस्वी ध्रुवसन्धेस् तु भरतो रिपुसूदनः
  
२।१०२।०१४अ भरतात् तु महाबाहोर् असितो नाम जायत
  
२।१०२।०१४च् यस्यैते प्रतिराजान उदपद्यन्त शत्रवः
  
२।१०२।०१४ए हैहयास् तालजङ्घाश् च शूराश् च शशबिन्दवः
  
२।१०२।०१५अ तांस् तु सर्वान् प्रतिव्यूह्य युद्धे राजा प्रवासितः
  
२।१०२।०१५च् स च शैलवरे रम्ये बभूवाभिरतो मुनिः
  
२।१०२।०१५ए द्वे चास्य भार्ये गर्भिण्यौ बभूवतुर् इति श्रुतिः
  
२।१०२।०१६अ भार्गवश् च्यवनो नाम हिमवन्तम् उपाश्रितः
  
२।१०२।०१६च् तम् ऋषिं समुपागम्य कालिन्दी त्व् अभ्यवादयत्
  
२।१०२।०१७अ स ताम् अभ्यवदद् विप्रो वरेप्सुं पुत्रजन्मनि
  
२।१०२।०१७च् ततः सा गृहम् आगम्य देवी पुत्रं व्यजायत
  
२।१०२।०१८अ सपत्न्या तु गरस् तस्यै दत्तो गर्भजिघांसया
  
२।१०२।०१८च् गरेण सह तेनैव जातः स सगरो ऽभवत्
  
२।१०२।०१९अ स राजा सगरो नाम यः समुद्रम् अखानयत्
  
२।१०२।०१९च् इष्ट्वा पर्वणि वेगेन त्रासयन्तम् इमाः प्रजाः
  
२।१०२।०२०अ असमञ्जस् तु पुत्रो ऽभूत् सगरस्येति नः श्रुतम्
  
२।१०२।०२०च् जीवन्न् एव स पित्रा तु निरस्तः पापकर्मकृत्
  
२।१०२।०२१अ अंशुमान् इति पुत्रो ऽभूद् असमञ्जस्य वीर्यवान्
  
२।१०२।०२१च् दिलीपो ऽंशुमतः पुत्रो दिलीपस्य भगीरथः
  
२।१०२।०२२अ भगीरथात् ककुत्स्थस् तु काकुत्स्था येन तु स्मृताः
  
२।१०२।०२२च् ककुत्स्थस्य तु पुत्रो ऽभूद् रघुर् येन तु राघवः
  
२।१०२।०२३अ रघोस् तु पुत्रस् तेजस्वी प्रवृद्धः पुरुषादकः
  
२।१०२।०२३च् कल्माषपादः सौदास इत्य् एवं प्रथितो भुवि
  
२।१०२।०२४अ कल्माषपादपुत्रो ऽभूच् छङ्खणस् त्व् इति विश्रुतः
  
२।१०२।०२४च् यस् तु तद् वीर्यम् आसाद्य सहसेनो व्यनीनशत्
  
२।१०२।०२५अ शङ्खणस्य तु पुत्रो ऽभूच् छूरः श्रीमान् सुदर्शनः
  
२।१०२।०२५च् सुदर्शनस्याग्निवर्ण अग्निवर्षस्य शीघ्रगः
  
२।१०२।०२६अ शीघ्रगस्य मरुः पुत्रो मरोः पुत्रः प्रशुश्रुकः
  
२।१०२।०२६च् प्रशुश्रुकस्य पुत्रो ऽभूद् अम्बरीषो महाद्युतिः
  
२।१०२।०२७अ अम्बरीषस्य पुत्रो ऽभून् नहुषः सत्यविक्रमः
  
२।१०२।०२७च् नहुषस्य च नाभागः पुत्रः परमधार्मिकः
  
२।१०२।०२८अ अजश् च सुव्रतश् चैव नाभागस्य सुताव् उभौ
  
२।१०२।०२८च् अजस्य चैव धर्मात्मा राजा दशरथः सुतः
  
२।१०२।०२९अ तस्य ज्येष्ठो ऽसि दायादो राम इत्य् अभिविश्रुतः
  
२।१०२।०२९च् तद् गृहाण स्वकं राज्यम् अवेक्षस्व जगन् नृप
  
२।१०२।०३०अ इक्ष्वाकूणां हि सर्वेषां राजा भवति पूर्वजः
  
२।१०२।०३०च् पूर्वजेनावरः पुत्रो ज्येष्ठो राज्ये ऽभिषिच्यते
  
२।१०२।०३१अ स राघवाणां कुलधर्मम् आत्मनः; सनातनं नाद्य विहातुम् अर्हसि
  
२।१०२।०३१च् प्रभूतरत्नाम् अनुशाधि मेदिनीं; प्रभूतराष्ट्रां पितृवन् महायशाः
  
२।१०३।००१अ वसिष्ठस् तु तदा रामम् उक्त्वा राजपुरोहितः
  
२।१०३।००१च् अब्रवीद् धर्मसंयुक्तं पुनर् एवापरं वचः
  
२।१०३।००२अ पुरुषस्येह जातस्य भवन्ति गुरवस् त्रयः
  
२।१०३।००२च् आचार्यश् चैव काकुत्स्थ पिता माता च राघव
  
२।१०३।००३अ पिता ह्य् एनं जनयति पुरुषं पुरुषर्षभ
  
२।१०३।००३च् प्रज्ञां ददाति चाचार्यस् तस्मात् स गुरुर् उच्यते
  
२।१०३।००४अ स ते ऽहं पितुर् आचार्यस् तव चैव परन्तप
  
२।१०३।००४च् मम त्वं वचनं कुर्वन् नातिवर्तेः सतां गतिम्
  
२।१०३।००५अ इमा हि ते परिषदः श्रेणयश् च समागताः
  
२।१०३।००५च् एषु तात चरन् धर्मं नातिवर्तेः सतां गतिम्
  
२।१०३।००६अ वृद्धाया धर्मशीलाया मातुर् नार्हस्य् अवर्तितुम्
  
२।१०३।००६च् अस्यास् तु वचनं कुर्वन् नातिवर्तेः सतां गतिम्
  
२।१०३।००७अ भरतस्य वचः कुर्वन् याचमानस्य राघव
  
२।१०३।००७च् आत्मानं नातिवर्तेस् त्वं सत्यधर्मपराक्रम
  
२।१०३।००८अ एवं मधुरम् उक्तस् तु गुरुणा राघवः स्वयम्
  
२।१०३।००८च् प्रत्युवाच समासीनं वसिष्ठं पुरुषर्षभः
  
२।१०३।००९अ यन् मातापितरौ वृत्तं तनये कुरुतः सदा
  
२।१०३।००९च् न सुप्रतिकरं तत् तु मात्रा पित्रा च यत् कृतम्
  
२।१०३।०१०अ यथाशक्ति प्रदानेन स्नापनाच् छादनेन च
  
२।१०३।०१०च् नित्यं च प्रियवादेन तथा संवर्धनेन च
  
२।१०३।०११अ स हि राजा जनयिता पिता दशरथो मम
  
२।१०३।०११च् आज्ञातं यन् मया तस्य न तन् मिथ्या भविष्यति
  
२।१०३।०१२अ एवम् उक्तस् तु रामेण भरतः प्रत्यनन्तरम्
  
२।१०३।०१२च् उवाच परमोदारः सूतं परमदुर्मनाः
  
२।१०३।०१३अ इह मे स्थण्डिले शीघ्रं कुशान् आस्तर सारथे
  
२।१०३।०१३च् आर्यं प्रत्युपवेक्ष्यामि यावन् मे न प्रसीदति
  
२।१०३।०१४अ अनाहारो निरालोको धनहीनो यथा द्विजः
  
२।१०३।०१४च् शेष्ये पुरस्ताच् छालाया यावन् न प्रतियास्यति
  
२।१०३।०१५अ स तु रामम् अवेक्षन्तं सुमन्त्रं प्रेक्ष्य दुर्मनाः
  
२।१०३।०१५च् कुशोत्तरम् उपस्थाप्य भूमाव् एवास्तरत् स्वयम्
  
२।१०३।०१६अ तम् उवाच महातेजा रामो राजर्षिसत्तमाः
  
२।१०३।०१६च् किं मां भरत कुर्वाणं तात प्रत्युपवेक्ष्यसि
  
२।१०३।०१७अ ब्राह्मणो ह्य् एकपार्श्वेन नरान् रोद्धुम् इहार्हति
  
२।१०३।०१७च् न तु मूर्धावसिक्तानां विधिः प्रत्युपवेशने
  
२।१०३।०१८अ उत्तिष्ठ नरशार्दूल हित्वैतद् दारुणं व्रतम्
  
२।१०३।०१८च् पुरवर्याम् इतः क्षिप्रम् अयोध्यां याहि राघव
  
२।१०३।०१९अ आसीनस् त्व् एव भरतः पौरजानपदं जनम्
  
२।१०३।०१९च् उवाच सर्वतः प्रेक्ष्य किम् आर्यं नानुशासथ
  
२।१०३।०२०अ ते तम् ऊचुर् महात्मानं पौरजानपदा जनाः
  
२।१०३।०२०च् काकुत्स्थम् अभिजानीमः सम्यग् वदति राघवः
  
२।१०३।०२१अ एषो ऽपि हि महाभागः पितुर् वचसि तिष्ठति
  
२।१०३।०२१च् अत एव न शक्ताः स्मो व्यावर्तयितुम् अञ्जसा
  
२।१०३।०२२अ तेषाम् आज्ञाय वचनं रामो वचनम् अब्रवीत्
  
२।१०३।०२२च् एवं निबोध वचनं सुहृदां धर्मचक्षुषाम्
  
२।१०३।०२३अ एतच् चैवोभयं श्रुत्वा सम्यक् सम्पश्य राघव
  
२।१०३।०२३च् उत्तिष्ठ त्वं महाबाहो मां च स्पृश तथोदकम्
  
२।१०३।०२४अ अथोत्थाय जलं स्पृष्ट्वा भरतो वाक्यम् अब्रवीत्
  
२।१०३।०२४च् शृण्वन्तु मे परिषदो मन्त्रिणः श्रेणयस् तथा
  
२।१०३।०२५अ न याचे पितरं राज्यं नानुशासामि मातरम्
  
२।१०३।०२५च् आर्यं परमधर्मज्ञम् अभिजानामि राघवम्
  
२।१०३।०२६अ यदि त्व् अवश्यं वस्तव्यं कर्तव्यं च पितुर् वचः
  
२।१०३।०२६च् अहम् एव निवत्स्यामि चतुर्दश वने समाः
  
२।१०३।०२७अ धर्मात्मा तस्य तथ्येन भ्रातुर् वाक्येन विस्मितः
  
२।१०३।०२७च् उवाच रामः सम्प्रेक्ष्य पौरजानपदं जनम्
  
२।१०३।०२८अ विक्रीतम् आहितं क्रीतं यत् पित्रा जीवता मम
  
२।१०३।०२८च् न तल् लोपयितुं शक्यं मया वा भरतेन वा
  
२।१०३।०२९अ उपधिर् न मया कार्यो वनवासे जुगुप्सितः
  
२।१०३।०२९च् युक्तम् उक्तं च कैकेय्या पित्रा मे सुकृतं कृतम्
  
२।१०३।०३०अ जानामि भरतं क्षान्तं गुरुसत्कारकारिणम्
  
२।१०३।०३०च् सर्वम् एवात्र कल्याणं सत्यसन्धे महात्मनि
  
२।१०३।०३१अ अनेन धर्मशीलेन वनात् प्रत्यागतः पुनः
  
२।१०३।०३१च् भ्रात्रा सह भविष्यामि पृथिव्याः पतिर् उत्तमः
  
२।१०३।०३२अ वृतो राजा हि कैकेय्या मया तद् वचनं कृतम्
  
२।१०३।०३२च् अनृतान् मोचयानेन पितरं तं महीपतिम्
  
२।१०४।००१अ तम् अप्रतिमतेजोभ्यां भ्रातृभ्यां रोमहर्षणम्
  
२।१०४।००१च् विस्मिताः सङ्गमं प्रेक्ष्य समवेता महर्षयः
  
२।१०४।००२अ अन्तर्हितास् त्व् ऋषिगणाः सिद्धाश् च परमर्षयः
  
२।१०४।००२च् तौ भ्रातरौ महात्मानौ काकुत्स्थौ प्रशशंसिरे
  
२।१०४।००३अ स धन्यो यस्य पुत्रौ द्वौ धर्मज्ञौ धर्मविक्रमौ
  
२।१०४।००३च् श्रुत्वा वयं हि सम्भाषाम् उभयोः स्पृहयामहे
  
२।१०४।००४अ ततस् त्व् ऋषिगणाः क्षिप्रं दशग्रीववधैषिणः
  
२।१०४।००४च् भरतं राजशार्दूलम् इत्य् ऊचुः सङ्गता वचः
  
२।१०४।००५अ कुले जात महाप्राज्ञ महावृत्त महायशः
  
२।१०४।००५च् ग्राह्यं रामस्य वाक्यं ते पितरं यद्य् अवेक्षसे
  
२।१०४।००६अ सदानृणम् इमं रामं वयम् इच्छामहे पितुः
  
२।१०४।००६च् अनृणत्वाच् च कैकेय्याः स्वर्गं दशरथो गतः
  
२।१०४।००७अ एतावद् उक्त्वा वचनं गन्धर्वाः समहर्षयः
  
२।१०४।००७च् राजर्षयश् चैव तथा सर्वे स्वां स्वां गतिं गताः
  
२।१०४।००८अ ह्लादितस् तेन वाक्येन शुभेन शुभदर्शनः
  
२।१०४।००८च् रामः संहृष्टवदनस् तान् ऋषीन् अभ्यपूजयत्
  
२।१०४।००९अ स्रस्तगात्रस् तु भरतः स वाचा सज्जमानया
  
२।१०४।००९च् कृताञ्जलिर् इदं वाक्यं राघवं पुनर् अब्रवीत्
  
२।१०४।०१०अ राजधर्मम् अनुप्रेक्ष्य कुलधर्मानुसन्ततिम्
  
२।१०४।०१०च् कर्तुम् अर्हसि काकुत्स्थ मम मातुश् च याचनाम्
  
२।१०४।०११अ रक्षितुं सुमहद् राज्यम् अहम् एकस् तु नोत्सहे
  
२।१०४।०११च् पौरजानपदांश् चापि रक्तान् रञ्जयितुं तथा
  
२।१०४।०१२अ ज्ञातयश् च हि योधाश् च मित्राणि सुहृदश् च नः
  
२।१०४।०१२च् त्वाम् एव प्रतिकाङ्क्षन्ते पर्जन्यम् इव कर्षकाः
  
२।१०४।०१३अ इदं राज्यं महाप्राज्ञ स्थापय प्रतिपद्य हि
  
२।१०४।०१३च् शक्तिमान् असि काकुत्स्थ लोकस्य परिपालने
  
२।१०४।०१४अ इत्य् उक्त्वा न्यपतद् भ्रातुः पादयोर् भरतस् तदा
  
२।१०४।०१४च् भृशं सम्प्रार्थयाम् आस रामम् एवं प्रियं वदः
  
२।१०४।०१५अ तम् अङ्के भ्रातरं कृत्वा रामो वचनम् अब्रवीत्
  
२।१०४।०१५च् श्यामं नलिनपत्राक्षं मत्तहंसस्वरः स्वयम्
  
२।१०४।०१६अ आगता त्वाम् इयं बुद्धिः स्वजा वैनयिकी च या
  
२।१०४।०१६च् भृशम् उत्सहसे तात रक्षितुं पृथिवीम् अपि
  
२।१०४।०१७अ अमात्यैश् च सुहृद्भिश् च बुद्धिमद्भिश् च मन्त्रिभिः
  
२।१०४।०१७च् सर्वकार्याणि सम्मन्त्र्य सुमहान्त्य् अपि कारय
  
२।१०४।०१८अ लक्ष्मीश् चन्द्राद् अपेयाद् वा हिमवान् वा हिमं त्यजेत्
  
२।१०४।०१८च् अतीयात् सागरो वेलां न प्रतिज्ञाम् अहं पितुः
  
२।१०४।०१९अ कामाद् वा तात लोभाद् वा मात्रा तुभ्यम् इदं कृतम्
  
२।१०४।०१९च् न तन् मनसि कर्तव्यं वर्तितव्यं च मातृवत्
  
२।१०४।०२०अ एवं ब्रुवाणं भरतः कौसल्यासुतम् अब्रवीत्
  
२।१०४।०२०च् तेजसादित्यसङ्काशं प्रतिपच्चन्द्रदर्शनम्
  
२।१०४।०२१अ अधिरोहार्य पादाभ्यां पादुके हेमभूषिते
  
२।१०४।०२१च् एते हि सर्वलोकस्य योगक्षेमं विधास्यतः
  
२।१०४।०२२अ सो ऽधिरुह्य नरव्याघ्रः पादुके ह्य् अवरुह्य च
  
२।१०४।०२२च् प्रायच्छत् सुमहातेजा भरताय महात्मने
  
२।१०४।०२३अ स पादुके ते भरतः प्रतापवान्; स्वलङ्कृते सम्परिगृह्य धर्मवित्
  
२।१०४।०२३च् प्रदक्षिणं चैव चकार राघवं; चकार चैवोत्तमनागमूर्धनि
  
२।१०४।०२४अ अथानुपूर्व्यात् प्रतिपूज्य तं जनं; गुरूंश् च मन्त्रिप्रकृतीस् तथानुजौ
  
२।१०४।०२४च् व्यसर्जयद् राघववंशवर्धनः; स्थितः स्वधर्मे हिमवान् इवाचलः
  
२।१०४।०२५अ तं मातरो बाष्पगृहीतकण्ठो; दुःखेन नामन्त्रयितुं हि शेकुः
  
२।१०४।०२५च् स त्व् एव मातॄर् अभिवाद्य सर्वा; रुदन् कुटीं स्वां प्रविवेश रामः
  
२।१०५।००१अ ततः शिरसि कृत्वा तु पादुके भरतस् तदा
  
२।१०५।००१च् आरुरोह रथं हृष्टः शत्रुघ्नेन समन्वितः
  
२।१०५।००२अ वसिष्ठो वामदेवश् च जाबालिश् च दृढव्रतः
  
२।१०५।००२च् अग्रतः प्रययुः सर्वे मन्त्रिणो मन्त्रपूजिताः
  
२।१०५।००३अ मन्दाकिनीं नदीं रम्यां प्राङ्मुखास् ते ययुस् तदा
  
२।१०५।००३च् प्रदक्षिणं च कुर्वाणाश् चित्रकूटं महागिरिम्
  
२।१०५।००४अ पश्यन् धातुसहस्राणि रम्याणि विविधानि च
  
२।१०५।००४च् प्रययौ तस्य पार्श्वेन ससैन्यो भरतस् तदा
  
२।१०५।००५अ अदूराच् चित्रकूटस्य ददर्श भरतस् तदा
  
२।१०५।००५च् आश्रमं यत्र स मुनिर् भरद्वाजः कृतालयः
  
२।१०५।००६अ स तम् आश्रमम् आगम्य भरद्वाजस्य बुद्धिमान्
  
२।१०५।००६च् अवतीर्य रथात् पादौ ववन्दे कुलनन्दनः
  
२।१०५।००७अ ततो हृष्टो भरद्वाजो भरतं वाक्यम् अब्रवीत्
  
२।१०५।००७च् अपि कृत्यं कृतं तात रामेण च समागतम्
  
२।१०५।००८अ एवम् उक्तस् तु भरतो भरद्वाजेन धीमता
  
२।१०५।००८च् प्रत्युवाच भरद्वाजं भरतो धर्मवत्सलः
  
२।१०५।००९अ स याच्यमानो गुरुणा मया च दृढविक्रमः
  
२।१०५।००९च् राघवः परमप्रीतो वसिष्ठं वाक्यम् अब्रवीत्
  
२।१०५।०१०अ पितुः प्रतिज्ञां ताम् एव पालयिष्यामि तत्त्वतः
  
२।१०५।०१०च् चतुर्दश हि वर्षाणि य प्रतिज्ञा पितुर् मम
  
२।१०५।०११अ एवम् उक्तो महाप्राज्ञो वसिष्ठः प्रत्युवाच ह
  
२।१०५।०११च् वाक्यज्ञो वाक्यकुशलं राघवं वचनं महत्
  
२।१०५।०१२अ एते प्रयच्छ संहृष्टः पादुके हेमभूषिते
  
२।१०५।०१२च् अयोध्यायां महाप्राज्ञ योगक्षेमकरे तव
  
२।१०५।०१३अ एवम् उक्तो वसिष्ठेन राघवः प्राङ्मुखः स्थितः
  
२।१०५।०१३च् पादुके हेमविकृते मम राज्याय ते ददौ
  
२।१०५।०१४अ निवृत्तो ऽहम् अनुज्ञातो रामेण सुमहात्मना
  
२।१०५।०१४च् अयोध्याम् एव गच्छामि गृहीत्वा पादुके शुभे
  
२।१०५।०१५अ एतच् छ्रुत्वा शुभं वाक्यं भरतस्य महात्मनः
  
२।१०५।०१५च् भरद्वाजः शुभतरं मुनिर् वाक्यम् उदाहरत्
  
२।१०५।०१६अ नैतच् चित्रं नरव्याघ्र शीलवृत्तवतां वर
  
२।१०५।०१६च् यद् आर्यं त्वयि तिष्ठेत् तु निम्ने वृष्टिम् इवोदकम्
  
२।१०५।०१७अ अमृतः स महाबाहुः पिता दशरथस् तव
  
२।१०५।०१७च् यस्य त्वम् ईदृशः पुत्रो धर्मात्मा धर्मवत्सलः
  
२।१०५।०१८अ तम् ऋषिं तु महात्मानम् उक्तवाक्यं कृताञ्जलिः
  
२।१०५।०१८च् आमन्त्रयितुम् आरेभे चरणाव् उपगृह्य च
  
२।१०५।०१९अ ततः प्रदक्षिणं कृत्वा भरद्वाजं पुनः पुनः
  
२।१०५।०१९च् भरतस् तु ययौ श्रीमान् अयोध्यां सह मन्त्रिभिः
  
२।१०५।०२०अ यानैश् च शकटैश् चैव हयैश् नागैश् च सा चमूः
  
२।१०५।०२०च् पुनर् निवृत्ता विस्तीर्णा भरतस्यानुयायिनी
  
२।१०५।०२१अ ततस् ते यमुनां दिव्यां नदीं तीर्त्वोर्मिमालिनीम्
  
२।१०५।०२१च् ददृशुस् तां पुनः सर्वे गङ्गां शिवजलां नदीम्
  
२।१०५।०२२अ तां रम्यजलसम्पूर्णां सन्तीर्य सह बान्धवः
  
२।१०५।०२२च् शृङ्गवेरपुरं रम्यं प्रविवेश ससैनिकः
  
२।१०५।०२३अ शृङ्गवेरपुराद् भूय अयोध्यां सन्ददर्श ह
  
२।१०५।०२३च् भरतो दुःखसन्तप्तः सारथिं चेदम् अब्रवीत्
  
२।१०५।०२४अ सारथे पश्य विध्वस्ता अयोध्या न प्रकाशते
  
२।१०५।०२४च् निराकारा निरानन्दा दीना प्रतिहतस्वना
  
२।१०६।००१अ स्निग्धगम्भीरघोषेण स्यन्दनेनोपयान् प्रभुः
  
२।१०६।००१च् अयोध्यां भरतः क्षिप्रं प्रविवेश महायशाः
  
२।१०६।००२अ बिडालोलूकचरिताम् आलीननरवारणाम्
  
२।१०६।००२च् तिमिराभ्याहतां कालीम् अप्रकाशां निशाम् इव
  
२।१०६।००३अ राहुशत्रोः प्रियां पत्नीं श्रिया प्रज्वलितप्रभाम्
  
२।१०६।००३च् ग्रहेणाभ्युत्थितेनैकां रोहिणीम् इव पीडिताम्
  
२।१०६।००४अ अल्पोष्णक्षुब्धसलिलां घर्मोत्तप्तविहङ्गमाम्
  
२।१०६।००४च् लीनमीनझषग्राहां कृशां गिरिनदीम् इव
  
२।१०६।००५अ विधूमाम् इव हेमाभाम् अध्वराग्निसमुत्थिताम्
  
२।१०६।००५च् हविरभ्युक्षितां पश्चाच् छिखां विप्रलयं गताम्
  
२।१०६।००६अ विध्वस्तकवचां रुग्णगजवाजिरथध्वजाम्
  
२।१०६।००६च् हतप्रवीराम् आपन्नां चमूम् इव महाहवे
  
२।१०६।००७अ सफेनां सस्वनां भूत्वा सागरस्य समुत्थिताम्
  
२।१०६।००७च् प्रशान्तमारुतोद्धूतां जलोर्मिम् इव निःस्वनाम्
  
२।१०६।००८अ त्यक्तां यज्ञायुधैः सर्वैर् अभिरूपैश् च याजकैः
  
२।१०६।००८च् सुत्याकाले विनिर्वृत्ते वेदिं गतरवाम् इव
  
२।१०६।००९अ गोष्ठमध्ये स्थिताम् आर्ताम् अचरन्तीं नवं तृणम्
  
२।१०६।००९च् गोवृषेण परित्यक्तां गवां पत्नीम् इवोत्सुकाम्
  
२।१०६।०१०अ प्रभाकरालैः सुस्निग्धैः प्रज्वलद्भिर् इवोत्तमैः
  
२।१०६।०१०च् वियुक्तां मणिभिर् जात्यैर् नवां मुक्तावलीम् इव
  
२।१०६।०११अ सहसा चलितां स्थानान् महीं पुण्यक्षयाद् गताम्
  
२।१०६।०११च् संहृतद्युतिविस्तारां ताराम् इव दिवश् च्युताम्
  
२।१०६।०१२अ पुष्पनद्धां वसन्तान्ते मत्तभ्रमरशालिनीम्
  
२।१०६।०१२च् द्रुतदावाग्निविप्लुष्टां क्लान्तां वनलताम् इव
  
२।१०६।०१३अ सम्मूढनिगमां सर्वां सङ्क्षिप्तविपणापणाम्
  
२।१०६।०१३च् प्रच्छन्नशशिनक्षत्रां द्याम् इवाम्बुधरैर् वृताम्
  
२।१०६।०१४अ क्षीणपानोत्तमैर् भिन्नैः शरावैर् अभिसंवृताम्
  
२।१०६।०१४च् हतशौण्डाम् इवाकाशे पानभूमिम् असंस्कृताम्
  
२।१०६।०१५अ वृक्णभूमितलां निम्नां वृक्णपात्रैः समावृताम्
  
२।१०६।०१५च् उपयुक्तोदकां भग्नां प्रपां निपतिताम् इव
  
२।१०६।०१६अ विपुलां विततां चैव युक्तपाशां तरस्विनाम्
  
२।१०६।०१६च् भूमौ बाणैर् विनिष्कृत्तां पतितां ज्याम् इवायुधात्
  
२।१०६।०१७अ सहसा युद्धशौण्डेन हयारोहेण वाहिताम्
  
२।१०६।०१७च् निक्षिप्तभाण्डाम् उत्सृष्टां किशोरीम् इव दुर्बलाम्
  
२।१०६।०१८अ प्रावृषि प्रविगाढायां प्रविष्टस्याभ्र मण्डलम्
  
२।१०६।०१८च् प्रच्छन्नां नीलजीमूतैर् भास्करस्य प्रभाम् इव
  
२।१०६।०१९अ भरतस् तु रथस्थः सञ् श्रीमान् दशरथात्मजः
  
२।१०६।०१९च् वाहयन्तं रथश्रेष्ठं सारथिं वाक्यम् अब्रवीत्
  
२।१०६।०२०अ किं नु खल्व् अद्य गम्भीरो मूर्छितो न निशम्यते
  
२।१०६।०२०च् यथापुरम् अयोध्यायां गीतवादित्रनिःस्वनः
  
२।१०६।०२१अ वारुणीमदगन्धाश् च माल्यगन्धश् च मूर्छितः
  
२।१०६।०२१च् धूपितागरुगन्धश् च न प्रवाति समन्ततः
  
२।१०६।०२२अ यानप्रवरघोषश् च स्निग्धश् च हयनिःस्वनः
  
२।१०६।०२२च् प्रमत्तगजनादश् च महांश् च रथनिःस्वनः
  
२।१०६।०२२ए नेदानीं श्रूयते पुर्याम् अस्यां रामे विवासिते
  
२।१०६।०२३अ तरुणैश् चारु वेषैश् च नरैर् उन्नतगामिभिः
  
२।१०६।०२३च् सम्पतद्भिर् अयोध्यायां न विभान्ति महापथाः
  
२।१०६।०२४अ एवं बहुविधं जल्पन् विवेश वसतिं पितुः
  
२।१०६।०२४च् तेन हीनां नरेन्द्रेण सिंहहीनां गुहाम् इव
  
२।१०७।००१अ ततो निक्षिप्य मातॄह् स अयोध्यायां दृढव्रतः
  
२।१०७।००१च् भरतः शोकसन्तप्तो गुरून् इदम् अथाब्रवीत्
  
२।१०७।००२अ नन्दिग्रामं गमिष्यामि सर्वान् आमन्त्रये ऽद्य वः
  
२।१०७।००२च् तत्र दुःखम् इदं सर्वं सहिष्ये राघवं विना
  
२।१०७।००३अ गतश् च हि दिवं राजा वनस्थश् च गुरुर् मम
  
२।१०७।००३च् रामं प्रतीक्षे राज्याय स हि राजा महायशाः
  
२।१०७।००४अ एतच् छ्रुत्वा शुभं वाक्यं भरतस्य महात्मनः
  
२।१०७।००४च् अब्रुवन् मन्त्रिणः सर्वे वसिष्ठश् च पुरोहितः
  
२।१०७।००५अ सदृशं श्लाघनीयं च यद् उक्तं भरत त्वया
  
२।१०७।००५च् वचनं भ्रातृवात्सल्याद् अनुरूपं तवैव तत्
  
२।१०७।००६अ नित्यं ते बन्धुलुब्धस्य तिष्ठतो भ्रातृसौहृदे
  
२।१०७।००६च् आर्यमार्गं प्रपन्नस्य नानुमन्येत कः पुमान्
  
२।१०७।००७अ मन्त्रिणां वचनं श्रुत्वा यथाभिलषितं प्रियम्
  
२।१०७।००७च् अब्रवीत् सारथिं वाक्यं रथो मे युज्यताम् इति
  
२।१०७।००८अ प्रहृष्टवदनः सर्वा मातॄह् समभिवाद्य सः
  
२।१०७।००८च् आरुरोह रथं श्रीमाञ् शत्रुघ्नेन समन्वितः
  
२।१०७।००९अ आरुह्य तु रथं शीघ्रं शत्रुघ्नभरताव् उभौ
  
२।१०७।००९च् ययतुः परमप्रीतौ वृतौ मन्त्रिपुरोहितैः
  
२।१०७।०१०अ अग्रतो पुरवस् तत्र वसिष्ठ प्रमुखा द्विजाः
  
२।१०७।०१०च् प्रययुः प्राङ्मुखाः सर्वे नन्दिग्रामो यतो ऽभवत्
  
२।१०७।०११अ बलं च तद् अनाहूतं गजाश्वरथसङ्कुलम्
  
२।१०७।०११च् प्रययौ भरते याते सर्वे च पुरवासिनः
  
२।१०७।०१२अ रथस्थः स तु धर्मात्मा भरतो भ्रातृवत्सलः
  
२।१०७।०१२च् नन्दिग्रामं ययौ तूर्णं शिरस्य् आधाय पादुके
  
२।१०७।०१३अ ततस् तु भरतः क्षिप्रं नन्दिग्रामं प्रविश्य सः
  
२।१०७।०१३च् अवतीर्य रथात् तूर्णं गुरून् इदम् उवाच ह
  
२।१०७।०१४अ एतद् राज्यं मम भ्रात्रा दत्तं सन्न्यासवत् स्वयम्
  
२।१०७।०१४च् योगक्षेमवहे चेमे पादुके हेमभूषिते
  
२।१०७।०१४ए तम् इमं पालयिष्यामि राघवागमनं प्रति
  
२।१०७।०१५अ क्षिप्रं संयोजयित्वा तु राघवस्य पुनः स्वयम्
  
२।१०७।०१५च् चरणौ तौ तु रामस्य द्रक्ष्यामि सहपादुकौ
  
२।१०७।०१६अ ततो निक्षिप्तभारो ऽहं राघवेण समागतः
  
२।१०७।०१६च् निवेद्य गुरवे राज्यं भजिष्ये गुरुवृत्तिताम्
  
२।१०७।०१७अ राघवाय च सन्न्यासं दत्त्वेमे वरपादुके
  
२।१०७।०१७च् राज्यं चेदम् अयोध्यां च धूतपापो भवामि च
  
२।१०७।०१८अ अभिषिक्ते तु काकुत्स्थे प्रहृष्टमुदिते जने
  
२।१०७।०१८च् प्रीतिर् मम यशश् चैव भवेद् राज्याच् चतुर्गुणम्
  
२।१०७।०१९अ एवं तु विलपन् दीनो भरतः स महायशाः
  
२।१०७।०१९च् नन्दिग्रामे ऽकरोद् राज्यं दुःखितो मन्त्रिभिः सह
  
२।१०७।०२०अ स वल्कलजटाधारी मुनिवेषधरः प्रभुः
  
२।१०७।०२०च् नन्दिग्रामे ऽवसद् वीरः ससैन्यो भरतस् तदा
  
२।१०७।०२१अ रामागमनम् आकाङ्क्षन् भरतो भ्रातृवत्सलः
  
२।१०७।०२१च् भ्रातुर् वचनकारी च प्रतिज्ञापारगस् तदा
  
२।१०७।०२२अ पादुके त्व् अभिषिच्याथ नन्दिग्रामे ऽवसत् तदा
  
२।१०७।०२२च् भरतः शासनं सर्वं पादुकाभ्यां न्यवेदयत्
  
२।१०८।००१अ प्रतिप्रयाते भरते वसन् रामस् तपोवने
  
२।१०८।००१च् लक्षयाम् आस सोद्वेगम् अथौत्सुक्यं तपस्विनाम्
  
२।१०८।००२अ ये तत्र चित्रकूटस्य पुरस्तात् तापसाश्रमे
  
२।१०८।००२च् रामम् आश्रित्य निरतास् तान् अलक्षयद् उत्सुकान्
  
२।१०८।००३अ नयनैर् भृकुटीभिश् च रामं निर्दिश्य शङ्किताः
  
२।१०८।००३च् अन्योन्यम् उपजल्पन्तः शनैश् चक्रुर् मिथः कथाः
  
२।१०८।००४अ तेषाम् औत्सुक्यम् आलक्ष्य रामस् त्व् आत्मनि शङ्कितः
  
२।१०८।००४च् कृताञ्जलिर् उवाचेदम् ऋषिं कुलपतिं ततः
  
२।१०८।००५अ न कच्चिद् भगवन् किं चित् पूर्ववृत्तम् इदं मयि
  
२।१०८।००५च् दृश्यते विकृतं येन विक्रियन्ते तपस्विनः
  
२।१०८।००६अ प्रमादाच् चरितं कच्चित् किं चिन् नावरजस्य मे
  
२।१०८।००६च् लक्ष्मणस्यर्षिभिर् दृष्टं नानुरूपम् इवात्मनः
  
२।१०८।००७अ कच्चिच् छुश्रूषमाणा वः शुश्रूषणपरा मयि
  
२।१०८।००७च् प्रमदाभ्युचितां वृत्तिं सीता युक्तं न वर्तते
  
२।१०८।००८अ अथर्षिर् जरया वृद्धस् तपसा च जरां गतः
  
२।१०८।००८च् वेपमान इवोवाच रामं भूतदयापरम्
  
२।१०८।००९अ कुतः कल्याणसत्त्वायाः कल्याणाभिरतेस् तथा
  
२।१०८।००९च् चलनं तात वैदेह्यास् तपस्विषु विशेषतः
  
२।१०८।०१०अ त्वन्निमित्तम् इदं तावत् तापसान् प्रति वर्तते
  
२।१०८।०१०च् रक्षोभ्यस् तेन संविग्नाः कथयन्ति मिथः कथाः
  
२।१०८।०११अ रावणावरजः कश् चित् खरो नामेह राक्षसः
  
२।१०८।०११च् उत्पाट्य तापसान् सर्वाञ् जनस्थाननिकेतनान्
  
२।१०८।०१२अ धृष्टश् च जितकाशी च नृशंसः पुरुषादकः
  
२।१०८।०१२च् अवलिप्तश् च पापश् च त्वां च तात न मृष्यते
  
२।१०८।०१३अ त्वं यदा प्रभृति ह्य् अस्मिन्न् आश्रमे तात वर्तसे
  
२।१०८।०१३च् तदा प्रभृति रक्षांसि विप्रकुर्वन्ति तापसान्
  
२।१०८।०१४अ दर्शयन्ति हि बीभत्सैः क्रूरैर् भीषणकैर् अपि
  
२।१०८।०१४च् नाना रूपैर् विरूपैश् च रूपैर् असुखदर्शनैः
  
२।१०८।०१५अ अप्रशस्तैर् अशुचिभिः सम्प्रयोज्य च तापसान्
  
२।१०८।०१५च् प्रतिघ्नन्त्य् अपरान् क्षिप्रम् अनार्याः पुरतः स्थितः
  
२।१०८।०१६अ तेषु तेष्व् आश्रमस्थानेष्व् अबुद्धम् अवलीय च
  
२।१०८।०१६च् रमन्ते तापसांस् तत्र नाशयन्तो ऽल्पचेतसः
  
२।१०८।०१७अ अपक्षिपन्ति स्रुग्भाण्डान् अग्नीन् सिञ्चन्ति वारिणा
  
२।१०८।०१७च् कलशांश् च प्रमृद्नन्ति हवने समुपस्थिते
  
२।१०८।०१८अ तैर् दुरात्मभिर् आविष्टान् आश्रमान् प्रजिहासवः
  
२।१०८।०१८च् गमनायान्यदेशस्य चोदयन्त्य् ऋषयो ऽद्य माम्
  
२।१०८।०१९अ तत् पुरा राम शारीराम् उपहिंसां तपस्विषु
  
२।१०८।०१९च् दर्शयति हि दुष्टास् ते त्यक्ष्याम इमम् आश्रमम्
  
२।१०८।०२०अ बहुमूलफलं चित्रम् अविदूराद् इतो वनम्
  
२।१०८।०२०च् पुराणाश्रमम् एवाहं श्रयिष्ये सगणः पुनः
  
२।१०८।०२१अ खरस् त्वय्य् अपि चायुक्तं पुरा तात प्रवर्तते
  
२।१०८।०२१च् सहास्माभिर् इतो गच्छ यदि बुद्धिः प्रवर्तते
  
२।१०८।०२२अ सकलत्रस्य सन्देहो नित्यं यत् तस्य राघव
  
२।१०८।०२२च् समर्थस्यापि हि सतो वासो दुःख इहाद्य ते
  
२।१०८।०२३अ इत्य् उक्तवन्तं रामस् तं राजपुत्रस् तपस्विनम्
  
२।१०८।०२३च् न शशाकोत्तरैर् वाक्यैर् अवरोद्धुं समुत्सुकम्
  
२।१०८।०२४अ अभिनन्द्य समापृच्छ्य समाधाय च राघवम्
  
२।१०८।०२४च् स जगामाश्रमं त्यक्त्वा कुलैः कुलपतिः सह
  
२।१०८।०२५अ रामः संसाध्य त्व् ऋषिगणम् अनुगमनाद्; देशात् तस्माच्चित् कुलपतिम् अभिवाद्यर्षिम्
  
२।१०८।०२५च् सम्यक्प्रीतैस् तैर् अनुमत उपदिष्टार्थः; पुण्यं वासाय स्वनिलयम् उपसम्पेदे
  
२।१०८।०२६अ आश्रमं त्व् ऋषिविरहितं प्रभुः; क्षणम् अपि न जहौ स राघवः
  
२।१०८।०२६च् राघवं हि सततम् अनुगतास्; तापसाश् चर्षिचरितधृतगुणाः
  
२।१०९।००१अ राघवस् त्व् अपयातेषु तपस्विषु विचिन्तयन्
  
२।१०९।००१च् न तत्रारोचयद् वासं कारणैर् बहुभिस् तदा
  
२।१०९।००२अ इह मे भरतो दृष्टो मातरश् च सनागराः
  
२।१०९।००२च् सा च मे स्मृतिर् अन्वेति तान् नित्यम् अनुशोचतः
  
२।१०९।००३अ स्कन्धावारनिवेशेन तेन तस्य महात्मनः
  
२।१०९।००३च् हयहस्तिकरीषैश् च उपमर्दः कृतो भृशम्
  
२।१०९।००४अ तस्माद् अन्यत्र गच्छाम इति सञ्चिन्त्य राघवः
  
२।१०९।००४च् प्रातिष्ठत स वैदेह्या लक्ष्मणेन च सङ्गतः
  
२।१०९।००५अ सो ऽत्रेर् आश्रमम् आसाद्य तं ववन्दे महायशाः
  
२।१०९।००५च् तं चापि भगवान् अत्रिः पुत्रवत् प्रत्यपद्यत
  
२।१०९।००६अ स्वयम् आतिथ्यम् आदिश्य सर्वम् अस्य सुसत्कृतम्
  
२।१०९।००६च् सौमित्रिं च महाभागां सीतां च समसान्त्वयत्
  
२।१०९।००७अ पत्नीं च तम् अनुप्राप्तां वृद्धाम् आमन्त्र्य सत्कृताम्
  
२।१०९।००७च् सान्त्वयाम् आस धर्मज्ञः सर्वभूतहिते रतः
  
२।१०९।००८अ अनसूयां महाभागां तापसीं धर्मचारिणीम्
  
२।१०९।००८च् प्रतिगृह्णीष्व वैदेहीम् अब्रवीद् ऋषिसत्तमः
  
२।१०९।००९अ रामाय चाचचक्षे तां तापसीं धर्मचारिणीम्
  
२।१०९।००९च् दश वर्षाण्य् अनावृष्ट्या दग्धे लोके निरन्तरम्
  
२।१०९।०१०अ यया मूलफले सृष्टे जाह्नवी च प्रवर्तिता
  
२।१०९।०१०च् उग्रेण तपसा युक्ता नियमैश् चाप्य् अलङ्कृता
  
२।१०९।०११अ दशवर्षसहस्राणि यया तप्तं महत् तपः
  
२।१०९।०११च् अनसूयाव्रतैस् तात प्रत्यूहाश् च निबर्हिताः
  
२।१०९।०१२अ देवकार्यनिमित्तं च यया सन्त्वरमाणया
  
२।१०९।०१२च् दशरात्रं कृत्वा रात्रिः सेयं मातेव ते ऽनघ
  
२।१०९।०१३अ ताम् इमां सर्वभूतानां नमस्कार्यां यशस्विनीम्
  
२।१०९।०१३च् अभिगच्छतु वैदेही वृद्धाम् अक्रोधनां सदा
  
२।१०९।०१४अ एवं ब्रुवाणं तम् ऋषिं तथेत्य् उक्त्वा स राघवः
  
२।१०९।०१४च् सीताम् उवाच धर्मज्ञाम् इदं वचनम् उत्तमम्
  
२।१०९।०१५अ राजपुत्रि श्रुतं त्व् एतन् मुनेर् अस्य समीरितम्
  
२।१०९।०१५च् श्रेयो ऽर्थम् आत्मनः शीघ्रम् अभिगच्छ तपस्विनीम्
  
२।१०९।०१६अ अनसूयेति या लोके कर्मभिः क्यातिम् आगता
  
२।१०९।०१६च् तां शीघ्रम् अभिगच्छ त्वम् अभिगम्यां तपस्विनीम्
  
२।१०९।०१७अ सीता त्व् एतद् वचः श्रुत्वा राघवस्य हितैषिणी
  
२।१०९।०१७च् ताम् अत्रिपत्नीं धर्मज्ञाम् अभिचक्राम मैथिली
  
२।१०९।०१८अ शिथिलां वलितां वृद्धां जरापाण्डुरमूर्धजाम्
  
२।१०९।०१८च् सततं वेपमानाङ्गीं प्रवाते कदली यथा
  
२।१०९।०१९अ तां तु सीता महाभागाम् अनसूयां पतिव्रताम्
  
२।१०९।०१९च् अभ्यवादयद् अव्यग्रा स्वं नाम समुदाहरत्
  
२।१०९।०२०अ अभिवाद्य च वैदेही तापसीं ताम् अनिन्दिताम्
  
२।१०९।०२०च् बद्धाञ्जलिपुटा हृष्टा पर्यपृच्छद् अनामयम्
  
२।१०९।०२१अ ततः सीतां महाभागां दृष्ट्वा तां धर्मचारिणीम्
  
२।१०९।०२१च् सान्त्वयन्त्य् अब्रवीद् धृष्टा दिष्ट्या धर्मम् अवेक्षसे
  
२।१०९।०२२अ त्यक्त्वा ज्ञातिजनं सीते मानम् ऋद्धिं च मानिनि
  
२।१०९।०२२च् अवरुद्धं वने रामं दिष्ट्या त्वम् अनुगच्छसि
  
२।१०९।०२३अ नगरस्थो वनस्थो वा पापो वा यदि वाशुभः
  
२।१०९।०२३च् यासां स्त्रीणां प्रियो भर्ता तासां लोका महोदयाः
  
२।१०९।०२४अ दुःशीलः कामवृत्तो वा धनैर् वा परिवर्जितः
  
२।१०९।०२४च् स्त्रीणाम् आर्य स्वभावानां परमं दैवतं पतिः
  
२।१०९।०२५अ नातो विशिष्टं पश्यामि बान्धवं विमृशन्त्य् अहम्
  
२।१०९।०२५च् सर्वत्र योग्यं वैदेहि तपः कृतम् इवाव्ययम्
  
२।१०९।०२६अ न त्व् एवम् अवगच्छन्ति गुण दोषम् असत् स्त्रियः
  
२।१०९।०२६च् कामवक्तव्यहृदया भर्तृनाथाश् चरन्ति याः
  
२।१०९।०२७अ प्राप्नुवन्त्य् अयशश् चैव धर्मभ्रंशं च मैथिलि
  
२।१०९।०२७च् अकार्य वशम् आपन्नाः स्त्रियो याः खलु तद् विधाः
  
२।१०९।०२८अ त्वद्विधास् तु गुणैर् युक्ता दृष्टलोकपरावराः
  
२।१०९।०२८च् स्त्रियः स्वर्गे चरिष्यन्ति यथा पुण्यकृतस् तथा
  
२।११०।००१अ सा त्व् एवम् उक्ता वैदेही अनसूयान् असूयया
  
२।११०।००१च् प्रतिपूज्य वचो मन्दं प्रवक्तुम् उपचक्रमे
  
२।११०।००२अ नैतद् आश्चर्यम् आर्याया यन् मां त्वम् अनुभाषसे
  
२।११०।००२च् विदितं तु ममाप्य् एतद् यथा नार्याः पतिर् गुरुः
  
२।११०।००३अ यद्य् अप्य् एष भवेद् भर्ता ममार्ये वृत्तवर्जितः
  
२।११०।००३च् अद्वैधम् उपवर्तव्यस् तथाप्य् एष मया भवेत्
  
२।११०।००४अ किं पुनर् यो गुणश्लाघ्यः सानुक्रोशो जितेन्द्रियः
  
२।११०।००४च् स्थिरानुरागो धर्मात्मा मातृवर्ती पितृ प्रियः
  
२।११०।००५अ यां वृत्तिं वर्तते रामः कौसल्यायां महाबलः
  
२।११०।००५च् ताम् एव नृपनारीणाम् अन्यासाम् अपि वर्तते
  
२।११०।००६अ सकृद् दृष्टास्व् अपि स्त्रीषु नृपेण नृपवत्सलः
  
२।११०।००६च् मातृवद् वर्तते वीरो मानम् उत्सृज्य धर्मवित्
  
२।११०।००७अ आगच्छन्त्याश् च विजनं वनम् एवं भयावहम्
  
२।११०।००७च् समाहितं हि मे श्वश्र्वा हृदये यत् स्थितं मम
  
२।११०।००८अ प्राणिप्रदानकाले च यत् पुरा त्व् अग्निसन्निधौ
  
२।११०।००८च् अनुशिष्टा जनन्यास्मि वाक्यं तद् अपि मे धृतम्
  
२।११०।००९अ नवीकृतं तु तत् सर्वं वाक्यैस् ते धर्मचारिणि
  
२।११०।००९च् पतिशुश्रूषणान् नार्यास् तपो नान्यद् विधीयते
  
२।११०।०१०अ सावित्री पतिशुश्रूषां कृत्वा स्वर्गे महीयते
  
२।११०।०१०च् तथा वृत्तिश् च याता त्वं पतिशुश्रूषया दिवम्
  
२।११०।०११अ वरिष्ठा सर्वनारीणाम् एषा च दिवि देवता
  
२।११०।०११च् रोहिणी च विना चन्द्रं मुहूर्तम् अपि दृश्यते
  
२।११०।०१२अ एवंविधाश् च प्रवराः स्त्रियो भर्तृदृढव्रताः
  
२।११०।०१२च् देवलोके महीयन्ते पुण्येन स्वेन कर्मणा
  
२।११०।०१३अ ततो ऽनसूया संहृष्टा श्रुत्वोक्तं सीतया वचः
  
२।११०।०१३च् शिरस्य् आघ्राय चोवाच मैथिलीं हर्षयन्त्य् उत
  
२।११०।०१४अ नियमैर् विविधैर् आप्तं तपो हि महद् अस्ति मे
  
२।११०।०१४च् तत् संश्रित्य बलं सीते छन्दये त्वां शुचिव्रते
  
२।११०।०१५अ उपपन्नं च युक्तं च वचनं तव मैथिलि
  
२।११०।०१५च् प्रीता चास्म्य् उचितं किं ते करवाणि ब्रवीहि मे
  
२।११०।०१५ए कृतम् इत्य् अब्रवीत् सीता तपोबलसमन्विताम्
  
२।११०।०१६अ सा त्व् एवम् उक्ता धर्मज्ञा तया प्रीततराभवत्
  
२।११०।०१६च् सफलं च प्रहर्षं ते हन्त सीते करोम्य् अहम्
  
२।११०।०१७अ इदं दिव्यं वरं माल्यं वस्त्रम् आभरणानि च
  
२।११०।०१७च् अङ्गरागं च वैदेहि महार्हम् अनुलेपनम्
  
२।११०।०१८अ मया दत्तम् इदं सीते तव गात्राणि शोभयेत्
  
२।११०।०१८च् अनुरूपम् असङ्क्लिष्टं नित्यम् एव भविष्यति
  
२।११०।०१९अ अङ्गरागेण दिव्येन लिप्ताङ्गी जनकात्मजे
  
२।११०।०१९च् शोभयिष्यामि भर्तारं यथा श्रीर् विष्णुम् अव्ययम्
  
२।११०।०२०अ सा वस्त्रम् अङ्गरागं च भूषणानि स्रजस् तथा
  
२।११०।०२०च् मैथिली प्रतिजग्राह प्रीतिदानम् अनुत्तमम्
  
२।११०।०२१अ प्रतिगृह्य च तत् सीता प्रीतिदानं यशस्विनी
  
२।११०।०२१च् श्लिष्टाञ्जलिपुटा धीरा समुपास्त तपोधनाम्
  
२।११०।०२२अ तथा सीताम् उपासीनाम् अनसूया दृढव्रता
  
२।११०।०२२च् वचनं प्रष्टुम् आरेभे कथां कां चिद् अनुप्रियाम्
  
२।११०।०२३अ स्वयंवरे किल प्राप्ता त्वम् अनेन यशस्विना
  
२।११०।०२३च् राघवेणेति मे सीते कथा श्रुतिम् उपागता
  
२।११०।०२४अ तां कथां श्रोतुम् इच्छामि विस्तरेण च मैथिलि
  
२।११०।०२४च् यथानुभूतं कार्त्स्न्येन तन् मे त्वं वक्तुम् अर्हसि
  
२।११०।०२५अ एवम् उक्ता तु सा सीता तां ततो धर्मचारिणीम्
  
२।११०।०२५च् श्रूयताम् इति चोक्त्वा वै कथयाम् आस तां कथाम्
  
२।११०।०२६अ मिथिलाधिपतिर् वीरो जनको नाम धर्मवित्
  
२।११०।०२६च् क्षत्रधर्मण्य् अभिरतो न्यायतः शास्ति मेदिनीम्
  
२।११०।०२७अ तस्य लाङ्गलहस्तस्य कर्षतः क्षेत्रमण्डलम्
  
२।११०।०२७च् अहं किलोत्थिता भित्त्वा जगतीं नृपतेः सुता
  
२।११०।०२८अ स मां दृष्ट्वा नरपतिर् मुष्टिविक्षेपतत्परः
  
२।११०।०२८च् पांशु गुण्ठित सर्वाङ्गीं विस्मितो जनको ऽभवत्
  
२।११०।०२९अ अनपत्येन च स्नेहाद् अङ्कम् आरोप्य च स्वयम्
  
२।११०।०२९च् ममेयं तनयेत्य् उक्त्वा स्नेहो मयि निपातितः
  
२।११०।०३०अ अन्तरिक्षे च वाग् उक्ताप्रतिमा मानुषी किल
  
२।११०।०३०च् एवम् एतन् नरपते धर्मेण तनया तव
  
२।११०।०३१अ ततः प्रहृष्टो धर्मात्मा पिता मे मिथिलाधिपः
  
२।११०।०३१च् अवाप्तो विपुलाम् ऋद्धिं माम् अवाप्य नराधिपः
  
२।११०।०३२अ दत्त्वा चास्मीष्टवद् देव्यै ज्येष्ठायै पुण्यकर्मणा
  
२।११०।०३२च् तया सम्भाविता चास्मि स्निग्धया मातृसौहृदात्
  
२।११०।०३३अ पतिसंयोगसुलभं वयो दृष्ट्वा तु मे पिता
  
२।११०।०३३च् चिन्ताम् अभ्यगमद् दीनो वित्तनाशाद् इवाधनः
  
२।११०।०३४अ सदृशाच् चापकृष्टाच् च लोके कन्यापिता जनात्
  
२।११०।०३४च् प्रधर्षणाम् अवाप्नोति शक्रेणापि समो भुवि
  
२।११०।०३५अ तां धर्षणाम् अदूरस्थां सन्दृश्यात्मनि पार्थिवः
  
२।११०।०३५च् चिन्न्तार्णवगतः पारं नाससादाप्लवो यथ
  
२।११०।०३६अ अयोनिजां हि मां ज्ञात्वा नाध्यगच्छत् स चिन्तयन्
  
२।११०।०३६च् सदृशं चानुरूपं च महीपालः पतिं मम
  
२।११०।०३७अ तस्य बुद्धिर् इयं जाता चिन्तयानस्य सन्ततम्
  
२।११०।०३७च् स्वयं वरं तनूजायाः करिष्यामीति धीमतः
  
२।११०।०३८अ महायज्ञे तदा तस्य वरुणेन महात्मना
  
२।११०।०३८च् दत्तं धनुर्वरं प्रीत्या तूणी चाक्षय्य सायकौ
  
२।११०।०३९अ असञ्चाल्यं मनुष्यैश् च यत्नेनापि च गौरवात्
  
२।११०।०३९च् तन् न शक्ता नमयितुं स्वप्नेष्व् अपि नराधिपाः
  
२।११०।०४०अ तद् धनुः प्राप्य मे पित्रा व्याहृतं सत्यवादिना
  
२।११०।०४०च् समवाये नरेन्द्राणां पूर्वम् आमन्त्र्य पार्थिवान्
  
२।११०।०४१अ इदं च धनुर् उद्यम्य सज्यं यः कुरुते नरः
  
२।११०।०४१च् तस्य मे दुहिता भार्या भविष्यति न संशयः
  
२।११०।०४२अ तच् च दृष्ट्वा धनुःश्रेष्ठं गौरवाद् गिरिसन्निभम्
  
२।११०।०४२च् अभिवाद्य नृपा जग्मुर् अशक्तास् तस्य तोलने
  
२।११०।०४३अ सुदीर्घस्य तु कालस्य राघवो ऽयं महाद्युतिः
  
२।११०।०४३च् विश्वामित्रेण सहितो यज्ञं द्रष्टुं समागतः
  
२।११०।०४४अ लक्ष्मणेन सह भ्रात्रा रामः सत्यपराक्रमः
  
२।११०।०४४च् विश्वामित्रस् तु धर्मात्मा मम पित्रा सुपूजितः
  
२।११०।०४५अ प्रोवाच पितरं तत्र राघवो रामलक्ष्मणौ
  
२।११०।०४५च् सुतौ दशरथस्येमौ धनुर्दर्शनकाङ्क्षिणौ
  
२।११०।०४५ए इत्य् उक्तस् तेन विप्रेण तद् धनुः समुपानयत्
  
२।११०।०४६अ निमेषान्तरमात्रेण तद् आनम्य स वीर्यवान्
  
२।११०।०४६च् ज्यां समारोप्य झटिति पूरयाम् आस वीर्यवान्
  
२।११०।०४७अ तेन पूरयता वेगान् मध्ये भग्नं द्विधा धनुः
  
२।११०।०४७च् तस्य शब्दो ऽभवद् भीमः पतितस्याशनेर् इव
  
२।११०।०४८अ ततो ऽहं तत्र रामाय पित्रा सत्याभिसन्धिना
  
२।११०।०४८च् उद्यता दातुम् उद्यम्य जलभाजनम् उत्तमम्
  
२।११०।०४९अ दीयमानां न तु तदा प्रतिजग्राह राघवः
  
२।११०।०४९च् अविज्ञाय पितुश् छन्दम् अयोध्याधिपतेः प्रभोः
  
२।११०।०५०अ ततः श्वशुरम् आमन्त्र्य वृद्धं दशरथं नृपम्
  
२।११०।०५०च् मम पित्रा अहं दत्ता रामाय विदितात्मने
  
२।११०।०५१अ मम चैवानुजा साध्वी ऊर्मिला प्रियदर्शना
  
२।११०।०५१च् भार्यार्थे लक्ष्मणस्यापि दत्ता पित्रा मम स्वयम्
  
२।११०।०५२अ एवं दत्तास्मि रामाय तदा तस्मिन् स्वयं वरे
  
२।११०।०५२च् अनुरक्ता च धर्मेण पतिं वीर्यवतां वरम्
  
२।१११।००१अ अनसूया तु धर्मज्ञा श्रुत्वा तां महतीं कथाम्
  
२।१११।००१च् पर्यष्वजत बाहुभ्यां शिरस्य् आघ्राय मैथिलीम्
  
२।१११।००२अ व्यक्ताक्षरपदं चित्रं भाषितं मधुरं त्वया
  
२।१११।००२च् यथा स्वयंवरं वृत्तं तत् सर्वं हि श्रुतं मया
  
२।१११।००३अ रमे ऽहं कथया ते तु दृष्ढं मधुरभाषिणि
  
२।१११।००३च् रविर् अस्तं गतः श्रीमान् उपोह्य रजनीं शिवाम्
  
२।१११।००४अ दिवसं प्रति कीर्णानाम् आहारार्थं पतत्रिणाम्
  
२।१११।००४च् सन्ध्याकाले निलीनानां निद्रार्थं श्रूयते ध्वनिः
  
२।१११।००५अ एते चाप्य् अभिषेकार्द्रा मुनयः फलशोधनाः
  
२।१११।००५च् सहिता उपवर्तन्ते सलिलाप्लुतवल्कलाः
  
२।१११।००६अ ऋषीणाम् अग्निहोत्रेषु हुतेषु विधिपुर्वकम्
  
२।१११।००६च् कपोताङ्गारुणो धूमो दृश्यते पवनोद्धतः
  
२।१११।००७अ अल्पपर्णा हि तरवो घनीभूताः समन्ततः
  
२।१११।००७च् विप्रकृष्टे ऽपि ये देशे न प्रकाशन्ति वै दिशः
  
२।१११।००८अ रजनी रससत्त्वानि प्रचरन्ति समन्ततः
  
२।१११।००८च् तपोवनमृगा ह्य् एते वेदितीर्थेषु शेरते
  
२।१११।००९अ सम्प्रवृत्ता निशा सीते नक्षत्रसमलङ्कृता
  
२।१११।००९च् ज्योत्स्ना प्रावरणश् चन्द्रो दृश्यते ऽभ्युदितो ऽम्बरे
  
२।१११।०१०अ गम्यताम् अनुजानामि रामस्यानुचरी भव
  
२।१११।०१०च् कथयन्त्या हि मधुरं त्वयाहं परितोषिता
  
२।१११।०११अ अलङ्कुरु च तावत् त्वं प्रत्यक्षं मम मैथिलि
  
२।१११।०११च् प्रीतिं जनय मे वत्स दिव्यालङ्कारशोभिनी
  
२।१११।०१२अ सा तदा समलङ्कृत्य सीता सुरसुतोपमा
  
२।१११।०१२च् प्रणम्य शिरसा तस्यै रामं त्व् अभिमुखी ययौ
  
२।१११।०१३अ तथा तु भूषितां सीतां ददर्श वदतां वरः
  
२।१११।०१३च् राघवः प्रीतिदानेन तपस्विन्या जहर्ष च
  
२।१११।०१४अ न्यवेदयत् ततः सर्वं सीता रामाय मैथिली
  
२।१११।०१४च् प्रीतिदानं तपस्विन्या वसनाभरणस्रजाम्
  
२।१११।०१५अ प्रहृष्टस् त्व् अभवद् रामो लक्ष्मणश् च महारथः
  
२।१११।०१५च् मैथिल्याः सत्क्रियां दृष्ट्वा मानुषेषु सुदुर्लभाम्
  
२।१११।०१६अ ततस् तां सर्वरीं प्रीतः पुण्यां शशिनिभाननः
  
२।१११।०१६च् अर्चितस् तापसैः सिद्धैर् उवास रघुनन्दनः
  
२।१११।०१७अ तस्यां रात्र्यां व्यतीतायाम् अभिषिच्य हुताग्निकान्
  
२।१११।०१७च् आपृच्छेतां नरव्याघ्रौ तापसान् वनगोचरान्
  
२।१११।०१८अ ताव् ऊचुस् ते वनचरास् तापसा धर्मचारिणः
  
२।१११।०१८च् वनस्य तस्य सञ्चारं राक्षसैः समभिप्लुतम्
  
२।१११।०१९अ एष पन्था महर्षीणां फलान्य् आहरतां वने
  
२।१११।०१९च् अनेन तु वनं दुर्गं गन्तुं राघव ते क्षमम्
  
२।१११।०२०अ इतीव तैः प्राञ्जलिभिस् तपस्विभिर्; द्विजैः कृतस्वस्त्ययनः परन्तपः
  
२।१११।०२०च् वनं सभार्यः प्रविवेश राघवः; सलक्ष्मणः सूर्य इवाभ्रमण्डलम्  
  
