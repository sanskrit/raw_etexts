+++
title = "Valmiki: Ramayana, 5. Sundarakanda"

+++
## Intro
  
  
  
  
Valmiki: Ramayana, 5. Sundarakanda  
  
  
  
Valmiki: Ramayana, 5. Sundarakanda  
  

  
Based on the text entered by Muneo Tokunaga et al.  
  

  
Input by Muneo Tokunaga, revised by John Smith (Cambridge)
  
[GRETIL-Version: 2017-07-06]  
  

  
Revision:
  
      2017-07-06: erroneous line breaks removed by Tyler Neill  
  
  
  
  
  

  



## पाठः
  
  
  
  
  
  
  

  
वाल्मीकि: रामायण, ५। सुन्दरकण्ड  
  

  
५।००१।००१अ ततो रावणनीतायाः सीतायाः शत्रुकर्शनः
  
५।००१।००१च् इयेष पदम् अन्वेष्टुं चारणाचरिते पथि
  
५।००१।००२अ अथ वैदूर्यवर्णेषु शाद्वलेषु महाबलः
  
५।००१।००२च् धीरः सलिलकल्पेषु विचचार यथासुखम्
  
५।००१।००३अ द्विजान् वित्रासयन् धीमान् उरसा पादपान् हरन्
  
५।००१।००३च् मृगांश् च सुबहून् निघ्नन् प्रवृद्ध इव केसरी
  
५।००१।००४अ नीललोहितमाञ्जिष्ठपद्मवर्णैः सितासितैः
  
५।००१।००४च् स्वभावविहितैश् चित्रैर् धातुभिः समलंकृतम्
  
५।००१।००५अ कामरूपिभिर् आविष्टम् अभीक्ष्णं सपरिच्छदैः
  
५।००१।००५च् यक्षकिंनरगन्धर्वैर् देवकल्पैश् च पन्नगैः
  
५।००१।००६अ स तस्य गिरिवर्यस्य तले नागवरायुते
  
५।००१।००६च् तिष्ठन् कपिवरस् तत्र ह्रदे नाग इवाबभौ
  
५।००१।००७अ स सूर्याय महेन्द्राय पवनाय स्वयम्भुवे
  
५।००१।००७च् भूतेभ्यश् चाञ्जलिं कृत्वा चकार गमने मतिम्
  
५।००१।००८अ अञ्जलिं प्राङ्मुखः कुर्वन् पवनायात्मयोनये
  
५।००१।००८च् ततो हि ववृधे गन्तुं दक्षिणो दक्षिणां दिशम्
  
५।००१।००९अ प्लवंगप्रवरैर् दृष्टः प्लवने कृतनिश्चयः
  
५।००१।००९च् ववृधे रामवृद्ध्यर्थं समुद्र इव पर्वसु
  
५।००१।०१०अ निष्प्रमाण शरीरः संल् लिलङ्घयिषुर् अर्णवम्
  
५।००१।०१०च् बाहुभ्यां पीडयाम् आस चरणाभ्यां च पर्वतम्
  
५।००१।०११अ स चचालाचलाश् चारु मुहूर्तं कपिपीडितः
  
५।००१।०११च् तरूणां पुष्पिताग्राणां सर्वं पुष्पम् अशातयत्
  
५।००१।०१२अ तेन पादपमुक्तेन पुष्पौघेण सुगन्धिना
  
५।००१।०१२च् सर्वतः संवृतः शैलो बभौ पुष्पमयो यथा
  
५।००१।०१३अ तेन चोत्तमवीर्येण पीड्यमानः स पर्वतः
  
५।००१।०१३च् सलिलं संप्रसुस्राव मदं मत्त इव द्विपः
  
५।००१।०१४अ पीड्यमानस् तु बलिना महेन्द्रस् तेन पर्वतः
  
५।००१।०१४च् रीतिर् निर्वर्तयाम् आस काञ्चनाञ्जनराजतीः
  
५।००१।०१४ए मुमोच च शिलाः शैलो विशालाः समनःशिलाः
  
५।००१।०१५अ गिरिणा पीड्यमानेन पीड्यमानानि सर्वशः
  
५।००१।०१५च् गुहाविष्टानि भूतानि विनेदुर् विकृतैः स्वरैः
  
५।००१।०१६अ स महासत्त्वसंनादः शैलपीडानिमित्तजः
  
५।००१।०१६च् पृथिवीं पूरयाम् आस दिशश् चोपवनानि च
  
५।००१।०१७अ शिरोभिः पृथुभिः सर्पा व्यक्तस्वस्तिकलक्षणैः
  
५।००१।०१७च् वमन्तः पावकं घोरं ददंशुर् दशनैः शिलाः
  
५।००१।०१८अ तास् तदा सविषैर् दष्टाः कुपितैस् तैर् महाशिलाः
  
५।००१।०१८च् जज्वलुः पावकोद्दीप्ता विभिदुश् च सहस्रधा
  
५।००१।०१९अ यानि चौषधजालानि तस्मिञ् जातानि पर्वते
  
५।००१।०१९च् विषघ्नान्य् अपि नागानां न शेकुः शमितुं विषम्
  
५।००१।०२०अ भिद्यते ऽयं गिरिर् भूतैर् इति मत्वा तपस्विनः
  
५।००१।०२०च् त्रस्ता विद्याधरास् तस्माद् उत्पेतुः स्त्रीगणैः सह
  
५।००१।०२१अ पानभूमिगतं हित्वा हैमम् आसनभाजनम्
  
५।००१।०२१च् पात्राणि च महार्हाणि करकांश् च हिरण्मयान्
  
५।००१।०२२अ लेह्यान् उच्चावचान् भक्ष्यान् मांसानि विविधानि च
  
५।००१।०२२च् आर्षभाणि च चर्माणि खड्गांश् च कनकत्सरून्
  
५।००१।०२३अ कृतकण्ठगुणाः क्षीबा रक्तमाल्यानुलेपनाः
  
५।००१।०२३च् रक्ताक्षाः पुष्कराक्षाश् च गगनं प्रतिपेदिरे
  
५।००१।०२४अ हारनूपुरकेयूर पारिहार्य धराः स्त्रियः
  
५।००१।०२४च् विस्मिताः सस्मितास् तस्थुर् आकाशे रमणैः सह
  
५।००१।०२५अ दर्शयन्तो महाविद्यां विद्याधरमहर्षयः
  
५।००१।०२५च् सहितास् तस्थुर् आकाशे वीक्षां चक्रुश् च पर्वतम्
  
५।००१।०२६अ शुश्रुवुश् च तदा शब्दम् ऋषीणां भावितात्मनाम्
  
५।००१।०२६च् चारणानां च सिद्धानां स्थितानां विमले ऽम्बरे
  
५।००१।०२७अ एष पर्वतसंकाशो हनूमान् मारुतात्मजः
  
५।००१।०२७च् तितीर्षति महावेगं समुद्रं मकरालयम्
  
५।००१।०२८अ रामार्थं वानरार्थं च चिकीर्षन् कर्म दुष्करम्
  
५।००१।०२८च् समुद्रस्य परं पारं दुष्प्रापं प्राप्तुम् इच्छति
  
५।००१।०२९अ दुधुवे च स रोमाणि चकम्पे चाचलोपमः
  
५।००१।०२९च् ननाद च महानादं सुमहान् इव तोयदः
  
५।००१।०३०अ आनुपूर्व्याच् च वृत्तं च लाङ्गूलं रोमभिश् चितम्
  
५।००१।०३०च् उत्पतिष्यन् विचिक्षेप पक्षिराज इवोरगम्
  
५।००१।०३१अ तस्य लाङ्गूलम् आविद्धम् अतिवेगस्य पृष्ठतः
  
५।००१।०३१च् ददृशे गरुडेनेव ह्रियमाणो महोरगः
  
५।००१।०३२अ बाहू संस्तम्भयाम् आस महापरिघसंनिभौ
  
५।००१।०३२च् ससाद च कपिः कट्यां चरणौ संचुकोप च
  
५।००१।०३३अ संहृत्य च भुजौ श्रीमांस् तथैव च शिरोधराम्
  
५।००१।०३३च् तेजः सत्त्वं तथा वीर्यम् आविवेश स वीर्यवान्
  
५।००१।०३४अ मार्गम् आलोकयन् दूराद् ऊर्ध्वप्रणिहितेक्षणः
  
५।००१।०३४च् रुरोध हृदये प्राणान् आकाशम् अवलोकयन्
  
५।००१।०३५अ पद्भ्यां दृढम् अवस्थानं कृत्वा स कपिकुञ्जरः
  
५।००१।०३५च् निकुञ्च्य कर्णौ हनुमान् उत्पतिष्यन् महाबलः
  
५।००१।०३५ए वानरान् वानरश्रेष्ठ इदं वचनम् अब्रवीत्
  
५।००१।०३६अ यथा राघवनिर्मुक्तः शरः श्वसनविक्रमः
  
५।००१।०३६च् गच्छेत् तद्वद् गमिष्यामि लङ्कां रावणपालिताम्
  
५।००१।०३७अ न हि द्रक्ष्यामि यदि तां लङ्कायां जनकात्मजाम्
  
५।००१।०३७च् अनेनैव हि वेगेन गमिष्यामि सुरालयम्
  
५।००१।०३८अ यदि वा त्रिदिवे सीतां न द्रक्ष्यामि कृतश्रमः
  
५।००१।०३८च् बद्ध्वा राक्षसराजानम् आनयिष्यामि रावणम्
  
५।००१।०३९अ सर्वथा कृतकार्यो ऽहम् एष्यामि सह सीतया
  
५।००१।०३९च् आनयिष्यामि वा लङ्कां समुत्पाट्य सरावणाम्
  
५।००१।०४०अ एवम् उक्त्वा तु हनुमान् वानरान् वानरोत्तमः
  
५।००१।०४०च् उत्पपाताथ वेगेन वेगवान् अविचारयन्
  
५।००१।०४१अ समुत्पतति तस्मिंस् तु वेगात् ते नगरोहिणः
  
५।००१।०४१च् संहृत्य विटपान् सर्वान् समुत्पेतुः समन्ततः
  
५।००१।०४२अ स मत्तकोयष्टिभकान् पादपान् पुष्पशालिनः
  
५।००१।०४२च् उद्वहन्न् ऊरुवेगेन जगाम विमले ऽम्बरे
  
५।००१।०४३अ ऊरुवेगोद्धता वृक्षा मुहूर्तं कपिम् अन्वयुः
  
५।००१।०४३च् प्रस्थितं दीर्घम् अध्वानं स्वबन्धुम् इव बान्धवाः
  
५।००१।०४४अ तम् ऊरुवेगोन्मथिताः सालाश् चान्ये नगोत्तमाः
  
५।००१।०४४च् अनुजग्मुर् हनूमन्तं सैन्या इव महीपतिम्
  
५।००१।०४५अ सुपुष्पिताग्रैर् बहुभिः पादपैर् अन्वितः कपिः
  
५।००१।०४५च् हनुमान् पर्वताकारो बभूवाद्भुतदर्शनः
  
५।००१।०४६अ सारवन्तो ऽथ ये वृक्षा न्यमज्जंल् लवणाम्भसि
  
५।००१।०४६च् भयाद् इव महेन्द्रस्य पर्वता वरुणालये
  
५।००१।०४७अ स नानाकुसुमैः कीर्णः कपिः साङ्कुरकोरकैः
  
५।००१।०४७च् शुशुभे मेघसंकाशः खद्योतैर् इव पर्वतः
  
५।००१।०४८अ विमुक्तास् तस्य वेगेन मुक्त्वा पुष्पाणि ते द्रुमाः
  
५।००१।०४८च् अवशीर्यन्त सलिले निवृत्ताः सुहृदो यथा
  
५।००१।०४९अ लघुत्वेनोपपन्नं तद् विचित्रं सागरे ऽपतत्
  
५।००१।०४९च् द्रुमाणां विविधं पुष्पं कपिवायुसमीरितम्
  
५।००१।०५०अ पुष्पौघेणानुबद्धेन नानावर्णेन वानरः
  
५।००१।०५०च् बभौ मेघ इवोद्यन् वै विद्युद्गणविभूषितः
  
५।००१।०५१अ तस्य वेगसमुद्भूतैः पुष्पैस् तोयम् अदृश्यत
  
५।००१।०५१च् ताराभिर् अभिरामाभिर् उदिताभिर् इवाम्बरम्
  
५।००१।०५२अ तस्याम्बरगतौ बाहू ददृशाते प्रसारितौ
  
५।००१।०५२च् पर्वताग्राद् विनिष्क्रान्तौ पञ्चास्याव् इव पन्नगौ
  
५।००१।०५३अ पिबन्न् इव बभौ चापि सोर्मिजालं महार्णवम्
  
५।००१।०५३च् पिपासुर् इव चाकाशं ददृशे स महाकपिः
  
५।००१।०५४अ तस्य विद्युत्प्रभाकारे वायुमार्गानुसारिणः
  
५।००१।०५४च् नयने विप्रकाशेते पर्वतस्थाव् इवानलौ
  
५।००१।०५५अ पिङ्गे पिङ्गाक्षमुख्यस्य बृहती परिमण्डले
  
५।००१।०५५च् चक्षुषी संप्रकशेते चन्द्रसूर्याव् इव स्थितौ
  
५।००१।०५६अ मुखं नासिकया तस्य ताम्रया ताम्रम् आबभौ
  
५।००१।०५६च् संध्यया समभिस्पृष्टं यथा सूर्यस्य मण्डलम्
  
५।००१।०५७अ लाङ्गलं च समाविद्धं प्लवमानस्य शोभते
  
५।००१।०५७च् अम्बरे वायुपुत्रस्य शक्रध्वज इवोच्छ्रितः
  
५।००१।०५८अ लाङ्गूलचक्रेण महाञ् शुक्लदंष्ट्रो ऽनिलात्मजः
  
५।००१।०५८च् व्यरोचत महाप्राज्ञः परिवेषीव भास्करः
  
५।००१।०५९अ स्फिग्देशेनाभिताम्रेण रराज स महाकपिः
  
५।००१।०५९च् महता दारितेनेव गिरिर् गैरिकधातुना
  
५।००१।०६०अ तस्य वानरसिंहस्य प्लवमानस्य सागरम्
  
५।००१।०६०च् कक्षान्तरगतो वायुर् जीमूत इव गर्जति
  
५।००१।०६१अ खे यथा निपतत्य् उल्का उत्तरान्ताद् विनिःसृता
  
५।००१।०६१च् दृश्यते सानुबन्धा च तथा स कपिकुञ्जरः
  
५।००१।०६२अ पतत्पतंगसंकाशो व्यायतः शुशुभे कपिः
  
५।००१।०६२च् प्रवृद्ध इव मातंगः कक्ष्यया बध्यमानया
  
५।००१।०६३अ उपरिष्टाच् छरीरेण छायया चावगाढया
  
५।००१।०६३च् सागरे मारुताविष्टा नौर् इवासीत् तदा कपिः
  
५।००१।०६४अ यं यं देशं समुद्रस्य जगाम स महाकपिः
  
५।००१।०६४च् स स तस्याङ्गवेगेन सोन्माद इव लक्ष्यते
  
५।००१।०६५अ सागरस्योर्मिजालानाम् उरसा शैलवर्ष्मणाम्
  
५।००१।०६५च् अभिघ्नंस् तु महावेगः पुप्लुवे स महाकपिः
  
५।००१।०६६अ कपिवातश् च बलवान् मेघवातश् च निःसृतः
  
५।००१।०६६च् सागरं भीमनिर्घोषं कम्पयाम् आसतुर् भृशम्
  
५।००१।०६७अ विकर्षन्न् ऊर्मिजालानि बृहन्ति लवणाम्भसि
  
५।००१।०६७च् अत्यक्रामन् महावेगस् तरङ्गान् गणयन्न् इव
  
५।००१।०६८अ प्लवमानं समीक्ष्याथ भुजङ्गाः सागरालयाः
  
५।००१।०६८च् व्योम्नि तं कपिशार्दूलं सुपर्णम् इति मेनिरे
  
५।००१।०६९अ दशयोजनविस्तीर्णा त्रिंशद्योजनम् आयता
  
५।००१।०६९च् छाया वानरसिंहस्य जले चारुतराभवत्
  
५।००१।०७०अ श्वेताभ्रघनराजीव वायुपुत्रानुगामिनी
  
५।००१।०७०च् तस्य सा शुशुभे छाया वितता लवणाम्भसि
  
५।००१।०७१अ प्लवमानं तु तं दृष्ट्वा प्लवगं त्वरितं तदा
  
५।००१।०७१च् ववृषुः पुष्पवर्षाणि देवगन्धर्वदानवाः
  
५।००१।०७२अ तताप न हि तं सूर्यः प्लवन्तं वानरेश्वरम्
  
५।००१।०७२च् सिषेवे च तदा वायू रामकार्यार्थसिद्धये
  
५।००१।०७३अ ऋषयस् तुष्टुवुश् चैनं प्लवमानं विहायसा
  
५।००१।०७३च् जगुश् च देवगन्धर्वाः प्रशंसन्तो महौजसं
  
५।००१।०७४अ नागाश् च तुष्टुवुर् यक्षा रक्षांसि विबुधाः खगाः
  
५।००१।०७४च् प्रेक्ष्याकाशे कपिवरं सहसा विगतक्लमम्
  
५।००१।०७५अ तस्मिन् प्लवगशार्दूले प्लवमाने हनूमति
  
५।००१।०७५च् इक्ष्वाकुकुलमानार्थी चिन्तयाम् आस सागरः
  
५।००१।०७६अ साहाय्यं वानरेन्द्रस्य यदि नाहं हनूमतः
  
५।००१।०७६च् करिष्यामि भविष्यामि सर्ववाच्यो विवक्षताम्
  
५।००१।०७७अ अहम् इक्ष्वाकुनाथेन सगरेण विवर्धितः
  
५।००१।०७७च् इक्ष्वाकुसचिवश् चायं नावसीदितुम् अर्हति
  
५।००१।०७८अ तथा मया विधातव्यं विश्रमेत यथा कपिः
  
५।००१।०७८च् शेषं च मयि विश्रान्तः सुखेनातिपतिष्यति
  
५।००१।०७९अ इति कृत्वा मतिं साध्वीं समुद्रश् छन्नम् अम्भसि
  
५।००१।०७९च् हिरण्यनाभं मैनाकम् उवाच गिरिसत्तमम्
  
५।००१।०८०अ त्वम् इहासुरसंघानां पातालतलवासिनाम्
  
५।००१।०८०च् देवराज्ञा गिरिश्रेष्ठ परिघः संनिवेशितः
  
५।००१।०८१अ त्वम् एषां ज्ञातवीर्याणां पुनर् एवोत्पतिष्यताम्
  
५।००१।०८१च् पातालस्याप्रमेयस्य द्वारम् आवृत्य तिष्ठसि
  
५।००१।०८२अ तिर्यग् ऊर्ध्वम् अधश् चैव शक्तिस् ते शैलवर्धितुम्
  
५।००१।०८२च् तस्मात् संचोदयामि त्वाम् उत्तिष्ठ नगसत्तम
  
५।००१।०८३अ स एष कपिशार्दूलस् त्वाम् उपर्येति वीर्यवान्
  
५।००१।०८३च् हनूमान् रामकार्यार्थं भीमकर्मा खम् आप्लुतः
  
५।००१।०८४अ तस्य साह्यं मया कार्यम् इक्ष्वाकुकुलवर्तिनः
  
५।००१।०८४च् मम इक्ष्वाकवः पूज्याः परं पूज्यतमास् तव
  
५।००१।०८५अ कुरु साचिव्यम् अस्माकं न नः कार्यम् अतिक्रमेत्
  
५।००१।०८५च् कर्तव्यम् अकृतं कार्यं सतां मन्युम् उदीरयेत्
  
५।००१।०८६अ सलिलाद् ऊर्ध्वम् उत्तिष्ठ तिष्ठत्व् एष कपिस् त्वयि
  
५।००१।०८६च् अस्माकम् अतिथिश् चैव पूज्यश् च प्लवतां वरः
  
५।००१।०८७अ चामीकरमहानाभ देवगन्धर्वसेवित
  
५।००१।०८७च् हनूमांस् त्वयि विश्रान्तस् ततः शेषं गमिष्यति
  
५।००१।०८८अ काकुत्स्थस्यानृशंस्यं च मैथिल्याश् च विवासनम्
  
५।००१।०८८च् श्रमं च प्लवगेन्द्रस्य समीक्ष्योत्थातुम् अर्हसि
  
५।००१।०८९अ हिरण्यनाभो मैनाको निशम्य लवणाम्भसः
  
५।००१।०८९च् उत्पपात जलात् तूर्णं महाद्रुमलतायुतः
  
५।००१।०९०अ स सागरजलं भित्त्वा बभूवात्युत्थितस् तदा
  
५।००१।०९०च् यथा जलधरं भित्त्वा दीप्तरश्मिर् दिवाकरः
  
५।००१।०९१अ शातकुम्भमयैः शृङ्गैः सकिंनरमहोरगैः
  
५।००१।०९१च् आदित्योदयसंकाशैर् आलिखद्भिर् इवाम्बरम्
  
५।००१।०९२अ तस्य जाम्बूनदैः शृङ्गैः पर्वतस्य समुत्थितैः
  
५।००१।०९२च् आकाशं शस्त्रसंकाशम् अभवत् काञ्चनप्रभम्
  
५।००१।०९३अ जातरूपमयैः शृङ्गैर् भ्राजमानैः स्वयं प्रभैः
  
५।००१।०९३च् आदित्यशतसंकाशः सो ऽभवद् गिरिसत्तमः
  
५।००१।०९४अ तम् उत्थितम् असंगेन हनूमान् अग्रतः स्थितम्
  
५।००१।०९४च् मध्ये लवणतोयस्य विघ्नो ऽयम् इति निश्चितः
  
५।००१।०९५अ स तम् उच्छ्रितम् अत्यर्थं महावेगो महाकपिः
  
५।००१।०९५च् उरसा पातयाम् आस जीमूतम् इव मारुतः
  
५।००१।०९६अ स तदा पातितस् तेन कपिना पर्वतोत्तमः
  
५।००१।०९६च् बुद्ध्वा तस्य कपेर् वेगं जहर्ष च ननन्द च
  
५।००१।०९७अ तम् आकाशगतं वीरम् आकाशे समवस्थितम्
  
५।००१।०९७च् प्रीतो हृष्टमना वाक्यम् अब्रवीत् पर्वतः कपिम्
  
५।००१।०९७ए मानुषं धरयन् रूपम् आत्मनः शिखरे स्थितः
  
५।००१।०९८अ दुष्करं कृतवान् कर्म त्वम् इदं वानरोत्तम
  
५।००१।०९८च् निपत्य मम शृङ्गेषु विश्रमस्व यथासुखम्
  
५।००१।०९९अ राघावस्य कुले जातैर् उदधिः परिवर्धितः
  
५।००१।०९९च् स त्वां रामहिते युक्तं प्रत्यर्चयति सागरः
  
५।००१।१००अ कृते च प्रतिकर्तव्यम् एष धर्मः सनातनः
  
५।००१।१००च् सो ऽयं तत् प्रतिकारार्थी त्वत्तः संमानम् अर्हति
  
५।००१।१०१अ त्वन्निमित्तम् अनेनाहं बहुमानात् प्रचोदितः
  
५।००१।१०१च् योजनानां शतं चापि कपिर् एष समाप्लुतः
  
५।००१।१०१ए तव सानुषु विश्रान्तः शेषं प्रक्रमताम् इति
  
५।००१।१०२अ तिष्ठ त्वं हरिशार्दूल मयि विश्रम्य गम्यताम्
  
५।००१।१०२च् तद् इदं गन्धवत् स्वादु कन्दमूलफलं बहु
  
५।००१।१०२ए तद् आस्वाद्य हरिश्रेष्ठ विश्रान्तो ऽनुगमिष्यसि
  
५।००१।१०३अ अस्माकम् अपि संबन्धः कपिमुख्यस् त्वयास्ति वै
  
५।००१।१०३च् प्रख्यतस् त्रिषु लोकेषु महागुणपरिग्रहः
  
५।००१।१०४अ वेगवन्तः प्लवन्तो ये प्लवगा मारुतात्मज
  
५।००१।१०४च् तेषां मुख्यतमं मन्ये त्वाम् अहं कपिकुञ्जर
  
५।००१।१०५अ अतिथिः किल पूजार्हः प्राकृतो ऽपि विजानता
  
५।००१।१०५च् धर्मं जिज्ञासमानेन किं पुनर् यादृशो भवान्
  
५।००१।१०६अ त्वं हि देववरिष्ठस्य मारुतस्य महात्मनः
  
५।००१।१०६च् पुत्रस् तस्यैव वेगेन सदृशः कपिकुञ्जर
  
५।००१।१०७अ पूजिते त्वयि धर्मज्ञ पूजां प्राप्नोति मारुतः
  
५।००१।१०७च् तस्मात् त्वं पूजनीयो मे शृणु चाप्य् अत्र कारणम्
  
५।००१।१०८अ पूर्वं कृतयुगे तात पर्वताः पक्षिणो ऽभवन्
  
५।००१।१०८च् ते ऽपि जग्मुर् दिशः सर्वा गरुडानिलवेगिनः
  
५।००१।१०९अ ततस् तेषु प्रयातेषु देवसंघाः सहर्षिभिः
  
५।००१।१०९च् भूतानि च भयं जग्मुस् तेषां पतनशङ्कया
  
५।००१।११०अ ततः क्रुद्धः सहस्राक्षः पर्वतानां शतक्रतुः
  
५।००१।११०च् पक्षांश् चिच्छेद वज्रेण तत्र तत्र सहस्रशः
  
५।००१।१११अ स माम् उपगतः क्रुद्धो वज्रम् उद्यम्य देवराट्
  
५।००१।१११च् ततो ऽहं सहसा क्षिप्तः श्वसनेन महात्मना
  
५।००१।११२अ अस्मिंल् लवणतोये च प्रक्षिप्तः प्लवगोत्तम
  
५।००१।११२च् गुप्तपक्षः समग्रश् च तव पित्राभिरक्षितः
  
५।००१।११३अ ततो ऽहं मानयामि त्वां मान्यो हि मम मारुतः
  
५।००१।११३च् त्वया मे ह्य् एष संबन्धः कपिमुख्य महागुणः
  
५।००१।११४अ अस्मिन्न् एवंगते कार्ये सागरस्य ममैव च
  
५।००१।११४च् प्रीतिं प्रीतमना कर्तुं त्वम् अर्हसि महाकपे
  
५।००१।११५अ श्रमं मोक्षय पूजां च गृहाण कपिसत्तम
  
५।००१।११५च् प्रीतिं च बहुमन्यस्व प्रीतो ऽस्मि तव दर्शनात्
  
५।००१।११६अ एवम् उक्तः कपिश्रेष्ठस् तं नगोत्तमम् अब्रवीत्
  
५।००१।११६च् प्रीतो ऽस्मि कृतम् आतिथ्यं मन्युर् एषो ऽपनीयताम्
  
५।००१।११७अ त्वरते कार्यकालो मे अहश् चाप्य् अतिवर्तते
  
५।००१।११७च् प्रतिज्ञा च मया दत्ता न स्थातव्यम् इहान्तरा
  
५।००१।११८अ इत्य् उक्त्वा पाणिना शैलम् आलभ्य हरिपुंगवः
  
५।००१।११८च् जगामाकाशम् आविश्य वीर्यवान् प्रहसन्न् इव
  
५।००१।११९अ स पर्वतसमुद्राभ्यां बहुमानाद् अवेक्षितः
  
५।००१।११९च् पूजितश् चोपपन्नाभिर् आशीर्भिर् अनिलात्मजः
  
५।००१।१२०अ अथोर्ध्वं दूरम् उत्पत्य हित्वा शैलमहार्णवौ
  
५।००१।१२०च् पितुः पन्थानम् आस्थाय जगाम विमले ऽम्बरे
  
५।००१।१२१अ भूयश् चोर्ध्वगतिं प्राप्य गिरिं तम् अवलोकयन्
  
५।००१।१२१च् वायुसूनुर् निरालम्बे जगाम विमले ऽम्बरे
  
५।००१।१२२अ तद् द्वितीयं हनुमतो दृष्ट्वा कर्म सुदुष्करम्
  
५।००१।१२२च् प्रशशंसुः सुराः सर्वे सिद्धाश् च परमर्षयः
  
५।००१।१२३अ देवताश् चाभवन् हृष्टास् तत्रस्थास् तस्य कर्मणा
  
५।००१।१२३च् काञ्चनस्य सुनाभस्य सहस्राक्षश् च वासवः
  
५।००१।१२४अ उवाच वचनं धीमान् परितोषात् सगद्गदम्
  
५।००१।१२४च् सुनाभं पर्वतश्रेष्ठं स्वयम् एव शचीपतिः
  
५।००१।१२५अ हिरण्यनाभशैलेन्द्रपरितुष्टो ऽस्मि ते भृशम्
  
५।००१।१२५च् अभयं ते प्रयच्छामि तिष्ठ सौम्य यथासुखम्
  
५।००१।१२६अ साह्यं कृतं ते सुमहद् विक्रान्तस्य हनूमतः
  
५।००१।१२६च् क्रमतो योजनशतं निर्भयस्य भये सति
  
५।००१।१२७अ रामस्यैष हि दौत्येन याति दाशरथेर् हरिः
  
५।००१।१२७च् सत्क्रियां कुर्वता शक्या तोषितो ऽस्मि दृढं त्वया
  
५।००१।१२८अ ततः प्रहर्षम् अलभद् विपुलं पर्वतोत्तमः
  
५।००१।१२८च् देवतानां पतिं दृष्ट्वा परितुष्टं शतक्रतुम्
  
५।००१।१२९अ स वै दत्तवरः शैलो बभूवावस्थितस् तदा
  
५।००१।१२९च् हनूमांश् च मुहूर्तेन व्यतिचक्राम सागरम्
  
५।००१।१३०अ ततो देवाः सगन्धर्वाः सिद्धाश् च परमर्षयः
  
५।००१।१३०च् अब्रुवन् सूर्यसंकाशां सुरसां नागमातरम्
  
५।००१।१३१अ अयं वातात्मजः श्रीमान् प्लवते सागरोपरि
  
५।००१।१३१च् हनूमान् नाम तस्य त्वं मुहूर्तं विघ्नम् आचर
  
५।००१।१३२अ राक्षसं रूपम् आस्थाय सुघोरं पर्वतोपमम्
  
५।००१।१३२च् दंष्ट्राकरालं पिङ्गाक्षं वक्त्रं कृत्वा नभःस्पृशम्
  
५।००१।१३३अ बलम् इच्छामहे ज्ञातुं भूयश् चास्य पराक्रमम्
  
५।००१।१३३च् त्वां विजेष्यत्य् उपायेन विषदं वा गमिष्यति
  
५।००१।१३४अ एवम् उक्ता तु सा देवी दैवतैर् अभिसत्कृता
  
५।००१।१३४च् समुद्रमध्ये सुरसा बिभ्रती राक्षसं वपुः
  
५।००१।१३५अ विकृतं च विरूपं च सर्वस्य च भयावहम्
  
५।००१।१३५च् प्लवमानं हनूमन्तम् आवृत्येदम् उवाच ह
  
५।००१।१३६अ मम भक्षः प्रदिष्टस् त्वम् ईश्वरैर् वानरर्षभ
  
५।००१।१३६च् अहं त्वां भक्षयिष्यामि प्रविशेदं ममाननम्
  
५।००१।१३७अ एवम् उक्तः सुरसया प्राञ्जलिर् वानरर्षभः
  
५।००१।१३७च् प्रहृष्टवदनः श्रीमान् इदं वचनम् अब्रवीत्
  
५।००१।१३८अ रामो दाशरथिर् नाम प्रविष्टो दण्डकावनम्
  
५।००१।१३८च् लक्ष्मणेन सह भ्रात्रा वैदेह्या चापि भार्यया
  
५।००१।१३९अ अस्य कार्यविषक्तस्य बद्धवैरस्य राक्षसैः
  
५।००१।१३९च् तस्य सीता हृता भार्या रावणेन यशस्विनी
  
५।००१।१४०अ तस्याः सकाशं दूतो ऽहं गमिष्ये रामशासनात्
  
५।००१।१४०च् कर्तुम् अर्हसि रामस्य साह्यं विषयवासिनि
  
५।००१।१४१अ अथ वा मैथिलीं दृष्ट्वा रामं चाक्लिष्टकारिणम्
  
५।००१।१४१च् आगमिष्यामि ते वक्त्रं सत्यं प्रतिशृणोमि ते
  
५।००१।१४२अ एवम् उक्ता हनुमता सुरसा कामरूपिणी
  
५।००१।१४२च् अब्रवीन् नातिवर्तेन् मां कश् चिद् एष वरो मम
  
५।००१।१४३अ एवम् उक्तः सुरसया क्रुद्धो वानरपुंगवः
  
५।००१।१४३च् अब्रवीत् कुरु वै वक्त्रं येन मां विषहिष्यसे
  
५।००१।१४४अ इत्य् उक्त्वा सुरसां क्रुद्धो दशयोजनम् आयतः
  
५।००१।१४४च् दशयोजनविस्तारो बभूव हनुमांस् तदा
  
५।००१।१४५अ तं दृष्ट्वा मेघसंकाशं दशयोजनम् आयतम्
  
५।००१।१४५च् चकार सुरसाप्य् आस्यं विंशद्योजनम् आयतम्
  
५।००१।१४६अ हनुमांस् तु ततः क्रुद्धस् त्रिंशद्योजनम् आयतः
  
५।००१।१४६च् चकार सुरसा वक्त्रं चत्वारिंशत् तथोच्छ्रितम्
  
५।००१।१४७अ बभूव हनुमान् वीरः पञ्चाशद्योजनोच्छ्रितः
  
५।००१।१४७च् चकार सुरसा वक्त्रं षष्टियोजनम् आयतम्
  
५।००१।१४८अ तथैव हनुमान् वीरः सप्ततिं योजनोच्छ्रितः
  
५।००१।१४८च् चकार सुरसा वक्त्रम् अशीतिं योजनायतम्
  
५।००१।१४९अ हनूमान् अचल प्रख्यो नवतिं योजनोच्छ्रितः
  
५।००१।१४९च् चकार सुरसा वक्त्रं शतयोजनम् आयतम्
  
५।००१।१५०अ तद् दृष्ट्वा व्यादितं त्व् आस्यं वायुपुत्रः स बुद्धिमान्
  
५।००१।१५०च् दीर्घजिह्वं सुरसया सुघोरं नरकोपमम्
  
५।००१।१५१अ स संक्षिप्यात्मनः कायं जीमूत इव मारुतिः
  
५।००१।१५१च् तस्मिन् मुहूर्ते हनुमान् बभूवाङ्गुष्ठमात्रकः
  
५।००१।१५२अ सो ऽभिपत्याशु तद् वक्त्रं निष्पत्य च महाजवः
  
५।००१।१५२च् अन्तरिक्षे स्थितः श्रीमान् इदं वचनम् अब्रवीत्
  
५।००१।१५३अ प्रविष्टो ऽस्मि हि ते वक्त्रं दाक्षायणि नमो ऽस्तु ते
  
५।००१।१५३च् गमिष्ये यत्र वैदेही सत्यं चास्तु वचस् तव
  
५।००१।१५४अ तं दृष्ट्वा वदनान् मुक्तं चन्द्रं राहुमुखाद् इव
  
५।००१।१५४च् अब्रवीत् सुरसा देवी स्वेन रूपेण वानरम्
  
५।००१।१५५अ अर्थसिद्ध्यै हरिश्रेष्ठ गच्छ सौम्य यथासुखम्
  
५।००१।१५५च् समानय च वैदेहीं राघवेण महात्मना
  
५।००१।१५६अ तत् तृतीयं हनुमतो दृष्ट्वा कर्म सुदुष्करम्
  
५।००१।१५६च् साधु साध्व् इति भूतानि प्रशशंसुस् तदा हरिम्
  
५।००१।१५७अ स सागरम् अनाधृष्यम् अभ्येत्य वरुणालयम्
  
५।००१।१५७च् जगामाकाशम् आविश्य वेगेन गरुणोपमः
  
५।००१।१५८अ सेविते वारिधारिभिः पतगैश् च निषेविते
  
५।००१।१५८च् चरिते कैशिकाचार्यैर् ऐरावतनिषेविते
  
५।००१।१५९अ सिंहकुञ्जरशार्दूलपतगोरगवाहनैः
  
५।००१।१५९च् विमानैः संपतद्भिश् च विमलैः समलंकृते
  
५।००१।१६०अ वज्राशनिसमाघातैः पावकैर् उपशोभिते
  
५।००१।१६०च् कृतपुण्यैर् महाभागैः स्वर्गजिद्भिर् अलंकृते
  
५।००१।१६१अ बहता हव्यम् अत्यन्तं सेविते चित्रभानुना
  
५।००१।१६१च् ग्रहनक्षत्रचन्द्रार्कतारागणविभूषिते
  
५।००१।१६२अ महर्षिगणगन्धर्वनागयक्षसमाकुले
  
५।००१।१६२च् विविक्ते विमले विश्वे विश्वावसुनिषेविते
  
५।००१।१६३अ देवराजगजाक्रान्ते चन्द्रसूर्यपथे शिवे
  
५।००१।१६३च् विताने जीवलोकस्य विततो ब्रह्मनिर्मिते
  
५।००१।१६४अ बहुशः सेविते वीरैर् विद्याधरगणैर् वरैः
  
५।००१।१६४च् कपिना कृष्यमाणानि महाभ्राणि चकाशिरे
  
५।००१।१६५अ प्रविशन्न् अभ्रजालानि निष्पतंश् च पुनः पुनः
  
५।००१।१६५च् प्रावृषीन्दुर् इवाभाति निष्पतन् प्रविशंस् तदा
  
५।००१।१६६अ प्लवमानं तु तं दृष्ट्वा सिंहिका नाम राक्षसी
  
५।००१।१६६च् मनसा चिन्तयाम् आस प्रवृद्धा कामरूपिणी
  
५।००१।१६७अ अद्य दीर्घस्य कालस्य भविष्याम्य् अहम् आशिता
  
५।००१।१६७च् इदं हि मे महत् सत्त्वं चिरस्य वशम् आगतम्
  
५।००१।१६८अ इति संचिन्त्य मनसा छायाम् अस्य समक्षिपत्
  
५।००१।१६८च् छायायां संगृहीतायां चिन्तयाम् आस वानरः
  
५।००१।१६९अ समाक्षिप्तो ऽस्मि सहसा पङ्गूकृतपराक्रमः
  
५।००१।१६९च् प्रतिलोमेन वातेन महानौर् इव सागरे
  
५।००१।१७०अ तिर्यग् ऊर्ध्वम् अधश् चैव वीक्षमाणस् ततः कपिः
  
५।००१।१७०च् ददर्श स महासत्त्वम् उत्थितं लवणाम्भसि
  
५।००१।१७१अ कपिराज्ञा यद् आख्यातं सत्त्वम् अद्भुतदर्शनम्
  
५।००१।१७१च् छायाग्राहि महावीर्यं तद् इदं नात्र संशयः
  
५।००१।१७२अ स तां बुद्ध्वार्थतत्त्वेन सिंहिकां मतिमान् कपिः
  
५।००१।१७२च् व्यवर्धत महाकायः प्रावृषीव बलाहकः
  
५।००१।१७३अ तस्य सा कायम् उद्वीक्ष्य वर्धमानं महाकपेः
  
५।००१।१७३च् वक्त्रं प्रसारयाम् आस पातालाम्बरसंनिभम्
  
५।००१।१७४अ स ददर्श ततस् तस्या विकृतं सुमहन् मुखम्
  
५।००१।१७४च् कायमात्रं च मेधावी मर्माणि च महाकपिः
  
५।००१।१७५अ स तस्या विवृते वक्त्रे वज्रसंहननः कपिः
  
५।००१।१७५च् संक्षिप्य मुहुर् आत्मानं निष्पपात महाबलः
  
५।००१।१७६अ आस्ये तस्या निमज्जन्तं ददृशुः सिद्धचारणाः
  
५।००१।१७६च् ग्रस्यमानं यथा चन्द्रं पूर्णं पर्वणि राहुणा
  
५।००१।१७७अ ततस् तस्य नखैस् तीक्ष्णैर् मर्माण्य् उत्कृत्य वानरः
  
५।००१।१७७च् उत्पपाताथ वेगेन मनःसंपातविक्रमः
  
५।००१।१७८अ तां हतां वानरेणाशु पतितां वीक्ष्य सिंहिकाम्
  
५।००१।१७८च् भूतान्य् आकाशचारीणि तम् ऊचुः प्लवगर्षभम्
  
५।००१।१७९अ भीमम् अद्य कृतं कर्म महत् सत्त्वं त्वया हतम्
  
५।००१।१७९च् साधयार्थम् अभिप्रेतम् अरिष्टं प्लवतां वर
  
५।००१।१८०अ यस्य त्व् एतानि चत्वारि वानरेन्द्र यथा तव
  
५।००१।१८०च् धृतिर् दृष्टिर् मतिर् दाक्ष्यं स कर्मसु न सीदति
  
५।००१।१८१अ स तैः संभावितः पूज्यः प्रतिपन्नप्रयोजनः
  
५।००१।१८१च् जगामाकाशम् आविश्य पन्नगाशनवत् कपिः
  
५।००१।१८२अ प्राप्तभूयिष्ठ पारस् तु सर्वतः प्रतिलोकयन्
  
५।००१।१८२च् योजनानां शतस्यान्ते वनराजिं ददर्श सः
  
५।००१।१८३अ ददर्श च पतन्न् एव विविधद्रुमभूषितम्
  
५।००१।१८३च् द्वीपं शाखामृगश्रेष्ठो मलयोपवनानि च
  
५।००१।१८४अ सागरं सागरानूपान् सागरानूपजान् द्रुमान्
  
५।००१।१८४च् सागरस्य च पत्नीनां मुखान्य् अपि विलोकयन्
  
५।००१।१८५अ स महामेघसंकाशं समीक्ष्यात्मानम् आत्मना
  
५।००१।१८५च् निरुन्धन्तम् इवाकाशं चकार मतिमान् मतिम्
  
५।००१।१८६अ कायवृद्धिं प्रवेगं च मम दृष्ट्वैव राक्षसाः
  
५।००१।१८६च् मयि कौतूहलं कुर्युर् इति मेने महाकपिः
  
५।००१।१८७अ ततः शरीरं संक्षिप्य तन् महीधरसंनिभम्
  
५।००१।१८७च् पुनः प्रकृतिम् आपेदे वीतमोह इवात्मवान्
  
५।००१।१८८अ स चारुनानाविधरूपधारी; परं समासाद्य समुद्रतीरम्
  
५।००१।१८८च् परैर् अशक्यप्रतिपन्नरूपः; समीक्षितात्मा समवेक्षितार्थः
  
५।००१।१८९अ ततः स लम्बस्य गिरेः समृद्धे; विचित्रकूटे निपपात कूटे
  
५।००१।१८९च् सकेतकोद्दालकनालिकेरे; महाद्रिकूटप्रतिमो महात्मा
  
५।००१।१९०अ स सागरं दानवपन्नगायुतं; बलेन विक्रम्य महोर्मिमालिनम्
  
५।००१।१९०च् निपत्य तीरे च महोदधेस् तदा; ददर्श लङ्काम् अमरावतीम् इव
  
५।००२।००१अ स सागरम् अनाधृष्यम् अतिक्रम्य महाबलः
  
५।००२।००१च् त्रिकूटशिखरे लङ्कां स्थितां स्वस्थो ददर्श ह
  
५।००२।००२अ ततः पादपमुक्तेन पुष्पवर्षेण वीर्यवान्
  
५।००२।००२च् अभिवृष्टः स्थितस् तत्र बभौ पुष्पमयो यथा
  
५।००२।००३अ योजनानां शतं श्रीमांस् तीर्त्वाप्य् उत्तमविक्रमः
  
५।००२।००३च् अनिश्वसन् कपिस् तत्र न ग्लानिम् अधिगच्छति
  
५।००२।००४अ शतान्य् अहं योजनानां क्रमेयं सुबहून्य् अपि
  
५।००२।००४च् किं पुनः सागरस्यान्तं संख्यातं शतयोजनम्
  
५।००२।००५अ स तु वीर्यवतां श्रेष्ठः प्लवताम् अपि चोत्तमः
  
५।००२।००५च् जगाम वेगवांल् लङ्कां लङ्घयित्वा महोदधिम्
  
५।००२।००६अ शाद्वलानि च नीलानि गन्धवन्ति वनानि च
  
५।००२।००६च् गण्डवन्ति च मध्येन जगाम नगवन्ति च
  
५।००२।००७अ शैलांश् च तरुसंछन्नान् वनराजीश् च पुष्पिताः
  
५।००२।००७च् अभिचक्राम तेजस्वी हनुमान् प्लवगर्षभः
  
५।००२।००८अ स तस्मिन्न् अचले तिष्ठन् वनान्य् उपवनानि च
  
५।००२।००८च् स नगाग्रे च तां लङ्कां ददर्श पवनात्मजः
  
५।००२।००९अ सरलान् कर्णिकारांश् च खर्जूरांश् च सुपुष्पितान्
  
५।००२।००९च् प्रियालान् मुचुलिन्दांश् च कुटजान् केतकान् अपि
  
५।००२।०१०अ प्रियङ्गून् गन्धपूर्णांश् च नीपान् सप्तच्छदांस् तथा
  
५।००२।०१०च् असनान् कोविदारांश् च करवीरांश् च पुष्पितान्
  
५।००२।०११अ पुष्पभारनिबद्धांश् च तथा मुकुलितान् अपि
  
५।००२।०११च् पादपान् विहगाकीर्णान् पवनाधूतमस्तकान्
  
५।००२।०१२अ हंसकारण्डवाकीर्णा वापीः पद्मोत्पलायुताः
  
५।००२।०१२च् आक्रीडान् विविधान् रम्यान् विविधांश् च जलाशयान्
  
५।००२।०१३अ संततान् विविधैर् वृक्षैः सर्वर्तुफलपुष्पितैः
  
५।००२।०१३च् उद्यानानि च रम्याणि ददर्श कपिकुञ्जरः
  
५।००२।०१४अ समासाद्य च लक्ष्मीवांल् लङ्कां रावणपालिताम्
  
५।००२।०१४च् परिखाभिः सपद्माभिः सोत्पलाभिर् अलंकृताम्
  
५।००२।०१५अ सीतापहरणार्थेन रावणेन सुरक्षिताम्
  
५।००२।०१५च् समन्ताद् विचरद्भिश् च राक्षसैर् उग्रधन्विभिः
  
५।००२।०१६अ काञ्चनेनावृतां रम्यां प्राकारेण महापुरीम्
  
५।००२।०१६च् अट्टालकशताकीर्णां पताकाध्वजमालिनीम्
  
५।००२।०१७अ तोरणैः काञ्चनैर् दिव्यैर् लतापङ्क्तिविचित्रितैः
  
५।००२।०१७च् ददर्श हनुमांल् लङ्कां दिवि देवपुरीम् इव
  
५।००२।०१८अ गिरिमूर्ध्नि स्थितां लङ्कां पाण्डुरैर् भवनैः शुभैः
  
५।००२।०१८च् ददर्श स कपिः श्रीमान् पुरम् आकाशगं यथा
  
५।००२।०१९अ पालितां राक्षसेन्द्रेण निर्मितां विश्वकर्मणा
  
५।००२।०१९च् प्लवमानाम् इवाकाशे ददर्श हनुमान् पुरीम्
  
५।००२।०२०अ संपूर्णां राक्षसैर् घोरैर् नागैर् भोगवतीम् इव
  
५।००२।०२०च् अचिन्त्यां सुकृतां स्पष्टां कुबेराध्युषितां पुरा
  
५।००२।०२१अ दंष्ट्रिभिर् बहुभिः शूरैः शूलपट्टिशपाणिभिः
  
५।००२।०२१च् रक्षितां राक्षसैर् घोरैर् गुहाम् आशीविषैर् अपि
  
५।००२।०२२अ वप्रप्राकारजघनां विपुलाम्बुनवाम्बराम्
  
५।००२।०२२च् शतघ्नीशूलकेशान्ताम् अट्टालकवतंसकाम्
  
५।००२।०२३अ द्वारम् उत्तरम् आसाद्य चिन्तयाम् आस वानरः
  
५।००२।०२३च् कैलासशिखरप्रख्यम् आलिखन्तम् इवाम्बरम्
  
५।००२।०२३ए ध्रियमाणम् इवाकाशम् उच्छ्रितैर् भवनोत्तमैः
  
५।००२।०२४अ तस्याश् च महतीं गुप्तिं सागरं च निरीक्ष्य सः
  
५।००२।०२४च् रावणं च रिपुं घोरं चिन्तयाम् आस वानरः
  
५।००२।०२५अ आगत्यापीह हरयो भविष्यन्ति निरर्थकाः
  
५।००२।०२५च् न हि युद्धेन वै लङ्का शक्या जेतुं सुरैर् अपि
  
५।००२।०२६अ इमां तु विषमां दुर्गां लङ्कां रावणपालिताम्
  
५।००२।०२६च् प्राप्यापि स महाबाहुः किं करिष्यति राघवः
  
५।००२।०२७अ अवकाशो न सान्त्वस्य राक्षसेष्व् अभिगम्यते
  
५।००२।०२७च् न दानस्य न भेदस्य नैव युद्धस्य दृश्यते
  
५।००२।०२८अ चतुर्णाम् एव हि गतिर् वानराणां महात्मनाम्
  
५।००२।०२८च् वालिपुत्रस्य नीलस्य मम राज्ञश् च धीमतः
  
५।००२।०२९अ यावज् जानामि वैदेहीं यदि जीवति वा न वा
  
५।००२।०२९च् तत्रैव चिन्तयिष्यामि दृष्ट्वा तां जनकात्मजाम्
  
५।००२।०३०अ ततः स चिन्तयाम् आस मुहूर्तं कपिकुञ्जरः
  
५।००२।०३०च् गिरिशृङ्गे स्थितस् तस्मिन् रामस्याभ्युदये रतः
  
५।००२।०३१अ अनेन रूपेण मया न शक्या रक्षसां पुरी
  
५।००२।०३१च् प्रवेष्टुं राक्षसैर् गुप्ता क्रूरैर् बलसमन्वितैः
  
५।००२।०३२अ उग्रौजसो महावीर्यो बलवन्तश् च राक्षसाः
  
५।००२।०३२च् वञ्चनीया मया सर्वे जानकीं परिमार्गिता
  
५।००२।०३३अ लक्ष्यालक्ष्येण रूपेण रात्रौ लङ्का पुरी मया
  
५।००२।०३३च् प्रवेष्टुं प्राप्तकालं मे कृत्यं साधयितुं महत्
  
५।००२।०३४अ तां पुरीं तादृशीं दृष्ट्वा दुराधर्षां सुरासुरैः
  
५।००२।०३४च् हनूमांश् चिन्तयाम् आस विनिःश्वस्य मुहुर् मुहुः
  
५।००२।०३५अ केनोपायेन पश्येयं मैथिलीं जनकात्मजाम्
  
५।००२।०३५च् अदृष्टो राक्षसेन्द्रेण रावणेन दुरात्मना
  
५।००२।०३६अ न विनश्येत् कथं कार्यं रामस्य विदितात्मनः
  
५।००२।०३६च् एकाम् एकश् च पश्येयं रहिते जनकात्मजाम्
  
५।००२।०३७अ भूताश् चार्थो विपद्यन्ते देशकालविरोधिताः
  
५।००२।०३७च् विक्लवं दूतम् आसाद्य तमः सूर्योदये यथा
  
५।००२।०३८अ अर्थानर्थान्तरे बुद्धिर् निश्चितापि न शोभते
  
५।००२।०३८च् घातयन्ति हि कार्याणि दूताः पण्डितमानिनः
  
५।००२।०३९अ न विनश्येत् कथं कार्यं वैक्लव्यं न कथं भवेत्
  
५।००२।०३९च् लङ्घनं च समुद्रस्य कथं नु न वृथा भवेत्
  
५।००२।०४०अ मयि दृष्टे तु रक्षोभी रामस्य विदितात्मनः
  
५।००२।०४०च् भवेद् व्यर्थम् इदं कार्यं रावणानर्थम् इच्छतः
  
५।००२।०४१अ न हि शक्यं क्व चित् स्थातुम् अविज्ञातेन राक्षसैः
  
५।००२।०४१च् अपि राक्षसरूपेण किम् उतान्येन केन चित्
  
५।००२।०४२अ वायुर् अप्य् अत्र नाज्ञातश् चरेद् इति मतिर् मम
  
५।००२।०४२च् न ह्य् अस्त्य् अविदितं किं चिद् राक्षसानां बलीयसाम्
  
५।००२।०४३अ इहाहं यदि तिष्ठामि स्वेन रूपेण संवृतः
  
५।००२।०४३च् विनाशम् उपयास्यामि भर्तुर् अर्थश् च हीयते
  
५।००२।०४४अ तद् अहं स्वेन रूपेण रजन्यां ह्रस्वतां गतः
  
५।००२।०४४च् लङ्काम् अभिपतिष्यामि राघवस्यार्थसिद्धये
  
५।००२।०४५अ रावणस्य पुरीं रात्रौ प्रविश्य सुदुरासदाम्
  
५।००२।०४५च् विचिन्वन् भवनं सर्वं द्रक्ष्यामि जनकात्मजाम्
  
५।००२।०४६अ इति संचिन्त्य हनुमान् सूर्यस्यास्तमयं कपिः
  
५।००२।०४६च् आचकाङ्क्षे तदा वीरा वैदेह्या दर्शनोत्सुकः
  
५।००२।०४६ए पृषदंशकमात्रः सन् बभूवाद्भुतदर्शनः
  
५।००२।०४७अ प्रदोषकाले हनुमांस् तूर्णम् उत्पत्य वीर्यवान्
  
५।००२।०४७च् प्रविवेश पुरीं रम्यां सुविभक्तमहापथम्
  
५।००२।०४८अ प्रासादमालाविततां स्तम्भैः काञ्चनराजतैः
  
५।००२।०४८च् शातकुम्भमयैर् जालैर् गन्धर्वनगरोपमाम्
  
५।००२।०४९अ सप्तभौमाष्टभौमैश् च स ददर्श महापुरीम्
  
५।००२।०४९च् तलैः स्फाटिकसंपूर्णैः कार्तस्वरविभूषितैः
  
५।००२।०५०अ वैदूर्यमणिचित्रैश् च मुक्ताजालविभूषितैः
  
५।००२।०५०च् तलैः शुशुभिरे तानि भवनान्य् अत्र रक्षसाम्
  
५।००२।०५१अ काञ्चनानि विचित्राणि तोरणानि च रक्षसाम्
  
५।००२।०५१च् लङ्काम् उद्द्योतयाम् आसुः सर्वतः समलंकृताम्
  
५।००२।०५२अ अचिन्त्याम् अद्भुताकारां दृष्ट्वा लङ्कां महाकपिः
  
५।००२।०५२च् आसीद् विषण्णो हृष्टश् च वैदेह्या दर्शनोत्सुकः
  
५।००२।०५३अ स पाण्डुरोद्विद्धविमानमालिनीं; महार्हजाम्बूनदजालतोरणाम्
  
५।००२।०५३च् यशस्विनां रावणबाहुपालितां; क्षपाचरैर् भीमबलैः समावृताम्
  
५।००२।०५४अ चन्द्रो ऽपि साचिव्यम् इवास्य कुर्वंस्; तारागणैर् मध्यगतो विराजन्
  
५।००२।०५४च् ज्योत्स्नावितानेन वितत्य लोकम्; उत्तिष्ठते नैकसहस्ररश्मिः
  
५।००२।०५५अ शङ्खप्रभं क्षीरमृणालवर्णम्; उद्गच्छमानं व्यवभासमानम्
  
५।००२।०५५च् ददर्श चन्द्रं स कपिप्रवीरः; पोप्लूयमानं सरसीव हंसं
  
५।००३।००१अ स लम्बशिखरे लम्बे लम्बतोयदसंनिभे
  
५।००३।००१च् सत्त्वम् आस्थाय मेधावी हनुमान् मारुतात्मजः
  
५।००३।००२अ निशि लङ्कां महासत्त्वो विवेश कपिकुञ्जरः
  
५।००३।००२च् रम्यकाननतोयाढ्यां पुरीं रावणपालिताम्
  
५।००३।००३अ शारदाम्बुधरप्रख्यैर् भवनैर् उपशोभिताम्
  
५।००३।००३च् सागरोपमनिर्घोषां सागरानिलसेविताम्
  
५।००३।००४अ सुपुष्टबलसंगुप्तां यथैव विटपावतीम्
  
५।००३।००४च् चारुतोरणनिर्यूहां पाण्डुरद्वारतोरणाम्
  
५।००३।००५अ भुजगाचरितां गुप्तां शुभां भोगवतीम् इव
  
५।००३।००५च् तां सविद्युद्घनाकीर्णां ज्योतिर्मार्गनिषेविताम्
  
५।००३।००६अ चण्डमारुतनिर्ह्रादां यथेन्द्रस्यामरावतीम्
  
५।००३।००६च् शातकुम्भेन महता प्राकारेणाभिसंवृताम्
  
५।००३।००७अ किङ्किणीजालघोषाभिः पताकाभिर् अलंकृताम्
  
५।००३।००७च् आसाद्य सहसा हृष्टः प्राकारम् अभिपेदिवान्
  
५।००३।००८अ विस्मयाविष्टहृदयः पुरीम् आलोक्य सर्वतः
  
५।००३।००८च् जाम्बूनदमयैर् द्वारैर् वैदूर्यकृतवेदिकैः
  
५।००३।००९अ मणिस्फटिक मुक्ताभिर् मणिकुट्टिमभूषितैः
  
५।००३।००९च् तप्तहाटकनिर्यूहै राजतामलपाण्डुरैः
  
५।००३।०१०अ वैदूर्यतलसोपानैः स्फाटिकान्तरपांसुभिः
  
५।००३।०१०च् चारुसंजवनोपेतैः खम् इवोत्पतितैः शुभैः
  
५।००३।०११अ क्रौञ्चबर्हिणसंघुष्टे राजहंसनिषेवितैः
  
५।००३।०११च् तूर्याभरणनिर्घोषैः सर्वतः प्रतिनादिताम्
  
५।००३।०१२अ वस्वोकसाराप्रतिमां समीक्ष्य नगरीं ततः
  
५।००३।०१२च् खम् इवोत्पतितां लङ्कां जहर्ष हनुमान् कपिः
  
५।००३।०१३अ तां समीक्ष्य पुरीं लङ्कां राक्षसाधिपतेः शुभाम्
  
५।००३।०१३च् अनुत्तमाम् ऋद्धियुतां चिन्तयाम् आस वीर्यवान्
  
५।००३।०१४अ नेयम् अन्येन नगरी शक्या धर्षयितुं बलात्
  
५।००३।०१४च् रक्षिता रावणबलैर् उद्यतायुधधारिभिः
  
५।००३।०१५अ कुमुदाङ्गदयोर् वापि सुषेणस्य महाकपेः
  
५।००३।०१५च् प्रसिद्धेयं भवेद् भूमिर् मैन्दद्विविदयोर् अपि
  
५।००३।०१६अ विवस्वतस् तनूजस्य हरेश् च कुशपर्वणः
  
५।००३।०१६च् ऋक्षस्य केतुमालस्य मम चैव गतिर् भवेत्
  
५।००३।०१७अ समीक्ष्य तु महाबाहो राघवस्य पराक्रमम्
  
५।००३।०१७च् लक्ष्मणस्य च विक्रान्तम् अभवत् प्रीतिमान् कपिः
  
५।००३।०१८अ तां रत्नवसनोपेतां कोष्ठागारावतंसकाम्
  
५।००३।०१८च् यन्त्रागारस्तनीम् ऋद्धां प्रमदाम् इव भूषिताम्
  
५।००३।०१९अ तां नष्टतिमिरां दीपैर् भास्वरैश् च महागृहैः
  
५।००३।०१९च् नगरीं राक्षसेन्द्रस्य ददर्श स महाकपिः
  
५।००३।०२०अ प्रविष्टः सत्त्वसंपन्नो निशायां मारुतात्मजः
  
५।००३।०२०च् स महापथम् आस्थाय मुक्तापुष्पविराजितम्
  
५।००३।०२१अ हसितोद्घुष्टनिनदैस् तूर्यघोष पुरः सरैः
  
५।००३।०२१च् वज्राङ्कुशनिकाशैश् च वज्रजालविभूषितैः
  
५।००३।०२१ए गृहमेधैः पुरी रम्या बभासे द्यौर् इवाम्बुदैः
  
५।००३।०२२अ प्रजज्वाल तदा लङ्का रक्षोगणगृहैः शुभैः
  
५।००३।०२२च् सिताभ्रसदृशैश् चित्रैः पद्मस्वस्तिकसंस्थितैः
  
५।००३।०२२ए वर्धमानगृहैश् चापि सर्वतः सुविभाषितैः
  
५।००३।०२३अ तां चित्रमाल्याभरणां कपिराजहितंकरः
  
५।००३।०२३च् राघवार्थं चरञ् श्रीमान् ददर्श च ननन्द च
  
५।००३।०२४अ शुश्राव मधुरं गीतं त्रिस्थानस्वरभूषितम्
  
५।००३।०२४च् स्त्रीणां मदसमृद्धानां दिवि चाप्सरसाम् इव
  
५।००३।०२५अ शुश्राव काञ्चीनिनादं नूपुराणां च निःस्वनम्
  
५।००३।०२५च् सोपाननिनदांश् चैव भवनेषु महात्मनम्
  
५।००३।०२५ए आस्फोटितनिनादांश् च क्ष्वेडितांश् च ततस् ततः
  
५।००३।०२६अ स्वाध्याय निरतांश् चैव यातुधानान् ददर्श सः
  
५।००३।०२६च् रावणस्तवसंयुक्तान् गर्जतो राक्षसान् अपि
  
५।००३।०२७अ राजमार्गं समावृत्य स्थितं रक्षोबलं महत्
  
५।००३।०२७च् ददर्श मध्यमे गुल्मे राक्षसस्य चरान् बहून्
  
५।००३।०२८अ दीक्षिताञ् जटिलान् मुण्डान् गोऽजिनाम्बरवाससः
  
५।००३।०२८च् दर्भमुष्टिप्रहरणान् अग्निकुण्डायुधांस् तथा
  
५।००३।०२९अ कूटमुद्गरपाणींश् च दण्डायुधधरान् अपि
  
५।००३।०२९च् एकाक्षानेककर्णांश् च चलल्लम्बपयोधरान्
  
५।००३।०३०अ करालान् भुग्नवक्त्रांश् च विकटान् वामनांस् तथा
  
५।००३।०३०च् धन्विनः खड्गिनश् चैव शतघ्नी मुसलायुधान्
  
५।००३।०३०ए परिघोत्तमहस्तांश् च विचित्रकवचोज्ज्वलान्
  
५।००३।०३१अ नातिष्ठूलान् नातिकृशान् नातिदीर्घातिह्रस्वकान्
  
५।००३।०३१च् विरूपान् बहुरूपांश् च सुरूपांश् च सुवर्चसः
  
५।००३।०३२अ शक्तिवृक्षायुधांश् चैव पट्टिशाशनिधारिणः
  
५।००३।०३२च् क्षेपणीपाशहस्तांश् च ददर्श स महाकपिः
  
५।००३।०३३अ स्रग्विणस् त्व् अनुलिप्तांश् च वराभरणभूषितान्
  
५।००३।०३३च् तीक्ष्णशूलधरांश् चैव वज्रिणश् च महाबलान्
  
५।००३।०३४अ शतसाहस्रम् अव्यग्रम् आरक्षं मध्यमं कपिः
  
५।००३।०३४च् प्राकारावृतम् अत्यन्तं ददर्श स महाकपिः
  
५।००३।०३५अ त्रिविष्टपनिभं दिव्यं दिव्यनादविनादितम्
  
५।००३।०३५च् वाजिहेषितसंघुष्टं नादितं भूषणैस् तथा
  
५।००३।०३६अ रथैर् यानैर् विमानैश् च तथा गजहयैः शुभैः
  
५।००३।०३६च् वारणैश् च चतुर्दन्तैः श्वेताभ्रनिचयोपमैः
  
५।००३।०३७अ भूषितं रुचिरद्वारं मत्तैश् च मृगपक्षिभिः
  
५।००३।०३७च् राक्षसाधिपतेर् गुप्तम् आविवेश गृहं कपिः
  
५।००४।००१अ ततः स मध्यं गतम् अंशुमन्तं; ज्योत्स्नावितानं महद् उद्वमन्तम्
  
५।००४।००१च् ददर्श धीमान् दिवि भानुमन्तं; गोष्ठे वृषं मत्तम् इव भ्रमन्तम्
  
५।००४।००२अ लोकस्य पापानि विनाशयन्तं; महोदधिं चापि समेधयन्तम्
  
५।००४।००२च् भूतानि सर्वाणि विराजयन्तं; ददर्श शीतांशुम् अथाभियान्तम्
  
५।००४।००३अ या भाति लक्ष्मीर् भुवि मन्दरस्था; तथा प्रदोषेषु च सागरस्था
  
५।००४।००३च् तथैव तोयेषु च पुष्करस्था; रराज सा चारुनिशाकरस्था
  
५।००४।००४अ हंसो यथा राजतपञ्जुरस्थः; सिंहो यथा मन्दरकन्दरस्थः
  
५।००४।००४च् वीरो यथा गर्वितकुञ्जरस्थश्; चन्द्रो ऽपि बभ्राज तथाम्बरस्थः
  
५।००४।००५अ स्थितः ककुद्मान् इव तीक्ष्णशृङ्गो; महाचलः श्वेत इवोच्चशृङ्गः
  
५।००४।००५च् हस्तीव जाम्बूनदबद्धशृङ्गो; विभाति चन्द्रः परिपूर्णशृङ्गः
  
५।००४।००६अ प्रकाशचन्द्रोदयनष्टदोषः; प्रवृद्धरक्षः पिशिताशदोषः
  
५।००४।००६च् रामाभिरामेरितचित्तदोषः; स्वर्गप्रकाशो भगवान् प्रदोषः
  
५।००४।००७अ तन्त्री स्वनाः कर्णसुखाः प्रवृत्ताः; स्वपन्ति नार्यः पतिभिः सुवृत्ताः
  
५।००४।००७च् नक्तंचराश् चापि तथा प्रवृत्ता; विहर्तुम् अत्यद्भुतरौद्रवृत्ताः
  
५।००४।००८अ मत्तप्रमत्तानि समाकुलानि; रथाश्वभद्रासनसंकुलानि
  
५।००४।००८च् वीरश्रिया चापि समाकुलानि; ददर्श धीमान् स कपिः कुलानि
  
५।००४।००९अ परस्परं चाधिकम् आक्षिपन्ति; भुजांश् च पीनान् अधिविक्षिपन्ति
  
५।००४।००९च् मत्तप्रलापान् अधिविक्षिपन्ति; मत्तानि चान्योन्यम् अधिक्षिपन्ति
  
५।००४।०१०अ रक्षांसि वक्षांसि च विक्षिपन्ति; गात्राणि कान्तासु च विक्षिपन्ति
  
५।००४।०१०च् ददर्श कान्ताश् च समालपन्ति; तथापरास् तत्र पुनः स्वपन्ति
  
५।००४।०११अ महागजैश् चापि तथा नदद्भिः; सूपूजितैश् चापि तथा सुसद्भिः
  
५।००४।०११च् रराज वीरैश् च विनिःश्वसद्भिर्; ह्रदो भुजङ्गैर् इव निःश्वसद्भिः
  
५।००४।०१२अ बुद्धिप्रधानान् रुचिराभिधानान्; संश्रद्दधानाञ् जगतः प्रधानान्
  
५।००४।०१२च् नानाविधानान् रुचिराभिधानान्; ददर्श तस्यां पुरि यातुधानान्
  
५।००४।०१३अ ननन्द दृष्ट्वा स च तान् सुरूपान्; नानागुणान् आत्मगुणानुरूपान्
  
५।००४।०१३च् विद्योतमानान् स च तान् सुरूपान्; ददर्श कांश् चिच् च पुनर् विरूपान्
  
५।००४।०१४अ ततो वरार्हाः सुविशुद्धभावास्; तेषां स्त्रियस् तत्र महानुभावाः
  
५।००४।०१४च् प्रियेषु पानेषु च सक्तभावा; ददर्श तारा इव सुप्रभावाः
  
५।००४।०१५अ श्रिया ज्वलन्तीस् त्रपयोपगूढा; निशीथकाले रमणोपगूढाः
  
५।००४।०१५च् ददर्श काश् चित् प्रमदोपगूढा; यथा विहंगाः कुसुमोपगूडाः
  
५।००४।०१६अ अन्याः पुनर् हर्म्यतलोपविष्टास्; तत्र प्रियाङ्केषु सुखोपविष्टाः
  
५।००४।०१६च् भर्तुः प्रिया धर्मपरा निविष्टा; ददर्श धीमान् मनदाभिविष्टाः
  
५।००४।०१७अ अप्रावृताः काञ्चनराजिवर्णाः; काश् चित् परार्ध्यास् तपनीयवर्णाः
  
५।००४।०१७च् पुनश् च काश् चिच् छशलक्ष्मवर्णाः; कान्तप्रहीणा रुचिराङ्गवर्णाः
  
५।००४।०१८अ ततः प्रियान् प्राप्य मनोऽभिरामान्; सुप्रीतियुक्ताः प्रसमीक्ष्य रामाः
  
५।००४।०१८च् गृहेषु हृष्टाः परमाभिरामा; हरिप्रवीरः स ददर्श रामाः
  
५।००४।०१९अ चन्द्रप्रकाशाश् च हि वक्त्रमाला; वक्राक्षिपक्ष्माश् च सुनेत्रमालाः
  
५।००४।०१९च् विभूषणानां च ददर्श मालाः; शतह्रदानाम् इव चारुमालाः
  
५।००४।०२०अ न त्व् एव सीतां परमाभिजातां; पथि स्थिते राजकुले प्रजाताम्
  
५।००४।०२०च् लतां प्रफुल्लाम् इव साधुजातां; ददर्श तन्वीं मनसाभिजाताम्
  
५।००४।०२१अ सनातने वर्त्मनि संनिविष्टां; रामेक्षणीं तां मदनाभिविष्टाम्
  
५।००४।०२१च् भर्तुर् मनः श्रीमद् अनुप्रविष्टां; स्त्रीभ्यो वराभ्यश् च सदा विशिष्टाम्
  
५।००४।०२२अ उष्णार्दितां सानुसृतास्रकण्ठीं; पुरा वरार्होत्तमनिष्ककण्ठीम्
  
५।००४।०२२च् सुजातपक्ष्माम् अभिरक्तकण्ठीं; वने प्रवृत्ताम् इव नीलकण्ठीम्
  
५।००४।०२३अ अव्यक्तलेखाम् इव चन्द्रलेखां; पांसुप्रदिग्धाम् इव हेमलेखाम्
  
५।००४।०२३च् क्षतप्ररूढाम् इव बाणलेखां; वायुप्रभिन्नाम् इव मेघलेखाम्
  
५।००४।०२४अ सीताम् अपश्यन् मनुजेश्वरस्य; रामस्य पत्नीं वदतां वरस्य
  
५।००४।०२४च् बभूव दुःखाभिहतश् चिरस्य; प्लवंगमो मन्द इवाचिरस्य
  
५।००५।००१अ स निकामं विनामेषु विचरन् कामरूपधृक्
  
५।००५।००१च् विचचार कपिर् लङ्कां लाघवेन समन्वितः
  
५।००५।००२अ आससादाथ लक्ष्मीवान् राक्षसेन्द्रनिवेशनम्
  
५।००५।००२च् प्राकारेणार्कवर्णेन भास्वरेणाभिसंवृतम्
  
५।००५।००३अ रक्षितं राक्षसैर् भीमैः सिंहैर् इव महद् वनम्
  
५।००५।००३च् समीक्षमाणो भवनं चकाशे कपिकुञ्जरः
  
५।००५।००४अ रूप्यकोपहितैश् चित्रैस् तोरणैर् हेमभूषितैः
  
५।००५।००४च् विचित्राभिश् च कक्ष्याभिर् द्वारैश् च रुचिरैर् वृतम्
  
५।००५।००५अ गजास्थितैर् महामात्रैः शूरैश् च विगतश्रमैः
  
५।००५।००५च् उपस्थितम् असंहार्यैर् हयैः स्यन्दनयायिभिः
  
५।००५।००६अ सिंहव्याघ्रतनुत्राणैर् दान्तकाञ्चनराजतैः
  
५।००५।००६च् घोषवद्भिर् विचित्रैश् च सदा विचरितं रथैः
  
५।००५।००७अ बहुरत्नसमाकीर्णं परार्ध्यासनभाजनम्
  
५।००५।००७च् महारथसमावासं महारथमहासनम्
  
५।००५।००८अ दृश्यैश् च परमोदारैस् तैस् तैश् च मृगपक्षिभिः
  
५।००५।००८च् विविधैर् बहुसाहस्रैः परिपूर्णं समन्ततः
  
५।००५।००९अ विनीतैर् अन्तपालैश् च रक्षोभिश् च सुरक्षितम्
  
५।००५।००९च् मुख्याभिश् च वरस्त्रीभिः परिपूर्णं समन्ततः
  
५।००५।०१०अ मुदितप्रमदा रत्नं राक्षसेन्द्रनिवेशनम्
  
५।००५।०१०च् वराभरणनिर्ह्रादैः समुद्रस्वननिःस्वनम्
  
५।००५।०११अ तद् राजगुणसंपन्नं मुख्यैश् च वरचन्दनैः
  
५।००५।०११च् भेरीमृदङ्गाभिरुतं शङ्खघोषविनादितम्
  
५।००५।०१२अ नित्यार्चितं पर्वहुतं पूजितं राक्षसैः सदा
  
५।००५।०१२च् समुद्रम् इव गम्भीरं समुद्रम् इव निःस्वनम्
  
५।००५।०१३अ महात्मानो महद् वेश्म महारत्नपरिच्छदम्
  
५।००५।०१३च् महाजनसमाकीर्णं ददर्श स महाकपिः
  
५।००५।०१४अ विराजमानं वपुषा गजाश्वरथसंकुलम्
  
५।००५।०१४च् लङ्काभरणम् इत्य् एव सो ऽमन्यत महाकपिः
  
५।००५।०१५अ गृहाद् गृहं राक्षसानाम् उद्यानानि च वानरः
  
५।००५।०१५च् वीक्षमाणो ह्य् असंत्रस्तः प्रासादांश् च चचार सः
  
५।००५।०१६अ अवप्लुत्य महावेगः प्रहस्तस्य निवेशनम्
  
५।००५।०१६च् ततो ऽन्यत् पुप्लुवे वेश्म महापार्श्वस्य वीर्यवान्
  
५।००५।०१७अ अथ मेघप्रतीकाशं कुम्भकर्णनिवेशनम्
  
५।००५।०१७च् विभीषणस्य च तथा पुप्लुवे स महाकपिः
  
५।००५।०१८अ महोदरस्य च तथा विरूपाक्षस्य चैव हि
  
५।००५।०१८च् विद्युज्जिह्वस्य भवनं विद्युन्मालेस् तथैव च
  
५।००५।०१८ए वज्रदंष्ट्रस्य च तथा पुप्लुवे स महाकपिः
  
५।००५।०१९अ शुकस्य च महावेगः सारणस्य च धीमतः
  
५।००५।०१९च् तथा चेन्द्रजितो वेश्म जगाम हरियूथपः
  
५।००५।०२०अ जम्बुमालेः सुमालेश् च जगाम हरियूथपः
  
५।००५।०२०च् रश्मिकेतोश् च भवनं सूर्यशत्रोस् तथैव च
  
५।००५।०२१अ धूम्राक्षस्य च संपातेर् भवनं मारुतात्मजः
  
५।००५।०२१च् विद्युद्रूपस्य भीमस्य घनस्य विघनस्य च
  
५।००५।०२२अ शुकनाभस्य वक्रस्य शठस्य विकटस्य च
  
५।००५।०२२च् ह्रस्वकर्णस्य दंष्ट्रस्य रोमशस्य च रक्षसः
  
५।००५।०२३अ युद्धोन्मत्तस्य मत्तस्य ध्वजग्रीवस्य नादिनः
  
५।००५।०२३च् विद्युज्जिह्वेन्द्रजिह्वानां तथा हस्तिमुखस्य च
  
५।००५।०२४अ करालस्य पिशाचस्य शोणिताक्षस्य चैव हि
  
५।००५।०२४च् क्रममाणः क्रमेणैव हनूमान् मारुतात्मजः
  
५।००५।०२५अ तेषु तेषु महार्हेषु भवनेषु महायशाः
  
५।००५।०२५च् तेषाम् ऋद्धिमताम् ऋद्धिं ददर्श स महाकपिः
  
५।००५।०२६अ सर्वेषां समतिक्रम्य भवनानि समन्ततः
  
५।००५।०२६च् आससादाथ लक्ष्मीवान् राक्षसेन्द्रनिवेशनम्
  
५।००५।०२७अ रावणस्योपशायिन्यो ददर्श हरिसत्तमः
  
५।००५।०२७च् विचरन् हरिशार्दूलो राक्षसीर् विकृतेक्षणाः
  
५।००५।०२७ए शूलमुद्गरहस्ताश् च शक्तो तोमरधारिणीः
  
५।००५।०२८अ ददर्श विविधान् गुल्मांस् तस्य रक्षःपतेर् गृहे
  
५।००५।०२९अ रक्ताञ् श्वेतान् सितांश् चैव हरींश् चैव महाजवान्
  
५।००५।०२९च् कुलीनान् रूपसंपन्नान् गजान् परगजारुजान्
  
५।००५।०३०अ निष्ठितान् गजशिखायाम् ऐरावतसमान् युधि
  
५।००५।०३०च् निहन्तॄन् परसैन्यानां गृहे तस्मिन् ददर्श सः
  
५।००५।०३१अ क्षरतश् च यथा मेघान् स्रवतश् च यथा गिरीन्
  
५।००५।०३१च् मेघस्तनितनिर्घोषान् दुर्धर्षान् समरे परैः
  
५।००५।०३२अ सहस्रं वाहिनीस् तत्र जाम्बूनदपरिष्कृताः
  
५।००५।०३२च् हेमजालैर् अविच्छिन्नास् तरुणादित्यसंनिभाः
  
५।००५।०३३अ ददर्श राक्षसेन्द्रस्य रावणस्य निवेशने
  
५।००५।०३३च् शिबिका विविधाकाराः स कपिर् मारुतात्मजः
  
५।००५।०३४अ लतागृहाणि चित्राणि चित्रशालागृहाणि च
  
५।००५।०३४च् क्रीडागृहाणि चान्यानि दारुपर्वतकान् अपि
  
५।००५।०३५अ कामस्य गृहकं रम्यं दिवागृहकम् एव च
  
५।००५।०३५च् ददर्श राक्षसेन्द्रस्य रावणस्य निवेशने
  
५।००५।०३६अ स मन्दरतलप्रख्यं मयूरस्थानसंकुलम्
  
५।००५।०३६च् ध्वजयष्टिभिर् आकीर्णं ददर्श भवनोत्तमम्
  
५।००५।०३७अ अनन्तरत्ननिचयं निधिजालं समन्ततः
  
५।००५।०३७च् धीरनिष्ठितकर्मान्तं गृहं भूतपतेर् इव
  
५।००५।०३८अ अर्चिर्भिश् चापि रत्नानां तेजसा रावणस्य च
  
५।००५।०३८च् विरराजाथ तद् वेश्म रश्मिमान् इव रश्मिभिः
  
५।००५।०३९अ जाम्बूनदमयान्य् एव शयनान्य् आसनानि च
  
५।००५।०३९च् भाजनानि च शुभ्राणि ददर्श हरियूथपः
  
५।००५।०४०अ मध्वासवकृतक्लेदं मणिभाजनसंकुलम्
  
५।००५।०४०च् मनोरमम् असंबाधं कुबेरभवनं यथा
  
५।००५।०४१अ नूपुराणां च घोषेण काञ्चीनां निनदेन च
  
५।००५।०४१च् मृदङ्गतलघोषैश् च घोषवद्भिर् विनादितम्
  
५।००५।०४२अ प्रासादसंघातयुतं स्त्रीरत्नशतसंकुलम्
  
५।००५।०४२च् सुव्यूढकक्ष्यं हनुमान् प्रविवेश महागृहम्
  
५।००६।००१अ स वेश्मजालं बलवान् ददर्श; व्यासक्तवैदूर्यसुवर्णजालम्
  
५।००६।००१च् यथा महत् प्रावृषि मेघजालं; विद्युत्पिनद्धं सविहंगजालम्
  
५।००६।००२अ निवेशनानां विविधाश् च शालाः; प्रधानशङ्खायुधचापशालाः
  
५।००६।००२च् मनोहराश् चापि पुनर् विशाला; ददर्श वेश्माद्रिषु चन्द्रशालाः
  
५।००६।००३अ गृहाणि नानावसुराजितानि; देवासुरैश् चापि सुपूजितानि
  
५।००६।००३च् सर्वैश् च दोषैः परिवर्जितानि; कपिर् ददर्श स्वबलार्जितानि
  
५।००६।००४अ तानि प्रयत्नाभिसमाहितानि; मयेन साक्षाद् इव निर्मितानि
  
५।००६।००४च् महीतले सर्वगुणोत्तराणि; ददर्श लङ्काधिपतेर् गृहाणि
  
५।००६।००५अ ततो ददर्शोच्छ्रितमेघरूपं; मनोहरं काञ्चनचारुरूपम्
  
५।००६।००५च् रक्षोऽधिपस्यात्मबलानुरूपं; गृहोत्तमं ह्य् अप्रतिरूपरूपम्
  
५।००६।००६अ महीतले स्वर्गम् इव प्रकीर्णं; श्रिया ज्वलन्तं बहुरत्नकीर्णम्
  
५।००६।००६च् नानातरूणां कुसुमावकीर्णं; गिरेर् इवाग्रं रजसावकीर्णम्
  
५।००६।००७अ नारीप्रवेकैर् इव दीप्यमानं; तडिद्भिर् अम्भोदवद् अर्च्यमानम्
  
५।००६।००७च् हंसप्रवेकैर् इव वाह्यमानं; श्रिया युतं खे सुकृतां विमानम्
  
५।००६।००८अ यथा नगाग्रं बहुधातुचित्रं; यथा नभश् च ग्रहचन्द्रचित्रम्
  
५।००६।००८च् ददर्श युक्तीकृतमेघचित्रं; विमानरत्नं बहुरत्नचित्रम्
  
५।००६।००९अ मही कृता पर्वतराजिपूर्णा; शैलाः कृता वृक्षवितानपूर्णाः
  
५।००६।००९च् वृक्षाः कृताः पुष्पवितानपूर्णाः; पुष्पं कृतं केसरपत्रपूर्णम्
  
५।००६।०१०अ कृतानि वेश्मानि च पाण्डुराणि; तथा सुपुष्पा अपि पुष्करिण्यः
  
५।००६।०१०च् पुनश् च पद्मानि सकेसराणि; धन्यानि चित्राणि तथा वनानि
  
५।००६।०११अ पुष्पाह्वयं नाम विराजमानं; रत्नप्रभाभिश् च विवर्धमानम्
  
५।००६।०११च् वेश्मोत्तमानाम् अपि चोच्चमानं; महाकपिस् तत्र महाविमानम्
  
५।००६।०१२अ कृताश् च वैदूर्यमया विहंगा; रूप्यप्रवालैश् च तथा विहंगाः
  
५।००६।०१२च् चित्राश् च नानावसुभिर् भुजंगा; जात्यानुरूपास् तुरगाः शुभाङ्गाः
  
५।००६।०१३अ प्रवालजाम्बूनदपुष्पपक्षाः; सलीलम् आवर्जितजिह्मपक्षाः
  
५।००६।०१३च् कामस्य साक्षाद् इव भान्ति पक्षाः; कृता विहंगाः सुमुखाः सुपक्षाः
  
५।००६।०१४अ नियुज्यमानाश् च गजाः सुहस्ताः; सकेसराश् चोत्पलपत्रहस्ताः
  
५।००६।०१४च् बभूव देवी च कृता सुहस्ता; लक्ष्मीस् तथा पद्मिनि पद्महस्ता
  
५।००६।०१५अ इतीव तद् गृहम् अभिगम्य शोभनं; सविस्मयो नगम् इव चारुशोभनम्
  
५।००६।०१५च् पुनश् च तत् परमसुगन्धि सुन्दरं; हिमात्यये नगम् इव चारुकन्दरम्
  
५।००६।०१६अ ततः स तां कपिर् अभिपत्य पूजितां; चरन् पुरीं दशमुखबाहुपालिताम्
  
५।००६।०१६च् अदृश्य तां जनकसुतां सुपूजितां; सुदुःखितां पतिगुणवेगनिर्जिताम्
  
५।००६।०१७अ ततस् तदा बहुविधभावितात्मनः; कृतात्मनो जनकसुतां सुवर्त्मनः
  
५।००६।०१७च् अपश्यतो ऽभवद् अतिदुःखितं मनः; सुचक्षुषः प्रविचरतो महात्मनः
  
५।००७।००१अ तस्यालयवरिष्ठस्य मध्ये विपुलम् आयतम्
  
५।००७।००१च् ददर्श भवनश्रेष्ठं हनूमान् मारुतात्मजः
  
५।००७।००२अ अर्धयोजनविस्तीर्णम् आयतं योजनं हि तत्
  
५।००७।००२च् भवनं राक्षसेन्द्रस्य बहुप्रासादसंकुलम्
  
५।००७।००३अ मार्गमाणस् तु वैदेहीं सीताम् आयतलोचनाम्
  
५।००७।००३च् सर्वतः परिचक्राम हनूमान् अरिसूदनः
  
५।००७।००४अ चतुर्विषाणैर् द्विरदैस् त्रिविषाणैस् तथैव च
  
५।००७।००४च् परिक्षिप्तम् असंबाधं रक्ष्यमाणम् उदायुधैः
  
५।००७।००५अ राक्षसीभिश् च पत्नीभी रावणस्य निवेशनम्
  
५।००७।००५च् आहृताभिश् च विक्रम्य राजकन्याभिर् आवृतम्
  
५।००७।००६अ तन् नक्रमकराकीर्णं तिमिंगिलझषाकुलम्
  
५।००७।००६च् वायुवेगसमाधूतं पन्नगैर् इव सागरम्
  
५।००७।००७अ या हि वैश्वरणे लक्ष्मीर् या चेन्द्रे हरिवाहने
  
५।००७।००७च् सा रावणगृहे सर्वा नित्यम् एवानपायिनी
  
५।००७।००८अ या च राज्ञः कुबेरस्य यमस्य वरुणस्य च
  
५।००७।००८च् तादृशी तद् विशिष्टा वा ऋद्धी रक्षो गृहेष्व् इह
  
५।००७।००९अ तस्य हर्म्यस्य मध्यस्थं वेश्म चान्यत् सुनिर्मितम्
  
५।००७।००९च् बहुनिर्यूह संकीर्णं ददर्श पवनात्मजः
  
५।००७।०१०अ ब्रह्मणो ऽर्थे कृतं दिव्यं दिवि यद् विश्वकर्मणा
  
५।००७।०१०च् विमानं पुष्पकं नाम सर्वरत्नविभूषितम्
  
५।००७।०११अ परेण तपसा लेभे यत् कुबेरः पितामहात्
  
५।००७।०११च् कुबेरम् ओजसा जित्वा लेभे तद् राक्षसेश्वरः
  
५।००७।०१२अ ईहा मृगसमायुक्तैः कार्यस्वरहिरण्मयैः
  
५।००७।०१२च् सुकृतैर् आचितं स्तम्भैः प्रदीप्तम् इव च श्रिया
  
५।००७।०१३अ मेरुमन्दरसंकाशैर् उल्लिखद्भिर् इवाम्बरम्
  
५।००७।०१३च् कूटागारैः शुभाकारैः सर्वतः समलंकृतम्
  
५।००७।०१४अ ज्वलनार्कप्रतीकाशं सुकृतं विश्वकर्मणा
  
५।००७।०१४च् हेमसोपानसंयुक्तं चारुप्रवरवेदिकम्
  
५।००७।०१५अ जालवातायनैर् युक्तं काञ्चनैः स्थाटिकैर् अपि
  
५।००७।०१५च् इन्द्रनीलमहानीलमणिप्रवरवेदिकम्
  
५।००७।०१५ए विमानं पुष्पकं दिव्यम् आरुरोह महाकपिः
  
५।००७।०१६अ तत्रस्थः स तदा गन्धं पानभक्ष्यान्नसंभवम्
  
५।००७।०१६च् दिव्यं संमूर्छितं जिघ्रन् रूपवन्तम् इवानिलम्
  
५।००७।०१७अ स गन्धस् तं महासत्त्वं बन्धुर् बन्धुम् इवोत्तमम्
  
५।००७।०१७च् इत एहीत्य् उवाचेव तत्र यत्र स रावणः
  
५।००७।०१८अ ततस् तां प्रस्थितः शालां ददर्श महतीं शुभाम्
  
५।००७।०१८च् रावणस्य मनःकान्तां कान्ताम् इव वरस्त्रियम्
  
५।००७।०१९अ मणिसोपानविकृतां हेमजालविराजिताम्
  
५।००७।०१९च् स्फाटिकैर् आवृततलां दन्तान्तरितरूपिकाम्
  
५।००७।०२०अ मुक्ताभिश् च प्रवालैश् च रूप्यचामीकरैर् अपि
  
५।००७।०२०च् विभूषितां मणिस्तम्भैः सुबहुस्तम्भभूषिताम्
  
५।००७।०२१अ समैर् ऋजुभिर् अत्युच्चैः समन्तात् सुविभूषितैः
  
५।००७।०२१च् स्तम्भैः पक्षैर् इवात्युच्चैर् दिवं संप्रस्थिताम् इव
  
५।००७।०२२अ महत्या कुथयास्त्रीणं पृथिवीलक्षणाङ्कया
  
५।००७।०२२च् पृथिवीम् इव विस्तीर्णां सराष्ट्रगृहमालिनीम्
  
५।००७।०२३अ नादितां मत्तविहगैर् दिव्यगन्धाधिवासिताम्
  
५।००७।०२३च् परार्ध्यास्तरणोपेतां रक्षोऽधिपनिषेविताम्
  
५।००७।०२४अ धूम्राम् अगरुधूपेन विमलां हंसपाण्डुराम्
  
५।००७।०२४च् चित्रां पुष्पोपहारेण कल्माषीम् इव सुप्रभाम्
  
५।००७।०२५अ मनःसंह्लादजननीं वर्णस्यापि प्रसादिनीम्
  
५।००७।०२५च् तां शोकनाशिनीं दिव्यां श्रियः संजननीम् इव
  
५।००७।०२६अ इन्द्रियाणीन्द्रियार्थैस् तु पञ्च पञ्चभिर् उत्तमैः
  
५।००७।०२६च् तर्पयाम् आस मातेव तदा रावणपालिता
  
५।००७।०२७अ स्वर्गो ऽयं देवलोको ऽयम् इन्द्रस्येयं पुरी भवेत्
  
५।००७।०२७च् सिद्धिर् वेयं परा हि स्याद् इत्य् अमन्यत मारुतिः
  
५।००७।०२८अ प्रध्यायत इवापश्यत् प्रदीपांस् तत्र काञ्चनान्
  
५।००७।०२८च् धूर्तान् इव महाधूर्तैर् देवनेन पराजितान्
  
५।००७।०२९अ दीपानां च प्रकाशेन तेजसा रावणस्य च
  
५।००७।०२९च् अर्चिर्भिर् भूषणानां च प्रदीप्तेत्य् अभ्यमन्यत
  
५।००७।०३०अ ततो ऽपश्यत् कुथासीनं नानावर्णाम्बरस्रजम्
  
५।००७।०३०च् सहस्रं वरनारीणां नानावेषविभूषितम्
  
५।००७।०३१अ परिवृत्ते ऽर्धरात्रे तु पाननिद्रावशं गतम्
  
५।००७।०३१च् क्रीडित्वोपरतं रात्रौ सुष्वाप बलवत् तदा
  
५।००७।०३२अ तत् प्रसुप्तं विरुरुचे निःशब्दान्तरभूषणम्
  
५।००७।०३२च् निःशब्दहंसभ्रमरं यथा पद्मवनं महत्
  
५।००७।०३३अ तासां संवृतदन्तानि मीलिताक्षाणि मारुतिः
  
५।००७।०३३च् अपश्यत् पद्मगन्धीनि वदनानि सुयोषिताम्
  
५।००७।०३४अ प्रबुद्धानीव पद्मानि तासां भूत्वा क्षपाक्षये
  
५।००७।०३४च् पुनःसंवृतपत्राणि रात्राव् इव बभुस् तदा
  
५।००७।०३५अ इमानि मुखपद्मानि नियतं मत्तषट्पदाः
  
५।००७।०३५च् अम्बुजानीव फुल्लानि प्रार्थयन्ति पुनः पुनः
  
५।००७।०३६अ इति वामन्यत श्रीमान् उपपत्त्या महाकपिः
  
५।००७।०३६च् मेने हि गुणतस् तानि समानि सलिलोद्भवैः
  
५।००७।०३७अ सा तस्य शुशुभे शाला ताभिः स्त्रीभिर् विराजिता
  
५।००७।०३७च् शारदीव प्रसन्ना द्यौस् ताराभिर् अभिशोभिता
  
५।००७।०३८अ स च ताभिः परिवृतः शुशुभे राक्षसाधिपः
  
५।००७।०३८च् यथा ह्य् उडुपतिः श्रीमांस् ताराभिर् अभिसंवृतः
  
५।००७।०३९अ याश् च्यवन्ते ऽम्बरात् ताराः पुण्यशेषसमावृताः
  
५।००७।०३९च् इमास् ताः संगताः कृत्स्ना इति मेने हरिस् तदा
  
५।००७।०४०अ ताराणाम् इव सुव्यक्तं महतीनां शुभार्चिषाम्
  
५।००७।०४०च् प्रभावर्णप्रसादाश् च विरेजुस् तत्र योषिताम्
  
५।००७।०४१अ व्यावृत्तगुरुपीनस्रक्प्रकीर्णवरभूषणाः
  
५।००७।०४१च् पानव्यायामकालेषु निद्रापहृतचेतसः
  
५।००७।०४२अ व्यावृत्ततिलकाः काश् चित् काश् चिद् उद्भ्रान्तनूपुराः
  
५।००७।०४२च् पार्श्वे गलितहाराश् च काश् चित् परमयोषितः
  
५।००७।०४३अ मुखा हारवृताश् चान्याः काश् चित् प्रस्रस्तवाससः
  
५।००७।०४३च् व्याविद्धरशना दामाः किशोर्य इव वाहिताः
  
५।००७।०४४अ सुकुण्डलधराश् चान्या विच्छिन्नमृदितस्रजः
  
५।००७।०४४च् गजेन्द्रमृदिताः फुल्ला लता इव महावने
  
५।००७।०४५अ चन्द्रांशुकिरणाभाश् च हाराः कासां चिद् उत्कटाः
  
५।००७।०४५च् हंसा इव बभुः सुप्ताः स्तनमध्येषु योषिताम्
  
५।००७।०४६अ अपरासां च वैदूर्याः कादम्बा इव पक्षिणः
  
५।००७।०४६च् हेमसूत्राणि चान्यासां चक्रवाका इवाभवन्
  
५।००७।०४७अ हंसकारण्डवाकीर्णाश् चक्रवाकोपशोभिताः
  
५।००७।०४७च् आपगा इव ता रेजुर् जघनैः पुलिनैर् इव
  
५।००७।०४८अ किङ्किणीजालसंकाशास् ता हेमविपुलाम्बुजाः
  
५।००७।०४८च् भावग्राहा यशस्तीराः सुप्ता नद्य इवाबभुः
  
५।००७।०४९अ मृदुष्व् अङ्गेषु कासां चित् कुचाग्रेषु च संस्थिताः
  
५।००७।०४९च् बभूवुर् भूषणानीव शुभा भूषणराजयः
  
५।००७।०५०अ अंशुकान्ताश् च कासां चिन् मुखमारुतकम्पिताः
  
५।००७।०५०च् उपर्य् उपरि वक्त्राणां व्याधूयन्ते पुनः पुनः
  
५।००७।०५१अ ताः पाताका इवोद्धूताः पत्नीनां रुचिरप्रभाः
  
५।००७।०५१च् नानावर्णसुवर्णानां वक्त्रमूलेषु रेजिरे
  
५।००७।०५२अ ववल्गुश् चात्र कासां चित् कुण्डलानि शुभार्चिषाम्
  
५।००७।०५२च् मुखमारुतसंसर्गान् मन्दं मन्दं सुयोषिताम्
  
५।००७।०५३अ शर्करासवगन्धः स प्रकृत्या सुरभिः सुखः
  
५।००७।०५३च् तासां वदननिःश्वासः सिषेवे रावणं तदा
  
५।००७।०५४अ रावणाननशङ्काश् च काश् चिद् रावणयोषितः
  
५।००७।०५४च् मुखानि स्म सपत्नीनाम् उपाजिघ्रन् पुनः पुनः
  
५।००७।०५५अ अत्यर्थं सक्तमनसो रावणे ता वरस्त्रियः
  
५।००७।०५५च् अस्वतन्त्राः सपत्नीनां प्रियम् एवाचरंस् तदा
  
५।००७।०५६अ बाहून् उपनिधायान्याः पारिहार्य विभूषिताः
  
५।००७।०५६च् अंशुकानि च रम्याणि प्रमदास् तत्र शिश्यिरे
  
५।००७।०५७अ अन्या वक्षसि चान्यस्यास् तस्याः का चित् पुनर् भुजम्
  
५।००७।०५७च् अपरा त्व् अङ्कम् अन्यस्यास् तस्याश् चाप्य् अपरा भुजौ
  
५।००७।०५८अ ऊरुपार्श्वकटीपृष्ठम् अन्योन्यस्य समाश्रिताः
  
५।००७।०५८च् परस्परनिविष्टाङ्ग्यो मदस्नेहवशानुगाः
  
५।००७।०५९अ अन्योन्यस्याङ्गसंस्पर्शात् प्रीयमाणाः सुमध्यमाः
  
५।००७।०५९च् एकीकृतभुजाः सर्वाः सुषुपुस् तत्र योषितः
  
५।००७।०६०अ अन्योन्यभुजसूत्रेण स्त्रीमालाग्रथिता हि सा
  
५।००७।०६०च् मालेव ग्रथिता सूत्रे शुशुभे मत्तषट्पदा
  
५।००७।०६१अ लतानां माधवे मासि फुल्लानां वायुसेवनात्
  
५।००७।०६१च् अन्योन्यमालाग्रथितं संसक्तकुसुमोच्चयम्
  
५।००७।०६२अ व्यतिवेष्टितसुस्कन्थम् अन्योन्यभ्रमराकुलम्
  
५।००७।०६२च् आसीद् वनम् इवोद्धूतं स्त्रीवनं रावणस्य तत्
  
५।००७।०६३अ उचितेष्व् अपि सुव्यक्तं न तासां योषितां तदा
  
५।००७।०६३च् विवेकः शक्य आधातुं भूषणाङ्गाम्बरस्रजाम्
  
५।००७।०६४अ रावणे सुखसंविष्टे ताः स्त्रियो विविधप्रभाः
  
५।००७।०६४च् ज्वलन्तः काञ्चना दीपाः प्रेक्षन्तानिमिषा इव
  
५।००७।०६५अ राजर्षिपितृदैत्यानां गन्धर्वाणां च योषितः
  
५।००७।०६५च् रक्षसां चाभवन् कन्यास् तस्य कामवशं गताः
  
५।००७।०६६अ न तत्र का चित् प्रमदा प्रसह्य; वीर्योपपन्नेन गुणेन लब्धा
  
५।००७।०६६च् न चान्यकामापि न चान्यपूर्वा; विना वरार्हां जनकात्मजां तु
  
५।००७।०६७अ न चाकुलीना न च हीनरूपा; नादक्षिणा नानुपचार युक्ता
  
५।००७।०६७च् भार्याभवत् तस्य न हीनसत्त्वा; न चापि कान्तस्य न कामनीया
  
५।००७।०६८अ बभूव बुद्धिस् तु हरीश्वरस्य; यदीदृशी राघवधर्मपत्नी
  
५।००७।०६८च् इमा यथा राक्षसराजभार्याः; सुजातम् अस्येति हि साधुबुद्धेः
  
५।००७।०६९अ पुनश् च सो ऽचिन्तयद् आर्तरूपो; ध्रुवं विशिष्टा गुणतो हि सीता
  
५।००७।०६९च् अथायम् अस्यां कृतवान् महात्मा; लङ्केश्वरः कष्टम् अनार्यकर्म
  
५।००८।००१अ तत्र दिव्योपमं मुख्यं स्फाटिकं रत्नभूषितम्
  
५।००८।००१च् अवेक्षमाणो हनुमान् ददर्श शयनासनम्
  
५।००८।००२अ तस्य चैकतमे देशे सो ऽग्र्यमाल्यविभूषितम्
  
५।००८।००२च् ददर्श पाण्डुरं छत्रं ताराधिपतिसंनिभम्
  
५।००८।००३अ बालव्यजनहस्ताभिर् वीज्यमानं समन्ततः
  
५।००८।००३च् गन्धैश् च विविधैर् जुष्टं वरधूपेन धूपितम्
  
५।००८।००४अ परमास्तरणास्तीर्णम् आविकाजिनसंवृतम्
  
५।००८।००४च् दामभिर् वरमाल्यानां समन्ताद् उपशोभितम्
  
५।००८।००५अ तस्मिञ् जीमूतसंकाशं प्रदीप्तोत्तमकुण्डलम्
  
५।००८।००५च् लोहिताक्षं महाबाहुं महारजतवाससं
  
५।००८।००६अ लोहितेनानुलिप्ताङ्गं चन्दनेन सुगन्धिना
  
५।००८।००६च् संध्यारक्तम् इवाकाशे तोयदं सतडिद्गुणम्
  
५।००८।००७अ वृतम् आभरणैर् दिव्यैः सुरूपं कामरूपिणम्
  
५।००८।००७च् सवृक्षवनगुल्माढ्यं प्रसुप्तम् इव मन्दरम्
  
५।००८।००८अ क्रीडित्वोपरतं रात्रौ वराभरणभूषितम्
  
५।००८।००८च् प्रियं राक्षसकन्यानां राक्षसानां सुखावहम्
  
५।००८।००९अ पीत्वाप्य् उपरतं चापि ददर्श स महाकपिः
  
५।००८।००९च् भास्करे शयने वीरं प्रसुप्तं राक्षसाधिपम्
  
५।००८।०१०अ निःश्वसन्तं यथा नागं रावणं वानरोत्तमः
  
५।००८।०१०च् आसाद्य परमोद्विग्नः सो ऽपासर्पत् सुभीतवत्
  
५।००८।०११अ अथारोहणम् आसाद्य वेदिकान्तरम् आश्रितः
  
५।००८।०११च् सुप्तं राक्षसशार्दूलं प्रेक्षते स्म महाकपिः
  
५।००८।०१२अ शुशुभे राक्षसेन्द्रस्य स्वपतः शयनोत्तमम्
  
५।००८।०१२च् गन्धहस्तिनि संविष्टे यथाप्रस्रवणं महत्
  
५।००८।०१३अ काञ्चनाङ्गदनद्धौ च ददर्श स महात्मनः
  
५।००८।०१३च् विक्षिप्तौ राक्षसेन्द्रस्य भुजाव् इन्द्रध्वजोपमौ
  
५।००८।०१४अ ऐरावतविषाणाग्रैर् आपीडितकृतव्रणौ
  
५।००८।०१४च् वज्रोल्लिखितपीनांसौ विष्णुचक्रपरिक्षितौ
  
५।००८।०१५अ पीनौ समसुजातांसौ संगतौ बलसंयुतौ
  
५।००८।०१५च् सुलक्षण नखाङ्गुष्ठौ स्वङ्गुलीतललक्षितौ
  
५।००८।०१६अ संहतौ परिघाकारौ वृत्तौ करिकरोपमौ
  
५।००८।०१६च् विक्षिप्तौ शयने शुभ्रे पञ्चशीर्षाव् इवोरगौ
  
५।००८।०१७अ शशक्षतजकल्पेन सुशीतेन सुगन्धिना
  
५।००८।०१७च् चन्दनेन परार्ध्येन स्वनुलिप्तौ स्वलंकृतौ
  
५।००८।०१८अ उत्तमस्त्रीविमृदितौ गन्धोत्तमनिषेवितौ
  
५।००८।०१८च् यक्षपन्नगगन्धर्वदेवदानवराविणौ
  
५।००८।०१९अ ददर्श स कपिस् तस्य बाहू शयनसंस्थितौ
  
५।००८।०१९च् मन्दरस्यान्तरे सुप्तौ महार्ही रुषिताव् इव
  
५।००८।०२०अ ताभ्यां स परिपूर्णाभ्यां भुजाभ्यां राक्षसाधिपः
  
५।००८।०२०च् शुशुभे ऽचलसंकाशः शृङ्गाभ्याम् इव मन्दरः
  
५।००८।०२१अ चूतपुंनागसुरभिर् बकुलोत्तमसंयुतः
  
५।००८।०२१च् मृष्टान्नरससंयुक्तः पानगन्धपुरःसरः
  
५।००८।०२२अ तस्य राक्षससिंहस्य निश्चक्राम मुखान् महान्
  
५।००८।०२२च् शयानस्य विनिःश्वासः पूरयन्न् इव तद् गृहम्
  
५।००८।०२३अ मुक्तामणिविचित्रेण काञ्चनेन विराजता
  
५।००८।०२३च् मुकुटेनापवृत्तेन कुण्डलोज्ज्वलिताननम्
  
५।००८।०२४अ रक्तचन्दनदिग्धेन तथा हारेण शोभिता
  
५।००८।०२४च् पीनायतविशालेन वक्षसाभिविराजितम्
  
५।००८।०२५अ पाण्डुरेणापविद्धेन क्षौमेण क्षतजेक्षणम्
  
५।००८।०२५च् महार्हेण सुसंवीतं पीतेनोत्तमवाससा
  
५।००८।०२६अ माषराशिप्रतीकाशं निःश्वसन्तं भुजङ्गवत्
  
५।००८।०२६च् गाङ्गे महति तोयान्ते प्रसुतमिव कुञ्जरम्
  
५।००८।०२७अ चतुर्भिः काञ्चनैर् दीपैर् दीप्यमानैश् चतुर्दिशम्
  
५।००८।०२७च् प्रकाशीकृतसर्वाङ्गं मेघं विद्युद्गणैर् इव
  
५।००८।०२८अ पादमूलगताश् चापि ददर्श सुमहात्मनः
  
५।००८।०२८च् पत्नीः स प्रियभार्यस्य तस्य रक्षःपतेर् गृहे
  
५।००८।०२९अ शशिप्रकाशवदना वरकुण्डलभूषिताः
  
५।००८।०२९च् अम्लानमाल्याभरणा ददर्श हरियूथपः
  
५।००८।०३०अ नृत्तवादित्रकुशला राक्षसेन्द्रभुजाङ्कगाः
  
५।००८।०३०च् वराभरणधारिण्यो निषन्ना ददृशे कपिः
  
५।००८।०३१अ वज्रवैदूर्यगर्भाणि श्रवणान्तेषु योषिताम्
  
५।००८।०३१च् ददर्श तापनीयानि कुण्डलान्य् अङ्गदानि च
  
५।००८।०३२अ तासां चन्द्रोपमैर् वक्त्रैः शुभैर् ललितकुण्डलैः
  
५।००८।०३२च् विरराज विमानं तन् नभस् तारागणैर् इव
  
५।००८।०३३अ मदव्यायामखिन्नास् ता राक्षसेन्द्रस्य योषितः
  
५।००८।०३३च् तेषु तेष्व् अवकाशेषु प्रसुप्तास् तनुमध्यमाः
  
५।००८।०३४अ का चिद् वीणां परिष्वज्य प्रसुप्ता संप्रकाशते
  
५।००८।०३४च् महानदीप्रकीर्णेव नलिनी पोतम् आश्रिता
  
५।००८।०३५अ अन्या कक्षगतेनैव मड्डुकेनासितेक्षणा
  
५।००८।०३५च् प्रसुप्ता भामिनी भाति बालपुत्रेव वत्सला
  
५।००८।०३६अ पटहं चारुसर्वाङ्गी पीड्य शेते शुभस्तनी
  
५।००८।०३६च् चिरस्य रमणं लब्ध्वा परिष्वज्येव कामिनी
  
५।००८।०३७अ का चिद् अंशं परिष्वज्य सुप्ता कमललोचना
  
५।००८।०३७च् निद्रावशम् अनुप्राप्ता सहकान्तेव भामिनी
  
५।००८।०३८अ अन्या कनकसंकाशैर् मृदुपीनैर् मनोरमैः
  
५।००८।०३८च् मृदङ्गं परिपीड्याङ्गैः प्रसुप्ता मत्तलोचना
  
५।००८।०३९अ भुजपार्श्वान्तरस्थेन कक्षगेण कृशोदरी
  
५।००८।०३९च् पणवेन सहानिन्द्या सुप्ता मदकृतश्रमा
  
५।००८।०४०अ डिण्डिमं परिगृह्यान्या तथैवासक्तडिण्डिमा
  
५।००८।०४०च् प्रसुप्ता तरुणं वत्सम् उपगूह्येव भामिनी
  
५।००८।०४१अ का चिद् आडम्बरं नारी भुजसंभोगपीडितम्
  
५।००८।०४१च् कृत्वा कमलपत्राक्षी प्रसुप्ता मदमोहिता
  
५।००८।०४२अ कलशीम् अपविद्ध्यान्या प्रसुप्ता भाति भामिनी
  
५।००८।०४२च् वसन्ते पुष्पशबला मालेव परिमार्जिता
  
५।००८।०४३अ पाणिभ्यां च कुचौ का चित् सुवर्णकलशोपमौ
  
५।००८।०४३च् उपगूह्याबला सुप्ता निद्राबलपराजिता
  
५।००८।०४४अ अन्या कमलपत्राक्षी पूर्णेन्दुसदृशानना
  
५।००८।०४४च् अन्याम् आलिङ्ग्य सुश्रोणी प्रसुप्ता मदविह्वला
  
५।००८।०४५अ आतोद्यानि विचित्राणि परिष्वज्य वरस्त्रियः
  
५।००८।०४५च् निपीड्य च कुचैः सुप्ताः कामिन्यः कामुकान् इव
  
५।००८।०४६अ तासाम् एकान्तविन्यस्ते शयानां शयने शुभे
  
५।००८।०४६च् ददर्श रूपसंपन्नाम् अपरां स कपिः स्त्रियम्
  
५।००८।०४७अ मुक्तामणिसमायुक्तैर् भूषणैः सुविभूषिताम्
  
५।००८।०४७च् विभूषयन्तीम् इव च स्वश्रिया भवनोत्तमम्
  
५।००८।०४८अ गौरीं कनकवर्णाभाम् इष्टाम् अन्तःपुरेश्वरीम्
  
५।००८।०४८च् कपिर् मन्दोदरीं तत्र शयानां चारुरूपिणीम्
  
५।००८।०४९अ स तां दृष्ट्वा महाबाहुर् भूषितां मारुतात्मजः
  
५।००८।०४९च् तर्कयाम् आस सीतेति रूपयौवनसंपदा
  
५।००८।०४९ए हर्षेण महता युक्तो ननन्द हरियूथपः
  
५।००८।०५०अ आस्ह्पोटयाम् आस चुचुम्ब पुच्छं; ननन्द चिक्रीड जगौ जगाम
  
५।००८।०५०च् स्तम्भान् अरोहन् निपपात भूमौ; निदर्शयन् स्वां प्रकृतिं कपीनाम्
  
५।००९।००१अ अवधूय च तां बुद्धिं बभूवावस्थितस् तदा
  
५।००९।००१च् जगाम चापरां चिन्तां सीतां प्रति महाकपिः
  
५।००९।००२अ न रामेण वियुक्ता सा स्वप्तुम् अर्हति भामिनी
  
५।००९।००२च् न भोक्तुं नाप्य् अलंकर्तुं न पानम् उपसेवितुम्
  
५।००९।००३अ नान्यं नरम् उपस्थातुं सुराणाम् अपि चेश्वरम्
  
५।००९।००३च् न हि रामसमः कश् चिद् विद्यते त्रिदशेष्व् अपि
  
५।००९।००३ए अन्येयम् इति निश्चित्य पानभूमौ चचार सः
  
५।००९।००४अ क्रीडितेनापराः क्लान्ता गीतेन च तथा पराः
  
५।००९।००४च् नृत्तेन चापराः क्लान्ताः पानविप्रहतास् तथा
  
५।००९।००५अ मुरजेषु मृदङ्गेषु पीठिकासु च संस्थिताः
  
५।००९।००५च् तथास्तरणमुख्य्येषु संविष्टाश् चापराः स्त्रियः
  
५।००९।००६अ अङ्गनानां सहस्रेण भूषितेन विभूषणैः
  
५।००९।००६च् रूपसंलापशीलेन युक्तगीतार्थभाषिणा
  
५।००९।००७अ देशकालाभियुक्तेन युक्तवाक्याभिधायिना
  
५।००९।००७च् रताभिरतसंसुप्तं ददर्श हरियूथपः
  
५।००९।००८अ तासां मध्ये महाबाहुः शुशुभे राक्षसेश्वरः
  
५।००९।००८च् गोष्ठे महति मुख्यानां गवां मध्ये यथा वृषः
  
५।००९।००९अ स राक्षसेन्द्रः शुशुभे ताभिः परिवृतः स्वयम्
  
५।००९।००९च् करेणुभिर् यथारण्यं परिकीर्णो महाद्विपः
  
५।००९।०१०अ सर्वकामैर् उपेतां च पानभूमिं महात्मनः
  
५।००९।०१०च् ददर्श कपिशार्दूलस् तस्य रक्षःपतेर् गृहे
  
५।००९।०११अ मृगाणां महिषाणां च वराहाणां च भागशः
  
५।००९।०११च् तत्र न्यस्तानि मांसानि पानभूमौ ददर्श सः
  
५।००९।०१२अ रौक्मेषु च विशलेषु भाजनेष्व् अर्धभक्षितान्
  
५।००९।०१२च् ददर्श कपिशार्दूल मयूरान् कुक्कुटांस् तथा
  
५।००९।०१३अ वराहवार्ध्राणसकान् दधिसौवर्चलायुतान्
  
५।००९।०१३च् शल्यान् मृगमयूरांश् च हनूमान् अन्ववैक्षत
  
५।००९।०१४अ कृकरान् विविधान् सिद्धांश् चकोरान् अर्धभक्षितान्
  
५।००९।०१४च् महिषान् एकशल्यांश् च छागांश् च कृतनिष्ठितान्
  
५।००९।०१४ए लेख्यम् उच्चावचं पेयं भोज्यानि विविधानि च
  
५।००९।०१५अ तथाम्ललवणोत्तंसैर् विविधै रागषाडवैः
  
५।००९।०१५च् हार नूपुरकेयूरैर् अपविद्धैर् महाधनैः
  
५।००९।०१६अ पानभाजनविक्षिप्तैः फलैश् च विविधैर् अपि
  
५।००९।०१६च् कृतपुष्पोपहारा भूर् अधिकं पुष्यति श्रियम्
  
५।००९।०१७अ तत्र तत्र च विन्यस्तैः सुश्लिष्टैः शयनासनैः
  
५।००९।०१७च् पानभूमिर् विना वह्निं प्रदीप्तेवोपलक्ष्यते
  
५।००९।०१८अ बहुप्रकारैर् विविधैर् वरसंस्कारसंस्कृतैः
  
५।००९।०१८च् मांसैः कुशलसंयुक्तैः पानभूमिगतैः पृथक्
  
५।००९।०१९अ दिव्याः प्रसन्ना विविधाः सुराः कृतसुरा अपि
  
५।००९।०१९च् शर्करासवमाध्वीकाः पुष्पासवफलासवाः
  
५।००९।०१९ए वासचूर्णैश् च विविधैर् मृष्टास् तैस् तैः पृथक्पृथक्
  
५।००९।०२०अ संतता शुशुभे भूमिर् माल्यैश् च बहुसंस्थितैः
  
५।००९।०२०च् हिरण्मयैश् च करकैर् भाजनैः स्फाटिकैर् अपि
  
५।००९।०२०ए जाम्बूनदमयैश् चान्यैः करकैर् अभिसंवृता
  
५।००९।०२१अ राजतेषु च कुम्भेषु जाम्बूनदमयेषु च
  
५।००९।०२१च् पानश्रेष्ठं तदा भूरि कपिस् तत्र ददर्श ह
  
५।००९।०२२अ सो ऽपश्यच् छातकुम्भानि शीधोर् मणिमयानि च
  
५।००९।०२२च् राजतानि च पूर्णानि भाजनानि महाकपिः
  
५।००९।०२३अ क्व चिद् अर्धावशेषाणि क्व चित् पीतानि सर्वशः
  
५।००९।०२३च् क्व चिन् नैव प्रपीतानि पानानि स ददर्श ह
  
५।००९।०२४अ क्व चिद् भक्ष्यांश् च विविधान् क्व चित् पानानि भागशः
  
५।००९।०२४च् क्व चिद् अन्नावशेषाणि पश्यन् वै विचचार ह
  
५।००९।०२५अ क्व चित् प्रभिन्नैः करकैः क्व चिद् आलोडितैर् घटैः
  
५।००९।०२५च् क्व चित् संपृक्तमाल्यानि जलानि च फलानि च
  
५।००९।०२६अ शयनान्य् अत्र नारीणां शून्यानि बहुधा पुनः
  
५।००९।०२६च् परस्परं समाश्लिष्य काश् चित् सुप्ता वराङ्गनाः
  
५।००९।०२७अ का चिच् च वस्त्रम् अन्यस्या अपहृत्योपगुह्य च
  
५।००९।०२७च् उपगम्याबला सुप्ता निद्राबलपराजिता
  
५।००९।०२८अ तासाम् उच्छ्वासवातेन वस्त्रं माल्यं च गात्रजम्
  
५।००९।०२८च् नात्यर्थं स्पन्दते चित्रं प्राप्य मन्दम् इवानिलम्
  
५।००९।०२९अ चन्दनस्य च शीतस्य शीधोर् मधुरसस्य च
  
५।००९।०२९च् विविधस्य च माल्यस्य पुष्पस्य विविधस्य च
  
५।००९।०३०अ बहुधा मारुतस् तत्र गन्धं विविधम् उद्वहन्
  
५।००९।०३०च् स्नानानां चन्दनानां च धूपानां चैव मूर्छितः
  
५।००९।०३०ए प्रववौ सुरभिर् गन्धो विमाने पुष्पके तदा
  
५।००९।०३१अ श्यामावदातास् तत्रान्याः काश् चित् कृष्णा वराङ्गनाः
  
५।००९।०३१च् काश् चित् काञ्चनवर्णाङ्ग्यः प्रमदा राक्षसालये
  
५।००९।०३२अ तासां निद्रावशत्वाच् च मदनेन विमूर्छितम्
  
५।००९।०३२च् पद्मिनीनां प्रसुप्तानां रूपम् आसीद् यथैव हि
  
५।००९।०३३अ एवं सर्वम् अशेषेण रावणान्तःपुरं कपिः
  
५।००९।०३३च् ददर्श सुमहातेजा न ददर्श च जानकीम्
  
५।००९।०३४अ निरीक्षमाणश् च ततस् ताः स्त्रियः स महाकपिः
  
५।००९।०३४च् जगाम महतीं चिन्तां धर्मसाध्वसशङ्कितः
  
५।००९।०३५अ परदारावरोधस्य प्रसुप्तस्य निरीक्षणम्
  
५।००९।०३५च् इदं खलु ममात्यर्थं धर्मलोपं करिष्यति
  
५।००९।०३६अ न हि मे परदाराणां दृष्टिर् विषयवर्तिनी
  
५।००९।०३६च् अयं चात्र मया दृष्टः परदारपरिग्रहः
  
५।००९।०३७अ तस्य प्रादुरभूच् चिन्तापुनर् अन्या मनस्विनः
  
५।००९।०३७च् निश्चितैकान्तचित्तस्य कार्यनिश्चयदर्शिनी
  
५।००९।०३८अ कामं दृष्ट्वा मया सर्वा विश्वस्ता रावणस्त्रियः
  
५।००९।०३८च् न तु मे मनसः किं चिद् वैकृत्यम् उपपद्यते
  
५।००९।०३९अ मनो हि हेतुः सर्वेषाम् इन्द्रियाणां प्रवर्तते
  
५।००९।०३९च् शुभाशुभास्व् अवस्थासु तच् च मे सुव्यवस्थितम्
  
५।००९।०४०अ नान्यत्र हि मया शक्या वैदेही परिमार्गितुम्
  
५।००९।०४०च् स्त्रियो हि स्त्रीषु दृश्यन्ते सदा संपरिमार्गणे
  
५।००९।०४१अ यस्य सत्त्वस्य या योनिस् तस्यां तत् परिमार्ग्यते
  
५।००९।०४१च् न शक्यं प्रमदा नष्टा मृगीषु परिमार्गितुम्
  
५।००९।०४२अ तद् इदं मार्गितं तावच् छुद्धेन मनसा मया
  
५।००९।०४२च् रावणान्तःपुरं सरं दृश्यते न च जानकी
  
५।००९।०४३अ देवगन्धर्वकन्याश् च नागकन्याश् च वीर्यवान्
  
५।००९।०४३च् अवेक्षमाणो हनुमान् नैवापश्यत जानकीम्
  
५।००९।०४४अ ताम् अपश्यन् कपिस् तत्र पश्यंश् चान्या वरस्त्रियः
  
५।००९।०४४च् अपक्रम्य तदा वीरः प्रध्यातुम् उपचक्रमे
  
५।०१०।००१अ स तस्य मध्ये भवनस्य वानरो; लतागृहांश् चित्रगृहान् निशागृहान्
  
५।०१०।००१च् जगाम सीतां प्रति दर्शनोत्सुको; न चैव तां पश्यति चारुदर्शनाम्
  
५।०१०।००२अ स चिन्तयाम् आस ततो महाकपिः; प्रियाम् अपश्यन् रघुनन्दनस्य ताम्
  
५।०१०।००२च् ध्रुवं नु सीता म्रियते यथा न मे; विचिन्वतो दर्शनम् एति मैथिली
  
५।०१०।००३अ सा राक्षसानां प्रवरेण बाला; स्वशीलसंरक्षण तत् परा सती
  
५।०१०।००३च् अनेन नूनं प्रतिदुष्टकर्मणा; हता भवेद् आर्यपथे परे स्थिता
  
५।०१०।००४अ विरूपरूपा विकृता विवर्चसो; महानना दीर्घविरूपदर्शनाः
  
५।०१०।००४च् समीक्ष्य सा राक्षसराजयोषितो; भयाद् विनष्टा जनकेश्वरात्मजा
  
५।०१०।००५अ सीताम् अदृष्ट्वा ह्य् अनवाप्य पौरुषं; विहृत्य कालं सह वानरैश् चिरम्
  
५।०१०।००५च् न मे ऽस्ति सुग्रीवसमीपगा गतिः; सुतीक्ष्णदण्डो बलवांश् च वानरः
  
५।०१०।००६अ दृष्टम् अन्तःपुरं सर्वं दृष्ट्वा रावणयोषितः
  
५।०१०।००६च् न सीता दृश्यते साध्वी वृथा जातो मम श्रमः
  
५।०१०।००७अ किं नु मां वानराः सर्वे गतं वक्ष्यन्ति संगताः
  
५।०१०।००७च् गत्वा तत्र त्वया वीर किं कृतं तद् वदस्व नः
  
५।०१०।००८अ अदृष्ट्वा किं प्रवक्ष्यामि ताम् अहं जनकात्मजाम्
  
५।०१०।००८च् ध्रुवं प्रायम् उपेष्यन्ति कालस्य व्यतिवर्तने
  
५।०१०।००९अ किं वा वक्ष्यति वृद्धश् च जाम्बवान् अङ्गदश् च सः
  
५।०१०।००९च् गतं पारं समुद्रस्य वानराश् च समागताः
  
५।०१०।०१०अ अनिर्वेदः श्रियो मूलम् अनिर्वेदः परं सुखम्
  
५।०१०।०१०च् भूयस् तावद् विचेष्यामि न यत्र विचयः कृतः
  
५।०१०।०११अ अनिर्वेदो हि सततं सर्वार्थेषु प्रवर्तकः
  
५।०१०।०११च् करोति सफलं जन्तोः कर्म यच् च करोति सः
  
५।०१०।०१२अ तस्माद् अनिर्वेद कृतं यत्नं चेष्टे ऽहम् उत्तमम्
  
५।०१०।०१२च् अदृष्टांश् च विचेष्यामि देशान् रावणपालितान्
  
५।०१०।०१३अ आपानशालाविचितास् तथा पुष्पगृहाणि च
  
५।०१०।०१३च् चित्रशालाश् च विचिता भूयः क्रीडागृहाणि च
  
५।०१०।०१४अ निष्कुटान्तररथ्याश् च विमानानि च सर्वशः
  
५।०१०।०१४च् इति संचिन्त्य भूयो ऽपि विचेतुम् उपचक्रमे
  
५।०१०।०१५अ भूमीगृहांश् चैत्यगृहान् गृहातिगृहकान् अपि
  
५।०१०।०१५च् उत्पतन् निपतंश् चापि तिष्ठन् गच्छन् पुनः क्व चित्
  
५।०१०।०१६अ अपावृण्वंश् च द्वाराणि कपाटान्य् अवघट्टयन्
  
५।०१०।०१६च् प्रविशन् निष्पतंश् चापि प्रपतन्न् उत्पतन्न् अपि
  
५।०१०।०१६ए सर्वम् अप्य् अवकाशं स विचचार महाकपिः
  
५।०१०।०१७अ चतुरङ्गुलमात्रो ऽपि नावकाशः स विद्यते
  
५।०१०।०१७च् रावणान्तःपुरे तस्मिन् यं कपिर् न जगाम सः
  
५।०१०।०१८अ प्राकरान्तररथ्याश् च वेदिकश् चैत्यसंश्रयाः
  
५।०१०।०१८च् श्वभ्राश् च पुष्करिण्यश् च सर्वं तेनावलोकितम्
  
५।०१०।०१९अ राक्षस्यो विविधाकारा विरूपा विकृतास् तथा
  
५।०१०।०१९च् दृष्टा हनूमता तत्र न तु सा जनकात्मजा
  
५।०१०।०२०अ रूपेणाप्रतिमा लोके वरा विद्याधर स्त्रियः
  
५।०१०।०२०च् दृटा हनूमता तत्र न तु राघवनन्दिनी
  
५।०१०।०२१अ नागकन्या वरारोहाः पूर्णचन्द्रनिभाननाः
  
५।०१०।०२१च् दृष्टा हनूमता तत्र न तु सीता सुमध्यमा
  
५।०१०।०२२अ प्रमथ्य राक्षसेन्द्रेण नागकन्या बलाद् धृताः
  
५।०१०।०२२च् दृष्टा हनूमता तत्र न सा जनकनन्दिनी
  
५।०१०।०२३अ सो ऽपश्यंस् तां महाबाहुः पश्यंश् चान्या वरस्त्रियः
  
५।०१०।०२३च् विषसाद महाबाहुर् हनूमान् मारुतात्मजः
  
५।०१०।०२४अ उद्योगं वानरेन्द्राणं प्लवनं सागरस्य च
  
५।०१०।०२४च् व्यर्थं वीक्ष्यानिलसुतश् चिन्तां पुनर् उपागमत्
  
५।०१०।०२५अ अवतीर्य विमानाच् च हनूमान् मारुतात्मजः
  
५।०१०।०२५च् चिन्ताम् उपजगामाथ शोकोपहतचेतनः
  
५।०११।००१अ विमानात् तु सुसंक्रम्य प्राकारं हरियूथपः
  
५।०११।००१च् हनूमान् वेगवान् आसीद् यथा विद्युद्घनान्तरे
  
५।०११।००२अ संपरिक्रम्य हनुमान् रावणस्य निवेशनान्
  
५।०११।००२च् अदृष्ट्वा जानकीं सीताम् अब्रवीद् वचनं कपिः
  
५।०११।००३अ भूयिष्ठं लोडिता लङ्का रामस्य चरता प्रियम्
  
५।०११।००३च् न हि पश्यामि वैदेहीं सीतां सर्वाङ्गशोभनाम्
  
५।०११।००४अ पल्वलानि तटाकानि सरांसि सरितस् तथा
  
५।०११।००४च् नद्यो ऽनूपवनान्ताश् च दुर्गाश् च धरणीधराः
  
५।०११।००४ए लोडिता वसुधा सर्वा न च पश्यामि जानकीम्
  
५।०११।००५अ इह संपातिना सीता रावणस्य निवेशने
  
५।०११।००५च् आख्याता गृध्रराजेन न च पश्यामि ताम् अहम्
  
५।०११।००६अ किं नु सीताथ वैदेही मैथिली जनकात्मजा
  
५।०११।००६च् उपतिष्ठेत विवशा रावणं दुष्टचारिणम्
  
५।०११।००७अ क्षिप्रम् उत्पततो मन्ये सीताम् आदाय रक्षसः
  
५।०११।००७च् बिभ्यतो रामबाणानाम् अन्तरा पतिता भवेत्
  
५।०११।००८अ अथ वा ह्रियमाणायाः पथि सिद्धनिषेविते
  
५।०११।००८च् मन्ये पतितम् आर्याया हृदयं प्रेक्ष्य सागरम्
  
५।०११।००९अ रावणस्योरुवेगेन भुजाभ्यां पीडितेन च
  
५।०११।००९च् तया मन्ये विशालाक्ष्या त्यक्तं जीवितम् आर्यया
  
५।०११।०१०अ उपर्य् उपरि वा नूनं सागरं क्रमतस् तदा
  
५।०११।०१०च् विवेष्टमाना पतिता समुद्रे जनकात्मजा
  
५।०११।०११अ आहो क्षुद्रेण चानेन रक्षन्ती शीलम् आत्मनः
  
५।०११।०११च् अबन्धुर् भक्षिता सीता रावणेन तपस्विनी
  
५।०११।०१२अ अथ वा राक्षसेन्द्रस्य पत्नीभिर् असितेक्षणा
  
५।०११।०१२च् अदुष्टा दुष्टभावाभिर् भक्षिता सा भविष्यति
  
५।०११।०१३अ संपूर्णचन्द्रप्रतिमं पद्मपत्रनिभेक्षणम्
  
५।०११।०१३च् रामस्य ध्यायती वक्त्रं पञ्चत्वं कृपणा गता
  
५।०११।०१४अ हा राम लक्ष्मणेत्य् एव हायोध्येति च मैथिली
  
५।०११।०१४च् विलप्य बहु वैदेही न्यस्तदेहा भविष्यति
  
५।०११।०१५अ अथ वा निहिता मन्ये रावणस्य निवेशने
  
५।०११।०१५च् नूनं लालप्यते मन्दं पञ्जरस्थेव शारिका
  
५।०११।०१६अ जनकस्य कुले जाता रामपत्नी सुमध्यमा
  
५।०११।०१६च् कथम् उत्पलपत्राक्षी रावणस्य वशं व्रजेत्
  
५।०११।०१७अ विनष्टा वा प्रनष्टा वा मृता वा जनकात्मजा
  
५।०११।०१७च् रामस्य प्रियभार्यस्य न निवेदयितुं क्षमम्
  
५।०११।०१८अ निवेद्यमाने दोषः स्याद् दोषः स्याद् अनिवेदने
  
५।०११।०१८च् कथं नु खलु कर्तव्यं विषमं प्रतिभाति मे
  
५।०११।०१९अ अस्मिन्न् एवंगते कर्ये प्राप्तकालं क्षमं च किम्
  
५।०११।०१९च् भवेद् इति मतिं भूयो हनुमान् प्रविचारयन्
  
५।०११।०२०अ यदि सीताम् अदृष्ट्वाहं वानरेन्द्रपुरीम् इतः
  
५।०११।०२०च् गमिष्यामि ततः को मे पुरुषार्थो भविष्यति
  
५।०११।०२१अ ममेदं लङ्घनं व्यर्थं सागरस्य भविष्यति
  
५।०११।०२१च् प्रवेशश् चिव लङ्काया राक्षसानां च दर्शनम्
  
५।०११।०२२अ किं वा वक्ष्यति सुग्रीवो हरयो व समागताः
  
५।०११।०२२च् किष्किन्धां समनुप्राप्तौ तौ वा दशरथात्मजौ
  
५।०११।०२३अ गत्वा तु यदि काकुत्स्थं वक्ष्यामि परम् अप्रियम्
  
५।०११।०२३च् न दृष्टेति मया सीता ततस् त्यक्ष्यन्ति जीवितम्
  
५।०११।०२४अ परुषं दारुणं क्रूरं तीक्ष्णम् इन्द्रियतापनम्
  
५।०११।०२४च् सीतानिमित्तं दुर्वाक्यं श्रुत्वा स न भविष्यति
  
५।०११।०२५अ तं तु कृच्छ्रगतं दृष्ट्वा पञ्चत्वगतमानसं
  
५।०११।०२५च् भृशानुरक्तो मेधावी न भविष्यति लक्ष्मणः
  
५।०११।०२६अ विनष्टौ भ्रातरौ श्रुत्वा भरतो ऽपि मरिष्यति
  
५।०११।०२६च् भरतं च मृतं दृष्ट्वा शत्रुघ्नो न भविष्यति
  
५।०११।०२७अ पुत्रान् मृतान् समीक्ष्याथ न भविष्यन्ति मातरः
  
५।०११।०२७च् कौसल्या च सुमित्रा च कैकेयी च न संशयः
  
५।०११।०२८अ कृतज्ञः सत्यसंधश् च सुग्रीवः प्लवगाधिपः
  
५।०११।०२८च् रामं तथा गतं दृष्ट्वा ततस् त्यक्ष्यन्ति जीवितम्
  
५।०११।०२९अ दुर्मना व्यथिता दीना निरानन्दा तपस्विनी
  
५।०११।०२९च् पीडिता भर्तृशोकेन रुमा त्यक्ष्यति जीवितम्
  
५।०११।०३०अ वालिजेन तु दुःखेन पीडिता शोककर्शिता
  
५।०११।०३०च् पञ्चत्वगमने राज्ञस् तारापि न भविष्यति
  
५।०११।०३१अ मातापित्रोर् विनाशेन सुग्रीव व्यसनेन च
  
५।०११।०३१च् कुमारो ऽप्य् अङ्गदः कस्माद् धारयिष्यति जीवितम्
  
५।०११।०३२अ भर्तृजेन तु शोकेन अभिभूता वनौकसः
  
५।०११।०३२च् शिरांस्य् अभिहनिष्यन्ति तलैर् मुष्टिभिर् एव च
  
५।०११।०३३अ सान्त्वेनानुप्रदानेन मानेन च यशस्विना
  
५।०११।०३३च् लालिताः कपिराजेन प्राणांस् त्यक्ष्यन्ति वानराः
  
५।०११।०३४अ न वनेषु न शैलेषु न निरोधेषु वा पुनः
  
५।०११।०३४च् क्रीडाम् अनुभविष्यन्ति समेत्य कपिकुञ्जराः
  
५।०११।०३५अ सपुत्रदाराः सामात्या भर्तृव्यसनपीडिताः
  
५।०११।०३५च् शैलाग्रेभ्यः पतिष्यन्ति समेत्य विषमेषु च
  
५।०११।०३६अ विषम् उद्बन्धनं वापि प्रवेशं ज्वलनस्य वा
  
५।०११।०३६च् उपवासम् अथो शस्त्रं प्रचरिष्यन्ति वानराः
  
५।०११।०३७अ घोरम् आरोदनं मन्ये गते मयि भविष्यति
  
५।०११।०३७च् इक्ष्वाकुकुलनाशश् च नाशश् चैव वनौकसाम्
  
५।०११।०३८अ सो ऽहं नैव गमिष्यामि किष्किन्धां नगरीम् इतः
  
५।०११।०३८च् न हि शक्ष्याम्य् अहं द्रष्टुं सुग्रीवं मैथिलीं विना
  
५।०११।०३९अ मय्य् अगच्छति चेहस्थे धर्मात्मानौ महारथौ
  
५।०११।०३९च् आशया तौ धरिष्येते वनराश् च मनस्विनः
  
५।०११।०४०अ हस्तादानो मुखादानो नियतो वृक्षमूलिकः
  
५।०११।०४०च् वानप्रस्थो भविष्यामि अदृष्ट्वा जनकात्मजाम्
  
५।०११।०४१अ सागरानूपजे देशे बहुमूलफलोदके
  
५।०११।०४१च् चितां कृत्वा प्रवेक्ष्यामि समिद्धम् अरणीसुतम्
  
५।०११।०४२अ उपविष्टस्य वा सम्यग् लिङ्गिनं साधयिष्यतः
  
५।०११।०४२च् शरीरं भक्षयिष्यन्ति वायसाः श्वापदानि च
  
५।०११।०४३अ इदम् अप्य् ऋषिभिर् दृष्टं निर्याणम् इति मे मतिः
  
५।०११।०४३च् सम्यग् आपः प्रवेक्ष्यामि न चेत् पश्यामि जानकीम्
  
५।०११।०४४अ सुजातमूला सुभगा कीर्तिमालायशस्विनी
  
५।०११।०४४च् प्रभग्ना चिररात्रीयं मम सीताम् अपश्यतः
  
५।०११।०४५अ तापसो वा भविष्यामि नियतो वृक्षमूलिकः
  
५।०११।०४५च् नेतः प्रतिगमिष्यामि ताम् अदृष्ट्वासितेक्षणाम्
  
५।०११।०४६अ यदीतः प्रतिगच्छामि सीताम् अनधिगम्य ताम्
  
५।०११।०४६च् अङ्गदः सहितैः सर्वैर् वानरैर् न भविष्यति
  
५।०११।०४७अ विनाशे बहवो दोषा जीवन् प्राप्नोति भद्रकम्
  
५।०११।०४७च् तस्मात् प्राणान् धरिष्यामि ध्रुवो जीवति संगमः
  
५।०११।०४८अ एवं बहुविधं दुःखं मनसा धारयन् मुहुः
  
५।०११।०४८च् नाध्यगच्छत् तदा पारं शोकस्य कपिकुञ्जरः
  
५।०११।०४९अ रावणं वा वधिष्यामि दशग्रीवं महाबलम्
  
५।०११।०४९च् कामम् अस्तु हृता सीता प्रत्याचीर्णं भविष्यति
  
५।०११।०५०अ अथवैनं समुत्क्षिप्य उपर्य् उपरि सागरम्
  
५।०११।०५०च् रामायोपहरिष्यामि पशुं पशुपतेर् इव
  
५।०११।०५१अ इति चिन्ता समापन्नः सीताम् अनधिगम्य ताम्
  
५।०११।०५१च् ध्यानशोका परीतात्मा चिन्तयाम् आस वानरः
  
५।०११।०५२अ यावत् सीतां न पश्यामि रामपत्नीं यशस्विनीम्
  
५।०११।०५२च् तावद् एतां पुरीं लङ्कां विचिनोमि पुनः पुनः
  
५।०११।०५३अ संपाति वचनाच् चापि रामं यद्य् आनयाम्य् अहम्
  
५।०११।०५३च् अपश्यन् राघवो भार्यां निर्दहेत् सर्ववानरान्
  
५।०११।०५४अ इहैव नियताहारो वत्स्यामि नियतेन्द्रियः
  
५।०११।०५४च् न मत्कृते विनश्येयुः सर्वे ते नरवानराः
  
५।०११।०५५अ अशोकवनिका चापि महतीयं महाद्रुमा
  
५।०११।०५५च् इमाम् अभिगमिष्यामि न हीयं विचिता मया
  
५।०११।०५६अ वसून् रुद्रांस् तथादित्यान् अश्विनौ मरुतो ऽपि च
  
५।०११।०५६च् नमस्कृत्वा गमिष्यामि रक्षसां शोकवर्धनः
  
५।०११।०५७अ जित्वा तु राक्षसान् देवीम् इक्ष्वाकुकुलनन्दिनीम्
  
५।०११।०५७च् संप्रदास्यामि रामाया यथासिद्धिं तपस्विने
  
५।०११।०५८अ स मुहूर्तम् इव ध्यात्वा चिन्ताविग्रथितेन्द्रियः
  
५।०११।०५८च् उदतिष्ठन् महाबाहुर् हनूमान् मारुतात्मजः
  
५।०११।०५९अ नमो ऽस्तु रामाय सलक्ष्मणाय; देव्यै च तस्यै जनकात्मजायै
  
५।०११।०५९च् नमो ऽस्तु रुद्रेन्द्रयमानिलेभ्यो; नमो ऽस्तु चन्द्रार्कमरुद्गणेभ्यः
  
५।०११।०६०अ स तेभ्यस् तु नमस्कृत्वा सुग्रीवाय च मारुतिः
  
५।०११।०६०च् दिशः सर्वाः समालोक्य अशोकवनिकां प्रति
  
५।०११।०६१अ स गत्वा मनसा पूर्वम् अशोकवनिकां शुभाम्
  
५।०११।०६१च् उत्तरं चिन्तयाम् आस वानरो मारुतात्मजः
  
५।०११।०६२अ ध्रुवं तु रक्षोबहुला भविष्यति वनाकुला
  
५।०११।०६२च् अशोकवनिका चिन्त्या सर्वसंस्कारसंस्कृता
  
५।०११।०६३अ रक्षिणश् चात्र विहिता नूनं रक्षन्ति पादपान्
  
५।०११।०६३च् भगवान् अपि सर्वात्मा नातिक्षोभं प्रवायति
  
५।०११।०६४अ संक्षिप्तो ऽयं मयात्मा च रामार्थे रावणस्य च
  
५।०११।०६४च् सिद्धिं मे संविधास्यन्ति देवाः सर्षिगणास् त्व् इह
  
५।०११।०६५अ ब्रह्मा स्वयम्भूर् भगवान् देवाश् चैव दिशन्तु मे
  
५।०११।०६५च् सिद्धिम् अग्निश् च वायुश् च पुरुहूतश् च वज्रधृत्
  
५।०११।०६६अ वरुणः पाशहस्तश् च सोमादित्यै तथैव च
  
५।०११।०६६च् अश्विनौ च महात्मानौ मरुतः सर्व एव च
  
५।०११।०६७अ सिद्धिं सर्वाणि भूतानि भूतानां चैव यः प्रभुः
  
५।०११।०६७च् दास्यन्ति मम ये चान्ये अदृष्टाः पथि गोचराः
  
५।०११।०६८अ तद् उन्नसं पाण्डुरदन्तम् अव्रणं; शुचिस्मितं पद्मपलाशलोचनम्
  
५।०११।०६८च् द्रक्ष्ये तद् आर्यावदनं कदा न्व् अहं; प्रसन्नताराधिपतुल्यदर्शनम्
  
५।०११।०६९अ क्षुद्रेण पापेन नृशंसकर्मणा; सुदारुणालांकृतवेषधारिणा
  
५।०११।०६९च् बलाभिभूता अबला तपस्विनी; कथं नु मे दृष्टपथे ऽद्य सा भवेत्
  
५।०१२।००१अ स मुहूर्तम् इव ध्यत्वा मनसा चाधिगम्य ताम्
  
५।०१२।००१च् अवप्लुतो महातेजाः प्राकारं तस्य वेश्मनः
  
५।०१२।००२अ स तु संहृष्टसर्वाङ्गः प्राकारस्थो महाकपिः
  
५।०१२।००२च् पुष्पिताग्रान् वसन्तादौ ददर्श विविधान् द्रुमान्
  
५।०१२।००३अ सालान् अशोकान् भव्यांश् च चम्पकांश् च सुपुष्पितान्
  
५।०१२।००३च् उद्दालकान् नागवृक्षांश् चूतान् कपिमुखान् अपि
  
५।०१२।००४अ अथाम्रवणसंछन्नां लताशतसमावृताम्
  
५।०१२।००४च् ज्यामुक्त इव नाराचः पुप्लुवे वृक्षवाटिकाम्
  
५।०१२।००५अ स प्रविष्य विचित्रां तां विहगैर् अभिनादिताम्
  
५।०१२।००५च् राजतैः काञ्चनैश् चैव पादपैः सर्वतोवृताम्
  
५।०१२।००६अ विहगैर् मृगसंघैश् च विचित्रां चित्रकाननाम्
  
५।०१२।००६च् उदितादित्यसंकाशां ददर्श हनुमान् कपिः
  
५।०१२।००७अ वृतां नानाविधैर् वृक्षैः पुष्पोपगफलोपगैः
  
५।०१२।००७च् कोकिलैर् भृङ्गराजैश् च मत्तैर् नित्यनिषेविताम्
  
५।०१२।००८अ प्रहृष्टमनुजे कले मृगपक्षिसमाकुले
  
५।०१२।००८च् मत्तबर्हिणसंघुष्टां नानाद्विजगणायुताम्
  
५।०१२।००९अ मार्गमाणो वरारोहां राजपुत्रीम् अनिन्दिताम्
  
५।०१२।००९च् सुखप्रसुप्तान् विहगान् बोधयाम् आस वानरः
  
५।०१२।०१०अ उत्पतद्भिर् द्विजगणैः पक्षैः सालाः समाहताः
  
५।०१२।०१०च् अनेकवर्णा विविधा मुमुचुः पुष्पवृष्टयः
  
५।०१२।०११अ पुष्पावकीर्णः शुशुभे हनुमान् मारुतात्मजः
  
५।०१२।०११च् अशोकवनिकामध्ये यथा पुष्पमयो गिरिः
  
५।०१२।०१२अ दिशः सर्वाभिदावन्तं वृक्षषण्डगतं कपिम्
  
५।०१२।०१२च् दृष्ट्वा सर्वाणि भूतानि वसन्त इति मेनिरे
  
५।०१२।०१३अ वृक्षेभ्यः पतितैः पुष्पैर् अवकीर्णा पृथग्विधैः
  
५।०१२।०१३च् रराज वसुधा तत्र प्रमदेव विभूषिता
  
५।०१२।०१४अ तरस्विना ते तरवस् तरसाभिप्रकम्पिताः
  
५।०१२।०१४च् कुसुमानि विचित्राणि ससृजुः कपिना तदा
  
५।०१२।०१५अ निर्धूतपत्रशिखराः शीर्णपुष्पफलद्रुमाः
  
५।०१२।०१५च् निक्षिप्तवस्त्राभरणा धूर्ता इव पराजिताः
  
५।०१२।०१६अ हनूमता वेगवता कम्पितास् ते नगोत्तमाः
  
५।०१२।०१६च् पुष्पपर्णफलान्य् आशु मुमुचुः पुष्पशालिनः
  
५।०१२।०१७अ विहंगसंघैर् हीनास् ते स्कन्धमात्राश्रया द्रुमाः
  
५।०१२।०१७च् बभूवुर् अगमाः सर्वे मारुतेनेव निर्धुताः
  
५।०१२।०१८अ विधूतकेशी युवतिर् यथा मृदितवर्णिका
  
५।०१२।०१८च् निष्पीतशुभदन्तौष्ठी नखैर् दन्तैश् च विक्षता
  
५।०१२।०१९अ तथा लाङ्गूलहस्तैश् च चरणाभ्यां च मर्दिता
  
५।०१२।०१९च् बभूवाशोकवनिका प्रभग्नवरपादपा
  
५।०१२।०२०अ महालतानां दामानि व्यधमत् तरसा कपिः
  
५।०१२।०२०च् यथा प्रावृषि विन्ध्यस्य मेघजालानि मारुतः
  
५।०१२।०२१अ स तत्र मणिभूमीश् च राजतीश् च मनोरमाः
  
५।०१२।०२१च् तथा काञ्चनभूमीश् च विचरन् ददृशे कपिः
  
५।०१२।०२२अ वापीश् च विविधाकाराः पूर्णाः परमवारिणा
  
५।०१२।०२२च् महार्हैर् मणिसोपानैर् उपपन्नास् ततस् ततः
  
५।०१२।०२३अ मुक्ताप्रवालसिकता स्फटिकान्तरकुट्टिमाः
  
५।०१२।०२३च् काञ्चनैस् तरुभिश् चित्रैस् तीरजैर् उपशोभिताः
  
५।०१२।०२४अ फुल्लपद्मोत्पलवनाश् चक्रवाकोपकूजिताः
  
५।०१२।०२४च् नत्यूहरुतसंघुष्टा हंससारसनादिताः
  
५।०१२।०२५अ दीर्घाभिर् द्रुमयुक्ताभिः सरिद्भिश् च समन्ततः
  
५।०१२।०२५च् अमृतोपमतोयाभिः शिवाभिर् उपसंस्कृताः
  
५।०१२।०२६अ लताशतैर् अवतताः सन्तानकसमावृताः
  
५।०१२।०२६च् नानागुल्मावृतवनाः करवीरकृतान्तराः
  
५।०१२।०२७अ ततो ऽम्बुधरसंकाशं प्रवृद्धशिखरं गिरिम्
  
५।०१२।०२७च् विचित्रकूटं कूटैश् च सर्वतः परिवारितम्
  
५।०१२।०२८अ शिलागृहैर् अवततं नानावृक्षैः समावृतम्
  
५।०१२।०२८च् ददर्श कपिशार्दूलो रम्यं जगति पर्वतम्
  
५।०१२।०२९अ ददर्श च नगात् तस्मान् नदीं निपतितां कपिः
  
५।०१२।०२९च् अङ्काद् इव समुत्पत्य प्रियस्य पतितां प्रियाम्
  
५।०१२।०३०अ जले निपतिताग्रैश् च पादपैर् उपशोभिताम्
  
५।०१२।०३०च् वार्यमाणाम् इव क्रुद्धां प्रमदां प्रियबन्धुभिः
  
५।०१२।०३१अ पुनर् आवृत्ततोयां च ददर्श स महाकपिः
  
५।०१२।०३१च् प्रसन्नाम् इव कान्तस्य कान्तां पुनर् उपस्थिताम्
  
५।०१२।०३२अ तस्यादूरात् स पद्मिन्यो नानाद्विजगणायुताः
  
५।०१२।०३२च् ददर्श कपिशार्दूलो हनुमान् मारुतात्मजः
  
५।०१२।०३३अ कृत्रिमां दीर्घिकां चापि पूर्णां शीतेन वारिणा
  
५।०१२।०३३च् मणिप्रवरसोपानां मुक्तासिकतशोभिताम्
  
५।०१२।०३४अ विविधैर् मृगसंघैश् च विचित्रां चित्रकाननाम्
  
५।०१२।०३४च् प्रासादैः सुमहद्भिश् च निर्मितैर् विश्वकर्मणा
  
५।०१२।०३४ए काननैः कृत्रिमैश् चापि सर्वतः समलंकृताम्
  
५।०१२।०३५अ ये के चित् पादपास् तत्र पुष्पोपगफलोपगाः
  
५।०१२।०३५च् सच्छत्राः सवितर्दीकाः सर्वे सौवर्णवेदिकाः
  
५।०१२।०३६अ लताप्रतानैर् बहुभिः पर्णैश् च बहुभिर् वृताम्
  
५।०१२।०३६च् काञ्चनीं शिंशुपाम् एकां ददर्श स महाकपिः
  
५।०१२।०३७अ सो ऽपश्यद् भूमिभागांश् च गर्तप्रस्रवणानि च
  
५।०१२।०३७च् सुवर्णवृक्षान् अपरान् ददर्श शिखिसंनिभान्
  
५।०१२।०३८अ तेषां द्रुमाणां प्रभया मेरोर् इव महाकपिः
  
५।०१२।०३८च् अमन्यत तदा वीरः काञ्चनो ऽस्मीति वानरः
  
५।०१२।०३९अ तां काञ्चनैस् तरुगणैर् मारुतेन च वीजिताम्
  
५।०१२।०३९च् किङ्किणीशतनिर्घोषां दृष्ट्वा विस्मयम् आगमत्
  
५।०१२।०४०अ सुपुष्पिताग्रां रुचिरां तरुणाङ्कुरपल्लवाम्
  
५।०१२।०४०च् ताम् आरुह्य महावेगः शिंशपां पर्णसंवृताम्
  
५।०१२।०४१अ इतो द्रक्ष्यामि वैदेहीं राम दर्शनलालसाम्
  
५।०१२।०४१च् इतश् चेतश् च दुःखार्तां संपतन्तीं यदृच्छया
  
५।०१२।०४२अ अशोकवनिका चेयं दृढं रम्या दुरात्मनः
  
५।०१२।०४२च् चम्पकैश् चन्दनैश् चापि बकुलैश् च विभूषिता
  
५।०१२।०४३अ इयं च नलिनी रम्या द्विजसंघनिषेविता
  
५।०१२।०४३च् इमां सा राममहिषी नूनम् एष्यति जानकी
  
५।०१२।०४४अ सा राम राममहिषी राघवस्य प्रिया सदा
  
५।०१२।०४४च् वनसंचारकुशला नूनम् एष्यति जानकी
  
५।०१२।०४५अ अथ वा मृगशावाक्षी वनस्यास्य विचक्षणा
  
५।०१२।०४५च् वनम् एष्यति सा चेह रामचिन्तानुकर्शिता
  
५।०१२।०४६अ रामशोकाभिसंतप्ता सा देवी वामलोचना
  
५।०१२।०४६च् वनवासरता नित्यम् एष्यते वनचारिणी
  
५।०१२।०४७अ वनेचराणां सततं नूनं स्पृहयते पुरा
  
५।०१२।०४७च् रामस्य दयिता भार्या जनकस्य सुता सती
  
५।०१२।०४८अ संध्याकालमनाः श्यामा ध्रुवम् एष्यति जानकी
  
५।०१२।०४८च् नदीं चेमां शिवजलां संध्यार्थे वरवर्णिनी
  
५।०१२।०४९अ तस्याश् चाप्य् अनुरूपेयम् अशोकवनिका शुभा
  
५।०१२।०४९च् शुभा या पार्थिवेन्द्रस्य पत्नी रामस्य संमिता
  
५।०१२।०५०अ यदि जिवति सा देवी ताराधिपनिभानना
  
५।०१२।०५०च् आगमिष्यति सावश्यम् इमां शिवजलां नदीम्
  
५।०१२।०५१अ एवं तु मत्वा हनुमान् महात्मा; प्रतीक्षमाणो मनुजेन्द्रपत्नीम्
  
५।०१२।०५१च् अवेक्षमाणश् च ददर्श सर्वं; सुपुष्पिते पर्णघने निलीनः
  
५।०१३।००१अ स वीक्षमाणस् तत्रस्थो मार्गमाणश् च मैथिलीम्
  
५।०१३।००१च् अवेक्षमाणश् च महीं सर्वां ताम् अन्ववैक्षत
  
५।०१३।००२अ सन्तान कलताभिश् च पादपैर् उपशोभिताम्
  
५।०१३।००२च् दिव्यगन्धरसोपेतां सर्वतः समलंकृताम्
  
५।०१३।००३अ तां स नन्दनसंकाशां मृगपक्षिभिर् आवृताम्
  
५।०१३।००३च् हर्म्यप्रासादसंबाधां कोकिलाकुलनिःस्वनाम्
  
५।०१३।००४अ काञ्चनोत्पलपद्माभिर् वापीभिर् उपशोभिताम्
  
५।०१३।००४च् बह्वासनकुथोपेतां बहुभूमिगृहायुताम्
  
५।०१३।००५अ सर्वर्तुकुसुमै रम्यैः फलवद्भिश् च पादपैः
  
५।०१३।००५च् पुष्पितानाम् अशोकानां श्रिया सूर्योदयप्रभाम्
  
५।०१३।००६अ प्रदीप्ताम् इव तत्रस्थो मारुतिः समुदैक्षत
  
५।०१३।००६च् निष्पत्रशाखां विहगैः क्रियमाणाम् इवासकृत्
  
५।०१३।००६ए विनिष्पतद्भिः शतशश् चित्रैः पुष्पावतंसकैः
  
५।०१३।००७अ आमूलपुष्पनिचितैर् अशोकैः शोकनाशनैः
  
५।०१३।००७च् पुष्पभारातिभारैश् च स्पृशद्भिर् इव मेदिनीम्
  
५।०१३।००८अ कर्णिकारैः कुसुमितैः किंशुकैश् च सुपुष्पितैः
  
५।०१३।००८च् स देशः प्रभया तेषां प्रदीप्त इव सर्वतः
  
५।०१३।००९अ पुंनागाः सप्तपर्णाश् च चम्पकोद्दालकास् तथा
  
५।०१३।००९च् विवृद्धमूला बहवः शोभन्ते स्म सुपुष्पिताः
  
५।०१३।०१०अ शातकुम्भनिभाः के चित् के चिद् अग्निशिखोपमाः
  
५।०१३।०१०च् नीलाञ्जननिभाः के चित् तत्राशोकाः सहस्रशः
  
५।०१३।०११अ नन्दनं विविधोद्यानं चित्रं चैत्ररथं यथा
  
५।०१३।०११च् अतिवृत्तम् इवाचिन्त्यं दिव्यं रम्यं श्रिया वृतम्
  
५।०१३।०१२अ द्वितीयम् इव चाकाशं पुष्पज्योतिर्गणायुतम्
  
५।०१३।०१२च् पुष्परत्नशतैश् चित्रं पञ्चमं सागरं यथा
  
५।०१३।०१३अ सर्वर्तुपुष्पैर् निचितं पादपैर् मधुगन्धिभिः
  
५।०१३।०१३च् नानानिनादैर् उद्यानं रम्यं मृगगणैर् द्विजैः
  
५।०१३।०१४अ अनेकगन्धप्रवहं पुण्यगन्धं मनोरमम्
  
५।०१३।०१४च् शैलेन्द्रम् इव गन्धाढ्यं द्वितीयं गन्धमादनम्
  
५।०१३।०१५अ अशोकवनिकायां तु तस्यां वानरपुंगवः
  
५।०१३।०१५च् स ददर्शाविदूरस्थं चैत्यप्रासादम् ऊर्जितम्
  
५।०१३।०१६अ मध्ये स्तम्भसहस्रेण स्थितं कैलासपाण्डुरम्
  
५।०१३।०१६च् प्रवालकृतसोपानं तप्तकाञ्चनवेदिकम्
  
५।०१३।०१७अ मुष्णन्तम् इव चक्षूंषि द्योतमानम् इव श्रिया
  
५।०१३।०१७च् विमलं प्रांशुभावत्वाद् उल्लिखन्तम् इवाम्बरम्
  
५।०१३।०१८अ ततो मलिनसंवीतां राक्षसीभिः समावृताम्
  
५।०१३।०१८च् उपवासकृशां दीनां निःश्वसान्तीं पुनः पुनः
  
५।०१३।०१८ए ददर्श शुक्लपक्षादौ चन्द्ररेखाम् इवामलाम्
  
५।०१३।०१९अ मन्दप्रख्यायमानेन रूपेण रुचिरप्रभाम्
  
५।०१३।०१९च् पिनद्धां धूमजालेन शिखाम् इव विभावसोः
  
५।०१३।०२०अ पीतेनैकेन संवीतां क्लिष्टेनोत्तमवाससा
  
५।०१३।०२०च् सपङ्काम् अनलंकारां विपद्माम् इव पद्मिनीम्
  
५।०१३।०२१अ व्रीडितां दुःखसंतप्तां परिम्लानां तपस्विनीम्
  
५।०१३।०२१च् ग्रहेणाङ्गारकेणैव पीडिताम् इव रोहिणीम्
  
५।०१३।०२२अ अश्रुपूर्णमुखीं दीनां कृशाम् अननशेन च
  
५।०१३।०२२च् शोकध्यानपरां दीनां नित्यं दुःखपरायणाम्
  
५।०१३।०२३अ प्रियं जनम् अपश्यन्तीं पश्यन्तीं राक्षसीगणम्
  
५।०१३।०२३च् स्वगणेन मृगीं हीनां श्वगणाभिवृताम् इव
  
५।०१३।०२४अ नीलनागाभया वेण्या जघनं गतयैकया
  
५।०१३।०२४च् सुखार्हां दुःखसंतप्तां व्यसनानाम् अकोदिवाम्
  
५।०१३।०२५अ तां समीक्ष्य विशालाक्षीम् अधिकं मलिनां कृशाम्
  
५।०१३।०२५च् तर्कयाम् आस सीतेति कारणैर् उपपादिभिः
  
५।०१३।०२६अ ह्रियमाणा तदा तेन रक्षसा कामरूपिणा
  
५।०१३।०२६च् यथारूपा हि दृष्टा वै तथारूपेयम् अङ्गना
  
५।०१३।०२७अ पूर्णचन्द्राननां सुभ्रूं चारुवृत्तपयोधराम्
  
५।०१३।०२७च् कुर्वन्तीं प्रभया देवीं सर्वा वितिमिरा दिशः
  
५।०१३।०२८अ तां नीलकेशीं बिम्बौष्ठीं सुमध्यां सुप्रतिष्ठिताम्
  
५।०१३।०२८च् सीतां पद्मपलाशाक्षीं मन्मथस्य रतिं यथा
  
५।०१३।०२९अ इष्टां सर्वस्य जगतः पूर्णचन्द्रप्रभाम् इव
  
५।०१३।०२९च् भूमौ सुतनुम् आसीनां नियताम् इव तापसीम्
  
५।०१३।०३०अ निःश्वासबहुलां भीरुं भुजगेन्द्रवधूम् इव
  
५।०१३।०३०च् शोकजालेन महता विततेन न राजतीम्
  
५।०१३।०३१अ संसक्तां धूमजालेन शिखाम् इव विभावसोः
  
५।०१३।०३१च् तां स्मृतीम् इव संदिघ्दाम् ऋद्धिं निपतिताम् इव
  
५।०१३।०३२अ विहताम् इव च श्रद्धाम् आशां प्रतिहताम् इव
  
५।०१३।०३२च् सोपसर्गां यथा सिद्धिं बुद्धिं सकलुषाम् इव
  
५।०१३।०३३अ अभूतेनापवादेन कीर्तिं निपतिताम् इव
  
५।०१३।०३३च् रामोपरोधव्यथितां रक्षोहरणकर्शिताम्
  
५।०१३।०३४अ अबलां मृगशावाक्षीं वीक्षमाणां ततस् ततः
  
५।०१३।०३४च् बाष्पाम्बुप्रतिपूर्णेन कृष्णवक्त्राक्षिपक्ष्मणा
  
५।०१३।०३४ए वदनेनाप्रसन्नेन निःश्वसन्तीं पुनः पुनः
  
५।०१३।०३५अ मलपङ्कधरां दीनां मण्डनार्हाम् अमण्डिताम्
  
५।०१३।०३५च् प्रभां नक्षत्रराजस्य कालमेघैर् इवावृताम्
  
५।०१३।०३६अ तस्य संदिदिहे बुद्धिर् मुहुः सीतां निरीक्ष्य तु
  
५।०१३।०३६च् आम्नायानाम् अयोगेन विद्यां प्रशिथिलाम् इव
  
५।०१३।०३७अ दुःखेन बुबुधे सीतां हनुमान् अनलंकृताम्
  
५।०१३।०३७च् संस्कारेण यथाहीनां वाचम् अर्थान्तरं गताम्
  
५।०१३।०३८अ तां समीक्ष्य विशालाक्षीं राजपुत्रीम् अनिन्दिताम्
  
५।०१३।०३८च् तर्कयाम् आस सीतेति कारणैर् उपपादयन्
  
५।०१३।०३९अ वैदेह्या यानि चाङ्गेषु तदा रामो ऽन्वकीर्तयत्
  
५।०१३।०३९च् तान्य् आभरणजालानि गात्रशोभीन्य् अलक्षयत्
  
५।०१३।०४०अ सुकृतौ कर्णवेष्टौ च श्वदंष्ट्रौ च सुसंस्थितौ
  
५।०१३।०४०च् मणिविद्रुमचित्राणि हस्तेष्व् आभरणानि च
  
५।०१३।०४१अ श्यामानि चिरयुक्तत्वात् तथा संस्थानवन्ति च
  
५।०१३।०४१च् तान्य् एवैतानि मन्ये ऽहं यानि रामो ऽव्नकीर्तयत्
  
५।०१३।०४२अ तत्र यान्य् अवहीनानि तान्य् अहं नोपलक्षये
  
५।०१३।०४२च् यान्य् अस्या नावहीनानि तानीमानि न संशयः
  
५।०१३।०४३अ पीतं कनकपट्टाभं स्रस्तं तद् वसनं शुभम्
  
५।०१३।०४३च् उत्तरीयं नगासक्तं तदा दृष्टं प्लवंगमैः
  
५।०१३।०४४अ भूषणानि च मुख्यानि दृष्टानि धरणीतले
  
५।०१३।०४४च् अनयैवापविद्धानि स्वनवन्ति महान्ति च
  
५।०१३।०४५अ इदं चिरगृहीतत्वाद् वसनं क्लिष्टवत्तरम्
  
५।०१३।०४५च् तथा हि नूनं तद् वर्णं तथा श्रीमद् यथेतरत्
  
५।०१३।०४६अ इयं कनकवर्णाङ्गी रामस्य महिषी प्रिया
  
५।०१३।०४६च् प्रनष्टापि सती यस्य मनसो न प्रणश्यति
  
५।०१३।०४७अ इयं सा यत् कृते रामश् चतुर्भिः परितप्यते
  
५।०१३।०४७च् कारुण्येनानृशंस्येन शोकेन मदनेन च
  
५।०१३।०४८अ स्त्री प्रनष्टेति कारुण्याद् आश्रितेत्य् आनृशंस्यतः
  
५।०१३।०४८च् पत्नी नष्टेति शोकेन प्रियेति मदनेन च
  
५।०१३।०४९अ अस्या देव्या यथा रूपम् अङ्गप्रत्यङ्गसौष्ठवम्
  
५।०१३।०४९च् रामस्य च यथारूपं तस्येयम् असितेक्षणा
  
५।०१३।०५०अ अस्या देव्या मनस् तस्मिंस् तस्य चास्यां प्रतिष्ठितम्
  
५।०१३।०५०च् तेनेयं स च धर्मात्मा मुहूर्तम् अपि जीवति
  
५।०१३।०५१अ दुष्करं कुरुते रामो य इमां मत्तकाशिनीम्
  
५।०१३।०५१च् सीतां विना महाबाहुर् मुहूर्तम् अपि जीवति
  
५।०१३।०५२अ एवं सीतां तदा दृष्ट्वा हृष्टः पवनसंभवः
  
५।०१३।०५२च् जगाम मनसा रामं प्रशशंस च तं प्रभुम्
  
५।०१४।००१अ प्रशस्य तु प्रशस्तव्यां सीतां तां हरिपुंगवः
  
५।०१४।००१च् गुणाभिरामं रामं च पुनश् चिन्तापरो ऽभवत्
  
५।०१४।००२अ स मुहूर्तम् इव ध्यात्वा बाष्पपर्याकुलेक्षणः
  
५।०१४।००२च् सीताम् आश्रित्य तेजस्वी हनुमान् विललाप ह
  
५।०१४।००३अ मान्या गुरुविनीतस्य लक्ष्मणस्य गुरुप्रिया
  
५।०१४।००३च् यदि सीतापि दुःखार्ता कालो हि दुरतिक्रमः
  
५।०१४।००४अ रामस्य व्यवसायज्ञा लक्ष्मणस्य च धीमतः
  
५।०१४।००४च् नात्यर्थं क्षुभ्यते देवी गङ्गेव जलदागमे
  
५।०१४।००५अ तुल्यशीलवयोवृत्तां तुल्याभिजनलक्षणाम्
  
५।०१४।००५च् राघवो ऽर्हति वैदेहीं तं चेयम् असितेक्षणा
  
५।०१४।००६अ तां दृष्ट्वा नवहेमाभां लोककान्ताम् इव श्रियम्
  
५।०१४।००६च् जगाम मनसा रामं वचनं चेदम् अब्रवीत्
  
५।०१४।००७अ अस्या हेतोर् विशालाक्ष्या हतो वाली महाबलः
  
५।०१४।००७च् रावणप्रतिमो वीर्ये कबन्धश् च निपातितः
  
५।०१४।००८अ विराधश् च हतः संख्ये राक्षसो भीमविक्रमः
  
५।०१४।००८च् वने रामेण विक्रम्य महेन्द्रेणेव शम्बरः
  
५।०१४।००९अ चतुर्दशसहस्राणि रक्षसां भीमकर्मणाम्
  
५।०१४।००९च् निहतानि जनस्थाने शरैर् अग्निशिखोपमैः
  
५।०१४।०१०अ खरश् च निहतः संख्ये त्रिशिराश् च निपातितः
  
५।०१४।०१०च् दूषणश् च महातेजा रामेण विदितात्मना
  
५।०१४।०११अ ऐश्वर्यं वानराणां च दुर्लभं वालिपालितम्
  
५।०१४।०११च् अस्या निमित्ते सुग्रीवः प्राप्तवांल् लोकसत्कृतम्
  
५।०१४।०१२अ सागरश् च मया क्रान्तः श्रीमान् नदनदीपतिः
  
५।०१४।०१२च् अस्या हेतोर् विशालाक्ष्याः पुरी चेयं निरीक्षिता
  
५।०१४।०१३अ यदि रामः समुद्रान्तां मेदिनीं परिवर्तयेत्
  
५।०१४।०१३च् अस्याः कृते जगच् चापि युक्तम् इत्य् एव मे मतिः
  
५।०१४।०१४अ राज्यं वा त्रिषु लोकेषु सीता वा जनकात्मजा
  
५।०१४।०१४च् त्रैलोक्यराज्यं सकलं सीताया नाप्नुयात् कलाम्
  
५।०१४।०१५अ इयं सा धर्मशीलस्य मैथिलस्य महात्मनः
  
५।०१४।०१५च् सुता जनकराजस्य सीता भर्तृदृढव्रता
  
५।०१४।०१६अ उत्थिता मेदिनीं भित्त्वा क्षेत्रे हलमुखक्षते
  
५।०१४।०१६च् पद्मरेणुनिभैः कीर्णा शुभैः केदारपांसुभिः
  
५।०१४।०१७अ विक्रान्तस्यार्यशीलस्य संयुगेष्व् अनिवर्तिनः
  
५।०१४।०१७च् स्नुषा दशरथस्यैषा ज्येष्ठा राज्ञो यशस्विनी
  
५।०१४।०१८अ धर्मज्ञस्य कृतज्ञस्य रामस्य विदितात्मनः
  
५।०१४।०१८च् इयं सा दयिता भार्या राक्षसी वशम् आगता
  
५।०१४।०१९अ सर्वान् भोगान् परित्यज्य भर्तृस्नेहबलात् कृता
  
५।०१४।०१९च् अचिन्तयित्वा दुःखानि प्रविष्टा निर्जनं वनम्
  
५।०१४।०२०अ संतुष्टा फलमूलेन भर्तृशुश्रूषणे रता
  
५।०१४।०२०च् या परां भजते प्रीतिं वने ऽपि भवने यथा
  
५।०१४।०२१अ सेयं कनकवर्णाङ्गी नित्यं सुस्मितभाषिणी
  
५।०१४।०२१च् सहते यातनाम् एताम् अनर्थानाम् अभागिनी
  
५।०१४।०२२अ इमां तु शीलसंपन्नां द्रष्टुम् इच्छति राघवः
  
५।०१४।०२२च् रावणेन प्रमथितां प्रपाम् इव पिपासितः
  
५।०१४।०२३अ अस्या नूनं पुनर् लाभाद् राघवः प्रीतिम् एष्यति
  
५।०१४।०२३च् राजा राज्यपरिभ्रष्टः पुनः प्राप्येव मेदिनीम्
  
५।०१४।०२४अ कामभोगैः परित्यक्ता हीना बन्धुजनेन च
  
५।०१४।०२४च् धारयत्य् आत्मनो देहं तत्समागमकाङ्क्षिणी
  
५।०१४।०२५अ नैषा पश्यति राक्षस्यो नेमान् पुष्पफलद्रुमान्
  
५।०१४।०२५च् एकस्थहृदया नूनं रामम् एवानुपश्यति
  
५।०१४।०२६अ भर्ता नाम परं नार्या भूषणं भूषणाद् अपि
  
५।०१४।०२६च् एषा हि रहिता तेन शोभनार्हा न शोभते
  
५।०१४।०२७अ दुष्करं कुरुते रामो हीनो यद् अनया प्रभुः
  
५।०१४।०२७च् धारयत्य् आत्मनो देहं न दुःखेनावसीदति
  
५।०१४।०२८अ इमाम् असितकेशान्तां शतपत्रनिभेक्षणाम्
  
५।०१४।०२८च् सुखार्हां दुःखितां दृष्ट्वा ममापि व्यथितं मनः
  
५।०१४।०२९अ क्षितिक्षमा पुष्करसंनिभाक्षी; या रक्षिता राघवलक्ष्मणाभ्याम्
  
५।०१४।०२९च् सा राक्षसीभिर् विकृतेक्षणाभिः; संरक्ष्यते संप्रति वृक्षमूले
  
५।०१४।०३०अ हिमहतनलिनीव नष्टशोभा; व्यसनपरम्परया निपीड्यमाना
  
५।०१४।०३०च् सहचररहितेव चक्रवाकी; जनकसुता कृपणां दशां प्रपन्ना
  
५।०१४।०३१अ अस्या हि पुष्पावनताग्रशाखाः; शोकं दृढं वै जनयत्य् अशोकाः
  
५।०१४।०३१च् हिमव्यपायेन च मन्दरश्मिर्; अभ्युत्थितो नैकसहस्ररश्मिः
  
५।०१४।०३२अ इत्य् एवम् अर्थं कपिर् अन्ववेक्ष्य; सीतेयम् इत्य् एव निविष्टबुद्धिः
  
५।०१४।०३२च् संश्रित्य तस्मिन् निषसाद वृक्षे; बली हरीणाम् ऋषभस् तरस्वी
  
५।०१५।००१अ ततः कुमुदषण्डाभो निर्मलं निर्मलः स्वयम्
  
५।०१५।००१च् प्रजगाम नभश् चन्द्रो हंसो नीलम् इवोदकम्
  
५।०१५।००२अ साचिव्यम् इव कुर्वन् स प्रभया निर्मलप्रभः
  
५।०१५।००२च् चन्द्रमा रश्मिभिः शीतैः सिषेवे पवनात्मजम्
  
५।०१५।००३अ स ददर्श ततः सीतां पूर्णचन्द्रनिभाननाम्
  
५।०१५।००३च् शोकभारैर् इव न्यस्तां भारैर् नावम् इवाम्भसि
  
५।०१५।००४अ दिदृक्षमाणो वैदेहीं हनूमान् मारुतात्मजः
  
५।०१५।००४च् स ददर्शाविदूरस्था राक्षसीर् घोरदर्शनाः
  
५।०१५।००५अ एकाक्षीम् एककर्णां च कर्णप्रावरणां तथा
  
५।०१५।००५च् अकर्णां शङ्कुकर्णां च मस्तकोच्छ्वासनासिकाम्
  
५।०१५।००६अ अतिकायोत्तमाङ्गीं च तनुदीर्घशिरोधराम्
  
५।०१५।००६च् ध्वस्तकेशीं तथाकेशीं केशकम्बलधारिणीम्
  
५।०१५।००७अ लम्बकर्णललाटां च लम्बोदरपयोधराम्
  
५।०१५।००७च् लम्बौष्ठीं चिबुकौष्ठीं च लम्बास्यां लम्बजानुकाम्
  
५।०१५।००८अ ह्रस्वां दीर्घां च कुब्जां च विकटां वामनां तथा
  
५।०१५।००८च् करालां भुग्नवस्त्रां च पिङ्गाक्षीं विकृताननाम्
  
५।०१५।००९अ विकृताः पिङ्गलाः कालीः क्रोधनाः कलहप्रियाः
  
५।०१५।००९च् कालायसमहाशूलकूटमुद्गरधारिणीः
  
५।०१५।०१०अ वराहमृगशार्दूलमहिषाजशिवा मुखाः
  
५।०१५।०१०च् गजोष्ट्रहयपादाश् च निखातशिरसो ऽपराः
  
५।०१५।०११अ एकहस्तैकपादाश् च खरकर्ण्यश्वकर्णिकाः
  
५।०१५।०११च् गोकर्णीर् हस्तिकर्णीश् च हरिकर्णीस् तथापराः
  
५।०१५।०१२अ अनासा अतिनासाश् च तिर्यन् नासा विनासिकाः
  
५।०१५।०१२च् गजसंनिभनासाश् च ललाटोच्छ्वासनासिकाः
  
५।०१५।०१३अ हस्तिपादा महापादा गोपादाः पादचूलिकाः
  
५।०१५।०१३च् अतिमात्रशिरोग्रीवा अतिमात्रकुचोदरीः
  
५।०१५।०१४अ अतिमात्रास्य नेत्राश् च दीर्घजिह्वानखास् तथा
  
५।०१५।०१४च् अजामुखीर् हस्तिमुखीर् गोमुखीः सूकरीमुखीः
  
५।०१५।०१५अ हयोष्ट्रखरवक्त्राश् च राक्षसीर् घोरदर्शनाः
  
५।०१५।०१५च् शूलमुद्गरहस्ताश् च क्रोधनाः कलहप्रियाः
  
५।०१५।०१६अ कराला धूम्रकेशीश् च रक्षसीर् विकृताननाः
  
५।०१५।०१६च् पिबन्तीः सततं पानं सदा मांससुराप्रियाः
  
५।०१५।०१७अ मांसशोणितदिग्धाङ्गीर् मांसशोणितभोजनाः
  
५।०१५।०१७च् ता ददर्श कपिश्रेष्ठो रोमहर्षणदर्शनाः
  
५।०१५।०१८अ स्कन्धवन्तम् उपासीनाः परिवार्य वनस्पतिम्
  
५।०१५।०१८च् तस्याधस्ताच् च तां देवीं राजपुत्रीम् अनिन्दिताम्
  
५।०१५।०१९अ लक्षयाम् आस लक्ष्मीवान् हनूमाञ् जनकात्मजाम्
  
५।०१५।०१९च् निष्प्रभां शोकसंतप्तां मलसंकुलमूर्धजाम्
  
५।०१५।०२०अ क्षीणपुण्यां च्युतां भूमौ तारां निपतिताम् इव
  
५।०१५।०२०च् चारित्र्य व्यपदेशाढ्यां भर्तृदर्शनदुर्गताम्
  
५।०१५।०२१अ भूषणैर् उत्तमैर् हीनां भर्तृवात्सल्यभूषिताम्
  
५।०१५।०२१च् राक्षसाधिपसंरुद्धां बन्धुभिश् च विनाकृताम्
  
५।०१५।०२२अ वियूथां सिंहसंरुद्धां बद्धां गजवधूम् इव
  
५।०१५।०२२च् चन्द्रलेखां पयोदान्ते शारदाभ्रैर् इवावृताम्
  
५।०१५।०२३अ क्लिष्टरूपाम् असंस्पर्शाद् अयुक्ताम् इव वल्लकीम्
  
५।०१५।०२३च् सीतां भर्तृहिते युक्ताम् अयुक्तां रक्षसां वशे
  
५।०१५।०२४अ अशोकवनिकामध्ये शोकसागरम् आप्लुताम्
  
५।०१५।०२४च् ताभिः परिवृतां तत्र सग्रहाम् इव रोहिणीम्
  
५।०१५।०२५अ ददर्श हनुमान् देवीं लताम् अकुसुमाम् इव
  
५।०१५।०२५च् सा मलेन च दिग्धाङ्गी वपुषा चाप्य् अलंकृता
  
५।०१५।०२६अ मृणाली पङ्कदिघ्देव विभाति च न भाति च
  
५।०१५।०२६च् मलिनेन तु वस्त्रेण परिक्लिष्टेन भामिनीम्
  
५।०१५।०२७अ संवृतां मृगशावाक्षीं ददर्श हनुमान् कपिः
  
५।०१५।०२७च् तां देवीं दीनवदनाम् अदीनां भर्तृतेजसा
  
५।०१५।०२८अ रक्षितां स्वेन शीलेन सीताम् असितलोचनाम्
  
५।०१५।०२८च् तां दृष्ट्वा हनुमान् सीतां मृगशावनिभेक्षणाम्
  
५।०१५।०२९अ मृगकन्याम् इव त्रस्तां वीक्षमाणां समन्ततः
  
५।०१५।०२९च् दहन्तीम् इव निःश्वासैर् वृक्षान् पल्लवधारिणः
  
५।०१५।०३०अ संघातम् इव शोकानां दुःखस्योर्मिम् इवोत्थिताम्
  
५।०१५।०३०च् तां क्षामां सुविभक्ताङ्गीं विनाभरणशोभिनीम्
  
५।०१५।०३१अ प्रहर्षम् अतुलं लेभे मारुतिः प्रेक्ष्य मैथिलीम्
  
५।०१५।०३१च् हर्षजानि च सो ऽश्रूणि तां दृष्ट्वा मदिरेक्षणाम्
  
५।०१५।०३२अ मुमोच हनुमांस् तत्र नमश् चक्रे च राघवम्
  
५।०१५।०३२च् नमस्कृत्वा च रामाय लक्ष्मणाय च वीर्यवान्
  
५।०१५।०३३अ सीतादर्शनसंहृष्टो हनूमान् संवृतो ऽभवत्
  
५।०१६।००१अ तथा विप्रेक्षमाणस्य वनं पुष्पितपादपम्
  
५।०१६।००१च् विचिन्वतश् च वैदेहीं किं चिच् छेषा निशाभवत्
  
५।०१६।००२अ षडङ्गवेदविदुषां क्रतुप्रवरयाजिनाम्
  
५।०१६।००२च् शुश्राव ब्रह्मघोषांश् च विरात्रे ब्रह्मरक्षसाम्
  
५।०१६।००३अ अथ मङ्गलवादित्रैः शब्दैः श्रोत्रमनोहरैः
  
५।०१६।००३च् प्राबोध्यत महाबाहुर् दशग्रीवो महाबलः
  
५।०१६।००४अ विबुध्य तु यथाकालं राक्षसेन्द्रः प्रतावपान्
  
५।०१६।००४च् स्रस्तमाल्याम्बरधरो वैदेहीम् अन्वचिन्तयत्
  
५।०१६।००५अ भृशं नियुक्तस् तस्यां च मदनेन मदोत्कटः
  
५।०१६।००५च् न स तं राक्षसः कामं शशाकात्मनि गूहितुम्
  
५।०१६।००६अ स सर्वाभरणैर् युक्तो बिभ्रच् छ्रियम् अनुत्तमाम्
  
५।०१६।००६च् तां नगैर् विविधैर् जुष्टां सर्वपुष्पफलोपगैः
  
५।०१६।००७अ वृतां पुष्करिणीभिश् च नानापुष्पोपशोभिताम्
  
५।०१६।००७च् सदामदैश् च विहगैर् विचित्रां परमाद्भुताम्
  
५।०१६।००८अ ईहामृगैश् च विविधैश् वृतां दृष्टिमनोहरैः
  
५।०१६।००८च् वीथीः संप्रेक्षमाणश् च मणिकाञ्चनतोरणाः
  
५।०१६।००९अ नानामृगगणाकीर्णां फलैः प्रपतितैर् वृताम्
  
५।०१६।००९च् अशोकवनिकाम् एव प्राविशत् संततद्रुमाम्
  
५।०१६।०१०अ अङ्गनाशतमात्रं तु तं व्रजन्तम् अनुव्रजत्
  
५।०१६।०१०च् महेन्द्रम् इव पौलस्त्यं देवगन्धर्वयोषितः
  
५।०१६।०११अ दीपिकाः काञ्चनीः काश् चिज् जगृहुस् तत्र योषितः
  
५।०१६।०११च् बालव्यजनहस्ताश् च तालवृन्तानि चापराः
  
५।०१६।०१२अ काञ्चनैर् अपि भृङ्गारैर् जह्रुः सलिलम् अग्रतः
  
५।०१६।०१२च् मण्डलाग्रान् असींश् चैव गृह्यान्याः पृष्ठतो ययुः
  
५।०१६।०१३अ का चिद् रत्नमयीं पात्रीं पूर्णां पानस्य भामिनी
  
५।०१६।०१३च् दक्षिणा दक्षिणेनैव तदा जग्राह पाणिना
  
५।०१६।०१४अ राजहंसप्रतीकाशं छत्रं पूर्णशशिप्रभम्
  
५।०१६।०१४च् सौवर्णदण्डम् अपरा गृहीत्वा पृष्ठतो ययौ
  
५।०१६।०१५अ निद्रामदपरीताक्ष्यो रावणस्योत्तमस्त्रियः
  
५।०१६।०१५च् अनुजग्मुः पतिं वीरं घनं विद्युल्लता इव
  
५।०१६।०१६अ ततः काञ्चीनिनादं च नूपुराणां च निःस्वनम्
  
५।०१६।०१६च् शुश्राव परमस्त्रीणां स कपिर् मारुतात्मजः
  
५।०१६।०१७अ तं चाप्रतिमकर्माणम् अचिन्त्यबलपौरुषम्
  
५।०१६।०१७च् द्वारदेशम् अनुप्राप्तं ददर्श हनुमान् कपिः
  
५।०१६।०१८अ दीपिकाभिर् अनेकाभिः समन्ताद् अवभासितम्
  
५।०१६।०१८च् गन्धतैलावसिक्ताभिर् ध्रियमाणाभिर् अग्रतः
  
५।०१६।०१९अ कामदर्पमदैर् युक्तं जिह्मताम्रायतेक्षणम्
  
५।०१६।०१९च् समक्षम् इव कन्दर्पम् अपविद्ध शरासनम्
  
५।०१६।०२०अ मथितामृतफेनाभम् अरजो वस्त्रम् उत्तमम्
  
५।०१६।०२०च् सलीलम् अनुकर्षन्तं विमुक्तं सक्तम् अङ्गदे
  
५।०१६।०२१अ तं पत्रविटपे लीनः पत्रपुष्पघनावृतः
  
५।०१६।०२१च् समीपम् उपसंक्रान्तं निध्यातुम् उपचक्रमे
  
५।०१६।०२२अ अवेक्षमाणश् च ततो ददर्श कपिकुञ्जरः
  
५।०१६।०२२च् रूपयौवनसंपन्ना रावणस्य वरस्त्रियः
  
५।०१६।०२३अ ताभिः परिवृतो राजा सुरूपाभिर् महायशाः
  
५।०१६।०२३च् तन्मृगद्विजसंघुष्टं प्रविष्टः प्रमदावनम्
  
५।०१६।०२४अ क्षीबो विचित्राभरणः शङ्कुकर्णो महाबलः
  
५।०१६।०२४च् तेन विश्रवसः पुत्रः स दृष्टो राक्षसाधिपः
  
५।०१६।०२५अ वृतः परमनारीभिस् ताराभिर् इव चन्द्रमाः
  
५।०१६।०२५च् तं ददर्श महातेजास् तेजोवन्तं महाकपिः
  
५।०१६।०२६अ रावणो ऽयं महाबाहुर् इति संचिन्त्य वानरः
  
५।०१६।०२६च् अवप्लुतो महातेजा हनूमान् मारुतात्मजः
  
५।०१६।०२७अ स तथाप्य् उग्रतेजाः सन् निर्धूतस् तस्य तेजसा
  
५।०१६।०२७च् पत्रगुह्यान्तरे सक्तो हनूमान् संवृतो ऽभवत्
  
५।०१६।०२८अ स ताम् असितकेशान्तां सुश्रोणीं संहतस्तनीम्
  
५।०१६।०२८च् दिदृक्षुर् असितापाङ्गीम् उपावर्तत रावणः
  
५।०१७।००१अ तस्मिन्न् एव ततः काले राजपुत्री त्व् अनिन्दिता
  
५।०१७।००१च् रूपयौवनसंपन्नं भूषणोत्तमभूषितम्
  
५।०१७।००२अ ततो दृष्ट्वैव वैदेही रावणं राक्षसाधिपम्
  
५।०१७।००२च् प्रावेपत वरारोहा प्रवाते कदली यथा
  
५।०१७।००३अ ऊरुभ्याम् उदरं छाद्य बाहुभ्यां च पयोधरौ
  
५।०१७।००३च् उपविष्टा विशालाक्षी रुदन्ती वरवर्णिनी
  
५।०१७।००४अ दशग्रीवस् तु वैदेहीं रक्षितां राक्षसीगणैः
  
५।०१७।००४च् ददर्श दीनां दुःखार्तं नावं सन्नाम् इवार्णवे
  
५।०१७।००५अ असंवृतायाम् आसीनां धरण्यां संशितव्रताम्
  
५।०१७।००५च् छिन्नां प्रपतितां भूमौ शाखाम् इव वनस्पतेः
  
५।०१७।००५ए मलमण्डनदिग्धाङ्गीं मण्डनार्हाम् अमण्डिताम्
  
५।०१७।००६अ समीपं राजसिंहस्य रामस्य विदितात्मनः
  
५।०१७।००६च् संकल्पहयसंयुक्तैर् यान्तीम् इव मनोरथैः
  
५।०१७।००७अ शुष्यन्तीं रुदतीम् एकां ध्यानशोकपरायणाम्
  
५।०१७।००७च् दुःखस्यान्तम् अपश्यन्तीं रामां रामम् अनुव्रताम्
  
५।०१७।००८अ वेष्टमानाम् अथाविष्टां पन्नगेन्द्रवधूम् इव
  
५।०१७।००८च् धूप्यमानां ग्रहेणेव रोहिणीं धूमकेतुना
  
५।०१७।००९अ वृत्तशीले कुले जाताम् आचारवति धार्मिके
  
५।०१७।००९च् पुनः संस्कारम् आपन्नां जातम् इव च दुष्कुले
  
५।०१७।०१०अ सन्नाम् इव महाकीर्तिं श्रद्धाम् इव विमानिताम्
  
५।०१७।०१०च् प्रज्ञाम् इव परिक्षीणाम् आशां प्रतिहताम् इव
  
५।०१७।०११अ आयतीम् इव विध्वस्ताम् आज्ञां प्रतिहताम् इव
  
५।०१७।०११च् दीप्ताम् इव दिशं काले पूजाम् अपहृताम् इव
  
५।०१७।०१२अ पद्मिनीम् इव विध्वस्तां हतशूरां चमूम् इव
  
५।०१७।०१२च् प्रभाम् इव तपोध्वस्ताम् उपक्षीणाम् इवापगाम्
  
५।०१७।०१३अ वेदीम् इव परामृष्टां शान्ताम् अग्निशिखाम् इव
  
५।०१७।०१३च् पौर्णमासीम् इव निशां राहुग्रस्तेन्दुमण्डलाम्
  
५।०१७।०१४अ उत्कृष्टपर्णकमलां वित्रासितविहंगमाम्
  
५।०१७।०१४च् हस्तिहस्तपरामृष्टाम् आकुलां पद्मिनीम् इव
  
५।०१७।०१५अ पतिशोकातुरां शुष्कां नदीं विस्राविताम् इव
  
५।०१७।०१५च् परया मृजया हीनां कृष्णपक्षे निशाम् इव
  
५।०१७।०१६अ सुकुमारीं सुजाताङ्गीं रत्नगर्भगृहोचिताम्
  
५।०१७।०१६च् तप्यमानाम् इवोष्णेन मृणालीम् अचिरोद्धृताम्
  
५।०१७।०१७अ गृहीतामालितां स्तम्भे यूथपेन विनाकृताम्
  
५।०१७।०१७च् निःश्वसन्तीं सुदुःखार्तां गजराजवधूम् इव
  
५।०१७।०१८अ एकया दीर्घया वेण्या शोभमानाम् अयत्नतः
  
५।०१७।०१८च् नीलया नीरदापाये वनराज्या महीम् इव
  
५।०१७।०१९अ उपवासेन शोकेन ध्यानेन च भयेन च
  
५।०१७।०१९च् परिक्षीणां कृशां दीनाम् अल्पाहारां तपोधनाम्
  
५।०१७।०२०अ आयाचमानां दुःखार्तां प्राञ्जलिं देवताम् इव
  
५।०१७।०२०च् भावेन रघुमुख्यस्य दशग्रीवपराभवम्
  
५।०१७।०२१अ समीक्षमाणां रुदतीम् अनिन्दितां; सुपक्ष्मताम्रायतशुक्ललोचनाम्
  
५।०१७।०२१च् अनुव्रतां रामम् अतीव मैथिलीं; प्रलोभयाम् आस वधाय रावणः
  
५।०१८।००१अ स तां परिवृतां दीनां निरानन्दां तपस्विनीम्
  
५।०१८।००१च् साकारैर् मधुरैर् वाक्यैर् न्यदर्शयत रावणः
  
५।०१८।००२अ मां दृष्ट्वा नागनासोरुगूहमाना स्तनोदरम्
  
५।०१८।००२च् अदर्शनम् इवात्मानं भयान् नेतुं त्वम् इच्छसि
  
५।०१८।००३अ कामये त्वां विशालाक्षि बहुमन्यस्व मां प्रिये
  
५।०१८।००३च् सर्वाङ्गगुणसंपन्ने सर्वलोकमनोहरे
  
५।०१८।००४अ नेह के चिन् मनुष्या वा राक्षसाः कामरूपिणः
  
५।०१८।००४च् व्यपसर्पतु ते सीते भयं मत्तः समुत्थितम्
  
५।०१८।००५अ स्वधर्मे रक्षसां भीरु सर्वथैष न संशयः
  
५।०१८।००५च् गमनं वा परस्त्रीणां हरणं संप्रमथ्य वा
  
५।०१८।००६अ एवं चैतद् अकामां च न त्वां स्प्रक्ष्यामि मैथिलि
  
५।०१८।००६च् कामं कामः शरीरे मे यथाकामं प्रवर्तताम्
  
५।०१८।००७अ देवि नेह भयं कार्यं मयि विश्वसिहि प्रिये
  
५।०१८।००७च् प्रणयस्व च तत्त्वेन मैवं भूः शोकलालसा
  
५।०१८।००८अ एकवेणी धराशय्या ध्यानं मलिनम् अम्बरम्
  
५।०१८।००८च् अस्थाने ऽप्य् उपवासश् च नैतान्य् औपयिकानि ते
  
५।०१८।००९अ विचित्राणि च माल्यानि चन्दनान्य् अगरूणि च
  
५।०१८।००९च् विविधानि च वासांसि दिव्यान्य् आभरणानि च
  
५।०१८।०१०अ महार्हाणि च पानानि यानानि शयनानि च
  
५।०१८।०१०च् गीतं नृत्तं च वाद्यं च लभ मां प्राप्य मैथिलि
  
५।०१८।०११अ स्त्रीरत्नम् असि मैवं भूः कुरु गात्रेषु भूषणम्
  
५।०१८।०११च् मां प्राप्य तु कथं हि स्यास् त्वम् अनर्हा सुविग्रहे
  
५।०१८।०१२अ इदं ते चारुसंजातं यौवनं व्यतिवर्तते
  
५।०१८।०१२च् यद् अतीतं पुनर् नैति स्रोतः शीघ्रम् अपाम् इव
  
५।०१८।०१३अ त्वां कृत्वोपरतो मन्ये रूपकर्ता स विश्वकृत्
  
५।०१८।०१३च् न हि रूपोपमा त्व् अन्या तवास्ति शुभदर्शने
  
५।०१८।०१४अ त्वां समासाद्य वैदेहि रूपयौवनशालिनीम्
  
५।०१८।०१४च् कः पुमान् अतिवर्तेत साक्षाद् अपि पितामहः
  
५।०१८।०१५अ यद् यत् पश्यामि ते गात्रं शीतांशुसदृशानने
  
५।०१८।०१५च् तस्मिंस् तस्मिन् पृथुश्रोणि चक्षुर् मम निबध्यते
  
५।०१८।०१६अ भव मैथिलि भार्या मे मोहम् एनं विसर्जय
  
५।०१८।०१६च् बह्वीनाम् उत्तमस्त्रीणां ममाग्रमहिषी भव
  
५।०१८।०१७अ लोकेभ्यो यानि रत्नानि संप्रमथ्याहृतानि मे
  
५।०१८।०१७च् तानि ते भीरु सर्वाणि राज्यं चैतद् अहं च ते
  
५।०१८।०१८अ विजित्य पृथिवीं सर्वां नानानगरमालिनीम्
  
५।०१८।०१८च् जनकाय प्रदास्यामि तव हेतोर् विलासिनि
  
५।०१८।०१९अ नेह पश्यामि लोके ऽन्यं यो मे प्रतिबलो भवेत्
  
५।०१८।०१९च् पश्य मे सुमहद् वीर्यम् अप्रतिद्वन्द्वम् आहवे
  
५।०१८।०२०अ असकृत् संयुगे भग्ना मया विमृदितध्वजाः
  
५।०१८।०२०च् अशक्ताः प्रत्यनीकेषु स्थातुं मम सुरासुराः
  
५।०१८।०२१अ इच्छ मां क्रियताम् अद्य प्रतिकर्म तवोत्तमम्
  
५।०१८।०२१च् सप्रभाण्य् अवसज्जन्तां तवाङ्गे भूषणानि च
  
५।०१८।०२१ए साधु पश्यामि ते रूपं संयुक्तं प्रतिकर्मणा
  
५।०१८।०२२अ प्रतिकर्माभिसंयुक्ता दाक्षिण्येन वरानने
  
५।०१८।०२२च् भुङ्क्ष्व भोगान् यथाकामं पिब भीरु रमस्व च
  
५।०१८।०२२ए यथेष्टं च प्रयच्छ त्वं पृथिवीं वा धनानि च
  
५।०१८।०२३अ ललस्व मयि विस्रब्धा धृष्टम् आज्ञापयस्व च
  
५।०१८।०२३च् मत्प्रभावाल् ललन्त्याश् च ललन्तां बान्धवास् तव
  
५।०१८।०२४अ ऋद्धिं ममानुपश्य त्वं श्रियं भद्रे यशश् च मे
  
५।०१८।०२४च् किं करिष्यसि रामेण सुभगे चीरवाससा
  
५।०१८।०२५अ निक्षिप्तविजयो रामो गतश्रीर् वनगोचरः
  
५।०१८।०२५च् व्रती स्थण्डिलशायी च शङ्के जीवति वा न वा
  
५।०१८।०२६अ न हि वैदेहि रामस् त्वां द्रष्टुं वाप्य् उपलप्स्यते
  
५।०१८।०२६च् पुरो बलाकैर् असितैर् मेघैर् ज्योत्स्नाम् इवावृताम्
  
५।०१८।०२७अ न चापि मम हस्तात् त्वां प्राप्तुम् अर्हति राघवः
  
५।०१८।०२७च् हिरण्यकशिपुः कीर्तिम् इन्द्रहस्तगताम् इव
  
५।०१८।०२८अ चारुस्मिते चारुदति चारुनेत्रे विलासिनि
  
५।०१८।०२८च् मनो हरसि मे भीरु सुपर्णः पन्नगं यथा
  
५।०१८।०२९अ क्लिष्टकौशेयवसनां तन्वीम् अप्य् अनलंकृताम्
  
५।०१८।०२९च् तां दृष्ट्वा स्वेषु दारेषु रतिं नोपलभाम्य् अहम्
  
५।०१८।०३०अ अन्तःपुरनिवासिन्यः स्त्रियः सर्वगुणान्विताः
  
५।०१८।०३०च् यावन्त्यो मम सर्वासाम् ऐश्वर्यं कुरु जानकि
  
५।०१८।०३१अ मम ह्य् असितकेशान्ते त्रैलोक्यप्रवराः स्त्रियः
  
५।०१८।०३१च् तास् त्वां परिचरिष्यन्ति श्रियम् अप्सरसो यथा
  
५।०१८।०३२अ यानि वैश्रवणे सुभ्रु रत्नानि च धनानि च
  
५।०१८।०३२च् तानि लोकांश् च सुश्रोणि मां च भुङ्क्ष्व यथासुखम्
  
५।०१८।०३३अ न रामस् तपसा देवि न बलेन न विक्रमैः
  
५।०१८।०३३च् न धनेन मया तुल्यस् तेजसा यशसापि वा
  
५।०१८।०३४अ पिब विहर रमस्व भुङ्क्ष्व भोगान्; धननिचयं प्रदिशामि मेदिनीं च
  
५।०१८।०३४च् मयि लल ललने यथासुखं त्वं; त्वयि च समेत्य ललन्तु बान्धवास् ते
  
५।०१८।०३५अ कुसुमिततरुजालसंततानि; भ्रमरयुतानि समुद्रतीरजानि
  
५।०१८।०३५च् कनकविमलहारभूषिताङ्गी; विहर मया सह भीरु काननानि
  
५।०१९।००१अ तस्य तद्वचनं श्रुत्वा सीता रौद्रस्य रक्षसः
  
५।०१९।००१च् आर्ता दीनस्वरा दीनं प्रत्युवाच शनैर् वचः
  
५।०१९।००२अ दुःखार्ता रुदती सीता वेपमाना तपस्विनी
  
५।०१९।००२च् चिन्तयन्ती वरारोहा पतिम् एव पतिव्रता
  
५।०१९।००३अ तृणम् अन्तरतः कृत्वा प्रत्युवाच शुचिस्मिता
  
५।०१९।००३च् निवर्तय मनो मत्तः स्वजने क्रियतां मनः
  
५।०१९।००४अ न मां प्रार्थयितुं युक्तस् त्वं सिद्धिम् इव पापकृत्
  
५।०१९।००४च् अकार्यं न मया कार्यम् एकपत्न्या विगर्हितम्
  
५।०१९।००४ए कुलं संप्राप्तया पुण्यं कुले महति जातया
  
५।०१९।००५अ एवम् उक्त्वा तु वैदेही रावणं तं यशस्विनी
  
५।०१९।००५च् राक्षसं पृष्ठतः कृत्वा भूयो वचनम् अब्रवीत्
  
५।०१९।००६अ नाहम् औपयिकी भार्या परभार्या सती तव
  
५।०१९।००६च् साधु धर्मम् अवेक्षस्व साधु साधुव्रतं चर
  
५।०१९।००७अ यथा तव तथान्येषां रक्ष्या दारा निशाचर
  
५।०१९।००७च् आत्मानम् उपमां कृत्वा स्वेषु दारेषु रम्यताम्
  
५।०१९।००८अ अतुष्टं स्वेषु दारेषु चपलं चलितेन्द्रियम्
  
५।०१९।००८च् नयन्ति निकृतिप्रज्ञां परदाराः पराभवम्
  
५।०१९।००९अ इह सन्तो न वा सन्ति सतो वा नानुवर्तसे
  
५।०१९।००९च् वचो मिथ्या प्रणीतात्मा पथ्यम् उक्तं विचक्षणैः
  
५।०१९।०१०अ अकृतात्मानम् आसाद्य राजानम् अनये रतम्
  
५।०१९।०१०च् समृद्धानि विनश्यन्ति राष्ट्राणि नगराणि च
  
५।०१९।०११अ तथेयं त्वां समासाद्य लङ्का रत्नौघ संकुला
  
५।०१९।०११च् अपराधात् तवैकस्य नचिराद् विनशिष्यति
  
५।०१९।०१२अ स्वकृतैर् हन्यमानस्य रावणादीर्घदर्शिनः
  
५।०१९।०१२च् अभिनन्दन्ति भूतानि विनाशे पापकर्मणः
  
५।०१९।०१३अ एवं त्वां पापकर्माणं वक्ष्यन्ति निकृता जनाः
  
५।०१९।०१३च् दिष्ट्यैतद् व्यसनं प्राप्तो रौद्र इत्य् एव हर्षिताः
  
५।०१९।०१४अ शक्या लोभयितुं नाहम् ऐश्वर्येण धनेन वा
  
५।०१९।०१४च् अनन्या राघवेणाहं भास्करेण प्रभा यथा
  
५।०१९।०१५अ उपधाय भुजं तस्य लोकनाथस्य सत्कृतम्
  
५।०१९।०१५च् कथं नामोपधास्यामि भुजम् अन्यस्य कस्य चित्
  
५।०१९।०१६अ अहम् औपयिकी भार्या तस्यैव वसुधापतेः
  
५।०१९।०१६च् व्रतस्नातस्य विप्रस्य विद्येव विदितात्मनः
  
५।०१९।०१७अ साधु रावण रामेण मां समानय दुःखिताम्
  
५।०१९।०१७च् वने वाशितया सार्धं करेण्वेव गजाधिपम्
  
५।०१९।०१८अ मित्रम् औपयिकं कर्तुं रामः स्थानं परीप्सता
  
५।०१९।०१८च् वधं चानिच्छता घोरं त्वयासौ पुरुषर्षभः
  
५।०१९।०१९अ वर्जयेद् वज्रम् उत्सृष्टं वर्जयेद् अन्तकश् चिरम्
  
५।०१९।०१९च् त्वद्विधं न तु संक्रुद्धो लोकनाथः स राघवः
  
५।०१९।०२०अ रामस्य धनुषः शब्दं श्रोष्यसि त्वं महास्वनम्
  
५।०१९।०२०च् शतक्रतुविसृष्टस्य निर्घोषम् अशनेर् इव
  
५।०१९।०२१अ इह शीघ्रं सुपर्वाणो ज्वलितास्या इवोरगाः
  
५।०१९।०२१च् इषवो निपतिष्यन्ति रामलक्ष्मणलक्षणाः
  
५।०१९।०२२अ रक्षांसि परिनिघ्नन्तः पुर्याम् अस्यां समन्ततः
  
५।०१९।०२२च् असंपातं करिष्यन्ति पतन्तः कङ्कवाससः
  
५।०१९।०२३अ राक्षसेन्द्रमहासर्पान् स रामगरुडो महान्
  
५।०१९।०२३च् उद्धरिष्यति वेगेन वैनतेय इवोरगान्
  
५।०१९।०२४अ अपनेष्यति मां भर्ता त्वत्तः शीघ्रम् अरिंदमः
  
५।०१९।०२४च् असुरेभ्यः श्रियं दीप्तां विष्णुस् त्रिभिर् इव क्रमैः
  
५।०१९।०२५अ जनस्थाने हतस्थाने निहते रक्षसां बले
  
५।०१९।०२५च् अशक्तेन त्वया रक्षः कृतम् एतद् असाधु वै
  
५।०१९।०२६अ आश्रमं तु तयोः शून्यं प्रविश्य नरसिंहयोः
  
५।०१९।०२६च् गोचरं गतयोर् भ्रात्रोर् अपनीता त्वयाधम
  
५।०१९।०२७अ न हि गन्धम् उपाघ्राय रामलक्ष्मणयोस् त्वया
  
५।०१९।०२७च् शक्यं संदर्शने स्थातुं शुना शार्दूलयोर् इव
  
५।०१९।०२८अ तस्य ते विग्रहे ताभ्यां युगग्रहणम् अस्थिरम्
  
५।०१९।०२८च् वृत्रस्येवेन्द्रबाहुभ्यां बाहोर् एकस्य निग्रहः
  
५।०१९।०२९अ क्षिप्रं तव स नाथो मे रामः सौमित्रिणा सह
  
५।०१९।०२९च् तोयम् अल्पम् इवादित्यः प्राणान् आदास्यते शरैः
  
५।०१९।०३०अ गिरिं कुबेरस्य गतो ऽथवालयं; सभां गतो वा वरुणस्य राज्ञः
  
५।०१९।०३०च् असंशयं दाशरथेर् न मोक्ष्यसे; महाद्रुमः कालहतो ऽशनेर् इव
  
५।०२०।००१अ सीताया वचनं श्रुत्वा परुषं राक्षसाधिपः
  
५।०२०।००१च् प्रत्युवाच ततः सीतां विप्रियं प्रियदर्शनाम्
  
५।०२०।००२अ यथा यथा सान्त्वयिता वश्यः स्त्रीणां तथा तथा
  
५।०२०।००२च् यथा यथा प्रियं वक्ता परिभूतस् तथा तथा
  
५।०२०।००३अ संनियच्छति मे क्रोधं त्वयि कामः समुत्थितः
  
५।०२०।००३च् द्रवतो मार्गम् आसाद्य हयान् इव सुसारथिः
  
५।०२०।००४अ वामः कामो मनुष्याणां यस्मिन् किल निबध्यते
  
५।०२०।००४च् जने तस्मिंस् त्व् अनुक्रोशः स्नेहश् च किल जायते
  
५।०२०।००५अ एतस्मात् कारणान् न तां घतयामि वरानने
  
५।०२०।००५च् वधार्हाम् अवमानार्हां मिथ्याप्रव्रजिते रताम्
  
५।०२०।००६अ परुषाणि हि वाक्यानि यानि यानि ब्रवीषि माम्
  
५।०२०।००६च् तेषु तेषु वधो युक्तस् तव मैथिलि दारुणः
  
५।०२०।००७अ एवम् उक्त्वा तु वैदेहीं रावणो राक्षसाधिपः
  
५।०२०।००७च् क्रोधसंरम्भसंयुक्तः सीताम् उत्तरम् अब्रवीत्
  
५।०२०।००८अ द्वौ मासौ रक्षितव्यौ मे यो ऽवधिस् ते मया कृतः
  
५।०२०।००८च् ततः शयनम् आरोह मम त्वं वरवर्णिनि
  
५।०२०।००९अ द्वाभ्याम् ऊर्ध्वं तु मासाभ्यां भर्तारं माम् अनिच्छतीम्
  
५।०२०।००९च् मम त्वां प्रातराशार्थम् आरभन्ते महानसे
  
५।०२०।०१०अ तां तर्ज्यमानां संप्रेक्ष्य राक्षसेन्द्रेण जानकीम्
  
५।०२०।०१०च् देवगन्धर्वकन्यास् ता विषेदुर् विपुलेक्षणाः
  
५।०२०।०११अ ओष्ठप्रकारैर् अपरा नेत्रवक्त्रैस् तथापराः
  
५।०२०।०११च् सीताम् आश्वासयाम् आसुस् तर्जितां तेन रक्षसा
  
५।०२०।०१२अ ताभिर् आश्वासिता सीता रावणं राक्षसाधिपम्
  
५।०२०।०१२च् उवाचात्महितं वाक्यं वृत्तशौण्डीर्यगर्वितम्
  
५।०२०।०१३अ नूनं न ते जनः कश् चिद् असिन् निःश्रेयसे स्थितः
  
५।०२०।०१३च् निवारयति यो न त्वां कर्मणो ऽस्माद् विगर्हितात्
  
५।०२०।०१४अ मां हि धर्मात्मनः पत्नीं शचीम् इव शचीपतेः
  
५।०२०।०१४च् त्वदन्यस् त्रिषु लोकेषु प्रार्थयेन् मनसापि कः
  
५।०२०।०१५अ राक्षसाधम रामस्य भार्याम् अमिततेजसः
  
५।०२०।०१५च् उक्तवान् असि यत् पापं क्व गतस् तस्य मोक्ष्यसे
  
५।०२०।०१६अ यथा दृप्तश् च मातङ्गः शशश् च सहितौ वने
  
५।०२०।०१६च् तथा द्विरदवद् रामस् त्वं नीच शशवत् स्मृतः
  
५।०२०।०१७अ स त्वम् इक्ष्वाकुनाथं वै क्षिपन्न् इह न लज्जसे
  
५।०२०।०१७च् चक्षुषो विषयं तस्य न तावद् उपगच्छसि
  
५।०२०।०१८अ इमे ते नयने क्रूरे विरूपे कृष्णपिङ्गले
  
५।०२०।०१८च् क्षितौ न पतिते कस्मान् माम् अनार्यनिरीक्षितः
  
५।०२०।०१९अ तस्य धर्मात्मनः पत्नीं स्नुषां दशरथस्य च
  
५।०२०।०१९च् कथं व्याहरतो मां ते न जिह्वा पाप शीर्यते
  
५।०२०।०२०अ असंदेशात् तु रामस्य तपसश् चानुपालनात्
  
५।०२०।०२०च् न त्वां कुर्मि दशग्रीव भस्म भस्मार्हतेजसा
  
५।०२०।०२१अ नापहर्तुम् अहं शक्या तस्य रामस्य धीमतः
  
५।०२०।०२१च् विधिस् तव वधार्थाय विहितो नात्र संशयः
  
५।०२०।०२२अ शूरेण धनदभ्राता बलैः समुदितेन च
  
५।०२०।०२२च् अपोह्य रामं कस्माद् धि दारचाउर्यं त्वया कृतम्
  
५।०२०।०२३अ सीताया वचनं श्रुत्वा रावणो राक्षसाधिपः
  
५।०२०।०२३च् विवृत्य नयने क्रूरे जानकीम् अन्ववैक्षत
  
५।०२०।०२४अ नीलजीमूतसंकाशो महाभुजशिरोधरः
  
५।०२०।०२४च् सिंहसत्त्वगतिः श्रीमान् दीप्तजिह्वोग्रलोचनः
  
५।०२०।०२५अ चलाग्रमकुटः प्रांशुश् चित्रमाल्यानुलेपनः
  
५।०२०।०२५च् रक्तमाल्याम्बरधरस् तप्ताङ्गदविभूषणः
  
५।०२०।०२६अ श्रोणीसूत्रेण महता मेककेन सुसंवृतः
  
५।०२०।०२६च् अमृतोत्पादनद्धेन भुजंगेनेव मन्दरः
  
५।०२०।०२७अ तरुणादित्यवर्णाभ्यां कुण्डलाभ्यां विभूषितः
  
५।०२०।०२७च् रक्तपल्लवपुष्पाभ्याम् अशोकाभ्याम् इवाचलः
  
५।०२०।०२८अ अवेक्षमाणो वैदेहीं कोपसंरक्तलोचनः
  
५।०२०।०२८च् उवाच रावणः सीतां भुजंग इव निःश्वसन्
  
५।०२०।०२९अ अनयेनाभिसंपन्नम् अर्थहीनम् अनुव्रते
  
५।०२०।०२९च् नाशयाम्य् अहम् अद्य त्वां सूर्यः संध्याम् इवौजसा
  
५।०२०।०३०अ इत्य् उक्त्वा मैथिलीं राजा रावणः शत्रुरावणः
  
५।०२०।०३०च् संदिदेश ततः सर्वा राक्षसीर् घोरदर्शनाः
  
५।०२०।०३१अ एकाक्षीम् एककर्णां च कर्णप्रावरणां तथा
  
५।०२०।०३१च् गोकर्णीं हस्तिकर्णीं च लम्बकर्णीम् अकर्णिकाम्
  
५।०२०।०३२अ हस्तिपद्य श्वपद्यौ च गोपदीं पादचूलिकाम्
  
५।०२०।०३२च् एकाक्षीम् एकपादीं च पृथुपादीम् अपादिकाम्
  
५।०२०।०३३अ अतिमात्रशिरोग्रीवाम् अतिमात्रकुचोदरीम्
  
५।०२०।०३३च् अतिमात्रास्यनेत्रां च दीर्घजिह्वाम् अजिह्विकाम्
  
५।०२०।०३३ए अनासिकां सिंहमुखीं गोमुखीं सूकरीमुखीम्
  
५।०२०।०३४अ यथा मद्वशगा सीता क्षिप्रं भवति जानकी
  
५।०२०।०३४च् तथा कुरुत राक्षस्यः सर्वाः क्षिप्रं समेत्य च
  
५।०२०।०३५अ प्रतिलोमानुलोमैश् च सामदानादिभेदनैः
  
५।०२०।०३५च् आवर्तयत वैदेहीं दण्डस्योद्यमनेन च
  
५।०२०।०३६अ इति प्रतिसमादिश्य राक्षसेन्द्रः पुनः पुनः
  
५।०२०।०३६च् काममन्युपरीतात्मा जानकीं पर्यतर्जयत्
  
५।०२०।०३७अ उपगम्य ततः क्षिप्रं राक्षसी धान्यमालिनी
  
५।०२०।०३७च् परिष्वज्य दशग्रीवम् इदं वचनम् अब्रवीत्
  
५।०२०।०३८अ मया क्रीड महाराजसीतया किं तवानया
  
५।०२०।०३८च् अकामां कामयानस्य शरीरम् उपतप्यते
  
५।०२०।०३८ए इच्छन्तीं कामयानस्य प्रीतिर् भवति शोभना
  
५।०२०।०३९अ एवम् उक्तस् तु राक्षस्या समुत्क्षिप्तस् ततो बली
  
५।०२०।०३९च् ज्वलद्भास्करवर्णाभं प्रविवेश निवेशनम्
  
५।०२०।०४०अ देवगन्धर्वकन्याश् च नागकन्याश् च तास् ततः
  
५।०२०।०४०च् परिवार्य दशग्रीवं विविशुस् तद् गृहोत्तमम्
  
५।०२०।०४१अ स मैथिलीं धर्मपराम् अवस्थितां; प्रवेपमानां परिभर्त्स्य रावणः
  
५।०२०।०४१च् विहाय सीतां मदनेन मोहितः; स्वम् एव वेश्म प्रविवेश भास्वरम्
  
५।०२१।००१अ इत्य् उक्त्वा मैथिलीं राजा रावणः शत्रुरावणः
  
५।०२१।००१च् संदिश्य च ततः सर्वा राक्षसीर् निर्जगाम ह
  
५।०२१।००२अ निष्क्रान्ते राक्षसेन्द्रे तु पुनर् अन्तःपुरं गते
  
५।०२१।००२च् राक्षस्यो भीमरूपास् ताः सीतां समभिदुद्रुवुः
  
५।०२१।००३अ ततः सीताम् उपागम्य राक्षस्यः क्रोधमूर्छिताः
  
५।०२१।००३च् परं परुषया वाचा वैदेहीम् इदम् अब्रुवन्
  
५।०२१।००४अ पौलस्त्यस्य वरिष्ठस्य रावणस्य महात्मनः
  
५।०२१।००४च् दशग्रीवस्य भार्यात्वं सीते न बहु मन्यसे
  
५।०२१।००५अ ततस् त्व् एकजटा नाम राक्षसी वाक्यम् अब्रवीत्
  
५।०२१।००५च् आमन्त्र्य क्रोधताम्राक्षी सीतां करतलोदरीम्
  
५।०२१।००६अ प्रजापतीनां षण्णां तु चतुर्थो यः प्रजापतिः
  
५।०२१।००६च् मानसो ब्रह्मणः पुत्रः पुलस्त्य इति विश्रुतः
  
५।०२१।००७अ पुलस्त्यस्य तु तेजस्वी महर्षिर् मानसः सुतः
  
५।०२१।००७च् नाम्ना स विश्रवा नाम प्रजापतिसमप्रभः
  
५।०२१।००८अ तस्य पुत्रो विशालाक्षि रावणः शत्रुरावणः
  
५।०२१।००८च् तस्य त्वं राक्षसेन्द्रस्य भार्या भवितुम् अर्हसि
  
५।०२१।००८ए मयोक्तं चारुसर्वाङ्गि वाक्यं किं नानुमन्यसे
  
५।०२१।००९अ ततो हरिजटा नाम राक्षसी वाक्यम् अब्रवीत्
  
५।०२१।००९च् विवृत्य नयने कोपान् मार्जारसदृशेक्षणा
  
५।०२१।०१०अ येन देवास् त्रयस्त्रिंशद् देवराजश् च निर्जितः
  
५।०२१।०१०च् तस्य त्वं राक्षसेन्द्रस्य भार्या भवितुम् अर्हसि
  
५।०२१।०११अ वीर्योत्सिक्तस्य शूरस्य संग्रामेष्व् अनिवर्तिनः
  
५।०२१।०११च् बलिनो वीर्ययुक्तस्या भार्यात्वं किं न लप्स्यसे
  
५।०२१।०१२अ प्रियां बहुमतां भार्यां त्यक्त्वा राजा महाबलः
  
५।०२१।०१२च् सर्वासां च महाभागां त्वाम् उपैष्यति रावणः
  
५।०२१।०१३अ समृद्धं स्त्रीसहस्रेण नानारत्नोपशोभितम्
  
५।०२१।०१३च् अन्तःपुरं समुत्सृज्य त्वाम् उपैष्यति रावणः
  
५।०२१।०१४अ असकृद् देवता युद्धे नागगन्धर्वदानवाः
  
५।०२१।०१४च् निर्जिताः समरे येन स ते पार्श्वम् उपागतः
  
५।०२१।०१५अ तस्य सर्वसमृद्धस्या रावणस्य महात्मनः
  
५।०२१।०१५च् किमर्थं राक्षसेन्द्रस्य भार्यात्वं नेच्छसे ऽधमे
  
५।०२१।०१६अ यस्य सूर्यो न तपति भीतो यस्य च मारुतः
  
५।०२१।०१६च् न वाति स्मायतापाङ्गे किं त्वं तस्य न तिष्ठसि
  
५।०२१।०१७अ पुष्पवृष्टिं च तरवो मुमुचुर् यस्य वै भयात्
  
५।०२१।०१७च् शैलाश् च सुभ्रु पानीयं जलदाश् च यदेच्छति
  
५।०२१।०१८अ तस्य नैरृतराजस्य राजराजस्य भामिनि
  
५।०२१।०१८च् किं त्वं न कुरुषे बुद्धिं भार्यार्थे रावणस्य हि
  
५।०२१।०१९अ साधु ते तत्त्वतो देवि कथितं साधु भामिनि
  
५।०२१।०१९च् गृहाण सुस्मिते वाक्यम् अन्यथा न भविष्यसि
  
५।०२२।००१अ ततः सीताम् उपागम्य राक्षस्यो विकृताननाः
  
५।०२२।००१च् परुषं परुषा नार्य ऊचुस् ता वाक्यम् अप्रियम्
  
५।०२२।००२अ किं त्वम् अन्तःपुरे सीते सर्वभूतमनोहरे
  
५।०२२।००२च् महार्हशयनोपेते न वासम् अनुमन्यसे
  
५।०२२।००३अ मानुषी मानुषस्यैव भार्यात्वं बहु मन्यसे
  
५।०२२।००३च् प्रत्याहर मनो रामान् न त्वं जातु भविष्यसि
  
५।०२२।००४अ मानुषी मानुषं तं तु रामम् इच्छसि शोभने
  
५।०२२।००४च् राज्याद् भ्रष्टम् असिद्धार्थं विक्लवं तम् अनिन्दिते
  
५।०२२।००५अ राक्षसीनां वचः श्रुत्वा सीता पद्मनिभेक्षणा
  
५।०२२।००५च् नेत्राभ्याम् अश्रुपूर्णाभ्याम् इदं वचनम् अब्रवीत्
  
५।०२२।००६अ यद् इदं लोकविद्विष्टम् उदाहरथ संगताः
  
५।०२२।००६च् नैतन् मनसि वाक्यं मे किल्बिषं प्रतितिष्ठति
  
५।०२२।००७अ न मानुषी राक्षसस्य भार्या भवितुम् अर्हति
  
५।०२२।००७च् कामं खादत मां सर्वा न करिष्यामि वो वचः
  
५।०२२।००७ए दीनो वा राज्यहीनो वा यो मे भर्ता स मे गुरुः
  
५।०२२।००८अ सीताया वचनं श्रुत्वा राक्षस्यः क्रोधमूर्छिताः
  
५।०२२।००८च् भर्त्सयन्ति स्म परुषैर् वाक्यै रावणचोदिताः
  
५।०२२।००९अ अवलीनः स निर्वाक्यो हनुमाञ् शिंशपाद्रुमे
  
५।०२२।००९च् सीतां संतर्जयन्तीस् ता राक्षसीर् अशृणोत् कपिः
  
५।०२२।०१०अ ताम् अभिक्रम्य संरब्धा वेपमानां समन्ततः
  
५।०२२।०१०च् भृशं संलिलिहुर् दीप्तान् प्रलम्बदशनच्छदान्
  
५।०२२।०११अ ऊचुश् च परमक्रुद्धाः प्रगृह्याशु परश्वधान्
  
५।०२२।०११च् नेयम् अर्हति भर्तारं रावणं राक्षसाधिपम्
  
५।०२२।०१२अ सा भर्त्स्यमाना भीमाभी राक्षसीभिर् वरानना
  
५।०२२।०१२च् सा बाष्पम् अपमार्जन्ती शिंशपां ताम् उपागमत्
  
५।०२२।०१३अ ततस् तां शिंशपां सीता राक्षसीभिः समावृता
  
५।०२२।०१३च् अभिगम्य विशालाक्षी तस्थौ शोकपरिप्लुता
  
५।०२२।०१४अ तां कृशां दीनवदनां मलिनाम्बरधारिणीम्
  
५।०२२।०१४च् भर्त्सयां चक्रिरे भीमा राक्षस्यस् ताः समन्ततः
  
५।०२२।०१५अ ततस् तां विनता नाम राक्षसी भीमदर्शना
  
५।०२२।०१५च् अब्रवीत् कुपिताकारा कराला निर्णतोदरी
  
५।०२२।०१६अ सीते पर्याप्तम् एतावद् भर्तृस्नेहो निदर्शितः
  
५।०२२।०१६च् सर्वत्रातिकृतं भद्रे व्यसनायोपकल्पते
  
५।०२२।०१७अ परितुष्टास्मि भद्रं ते मानुषस् ते कृतो विधिः
  
५।०२२।०१७च् ममापि तु वचः पथ्यं ब्रुवन्त्याः कुरु मैथिलि
  
५।०२२।०१८अ रावणं भज भर्तारं भर्तारं सर्वरक्षसाम्
  
५।०२२।०१८च् विक्रान्तं रूपवन्तं च सुरेशम् इव वासवम्
  
५।०२२।०१९अ दक्षिणं त्यागशीलं च सर्वस्य प्रियवादिनम्
  
५।०२२।०१९च् मानुषं कृपणं रामं त्यक्त्वा रावणम् आश्रय
  
५।०२२।०२०अ दिव्याङ्गरागा वैदेहि दिव्याभरणभूषिता
  
५।०२२।०२०च् अद्य प्रभृति सर्वेषां लोकानाम् ईश्वरी भव
  
५।०२२।०२०ए अग्नेः स्वाहा यथा देवी शचीवेन्द्रस्य शोभने
  
५।०२२।०२१अ किं ते रामेण वैदेहि कृपणेन गतायुषा
  
५।०२२।०२२अ एतद् उक्तं च मे वाक्यं यदि त्वं न करिष्यसि
  
५।०२२।०२२च् अस्मिन् मुहूर्ते सर्वास् त्वां भक्षयिष्यामहे वयम्
  
५।०२२।०२३अ अन्या तु विकटा नाम लम्बमानपयोधरा
  
५।०२२।०२३च् अब्रवीत् कुपिता सीतां मुष्टिम् उद्यम्य गर्जती
  
५।०२२।०२४अ बहून्य् अप्रतिरूपाणि वचनानि सुदुर्मते
  
५।०२२।०२४च् अनुक्रोशान् मृदुत्वाच् च सोढानि तव मैथिलि
  
५।०२२।०२४ए न च नः कुरुषे वाक्यं हितं कालपुरस्कृतम्
  
५।०२२।०२५अ आनीतासि समुद्रस्य पारम् अन्यैर् दुरासदम्
  
५।०२२।०२५च् रावणान्तःपुरं घोरं प्रविष्टा चासि मैथिलि
  
५।०२२।०२६अ रावणस्य गृहे रुधा अस्माभिस् तु सुरक्षिता
  
५।०२२।०२६च् न त्वां शक्तः परित्रातुम् अपि साक्षात् पुरंदरः
  
५।०२२।०२७अ कुरुष्व हितवादिन्या वचनं मम मैथिलि
  
५।०२२।०२७च् अलम् अश्रुप्रपातेन त्यज शोकम् अनर्थकम्
  
५।०२२।०२८अ भज प्रीतिं प्रहर्षं च त्यजैतां नित्यदैन्यताम्
  
५।०२२।०२८च् सीते राक्षसराजेन सह क्रीड यथासुखम्
  
५।०२२।०२९अ जानासि हि यथा भीरु स्त्रीणां यौवनम् अध्रुवम्
  
५।०२२।०२९च् यावन् न ते व्यतिक्रामेत् तावत् सुखम् अवाप्नुहि
  
५।०२२।०३०अ उद्यानानि च रम्याणि पर्वतोपवनानि च
  
५।०२२।०३०च् सह राक्षसराजेन चर त्वं मदिरेक्षणे
  
५।०२२।०३१अ स्त्रीसहस्राणि ते सप्त वशे स्थास्यन्ति सुन्दरि
  
५।०२२।०३१च् रावणं भज भर्तारं भर्तारं सर्वरक्षसाम्
  
५।०२२।०३२अ उत्पाट्य वा ते हृदयं भक्षयिष्यामि मैथिलि
  
५।०२२।०३२च् यदि मे व्याहृतं वाक्यं न यथावत् करिष्यसि
  
५।०२२।०३३अ ततश् चण्डोदरी नाम राक्षसी क्रूरदर्शना
  
५।०२२।०३३च् भ्रामयन्ती महच् छूलम् इदं वचनम् अब्रवीत्
  
५।०२२।०३४अ इमां हरिणलोकाक्षीं त्रासोत्कम्पपयोधराम्
  
५।०२२।०३४च् रावणेन हृतां दृष्ट्वा दौर्हृदो मे महान् अभूत्
  
५।०२२।०३५अ यकृत्प्लीहम् अथोत्पीडं हृदयं च सबन्धनम्
  
५।०२२।०३५च् अन्त्राण्य् अपि तथा शीर्षं खादेयम् इति मे मतिः
  
५।०२२।०३६अ ततस् तु प्रघसा नाम राक्षसी वाक्यम् अब्रवीत्
  
५।०२२।०३६च् कण्ठम् अस्या नृशंसायाः पीडयामः किम् आस्यते
  
५।०२२।०३७अ निवेद्यतां ततो राज्ञे मानुषी सा मृतेति ह
  
५।०२२।०३७च् नात्र कश् चन संदेहः खादतेति स वक्ष्यति
  
५।०२२।०३८अ ततस् त्व् अजामुखी नाम राक्षसी वाक्यम् अब्रवीत्
  
५।०२२।०३८च् विशस्येमां ततः सर्वान् समान् कुरुत पीलुकान्
  
५।०२२।०३९अ विभजाम ततः सर्वा विवादो मे न रोचते
  
५।०२२।०३९च् पेयम् आनीयतां क्षिप्रं माल्यं च विविधं बहु
  
५।०२२।०४०अ ततः शूर्पणखा नाम राक्षसी वाक्यम् अब्रवीत्
  
५।०२२।०४०च् अजामुखा यद् उक्तं हि तद् एव मम रोचते
  
५।०२२।०४१अ सुरा चानीयतां क्षिप्रं सर्वशोकविनाशिनी
  
५।०२२।०४१च् मानुषं मांसम् आसाद्य नृत्यामो ऽथ निकुम्भिलाम्
  
५।०२२।०४२अ एवं संभर्त्स्यमाना सा सीता सुरसुतोपमा
  
५।०२२।०४२च् राक्षसीभिः सुघोराभिर् धैर्यम् उत्सृज्य रोदिति
  
५।०२३।००१अ तथा तासां वदन्तीनां परुषं दारुणं बहु
  
५।०२३।००१च् राक्षसीनाम् असौम्यानां रुरोद जनकात्मजा
  
५।०२३।००२अ एवम् उक्ता तु वैदेही राक्षसीभिर् मनस्विनी
  
५।०२३।००२च् उवाच परमत्रस्ता बाष्पगद्गदया गिरा
  
५।०२३।००३अ न मानुषी राक्षसस्य भार्या भवितुम् अर्हति
  
५।०२३।००३च् कामं खादत मां सर्वा न करिष्यामि वो वचः
  
५।०२३।००४अ सा राक्षसी मध्यगता सीता सुरसुतोपमा
  
५।०२३।००४च् न शर्म लेभे दुःखार्ता रावणेन च तर्जिता
  
५।०२३।००५अ वेपते स्माधिकं सीता विशन्तीवाङ्गम् आत्मनः
  
५।०२३।००५च् वने यूथपरिभ्रष्टा मृगी कोकैर् इवार्दिता
  
५।०२३।००६अ सा त्व् अशोकस्य विपुलां शाखाम् आलम्ब्य पुष्पिताम्
  
५।०२३।००६च् चिन्तयाम् आस शोकेन भर्तारं भग्नमानसा
  
५।०२३।००७अ सा स्नापयन्ती विपुलौ स्तनौ नेत्रजलस्रवैः
  
५।०२३।००७च् चिन्तयन्ती न शोकस्य तदान्तम् अधिगच्छति
  
५।०२३।००८अ सा वेपमाना पतिता प्रवाते कदली यथा
  
५।०२३।००८च् राक्षसीनां भयत्रस्ता विवर्णवदनाभवत्
  
५।०२३।००९अ तस्या सा दीर्घविपुला वेपन्त्याः सीतया तदा
  
५।०२३।००९च् ददृशे कम्पिनी वेणी व्यालीव परिसर्पती
  
५।०२३।०१०अ सा निःश्वसन्ती दुःखार्ता शोकोपहतचेतना
  
५।०२३।०१०च् आर्ता व्यसृजद् अश्रूणि मैथिली विललाप ह
  
५।०२३।०११अ हा रामेति च दुःखार्ता पुनर् हा लक्ष्मणेति च
  
५।०२३।०११च् हा श्वश्रु मम कौसल्ये हा सुमित्रेति भाविनि
  
५।०२३।०१२अ लोकप्रवादः सत्यो ऽयं पण्डितैः समुदाहृतः
  
५।०२३।०१२च् अकाले दुर्लभो मृत्युः स्त्रिया वा पुरुषस्य वा
  
५।०२३।०१३अ यत्राहम् आभिः क्रूराभी राक्षसीभिर् इहार्दिता
  
५।०२३।०१३च् जीवामि हीना रामेण मुहूर्तम् अपि दुःखिता
  
५।०२३।०१४अ एषाल्पपुण्या कृपणा विनशिष्याम्य् अनाथवत्
  
५।०२३।०१४च् समुद्रमध्ये नौ पूर्णा वायुवेगैर् इवाहता
  
५।०२३।०१५अ भर्तारं तम् अपश्यन्ती राक्षसीवशम् आगता
  
५।०२३।०१५च् सीदामि खलु शोकेन कूलं तोयहतं यथा
  
५।०२३।०१६अ तं पद्मदलपत्राक्षं सिंहविक्रान्तगामिनम्
  
५।०२३।०१६च् धन्याः पश्यन्ति मे नाथं कृतज्ञं प्रियवादिनम्
  
५।०२३।०१७अ सर्वथा तेन हीनाया रामेण विदितात्मना
  
५।०२३।०१७च् तीष्क्णं विषम् इवास्वाद्य दुर्लभं मम जीवितम्
  
५।०२३।०१८अ कीदृशं तु मया पापं पुरा देहान्तरे कृतम्
  
५।०२३।०१८च् येनेदं प्राप्यते दुःखं मया घोरं सुदारुणम्
  
५।०२३।०१९अ जीवितं त्यक्तुम् इच्छामि शोकेन महता वृता
  
५।०२३।०१९च् राक्षसीभिश् च रक्षन्त्या रामो नासाद्यते मया
  
५।०२३।०२०अ धिग् अस्तु खलु मानुष्यं धिग् अस्तु परवश्यताम्
  
५।०२३।०२०च् न शक्यं यत् परित्यक्तुम् आत्मच्छन्देन जीवितम्
  
५।०२४।००१अ प्रसक्ताश्रुमुखीत्य् एवं ब्रुवन्ती जनकात्मजा
  
५।०२४।००१च् अधोमुखमुखी बाला विलप्तुम् उपचक्रमे
  
५।०२४।००२अ उन्मत्तेव प्रमत्तेव भ्रान्तचित्तेव शोचती
  
५।०२४।००२च् उपावृत्ता किशोरीव विवेष्टन्ती महीतले
  
५।०२४।००३अ राघवस्याप्रमत्तस्य रक्षसा कामरूपिणा
  
५।०२४।००३च् रावणेन प्रमथ्याहम् आनीता क्रोशती बलात्
  
५।०२४।००४अ राक्षसी वशम् आपन्ना भर्त्यमाना सुदारुणम्
  
५।०२४।००४च् चिन्तयन्ती सुदुःखार्ता नाहं जीवितुम् उत्सहे
  
५।०२४।००५अ न हि मे जीवितेनार्थो नैवार्थैर् न च भूषणैः
  
५।०२४।००५च् वसन्त्या राक्षसी मध्ये विना रामं महारथम्
  
५।०२४।००६अ धिङ् माम् अनार्याम् असतीं याहं तेन विना कृता
  
५।०२४।००६च् मुहूर्तम् अपि रक्षामि जीवितं पापजीविता
  
५।०२४।००७अ का च मे जीविते श्रद्धा सुखे वा तं प्रियं विना
  
५।०२४।००७च् भर्तारं सागरान्ताया वसुधायाः प्रियं वदम्
  
५।०२४।००८अ भिद्यतां भक्ष्यतां वापि शरीरं विसृजाम्य् अहम्
  
५।०२४।००८च् न चाप्य् अहं चिरं दुःखं सहेयं प्रियवर्जिता
  
५।०२४।००९अ चरणेनापि सव्येन न स्पृशेयं निशाचरम्
  
५।०२४।००९च् रावणं किं पुनर् अहं कामयेयं विगर्हितम्
  
५।०२४।०१०अ प्रत्याख्यातं न जानाति नात्मानं नात्मनः कुलम्
  
५।०२४।०१०च् यो नृशंस स्वभावेन मां प्रार्थयितुम् इच्छति
  
५।०२४।०११अ छिन्ना भिन्ना विभक्ता वा दीप्ते वाग्नौ प्रदीपिता
  
५।०२४।०११च् रावणं नोपतिष्ठेयं किं प्रलापेन वश् चिरम्
  
५।०२४।०१२अ ख्यातः प्राज्ञः कृतज्ञश् च सानुक्रोशश् च राघवः
  
५।०२४।०१२च् सद्वृत्तो निरनुक्रोशः शङ्के मद्भाग्यसंक्षयात्
  
५।०२४।०१३अ राक्षसानां जनस्थाने सहस्राणि चतुर्दश
  
५।०२४।०१३च् येनैकेन निरस्तानि स मां किं नाभिपद्यते
  
५।०२४।०१४अ निरुद्धा रावणेनाहम् अल्पवीर्येण रक्षसा
  
५।०२४।०१४च् समर्थः खलु मे भर्ता रावणं हन्तुम् आहवे
  
५।०२४।०१५अ विराधो दण्डकारण्ये येन राक्षसपुंगवः
  
५।०२४।०१५च् रणे रामेण निहतः स मां किं नाभिपद्यते
  
५।०२४।०१६अ कामं मध्ये समुद्रस्य लङ्केयं दुष्प्रधर्षणा
  
५।०२४।०१६च् न तु राघवबाणानां गतिरोधी ह विद्यते
  
५।०२४।०१७अ किं नु तत् कारणं येन रामो दृढपराक्रमः
  
५।०२४।०१७च् रक्षसापहृतां भार्याम् इष्टां नाभ्यवपद्यते
  
५।०२४।०१८अ इहस्थां मां न जानीते शङ्के लक्ष्मणपूर्वजः
  
५।०२४।०१८च् जानन्न् अपि हि तेजस्वी धर्षणां मर्षयिष्यति
  
५।०२४।०१९अ हृतेति यो ऽधिगत्वा मां राघवाय निवेदयेत्
  
५।०२४।०१९च् गृध्रराजो ऽपि स रणे रावणेन निपातितः
  
५।०२४।०२०अ कृतं कर्म महत् तेन मां तदाभ्यवपद्यता
  
५।०२४।०२०च् तिष्ठता रावणद्वन्द्वे वृद्धेनापि जटायुषा
  
५।०२४।०२१अ यदि माम् इह जानीयाद् वर्तमानां स राघवः
  
५।०२४।०२१च् अद्य बाणैर् अभिक्रुद्धः कुर्याल् लोकम् अराक्षसं
  
५।०२४।०२२अ विधमेच् च पुरीं लङ्कां शोषयेच् च महोदधिम्
  
५।०२४।०२२च् रावणस्य च नीचस्य कीर्तिं नाम च नाशयेत्
  
५।०२४।०२३अ ततो निहतनथानां राक्षसीनां गृहे गृहे
  
५।०२४।०२३च् यथाहम् एवं रुदती तथा भूयो न संशयः
  
५।०२४।०२३ए अन्विष्य रक्षसां लङ्कां कुर्याद् रामः सलक्ष्मणः
  
५।०२४।०२४अ न हि ताभ्यां रिपुर् दृष्टो मुहूतम् अपि जीवति
  
५।०२४।०२४च् चिता धूमाकुलपथा गृध्रमण्डलसंकुला
  
५।०२४।०२४ए अचिरेण तु लङ्केयं श्मशानसदृशी भवेत्
  
५।०२४।०२५अ अचिरेणैव कालेन प्राप्स्याम्य् एव मनोरथम्
  
५।०२४।०२५च् दुष्प्रस्थानो ऽयम् आख्याति सर्वेषां वो विपर्ययः
  
५।०२४।०२६अ यादृशानि तु दृश्यन्ते लङ्कायाम् अशुभानि तु
  
५।०२४।०२६च् अचिरेणैव कालेन भविष्यति हतप्रभा
  
५।०२४।०२७अ नूनं लङ्का हते पापे रावणे राक्षसाधिपे
  
५।०२४।०२७च् शोषं यास्यति दुर्धर्षा प्रमदा विधवा यथा
  
५।०२४।०२८अ पुष्योत्सवसमृद्धा च नष्टभर्त्री सराक्षसा
  
५।०२४।०२८च् भविष्यति पुरी लङ्का नष्टभर्त्री यथाङ्गना
  
५।०२४।०२९अ नूनं राक्षसकन्यानां रुदन्तीनां गृहे गृहे
  
५।०२४।०२९च् श्रोष्यामि नचिराद् एव दुःखार्तानाम् इह ध्वनिम्
  
५।०२४।०३०अ सान्धकारा हतद्योता हतराक्षसपुंगवा
  
५।०२४।०३०च् भविष्यति पुरी लङ्का निर्दग्धा रामसायकैः
  
५।०२४।०३१अ यदि नाम स शूरो मां रामो रक्तान्तलोचनः
  
५।०२४।०३१च् जानीयाद् वर्तमानां हि रावणस्य निवेशने
  
५।०२४।०३२अ अनेन तु नृशंसेन रावणेनाधमेन मे
  
५।०२४।०३२च् समयो यस् तु निर्दिष्टस् तस्य कालो ऽयम् आगतः
  
५।०२४।०३३अ अकार्यं ये न जानन्ति नैरृताः पापकारिणः
  
५।०२४।०३३च् अधर्मात् तु महोत्पातो भविष्यति हि साम्प्रतम्
  
५।०२४।०३४अ नैते धर्मं विजानन्ति राक्षसाः पिशिताशनाः
  
५।०२४।०३४च् ध्रुवं मां प्रातराशार्थे राक्षसः कल्पयिष्यति
  
५।०२४।०३५अ साहं कथं करिष्यामि तं विना प्रियदर्शनम्
  
५।०२४।०३५च् रामं रक्तान्तनयनम् अपश्यन्ती सुदुःखिता
  
५।०२४।०३६अ यदि कश् चित् प्रदाता मे विषस्याद्य भवेद् इह
  
५।०२४।०३६च् क्षिप्रं वैवस्वतं देवं पश्येयं पतिना विना
  
५।०२४।०३७अ नाजानाज् जीवतीं रामः स मां लक्ष्मणपूर्वजः
  
५।०२४।०३७च् जानन्तौ तौ न कुर्यातां नोर्व्यां हि मम मार्गणम्
  
५।०२४।०३८अ नूनं ममैव शोकेन स वीरो लक्ष्मणाग्रजः
  
५।०२४।०३८च् देवलोकम् इतो यातस् त्यक्त्वा देहं महीतले
  
५।०२४।०३९अ धन्या देवाः सगन्धर्वाः सिद्धाश् च परमर्षयः
  
५।०२४।०३९च् मम पश्यन्ति ये नाथं रामं राजीवलोचनम्
  
५।०२४।०४०अ अथ वा न हि तस्यार्थे धर्मकामस्य धीमतः
  
५।०२४।०४०च् मया रामस्य राजर्षेर् भार्यया परमात्मनः
  
५।०२४।०४१अ दृश्यमाने भवेत् प्रीतः सौहृदं नास्त्य् अपश्यतः
  
५।०२४।०४१च् नाशयन्ति कृतघ्रास् तु न रामो नाशयिष्यति
  
५।०२४।०४२अ किं नु मे न गुणाः के चित् किं वा भाग्य क्षयो हि मे
  
५।०२४।०४२च् याहं सीता वरार्हेण हीना रामेण भामिनी
  
५।०२४।०४३अ श्रेयो मे जीवितान् मर्तुं विहीना या महात्मना
  
५।०२४।०४३च् रामाद् अक्लिष्टचारित्राच् छूराच् छत्रुनिबर्हणात्
  
५।०२४।०४४अ अथ वा न्यस्तशस्त्रौ तौ वने मूलफलाशनौ
  
५।०२४।०४४च् भ्रातरौ हि नर श्रेष्ठौ चरन्तौ वनगोचरौ
  
५।०२४।०४५अ अथ वा राक्षसेन्द्रेण रावणेन दुरात्मना
  
५।०२४।०४५च् छद्मना घातितौ शूरौ भ्रातरौ रामलक्ष्मणौ
  
५।०२४।०४६अ साहम् एवंगते काले मर्तुम् इच्छामि सर्वथा
  
५।०२४।०४६च् न च मे विहितो मृत्युर् अस्मिन् दुःखे ऽपि वर्तति
  
५।०२४।०४७अ धन्याः खलु महात्मानो मुनयः सत्यसंमताः
  
५।०२४।०४७च् जितात्मानो महाभागा येषां न स्तः प्रियाप्रिये
  
५।०२४।०४८अ प्रियान् न संभवेद् दुःखम् अप्रियाद् अधिकं भयम्
  
५।०२४।०४८च् ताभ्यां हि ये वियुज्यन्ते नमस् तेषां महात्मनाम्
  
५।०२४।०४९अ साहं त्यक्ता प्रियेणेह रामेण विदितात्मना
  
५।०२४।०४९च् प्राणांस् त्यक्ष्यामि पापस्य रावणस्य गता वशम्
  
५।०२५।००१अ इत्य् उक्ताः सीतया घोरं राक्षस्यः क्रोधमूर्छिताः
  
५।०२५।००१च् काश् चिज् जग्मुस् तद् आख्यातुं रावणस्य तरस्विनः
  
५।०२५।००२अ ततः सीताम् उपागम्य राक्षस्यो घोरदर्शनाः
  
५।०२५।००२च् पुनः परुषम् एकार्थम् अनर्थार्थम् अथाब्रुवन्
  
५।०२५।००३अ हन्तेदानीं तवानार्ये सीते पापविनिश्चये
  
५।०२५।००३च् राक्षस्यो भक्षयिष्यन्ति मांसम् एतद् यथासुखम्
  
५।०२५।००४अ सीतां ताभिर् अनार्याभिर् दृष्ट्वा संतर्जितां तदा
  
५।०२५।००४च् राक्षसी त्रिजटावृद्धा शयाना वाक्यम् अब्रवीत्
  
५।०२५।००५अ आत्मानं खादतानार्या न सीतां भक्षयिष्यथ
  
५।०२५।००५च् जनकस्य सुताम् इष्टां स्नुषां दशरथस्य च
  
५।०२५।००६अ स्वप्नो ह्य् अद्य मया दृष्टो दारुणो रोमहर्षणः
  
५।०२५।००६च् राक्षसानाम् अभावाय भर्तुर् अस्या भवाय च
  
५।०२५।००७अ एवम् उक्तास् त्रिजटया राक्षस्यः क्रोधमूर्छिताः
  
५।०२५।००७च् सर्वा एवाब्रुवन् भीतास् त्रिजटां ताम् इदं वचः
  
५।०२५।००८अ कथयस्व त्वया दृष्टः स्वप्ने ऽयं कीदृशो निशि
  
५।०२५।००९अ तासां श्रुत्वा तु वचनं राक्षसीनां मुखोद्गतम्
  
५।०२५।००९च् उवाच वचनं काले त्रिजटास्वप्नसंश्रितम्
  
५।०२५।०१०अ गजदन्तमयीं दिव्यां शिबिकाम् अन्तरिक्षगाम्
  
५।०२५।०१०च् युक्तां वाजिसहस्रेण स्वयम् आस्थाय राघवः
  
५।०२५।०११अ स्वप्ने चाद्य मया दृष्टा सीता शुक्लाम्बरावृता
  
५।०२५।०११च् सागरेण परिक्षिप्तं श्वेतपर्वतम् आस्थिता
  
५।०२५।०११ए रामेण संगता सीता भास्करेण प्रभा यथा
  
५।०२५।०१२अ राघवश् च मया दृष्टश् चतुर्दन्तं महागजम्
  
५।०२५।०१२च् आरूढः शैलसंकाशं चचार सहलक्ष्मणः
  
५।०२५।०१३अ ततस् तौ नरशार्दूलौ दीप्यमानौ स्वतेजसा
  
५।०२५।०१३च् शुक्लमाल्याम्बरधरौ जानकीं पर्युपस्थितौ
  
५।०२५।०१४अ ततस् तस्य नगस्याग्रे आकाशस्थस्य दन्तिनः
  
५।०२५।०१४च् भर्त्रा परिगृहीतस्य जानकी स्कन्धम् आश्रिता
  
५।०२५।०१५अ भर्तुर् अङ्कात् समुत्पत्य ततः कमललोचना
  
५।०२५।०१५च् चन्द्रसूर्यौ मया दृष्टा पाणिभ्यां परिमार्जती
  
५।०२५।०१६अ ततस् ताभ्यां कुमाराभ्याम् आस्थितः स गजोत्तमः
  
५।०२५।०१६च् सीतया च विशालाक्ष्या लङ्काया उपरि स्थितः
  
५।०२५।०१७अ पाण्डुरर्षभयुक्तेन रथेनाष्टयुजा स्वयम्
  
५।०२५।०१७च् शुक्लमाल्याम्बरधरो लक्ष्मणेन समागतः
  
५।०२५।०१७ए लक्ष्मणेन सह भ्रात्रा सीतया सह भार्यया
  
५।०२५।०१८अ विमानात् पुष्पकाद् अद्य रावणः पतितो भुवि
  
५।०२५।०१८च् कृष्यपाणः स्त्रिया दृष्टो मुण्डः कृष्णाम्बरः पुनः
  
५।०२५।०१९अ रथेन खरयुक्तेन रक्तमाल्यानुलेपनः
  
५।०२५।०१९च् प्रयातो दक्षिणाम् आशां प्रविष्टः कर्दमं ह्रदम्
  
५।०२५।०२०अ कण्ठे बद्ध्वा दशग्रीवं प्रमदा रक्तवासिनी
  
५।०२५।०२०च् काली कर्दमलिप्ताङ्गी दिशं याम्यां प्रकर्षति
  
५।०२५।०२१अ वराहेण दशग्रीवः शिंशुमारेण चेन्द्रजित्
  
५।०२५।०२१च् उष्ट्रेण कुम्भकर्णश् च प्रयातो दक्षिणां दिशम्
  
५।०२५।०२२अ समाजश् च महान् वृत्तो गीतवादित्रनिःस्वनः
  
५।०२५।०२२च् पिबतां रक्तमाल्यानां रक्षसां रक्तवाससाम्
  
५।०२५।०२३अ लङ्का चेयं पुरी रम्या सवाजिरथसंकुला
  
५।०२५।०२३च् सागरे पतिता दृष्टा भग्नगोपुरतोरणा
  
५।०२५।०२४अ पीत्व तैलं प्रनृत्ताश् च प्रहसन्त्यो महास्वनाः
  
५।०२५।०२४च् लङ्कायां भस्मरूक्षायां सर्वा राक्षसयोषितः
  
५।०२५।०२५अ कुम्भकर्णादयश् चेमे सर्वे राक्षसपुंगवाः
  
५।०२५।०२५च् रक्तं निवसनं गृह्य प्रविष्टा गोमयह्रदे
  
५।०२५।०२६अ अपगच्छत नश्यध्वं सीताम् आप्नोति राघवः
  
५।०२५।०२६च् घातयेत् परमामर्षी सर्वैः सार्धं हि राक्षसैः
  
५।०२५।०२७अ प्रियां बहुमतां भार्यां वनवासम् अनुव्रताम्
  
५।०२५।०२७च् भर्त्सितां तर्जितां वापि नानुमंस्यति राघवः
  
५।०२५।०२८अ तद् अलं क्रूरवाक्यैर् वः सान्त्वम् एवाभिधीयताम्
  
५।०२५।०२८च् अभियाचाम वैदेहीम् एतद् धि मम रोचते
  
५।०२५।०२९अ यस्या ह्य् एवं विधः स्वप्नो दुःखितायाः प्रदृश्यते
  
५।०२५।०२९च् सा दुःखैर् बहुभिर् मुक्ता प्रियं प्राप्नोत्य् अनुत्तमम्
  
५।०२५।०३०अ भर्त्सिताम् अपि याचध्वं राक्षस्यः किं विवक्षया
  
५।०२५।०३०च् राघवाद् धि भयं घोरं राक्षसानाम् उपस्थितम्
  
५।०२५।०३१अ प्रणिपात प्रसन्ना हि मैथिली जनकात्मजा
  
५।०२५।०३१च् अलम् एषा परित्रातुं राक्षस्यो महतो भयात्
  
५।०२५।०३२अ अपि चास्या विशालाक्ष्या न किं चिद् उपलक्षये
  
५।०२५।०३२च् विरुद्धम् अपि चाङ्गेषु सुसूक्ष्मम् अपि लक्ष्मणम्
  
५।०२५।०३३अ छाया वैगुण्य मात्रं तु शङ्के दुःखम् उपस्थितम्
  
५।०२५।०३३च् अदुःखार्हाम् इमां देवीं वैहायसम् उपस्थिताम्
  
५।०२५।०३४अ अर्थसिद्धिं तु वैदेह्याः पश्याम्य् अहम् उपस्थिताम्
  
५।०२५।०३४च् राक्षसेन्द्रविनाशं च विजयं राघवस्य च
  
५।०२५।०३५अ निमित्तभूतम् एतत् तु श्रोतुम् अस्या महत् प्रियम्
  
५।०२५।०३५च् दृश्यते च स्फुरच् चक्षुः पद्मपत्रम् इवायतम्
  
५।०२५।०३६अ ईषच् च हृषितो वास्या दक्षिणाया ह्य् अदक्षिणः
  
५।०२५।०३६च् अकस्माद् एव वैदेह्या बाहुर् एकः प्रकम्पते
  
५।०२५।०३७अ करेणुहस्तप्रतिमः सव्यश् चोरुर् अनुत्तमः
  
५।०२५।०३७च् वेपन् सूचयतीवास्या राघवं पुरतः स्थितम्
  
५।०२५।०३८अ पक्षी च शाखा निलयं प्रविष्टः; पुनः पुनश् चोत्तमसान्त्ववादी
  
५।०२५।०३८च् सुखागतां वाचम् उदीरयाणः; पुनः पुनश् चोदयतीव हृष्टः
  
५।०२६।००१अ सा राक्षसेन्द्रस्य वचो निशम्य; तद् रावणस्याप्रियम् अप्रियार्ता
  
५।०२६।००१च् सीता वितत्रास यथा वनान्ते; सिंहाभिपन्ना गजराजकन्या
  
५।०२६।००२अ सा राक्षसी मध्यगता च भीरुर्; वाग्भिर् भृशं रावणतर्जिता च
  
५।०२६।००२च् कान्तारमध्ये विजने विसृष्टा; बालेव कन्या विललाप सीता
  
५।०२६।००३अ सत्यं बतेदं प्रवदन्ति लोके; नाकालमृत्युर् भवतीति सन्तः
  
५।०२६।००३च् यत्राहम् एवं परिभर्त्स्यमाना; जीवामि किं चित् क्षणम् अप्य् अपुण्या
  
५।०२६।००४अ सुखाद् विहीनं बहुदुःखपूर्णम्; इदं तु नूनं हृदयं स्थिरं मे
  
५।०२६।००४च् विदीर्यते यन् न सहस्रधाद्य; वज्राहतं शृङ्गम् इवाचलस्य
  
५।०२६।००५अ नैवास्ति नूनं मम दोषम् अत्र; वध्याहम् अस्याप्रियदर्शनस्य
  
५।०२६।००५च् भावं न चास्याहम् अनुप्रदातुम्; अलं द्विजो मन्त्रम् इवाद्विजाय
  
५।०२६।००६अ नूनं ममाङ्गान्य् अचिराद् अनार्यः; शस्त्रैः शितैश् छेत्स्यति राक्षसेन्द्रः
  
५।०२६।००६च् तस्मिन्न् अनागच्छति लोकनाथे; गर्भस्थजन्तोर् इव शल्यकृन्तः
  
५।०२६।००७अ दुःखं बतेदं मम दुःखिताया; मासौ चिरायाभिगमिष्यतो द्वौ
  
५।०२६।००७च् बद्धस्य वध्यस्य यथा निशान्ते; राजापराधाद् इव तस्करस्य
  
५।०२६।००८अ हा राम हा लक्ष्मण हा सुमित्रे; हा राम मातः सह मे जनन्या
  
५।०२६।००८च् एषा विपद्याम्य् अहम् अल्पभाग्या; महार्णवे नौर् इव मूढ वाता
  
५।०२६।००९अ तरस्विनौ धारयता मृगस्य; सत्त्वेन रूपं मनुजेन्द्रपुत्रौ
  
५।०२६।००९च् नूनं विशस्तौ मम कारणात् तौ; सिंहर्षभौ द्वाव् इव वैद्युतेन
  
५।०२६।०१०अ नूनं स कालो मृगरूपधारी; माम् अल्पभाग्यां लुलुभे तदानीम्
  
५।०२६।०१०च् यत्रार्यपुत्रं विससर्ज मूढा; रामानुजं लक्ष्मणपूर्वकं च
  
५।०२६।०११अ हा राम सत्यव्रत दीर्घवाहो; हा पूर्णचन्द्रप्रतिमानवक्त्र
  
५।०२६।०११च् हा जीवलोकस्य हितः प्रियश् च; वध्यां न मां वेत्सि हि राक्षसानाम्
  
५।०२६।०१२अ अनन्यदेवत्वम् इयं क्षमा च; भूमौ च शय्या नियमश् च धर्मे
  
५।०२६।०१२च् पतिव्रतात्वं विफलं ममेदं; कृतं कृतघ्नेष्व् इव मानुषाणाम्
  
५।०२६।०१३अ मोघो हि धर्मश् चरितो ममायं; तथैकपत्नीत्वम् इदं निरर्थम्
  
५।०२६।०१३च् या त्वां न पश्यामि कृशा विवर्णा; हीना त्वया संगमने निराशा
  
५।०२६।०१४अ पितुर् निर्देशं नियमेन कृत्वा; वनान् निवृत्तश् चरितव्रतश् च
  
५।०२६।०१४च् स्त्रीभिस् तु मन्ये विपुलेक्षणाभिः; संरंस्यसे वीतभयः कृतार्थः
  
५।०२६।०१५अ अहं तु राम त्वयि जातकामा; चिरं विनाशाय निबद्धभावा
  
५।०२६।०१५च् मोघं चरित्वाथ तपोव्रतं च; त्यक्ष्यामि धिग् जीवितम् अल्पभाग्या
  
५।०२६।०१६अ सा जीवितं क्षिप्रम् अहं त्यजेयं; विषेण शस्त्रेण शितेन वापि
  
५।०२६।०१६च् विषस्य दाता न तु मे ऽस्ति कश् चिच्; छस्त्रस्य वा वेश्मनि राक्षसस्य
  
५।०२६।०१७अ शोकाभितप्ता बहुधा विचिन्त्य; सीताथ वेण्युद्ग्रथनं गृहीत्वा
  
५।०२६।०१७च् उद्बध्य वेण्युद्ग्रथनेन शीघ्रम्; अहं गमिष्यामि यमस्य मूलम्
  
५।०२६।०१८अ इतीव सीता बहुधा विलप्य; सर्वात्मना रामम् अनुस्मरन्ती
  
५।०२६।०१८च् प्रवेपमाना परिशुष्कवक्त्रा; नगोत्तमं पुष्पितम् आससाद
  
५।०२६।०१९अ उपस्थिता सा मृदुर् सर्वगात्री; शाखां गृहीत्वाथ नगस्य तस्य
  
५।०२६।०१९च् तस्यास् तु रामं प्रविचिन्तयन्त्या; रामानुजं स्वं च कुलं शुभाङ्ग्याः
  
५।०२६।०२०अ शोकानिमित्तानि तदा बहूनि; धैर्यार्जितानि प्रवराणि लोके
  
५।०२६।०२०च् प्रादुर्निमित्तानि तदा बभूवुः; पुरापि सिद्धान्य् उपलक्षितानि
  
५।०२७।००१अ तथागतां तां व्यथिताम् अनिन्दितां; व्यपेतहर्षां परिदीनमानसाम्
  
५।०२७।००१च् शुभां निमित्तानि शुभानि भेजिरे; नरं श्रिया जुष्टम् इवोपजीविनः
  
५।०२७।००२अ तस्याः शुभं वामम् अरालपक्ष्म; राजीवृतं कृष्णविशालशुक्लम्
  
५।०२७।००२च् प्रास्पन्दतैकं नयनं सुकेश्या; मीनाहतं पद्मम् इवाभिताम्रम्
  
५।०२७।००३अ भुजश् च चार्वञ्चितपीनवृत्तः; परार्ध्य कालागुरुचन्दनार्हः
  
५।०२७।००३च् अनुत्तमेनाध्युषितः प्रियेण; चिरेण वामः समवेपताशु
  
५।०२७।००४अ गजेन्द्रहस्तप्रतिमश् च पीनस्; तयोर् द्वयोः संहतयोः सुजातः
  
५।०२७।००४च् प्रस्पन्दमानः पुनर् ऊरुर् अस्या; रामं पुरस्तात् स्थितम् आचचक्षे
  
५।०२७।००५अ शुभं पुनर् हेमसमानवर्णम्; ईषद्रजोध्वस्तम् इवामलाक्ष्याः
  
५।०२७।००५च् वासः स्थितायाः शिखराग्रदन्त्याः; किं चित् परिस्रंसत चारुगात्र्याः
  
५।०२७।००६अ एतैर् निमित्तैर् अपरैश् च सुभ्रूः; संबोधिता प्राग् अपि साधुसिद्धैः
  
५।०२७।००६च् वातातपक्लान्तम् इव प्रनष्टं; वर्षेण बीजं प्रतिसंजहर्ष
  
५।०२७।००७अ तस्याः पुनर् बिम्बफलोपमौष्ठं; स्वक्षिभ्रुकेशान्तम् अरालपक्ष्म
  
५।०२७।००७च् वक्त्रं बभासे सितशुक्लदंष्ट्रं; राहोर् मुखाच् चन्द्र इव प्रमुक्तः
  
५।०२७।००८अ सा वीतशोका व्यपनीततन्द्री; शान्तज्वरा हर्षविबुद्धसत्त्वा
  
५।०२७।००८च् अशोभतार्या वदनेन शुक्ले; शीतान्शुना रात्रिर् इवोदितेन
  
५।०२८।००१अ हनुमान् अपि विक्रान्तः सर्वं शुश्राव तत्त्वतः
  
५।०२८।००१च् सीतायास् त्रिजटायाश् च राक्षसीनां च तर्जनम्
  
५।०२८।००२अ अवेक्षमाणस् तां देवीं देवताम् इव नन्दने
  
५।०२८।००२च् ततो बहुविधां चिन्तां चिन्तयाम् आस वानरः
  
५।०२८।००३अ यां कपीनां सहस्राणि सुबहून्य् अयुतानि च
  
५।०२८।००३च् दिक्षु सर्वासु मार्गन्ते सेयम् आसादिता मया
  
५।०२८।००४अ चारेण तु सुयुक्तेन शत्रोः शक्तिम् अवेक्षिता
  
५।०२८।००४च् गूढेन चरता तावद् अवेक्षितम् इदं मया
  
५।०२८।००५अ राक्षसानां विशेषश् च पुरी चेयम् अवेक्षिता
  
५।०२८।००५च् राक्षसाधिपतेर् अस्य प्रभावो रावणस्य च
  
५।०२८।००६अ युक्तं तस्याप्रमेयस्य सर्वसत्त्वदयावतः
  
५।०२८।००६च् समाश्वासयितुं भार्यां पतिदर्शनकाङ्क्षिणीम्
  
५।०२८।००७अ अहम् आश्वासयाम्य् एनां पूर्णचन्द्रनिभाननाम्
  
५।०२८।००७च् अदृष्टदुःखां दुःखस्य न ह्य् अन्तम् अधिगच्छतीम्
  
५।०२८।००८अ यदि ह्य् अहम् इमां देवीं शोकोपहतचेतनाम्
  
५।०२८।००८च् अनाश्वास्य गमिष्यामि दोषवद् गमनं भवेत्
  
५।०२८।००९अ गते हि मयि तत्रेयं राजपुत्री यशस्विनी
  
५।०२८।००९च् परित्राणम् अविन्दन्ती जानकी जीवितं त्यजेत्
  
५।०२८।०१०अ मया च स महाबाहुः पूर्णचन्द्रनिभाननः
  
५।०२८।०१०च् समाश्वासयितुं न्याय्यः सीतादर्शनलालसः
  
५।०२८।०११अ निशाचरीणां प्रत्यक्षम् अक्षमं चाभिभाषणम्
  
५।०२८।०११च् कथं नु खलु कर्तव्यम् इदं कृच्छ्र गतो ह्य् अहम्
  
५।०२८।०१२अ अनेन रात्रिशेषेण यदि नाश्वास्यते मया
  
५।०२८।०१२च् सर्वथा नास्ति संदेहः परित्यक्ष्यति जीवितम्
  
५।०२८।०१३अ रामश् च यदि पृच्छेन् मां किं मां सीताब्रवीद् वचः
  
५।०२८।०१३च् किम् अहं तं प्रतिब्रूयाम् असंभाष्य सुमध्यमाम्
  
५।०२८।०१४अ सीतासंदेशरहितं माम् इतस् त्वरया गतम्
  
५।०२८।०१४च् निर्दहेद् अपि काकुत्स्थः क्रुद्धस् तीव्रेण चक्षुषा
  
५।०२८।०१५अ यदि चेद् योजयिष्यामि भर्तारं रामकारणात्
  
५।०२८।०१५च् व्यर्थम् आगमनं तस्य ससैन्यस्य भविष्यति
  
५।०२८।०१६अ अन्तरं त्व् अहम् आसाद्य राक्षसीनाम् इह स्थितः
  
५।०२८।०१६च् शनैर् आश्वासयिष्यामि संतापबहुलाम् इमाम्
  
५।०२८।०१७अ अहं ह्य् अतितनुश् चैव वनरश् च विशेषतः
  
५।०२८।०१७च् वाचं चोदाहरिष्यामि मानुषीम् इह संस्कृताम्
  
५।०२८।०१८अ यदि वाचं प्रदास्यामि द्विजातिर् इव संस्कृताम्
  
५।०२८।०१८च् रावणं मन्यमाना मां सीता भीता भविष्यति
  
५।०२८।०१९अ अवश्यम् एव वक्तव्यं मानुषं वाक्यम् अर्थवत्
  
५।०२८।०१९च् मया सान्त्वयितुं शक्या नान्यथेयम् अनिन्दिता
  
५।०२८।०२०अ सेयम् आलोक्य मे रूपं जानकी भाषितं तथा
  
५।०२८।०२०च् रक्षोभिस् त्रासिता पूर्वं भूयस् त्रासं गमिष्यति
  
५।०२८।०२१अ ततो जातपरित्रासा शब्दं कुर्यान् मनस्विनी
  
५।०२८।०२१च् जानमाना विशालाक्षी रावणं कामरूपिणम्
  
५।०२८।०२२अ सीतया च कृते शब्दे सहसा राक्षसीगणः
  
५।०२८।०२२च् नानाप्रहरणो घोरः समेयाद् अन्तकोपमः
  
५।०२८।०२३अ ततो मां संपरिक्षिप्य सर्वतो विकृताननाः
  
५।०२८।०२३च् वधे च ग्रहणे चैव कुर्युर् यत्नं यथाबलम्
  
५।०२८।०२४अ तं मां शाखाः प्रशाखाश् च स्कन्धांश् चोत्तमशाखिनाम्
  
५।०२८।०२४च् दृष्ट्वा विपरिधावन्तं भवेयुर् भयशङ्किताः
  
५।०२८।०२५अ मम रूपं च संप्रेक्ष्य वनं विचरतो महत्
  
५।०२८।०२५च् राक्षस्यो भयवित्रस्ता भवेयुर् विकृताननाः
  
५।०२८।०२६अ ततः कुर्युः समाह्वानं राक्षस्यो रक्षसाम् अपि
  
५।०२८।०२६च् राक्षसेन्द्रनियुक्तानां राक्षसेन्द्रनिवेशने
  
५।०२८।०२७अ ते शूलशरनिस्त्रिंश विविधायुधपाणयः
  
५।०२८।०२७च् आपतेयुर् विमर्दे ऽस्मिन् वेगेनोद्विग्नकारिणः
  
५।०२८।०२८अ संक्रुद्धस् तैस् तु परितो विधमन् रक्षसां बलम्
  
५।०२८।०२८च् शक्नुयं न तु संप्राप्तुं परं पारं महोदधेः
  
५।०२८।०२९अ मां वा गृह्णीयुर् आप्लुत्य बहवः शीघ्रकारिणः
  
५।०२८।०२९च् स्याद् इयं चागृहीतार्था मम च ग्रहणं भवेत्
  
५।०२८।०३०अ हिंसाभिरुचयो हिंस्युर् इमां वा जनकात्मजाम्
  
५।०२८।०३०च् विपन्नं स्यात् ततः कार्यं रामसुग्रीवयोर् इदम्
  
५।०२८।०३१अ उद्देशे नष्टमार्गे ऽस्मिन् राक्षसैः परिवारिते
  
५।०२८।०३१च् सागरेण परिक्षिप्ते गुप्ते वसति जानकी
  
५।०२८।०३२अ विशस्ते वा गृहीते वा रक्षोभिर् मयि संयुगे
  
५।०२८।०३२च् नान्यं पश्यामि रामस्य सहायं कार्यसाधने
  
५।०२८।०३३अ विमृशंश् च न पश्यामि यो हते मयि वानरः
  
५।०२८।०३३च् शतयोजनविस्तीर्णं लङ्घयेत महोदधिम्
  
५।०२८।०३४अ कामं हन्तुं समर्थो ऽस्मि सहस्राण्य् अपि रक्षसाम्
  
५।०२८।०३४च् न तु शक्ष्यामि संप्राप्तुं परं पारं महोदधेः
  
५।०२८।०३५अ असत्यानि च युद्धानि संशयो मे न रोचते
  
५।०२८।०३५च् कश् च निःसंशयं कार्यं कुर्यात् प्राज्ञः ससंशयम्
  
५।०२८।०३६अ एष दोषो महान् हि स्यान् मम सीताभिभाषणे
  
५।०२८।०३६च् प्राणत्यागश् च वैदेह्या भवेद् अनभिभाषणे
  
५।०२८।०३७अ भूताश् चार्था विनश्यन्ति देशकालविरोधिताः
  
५।०२८।०३७च् विक्लवं दूतम् आसाद्य तमः सूर्योदये यथा
  
५।०२८।०३८अ अर्थानर्थान्तरे बुद्धिर् निश्चितापि न शोभते
  
५।०२८।०३८च् घातयन्ति हि कार्याणि दूताः पण्डितमानिनः
  
५।०२८।०३९अ न विनश्येत् कथं कार्यं वैक्लव्यं न कथं भवेत्
  
५।०२८।०३९च् लङ्घनं च समुद्रस्य कथं नु न वृथा भवेत्
  
५।०२८।०४०अ कथं नु खलु वाक्यं मे शृणुयान् नोद्विजेत च
  
५।०२८।०४०च् इति संचिन्त्य हनुमांश् चकार मतिमान् मतिम्
  
५।०२८।०४१अ रामम् अक्लिष्टकर्माणं स्वबन्धुम् अनुकीर्तयन्
  
५।०२८।०४१च् नैनाम् उद्वेजयिष्यामि तद् बन्धुगतमानसाम्
  
५।०२८।०४२अ इक्ष्वाकूणां वरिष्ठस्य रामस्य विदितात्मनः
  
५।०२८।०४२च् शुभानि धर्मयुक्तानि वचनानि समर्पयन्
  
५।०२८।०४३अ श्रावयिष्यामि सर्वाणि मधुरां प्रब्रुवन् गिरम्
  
५।०२८।०४३च् श्रद्धास्यति यथा हीयं तथा सर्वं समादधे
  
५।०२८।०४४अ इति स बहुविधं महानुभावो; जगतिपतेः प्रमदाम् अवेक्षमाणः
  
५।०२८।०४४च् मधुरम् अवितथं जगाद वाक्यं; द्रुमविटपान्तरम् आस्थितो हनूमान्
  
५।०२९।००१अ एवं बहुविधां चिन्तां चिन्तयित्व महाकपिः
  
५।०२९।००१च् संश्रवे मधुरं वाक्यं वैदेह्या व्याजहार ह
  
५।०२९।००२अ राजा दशरथो नाम रथकुञ्जरवाजिनाम्
  
५।०२९।००२च् पुण्यशीलो महाकीर्तिर् ऋजुर् आसीन् महायशाः
  
५।०२९।००२ए चक्रवर्तिकुले जातः पुरंदरसमो बले
  
५।०२९।००३अ अहिंसारतिर् अक्षुद्रो घृणी सत्यपराक्रमः
  
५।०२९।००३च् मुख्यश् चेक्ष्वाकुवंशस्य लक्ष्मीवांल् लक्ष्मिवर्धनः
  
५।०२९।००४अ पार्थिवव्यञ्जनैर् युक्तः पृथुश्रीः पार्थिवर्षभः
  
५।०२९।००४च् पृथिव्यां चतुरन्तयां विश्रुतः सुखदः सुखी
  
५।०२९।००५अ तस्य पुत्रः प्रियो ज्येष्ठस् ताराधिपनिभाननः
  
५।०२९।००५च् रामो नाम विशेषज्ञः श्रेष्ठः सर्वधनुष्मताम्
  
५।०२९।००६अ रक्षिता स्वस्य वृत्तस्य स्वजनस्यापि रक्षिता
  
५।०२९।००६च् रक्षिता जीवलोकस्य धर्मस्य च परंतपः
  
५।०२९।००७अ तस्य सत्याभिसंधस्य वृद्धस्य वचनात् पितुः
  
५।०२९।००७च् सभार्यः सह च भ्रात्रा वीरः प्रव्रजितो वनम्
  
५।०२९।००८अ तेन तत्र महारण्ये मृगयां परिधावता
  
५।०२९।००८च् जनस्थानवधं श्रुत्वा हतौ च खरदूषणौ
  
५।०२९।००८ए ततस् त्व् अमर्षापहृता जानकी रावणेन तु
  
५।०२९।००९अ यथारूपां यथावर्णां यथालक्ष्मीं विनिश्चिताम्
  
५।०२९।००९च् अश्रौषं राघवस्याहं सेयम् आसादिता मया
  
५।०२९।०१०अ विररामैवम् उक्त्वासौ वाचं वानरपुंगवः
  
५।०२९।०१०च् जानकी चापि तच् छ्रुत्वा विस्मयं परमं गता
  
५।०२९।०११अ ततः सा वक्रकेशान्ता सुकेशी केशसंवृतम्
  
५।०२९।०११च् उन्नम्य वदनं भीरुः शिंशपावृक्षम् ऐक्षत
  
५।०२९।०१२अ सा तिर्यग् ऊर्ध्वं च तथाप्य् अधस्तान्; निरीक्षमाणा तम् अचिन्त्य बुद्धिम्
  
५।०२९।०१२च् ददर्श पिङ्गाधिपतेर् अमात्यं; वातात्मजं सूर्यम् इवोदयस्थम्
  
५।०३०।००१अ ततः शाखान्तरे लीनं दृष्ट्वा चलितमानसा
  
५।०३०।००१च् सा ददर्श कपिं तत्र प्रश्रितं प्रियवादिनम्
  
५।०३०।००२अ सा तु दृष्ट्वा हरिश्रेष्ठं विनीतवद् उपस्थितम्
  
५।०३०।००२च् मैथिली चिन्तयाम् आस स्वप्नो ऽयम् इति भामिनी
  
५।०३०।००३अ सा तं समीक्ष्यैव भृशं विसंज्ञा; गतासुकल्पेव बभूव सीता
  
५।०३०।००३च् चिरेण संज्ञां प्रतिलभ्य चैव; विचिन्तयाम् आस विशालनेत्रा
  
५।०३०।००४अ स्वप्नो मयायं विकृतो ऽद्य दृष्टः; शाखामृगः शास्त्रगणैर् निषिद्धः
  
५।०३०।००४च् स्वस्त्य् अस्तु रामाय सलक्ष्मणाय; तथा पितुर् मे जनकस्य राज्ञः
  
५।०३०।००५अ स्वप्नो ऽपि नायं न हि मे ऽस्ति निद्रा; शोकेन दुःखेन च पीडितायाः
  
५।०३०।००५च् सुखं हि मे नास्ति यतो ऽस्मि हीना; तेनेन्दुपूर्णप्रतिमाननेन
  
५।०३०।००६अ अहं हि तस्याद्य मनो भवेन; संपीडिता तद् गतसर्वभावा
  
५।०३०।००६च् विचिन्तयन्ती सततं तम् एव; तथैव पश्यामि तथा शृणोमि
  
५।०३०।००७अ मनोरथः स्याद् इति चिन्तयामि; तथापि बुद्ध्या च वितर्कयामि
  
५।०३०।००७च् किं कारणं तस्य हि नास्ति रूपं; सुव्यक्तरूपश् च वदत्य् अयं माम्
  
५।०३०।००८अ नमो ऽस्तु वाचस्पतये सवज्रिणे; स्वयम्भुवे चैव हुताशनाय
  
५।०३०।००८च् अनेन चोक्तं यद् इदं ममाग्रतो; वनौकसा तच् च तथास्तु नान्यथा
  
५।०३१।००१अ ताम् अब्रवीन् महातेजा हनूमान् मारुतात्मजः
  
५।०३१।००१च् शिरस्य् अञ्जलिम् आधाय सीतां मधुरया गिरा
  
५।०३१।००२अ का नु पद्मपलाशाक्षी क्लिष्टकौशेयवासिनी
  
५।०३१।००२च् द्रुमस्य शाखाम् आलम्ब्य तिष्ठसि त्वम् अनिन्दिता
  
५।०३१।००३अ किमर्थं तव नेत्राभ्यां वारि स्रवति शोकजम्
  
५।०३१।००३च् पुण्डरीकपलाशाभ्यां विप्रकीर्णम् इवोदकम्
  
५।०३१।००४अ सुराणाम् असुराणां च नागगन्धर्वरक्षसाम्
  
५।०३१।००४च् यक्षाणां किंनराणां च का त्वं भवसि शोभने
  
५।०३१।००५अ का त्वं भवसि रुद्राणां मरुतां वा वरानने
  
५।०३१।००५च् वसूनां वा वरारोहे देवता प्रतिभासि मे
  
५।०३१।००६अ किं नु चन्द्रमसा हीना पतिता विबुधालयात्
  
५।०३१।००६च् रोहिणी ज्योतिषां श्रेष्ठा श्रेष्ठा सर्वगुणान्विता
  
५।०३१।००७अ कोपाद् वा यदि वा मोहाद् भर्तारम् असितेक्षणा
  
५।०३१।००७च् वसिष्ठं कोपयित्वा त्वं नासि कल्याण्य् अरुन्धती
  
५।०३१।००८अ को नौ पुत्रः पिता भ्रात भर्ता वा ते सुमध्यमे
  
५।०३१।००८च् अस्माल् लोकाद् अमुं लोकं गतं त्वम् अनुशोचसि
  
५।०३१।००९अ व्यञ्जनानि हि ते यानि लक्षणानि च लक्षये
  
५।०३१।००९च् महिषी भूमिपालस्य राजकन्यासि मे मता
  
५।०३१।०१०अ रावणेन जनस्थानाद् बलाद् अपहृता यदि
  
५।०३१।०१०च् सीता त्वम् असि भद्रं ते तन् ममाचक्ष्व पृच्छतः
  
५।०३१।०११अ सा तस्य वचनं श्रुत्वा रामकीर्तनहर्षिता
  
५।०३१।०११च् उवाच वाक्यं वैदेही हनूमन्तं द्रुमाश्रितम्
  
५।०३१।०१२अ दुहिता जनकस्याहं वैदेहस्य महात्मनः
  
५।०३१।०१२च् सीता च नाम नाम्नाहं भार्या रामस्य धीमतः
  
५।०३१।०१३अ समा द्वादश तत्राहं राघवस्य निवेशने
  
५।०३१।०१३च् भुञ्जाना मानुषान् भोगान् सर्वकामसमृद्धिनी
  
५।०३१।०१४अ ततस् त्रयोदशे वर्षे राज्येनेक्ष्वाकुनन्दनम्
  
५।०३१।०१४च् अभिषेचयितुं राजा सोपाध्यायः प्रचक्रमे
  
५।०३१।०१५अ तस्मिन् संभ्रियमाणे तु राघवस्याभिषेचने
  
५।०३१।०१५च् कैकेयी नाम भर्तारं देवी वचनम् अब्रवीत्
  
५।०३१।०१६अ न पिबेयं न खादेयं प्रत्यहं मम भोजनम्
  
५।०३१।०१६च् एष मे जीवितस्यान्तो रामो यद्य् अभिषिच्यते
  
५।०३१।०१७अ यत् तद् उक्तं त्वया वाक्यं प्रीत्या नृपतिसत्तम
  
५।०३१।०१७च् तच् चेन् न वितथं कार्यं वनं गच्छतु राघवः
  
५।०३१।०१८अ स राजा सत्यवाग् देव्या वरदानम् अनुस्मरन्
  
५।०३१।०१८च् मुमोह वचनं श्रुत्वा कैकेय्याः क्रूरम् अप्रियम्
  
५।०३१।०१९अ ततस् तु स्थविरो राजा सत्यधर्मे व्यवस्थितः
  
५।०३१।०१९च् ज्येष्ठं यशस्विनं पुत्रं रुदन् राज्यम् अयाचत
  
५।०३१।०२०अ स पितुर् वचनं श्रीमान् अभिषेकात् परं प्रियम्
  
५।०३१।०२०च् मनसा पूर्वम् आसाद्य वाचा प्रतिगृहीतवान्
  
५।०३१।०२१अ दद्यान् न प्रतिगृह्णीयान् न ब्रूयत् किं चिद् अप्रियम्
  
५।०३१।०२१च् अपि जीवितहेतोर् हि रामः सत्यपराक्रमः
  
५।०३१।०२२अ स विहायोत्तरीयाणि महार्हाणि महायशाः
  
५।०३१।०२२च् विसृज्य मनसा राज्यं जनन्यै मां समादिशत्
  
५।०३१।०२३अ साहं तस्याग्रतस् तूर्णं प्रस्थिता वनचारिणी
  
५।०३१।०२३च् न हि मे तेन हीनाया वासः स्वर्गे ऽपि रोचते
  
५।०३१।०२४अ प्राग् एव तु महाभागः सौमित्रिर् मित्रनन्दनः
  
५।०३१।०२४च् पूर्वजस्यानुयात्रार्थे द्रुमचीरैर् अलंकृतः
  
५।०३१।०२५अ ते वयं भर्तुर् आदेशं बहु मान्यदृढव्रताः
  
५।०३१।०२५च् प्रविष्टाः स्म पुराद् दृष्टं वनं गम्भीरदर्शनम्
  
५।०३१।०२६अ वसतो दण्डकारण्ये तस्याहम् अमितौजसः
  
५।०३१।०२६च् रक्षसापहृता भार्या रावणेन दुरात्मना
  
५।०३१।०२७अ द्वौ मासौ तेन मे कालो जीवितानुग्रहः कृतः
  
५।०३१।०२७च् ऊर्ध्वं द्वाभ्यां तु मासाभ्यां ततस् त्यक्ष्यामि जीवितम्
  
५।०३२।००१अ तस्यास् तद्वचनं श्रुत्वा हनूमान् हरियूथपः
  
५।०३२।००१च् दुःखाद् दुःखाभिभूतायाः सान्तम् उत्तरम् अब्रवीत्
  
५।०३२।००२अ अहं रामस्य संदेशाद् देवि दूतस् तवागतः
  
५।०३२।००२च् वैदेहि कुशली रामस् त्वां च कौशलम् अब्रवीत्
  
५।०३२।००३अ यो ब्राह्मम् अस्त्रं वेदांश् च वेद वेदविदां वरः
  
५।०३२।००३च् स त्वां दाशरथी रामो देवि कौशलम् अब्रवीत्
  
५।०३२।००४अ लक्ष्मणश् च महातेजा भर्तुस् ते ऽनुचरः प्रियः
  
५।०३२।००४च् कृतवाञ् शोकसंतप्तः शिरसा ते ऽभिवादनम्
  
५।०३२।००५अ सा तयोः कुशलं देवी निशम्य नरसिंहयोः
  
५।०३२।००५च् प्रीतिसंहृष्टसर्वाङ्गी हनूमान्तम् अथाब्रवीत्
  
५।०३२।००६अ कल्याणी बत गथेयं लौकिकी प्रतिभाति मे
  
५।०३२।००६च् एहि जीवन्तम् आनदो नरं वर्षशताद् अपि
  
५।०३२।००७अ तयोः समागमे तस्मिन् प्रीतिर् उत्पादिताद्भुता
  
५।०३२।००७च् परस्परेण चालापं विश्वस्तौ तौ प्रचक्रतुः
  
५।०३२।००८अ तस्यास् तद्वचनं श्रुत्वा हनूमान् हरियूथपः
  
५।०३२।००८च् सीतायाः शोकदीनायाः समीपम् उपचक्रमे
  
५।०३२।००९अ यथा यथा समीपं स हनूमान् उपसर्पति
  
५।०३२।००९च् तथा तथा रावणं सा तं सीता परिशङ्कते
  
५।०३२।०१०अ अहो धिग् धिक् कृतम् इदं कथितं हि यद् अस्य मे
  
५।०३२।०१०च् रूपान्तरम् उपागम्य स एवायं हि रावणः
  
५।०३२।०११अ ताम् अशोकस्य शाखां सा विमुक्त्वा शोककर्शिता
  
५।०३२।०११च् तस्याम् एवानवद्याङ्गी धरण्यां समुपाविशत्
  
५।०३२।०१२अ अवन्दत महाबाहुस् ततस् तां जनकात्मजाम्
  
५।०३२।०१२च् सा चैनं भयवित्रस्ता भूयो नैवाभ्युदैक्षत
  
५।०३२।०१३अ तं दृष्ट्वा वन्दमानं तु सीता शशिनिभानना
  
५।०३२।०१३च् अब्रवीद् दीर्घम् उच्छ्वस्य वानरं मधुरस्वरा
  
५।०३२।०१४अ मायां प्रविष्टो मायावी यदि त्वं रावणः स्वयम्
  
५।०३२।०१४च् उत्पादयसि मे भूयः संतापं तन् न शोभनम्
  
५।०३२।०१५अ स्वं परित्यज्य रूपं यः परिव्राजकरूपधृत्
  
५।०३२।०१५च् जनस्थाने मया दृष्टस् त्वं स एवासि रावणः
  
५।०३२।०१६अ उपवासकृशां दीनां कामरूप निशाचर
  
५।०३२।०१६च् संतापयसि मां भूयः संतापं तन् न शोभनम्
  
५।०३२।०१७अ यदि रामस्य दूतस् त्वम् आगतो भद्रम् अस्तु ते
  
५।०३२।०१७च् पृच्छामि त्वां हरिश्रेष्ठ प्रिया राम कथा हि मे
  
५।०३२।०१८अ गुणान् रामस्य कथय प्रियस्य मम वानर
  
५।०३२।०१८च् चित्तं हरसि मे सौम्य नदीकूलं यथा रयः
  
५।०३२।०१९अ अहो स्वप्नस्य सुखता याहम् एवं चिराहृता
  
५।०३२।०१९च् प्रेषितं नाम पश्यामि राघवेण वनौकसं
  
५।०३२।०२०अ स्वप्ने ऽपि यद्य् अहं वीरं राघवं सहलक्ष्मणम्
  
५।०३२।०२०च् पश्येयं नावसीदेयं स्वप्नो ऽपि मम मत्सरी
  
५।०३२।०२१अ नाहं स्वप्नम् इमं मन्ये स्वप्ने दृष्ट्वा हि वानरम्
  
५।०३२।०२१च् न शक्यो ऽभ्युदयः प्राप्तुं प्राप्तश् चाभ्युदयो मम
  
५।०३२।०२२अ किं नु स्याच् चित्तमोहो ऽयं भवेद् वातगतिस् त्व् इयम्
  
५।०३२।०२२च् उन्मादजो विकारो वा स्याद् इयं मृगतृष्णिका
  
५।०३२।०२३अ अथ वा नायम् उन्मादो मोहो ऽप्य् उन्मादलक्ष्मणः
  
५।०३२।०२३च् संबुध्ये चाहम् आत्मानम् इमं चापि वनौकसं
  
५।०३२।०२४अ इत्य् एवं बहुधा सीता संप्रधार्य बलाबलम्
  
५।०३२।०२४च् रक्षसां कामरूपत्वान् मेने तं राक्षसाधिपम्
  
५।०३२।०२५अ एतां बुद्धिं तदा कृत्वा सीता सा तनुमध्यमा
  
५।०३२।०२५च् न प्रतिव्याजहाराथ वानरं जनकात्मजा
  
५।०३२।०२६अ सीतायाश् चिन्तितं बुद्ध्वा हनूमान् मारुतात्मजः
  
५।०३२।०२६च् श्रोत्रानुकूलैर् वचनैस् तदा तां संप्रहर्षयत्
  
५।०३२।०२७अ आदित्य इव तेजस्वी लोककान्तः शशी यथा
  
५।०३२।०२७च् राजा सर्वस्य लोकस्य देवो वैश्रवणो यथा
  
५।०३२।०२८अ विक्रमेणोपपन्नश् च यथा विष्णुर् महायशाः
  
५।०३२।०२८च् सत्यवादी मधुरवाग् देवो वाचस्पतिर् यथा
  
५।०३२।०२९अ रूपवान् सुभगः श्रीमान् कन्दर्प इव मूर्तिमान्
  
५।०३२।०२९च् स्थानक्रोधप्रहर्ता च श्रेष्ठो लोके महारथः
  
५।०३२।०२९ए बाहुच्छायाम् अवष्टब्धो यस्य लोको महात्मनः
  
५।०३२।०३०अ अपकृष्याश्रमपदान् मृगरूपेण राघवम्
  
५।०३२।०३०च् शून्ये येनापनीतासि तस्य द्रक्ष्यसि यत् फलम्
  
५।०३२।०३१अ नचिराद् रावणं संख्ये यो वधिष्यति वीर्यवान्
  
५।०३२।०३१च् रोषप्रमुक्तैर् इषुभिर् ज्वलद्भिर् इव पावकैः
  
५।०३२।०३२अ तेनाहं प्रेषितो दूतस् त्वत्सकाशम् इहागतः
  
५।०३२।०३२च् त्वद्वियोगेन दुःखार्तः स त्वां कौशलम् अब्रवीत्
  
५।०३२।०३३अ लक्ष्मणश् च महातेजाः सुमित्रानन्दवर्धनः
  
५।०३२।०३३च् अभिवाद्य महाबाहुः सो ऽपि कौशलम् अब्रवीत्
  
५।०३२।०३४अ रामस्य च सखा देवि सुग्रीवो नाम वानरः
  
५।०३२।०३४च् राजा वानरमुख्यानां स त्वां कौशलम् अब्रवीत्
  
५।०३२।०३५अ नित्यं स्मरति रामस् त्वां ससुग्रीवः सलक्ष्मणः
  
५।०३२।०३५च् दिष्ट्या जीवसि वैदेहि राक्षसी वशम् आगता
  
५।०३२।०३६अ नचिराद् द्रक्ष्यसे रामं लक्ष्मणं च महारथम्
  
५।०३२।०३६च् मध्ये वानरकोटीनां सुग्रीवं चामितौजसं
  
५।०३२।०३७अ अहं सुग्रीवसचिवो हनूमान् नाम वानरः
  
५।०३२।०३७च् प्रविष्टो नगरीं लङ्कां लङ्घयित्वा महोदधिम्
  
५।०३२।०३८अ कृत्वा मूर्ध्नि पदन्यासं रावणस्य दुरात्मनः
  
५।०३२।०३८च् त्वां द्रष्टुम् उपयातो ऽहं समाश्रित्य पराक्रमम्
  
५।०३२।०३९अ नाहम् अस्मि तथा देवि यथा माम् अवगच्छसि
  
५।०३२।०३९च् विशङ्का त्यज्यताम् एषा श्रद्धत्स्व वदतो मम
  
५।०३३।००१अ तां तु राम कथां श्रुत्वा वैदेही वानरर्षभात्
  
५।०३३।००१च् उवाच वचनं सान्त्वम् इदं मधुरया गिरा
  
५।०३३।००२अ क्व ते रामेण संसर्गः कथं जानासि लक्ष्मणम्
  
५।०३३।००२च् वानराणां नराणां च कथम् आसीत् समागमः
  
५।०३३।००३अ यानि रामस्य लिङ्गानि लक्ष्मणस्य च वानर
  
५।०३३।००३च् तानि भूयः समाचक्ष्व न मां शोकः समाविशेत्
  
५।०३३।००४अ कीदृशं तस्य संस्थानं रूपं रामस्य कीदृशम्
  
५।०३३।००४च् कथम् ऊरू कथं बाहू लक्ष्मणस्य च शंस मे
  
५।०३३।००५अ एवम् उक्तस् तु वैदेह्या हनूमान् मारुतात्मजः
  
५।०३३।००५च् ततो रामं यथातत्त्वम् आख्यातुम् उपचक्रमे
  
५।०३३।००६अ जानन्ती बत दिष्ट्या मां वैदेहि परिपृच्छसि
  
५।०३३।००६च् भर्तुः कमलपत्राक्षि संख्यानं लक्ष्मणस्य च
  
५।०३३।००७अ यानि रामस्य चिह्नानि लक्ष्मणस्य च यानि वै
  
५।०३३।००७च् लक्षितानि विशालाक्षि वदतः शृणु तानि मे
  
५।०३३।००८अ रामः कमलपत्राक्षः सर्वभूतमनोहरः
  
५।०३३।००८च् रूपदाक्षिण्यसंपन्नः प्रसूतो जनकात्मजे
  
५।०३३।००९अ तेजसादित्यसंकाशः क्षमया पृथिवीसमः
  
५।०३३।००९च् बृहस्पतिसमो बुद्ध्या यशसा वासवोपमः
  
५।०३३।०१०अ रक्षिता जीवलोकस्य स्वजनस्य च रक्षिता
  
५।०३३।०१०च् रक्षिता स्वस्य वृत्तस्य धर्मस्य च परंतपः
  
५।०३३।०११अ रामो भामिनि लोकस्य चातुर्वर्ण्यस्य रक्षिता
  
५।०३३।०११च् मर्यादानां च लोकस्य कर्ता कारयिता च सः
  
५।०३३।०१२अ अर्चिष्मान् अर्चितो ऽत्यर्थं ब्रह्मचर्यव्रते स्थितः
  
५।०३३।०१२च् साधूनाम् उपकारज्ञः प्रचारज्ञश् च कर्मणाम्
  
५।०३३।०१३अ राजविद्याविनीतश् च ब्राह्मणानाम् उपासिता
  
५।०३३।०१३च् श्रुतवाञ् शीलसंपन्नो विनीतश् च परंतपः
  
५।०३३।०१४अ यजुर्वेदविनीतश् च वेदविद्भिः सुपूजितः
  
५।०३३।०१४च् धनुर्वेदे च वेदे च वेदाङ्गेषु च निष्ठितः
  
५।०३३।०१५अ विपुलांसो महाबाहुः कम्बुग्रीवः शुभाननः
  
५।०३३।०१५च् गूढजत्रुः सुताम्राक्षो रामो देवि जनैः श्रुतः
  
५।०३३।०१६अ दुन्दुभिस्वननिर्घोषः स्निग्धवर्णः प्रतापवान्
  
५।०३३।०१६च् समः समविभक्ताङ्गो वर्णं श्यामं समाश्रितः
  
५।०३३।०१७अ त्रिस्थिरस् त्रिप्रलम्बश् च त्रिसमस् त्रिषु चोन्नतः
  
५।०३३।०१७च् त्रिवलीवांस् त्र्यवणतश् चतुर्व्यङ्गस् त्रिशीर्षवान्
  
५।०३३।०१८अ चतुष्कलश् चतुर्लेखश् चतुष्किष्कुश् चतुःसमः
  
५।०३३।०१८च् चतुर्दशसमद्वन्द्वश् चतुर्दष्टश् चतुर्गतिः
  
५।०३३।०१९अ महौष्ठहनुनासश् च पञ्चस्निग्धो ऽष्टवंशवान्
  
५।०३३।०१९च् दशपद्मो दशबृहत् त्रिभिर् व्याप्तो द्विशुक्लवान्
  
५।०३३।०१९ए षडुन्नतो नवतनुस् त्रिभिर् व्याप्नोति राघवः
  
५।०३३।०२०अ सत्यधर्मपरः श्रीमान् संग्रहानुग्रहे रतः
  
५।०३३।०२०च् देशकालविभागज्ञः सर्वलोकप्रियंवदः
  
५।०३३।०२१अ भ्राता च तस्य द्वैमात्रः सौमित्रिर् अपराजितः
  
५।०३३।०२१च् अनुरागेण रूपेण गुणैश् चैव तथाविधः
  
५।०३३।०२२अ त्वाम् एव मार्गमाणो तौ विचरन्तौ वसुंधराम्
  
५।०३३।०२२च् ददर्शतुर् मृगपतिं पूर्वजेनावरोपितम्
  
५।०३३।०२३अ ऋश्यमूकस्य पृष्ठे तु बहुपादपसंकुले
  
५।०३३।०२३च् भ्रातुर् भार्यार्तम् आसीनं सुग्रीवं प्रियदर्शनम्
  
५।०३३।०२४अ वयं तु हरिराजं तं सुग्रीवं सत्यसंगरम्
  
५।०३३।०२४च् परिचर्यामहे राज्यात् पूर्वजेनावरोपितम्
  
५।०३३।०२५अ ततस् तौ चीरवसनौ धनुःप्रवरपाणिनौ
  
५।०३३।०२५च् ऋश्यमूकस्य शैलस्य रम्यं देशम् उपागतौ
  
५।०३३।०२६अ स तौ दृष्ट्वा नरव्याघ्रौ धन्विनौ वानरर्षभः
  
५।०३३।०२६च् अभिप्लुतो गिरेस् तस्य शिखरं भयमोहितः
  
५।०३३।०२७अ ततः स शिखरे तस्मिन् वानरेन्द्रो व्यवस्थितः
  
५।०३३।०२७च् तयोः समीपं माम् एव प्रेषयाम् आस सत्वरः
  
५।०३३।०२८अ ताव् अहं पुरुषव्याघ्रौ सुग्रीववचनात् प्रभू
  
५।०३३।०२८च् रूपलक्षणसंपन्नौ कृताञ्जलिर् उपस्थितः
  
५।०३३।०२९अ तौ परिज्ञाततत्त्वार्थौ मया प्रीतिसमन्वितौ
  
५।०३३।०२९च् पृष्ठम् आरोप्य तं देशं प्रापितौ पुरुषर्षभौ
  
५।०३३।०३०अ निवेदितौ च तत्त्वेन सुग्रीवाय महात्मने
  
५।०३३।०३०च् तयोर् अन्योन्यसंभाषाद् भृशं प्रीतिर् अजायत
  
५।०३३।०३१अ तत्र तौ कीर्तिसंपन्नौ हरीश्वरनरेश्वरौ
  
५।०३३।०३१च् परस्परकृताश्वासौ कथया पूर्ववृत्तया
  
५।०३३।०३२अ तं ततः सान्त्वयाम् आस सुग्रीवं लक्ष्मणाग्रजः
  
५।०३३।०३२च् स्त्रीहेतोर् वालिना भ्रात्रा निरस्तम् उरु तेजसा
  
५।०३३।०३३अ ततस् त्वन् नाशजं शोकं रामस्याक्लिष्टकर्मणः
  
५।०३३।०३३च् लक्ष्मणो वानरेन्द्राय सुग्रीवाय न्यवेदयत्
  
५।०३३।०३४अ स श्रुत्वा वानरेन्द्रस् तु लक्ष्मणेनेरितं वचः
  
५।०३३।०३४च् तदासीन् निष्प्रभो ऽत्यर्थं ग्रहग्रस्त इवांशुमान्
  
५।०३३।०३५अ ततस् त्वद्गात्रशोभीनि रक्षसा ह्रियमाणया
  
५।०३३।०३५च् यान्य् आभरणजालानि पातितानि महीतले
  
५।०३३।०३६अ तानि सर्वाणि रामाय आनीय हरियूथपाः
  
५।०३३।०३६च् संहृष्टा दर्शयाम् आसुर् गतिं तु न विदुस् तव
  
५।०३३।०३७अ तानि रामाय दत्तानि मयैवोपहृतानि च
  
५।०३३।०३७च् स्वनवन्त्य् अवकीर्णन्ति तस्मिन् विहतचेतसि
  
५।०३३।०३८अ तान्य् अङ्के दर्शनीयानि कृत्वा बहुविधं ततः
  
५।०३३।०३८च् तेन देवप्रकाशेन देवेन परिदेवितम्
  
५।०३३।०३९अ पश्यतस् तस्या रुदतस् ताम्यतश् च पुनः पुनः
  
५।०३३।०३९च् प्रादीपयन् दाशरथेस् तानि शोकहुताशनम्
  
५।०३३।०४०अ शयितं च चिरं तेन दुःखार्तेन महात्मना
  
५।०३३।०४०च् मयापि विविधैर् वाक्यैः कृच्छ्राद् उत्थापितः पुनः
  
५।०३३।०४१अ तानि दृष्ट्वा महार्हाणि दर्शयित्वा मुहुर् मुहुः
  
५।०३३।०४१च् राघवः सहसौमित्रिः सुग्रीवे स न्यवेदयत्
  
५।०३३।०४२अ स तवादर्शनाद् आर्ये राघवः परितप्यते
  
५।०३३।०४२च् महता ज्वलता नित्यम् अग्निनेवाग्निपर्वतः
  
५।०३३।०४३अ त्वत्कृते तम् अनिद्रा च शोकश् चिन्ता च राघवम्
  
५।०३३।०४३च् तापयन्ति महात्मानम् अग्न्यगारम् इवाग्नयः
  
५।०३३।०४४अ तवादर्शनशोकेन राघवः प्रविचाल्यते
  
५।०३३।०४४च् महता भूमिकम्पेन महान् इव शिलोच्चयः
  
५।०३३।०४५अ कानानानि सुरम्याणि नदीप्रस्रवणानि च
  
५।०३३।०४५च् चरन् न रतिम् आप्नोति त्वम् अपश्यन् नृपात्मजे
  
५।०३३।०४६अ स त्वां मनुजशार्दूलः क्षिप्रं प्राप्स्यति राघवः
  
५।०३३।०४६च् समित्रबान्धवं हत्वा रावणं जनकात्मजे
  
५।०३३।०४७अ सहितौ रामसुग्रीवाव् उभाव् अकुरुतां तदा
  
५।०३३।०४७च् समयं वालिनं हन्तुं तव चान्वेषणं तथा
  
५।०३३।०४८अ ततो निहत्य तरसा रामो वालिनम् आहवे
  
५।०३३।०४८च् सर्वर्क्षहरिसंघानां सुग्रीवम् अकरोत् पतिम्
  
५।०३३।०४९अ रामसुग्रीवयोर् ऐक्यं देव्य् एवं समजायत
  
५।०३३।०४९च् हनूमन्तं च मां विद्धि तयोर् दूतम् इहागतम्
  
५।०३३।०५०अ स्वराज्यं प्राप्य सुग्रीवः समनीय महाहरीन्
  
५।०३३।०५०च् त्वदर्थं प्रेषयाम् आस दिशो दश महाबलान्
  
५।०३३।०५१अ आदिष्टा वानरेन्द्रेण सुग्रीवेण महौजसः
  
५।०३३।०५१च् अद्रिराजप्रतीकाशाः सर्वतः प्रस्थिता महीम्
  
५।०३३।०५२अ अङ्गदो नाम लक्ष्मीवान् वालिसूनुर् महाबलः
  
५।०३३।०५२च् प्रस्थितः कपिशार्दूलस् त्रिभागबलसंवृतः
  
५।०३३।०५३अ तेषां नो विप्रनष्टानां विन्ध्ये पर्वतसत्तमे
  
५।०३३।०५३च् भृशं शोकपरीतनाम् अहोरात्रगणा गताः
  
५।०३३।०५४अ ते वयं कार्यनैराश्यात् कालस्यातिक्रमेण च
  
५।०३३।०५४च् भयाच् च कपिराजस्य प्राणांस् त्यक्तुं व्यवस्थिताः
  
५।०३३।०५५अ विचित्य वनदुर्गाणि गिरिप्रस्रवणानि च
  
५।०३३।०५५च् अनासाद्य पदं देव्याः प्राणांस् त्यक्तुं व्यवस्थिताः
  
५।०३३।०५६अ भृशं शोकार्णवे मग्नः पर्यदेवयद् अङ्गदः
  
५।०३३।०५६च् तव नाशं च वैदेहि वालिनश् च तथा वधम्
  
५।०३३।०५६ए प्रायोपवेशम् अस्माकं मरणं च जटायुषः
  
५।०३३।०५७अ तेषां नः स्वामिसंदेशान् निराशानां मुमूर्षताम्
  
५।०३३।०५७च् कार्यहेतोर् इवायातः शकुनिर् वीर्यवान् महान्
  
५।०३३।०५८अ गृध्रराजस्य सोदर्यः संपातिर् नाम गृध्रराट्
  
५।०३३।०५८च् श्रुत्वा भ्रातृवधं कोपाद् इदं वचनम् अब्रवीत्
  
५।०३३।०५९अ यवीयान् केन मे भ्राता हतः क्व च विनाशितः
  
५।०३३।०५९च् एतद् आख्यातुम् इच्छामि भवद्भिर् वानरोत्तमाः
  
५।०३३।०६०अ अङ्गदो ऽकथयत् तस्य जनस्थाने महद् वधम्
  
५।०३३।०६०च् रक्षसा भीमरूपेण त्वाम् उद्दिश्य यथातथम्
  
५।०३३।०६१अ जटायोस् तु वधं श्रुत्वा दुःखितः सो ऽरुणात्मजः
  
५।०३३।०६१च् त्वाम् आह स वरारोहे वसन्तीं रावणालये
  
५।०३३।०६२अ तस्य तद्वचनं श्रुत्वा संपातेः प्रीतिवर्धनम्
  
५।०३३।०६२च् अङ्गदप्रमुखाः सर्वे ततः संप्रस्थिता वयम्
  
५।०३३।०६२ए त्वद्दर्शनकृतोत्साहा हृष्टास् तुष्टाः प्लवंगमाः
  
५।०३३।०६३अ अथाहं हरिसैन्यस्य सागरं दृश्य सीदतः
  
५।०३३।०६३च् व्यवधूय भयं तीव्रं योजनानां शतं प्लुतः
  
५।०३३।०६४अ लङ्का चापि मया रात्रौ प्रविष्टा राक्षसाकुला
  
५।०३३।०६४च् रावणश् च मया दृष्टस् त्वं च शोकनिपीडिता
  
५।०३३।०६५अ एतत् ते सर्वम् आख्यातं यथावृत्तम् अनिन्दिते
  
५।०३३।०६५च् अभिभाषस्व मां देवि दूतो दाशरथेर् अहम्
  
५।०३३।०६६अ त्वं मां रामकृतोद्योगं त्वन्निमित्तम् इहागतम्
  
५।०३३।०६६च् सुग्रीव सचिवं देवि बुध्यस्व पवनात्मजम्
  
५।०३३।०६७अ कुशली तव काकुत्स्थः सर्वशस्त्रभृतां वरः
  
५।०३३।०६७च् गुरोर् आराधने युक्तो लक्ष्मणश् च सुलक्षणः
  
५।०३३।०६८अ तस्य वीर्यवतो देवि भर्तुस् तव हिते रतः
  
५।०३३।०६८च् अहम् एकस् तु संप्राप्तः सुग्रीववचनाद् इह
  
५।०३३।०६९अ मयेयम् असहायेन चरता कामरूपिणा
  
५।०३३।०६९च् दक्षिणा दिग् अनुक्रान्ता त्वन्मार्गविचयैषिणा
  
५।०३३।०७०अ दिष्ट्याहं हरिसैन्यानां त्वन्नाशम् अनुशोचताम्
  
५।०३३।०७०च् अपनेष्यामि संतापं तवाभिगमशंसनात्
  
५।०३३।०७१अ दिष्ट्या हि न मम व्यर्थं देवि सागरलङ्घनम्
  
५।०३३।०७१च् प्राप्स्याम्य् अहम् इदं दिष्ट्या त्वद्दर्शनकृतं यशः
  
५।०३३।०७२अ राघवश् च महावीर्यः क्षिप्रं त्वाम् अभिपत्स्यते
  
५।०३३।०७२च् समित्रबान्धवं हत्वा रावणं राक्षसाधिपम्
  
५।०३३।०७३अ कौरजो नाम वैदेहि गिरीणाम् उत्तमो गिरिः
  
५।०३३।०७३च् ततो गच्छति गोकर्णं पर्वतं केसरी हरिः
  
५।०३३।०७४अ स च देवर्षिभिर् दृष्टः पिता मम महाकपिः
  
५।०३३।०७४च् तीर्थे नदीपतेः पुण्ये शम्बसादनम् उद्धरत्
  
५।०३३।०७५अ तस्याहं हरिणः क्षेत्रे जातो वातेन मैथिलि
  
५।०३३।०७५च् हनूमान् इति विख्यातो लोके स्वेनैव कर्मणा
  
५।०३३।०७५ए विश्वासार्थं तु वैदेहि भर्तुर् उक्ता मया गुणाः
  
५।०३३।०७६अ एवं विश्वासिता सीता हेतुभिः शोककर्शिता
  
५।०३३।०७६च् उपपन्नैर् अभिज्ञानैर् दूतं तम् अवगच्छति
  
५।०३३।०७७अ अतुलं च गता हर्षं प्रहर्षेण तु जानकी
  
५।०३३।०७७च् नेत्राभ्यां वक्रपक्ष्माभ्यां मुमोचानन्दजं जलम्
  
५।०३३।०७८अ चारु तच् चाननं तस्यास् ताम्रशुक्लायतेक्षणम्
  
५।०३३।०७८च् अशोभत विशालाक्ष्या राहुमुक्त इवोडुराट्
  
५।०३३।०७८ए हनूमन्तं कपिं व्यक्तं मन्यते नान्यथेति सा
  
५।०३३।०७९अ अथोवाच हनूमांस् ताम् उत्तरं प्रियदर्शनाम्
  
५।०३३।०८०अ हते ऽसुरे संयति शम्बसादने; कपिप्रवीरेण महर्षिचोदनात्
  
५।०३३।०८०च् ततो ऽस्मि वायुप्रभवो हि मैथिलि; प्रभावतस् तत्प्रतिमश् च वानरः
  
५।०३४।००१अ भूय एव महातेजा हनूमान् मारुतात्मजः
  
५।०३४।००१च् अब्रवीत् प्रश्रितं वाक्यं सीताप्रत्ययकारणात्
  
५।०३४।००२अ वानरो ऽहं महाभागे दूतो रामस्य धीमतः
  
५।०३४।००२च् रामनामाङ्कितं चेदं पश्य देव्य् अङ्गुलीयकम्
  
५।०३४।००२ए समाश्वसिहि भद्रं ते क्षीणदुःखफला ह्य् असि
  
५।०३४।००३अ गृहीत्वा प्रेक्षमाणा सा भर्तुः करविभूषणम्
  
५।०३४।००३च् भर्तारम् इव संप्राप्ता जानकी मुदिताभवत्
  
५।०३४।००४अ चारु तद् वदनं तस्यास् ताम्रशुक्लायतेक्षणम्
  
५।०३४।००४च् बभूव प्रहर्षोदग्रं राहुमुक्त इवोडुराट्
  
५।०३४।००५अ ततः सा ह्रीमती बाला भर्तुः संदेशहर्षिता
  
५।०३४।००५च् परितुट्षा प्रियं श्रुत्वा प्राशंसत महाकपिम्
  
५।०३४।००६अ विक्रान्तस् त्वं समर्थस् त्वं प्राज्ञस् त्वं वानरोत्तम
  
५।०३४।००६च् येनेदं राक्षसपदं त्वयैकेन प्रधर्षितम्
  
५।०३४।००७अ शतयोजनविस्तीर्णः सागरो मकरालयः
  
५।०३४।००७च् विक्रमश्लाघनीयेन क्रमता गोष्पदीकृतः
  
५।०३४।००८अ न हि त्वां प्राकृतं मन्ये वनरं वनरर्षभ
  
५।०३४।००८च् यस्य ते नास्ति संत्रासो रावणान् नापि संभ्रमः
  
५।०३४।००९अ अर्हसे च कपिश्रेष्ठ मया समभिभाषितुम्
  
५।०३४।००९च् यद्य् असि प्रेषितस् तेन रामेण विदितात्मना
  
५।०३४।०१०अ प्रेषयिष्यति दुर्धर्षो रामो न ह्य् अपरीक्षितम्
  
५।०३४।०१०च् पराक्रमम् अविज्ञाय मत्सकाशं विशेषतः
  
५।०३४।०११अ दिष्ट्या च कुशली रामो धर्मात्मा धर्मवत्सलः
  
५।०३४।०११च् लक्ष्मणश् च महातेजाः सुमित्रानन्दवर्धनः
  
५।०३४।०१२अ कुशली यदि काकुत्स्थः किं नु सागरमेखलाम्
  
५।०३४।०१२च् महीं दहति कोपेन युगान्ताग्निर् इवोत्थितः
  
५।०३४।०१३अ अथ वा शक्तिमन्तौ तौ सुराणाम् अपि निग्रहे
  
५।०३४।०१३च् ममैव तु न दुःखानाम् अस्ति मन्ये विपर्ययः
  
५।०३४।०१४अ कच्चिच् च व्यथते रामः कच्चिन् न परिपत्यते
  
५।०३४।०१४च् उत्तराणि च कार्याणि कुरुते पुरुषोत्तमः
  
५।०३४।०१५अ कच्चिन् न दीनः संभ्रान्तः कार्येषु च न मुह्यति
  
५।०३४।०१५च् कच्चिन् पुरुषकार्याणि कुरुते नृपतेः सुतः
  
५।०३४।०१६अ द्विविधं त्रिविधोपायम् उपायम् अपि सेवते
  
५।०३४।०१६च् विजिगीषुः सुहृत् कच्चिन् मित्रेषु च परंतपः
  
५।०३४।०१७अ कच्चिन् मित्राणि लभते मित्रैश् चाप्य् अभिगम्यते
  
५।०३४।०१७च् कच्चित् कल्याणमित्रश् च मित्रैश् चापि पुरस्कृतः
  
५।०३४।०१८अ कच्चिद् आशास्ति देवानां प्रसादं पार्थिवात्मजः
  
५।०३४।०१८च् कच्चित् पुरुषकारं च दैवं च प्रतिपद्यते
  
५।०३४।०१९अ कच्चिन् न विगतस्नेहो विवासान् मयि राघवः
  
५।०३४।०१९च् कच्चिन् मां व्यसनाद् अस्मान् मोक्षयिष्यति वानरः
  
५।०३४।०२०अ सुखानाम् उचितो नित्यम् असुखानाम् अनूचितः
  
५।०३४।०२०च् दुःखम् उत्तरम् आसाद्य कच्चिद् रामो न सीदति
  
५।०३४।०२१अ कौसल्यायास् तथा कच्चित् सुमित्रायास् तथैव च
  
५।०३४।०२१च् अभीक्ष्णं श्रूयते कच्चित् कुशलं भरतस्य च
  
५।०३४।०२२अ मन्निमित्तेन मानार्हः कच्चिच् छोकेन राघवः
  
५।०३४।०२२च् कच्चिन् नान्यमना रामः कच्चिन् मां तारयिष्यति
  
५।०३४।०२३अ कच्चिद् अक्षाउहिणीं भीमां भरतो भ्रातृवत्सलः
  
५।०३४।०२३च् ध्वजिनीं मन्त्रिभिर् गुप्तां प्रेषयिष्यति मत्कृते
  
५।०३४।०२४अ वानराधिपतिः श्रीमान् सुग्रीवः कच्चिद् एष्यति
  
५।०३४।०२४च् मत्कृते हरिभिर् वीरैर् वृतो दन्तनखायुधैः
  
५।०३४।०२५अ कच्चिच् च लक्ष्मणः शूरः सुमित्रानन्दवर्धनः
  
५।०३४।०२५च् अस्त्रविच् छरजालेन राक्षसान् विधमिष्यति
  
५।०३४।०२६अ रौद्रेण कच्चिद् अस्त्रेण रामेण निहतं रणे
  
५।०३४।०२६च् द्रक्ष्याम्य् अल्पेन कालेन रावणं ससुहृज्जनम्
  
५।०३४।०२७अ कच्चिन् न तद् धेमसमानवर्णं; तस्याननं पद्मसमानगन्धि
  
५।०३४।०२७च् मया विना शुष्यति शोकदीनं; जलक्षये पद्मम् इवातपेन
  
५।०३४।०२८अ धर्मापदेशात् त्यजतश् च राज्यां; मां चाप्य् अरण्यं नयतः पदातिम्
  
५।०३४।०२८च् नासीद् व्यथा यस्य न भीर् न शोकः; कच्चित् स धैर्यं हृदये करोति
  
५।०३४।०२९अ न चास्य माता न पिता न चान्यः; स्नेहाद् विशिष्टो ऽस्ति मया समो वा
  
५।०३४।०२९च् तावद् ध्य् अहं दूतजिजीविषेयं; यावत् प्रवृत्तिं शृणुयां प्रियस्य
  
५।०३४।०३०अ इतीव देवी वचनं महार्थं; तं वानरेन्द्रं मधुरार्थम् उक्त्वा
  
५।०३४।०३०च् श्रोतुं पुनस् तस्य वचो ऽभिरामं; रामार्थयुक्तं विरराम रामा
  
५।०३४।०३१अ सीताया वचनं श्रुत्वा मारुतिर् भीमविक्रमः
  
५।०३४।०३१च् शिरस्य् अञ्जलिम् आधाय वाक्यम् उत्तरम् अब्रवीत्
  
५।०३४।०३२अ न त्वाम् इहस्थां जानीते रामः कमललोचनः
  
५।०३४।०३२च् श्रुत्वैव तु वचो मह्यं क्षिप्रम् एष्यति राघवः
  
५।०३४।०३३अ चमूं प्रकर्षन् महतीं हर्यृष्कगणसंकुलाम्
  
५।०३४।०३३च् विष्टम्भयित्वा बाणौघैर् अक्षोभ्यं वरुणालयम्
  
५।०३४।०३३ए करिष्यति पुरीं लङ्कां काकुत्स्थः शान्तराक्षसाम्
  
५।०३४।०३४अ तत्र यद्य् अन्तरा मृत्युर् यदि देवाः सहासुराः
  
५।०३४।०३४च् स्थास्यन्ति पथि रामस्य स तान् अपि वधिष्यति
  
५।०३४।०३५अ तवादर्शनजेनार्ये शोकेन स परिप्लुतः
  
५।०३४।०३५च् न शर्म लभते रामः सिंहार्दित इव द्विपः
  
५।०३४।०३६अ दर्दरेण च ते देवि शपे मूलफलेन च
  
५।०३४।०३६च् मलयेन च विन्ध्येन मेरुणा मन्दरेण च
  
५।०३४।०३७अ यथा सुनयनं वल्गु बिम्बौष्ठं चारुकुण्डलम्
  
५।०३४।०३७च् मुखं द्रक्ष्यसि रामस्य पूर्णचन्द्रम् इवोदितम्
  
५।०३४।०३८अ क्षिप्रं द्रक्ष्यसि वैदेहि रामं प्रस्रवणे गिरौ
  
५।०३४।०३८च् शतक्रतुम् इवासीनं नाकपृष्ठस्य मूर्धनि
  
५।०३४।०३९अ न मांसं राघवो भुङ्क्ते न चापि मधुसेवते
  
५।०३४।०३९च् वन्यं सुविहितं नित्यं भक्तम् अश्नाति पञ्चमम्
  
५।०३४।०४०अ नैव दंशान् न मशकान् न कीटान् न सरीसृपान्
  
५।०३४।०४०च् राघवो ऽपनयेद् गत्रात् त्वद्गतेनान्तरात्मना
  
५।०३४।०४१अ नित्यं ध्यानपरो रामो नित्यं शोकपरायणः
  
५।०३४।०४१च् नान्यच् चिन्तयते किं चित् स तु कामवशं गतः
  
५।०३४।०४२अ अनिद्रः सततं रामः सुप्तो ऽपि च नरोत्तमः
  
५।०३४।०४२च् सीतेति मधुरां वाणीं व्याहरन् प्रतिबुध्यते
  
५।०३४।०४३अ दृष्ट्वा फलं वा पुष्पं वा यच् चान्यत् स्त्रीमनोहरम्
  
५।०३४।०४३च् बहुशो हा प्रियेत्य् एवं श्वसंस् त्वाम् अभिभाषते
  
५।०३४।०४४अ स देवि नित्यं परितप्यमानस्; त्वाम् एव सीतेत्य् अभिभाषमाणः
  
५।०३४।०४४च् धृतव्रतो राजसुतो महात्मा; तवैव लाभाय कृतप्रयत्नः
  
५।०३४।०४५अ सा रामसंकीर्तनवीतशोका; रामस्य शोकेन समानशोका
  
५।०३४।०४५च् शरन्मुखेनाम्बुदशेषचन्द्रा; निशेव वैदेहसुता बभूव
  
५।०३५।००१अ सीता तद्वचनं श्रुत्वा पूर्णचन्द्रनिभानना
  
५।०३५।००१च् हनूमन्तम् उवाचेदं धर्मार्थसहितं वचः
  
५।०३५।००२अ अमृतं विषसंसृष्टं त्वया वानरभाषितम्
  
५।०३५।००२च् यच् च नान्यमना रामो यच् च शोकपरायणः
  
५।०३५।००३अ ऐश्वर्ये वा सुविस्तीर्णे व्यसने वा सुदारुणे
  
५।०३५।००३च् रज्ज्वेव पुरुषं बद्ध्वा कृतान्तः परिकर्षति
  
५।०३५।००४अ विधिर् नूनम् असंहार्यः प्राणिनां प्लवगोत्तम
  
५।०३५।००४च् सौमित्रिं मां च रामं च व्यसनैः पश्य मोहितान्
  
५।०३५।००५अ शोकस्यास्य कदा पारं राघवो ऽधिगमिष्यति
  
५।०३५।००५च् प्लवमानः परिश्रान्तो हतनौः सागरे यथा
  
५।०३५।००६अ राक्षसानां क्षयं कृत्वा सूदयित्वा च रावणम्
  
५।०३५।००६च् लङ्काम् उन्मूलितां कृत्वा कदा द्रक्ष्यति मां पतिः
  
५।०३५।००७अ स वाच्यः संत्वरस्वेति यावद् एव न पूर्यते
  
५।०३५।००७च् अयं संवत्सरः कालस् तावद् धि मम जीवितम्
  
५।०३५।००८अ वर्तते दशमो मासो द्वौ तु शेषौ प्लवंगम
  
५।०३५।००८च् रावणेन नृशंसेन समयो यः कृतो मम
  
५।०३५।००९अ विभीषणेन च भ्रात्रा मम निर्यातनं प्रति
  
५।०३५।००९च् अनुनीतः प्रयत्नेन न च तत् कुरुते मतिम्
  
५।०३५।०१०अ मम प्रतिप्रदानं हि रावणस्य न रोचते
  
५।०३५।०१०च् रावणं मार्गते संख्ये मृत्युः कालवशं गतम्
  
५।०३५।०११अ ज्येष्ठा कन्यानला नम विभीषणसुता कपे
  
५।०३५।०११च् तया ममैतद् आख्यातं मात्रा प्रहितया स्वयम्
  
५।०३५।०१२अ अविन्ध्यो नाम मेधावी विद्वान् राक्षसपुंगवः
  
५।०३५।०१२च् धृतिमाञ् शीलवान् वृद्धो रावणस्य सुसंमतः
  
५।०३५।०१३अ रामात् क्षयम् अनुप्राप्तं रक्षसां प्रत्यचोदयत्
  
५।०३५।०१३च् न च तस्यापि दुष्टात्मा शृणोति वचनं हितम्
  
५।०३५।०१४अ आशंसेति हरिश्रेष्ठ क्षिप्रं मां प्राप्स्यते पतिः
  
५।०३५।०१४च् अन्तरात्मा हि मे शुद्धस् तस्मिंश् च बहवो गुणाः
  
५।०३५।०१५अ उत्साहः पौरुषं सत्त्वम् आनृशंस्यं कृतज्ञता
  
५।०३५।०१५च् विक्रमश् च प्रभावश् च सन्ति वानरराघवे
  
५।०३५।०१६अ चतुर्दशसहस्राणि राक्षसानां जघान यः
  
५।०३५।०१६च् जनस्थाने विना भ्रात्रा शत्रुः कस् तस्य नोद्विजेत्
  
५।०३५।०१७अ न स शक्यस् तुलयितुं व्यसनैः पुरुषर्षभः
  
५।०३५।०१७च् अहं तस्यानुभावज्ञा शक्रस्येव पुलोमजा
  
५।०३५।०१८अ शरजालांशुमाञ् शूरः कपे रामदिवाकरः
  
५।०३५।०१८च् शत्रुरक्षोमयं तोयम् उपशोषं नयिष्यति
  
५।०३५।०१९अ इति संजल्पमानां तां रामार्थे शोककर्शिताम्
  
५।०३५।०१९च् अश्रुसंपूर्णवदनाम् उवाच हनुमान् कपिः
  
५।०३५।०२०अ श्रुत्वैव तु वचो मह्यं क्षिप्रम् एष्यति राघवः
  
५।०३५।०२०च् चमूं प्रकर्षन् महतीं हर्यृक्षगणसंकुलाम्
  
५।०३५।०२१अ अथ वा मोचयिष्यामि ताम् अद्यैव हि राक्षसात्
  
५।०३५।०२१च् अस्माद् दुःखाद् उपारोह मम पृष्ठम् अनिन्दिते
  
५।०३५।०२२अ त्वं हि पृष्ठगतां कृत्वा संतरिष्यामि सागरम्
  
५।०३५।०२२च् शक्तिर् अस्ति हि मे वोढुं लङ्काम् अपि सरावणाम्
  
५।०३५।०२३अ अहं प्रस्रवणस्थाय राघवायाद्य मैथिलि
  
५।०३५।०२३च् प्रापयिष्यामि शक्राय हव्यं हुतम् इवानलः
  
५।०३५।०२४अ द्रक्ष्यस्य् अद्यैव वैदेहि राघवं सहलक्ष्मणम्
  
५।०३५।०२४च् व्यवसाय समायुक्तं विष्णुं दैत्यवधे यथा
  
५।०३५।०२५अ त्वद्दर्शनकृतोत्साहम् आश्रमस्थं महाबलम्
  
५।०३५।०२५च् पुरंदरम् इवासीनं नागराजस्य मूर्धनि
  
५।०३५।०२६अ पृष्ठम् आरोह मे देवि मा विकाङ्क्षस्व शोभने
  
५।०३५।०२६च् योगम् अन्विच्छ रामेण शशाङ्केनेव रोहिणी
  
५।०३५।०२७अ कथयन्तीव चन्द्रेण सूर्येणेव सुवर्चला
  
५।०३५।०२७च् मत्पृष्ठम् अधिरुह्य त्वं तराकाशमहार्णवम्
  
५।०३५।०२८अ न हि मे संप्रयातस्य त्वाम् इतो नयतो ऽङ्गने
  
५।०३५।०२८च् अनुगन्तुं गतिं शक्ताः सर्वे लङ्कानिवासिनः
  
५।०३५।०२९अ यथैवाहम् इह प्राप्तस् तथैवाहम् असंशयम्
  
५।०३५।०२९च् यास्यामि पश्य वैदेहि त्वाम् उद्यम्य विहायसं
  
५।०३५।०३०अ मैथिली तु हरिश्रेष्ठाच् छ्रुत्वा वचनम् अद्भुतम्
  
५।०३५।०३०च् हर्षविस्मितसर्वाङ्गी हनूमन्तम् अथाब्रवीत्
  
५।०३५।०३१अ हनूमन् दूरम् अध्वनं कथं मां वोढुम् इच्छसि
  
५।०३५।०३१च् तद् एव खलु ते मन्ये कपित्वं हरियूथप
  
५।०३५।०३२अ कथं वाल्पशरीरस् त्वं माम् इतो नेतुम् इच्छसि
  
५।०३५।०३२च् सकाशं मानवेन्द्रस्य भर्तुर् मे प्लवगर्षभ
  
५।०३५।०३३अ सीताया वचनं श्रुत्वा हनूमान् मारुतात्मजः
  
५।०३५।०३३च् चिन्तयाम् आस लक्ष्मीवान् नवं परिभवं कृतम्
  
५।०३५।०३४अ न मे जानाति सत्त्वं वा प्रभावं वासितेक्षणा
  
५।०३५।०३४च् तस्मात् पश्यतु वैदेही यद् रूपं मम कामतः
  
५।०३५।०३५अ इति संचिन्त्य हनुमांस् तदा प्लवगसत्तमः
  
५।०३५।०३५च् दर्शयाम् आस वैदेह्याः स्वरूपम् अरिमर्दनः
  
५।०३५।०३६अ स तस्मात् पादपाद् धीमान् आप्लुत्य प्लवगर्षभः
  
५।०३५।०३६च् ततो वर्धितुम् आरेभे सीताप्रत्ययकारणात्
  
५।०३५।०३७अ मेरुमन्दारसंकाशो बभौ दीप्तानलप्रभः
  
५।०३५।०३७च् अग्रतो व्यवतस्थे च सीताया वानरर्षभः
  
५।०३५।०३८अ हरिः पर्वतसंकाशस् ताम्रवक्त्रो महाबलः
  
५।०३५।०३८च् वज्रदंष्ट्रनखो भीमो वैदेहीम् इदम् अब्रवीत्
  
५।०३५।०३९अ सपर्वतवनोद्देशां साट्टप्राकारतोरणाम्
  
५।०३५।०३९च् लङ्काम् इमां सनथां वा नयितुं शक्तिर् अस्ति मे
  
५।०३५।०४०अ तद् अवस्थाप्य तां बुद्धिर् अलं देवि विकाङ्क्षया
  
५।०३५।०४०च् विशोकं कुरु वैदेहि राघवं सहलक्ष्मणम्
  
५।०३५।०४१अ तं दृष्ट्वाचलसंकाशम् उवाच जनकात्मजा
  
५।०३५।०४१च् पद्मपत्रविशालाक्षी मारुतस्यौरसं सुतम्
  
५।०३५।०४२अ तव सत्त्वं बलं चैव विजानामि महाकपे
  
५।०३५।०४२च् वायोर् इव गतिं चापि तेजश् चाग्निर् इवाद्भुतम्
  
५।०३५।०४३अ प्राकृतो ऽन्यः कथं चेमां भूमिम् आगन्तुम् अर्हति
  
५।०३५।०४३च् उदधेर् अप्रमेयस्य पारं वानरपुंगव
  
५।०३५।०४४अ जानामि गमने शक्तिं नयने चापि ते मम
  
५।०३५।०४४च् अवश्यं साम्प्रधार्याशु कार्यसिद्धिर् इहात्मनः
  
५।०३५।०४५अ अयुक्तं तु कपिश्रेष्ठ मया गन्तुं त्वया सह
  
५।०३५।०४५च् वायुवेगसवेगस्य वेगो मां मोहयेत् तव
  
५।०३५।०४६अ अहम् आकाशम् आसक्ता उपर्य् उपरि सागरम्
  
५।०३५।०४६च् प्रपतेयं हि ते पृष्ठाद् भयाद् वेगेन गच्छतः
  
५।०३५।०४७अ पतिता सागरे चाहं तिमिनक्रझषाकुले
  
५।०३५।०४७च् भयेयम् आशु विवशा यादसाम् अन्नम् उत्तमम्
  
५।०३५।०४८अ न च शक्ष्ये त्वया सार्धं गन्तुं शत्रुविनाशन
  
५।०३५।०४८च् कलत्रवति संदेहस् त्वय्य् अपि स्याद् असंशयम्
  
५।०३५।०४९अ ह्रियमाणां तु मां दृष्ट्वा राक्षसा भीमविक्रमाः
  
५।०३५।०४९च् अनुगच्छेयुर् आदिष्टा रावणेन दुरात्मना
  
५।०३५।०५०अ तैस् त्वं परिवृतः शूरैः शूलम् उद्गर पाणिभिः
  
५।०३५।०५०च् भवेस् त्वं संशयं प्राप्तो मया वीर कलत्रवान्
  
५।०३५।०५१अ सायुधा बहवो व्योम्नि राक्षसास् त्वं निरायुधः
  
५।०३५।०५१च् कथं शक्ष्यसि संयातुं मां चैव परिरक्षितुम्
  
५।०३५।०५२अ युध्यमानस्य रक्षोभिस् ततस् तैः क्रूरकर्मभिः
  
५।०३५।०५२च् प्रपतेयं हि ते पृष्ठद् भयार्ता कपिसत्तम
  
५।०३५।०५३अ अथ रक्षांसि भीमानि महान्ति बलवन्ति च
  
५।०३५।०५३च् कथं चित् साम्पराये त्वां जयेयुः कपिसत्तम
  
५।०३५।०५४अ अथ वा युध्यमानस्य पतेयं विमुखस्य ते
  
५।०३५।०५४च् पतितां च गृहीत्वा मां नयेयुः पापराक्षसाः
  
५।०३५।०५५अ मां वा हरेयुस् त्वद्धस्ताद् विशसेयुर् अथापि वा
  
५।०३५।०५५च् अव्यवस्थौ हि दृश्येते युद्धे जयपराजयौ
  
५।०३५।०५६अ अहं वापि विपद्येयं रक्षोभिर् अभितर्जिता
  
५।०३५।०५६च् त्वत्प्रयत्नो हरिश्रेष्ठ भवेन् निष्फल एव तु
  
५।०३५।०५७अ कामं त्वम् अपि पर्याप्तो निहन्तुं सर्वराक्षसान्
  
५।०३५।०५७च् राघवस्य यशो हीयेत् त्वया शस्तैस् तु राक्षसैः
  
५।०३५।०५८अ अथ वादाय रक्षांसि न्यस्येयुः संवृते हि माम्
  
५।०३५।०५८च् यत्र ते नाभिजानीयुर् हरयो नापि राघवः
  
५।०३५।०५९अ आरम्भस् तु मदर्थो ऽयं ततस् तव निरर्थकः
  
५।०३५।०५९च् त्वया हि सह रामस्य महान् आगमने गुणः
  
५।०३५।०६०अ मयि जीवितम् आयत्तं राघवस्य महात्मनः
  
५।०३५।०६०च् भ्रातॄणां च महाबाहो तव राजकुलस्य च
  
५।०३५।०६१अ तौ निराशौ मदर्थे तु शोकसंतापकर्शितौ
  
५।०३५।०६१च् सह सर्वर्क्षहरिभिस् त्यक्ष्यतः प्राणसंग्रहम्
  
५।०३५।०६२अ भर्तुर् भक्तिं पुरस्कृत्य रामाद् अन्यस्य वानर
  
५।०३५।०६२च् नाहं स्प्रष्टुं पदा गात्रम् इच्छेयं वानरोत्तम
  
५।०३५।०६३अ यद् अहं गात्रसंस्पर्शं रावणस्य गता बलात्
  
५।०३५।०६३च् अनीशा किं करिष्यामि विनाथा विवशा सती
  
५।०३५।०६४अ यदि रामो दशग्रीवम् इह हत्वा सराक्षसं
  
५।०३५।०६४च् माम् इतो गृह्य गच्छेत तत् तस्य सदृशं भवेत्
  
५।०३५।०६५अ श्रुता हि दृष्टाश् च मया पराक्रमा; महात्मनस् तस्य रणावमर्दिनः
  
५।०३५।०६५च् न देवगन्धर्वभुजंगराक्षसा; भवन्ति रामेण समा हि संयुगे
  
५।०३५।०६६अ समीक्ष्य तं संयति चित्रकार्मुकं; महाबलं वासवतुल्यविक्रमम्
  
५।०३५।०६६च् सलक्ष्मणं को विषहेत राघवं; हुताशनं दीप्तम् इवानिलेरितम्
  
५।०३५।०६७अ सलक्ष्मणं राघवम् आजिमर्दनं; दिशागजं मत्तम् इव व्यवस्थितम्
  
५।०३५।०६७च् सहेत को वानरमुख्य संयुगे; युगान्तसूर्यप्रतिमं शरार्चिषम्
  
५।०३५।०६८अ स मे हरिश्रेष्ठ सलक्ष्मणं पतिं; सयूथपं क्षिप्रम् इहोपपादय
  
५।०३५।०६८च् चिराय रामं प्रति शोककर्शितां; कुरुष्व मां वानरमुख्य हर्षिताम्
  
५।०३६।००१अ ततः स कपिशार्दूलस् तेन वाक्येन हर्षितः
  
५।०३६।००१च् सीताम् उवाच तच् छ्रुत्वा वाक्यं वाक्यविशारदः
  
५।०३६।००२अ युक्तरूपं त्वया देवि भाषितं शुभदर्शने
  
५।०३६।००२च् सदृशं स्त्रीस्वभावस्य साध्वीनां विनयस्य च
  
५।०३६।००३अ स्त्रीत्वं न तु समर्थं हि सागरं व्यतिवर्तितुम्
  
५।०३६।००३च् माम् अधिष्ठाय विस्तीर्णं शतयोजनम् आयतम्
  
५।०३६।००४अ द्वितीयं कारणं यच् च ब्रवीषि विनयान्विते
  
५।०३६।००४च् रामाद् अन्यस्य नार्हामि संस्पर्शम् इति जानकि
  
५।०३६।००५अ एतत् ते देवि सदृशं पत्न्यास् तस्य महात्मनः
  
५।०३६।००५च् का ह्य् अन्या त्वाम् ऋते देवि ब्रूयाद् वचनम् ईदृशम्
  
५।०३६।००६अ श्रोष्यते चैव काकुत्स्थः सर्वं निरवशेषतः
  
५।०३६।००६च् चेष्टितं यत् त्वया देवि भाषितं मम चाग्रतः
  
५।०३६।००७अ कारणैर् बहुभिर् देवि राम प्रियचिकीर्षया
  
५।०३६।००७च् स्नेहप्रस्कन्नमनसा मयैतत् समुदीरितम्
  
५।०३६।००८अ लङ्काया दुष्प्रवेशत्वाद् दुस्तरत्वान् महोदधेः
  
५।०३६।००८च् सामर्थ्याद् आत्मनश् चैव मयैतत् समुदाहृतम्
  
५।०३६।००९अ इच्छामि त्वां समानेतुम् अद्यैव रघुबन्धुना
  
५।०३६।००९च् गुरुस्नेहेन भक्त्या च नान्यथा तद् उदाहृतम्
  
५।०३६।०१०अ यदि नोत्सहसे यातुं मया सार्धम् अनिन्दिते
  
५।०३६।०१०च् अभिज्ञानं प्रयच्छ त्वं जानीयाद् राघवो हि यत्
  
५।०३६।०११अ एवम् उक्ता हनुमता सीता सुरसुतोपमा
  
५।०३६।०११च् उवाच वचनं मन्दं बाष्पप्रग्रथिताक्षरम्
  
५।०३६।०१२अ इदं श्रेष्ठम् अभिज्ञानं ब्रूयास् त्वं तु मम प्रियम्
  
५।०३६।०१२च् शैलस्य चित्रकूटस्य पादे पूर्वोत्तरे तदा
  
५।०३६।०१३अ तापसाश्रमवासिन्याः प्राज्यमूलफलोदके
  
५।०३६।०१३च् तस्मिन् सिद्धाश्रमे देशे मन्दाकिन्या अदूरतः
  
५।०३६।०१४अ तस्योपवनषण्डेषु नानापुष्पसुगन्धिषु
  
५।०३६।०१४च् विहृत्य सलिलक्लिन्ना तवाङ्के समुपाविशम्
  
५।०३६।०१५अ पर्यायेण प्रसुप्तश् च ममाङ्के भरताग्रजः
  
५।०३६।०१६अ ततो मांससमायुक्तो वायसः पर्यतुण्डयत्
  
५।०३६।०१६च् तम् अहं लोष्टम् उद्यम्य वारयामि स्म वायसं
  
५।०३६।०१७अ दारयन् स च मां काकस् तत्रैव परिलीयते
  
५।०३६।०१७च् न चाप्य् उपरमन् मांसाद् भक्षार्थी बलिभोजनः
  
५।०३६।०१८अ उत्कर्षन्त्यां च रशनां क्रुद्धायां मयि पक्षिणे
  
५।०३६।०१८च् स्रंसमाने च वसने ततो दृष्टा त्वया ह्य् अहम्
  
५।०३६।०१९अ त्वया विहसिता चाहं क्रुद्धा संलज्जिता तदा
  
५।०३६।०१९च् भक्ष्य गृद्धेन कालेन दारिता त्वाम् उपागता
  
५।०३६।०२०अ आसीनस्य च ते श्रान्ता पुनर् उत्सङ्गम् आविशम्
  
५।०३६।०२०च् क्रुध्यन्ती च प्रहृष्टेन त्वयाहं परिसान्त्विता
  
५।०३६।०२१अ बाष्पपूर्णमुखी मन्दं चक्षुषी परिमार्जती
  
५।०३६।०२१च् लक्षिताहं त्वया नाथ वायसेन प्रकोपिता
  
५।०३६।०२२अ आशीविष इव क्रुद्धः श्वसान् वाक्यम् अभाषथाः
  
५।०३६।०२२च् केन ते नागनासोरु विक्षतं वै स्तनान्तरम्
  
५।०३६।०२२ए कः क्रीडति सरोषेण पञ्चवक्त्रेण भोगिना
  
५।०३६।०२३अ वीक्षमाणस् ततस् तं वै वायसं समवैक्षथाः
  
५।०३६।०२३च् नखैः सरुधिरैस् तीक्ष्णैर् माम् एवाभिमुखं स्थितम्
  
५।०३६।०२४अ पुत्रः किल स शक्रस्य वायसः पततां वरः
  
५।०३६।०२४च् धरान्तरचरः शीघ्रं पवनस्य गतौ समः
  
५।०३६।०२५अ ततस् तस्मिन् महाबाहुः कोपसंवर्तितेक्षणः
  
५।०३६।०२५च् वायसे कृतवान् क्रूरां मतिं मतिमतां वर
  
५।०३६।०२६अ स दर्भसंस्तराद् गृह्य ब्रह्मणो ऽस्त्रेण योजयः
  
५।०३६।०२६च् स दीप्त इव कालाग्निर् जज्वालाभिमुखो द्विजम्
  
५।०३६।०२७अ चिक्षेपिथ प्रदीप्तां ताम् इषीकां वायसं प्रति
  
५।०३६।०२७च् अनुसृष्टस् तदा कालो जगाम विविधां गतिम्
  
५।०३६।०२७ए त्राणकाम इमं लोकं सर्वं वै विचचार ह
  
५।०३६।०२८अ स पित्रा च परित्यक्तः सुरैः सर्वैर् महर्षिभिः
  
५।०३६।०२८च् त्रींल् लोकान् संपरिक्रम्य त्वाम् एव शरणं गतः
  
५।०३६।०२९अ तं त्वं निपतितं भूमौ शरण्यः शरणागतम्
  
५।०३६।०२९च् वधार्हम् अपि काकुत्स्थ कृपया पर्यपालयः
  
५।०३६।०२९ए न शर्म लब्ध्वा लोकेषु त्वाम् एव शरणं गतः
  
५।०३६।०३०अ परिद्यूनं विषण्णं च स त्वम् आयान्तम् उक्तवान्
  
५।०३६।०३०च् मोघं कर्तुं न शक्यं तु ब्राह्मम् अस्त्रं तद् उच्यताम्
  
५।०३६।०३१अ ततस् तस्याक्षि काकस्य हिनस्ति स्म स दक्षिणम्
  
५।०३६।०३२अ स ते तदा नमस्कृत्वा राज्ञे दशरथाय च
  
५।०३६।०३२च् त्वया वीर विसृष्टस् तु प्रतिपेदे स्वम् आलयम्
  
५।०३६।०३३अ मत्कृते काकमात्रे ऽपि ब्रह्मास्त्रं समुदीरितम्
  
५।०३६।०३३च् कस्माद् यो मां हरत् त्वत्तः क्षमसे तं महीपते
  
५।०३६।०३४अ स कुरुष्व महोत्साहं कृपां मयि नरर्षभ
  
५।०३६।०३४च् आनृशंस्यं परो धर्मस् त्वत्त एव मया श्रुतः
  
५।०३६।०३५अ जानामि त्वां महावीर्यं महोत्साहं महाबलम्
  
५।०३६।०३५च् अपारपारम् अक्षोभ्यं गाम्भीर्यात् सागरोपमम्
  
५।०३६।०३५ए भर्तारं ससमुद्राया धरण्या वासवोपमम्
  
५।०३६।०३६अ एवम् अस्त्रविदां श्रेष्ठः सत्त्ववान् बलवान् अपि
  
५।०३६।०३६च् किमर्थम् अस्त्रं रक्षःसु न योजयसि राघव
  
५।०३६।०३७अ न नागा नापि गन्धर्वा नासुरा न मरुद्गणाः
  
५।०३६।०३७च् रामस्य समरे वेगं शक्ताः प्रति समाधितुम्
  
५।०३६।०३८अ तस्या वीर्यवतः कश् चिद् यद्य् अस्ति मयि संभ्रमः
  
५।०३६।०३८च् किमर्थं न शरैस् तीक्ष्णैः क्षयं नयति राक्षसान्
  
५।०३६।०३९अ भ्रातुर् आदेशम् आदाय लक्ष्मणो वा परंतपः
  
५।०३६।०३९च् कस्य हेतोर् न मां वीरः परित्राति महाबलः
  
५।०३६।०४०अ यदि तौ पुरुषव्याघ्रौ वाय्विन्द्रसमतेजसौ
  
५।०३६।०४०च् सुराणाम् अपि दुर्धर्षो किमर्थं माम् उपेक्षतः
  
५।०३६।०४१अ ममैव दुष्कृतं किं चिन् महद् अस्ति न संशयः
  
५।०३६।०४१च् समर्थाव् अपि तौ यन् मां नावेक्षेते परंतपौ
  
५।०३६।०४२अ कौसल्या लोकभर्तारं सुषुवे यं मनस्विनी
  
५।०३६।०४२च् तं ममार्थे सुखं पृच्छ शिरसा चाभिवादय
  
५।०३६।०४३अ स्रजश् च सर्वरत्नानि प्रिया याश् च वराङ्गनाः
  
५।०३६।०४३च् ऐश्वर्यं च विशालायां पृथिव्याम् अपि दुर्लभम्
  
५।०३६।०४४अ पितरं मातरं चैव संमान्याभिप्रसाद्य च
  
५।०३६।०४४च् अनुप्रव्रजितो रामं सुमित्रा येन सुप्रजाः
  
५।०३६।०४४ए आनुकूल्येन धर्मात्मा त्यक्त्वा सुखम् अनुत्तमम्
  
५।०३६।०४५अ अनुगच्छति काकुत्स्थं भ्रातरं पालयन् वने
  
५।०३६।०४५च् सिंहस्कन्धो महाबाहुर् मनस्वी प्रियदर्शनः
  
५।०३६।०४६अ पितृवद् वर्तते रामे मातृवन् मां समाचरन्
  
५।०३६।०४६च् ह्रियमाणां तदा वीरो न तु मां वेद लक्ष्मणः
  
५।०३६।०४७अ वृद्धोपसेवी लक्ष्मीवाञ् शक्तो न बहुभाषिता
  
५।०३६।०४७च् राजपुत्रः प्रियश्रेष्ठः सदृशः श्वशुरस्य मे
  
५।०३६।०४८अ मत्तः प्रियतरो नित्यं भ्राता रामस्य लक्ष्मणः
  
५।०३६।०४८च् नियुक्तो धुरि यस्यां तु ताम् उद्वहति वीर्यवान्
  
५।०३६।०४९अ यं दृष्ट्वा राघवो नैव वृद्धम् आर्यम् अनुस्मरत्
  
५।०३६।०४९च् स ममार्थाय कुशलं वक्तव्यो वचनान् मम
  
५।०३६।०४९ए मृदुर् नित्यं शुचिर् दक्षः प्रियो रामस्य लक्ष्मणः
  
५।०३६।०५०अ इदं ब्रूयाश् च मे नाथं शूरं रामं पुनः पुनः
  
५।०३६।०५०च् जीवितं धारयिष्यामि मासं दशरथात्मज
  
५।०३६।०५०ए ऊर्ध्वं मासान् न जीवेयं सत्येनाहं ब्रवीमि ते
  
५।०३६।०५१अ रावणेनोपरुद्धां मां निकृत्या पापकर्मणा
  
५।०३६।०५१च् त्रातुम् अर्हसि वीर त्वं पातालाद् इव कौशिकीम्
  
५।०३६।०५२अ ततो वस्त्रगतं मुक्त्वा दिव्यं चूडामणिं शुभम्
  
५।०३६।०५२च् प्रदेयो राघवायेति सीता हनुमते ददौ
  
५।०३६।०५३अ प्रतिगृह्य ततो वीरो मणिरत्नम् अनुत्तमम्
  
५।०३६।०५३च् अङ्गुल्या योजयाम् आस न ह्य् अस्या प्राभवद् भुजः
  
५।०३६।०५४अ मणिरत्नं कपिवरः प्रतिगृह्याभिवाद्य च
  
५।०३६।०५४च् सीतां प्रदक्षिणं कृत्वा प्रणतः पार्श्वतः स्थितः
  
५।०३६।०५५अ हर्षेण महता युक्तः सीतादर्शनजेन सः
  
५।०३६।०५५च् हृदयेन गतो रामं शरीरेण तु विष्ठितः
  
५।०३६।०५६अ मणिवरम् उपगृह्य तं महार्हं; जनकनृपात्मजया धृतं प्रभावात्
  
५।०३६।०५६च् गिरिवरपवनावधूतमुक्तः; सुखितमनाः प्रतिसंक्रमं प्रपेदे
  
५।०३७।००१अ मणिं दत्त्वा ततः सीता हनूमन्तम् अथाब्रवीत्
  
५।०३७।००१च् अभिज्ञानम् अभिज्ञातम् एतद् रामस्य तत्त्वतः
  
५।०३७।००२अ मणिं तु दृष्ट्वा रामो वै त्रयाणां संस्मरिष्यति
  
५।०३७।००२च् वीरो जनन्या मम च राज्ञो दशरथस्य च
  
५।०३७।००३अ स भूयस् त्वं समुत्साहे चोदितो हरिसत्तम
  
५।०३७।००३च् अस्मिन् कार्यसमारम्भे प्रचिन्तय यदुत्तरम्
  
५।०३७।००४अ त्वम् अस्मिन् कार्यनिर्योगे प्रमाणं हरिसत्तम
  
५।०३७।००४च् तस्य चिन्तय यो यत्नो दुःखक्षयकरो भवेत्
  
५।०३७।००५अ स तथेति प्रतिज्ञाय मारुतिर् भीमविक्रमः
  
५।०३७।००५च् शिरसावन्द्य वैदेहीं गमनायोपचक्रमे
  
५।०३७।००६अ ज्ञात्वा संप्रस्थितं देवी वानरं मारुतात्मजम्
  
५।०३७।००६च् बाष्पगद्गदया वाचा मैथिली वाक्यम् अब्रवीत्
  
५।०३७।००७अ कुशलं हनुमन् ब्रूयाः सहितौ रामलक्ष्मणौ
  
५।०३७।००७च् सुग्रीवं च सहामात्यं वृद्धान् सर्वांश् च वानरान्
  
५।०३७।००८अ यथा च स महाबाहुर् मां तारयति राघवः
  
५।०३७।००८च् अस्माद् दुःखाम्बुसंरोधात् त्वं समाधातुम् अर्हसि
  
५।०३७।००९अ जीवन्तीं मां यथा रामः संभावयति कीर्तिमान्
  
५।०३७।००९च् तत् त्वया हनुमन् वाच्यं वाचा धर्मम् अवाप्नुहि
  
५।०३७।०१०अ नित्यम् उत्साहयुक्ताश् च वाचः श्रुत्वा मयेरिताः
  
५।०३७।०१०च् वर्धिष्यते दाशरथेः पौरुषं मदवाप्तये
  
५।०३७।०११अ मत्संदेशयुता वाचस् त्वत्तः श्रुत्वैव राघवः
  
५।०३७।०११च् पराक्रमविधिं वीरो विधिवत् संविधास्यति
  
५।०३७।०१२अ सीतायास् तद् वचः श्रुत्वा हनुमान् मारुतात्मजः
  
५।०३७।०१२च् शिरस्य् अञ्जलिम् आधाय वाक्यम् उत्तरम् अब्रवीत्
  
५।०३७।०१३अ क्षिप्रम् एष्यति काकुत्स्थो हर्यृक्षप्रवरैर् वृतः
  
५।०३७।०१३च् यस् ते युधि विजित्यारीञ् शोकं व्यपनयिष्यति
  
५।०३७।०१४अ न हि पश्यामि मर्त्येषु नामरेष्व् असुरेषु वा
  
५।०३७।०१४च् यस् तस्य वमतो बाणान् स्थातुम् उत्सहते ऽग्रतः
  
५।०३७।०१५अ अप्य् अर्कम् अपि पर्जन्यम् अपि वैवस्वतं यमम्
  
५।०३७।०१५च् स हि सोढुं रणे शक्तस् तवहेतोर् विशेषतः
  
५।०३७।०१६अ स हि सागरपर्यन्तां महीं शासितुम् ईहते
  
५।०३७।०१६च् त्वन् निमित्तो हि रामस्य जयो जनकनन्दिनि
  
५।०३७।०१७अ तस्य तद्वचनं श्रुत्वा सम्यक् सत्यं सुभाषितम्
  
५।०३७।०१७च् जानकी बहु मेने ऽथ वचनं चेदम् अब्रवीत्
  
५।०३७।०१८अ ततस् तं प्रस्थितं सीता वीक्षमाणा पुनः पुनः
  
५।०३७।०१८च् भर्तुः स्नेहान्वितं वाक्यं सौहार्दाद् अनुमानयत्
  
५।०३७।०१९अ यदि वा मन्यसे वीर वसैकाहम् अरिंदम
  
५।०३७।०१९च् कस्मिंश् चित् संवृते देशे विश्रान्तः श्वो गमिष्यसि
  
५।०३७।०२०अ मम चेद् अल्पभाग्यायाः साम्निध्यात् तव वीर्यवान्
  
५।०३७।०२०च् अस्य शोकस्य महतो मुहूर्तं मोक्षणं भवेत्
  
५।०३७।०२१अ गते हि हरिशार्दूल पुनरागमनाय तु
  
५।०३७।०२१च् प्राणानाम् अपि संदेहो मम स्यान् नात्र संशयः
  
५।०३७।०२२अ तवादर्शनजः शोको भूयो मां परितापयेत्
  
५।०३७।०२२च् दुःखाद् दुःखपरामृष्टां दीपयन्न् इव वानर
  
५।०३७।०२३अ अयं च वीर संदेहस् तिष्ठतीव ममाग्रतः
  
५।०३७।०२३च् सुमहांस् त्वत्सहायेषु हर्यृक्षेषु हरीश्वर
  
५।०३७।०२४अ कथं नु खलु दुष्पारं तरिष्यन्ति महोदधिम्
  
५।०३७।०२४च् तानि हर्यृक्षसैन्यानि तौ वा नरवरात्मजौ
  
५।०३७।०२५अ त्रयाणाम् एव भूतानां सागरस्येह लङ्घने
  
५।०३७।०२५च् शक्तिः स्याद् वैनतेयस्य तव वा मारुतस्य वा
  
५।०३७।०२६अ तद् अस्मिन् कार्यनिर्योगे वीरैवं दुरतिक्रमे
  
५।०३७।०२६च् किं पश्यसि समाधानं त्वं हि कार्यविदां वरः
  
५।०३७।०२७अ कामम् अस्य त्वम् एवैकः कार्यस्य परिसाधने
  
५।०३७।०२७च् पर्याप्तः परवीरघ्न यशस्यस् ते बलोदयः
  
५।०३७।०२८अ बलैः समग्रैर् यदि मां रावणं जित्य संयुगे
  
५।०३७।०२८च् विजयी स्वपुरं यायात् तत् तु मे स्याद् यशस्करम्
  
५।०३७।०२९अ बलैस् तु संकुलां कृत्वा लङ्कां परबलार्दनः
  
५।०३७।०२९च् मां नयेद् यदि काकुत्स्थस् तत् तस्य सदृशं भवेत्
  
५।०३७।०३०अ तद् यथा तस्य विक्रान्तम् अनुरूपं महात्मनः
  
५।०३७।०३०च् भवेद् आहव शूरस्य तथा त्वम् उपपादय
  
५।०३७।०३१अ तद् अर्थोपहितं वाक्यं सहितं हेतुसंहितम्
  
५।०३७।०३१च् निशम्य हनुमाञ् शेषं वाक्यम् उत्तरम् अब्रवीत्
  
५।०३७।०३२अ देवि हर्यृक्षसैन्यानाम् ईश्वरः प्लवतां वरः
  
५।०३७।०३२च् सुग्रीवः सत्त्वसंपन्नस् तवार्थे कृतनिश्चयः
  
५।०३७।०३३अ स वानरसहस्राणां कोटीभिर् अभिसंवृतः
  
५।०३७।०३३च् क्षिप्रम् एष्यति वैदेहि राक्षसानां निबर्हणः
  
५।०३७।०३४अ तस्य विक्रमसंपन्नाः सत्त्ववन्तो महाबलाः
  
५।०३७।०३४च् मनःसंकल्पसंपाता निदेशे हरयः स्थिताः
  
५।०३७।०३५अ येषां नोपरि नाधस्तान् न तिर्यक् सज्जते गतिः
  
५।०३७।०३५च् न च कर्मसु सीदन्ति महत्स्व् अमिततेजसः
  
५।०३७।०३६अ असकृत् तैर् महोत्सहैः ससागरधराधरा
  
५।०३७।०३६च् प्रदक्षिणीकृता भूमिर् वायुमार्गानुसारिभिः
  
५।०३७।०३७अ मद्विशिष्टाश् च तुल्याश् च सन्ति तत्र वनौकसः
  
५।०३७।०३७च् मत्तः प्रत्यवरः कश् चिन् नास्ति सुग्रीवसंनिधौ
  
५।०३७।०३८अ अहं तावद् इह प्राप्तः किं पुनस् ते महाबलाः
  
५।०३७।०३८च् न हि प्रकृष्टाः प्रेष्यन्ते प्रेष्यन्ते हीतरे जनाः
  
५।०३७।०३९अ तद् अलं परितापेन देवि शोको व्यपैतु ते
  
५।०३७।०३९च् एकोत्पातेन ते लङ्काम् एष्यन्ति हरियूथपाः
  
५।०३७।०४०अ मम पृष्ठगतौ तौ च चन्द्रसूर्याव् इवोदितौ
  
५।०३७।०४०च् त्वत्सकाशं महासत्त्वौ नृसिंहाव् आगमिष्यतः
  
५।०३७।०४१अ तौ हि वीरौ नरवरौ सहितौ रामलक्ष्मणौ
  
५।०३७।०४१च् आगम्य नगरीं लङ्कां सायकैर् विधमिष्यतः
  
५।०३७।०४२अ सगणं रावणं हत्वा राघवो रघुनन्दनः
  
५।०३७।०४२च् त्वाम् आदाय वरारोहे स्वपुरं प्रतियास्यति
  
५।०३७।०४३अ तद् आश्वसिहि भद्रं ते भव त्वं कालकाङ्क्षिणी
  
५।०३७।०४३च् नचिराद् द्रक्ष्यसे रामं प्रज्वजन्तम् इवानिलम्
  
५।०३७।०४४अ निहते राक्षसेन्द्रे च सपुत्रामात्यबान्धवे
  
५।०३७।०४४च् त्वं समेष्यसि रामेण शशाङ्केनेव रोहिणी
  
५।०३७।०४५अ क्षिप्रं त्वं देवि शोकस्य पारं यास्यसि मैथिलि
  
५।०३७।०४५च् रावणं चैव रामेण निहतं द्रक्ष्यसे ऽचिरात्
  
५।०३७।०४६अ एवम् आश्वस्य वैदेहीं हनूमान् मारुतात्मजः
  
५।०३७।०४६च् गमनाय मतिं कृत्वा वैदेहीं पुनर् अब्रवीत्
  
५।०३७।०४७अ तम् अरिघ्नं कृतात्मानं क्षिप्रं द्रक्ष्यसि राघवम्
  
५।०३७।०४७च् लक्ष्मणं च धनुष्पाणिं लङ्काद्वारम् उपस्थितम्
  
५।०३७।०४८अ नखदंष्ट्रायुधान् वीरान् सिंहशार्दूलविक्रमान्
  
५।०३७।०४८च् वानरान् वारणेन्द्राभान् क्षिप्रं द्रक्ष्यसि संगतान्
  
५।०३७।०४९अ शैलाम्बुदनिकाशानां लङ्कामलयसानुषु
  
५।०३७।०४९च् नर्दतां कपिमुख्यानाम् आर्ये यूथान्य् अनेकशः
  
५।०३७।०५०अ स तु मर्मणि घोरेण ताडितो मन्मथेषुणा
  
५।०३७।०५०च् न शर्म लभते रामः सिंहार्दित इव द्विपः
  
५।०३७।०५१अ मा रुदो देवि शोकेन मा भूत् ते मनसो ऽप्रियम्
  
५।०३७।०५१च् शचीव पथ्या शक्रेण भर्त्रा नाथवती ह्य् असि
  
५।०३७।०५२अ रामाद् विशिष्टः को ऽन्यो ऽस्ति कश् चित् सौमित्रिणा समः
  
५।०३७।०५२च् अग्निमारुतकल्पौ तौ भ्रातरौ तव संश्रयौ
  
५।०३७।०५३अ नास्मिंश् चिरं वत्स्यसि देवि देशे; रक्षोगणैर् अध्युषितो ऽतिरौद्रे
  
५।०३७।०५३च् न ते चिराद् आगमनं प्रियस्य; क्षमस्व मत्संगमकालमात्रम्
  
५।०३८।००१अ श्रुत्वा तु वचनं तस्य वायुसूनोर् महात्मनः
  
५।०३८।००१च् उवाचात्महितं वाक्यं सीता सुरसुतोपमा
  
५।०३८।००२अ त्वां दृष्ट्वा प्रियवक्तारं संप्रहृष्यामि वानर
  
५।०३८।००२च् अर्धसंजातसस्येव वृष्टिं प्राप्य वसुंधरा
  
५।०३८।००३अ यथा तं पुरुषव्याघ्रं गात्रैः शोकाभिकर्शितैः
  
५।०३८।००३च् संस्पृशेयं सकामाहं तथा कुरु दयां मयि
  
५।०३८।००४अ अभिज्ञानं च रामस्य दत्तं हरिगणोत्तम
  
५।०३८।००४च् क्षिप्ताम् ईषिकां काकस्य कोपाद् एकाक्षिशातनीम्
  
५।०३८।००५अ मनःशिलायास् तिकलो गण्डपार्श्वे निवेशितः
  
५।०३८।००५च् त्वया प्रनष्टे तिलके तं किल स्मर्तुम् अर्हसि
  
५।०३८।००६अ स वीर्यवान् कथं सीतां हृतां समनुमन्यसे
  
५।०३८।००६च् वसन्तीं रक्षसां मध्ये महेन्द्रवरुणोपम
  
५।०३८।००७अ एष चूडामणिर् दिव्यो मया सुपरिरक्षितः
  
५।०३८।००७च् एतं दृष्ट्वा प्रहृष्यामि व्यसने त्वाम् इवानघ
  
५।०३८।००८अ एष निर्यातितः श्रीमान् मया ते वारिसंभवः
  
५।०३८।००८च् अतः परं न शक्ष्यामि जीवितुं शोकलालसा
  
५।०३८।००९अ असह्यानि च दुःखानि वाचश् च हृदयच्छिदः
  
५।०३८।००९च् राक्षसीनां सुघोराणां त्वत्कृते मर्षयाम्य् अहम्
  
५।०३८।०१०अ धारयिष्यामि मासं तु जीवितं शत्रुसूदन
  
५।०३८।०१०च् मासाद् ऊर्ध्वं न जीविष्ये त्वया हीना नृपात्मज
  
५।०३८।०११अ घोरो राक्षसराजो ऽयं दृष्टिश् च न सुखा मयि
  
५।०३८।०११च् त्वां च श्रुत्वा विपद्यन्तं न जीवेयम् अहं क्षणम्
  
५।०३८।०१२अ वैदेह्या वचनं श्रुत्वा करुणं साश्रुभाषितम्
  
५।०३८।०१२च् अथाब्रवीन् महातेजा हनुमान् मारुतात्मजः
  
५।०३८।०१३अ त्वच्छोकविमुखो रामो देवि सत्येन ते शपे
  
५।०३८।०१३च् रामे शोकाभिभूते तु लक्ष्मणः परितप्यते
  
५।०३८।०१४अ दृष्टा कथं चिद् भवती न कालः परिशोचितुम्
  
५।०३८।०१४च् इमं मुहूर्तं दुःखानाम् अन्तं द्रक्ष्यसि भामिनि
  
५।०३८।०१५अ ताव् उभौ पुरुषव्याघ्रौ राजपुत्राव् अनिन्दितौ
  
५।०३८।०१५च् त्वद्दर्शनकृतोत्साहौ लङ्कां भस्मीकरिष्यतः
  
५।०३८।०१६अ हत्वा तु समरे क्रूरं रावणं सह बान्धवम्
  
५।०३८।०१६च् राघवौ त्वां विशालाक्षि स्वां पुरीं प्रापयिष्यतः
  
५।०३८।०१७अ यत् तु रामो विजानीयाद् अभिज्ञानम् अनिन्दिते
  
५।०३८।०१७च् प्रीतिसंजननं तस्य भूयस् त्वं दातुम् अर्हसि
  
५।०३८।०१८अ साब्रवीद् दत्तम् एवेह मयाभिज्ञानम् उत्तमम्
  
५।०३८।०१८च् एतद् एव हि रामस्य दृष्ट्वा मत्केशभूषणम्
  
५।०३८।०१८ए श्रद्धेयं हनुमन् वाक्यं तव वीर भविष्यति
  
५।०३८।०१९अ स तं मणिवरं गृह्य श्रीमान् प्लवगसत्तमः
  
५।०३८।०१९च् प्रणम्य शिरसा देवीं गमनायोपचक्रमे
  
५।०३८।०२०अ तम् उत्पातकृतोत्साहम् अवेक्ष्य हरिपुंगवम्
  
५।०३८।०२०च् वर्धमानं महावेगम् उवाच जनकात्मजा
  
५।०३८।०२०ए अश्रुपूर्णमुखी दीना बाष्पगद्गदया गिरा
  
५।०३८।०२१अ हनूमन् सिंहसंकाशौ भ्रातरौ रामलक्ष्मणौ
  
५।०३८।०२१च् सुग्रीवं च सहामात्यं सर्वान् ब्रूया अनामयम्
  
५।०३८।०२२अ यथा च स महाबाहुर् मां तारयति राघवः
  
५।०३८।०२२च् अस्माद् दुःखाम्बुसंरोधात् तत् समाधातुम् अर्हसि
  
५।०३८।०२३अ इमं च तीव्रं मम शोकवेगं; रक्षोभिर् एभिः परिभर्त्सनं च
  
५।०३८।०२३च् ब्रूयास् तु रामस्य गतः समीपं; शिवश् च ते ऽध्वास्तु हरिप्रवीर
  
५।०३८।०२४अ स राजपुत्र्या प्रतिवेदितार्थः; कपिः कृतार्थः परिहृष्टचेताः
  
५।०३८।०२४च् तद् अल्पशेषं प्रसमीक्ष्य कार्यं; दिशं ह्य् उदीचीं मनसा जगाम
  
५।०३९।००१अ स च वाग्भिः प्रशस्ताभिर् गमिष्यन् पूजितस् तया
  
५।०३९।००१च् तस्माद् देशाद् अपक्रम्य चिन्तयाम् आस वानरः
  
५।०३९।००२अ अल्पशेषम् इदं कार्यं दृष्टेयम् असितेक्षणा
  
५।०३९।००२च् त्रीन् उपायान् अतिक्रम्य चतुर्थ इह दृश्यते
  
५।०३९।००३अ न साम रक्षःसु गुणाय कल्पते; न दनम् अर्थोपचितेषु वर्तते
  
५।०३९।००३च् न भेदसाध्या बलदर्पिता जनाः; पराक्रमस् त्व् एष ममेह रोचते
  
५।०३९।००४अ न चास्य कार्यस्य पराक्रमाद् ऋते; विनिश्चयः कश् चिद् इहोपपद्यते
  
५।०३९।००४च् हृतप्रवीरास् तु रणे हि राक्षसाः; कथं चिद् ईयुर् यद् इहाद्य मार्दवम्
  
५।०३९।००५अ कार्ये कर्मणि निर्दिष्टो यो बहून्य् अपि साधयेत्
  
५।०३९।००५च् पूर्वकार्यविरोधेन स कार्यं कर्तुम् अर्हति
  
५।०३९।००६अ न ह्य् एकः साधको हेतुः स्वल्पस्यापीह कर्मणः
  
५।०३९।००६च् यो ह्य् अर्थं बहुधा वेद स समर्थो ऽर्थसाधने
  
५।०३९।००७अ इहैव तावत् कृतनिश्चयो ह्य् अहं; यदि व्रजेयं प्लवगेश्वरालयम्
  
५।०३९।००७च् परात्मसंमर्द विशेषतत्त्ववित्; ततः कृतं स्यान् मम भर्तृशासनम्
  
५।०३९।००८अ कथं नु खल्व् अद्य भवेत् सुखागतं; प्रसह्य युद्धं मम राक्षसैः सह
  
५।०३९।००८च् तथैव खल्व् आत्मबलं च सारवत्; समानयेन् मां च रणे दशाननः
  
५।०३९।००९अ इदम् अस्य नृशंसस्य नन्दनोपमम् उत्तमम्
  
५।०३९।००९च् वनं नेत्रमनःकान्तं नानाद्रुमलतायुतम्
  
५।०३९।०१०अ इदं विध्वंसयिष्यामि शुष्कं वनम् इवानलः
  
५।०३९।०१०च् अस्मिन् भग्ने ततः कोपं करिष्यति स रावणः
  
५।०३९।०११अ ततो महत् साश्वमहारथद्विपं; बलं समानेष्व् अपि राक्षसाधिपः
  
५।०३९।०११च् त्रिशूलकालायसपट्टिशायुधं; ततो महद् युद्धम् इदं भविष्यति
  
५।०३९।०१२अ अहं तु तैः संयति चण्डविक्रमैः; समेत्य रक्षोभिर् असंगविक्रमः
  
५।०३९।०१२च् निहत्य तद् रावणचोदितं बलं; सुखं गमिष्यामि कपीश्वरालयम्
  
५।०३९।०१३अ ततो मारुतवत् क्रुद्धो मारुतिर् भीमविक्रमः
  
५।०३९।०१३च् ऊरुवेगेन महता द्रुमान् क्षेप्तुम् अथारभत्
  
५।०३९।०१४अ ततस् तद् धनुमान् वीरो बभञ्ज प्रमदावनम्
  
५।०३९।०१४च् मत्तद्विजसमाघुष्टं नानाद्रुमलतायुतम्
  
५।०३९।०१५अ तद् वनं मथितैर् वृक्षैर् भिन्नैश् च सलिलाशयैः
  
५।०३९।०१५च् चूर्णितैः पर्वताग्रैश् च बभूवाप्रियदर्शनम्
  
५।०३९।०१६अ लतागृहैश् चित्रगृहैश् च नाशितैर्; महोरगैर् व्यालमृगैश् च निर्धुतैः
  
५।०३९।०१६च् शिलागृहैर् उन्मथितैस् तथा गृहैः; प्रनष्टरूपं तद् अभून् महद् वनम्
  
५।०३९।०१७अ स तस्य कृत्वार्थपतेर् महाकपिर्; महद् व्यलीकं मनसो महात्मनः
  
५।०३९।०१७च् युयुत्सुर् एको बहुभिर् महाबलैः; श्रिया ज्वलंस् तोरणम् आश्रितः कपिः
  
५।०४०।००१अ ततः पक्षिनिनादेन वृक्षभङ्गस्वनेन च
  
५।०४०।००१च् बभूवुस् त्राससंभ्रान्ताः सर्वे लङ्कानिवासिनः
  
५।०४०।००२अ विद्रुताश् च भयत्रस्ता विनेदुर् मृगपक्षुणः
  
५।०४०।००२च् रक्षसां च निमित्तानि क्रूराणि प्रतिपेदिरे
  
५।०४०।००३अ ततो गतायां निद्रायां राक्षस्यो विकृताननाः
  
५।०४०।००३च् तद् वनं ददृशुर् भग्नं तं च वीरं महाकपिम्
  
५।०४०।००४अ स ता दृष्ट्व महाबाहुर् महासत्त्वो महाबलः
  
५।०४०।००४च् चकार सुमहद् रूपं राक्षसीनां भयावहम्
  
५।०४०।००५अ ततस् तं गिरिसंकाशम् अतिकायं महाबलम्
  
५।०४०।००५च् राक्षस्यो वानरं दृष्ट्वा पप्रच्छुर् जनकात्मजाम्
  
५।०४०।००६अ को ऽयं कस्य कुतो वायं किंनिमित्तम् इहागतः
  
५।०४०।००६च् कथं त्वया सहानेन संवादः कृत इत्य् उत
  
५।०४०।००७अ आचक्ष्व नो विशालाक्षि मा भूत् ते सुभगे भयम्
  
५।०४०।००७च् संवादम् असितापाङ्गे त्वया किं कृतवान् अयम्
  
५।०४०।००८अ अथाब्रवीत् तदा साध्वी सीता सर्वाङ्गशोभना
  
५।०४०।००८च् रक्षसां कामरूपाणां विज्ञाने मम का गतिः
  
५।०४०।००९अ यूयम् एवास्य जानीत यो ऽयं यद् वा करिष्यति
  
५।०४०।००९च् अहिर् एव अहेः पादान् विजानाति न संशयः
  
५।०४०।०१०अ अहम् अप्य् अस्य भीतास्मि नैनं जानामि को ऽन्वयम्
  
५।०४०।०१०च् वेद्मि राक्षसम् एवैनं कामरूपिणम् आगतम्
  
५।०४०।०११अ वैदेह्या वचनं श्रुत्वा राक्षस्यो विद्रुता द्रुतम्
  
५।०४०।०११च् स्थिताः काश् चिद् गताः काश् चिद् रावणाय निवेदितुम्
  
५।०४०।०१२अ रावणस्य समीपे तु राक्षस्यो विकृताननाः
  
५।०४०।०१२च् विरूपं वानरं भीमम् आख्यतुम् उपचक्रमुः
  
५।०४०।०१३अ अशोकवनिका मध्ये राजन् भीमवपुः कपिः
  
५।०४०।०१३च् सीतया कृतसंवादस् तिष्ठत्य् अमितविक्रमः
  
५।०४०।०१४अ न च तं जानकी सीता हरिं हरिणलोचणा
  
५।०४०।०१४च् अस्माभिर् बहुधा पृष्टा निवेदयितुम् इच्छति
  
५।०४०।०१५अ वासवस्य भवेद् दूतो दूतो वैश्रवणस्य वा
  
५।०४०।०१५च् प्रेषितो वापि रामेण सीतान्वेषणकाङ्क्षया
  
५।०४०।०१६अ तेन त्वद्भूतरूपेण यत् तत् तव मनोहरम्
  
५।०४०।०१६च् नानामृगगणाकीर्णं प्रमृष्टं प्रमदावनम्
  
५।०४०।०१७अ न तत्र कश् चिद् उद्देशो यस् तेन न विनाशितः
  
५।०४०।०१७च् यत्र सा जानकी सीता स तेन न विनाशितः
  
५।०४०।०१८अ जानकीरक्षणार्थं वा श्रमाद् वा नोपलभ्यते
  
५।०४०।०१८च् अथ वा कः श्रमस् तस्य सैव तेनाभिरक्षिता
  
५।०४०।०१९अ चारुपल्लवपत्राढ्यं यं सीता स्वयम् आस्थिता
  
५।०४०।०१९च् प्रवृद्धः शिंशपावृक्षः स च तेनाभिरक्षितः
  
५।०४०।०२०अ तस्योग्ररूपस्योग्रं त्वं दण्डम् आज्ञातुम् अर्हसि
  
५।०४०।०२०च् सीता संभाषिता येन तद् वनं च विनाशितम्
  
५।०४०।०२१अ मनःपरिगृहीतां तां तव रक्षोगणेश्वर
  
५।०४०।०२१च् कः सीताम् अभिभाषेत यो न स्यात् त्यक्तजीवितः
  
५।०४०।०२२अ राक्षसीनां वचः श्रुत्वा रावणो राक्षसेश्वरः
  
५।०४०।०२२च् हुतागिर् इव जज्वाल कोपसंवर्तितेक्षणः
  
५।०४०।०२३अ आत्मनः सदृशाञ् शूरान् किंकरान् नाम राक्षसान्
  
५।०४०।०२३च् व्यादिदेश महातेजा निग्रहार्थं हनूमतः
  
५।०४०।०२४अ तेषाम् अशीतिसाहस्रं किंकराणां तरस्विनाम्
  
५।०४०।०२४च् निर्ययुर् भवनात् तस्मात् कूटमुद्गरपाणयः
  
५।०४०।०२५अ महोदरा महादंष्ट्रा घोररूपा महाबलाः
  
५।०४०।०२५च् युद्धाभिमनसः सर्वे हनूमद्ग्रहणोन्मुखाः
  
५।०४०।०२६अ ते कपिं तं समासाद्य तोरणस्थम् अवस्थितम्
  
५।०४०।०२६च् अभिपेतुर् महावेगाः पतङ्गा इव पावकम्
  
५।०४०।०२७अ ते गदाभिर् विचित्राभिः परिघैः काञ्चनाङ्गदैः
  
५।०४०।०२७च् आजघ्नुर् वानरश्रेष्ठं शरैर् आदित्यसंनिभैः
  
५।०४०।०२८अ हनूमान् अपि तेजस्वी श्रीमान् पर्वतसंनिभः
  
५।०४०।०२८च् क्षिताव् आविध्य लाङ्गूलं ननाद च महास्वनम्
  
५।०४०।०२९अ तस्य संनादशब्देन ते ऽभवन् भयशङ्किताः
  
५।०४०।०२९च् ददृशुश् च हनूमन्तं संध्यामेघम् इवोन्नतम्
  
५।०४०।०३०अ स्वामिसंदेशनिःशङ्कास् ततस् ते राक्षसाः कपिम्
  
५।०४०।०३०च् चित्रैः प्रहरणैर् भीमैर् अभिपेतुस् ततस् ततः
  
५।०४०।०३१अ स तैः परिवृतः शूरैः सर्वतः स महाबलः
  
५।०४०।०३१च् आससादायसं भीमं परिघं तोरणाश्रितम्
  
५।०४०।०३२अ स तं परिघम् आदाय जघान रजनीचरान्
  
५।०४०।०३३अ स पन्नगम् इवादाय स्फुरन्तं विनतासुतः
  
५।०४०।०३३च् विचचाराम्बरे वीरः परिगृह्य च मारुतिः
  
५।०४०।०३४अ स हत्वा राक्षसान् वीरः किंकरान् मारुतात्मजः
  
५।०४०।०३४च् युद्धाकाङ्क्षी पुनर् वीरस् तोरणं समुपस्थितः
  
५।०४०।०३५अ ततस् तस्माद् भयान् मुक्ताः कति चित् तत्र राक्षसाः
  
५।०४०।०३५च् निहतान् किंकरान् सर्वान् रावणाय न्यवेदयन्
  
५।०४०।०३६अ स राक्षसानां निहतं महाबलं; निशम्य राजा परिवृत्तलोचनः
  
५।०४०।०३६च् समादिदेशाप्रतिमं पराक्रमे; प्रहस्तपुत्रं समरे सुदुर्जयम्
  
५।०४१।००१अ ततः स किंकरान् हत्वा हनूमान् ध्यानम् आस्थितः
  
५।०४१।००१च् वनं भग्नं मया चैत्यप्रासादो न विनाशितः
  
५।०४१।००१ए तस्मात् प्रासादम् अप्य् एवम् इमं विध्वंसयाम्य् अहम्
  
५।०४१।००२अ इति संचिन्त्य हनुमान् मनसा दर्शयन् बलम्
  
५।०४१।००२च् चैत्यप्रासादम् आप्लुत्य मेरुशृङ्गम् इवोन्नतम्
  
५।०४१।००२ए आरुरोह हरिश्रेष्ठो हनूमान् मारुतात्मजः
  
५।०४१।००३अ संप्रधृष्य च दुर्धर्षश् चैत्यप्रासादम् उन्नतम्
  
५।०४१।००३च् हनूमान् प्रज्वलंल् लक्ष्म्या पारियात्रोपमो ऽभवत्
  
५।०४१।००४अ स भूत्वा तु महाकायो हनूमान् मारुतात्मजः
  
५।०४१।००४च् धृष्टम् आस्फोटयाम् आस लङ्कां शब्देन पूरयन्
  
५।०४१।००५अ तस्यास्फोटितशब्देन महता श्रोत्रघातिना
  
५।०४१।००५च् पेतुर् विहंगा गगनाद् उच्चैश् चेदम् अघोषयत्
  
५।०४१।००६अ जयत्य् अतिबलो रामो लक्ष्मणश् च महाबलः
  
५।०४१।००६च् राजा जयति सुग्रीवो राघवेणाभिपालितः
  
५।०४१।००७अ दासो ऽहं कोसलेन्द्रस्य रामस्याक्लिष्टकर्मणः
  
५।०४१।००७च् हनुमाञ् शत्रुसैन्यानां निहन्ता मारुतात्मजः
  
५।०४१।००८अ न रावणसहस्रं मे युद्धे प्रतिबलं भवेत्
  
५।०४१।००८च् शिलाभिस् तु प्रहरतः पादपैश् च सहस्रशः
  
५।०४१।००९अ अर्दयित्वा पुरीं लङ्काम् अभिवाद्य च मैथिलीम्
  
५।०४१।००९च् समृद्धार्थो गमिष्यामि मिषतां सर्वरक्षसाम्
  
५।०४१।०१०अ एवम् उक्त्वा विमानस्थश् चैत्यस्थान् हरिपुंगवः
  
५।०४१।०१०च् ननाद भीमनिर्ह्रादो रक्षसां जनयन् भयम्
  
५।०४१।०११अ तेन शब्देन महता चैत्यपालाः शतं ययुः
  
५।०४१।०११च् गृहीत्वा विविधान् अस्त्रान् प्रासान् खड्गान् परश्वधान्
  
५।०४१।०११ए विसृजन्तो महाक्षया मारुतिं पर्यवारयन्
  
५।०४१।०१२अ आवर्त इव गङ्गायास् तोयस्य विपुलो महान्
  
५।०४१।०१२च् परिक्षिप्य हरिश्रेष्ठं स बभौ रक्षसां गणः
  
५।०४१।०१३अ ततो वातात्मजः क्रुद्धो भीमरूपं समास्थितः
  
५।०४१।०१४अ प्रासादस्य महांस् तस्य स्तम्भं हेमपरिष्कृतम्
  
५।०४१।०१४च् उत्पाटयित्वा वेगेन हनूमान् मारुतात्मजः
  
५।०४१।०१४ए ततस् तं भ्रामयाम् आस शतधारं महाबलः
  
५।०४१।०१५अ स राक्षसशतं हत्वा वज्रेणेन्द्र इवासुरान्
  
५।०४१।०१५च् अन्तरिक्षस्थितः श्रीमान् इदं वचनम् अब्रवीत्
  
५।०४१।०१६अ मादृशानां सहस्राणि विसृष्टानि महात्मनाम्
  
५।०४१।०१६च् बलिनां वानरेन्द्राणां सुग्रीववशवर्तिनाम्
  
५।०४१।०१७अ शतैः शतसहस्रैश् च कोटीभिर् अयुतैर् अपि
  
५।०४१।०१७च् आगमिष्यति सुग्रीवः सर्वेषां वो निषूदनः
  
५।०४१।०१८अ नेयम् अस्ति पुरी लङ्का न यूयं न च रावणः
  
५।०४१।०१८च् यस्माद् इक्ष्वाकुनाथेन बद्धं वैरं महात्मना
  
५।०४२।००१अ संदिष्टो राक्षसेन्द्रेण प्रहस्तस्य सुतो बली
  
५।०४२।००१च् जम्बुमाली महादंष्ट्रो निर्जगाम धनुर्धरः
  
५।०४२।००२अ रक्तमाल्याम्बरधरः स्रग्वी रुचिरकुण्डलः
  
५।०४२।००२च् महान् विवृत्तनयनश् चण्डः समरदुर्जयः
  
५।०४२।००३अ धनुः शक्रधनुः प्रख्यं महद् रुचिरसायकम्
  
५।०४२।००३च् विस्फारयाणो वेगेन वज्राशनिसमस्वनम्
  
५।०४२।००४अ तस्य विस्फारघोषेण धनुषो महता दिशः
  
५।०४२।००४च् प्रदिशश् च नभश् चैव सहसा समपूर्यत
  
५।०४२।००५अ रथेन खरयुक्तेन तम् आगतम् उदीक्ष्य सः
  
५।०४२।००५च् हनूमान् वेगसंपन्नो जहर्ष च ननाद च
  
५।०४२।००६अ तं तोरणविटङ्कस्थं हनूमन्तं महाकपिम्
  
५।०४२।००६च् जम्बुमाली महाबाहुर् विव्याध निशितैः शरैः
  
५।०४२।००७अ अर्धचन्द्रेण वदने शिरस्य् एकेन कर्णिना
  
५।०४२।००७च् बाह्वोर् विव्याध नाराचैर् दशभिस् तं कपीश्वरम्
  
५।०४२।००८अ तस्य तच् छुशुभे ताम्रं शरेणाभिहतं मुखम्
  
५।०४२।००८च् शरदीवाम्बुजं फुल्लं विद्धं भास्कररश्मिना
  
५।०४२।००९अ चुकोप बाणाभिहतो राक्षसस्य महाकपिः
  
५।०४२।००९च् ततः पार्श्वे ऽतिविपुलां ददर्श महतीं शिलाम्
  
५।०४२।०१०अ तरसा तां समुत्पाट्य चिक्षेप बलवद् बली
  
५।०४२।०१०च् तां शरैर् दशभिः क्रुद्धस् ताडयाम् आस राक्षसः
  
५।०४२।०११अ विपन्नं कर्म तद् दृष्ट्वा हनूमांश् चण्डविक्रमः
  
५।०४२।०११च् सालं विपुलम् उत्पाट्य भ्रामयाम् आस वीर्यवान्
  
५।०४२।०१२अ भ्रामयन्तं कपिं दृष्ट्वा सालवृक्षं महाबलम्
  
५।०४२।०१२च् चिक्षेप सुबहून् बाणाञ् जम्बुमाली महाबलः
  
५।०४२।०१३अ सालं चतुर्भिर् चिच्छेद वानरं पञ्चभिर् भुजे
  
५।०४२।०१३च् उरस्य् एकेन बाणेन दशभिस् तु स्तनान्तरे
  
५।०४२।०१४अ स शरैः पूरिततनुः क्रोधेन महता वृतः
  
५।०४२।०१४च् तम् एव परिघं गृह्य भ्रामयाम् आस वेगितः
  
५।०४२।०१५अ अतिवेगो ऽतिवेगेन भ्रामयित्वा बलोत्कटः
  
५।०४२।०१५च् परिघं पातयाम् आस जम्बुमालेर् महोरसि
  
५।०४२।०१६अ तस्य चैव शिरो नास्ति न बाहू न च जानुनी
  
५।०४२।०१६च् न धनुर् न रथो नाश्वास् तत्रादृश्यन्त नेषवः
  
५।०४२।०१७अ स हतस् तरसा तेन जम्बुमाली महारथः
  
५।०४२।०१७च् पपात निहतो भूमौ चूर्णिताङ्गविभूषणः
  
५।०४२।०१८अ जम्बुमालिं च निहतं किंकरांश् च महाबलान्
  
५।०४२।०१८च् चुक्रोध रावणः श्रुत्वा कोपसंरक्तलोचनः
  
५।०४२।०१९अ स रोषसंवर्तितताम्रलोचनः; प्रहस्तपुत्रे निहते महाबले
  
५।०४२।०१९च् अमात्यपुत्रान् अतिवीर्यविक्रमान्; समादिदेशाशु निशाचरेश्वरः
  
५।०४३।००१अ ततस् ते राक्षसेन्द्रेण चोदिता मन्त्रिणः सुताः
  
५।०४३।००१च् निर्ययुर् भवनात् तस्मात् सप्त सप्तार्चिवर्चसः
  
५।०४३।००२अ महाबलपरीवारा धनुष्मन्तो महाबलाः
  
५।०४३।००२च् कृतास्त्रास्त्रविदां श्रेष्ठाः परस्परजयैषिणः
  
५।०४३।००३अ हेमजालपरिक्षिप्तैर् ध्वजवद्भिः पताकिभिः
  
५।०४३।००३च् तोयदस्वननिर्घोषैर् वाजियुक्तैर् महारथैः
  
५।०४३।००४अ तप्तकाञ्चनचित्राणि चापान्य् अमितविक्रमाः
  
५।०४३।००४च् विस्फारयन्तः संहृष्टास् तडिद्वन्त इवाम्बुदाः
  
५।०४३।००५अ जनन्यस् तास् ततस् तेषां विदित्वा किंकरान् हतान्
  
५।०४३।००५च् बभूवुः शोकसंभ्रान्ताः सबान्धवसुहृज्जनाः
  
५।०४३।००६अ ते परस्परसंघर्षास् तप्तकाञ्चनभूषणाः
  
५।०४३।००६च् अभिपेतुर् हनूमन्तं तोरणस्थम् अवस्थितम्
  
५।०४३।००७अ सृजन्तो बाणवृष्टिं ते रथगर्जितनिःस्वनाः
  
५।०४३।००७च् वृष्टिमन्त इवाम्भोदा विचेरुर् नैरृतर्षभाः
  
५।०४३।००८अ अवकीर्णस् ततस् ताभिर् हनूमाञ् शरवृष्टिभिः
  
५।०४३।००८च् अभवत् संवृताकारः शैलराड् इव वृष्टिभिः
  
५।०४३।००९अ स शरान् वञ्चयाम् आस तेषाम् आशुचरः कपिः
  
५।०४३।००९च् रथवेगांश् च वीराणां विचरन् विमले ऽम्बरे
  
५।०४३।०१०अ स तैः क्रीडन् धनुष्मद्भिर् व्योम्नि वीरः प्रकाशते
  
५।०४३।०१०च् धनुष्मद्भिर् यथा मेघैर् मारुतः प्रभुर् अम्बरे
  
५।०४३।०११अ स कृत्वा निनदं घोरं त्रासयंस् तां महाचमूम्
  
५।०४३।०११च् चकार हनुमान् वेगं तेषु रक्षःसु वीर्यवान्
  
५।०४३।०१२अ तलेनाभिहनत् कांश् चित् पादैः कांश् चित् परंतपः
  
५।०४३।०१२च् मुष्टिनाभ्यहनत् कांश् चिन् नखैः कांश् चिद् व्यदारयत्
  
५।०४३।०१३अ प्रममाथोरसा कांश् चिद् ऊरुभ्याम् अपरान् कपिः
  
५।०४३।०१३च् के चित् तस्यैव नादेन तत्रैव पतिता भुवि
  
५।०४३।०१४अ ततस् तेष्व् अवपन्नेषु भूमौ निपतितेषु च
  
५।०४३।०१४च् तत् सैन्यम् अगमत् सर्वं दिशो दशभयार्दितम्
  
५।०४३।०१५अ विनेदुर् विस्वरं नागा निपेतुर् भुवि वाजिनः
  
५।०४३।०१५च् भग्ननीडध्वजच्छत्रैर् भूश् च कीर्णाभवद् रथैः
  
५।०४३।०१६अ स तान् प्रवृद्धान् विनिहत्य राक्षसान्; महाबलश् चण्डपराक्रमः कपिः
  
५।०४३।०१६च् युयुत्सुर् अन्यैः पुनर् एव राक्षसैस्; तद् एव वीरो ऽभिजगाम तोरणम्
  
५।०४४।००१अ हतान् मन्त्रिसुतान् बुद्ध्वा वानरेण महात्मना
  
५।०४४।००१च् रावणः संवृताकारश् चकार मतिम् उत्तमाम्
  
५।०४४।००२अ स विरूपाक्षयूपाक्षौ दुर्धरं चैव राक्षसं
  
५।०४४।००२च् प्रघसं भासकर्णं च पञ्चसेनाग्रनायकान्
  
५।०४४।००३अ संदिदेश दशग्रीवो वीरान् नयविशारदान्
  
५।०४४।००३च् हनूमद्ग्रहणे व्यग्रान् वायुवेगसमान् युधि
  
५।०४४।००४अ यात सेनाग्रगाः सर्वे महाबलपरिग्रहाः
  
५।०४४।००४च् सवाजिरथमातङ्गाः स कपिः शास्यताम् इति
  
५।०४४।००५अ यत् तैश् च खलु भाव्यं स्यात् तम् आसाद्य वनालयम्
  
५।०४४।००५च् कर्म चापि समाधेयं देशकालविरोधितम्
  
५।०४४।००६अ न ह्य् अहं तं कपिं मन्ये कर्मणा प्रतितर्कयन्
  
५।०४४।००६च् सर्वथा तन् महद् भूतं महाबलपरिग्रहम्
  
५।०४४।००६ए भवेद् इन्द्रेण वा सृष्टम् अस्मदर्थं तपोबलात्
  
५।०४४।००७अ सनागयक्षगन्धर्वा देवासुरमहर्षयः
  
५।०४४।००७च् युष्माभिः सहितैः सर्वैर् मया सह विनिर्जिताः
  
५।०४४।००८अ तैर् अवश्यं विधातव्यं व्यलीकं किं चिद् एव नः
  
५।०४४।००८च् तद् एव नात्र संदेहः प्रसह्य परिगृह्यताम्
  
५।०४४।००९अ नावमन्यो भवद्भिश् च हरिः क्रूरपराक्रमः
  
५।०४४।००९च् दृष्टा हि हरयः शीघ्रा मया विपुलविक्रमाः
  
५।०४४।०१०अ वाली च सह सुग्रीवो जाम्बवांश् च महाबलः
  
५।०४४।०१०च् नीलः सेनापतिश् चैव ये चान्ये द्विविदादयः
  
५।०४४।०११अ नैव तेषां गतिर् भीमा न तेजो न पराक्रमः
  
५।०४४।०११च् न मतिर् न बलोत्साहो न रूपपरिकल्पनम्
  
५।०४४।०१२अ महत् सत्त्वम् इदं ज्ञेयं कपिरूपं व्यवस्थितम्
  
५।०४४।०१२च् प्रयत्नं महद् आस्थाय क्रियताम् अस्य निग्रहः
  
५।०४४।०१३अ कामं लोकास् त्रयः सेन्द्राः ससुरासुरमानवाः
  
५।०४४।०१३च् भवताम् अग्रतः स्थातुं न पर्याप्ता रणाजिरे
  
५।०४४।०१४अ तथापि तु नयज्ञेन जयम् आकाङ्क्षता रणे
  
५।०४४।०१४च् आत्मा रक्ष्यः प्रयत्नेन युद्धसिद्धिर् हि चञ्चला
  
५।०४४।०१५अ ते स्वामिवचनं सर्वे प्रतिगृह्य महौजसः
  
५।०४४।०१५च् समुत्पेतुर् महावेगा हुताशसमतेजसः
  
५।०४४।०१६अ रथैश् च मत्तैर् नागैश् च वाजिभिश् च महाजवैः
  
५।०४४।०१६च् शस्त्रैश् च विविधैस् तीक्ष्णैः सर्वैश् चोपचिता बलैः
  
५।०४४।०१७अ ततस् तं ददृशुर् वीरा दीप्यमानं महाकपिम्
  
५।०४४।०१७च् रश्मिमन्तम् इवोद्यन्तं स्वतेजोरश्मिमालिनम्
  
५।०४४।०१८अ तोरणस्थं महावेगं महासत्त्वं महाबलम्
  
५।०४४।०१८च् महामतिं महोत्साहं महाकायं महाबलम्
  
५।०४४।०१९अ तं समीक्ष्यैव ते सर्वे दिक्षु सर्वास्व् अवस्थिताः
  
५।०४४।०१९च् तैस् तैः प्रहरणैर् भीमैर् अभिपेतुस् ततस् ततः
  
५।०४४।०२०अ तस्य पञ्चायसास् तीक्ष्णाः सिताः पीतमुखाः शराः
  
५।०४४।०२०च् शिरस्त्य् उत्पलपत्राभा दुर्धरेण निपातिताः
  
५।०४४।०२१अ स तैः पञ्चभिर् आविद्धः शरैः शिरसि वानरः
  
५।०४४।०२१च् उत्पपात नदन् व्योम्नि दिशो दश विनादयन्
  
५।०४४।०२२अ ततस् तु दुर्धरो वीरः सरथः सज्जकार्मुकः
  
५।०४४।०२२च् किरञ् शरशतैर् नैकैर् अभिपेदे महाबलः
  
५।०४४।०२३अ स कपिर् वारयाम् आस तं व्योम्नि शरवर्षिणम्
  
५।०४४।०२३च् वृष्टिमन्तं पयोदान्ते पयोदम् इव मारुतः
  
५।०४४।०२४अ अर्द्यमानस् ततस् तेन दुर्धरेणानिलात्मजः
  
५।०४४।०२४च् चकार निनदं भूयो व्यवर्धत च वेगवान्
  
५।०४४।०२५अ स दूरं सहसोत्पत्य दुर्धरस्य रथे हरिः
  
५।०४४।०२५च् निपपात महावेगो विद्युद्राशिर् गिराव् इव
  
५।०४४।०२६अ ततस् तं मथिताष्टाश्वं रथं भग्नाक्षकूवरम्
  
५।०४४।०२६च् विहाय न्यपतद् भूमौ दुर्धरस् त्यक्तजीवितः
  
५।०४४।०२७अ तं विरूपाक्षयूपाक्षौ दृष्ट्वा निपतितं भुवि
  
५।०४४।०२७च् संजातरोषौ दुर्धर्षाव् उत्पेततुर् अरिंदमौ
  
५।०४४।०२८अ स ताभ्यां सहसोत्पत्य विष्ठितो विमले ऽम्बरे
  
५।०४४।०२८च् मुद्गराभ्यां महाबाहुर् वक्षस्य् अभिहतः कपिः
  
५।०४४।०२९अ तयोर् वेगवतोर् वेगं विनिहत्य महाबलः
  
५।०४४।०२९च् निपपात पुनर् भूमौ सुपर्णसमविक्रमः
  
५।०४४।०३०अ स सालवृक्षम् आसाद्य समुत्पाट्य च वानरः
  
५।०४४।०३०च् ताव् उभौ राक्षसौ वीरौ जघान पवनात्मजः
  
५।०४४।०३१अ ततस् तांस् त्रीन् हताञ् ज्ञात्वा वानरेण तरस्विना
  
५।०४४।०३१च् अभिपेदे महावेगः प्रसह्य प्रघसो हरिम्
  
५।०४४।०३२अ भासकर्णश् च संक्रुद्धः शूलम् आदाय वीर्यवान्
  
५।०४४।०३२च् एकतः कपिशार्दूलं यशस्विनम् अवस्थितौ
  
५।०४४।०३३अ पट्टिशेन शिताग्रेण प्रघसः प्रत्यपोथयत्
  
५।०४४।०३३च् भासकर्णश् च शूलेन राक्षसः कपिसत्तमम्
  
५।०४४।०३४अ स ताभ्यां विक्षतैर् गात्रैर् असृग्दिग्धतनूरुहः
  
५।०४४।०३४च् अभवद् वानरः क्रुद्धो बालसूर्यसमप्रभः
  
५।०४४।०३५अ समुत्पाट्य गिरेः शृङ्गं समृगव्यालपादपम्
  
५।०४४।०३५च् जघान हनुमान् वीरो राक्षसौ कपिकुञ्जरः
  
५।०४४।०३६अ ततस् तेष्व् अवसन्नेषु सेनापतिषु पञ्चसु
  
५।०४४।०३६च् बलं तद् अवशेषं तु नाशयाम् आस वानरः
  
५।०४४।०३७अ अश्वैर् अश्वान् गजैर् नागान् योधैर् योधान् रथै रथान्
  
५।०४४।०३७च् स कपिर् नाशयाम् आस सहस्राक्ष इवासुरान्
  
५।०४४।०३८अ हतैर् नागैश् च तुरगैर् भग्नाक्षैश् च महारथैः
  
५।०४४।०३८च् हतैश् च राक्षसैर् भूमी रुद्धमार्गा समन्ततः
  
५।०४४।०३९अ ततः कपिस् तान् ध्वजिनीपतीन् रणे; निहत्य वीरान् सबलान् सवाहनान्
  
५।०४४।०३९च् तद् एव वीरः परिगृह्य तोरणं; कृतक्षणः काल इव प्रजाक्षये
  
५।०४५।००१अ सेनापतीन् पञ्च स तु प्रमापितान्; हनूमता सानुचरान् सवाहनान्
  
५।०४५।००१च् समीक्ष्य राजा समरोद्धतोन्मुखं; कुमारम् अक्षं प्रसमैक्षताक्षतम्
  
५।०४५।००२अ स तस्य दृष्ट्यर्पणसंप्रचोदितः; प्रतापवान् काञ्चनचित्रकार्मुकः
  
५।०४५।००२च् समुत्पपाताथ सदस्य् उदीरितो; द्विजातिमुख्यैर् हविषेव पावकः
  
५।०४५।००३अ ततो महद् बालदिवाकरप्रभं; प्रतप्तजाम्बूनदजालसंततम्
  
५।०४५।००३च् रथां समास्थाय ययौ स वीर्यवान्; महाहरिं तं प्रति नैरृतर्षभः
  
५।०४५।००४अ ततस् तपःसंग्रहसंचयार्जितं; प्रतप्तजाम्बूनदजालशोभितम्
  
५।०४५।००४च् पताकिनं रत्नविभूषितध्वजं; मनोजवाष्टाश्ववरैः सुयोजितम्
  
५।०४५।००५अ सुरासुराधृष्यम् असंगचारिणं; रविप्रभं व्योमचरं समाहितम्
  
५।०४५।००५च् सतूणम् अष्टासिनिबद्धबन्धुरं; यथाक्रमावेशितशक्तितोमरम्
  
५।०४५।००६अ विराजमानं प्रतिपूर्णवस्तुना; सहेमदाम्ना शशिसूर्यवर्वसा
  
५।०४५।००६च् दिवाकराभं रथम् आस्थितस् ततः; स निर्जगामामरतुल्यविक्रमः
  
५।०४५।००७अ स पूरयन् खं च महीं च साचलां; तुरंगमतङ्गमहारथस्वनैः
  
५।०४५।००७च् बलैः समेतैः स हि तोरणस्थितं; समर्थम् आसीनम् उपागमत् कपिम्
  
५।०४५।००८अ स तं समासाद्य हरिं हरीक्षणो; युगान्तकालाग्निम् इव प्रजाक्षये
  
५।०४५।००८च् अवस्थितं विस्मितजातसंभ्रमः; समैक्षताक्षो बहुमानचक्षुषा
  
५।०४५।००९अ स तस्य वेगं च कपेर् महात्मनः; पराक्रमं चारिषु पार्ह्तिवात्मजः
  
५।०४५।००९च् विचारयन् खं च बलं महाबलो; हिमक्षये सूर्य इवाभिवर्धते
  
५।०४५।०१०अ स जातमन्युः प्रसमीक्ष्य विक्रमं; स्थिरः स्थितः संयति दुर्निवारणम्
  
५।०४५।०१०च् समाहितात्मा हनुमन्तम् आहवे; प्रचोदयाम् आस शरैस् त्रिभिः शितैः
  
५।०४५।०११अ ततः कपिं तं प्रसमीक्ष्य गर्वितं; जितश्रमं शत्रुपराजयोर् जितम्
  
५।०४५।०११च् अवैक्षताक्षः समुदीर्णमानसः; सबाणपाणिः प्रगृहीतकार्मुकः
  
५।०४५।०१२अ स हेमनिष्काङ्गदचारुकुण्डलः; समाससादाशु पराक्रमः कपिम्
  
५।०४५।०१२च् तयोर् बभूवाप्रतिमः समागमः; सुरासुराणाम् अपि संभ्रमप्रदः
  
५।०४५।०१३अ ररास भूमिर् न तताप भानुमान्; ववौ न वायुः प्रचचाल चाचलः
  
५।०४५।०१३च् कपेः कुमारस्य च वीक्ष्य संयुगं; ननाद च द्यौर् उदधिश् च चुक्षुभे
  
५।०४५।०१४अ ततः स वीरः सुमुखान् पतत्रिणः; सुवर्णपुङ्खान् सविषान् इवोरगान्
  
५।०४५।०१४च् समाधिसंयोगविमोक्षतत्त्वविच्; छरान् अथ त्रीन् कपिमूर्ध्न्य् अपातयत्
  
५।०४५।०१५अ स तैः शरैर् मूर्ध्नि समं निपातितैः; क्षरन्न् असृग्दिग्धविवृत्तलोचनः
  
५।०४५।०१५च् नवोदितादित्यनिभः शरांशुमान्; व्यराजतादित्य इवांशुमालिकः
  
५।०४५।०१६अ ततः स पिङ्गाधिपमन्त्रिसत्तमः; समीक्ष्य तं राजवरात्मजं रणे
  
५।०४५।०१६च् उदग्रचित्रायुधचित्रकार्मुकं; जहर्ष चापूर्यत चाहवोन्मुखः
  
५।०४५।०१७अ स मन्दराग्रस्थ इवांशुमाली; विवृद्धकोपो बलवीर्यसंयुतः
  
५।०४५।०१७च् कुमारम् अक्षं सबलं सवाहनं; ददाह नेत्राग्निमरीचिभिस् तदा
  
५।०४५।०१८अ ततः स बाणासनशक्रकार्मुकः; शरप्रवर्षो युधि राक्षसाम्बुदः
  
५।०४५।०१८च् शरान् मुमोचाशु हरीश्वराचले; बलाहको वृष्टिम् इवाचलोत्तमे
  
५।०४५।०१९अ ततः कपिस् तं रणचण्डविक्रमं; विवृद्धतेजोबलवीर्यसायकम्
  
५।०४५।०१९च् कुमारम् अक्षं प्रसमीक्ष्य संयुगे; ननाद हर्षाद् घनतुल्यविक्रमः
  
५।०४५।०२०अ स बालभावाद् युधि वीर्यदर्पितः; प्रवृद्धमन्युः क्षतजोपमेक्षणः
  
५।०४५।०२०च् समाससादाप्रतिमं रणे कपिं; गजो महाकूपम् इवावृतं तृणैः
  
५।०४५।०२१अ स तेन बाणैः प्रसभं निपातितैश्; चकार नादं घननादनिःस्वनः
  
५।०४५।०२१च् समुत्पपाताशु नभः स मारुतिर्; भुजोरुविक्षेपण घोरदर्शनः
  
५।०४५।०२२अ समुत्पतन्तं समभिद्रवद् बली; स राक्षसानां प्रवरः प्रतापवान्
  
५।०४५।०२२च् रथी रथश्रेष्ठतमः किरञ् शरैः; पयोधरः शैलम् इवाश्मवृष्टिभिः
  
५।०४५।०२३अ स ताञ् शरांस् तस्य विमोक्षयन् कपिश्; चचार वीरः पथि वायुसेविते
  
५।०४५।०२३च् शरान्तरे मारुतवद् विनिष्पतन्; मनोजवः संयति चण्डविक्रमः
  
५।०४५।०२४अ तम् आत्तबाणासनम् आहवोन्मुखं; खम् आस्तृणन्तं विविधैः शरोत्तमैः
  
५।०४५।०२४च् अवैक्षताक्षं बहुमानचक्षुषा; जगाम चिन्तां च स मारुतात्मजः
  
५।०४५।०२५अ ततः शरैर् भिन्नभुजान्तरः कपिः; कुमारवर्येण महात्मना नदन्
  
५।०४५।०२५च् महाभुजः कर्मविशेषतत्त्वविद्; विचिन्तयाम् आस रणे पराक्रमम्
  
५।०४५।०२६अ अबालवद् बालदिवाकरप्रभः; करोत्य् अयं कर्म महन् महाबलः
  
५।०४५।०२६च् न चास्य सर्वाहवकर्मशोभिनः; प्रमापणे मे मतिर् अत्र जायते
  
५।०४५।०२७अ अयं महात्मा च महांश् च वीर्यतः; समाहितश् चातिसहश् च संयुगे
  
५।०४५।०२७च् असंशयं कर्मगुणोदयाद् अयं; सनागयक्षैर् मुनिभिश् च पूजितः
  
५।०४५।०२८अ पराक्रमोत्साहविवृद्धमानसः; समीक्षते मां प्रमुखागतः स्थितः
  
५।०४५।०२८च् पराक्रमो ह्य् अस्य मनांसि कम्पयेत्; सुरासुराणाम् अपि शीघ्रकारिणः
  
५।०४५।०२९अ न खल्व् अयं नाभिभवेद् उपेक्षितः; पराक्रमो ह्य् अस्य रणे विवर्धते
  
५।०४५।०२९च् प्रमापणं त्व् एव ममास्य रोचते; न वर्धमानो ऽग्निर् उपेक्षितुं क्षमः
  
५।०४५।०३०अ इति प्रवेगं तु परस्य तर्कयन्; स्वकर्मयोगं च विधाय वीर्यवान्
  
५।०४५।०३०च् चकार वेगं तु महाबलस् तदा; मतिं च चक्रे ऽस्य वधे महाकपिः
  
५।०४५।०३१अ स तस्य तान् अष्टहयान् महाजवान्; समाहितान् भारसहान् विवर्तने
  
५।०४५।०३१च् जघान वीरः पथि वायुसेविते; तलप्रहालैः पवनात्मजः कपिः
  
५।०४५।०३२अ ततस् तलेनाभिहतो महारथः; स तस्य पिङ्गाधिपमन्त्रिनिर्जितः
  
५।०४५।०३२च् स भग्ननीडः परिमुक्तकूबरः; पपात भूमौ हतवाजिर् अम्बरात्
  
५।०४५।०३३अ स तं परित्यज्य महारथो रथं; सकार्मुकः खड्गधरः खम् उत्पतत्
  
५।०४५।०३३च् तपोऽभियोगाद् ऋषिर् उग्रवीर्यवान्; विहाय देहं मरुताम् इवालयम्
  
५।०४५।०३४अ ततः कपिस् तं विचरन्तम् अम्बरे; पतत्रिराजानिलसिद्धसेविते
  
५।०४५।०३४च् समेत्य तं मारुतवेगविक्रमः; क्रमेण जग्राह च पादयोर् दृढम्
  
५।०४५।०३५अ स तं समाविध्य सहस्रशः कपिर्; महोरगं गृह्य इवाण्डजेश्वरः
  
५।०४५।०३५च् मुमोच वेगात् पितृतुल्यविक्रमो; महीतले संयति वानरोत्तमः
  
५।०४५।०३६अ स भग्नबाहूरुकटीशिरो धरः; क्षरन्न् असृन् निर्मथितास्थिलोचनः
  
५।०४५।०३६च् स भिन्नसंधिः प्रविकीर्णबन्धनो; हतः क्षितौ वायुसुतेन राक्षसः
  
५।०४५।०३७अ महाकपिर् भूमितले निपीड्य तं; चकार रक्षोऽधिपतेर् महद् भयम्
  
५।०४५।०३८अ महर्षिभिश् चक्रचरैर् महाव्रतैः; समेत्य भूतैश् च सयक्षपन्नगैः
  
५।०४५।०३८च् सुरैश् च सेन्द्रैर् भृशजातविस्मयैर्; हते कुमारे स कपिर् निरीक्षितः
  
५।०४५।०३९अ निहत्य तं वज्रसुतोपमप्रभं; कुमारम् अक्षं क्षतजोपमेक्षणम्
  
५।०४५।०३९च् तद् एव वीरो ऽभिजगाम तोरणं; कृतक्षणः काल इव प्रजाक्षये
  
५।०४६।००१अ ततस् तु रक्षोऽधिपतिर् महात्मा; हनूमताक्षे निहते कुमारे
  
५।०४६।००१च् मनः समाधाय तदेन्द्रकल्पं; समादिदेशेन्द्रजितं स रोषात्
  
५।०४६।००२अ त्वम् अस्त्रविच् छस्त्रभृतां वरिष्ठः; सुरासुराणाम् अपि शोकदाता
  
५।०४६।००२च् सुरेषु सेन्द्रेषु च दृष्टकर्मा; पितामहाराधनसंचितास्त्रः
  
५।०४६।००३अ तवास्त्रबलम् आसाद्य नासुरा न मरुद्गणाः
  
५।०४६।००३च् न कश् चित् त्रिषु लोकेषु संयुगे न गतश्रमः
  
५।०४६।००४अ भुजवीर्याभिगुप्तश् च तपसा चाभिरक्षितः
  
५।०४६।००४च् देशकालविभागज्ञस् त्वम् एव मतिसत्तमः
  
५।०४६।००५अ न ते ऽस्त्य् अशक्यं समरेषु कर्मणा; न ते ऽस्त्य् अकार्यं मतिपूर्वमन्त्रणे
  
५।०४६।००५च् न सो ऽस्ति कश् चित् त्रिषु संग्रहेषु वै; न वेद यस् ते ऽस्त्रबलं बलं च ते
  
५।०४६।००६अ ममानुरूपं तपसो बलं च ते; पराक्रमश् चास्त्रबलं च संयुगे
  
५।०४६।००६च् न त्वां समासाद्य रणावमर्दे; मनः श्रमं गच्छति निश्चितार्थम्
  
५।०४६।००७अ निहता इंकराः सर्वे जम्बुमाली च राक्षसः
  
५।०४६।००७च् अमात्यपुत्रा वीराश् च पञ्च सेनाग्रयायिनः
  
५।०४६।००८अ सहोदरस् ते दयितः कुमारो ऽक्षश् च सूदितः
  
५।०४६।००८च् न तु तेष्व् एव मे सारो यस् त्वय्य् अरिनिषूदन
  
५।०४६।००९अ इदं हि दृष्ट्वा मतिमन् महद् बलं; कपेः प्रभावं च पराक्रमं च
  
५।०४६।००९च् त्वम् आत्मनश् चापि समीक्ष्य सारं; कुरुष्व वेगं स्वबलानुरूपम्
  
५।०४६।०१०अ बलावमर्दस् त्वयि संनिकृष्टे; यथा गते शाम्यति शान्तशत्रौ
  
५।०४६।०१०च् तथा समीक्ष्यात्मबलं परं च; समारभस्वास्त्रविदां वरिष्ठ
  
५।०४६।०११अ न खल्व् इयं मतिः श्रेष्ठा यत् त्वां संप्रेषयाम्य् अहम्
  
५।०४६।०११च् इयं च राजधर्माणां क्षत्रस्य च मतिर् मता
  
५।०४६।०१२अ नानाशस्त्रैश् च संग्रामे वैशारद्यम् अरिंदम
  
५।०४६।०१२च् अवश्यम् एव बोद्धव्यं काम्यश् च विजयो रणे
  
५।०४६।०१३अ ततः पितुस् तद् वचनं निशम्य; प्रदक्षिणं दक्षसुतप्रभावः
  
५।०४६।०१३च् चकार भर्तारम् अदीनसत्त्वो; रणाय वीरः प्रतिपन्नबुद्धिः
  
५।०४६।०१४अ ततस् तैः स्वगणैर् इष्टैर् इन्द्रजित् प्रतिपूजितः
  
५।०४६।०१४च् युद्धोद्धतकृतोत्साहः संग्रामं प्रतिपद्यत
  
५।०४६।०१५अ श्रीमान् पद्मपलाशाक्षो राक्षसाधिपतेः सुतः
  
५।०४६।०१५च् निर्जगाम महातेजाः समुद्र इव पर्वसु
  
५।०४६।०१६अ स पक्षि राजोपमतुल्यवेगैर्; व्यालैश् चतुर्भिः सिततीक्ष्णदंष्ट्रैः
  
५।०४६।०१६च् रथं समायुक्तम् असंगवेगं; समारुरोहेन्द्रजिद् इन्द्रकल्पः
  
५।०४६।०१७अ स रथी धन्विनां श्रेष्ठः शस्त्रज्ञो ऽस्त्रविदां वरः
  
५।०४६।०१७च् रथेनाभिययौ क्षिप्रं हनूमान् यत्र सो ऽभवत्
  
५।०४६।०१८अ स तस्य रथनिर्घोषं ज्यास्वनं कार्मुकस्य च
  
५।०४६।०१८च् निशम्य हरिवीरो ऽसौ संप्रहृष्टतरो ऽभवत्
  
५।०४६।०१९अ सुमहच् चापम् आदाय शितशल्यांश् च सायकान्
  
५।०४६।०१९च् हनूमन्तम् अभिप्रेत्य जगाम रणपण्डितः
  
५।०४६।०२०अ तस्मिंस् ततः संयति जातहर्षे; रणाय निर्गच्छति बाणपाणौ
  
५।०४६।०२०च् दिशश् च सर्वाः कलुषा बभूवुर्; मृगाश् च रौद्रा बहुधा विनेदुः
  
५।०४६।०२१अ समागतास् तत्र तु नागयक्षा; महर्षयश् चक्रचराश् च सिद्धाः
  
५।०४६।०२१च् नभः समावृत्य च पक्षिसंघा; विनेदुर् उच्चैः परमप्रहृष्टाः
  
५।०४६।०२२अ आयन्तं सरथं दृष्ट्वा तूर्णम् इन्द्रजितं कपिः
  
५।०४६।०२२च् विननाद महानादं व्यवर्धत च वेगवान्
  
५।०४६।०२३अ इन्द्रजित् तु रथं दिव्यम् आस्थितश् चित्रकार्मुकः
  
५।०४६।०२३च् धनुर् विस्फारयाम् आस तडिदूर्जितनिःस्वनम्
  
५।०४६।०२४अ ततः समेताव् अतितीक्ष्णवेगौ; महाबलौ तौ रणनिर्विशङ्कौ
  
५।०४६।०२४च् कपिश् च रक्षोऽधिपतेश् च पुत्रः; सुरासुरेन्द्राव् इव बद्धवैरौ
  
५।०४६।०२५अ स तस्य वीरस्य महारथस्या; धनुष्मतः संयति संमतस्य
  
५।०४६।०२५च् शरप्रवेगं व्यहनत् प्रवृद्धश्; चचार मार्गे पितुर् अप्रमेयः
  
५।०४६।०२६अ ततः शरान् आयततीक्ष्णशल्यान्; सुपत्रिणः काञ्चनचित्रपुङ्खान्
  
५।०४६।०२६च् मुमोच वीरः परवीरहन्ता; सुसंततान् वज्रनिपातवेगान्
  
५।०४६।०२७अ स तस्य तत् स्यन्दननिःस्वनं च; मृदङ्गभेरीपटहस्वनं च
  
५।०४६।०२७च् विकृष्यमाणस्य च कार्मुकस्य; निशम्य घोषं पुनर् उत्पपात
  
५।०४६।०२८अ शराणाम् अन्तरेष्व् आशु व्यवर्तत महाकपिः
  
५।०४६।०२८च् हरिस् तस्याभिलक्षस्य मोक्षयंल् लक्ष्यसंग्रहम्
  
५।०४६।०२९अ शराणाम् अग्रतस् तस्य पुनः समभिवर्तत
  
५।०४६।०२९च् प्रसार्य हस्तौ हनुमान् उत्पपातानिलात्मजः
  
५।०४६।०३०अ ताव् उभौ वेगसंपन्नौ रणकर्मविशारदौ
  
५।०४६।०३०च् सर्वभूतमनोग्राहि चक्रतुर् युद्धम् उत्तमम्
  
५।०४६।०३१अ हनूमतो वेद न राक्षसो ऽन्तरं; न मारुतिस् तस्य महात्मनो ऽन्तरम्
  
५।०४६।०३१च् परस्परं निर्विषहौ बभूवतुः; समेत्य तौ देवसमानविक्रमौ
  
५।०४६।०३२अ ततस् तु लक्ष्ये स विहन्यमाने; शरेषु मोघेषु च संपतत्सु
  
५।०४६।०३२च् जगाम चिन्तां महतीं महात्मा; समाधिसंयोगसमाहितात्मा
  
५।०४६।०३३अ ततो मतिं राक्षसराजसूनुश्; चकार तस्मिन् हरिवीरमुख्ये
  
५।०४६।०३३च् अवध्यतां तस्य कपेः समीक्ष्य; कथं निगच्छेद् इति निग्रहार्थम्
  
५।०४६।०३४अ ततः पैतामहां वीरः सो ऽस्त्रम् अस्त्रविदां वरः
  
५।०४६।०३४च् संदधे सुमहातेजास् तं हरिप्रवरं प्रति
  
५।०४६।०३५अ अवध्यो ऽयम् इति ज्ञात्वा तम् अस्त्रेणास्त्रतत्त्ववित्
  
५।०४६।०३५च् निजग्राह महाबाहुर् मारुतात्मजम् इन्द्रजित्
  
५।०४६।०३६अ तेन बद्धस् ततो ऽस्त्रेण राक्षसेन स वानरः
  
५।०४६।०३६च् अभवन् निर्विचेष्टश् च पपात च महीतले
  
५।०४६।०३७अ ततो ऽथ बुद्ध्वा स तदास्त्रबन्धं; प्रभोः प्रभावाद् विगताल्पवेगः
  
५।०४६।०३७च् पितामहानुग्रहम् आत्मनश् च; विचिन्तयाम् आस हरिप्रवीरः
  
५।०४६।०३८अ ततः स्वायम्भुवैर् मन्त्रैर् ब्रह्मास्त्रम् अभिमन्त्रितम्
  
५।०४६।०३८च् हनूमांश् चिन्तयाम् आस वरदानं पितामहात्
  
५।०४६।०३९अ न मे ऽस्त्रबन्धस्य च शक्तिर् अस्ति; विमोक्षणे लोकगुरोः प्रभावात्
  
५।०४६।०३९च् इत्य् एवम् एवंविहितो ऽस्त्रबन्धो; मयात्मयोनेर् अनुवर्तितव्यः
  
५।०४६।०४०अ स वीर्यम् अस्त्रस्य कपिर् विचार्य; पितामहानुग्रहम् आत्मनश् च
  
५।०४६।०४०च् विमोक्षशक्तिं परिचिन्तयित्वा; पितामहाज्ञाम् अनुवर्तते स्म
  
५।०४६।०४१अ अस्त्रेणापि हि बद्धस्य भयं मम न जायते
  
५।०४६।०४१च् पितामहमहेन्द्राभ्यां रक्षितस्यानिलेन च
  
५।०४६।०४२अ ग्रहणे चापि रक्षोभिर् महन् मे गुणदर्शनम्
  
५।०४६।०४२च् राक्षसेन्द्रेण संवादस् तस्माद् गृह्णन्तु मां परे
  
५।०४६।०४३अ स निश्चितार्थः परवीरहन्ता; समीक्ष्य करी विनिवृत्तचेष्टः
  
५।०४६।०४३च् परैः प्रसह्याभिगतैर् निगृह्य; ननाद तैस् तैः परिभर्त्स्यमानः
  
५।०४६।०४४अ ततस् तं राक्षसा दृष्ट्वा निर्विचेष्टम् अरिंदमम्
  
५।०४६।०४४च् बबन्धुः शणवल्कैश् च द्रुमचीरैश् च संहतैः
  
५।०४६।०४५अ स रोचयाम् आस परैश् च बन्धनं; प्रसह्य वीरैर् अभिनिग्रहं च
  
५।०४६।०४५च् कौतूहलान् मां यदि राक्षसेन्द्रो; द्रष्टुं व्यवस्येद् इति निश्चितार्थः
  
५।०४६।०४६अ स बद्धस् तेन वल्केन विमुक्तो ऽस्त्रेण वीर्यवान्
  
५।०४६।०४६च् अस्त्रबन्धः स चान्यं हि न बन्धम् अनुवर्तते
  
५।०४६।०४७अ अथेन्द्रजित् तं द्रुमचीरबन्धं; विचार्य वीरः कपिसत्तमं तम्
  
५।०४६।०४७च् विमुक्तम् अस्त्रेण जगाम चिन्ताम्; अन्येन बद्धो ह्य् अनुवर्तते ऽस्त्रम्
  
५।०४६।०४८अ अहो महत् कर्म कृतं निरर्थकं; न राक्षसैर् मन्त्रगतिर् विमृष्टा
  
५।०४६।०४८च् पुनश् च नास्त्रे विहते ऽस्त्रम् अन्यत्; प्रवर्तते संशयिताः स्म सर्वे
  
५।०४६।०४९अ अस्त्रेण हनुमान् मुक्तो नात्मानम् अवबुध्यते
  
५।०४६।०४९च् कृष्यमाणस् तु रक्षोभिस् तैश् च बन्धैर् निपीडितः
  
५।०४६।०५०अ हन्यमानस् ततः क्रूरै राक्षसैः काष्ठमुष्टिभिः
  
५।०४६।०५०च् समीपं राक्षसेन्द्रस्य प्राकृष्यत स वानरः
  
५।०४६।०५१अ अथेन्द्रजित् तं प्रसमीक्ष्य मुक्तम्; अस्त्रेण बद्धं द्रुमचीरसूत्रैः
  
५।०४६।०५१च् व्यदर्शयत् तत्र महाबलं तं; हरिप्रवीरं सगणाय राज्ञे
  
५।०४६।०५२अ तं मत्तम् इव मातङ्गं बद्धं कपिवरोत्तमम्
  
५।०४६।०५२च् राक्षसा राक्षसेन्द्राय रावणाय न्यवेदयन्
  
५।०४६।०५३अ को ऽयं कस्य कुतो वापि किं कार्यं को व्यपाश्रयः
  
५।०४६।०५३च् इति राक्षसवीराणां तत्र संजज्ञिरे कथाः
  
५।०४६।०५४अ हन्यतां दह्यतां वापि भक्ष्यताम् इति चापरे
  
५।०४६।०५४च् राक्षसास् तत्र संक्रुद्धाः परस्परम् अथाब्रुवन्
  
५।०४६।०५५अ अतीत्य मार्गं सहसा महात्मा; स तत्र रक्षोऽधिपपादमूले
  
५।०४६।०५५च् ददर्श राज्ञः परिचारवृद्धान्; गृहं महारत्नविभूषितं च
  
५।०४६।०५६अ स ददर्श महातेजा रावणः कपिसत्तमम्
  
५।०४६।०५६च् रक्षोभिर् विकृताकारैः कृष्यमाणम् इतस् ततः
  
५।०४६।०५७अ राक्षसाधिपतिं चापि ददर्श कपिसत्तमः
  
५।०४६।०५७च् तेजोबलसमायुक्तं तपन्तम् इव भास्करम्
  
५।०४६।०५८अ स रोषसंवर्तितताम्रदृष्टिर्; दशाननस् तं कपिम् अन्ववेक्ष्य
  
५।०४६।०५८च् अथोपविष्टान् कुलशीलवृद्धान्; समादिशत् तं प्रति मन्त्रमुख्यान्
  
५।०४६।०५९अ यथाक्रमं तैः स कपिश् च पृष्टः; कार्यार्थम् अर्थस्य च मूलम् आदौ
  
५।०४६।०५९च् निवेदयाम् आस हरीश्वरस्य; दूतः सकाशाद् अहम् आगतो ऽस्मि
  
५।०४७।००१अ ततः स कर्मणा तस्य विस्मितो भीमविक्रमः
  
५।०४७।००१च् हनुमान् रोषताम्राक्षो रक्षोऽधिपम् अवैक्षत
  
५।०४७।००२अ भाजमानं महार्हेण काञ्चनेन विराजता
  
५।०४७।००२च् मुक्ताजालावृतेनाथ मुकुटेन महाद्युतिम्
  
५।०४७।००३अ वज्रसंयोगसंयुक्तैर् महार्हमणिविग्रहैः
  
५।०४७।००३च् हैमैर् आभरणैश् चित्रैर् मनसेव प्रकल्पितैः
  
५।०४७।००४अ महार्हक्षौमसंवीतं रक्तचन्दनरूषितम्
  
५।०४७।००४च् स्वनुलिप्तं विचित्राभिर् विविधभिश् च भक्तिभिः
  
५।०४७।००५अ विपुलैर् दर्शनीयैश् च रक्षाक्षैर् भीमदर्शनैः
  
५।०४७।००५च् दीप्ततीक्ष्णमहादंष्ट्रैः प्रलम्बदशनच्छदैः
  
५।०४७।००६अ शिरोभिर् दशभिर् वीरं भ्राजमानं महौजसं
  
५।०४७।००६च् नानाव्यालसमाकीर्णैः शिखरैर् इव मन्दरम्
  
५।०४७।००७अ नीलाञ्जनचय प्रख्यं हारेणोरसि राजता
  
५।०४७।००७च् पूर्णचन्द्राभवक्त्रेण सबलाकम् इवाम्बुदम्
  
५।०४७।००८अ बाहुभिर् बद्धकेयूरैश् चन्दनोत्तमरूषितैः
  
५।०४७।००८च् भ्राजमानाङ्गदैः पीनैः पञ्चशीर्षैर् इवोरगैः
  
५।०४७।००९अ महति स्फाटिके चित्रे रत्नसंयोगसंस्कृते
  
५।०४७।००९च् उत्तमास्तरणास्तीर्णे उपविष्टं वरासने
  
५।०४७।०१०अ अलंकृताभिर् अत्यर्थं प्रमदाभिः समन्ततः
  
५।०४७।०१०च् वालव्यजनहस्ताभिर् आरात् समुपसेवितम्
  
५।०४७।०११अ दुर्धरेण प्रहस्तेन महापार्श्वेन रक्षसा
  
५।०४७।०११च् मन्त्रिभिर् मन्त्रतत्त्वज्ञैर् निकुम्भेन च मन्त्रिणा
  
५।०४७।०१२अ उपोपविष्टं रक्षोभिश् चतुर्भिर् बलदर्पितैः
  
५।०४७।०१२च् कृत्स्नैः परिवृतं लोकं चतुर्भिर् इव सागरैः
  
५।०४७।०१३अ मन्त्रिभिर् मन्त्रतत्त्वज्ञैर् अन्यैश् च शुभबुद्धिभिः
  
५।०४७।०१३च् अन्वास्यमानं सचिवैः सुरैर् इव सुरेश्वरम्
  
५।०४७।०१४अ अपश्यद् राक्षसपतिं हनूमान् अतितेजसं
  
५।०४७।०१४च् विष्ठितं मेरुशिखरे सतोयम् इव तोयदम्
  
५।०४७।०१५अ स तैः संपीड्यमानो ऽपि रक्षोभिर् भीमविक्रमैः
  
५।०४७।०१५च् विस्मयं परमं गत्वा रक्षोऽधिपम् अवैक्षत
  
५।०४७।०१६अ भ्राजमानं ततो दृष्ट्वा हनुमान् राक्षसेश्वरम्
  
५।०४७।०१६च् मनसा चिन्तयाम् आस तेजसा तस्य मोहितः
  
५।०४७।०१७अ अहो रूपम् अहो धैर्यम् अहो सत्त्वम् अहो द्युतिः
  
५।०४७।०१७च् अहो राक्षसराजस्य सर्वलक्षणयुक्तता
  
५।०४७।०१८अ यद्य् अधर्मो न बलवान् स्याद् अयं राक्षसेश्वरः
  
५।०४७।०१८च् स्याद् अयं सुरलोकस्य सशक्रस्यापि रक्षिता
  
५।०४७।०१९अ तेन बिभ्यति खल्व् अस्माल् लोकाः सामरदानवाः
  
५।०४७।०१९च् अयं ह्य् उत्सहते क्रुद्धः कर्तुम् एकार्णवं जगत्
  
५।०४७।०२०अ इति चिन्तां बहुविधाम् अकरोन् मतिमान् कपिः
  
५।०४७।०२०च् दृष्ट्वा राक्षसराजस्य प्रभावम् अमितौजसः
  
५।०४८।००१अ तम् उद्वीक्ष्य महाबाहुः पिङ्गाक्षं पुरतः स्थितम्
  
५।०४८।००१च् रोषेण महताविष्टो रावणो लोकरावणः
  
५।०४८।००२अ स राजा रोषताम्राक्षः प्रहस्तं मन्त्रिसत्तमम्
  
५।०४८।००२च् कालयुक्तम् उवाचेदं वचो विपुलम् अर्थवत्
  
५।०४८।००३अ दुरात्मा पृच्छ्यताम् एष कुतः किं वास्य कारणम्
  
५।०४८।००३च् वनभङ्गे च को ऽस्यार्थो राक्षसीनां च तर्जने
  
५।०४८।००४अ रावणस्य वचः श्रुत्वा प्रहस्तो वाक्यम् अब्रवीत्
  
५।०४८।००४च् समाश्वसिहि भद्रं ते न भीः कार्या त्वया कपे
  
५।०४८।००५अ यदि तावत् त्वम् इन्द्रेण प्रेषितो रावणालयम्
  
५।०४८।००५च् तत्त्वम् आख्याहि मा ते भूद् भयं वानर मोक्ष्यसे
  
५।०४८।००६अ यदि वैश्रवणस्य त्वं यमस्य वरुणस्य च
  
५।०४८।००६च् चारुरूपम् इदं कृत्वा यमस्य वरुणस्य च
  
५।०४८।००७अ विष्णुना प्रेषितो वापि दूतो विजयकाङ्क्षिणा
  
५।०४८।००७च् न हि ते वानरं तेजो रूपमात्रं तु वानरम्
  
५।०४८।००८अ तत्त्वतः कथयस्वाद्य ततो वानर मोक्ष्यसे
  
५।०४८।००८च् अनृतं वदतश् चापि दुर्लभं तव जीवितम्
  
५।०४८।००९अ अथ वा यन्निमित्तस् ते प्रवेशो रावणालये
  
५।०४८।०१०अ एवम् उक्तो हरिवरस् तदा रक्षोगणेश्वरम्
  
५।०४८।०१०च् अब्रवीन् नास्मि शक्रस्य यमस्य वरुणस्य वा
  
५।०४८।०११अ धनदेन न मे सख्यं विष्णुना नास्मि चोदितः
  
५।०४८।०११च् जातिर् एव मम त्व् एषा वानरो ऽहम् इहागतः
  
५।०४८।०१२अ दर्शने राक्षसेन्द्रस्य दुर्लभे तद् इदं मया
  
५।०४८।०१२च् वनं राक्षसराजस्य दर्शनार्थे विनाशितम्
  
५।०४८।०१३अ ततस् ते राक्षसाः प्राप्ता बलिनो युद्धकाङ्क्षिणः
  
५।०४८।०१३च् रक्षणार्थं च देहस्य प्रतियुद्धा मया रणे
  
५।०४८।०१४अ अस्त्रपाशैर् न शक्यो ऽहं बद्धुं देवासुरैर् अपि
  
५।०४८।०१४च् पितामहाद् एव वरो ममाप्य् एषो ऽभ्युपागतः
  
५।०४८।०१५अ राजानं द्रष्टुकामेन मयास्त्रम् अनुवर्तितम्
  
५।०४८।०१५च् विमुक्तो अहम् अस्त्रेण राक्षसैस् त्व् अतिपीडितः
  
५।०४८।०१६अ दूतो ऽहम् इति विज्ञेयो राघवस्यामितौजसः
  
५।०४८।०१६च् श्रूयतां चापि वचनं मम पथ्यम् इदं प्रभो
  
५।०४९।००१अ तं समीक्ष्य महासत्त्वं सत्त्ववान् हरिसत्तमः
  
५।०४९।००१च् वाक्यम् अर्थवद् अव्यग्रस् तम् उवाच दशाननम्
  
५।०४९।००२अ अहं सुग्रीवसंदेशाद् इह प्राप्तस् तवालयम्
  
५।०४९।००२च् राक्षसेन्द्र हरीशस् त्वां भ्राता कुशलम् अब्रवीत्
  
५।०४९।००३अ भ्रातुः शृणु समादेशं सुग्रीवस्य महात्मनः
  
५।०४९।००३च् धर्मार्थोपहितं वाक्यम् इह चामुत्र च क्षमम्
  
५।०४९।००४अ राजा दशरथो नाम रथकुञ्जरवाजिमान्
  
५।०४९।००४च् पितेव बन्धुर् लोकस्य सुरेश्वरसमद्युतिः
  
५।०४९।००५अ ज्येष्ठस् तस्य महाबाहुः पुत्रः प्रियकरः प्रभुः
  
५।०४९।००५च् पितुर् निदेशान् निष्क्रान्तः प्रविष्टो दण्डकावनम्
  
५।०४९।००६अ लक्ष्मणेन सह भ्रात्रा सीतया चापि भार्यया
  
५।०४९।००६च् रामो नाम महातेजा धर्म्यं पन्थानम् आश्रितः
  
५।०४९।००७अ तस्य भार्या वने नष्टा सीता पतिम् अनुव्रता
  
५।०४९।००७च् वैदेहस्य सुता राज्ञो जनकस्य महात्मनः
  
५।०४९।००८अ स मार्गमाणस् तां देवीं राजपुत्रः सहानुजः
  
५।०४९।००८च् ऋश्यमूकम् अनुप्राप्तः सुग्रीवेण च संगतः
  
५।०४९।००९अ तस्य तेन प्रतिज्ञातं सीतायाः परिमार्गणम्
  
५।०४९।००९च् सुग्रीवस्यापि रामेण हरिराज्यं निवेदितम्
  
५।०४९।०१०अ ततस् तेन मृधे हत्वा राजपुत्रेण वालिनम्
  
५।०४९।०१०च् सुग्रीवः स्थापितो राज्ये हर्यृक्षाणां गणेश्वरः
  
५।०४९।०११अ स सीतामार्गणे व्यग्रः सुग्रीवः सत्यसंगरः
  
५।०४९।०११च् हरीन् संप्रेषयाम् आस दिशः सर्वा हरीश्वरः
  
५।०४९।०१२अ तां हरीणां सहस्राणि शतानि नियुतानि च
  
५।०४९।०१२च् दिक्षु सर्वासु मार्गन्ते अधश् चोपरि चाम्बरे
  
५।०४९।०१३अ वैनतेय समाः के चित् के चित् तत्रानिलोपमाः
  
५।०४९।०१३च् असंगगतयः शीघ्रा हरिवीरा महाबलाः
  
५।०४९।०१४अ अहं तु हनुमान् नाम मारुतस्यौरसः सुतः
  
५।०४९।०१४च् सीतायास् तु कृते तूर्णं शतयोजनम् आयतम्
  
५।०४९।०१४ए समुद्रं लङ्घयित्वैव तां दिदृक्षुर् इहागतः
  
५।०४९।०१५अ तद् भवान् दृष्टधर्मार्थस् तपः कृतपरिग्रहः
  
५।०४९।०१५च् परदारान् महाप्राज्ञ नोपरोद्धुं त्वम् अर्हसि
  
५।०४९।०१६अ न हि धर्मविरुद्धेषु बह्व् अपायेषु कर्मसु
  
५।०४९।०१६च् मूलघातिषु सज्जन्ते बुद्धिमन्तो भवद्विधाः
  
५।०४९।०१७अ कश् च लक्ष्मणमुक्तानां रामकोपानुवर्तिनाम्
  
५।०४९।०१७च् शराणाम् अग्रतः स्थातुं शक्तो देवासुरेष्व् अपि
  
५।०४९।०१८अ न चापि त्रिषु लोकेषु राजन् विद्येत कश् चन
  
५।०४९।०१८च् राघवस्य व्यलीकं यः कृत्वा सुखम् अवाप्नुयात्
  
५।०४९।०१९अ तत् त्रिकालहितं वाक्यं धर्म्यम् अर्थानुबन्धि च
  
५।०४९।०१९च् मन्यस्व नरदेवाय जानकी प्रतिदीयताम्
  
५।०४९।०२०अ दृष्टा हीयं मया देवी लब्धं यद् इह दुर्लभम्
  
५।०४९।०२०च् उत्तरं कर्म यच् छेषं निमित्तं तत्र राघवः
  
५।०४९।०२१अ लक्षितेयं मया सीता तथा शोकपरायणा
  
५।०४९।०२१च् गृह्य यां नाभिजानासि पञ्चास्याम् इव पन्नगीम्
  
५।०४९।०२२अ नेयं जरयितुं शक्या सासुरैर् अमरैर् अपि
  
५।०४९।०२२च् विषसंसृष्टम् अत्यर्थं भुक्तम् अन्नम् इवौजसा
  
५।०४९।०२३अ तपःसंतापलब्धस् ते यो ऽयं धर्मपरिग्रहः
  
५।०४९।०२३च् न स नाशयितुं न्याय्य आत्मप्राणपरिग्रहः
  
५।०४९।०२४अ अवध्यतां तपोभिर् यां भवान् समनुपश्यति
  
५।०४९।०२४च् आत्मनः सासुरैर् देवैर् हेतुस् तत्राप्य् अयं महान्
  
५।०४९।०२५अ सुग्रीवो न हि देवो ऽयं नासुरो न च मानुषः
  
५।०४९।०२५च् न राक्षसो न गन्धर्वो न यक्षो न च पन्नगः
  
५।०४९।०२६अ मानुषो राघवो राजन् सुग्रीवश् च हरीश्वरः
  
५।०४९।०२६च् तस्मात् प्राणपरित्राणं कथं राजन् करिष्यसि
  
५।०४९।०२७अ न तु धर्मोपसंहारम् अधर्मफलसंहितम्
  
५।०४९।०२७च् तद् एव फलम् अन्वेति धर्मश् चाधर्मनाशनः
  
५।०४९।०२८अ प्राप्तं धर्मफलं तावद् भवता नात्र संशयः
  
५।०४९।०२८च् फलम् अस्याप्य् अधर्मस्य क्षिप्रम् एव प्रपत्स्यसे
  
५।०४९।०२९अ जनस्थानवधं बुद्ध्वा बुद्ध्वा वालिवधं तथा
  
५।०४९।०२९च् रामसुग्रीवसख्यं च बुध्यस्व हितम् आत्मनः
  
५।०४९।०३०अ कामं खल्व् अहम् अप्य् एकः सवाजिरथकुञ्जराम्
  
५।०४९।०३०च् लङ्कां नाशयितुं शक्तस् तस्यैष तु विनिश्चयः
  
५।०४९।०३१अ रामेण हि प्रतिज्ञातं हर्यृक्षगणसंनिधौ
  
५।०४९।०३१च् उत्सादनम् अमित्राणां सीता यैस् तु प्रधर्षिता
  
५।०४९।०३२अ अपकुर्वन् हि रामस्य साक्षाद् अपि पुरंदरः
  
५।०४९।०३२च् न सुखं प्राप्नुयाद् अन्यः किं पुनस् त्वद्विधो जनः
  
५।०४९।०३३अ यां सीतेत्य् अभिजानासि येयं तिष्ठति ते वशे
  
५।०४९।०३३च् कालरात्रीति तां विद्धि सर्वलङ्काविनाशिनीम्
  
५।०४९।०३४अ तद् अलं कालपाशेन सीता विग्रहरूपिणा
  
५।०४९।०३४च् स्वयं स्कन्धावसक्तेन क्षमम् आत्मनि चिन्त्यताम्
  
५।०४९।०३५अ सीतायास् तेजसा दग्धां रामकोपप्रपीडिताम्
  
५।०४९।०३५च् दह्यमनाम् इमां पश्य पुरीं साट्टप्रतोलिकाम्
  
५।०४९।०३६अ स सौष्ठवोपेतम् अदीनवादिनः; कपेर् निशम्याप्रतिमो ऽप्रियं वचः
  
५।०४९।०३६च् दशाननः कोपविवृत्तलोचनः; समादिशत् तस्य वधं महाकपेः
  
५।०५०।००१अ तस्य तद्वचनं श्रुत्वा वानरस्य महात्मनः
  
५।०५०।००१च् आज्ञापयद् वधं तस्य रावणः क्रोधमूर्छितः
  
५।०५०।००२अ वधे तस्य समाज्ञप्ते रावणेन दुरात्मना
  
५।०५०।००२च् निवेदितवतो दौत्यं नानुमेने विभीषणः
  
५।०५०।००३अ तं रक्षोऽधिपतिं क्रुद्धं तच् च कार्यम् उपस्थितम्
  
५।०५०।००३च् विदित्वा चिन्तयाम् आस कार्यं कार्यविधौ स्थितः
  
५।०५०।००४अ निश्चितार्थस् ततः साम्नापूज्य शत्रुजिदग्रजम्
  
५।०५०।००४च् उवाच हितम् अत्यर्थं वाक्यं वाक्यविशारदः
  
५।०५०।००५अ राजन् धर्मविरुद्धं च लोकवृत्तेश् च गर्हितम्
  
५।०५०।००५च् तव चासदृशं वीर कपेर् अस्य प्रमापणम्
  
५।०५०।००६अ असंशयं शत्रुर् अयं प्रवृद्धः; कृतं ह्य् अनेनाप्रियम् अप्रमेयम्
  
५।०५०।००६च् न दूतवध्यां प्रवदन्ति सन्तो; दूतस्य दृष्टा बहवो हि दण्डाः
  
५।०५०।००७अ वैरूप्याम् अङ्गेषु कशाभिघातो; मौण्ड्यं तथा लक्ष्मणसंनिपातः
  
५।०५०।००७च् एतान् हि दूते प्रवदन्ति दण्डान्; वधस् तु दूतस्य न नः श्रुतो ऽपि
  
५।०५०।००८अ कथं च धर्मार्थविनीतबुद्धिः; परावरप्रत्ययनिश्चितार्थः
  
५।०५०।००८च् भवद्विधः कोपवशे हि तिष्ठेत्; कोपं नियच्छन्ति हि सत्त्ववन्तः
  
५।०५०।००९अ न धर्मवादे न च लोकवृत्ते; न शास्त्रबुद्धिग्रहणेषु वापि
  
५।०५०।००९च् विद्येत कश् चित् तव वीरतुल्यस्; त्वं ह्य् उत्तमः सर्वसुरासुराणाम्
  
५।०५०।०१०अ न चाप्य् अस्य कपेर् घाते कं चित् पश्याम्य् अहं गुणम्
  
५।०५०।०१०च् तेष्व् अयं पात्यतां दण्डो यैर् अयं प्रेषितः कपिः
  
५।०५०।०११अ साधुर् वा यदि वासाधुर् परैर् एष समर्पितः
  
५।०५०।०११च् ब्रुवन् परार्थं परवान् न दूतो वधम् अर्हति
  
५।०५०।०१२अ अपि चास्मिन् हते राजन् नान्यं पश्यामि खेचरम्
  
५।०५०।०१२च् इह यः पुनर् आगच्छेत् परं पारं महोदधिः
  
५।०५०।०१३अ तस्मान् नास्य वधे यत्नः कार्यः परपुरंजय
  
५।०५०।०१३च् भवान् सेन्द्रेषु देवेषु यत्नम् आस्थातुम् अर्हति
  
५।०५०।०१४अ अस्मिन् विनष्टे न हि दूतम् अन्यं; पश्यामि यस् तौ नरराजपुत्रौ
  
५।०५०।०१४च् युद्धाय युद्धप्रियदुर्विनीताव्; उद्योजयेद् दीर्घपथावरुद्धौ
  
५।०५०।०१५अ पराक्रमोत्साहमनस्विनां च; सुरासुराणाम् अपि दुर्जयेन
  
५।०५०।०१५च् त्वया मनोनन्दन नैरृतानां; युद्धायतिर् नाशयितुं न युक्ता
  
५।०५०।०१६अ हिताश् च शूराश् च समाहिताश् च; कुलेषु जाताश् च महागुणेषु
  
५।०५०।०१६च् मनस्विनः शस्त्रभृतां वरिष्ठाः; कोट्यग्रशस्ते सुभृताश् च योधाः
  
५।०५०।०१७अ तद् एकदेशेन बलस्य तावत्; के चित् तवादेशकृतो ऽपयान्तु
  
५।०५०।०१७च् तौ राजपुत्रौ विनिगृह्य मूढौ; परेषु ते भावयितुं प्रभावम्
  
५।०५१।००१अ तस्य तद्वचनं श्रुत्वा दशग्रीवो महाबलः
  
५।०५१।००१च् देशकालहितं वाक्यं भ्रातुर् उत्तमम् अब्रवीत्
  
५।०५१।००२अ सम्यग् उक्तं हि भवता दूतवध्या विगर्हिता
  
५।०५१।००२च् अवश्यं तु वधाद् अन्यः क्रियताम् अस्य निग्रहः
  
५।०५१।००३अ कपीनां किल लाङ्गूलम् इष्टं भवति भूषणम्
  
५।०५१।००३च् तद् अस्य दीप्यतां शीघ्रं तेन दग्धेन गच्छतु
  
५।०५१।००४अ ततः पश्यन्त्व् इमं दीनम् अङ्गवैरूप्यकर्शितम्
  
५।०५१।००४च् समित्रा ज्ञातयः सर्वे बान्धवाः ससुहृज्जनाः
  
५।०५१।००५अ आज्ञापयद् राक्षसेन्द्रः पुरं सर्वं सचत्वरम्
  
५।०५१।००५च् लाङ्गूलेन प्रदीप्तेन रक्षोभिः परिणीयताम्
  
५।०५१।००६अ तस्य तद्वचनं श्रुत्वा राक्षसाः कोपकर्कशाः
  
५।०५१।००६च् वेष्टन्ते तस्य लाङ्गूलं जीर्णैः कार्पासिकैः पटैः
  
५।०५१।००७अ संवेष्ट्यमाने लाङ्गूले व्यवर्धत महाकपिः
  
५।०५१।००७च् शुष्कम् इन्धनम् आसाद्य वनेष्व् इव हुताशनः
  
५।०५१।००८अ तैलेन परिषिच्याथ ते ऽग्निं तत्रावपातयन्
  
५।०५१।००९अ लाङ्गूलेन प्रदीप्तेन राक्षसांस् तान् अपातयत्
  
५।०५१।००९च् रोषामर्षपरीतात्मा बालसूर्यसमाननः
  
५।०५१।०१०अ स भूयः संगतैः क्रूरै राकसैर् हरिसत्तमः
  
५।०५१।०१०च् निबद्धः कृतवान् वीरस् तत्कालसदृशीं मतिम्
  
५।०५१।०११अ कामं खलु न मे शक्ता निबधस्यापि राक्षसाः
  
५।०५१।०११च् छित्त्वा पाशान् समुत्पत्य हन्याम् अहम् इमान् पुनः
  
५।०५१।०१२अ सर्वेषाम् एव पर्याप्तो राक्षसानाम् अहं युधि
  
५।०५१।०१२च् किं तु रामस्य प्रीत्यर्थं विषहिष्ये ऽहम् ईदृशम्
  
५।०५१।०१३अ लङ्का चरयितव्या मे पुनर् एव भवेद् इति
  
५।०५१।०१३च् रात्रौ न हि सुदृष्टा मे दुर्गकर्मविधानतः
  
५।०५१।०१३ए अवश्यम् एव द्रष्टव्या मया लङ्का निशाक्षये
  
५।०५१।०१४अ कामं बन्धैश् च मे भूयः पुच्छस्योद्दीपनेन च
  
५।०५१।०१४च् पीडां कुर्वन्तु रक्षांसि न मे ऽस्ति मनसः श्रमः
  
५।०५१।०१५अ ततस् ते संवृताकारं सत्त्ववन्तं महाकपिम्
  
५।०५१।०१५च् परिगृह्य ययुर् हृष्टा राक्षसाः कपिकुञ्जरम्
  
५।०५१।०१६अ शङ्खभेरीनिनादैस् तैर् घोषयन्तः स्वकर्मभिः
  
५।०५१।०१६च् राक्षसाः क्रूरकर्माणश् चारयन्ति स्म तां पुरीम्
  
५।०५१।०१७अ हनुमांश् चारयाम् आस राक्षसानां महापुरीम्
  
५।०५१।०१७च् अथापश्यद् विमानानि विचित्राणि महाकपिः
  
५।०५१।०१८अ संवृतान् भूमिभागांश् च सुविभक्तांश् च चत्वरान्
  
५।०५१।०१८च् रथ्याश् च गृहसंबाधाः कपिः शृङ्गाटकानि च
  
५।०५१।०१९अ चत्वरेषु चतुष्केषु राजमार्गे तथैव च
  
५।०५१।०१९च् घोषयन्ति कपिं सर्वे चारीक इति राक्षसाः
  
५।०५१।०२०अ दीप्यमाने ततस् तस्य लाङ्गूलाग्रे हनूमतः
  
५।०५१।०२०च् राक्षस्यस् ता विरूपाक्ष्यः शंसुर् देव्यास् तद् अप्रियम्
  
५।०५१।०२१अ यस् त्वया कृतसंवादः सीते ताम्रमुखः कपिः
  
५।०५१।०२१च् लाङ्गूलेन प्रदीप्तेन स एष परिणीयते
  
५।०५१।०२२अ श्रुत्वा तद् वचनं क्रूरम् आत्मापहरणोपमम्
  
५।०५१।०२२च् वैदेही शोकसंतप्ता हुताशनम् उपागमत्
  
५।०५१।०२३अ मङ्गलाभिमुखी तस्य सा तदासीन् महाकपेः
  
५।०५१।०२३च् उपतस्थे विशालाक्षी प्रयता हव्यवाहनम्
  
५।०५१।०२४अ यद्य् अस्ति पतिशुश्रूषा यद्य् अस्ति चरितं तपः
  
५।०५१।०२४च् यदि चास्त्य् एकपत्नीत्वं शीतो भव हनूमतः
  
५।०५१।०२५अ यदि कश् चिद् अनुक्रोशस् तस्य मय्य् अस्ति धीमतः
  
५।०५१।०२५च् यदि वा भाग्यशेषं मे शीतो भव हनूमतः
  
५।०५१।०२६अ यदि मां वृत्तसंपन्नां तत्समागमलालसाम्
  
५।०५१।०२६च् स विजानाति धर्मात्मा शीतो भव हनूमतः
  
५।०५१।०२७अ यदि मां तारयत्य् आर्यः सुग्रीवः सत्यसंगरः
  
५।०५१।०२७च् अस्माद् दुःखान् महाबाहुः शीतो भव हनूमतः
  
५।०५१।०२८अ ततस् तीक्ष्णार्चिर् अव्यग्रः प्रदक्षिणशिखो ऽनलः
  
५।०५१।०२८च् जज्वाल मृगशावाक्ष्याः शंसन्न् इव शिवं कपेः
  
५।०५१।०२९अ दह्यमाने च लाङ्गूले चिन्तयाम् आस वानरः
  
५।०५१।०२९च् प्रदीप्तो ऽग्निर् अयं कस्मान् न मां दहति सर्वतः
  
५।०५१।०३०अ दृश्यते च महाज्वालः करोति च न मे रुजम्
  
५।०५१।०३०च् शिशिरस्येव संपातो लाङ्गूलाग्रे प्रतिष्ठितः
  
५।०५१।०३१अ अथ वा तद् इदं व्यक्तं यद् दृष्टं प्लवता मया
  
५।०५१।०३१च् रामप्रभावाद् आश्चर्यं पर्वतः सरितां पतौ
  
५।०५१।०३२अ यदि तावत् समुद्रस्य मैनाकस्य च धीमथ
  
५।०५१।०३२च् रामार्थं संभ्रमस् तादृक् किम् अग्निर् न करिष्यति
  
५।०५१।०३३अ सीतायाश् चानृशंस्येन तेजसा राघवस्य च
  
५।०५१।०३३च् पितुश् च मम सख्येन न मां दहति पावकः
  
५।०५१।०३४अ भूयः स चिन्तयाम् आस मुहूर्तं कपिकुञ्जरः
  
५।०५१।०३४च् उत्पपाताथ वेगेन ननाद च महाकपिः
  
५।०५१।०३५अ पुरद्वारं ततः श्रीमाञ् शैलशृङ्गम् इवोन्नतम्
  
५।०५१।०३५च् विभक्तरक्षःसंबाधम् आससादानिलात्मजः
  
५।०५१।०३६अ स भूत्वा शैलसंकाशः क्षणेन पुनर् आत्मवान्
  
५।०५१।०३६च् ह्रस्वतां परमां प्राप्तो बन्धनान्य् अवशातयत्
  
५।०५१।०३७अ विमुक्तश् चाभवच् छ्रीमान् पुनः पर्वतसंनिभः
  
५।०५१।०३७च् वीक्षमाणश् च ददृशे परिघं तोरणाश्रितम्
  
५।०५१।०३८अ स तं गृह्य महाबाहुः कालायसपरिष्कृतम्
  
५।०५१।०३८च् रक्षिणस् तान् पुनः सर्वान् सूदयाम् आस मारुतिः
  
५।०५१।०३९अ स तान् निहत्वा रणचण्डविक्रमः; समीक्षमाणः पुनर् एव लङ्काम्
  
५।०५१।०३९च् प्रदीप्तलाङ्गूलकृतार्चिमाली; प्रकाशतादित्य इवांशुमाली
  
५।०५२।००१अ वीक्षमाणस् ततो लङ्कां कपिः कृतमनोरथः
  
५।०५२।००१च् वर्धमानसमुत्साहः कार्यशेषम् अचिन्तयत्
  
५।०५२।००२अ किं नु खल्व् अविशिष्टं मे कर्तव्यम् इह साम्प्रतम्
  
५।०५२।००२च् यद् एषां रक्षसां भूयः संतापजननं भवेत्
  
५।०५२।००३अ वनं तावत् प्रमथितं प्रकृष्टा राक्षसा हताः
  
५।०५२।००३च् बलैकदेशः क्षपितः शेषं दुर्गविनाशनम्
  
५।०५२।००४अ दुर्गे विनाशिते कर्म भवेत् सुखपरिश्रमम्
  
५।०५२।००४च् अल्पयत्नेन कार्ये ऽस्मिन् मम स्यात् सफलः श्रमः
  
५।०५२।००५अ यो ह्य् अयं मम लाङ्गूले दीप्यते हव्यवाहनः
  
५।०५२।००५च् अस्य संतर्पणं न्याय्यं कर्तुम् एभिर् गृहोत्तमैः
  
५।०५२।००६अ ततः प्रदीप्तलाङ्गूलः सविद्युद् इव तोयदः
  
५।०५२।००६च् भवनाग्रेषु लङ्काया विचचार महाकपिः
  
५।०५२।००७अ मुमोच हनुमान् अग्निं कालानलशिखोपमम्
  
५।०५२।००८अ श्वसनेन च संयोगाद् अतिवेगो महाबलः
  
५।०५२।००८च् कालाग्निर् इव जज्वाल प्रावर्धत हुताशनः
  
५।०५२।००९अ प्रदीप्तम् अग्निं पवनस् तेषु वेश्मसु चारयत्
  
५।०५२।०१०अ तानि काञ्चनजालानि मुक्तामणिमयानि च
  
५।०५२।०१०च् भवनान्य् अवशीर्यन्त रत्नवन्ति महान्ति च
  
५।०५२।०११अ तानि भग्नविमानानि निपेतुर् वसुधातले
  
५।०५२।०११च् भवनानीव सिद्धानाम् अम्बरात् पुण्यसंक्षये
  
५।०५२।०१२अ वज्रविद्रुमवैदूर्यमुक्तारजतसंहितान्
  
५।०५२।०१२च् विचित्रान् भवनाद् धातून् स्यन्दमानान् ददर्श सः
  
५।०५२।०१३अ नाग्निस् तृप्यति काष्ठानां तृणानां च यथा तथा
  
५।०५२।०१३च् हनूमान् राक्षसेन्द्राणां वधे किं चिन् न तृप्यति
  
५।०५२।०१४अ हुताशनज्वालसमावृता सा; हतप्रवीरा परिवृत्तयोधा
  
५।०५२।०१४च् हनूमातः क्रोधबलाभिभूता; बभूव शापोपहतेव लङ्का
  
५।०५२।०१५अ ससंभ्रमं त्रस्तविषण्णराक्षसां; समुज्ज्वलज् ज्वालहुताशनाङ्किताम्
  
५।०५२।०१५च् ददर्श लङ्कां हनुमान् महामनाः; स्वयम्भुकोपोपहताम् इवावनिम्
  
५।०५२।०१६अ स राक्षसांस् तान् सुबहूंश् च हत्वा; वनं च भङ्क्त्वा बहुपादपं तत्
  
५।०५२।०१६च् विसृज्य रक्षो भवनेषु चाग्निं; जगाम रामं मनसा महात्मा
  
५।०५२।०१७अ लङ्कां समस्तां संदीप्य लाङ्गूलाग्निं महाकपिः
  
५।०५२।०१७च् निर्वापयाम् आस तदा समुद्रे हरिसत्तमः
  
५।०५३।००१अ संदीप्यमानां विध्वस्तां त्रस्तरक्षो गणां पुरीम्
  
५।०५३।००१च् अवेक्ष्य हानुमांल् लङ्कां चिन्तयाम् आस वानरः
  
५।०५३।००२अ तस्याभूत् सुमहांस् त्रासः कुत्सा चात्मन्य् अजायत
  
५।०५३।००२च् लङ्कां प्रदहता कर्म किंस्वित् कृतम् इदं मया
  
५।०५३।००३अ धन्यास् ते पुरुषश्रेष्ठ ये बुद्ध्या कोपम् उत्थितम्
  
५।०५३।००३च् निरुन्धन्ति महात्मानो दीप्तम् अग्निम् इवाम्भसा
  
५।०५३।००४अ यदि दग्धा त्व् इयं लङ्का नूनम् आर्यापि जानकी
  
५।०५३।००४च् दग्धा तेन मया भर्तुर् हतं कार्यम् अजानता
  
५।०५३।००५अ यद् अर्थम् अयम् आरम्भस् तत् कार्यम् अवसादितम्
  
५।०५३।००५च् मया हि दहता लङ्कां न सीता परिरक्षिता
  
५।०५३।००६अ ईषत्कार्यम् इदं कार्यं कृतम् आसीन् न संशयः
  
५।०५३।००६च् तस्य क्रोधाभिभूतेन मया मूलक्षयः कृतः
  
५।०५३।००७अ विनष्टा जानकी व्यक्तं न ह्य् अदग्धः प्रदृश्यते
  
५।०५३।००७च् लङ्कायाः कश् चिद् उद्देशः सर्वा भस्मीकृता पुरी
  
५।०५३।००८अ यदि तद् विहतं कार्यं मया प्रज्ञाविपर्ययात्
  
५।०५३।००८च् इहैव प्राणसंन्यासो ममापि ह्य् अतिरोचते
  
५।०५३।००९अ किम् अग्नौ निपताम्य् अद्य आहोस्विद् वडवामुखे
  
५।०५३।००९च् शरीरम् आहो सत्त्वानां दद्मि सागरवासिनाम्
  
५।०५३।०१०अ कथं हि जीवता शक्यो मया द्रष्टुं हरीश्वरः
  
५।०५३।०१०च् तौ वा पुरुषशार्दूलौ कार्यसर्वस्वघातिना
  
५।०५३।०११अ मया खलु तद् एवेदं रोषदोषात् प्रदर्शितम्
  
५।०५३।०११च् प्रथितं त्रिषु लोकेषु कपितम् अनवस्थितम्
  
५।०५३।०१२अ धिग् अस्तु राजसं भावम् अनीशम् अनवस्थितम्
  
५।०५३।०१२च् ईश्वरेणापि यद् रागान् मया सीता न रक्षिता
  
५।०५३।०१३अ विनष्टायां तु सीतायां ताव् उभौ विनशिष्यतः
  
५।०५३।०१३च् तयोर् विनाशे सुग्रीवः सबन्धुर् विनशिष्यति
  
५।०५३।०१४अ एतद् एव वचः श्रुत्वा भरतो भ्रातृवत्सलः
  
५।०५३।०१४च् धर्मात्मा सहशत्रुघ्नः कथं शक्ष्यति जीवितुम्
  
५।०५३।०१५अ इक्ष्वाकुवंशे धर्मिष्ठे गते नाशम् असंशयम्
  
५।०५३।०१५च् भविष्यन्ति प्रजाः सर्वाः शोकसंतापपीडिताः
  
५।०५३।०१६अ तद् अहं भाग्यरहितो लुप्तधर्मार्थसंग्रहः
  
५।०५३।०१६च् रोषदोषपरीतात्मा व्यक्तं लोकविनाशनः
  
५।०५३।०१७अ इति चिन्तयतस् तस्य निमित्तान्य् उपपेदिरे
  
५।०५३।०१७च् पूरम् अप्य् उपलब्धानि साक्षात् पुनर् अचिन्तयत्
  
५।०५३।०१८अ अथ वा चारुसर्वाङ्गी रक्षिता स्वेन तेजसा
  
५।०५३।०१८च् न नशिष्यति कल्याणी नाग्निर् अग्नौ प्रवर्तते
  
५।०५३।०१९अ न हि धर्मान् मनस् तस्य भार्याम् अमिततेजसः
  
५।०५३।०१९च् स्वचारित्राभिगुप्तां तां स्प्रष्टुम् अर्हति पावकः
  
५।०५३।०२०अ नूनं रामप्रभावेन वैदेह्याः सुकृतेन च
  
५।०५३।०२०च् यन् मां दहनकर्मायं नादहद् धव्यवाहनः
  
५।०५३।०२१अ त्रयाणां भरतादीनां भ्रातॄणां देवता च या
  
५।०५३।०२१च् रामस्य च मनःकान्ता सा कथं विनशिष्यति
  
५।०५३।०२२अ यद् वा दहनकर्मायं सर्वत्र प्रभुर् अव्ययः
  
५।०५३।०२२च् न मे दहति लाङ्गूलं कथम् आर्यां प्रधक्ष्यति
  
५।०५३।०२३अ तपसा सत्यवाक्येन अनन्यत्वाच् च भर्तरि
  
५।०५३।०२३च् अपि सा निर्दहेद् अग्निं न ताम् अग्निः प्रधक्ष्यति
  
५।०५३।०२४अ स तथा चिन्तयंस् तत्र देव्या धर्मपरिग्रहम्
  
५।०५३।०२४च् शुश्राव हनुमान् वाक्यं चारणानां महात्मनाम्
  
५।०५३।०२५अ अहो खलु कृतं कर्म दुर्विषह्यं हनूमता
  
५।०५३।०२५च् अग्निं विसृजताभीक्ष्णं भीमं राक्षससद्मनि
  
५।०५३।०२६अ दग्धेयं नगरी लङ्का साट्टप्राकारतोरणा
  
५।०५३।०२६च् जानकी न च दग्धेति विस्मयो ऽद्भुत एव नः
  
५।०५३।०२७अ स निमित्तैश् च दृष्टार्थैः कारणैश् च महागुणैः
  
५।०५३।०२७च् ऋषिवाक्यैश् च हनुमान् अभवत् प्रीतमानसः
  
५।०५३।०२८अ ततः कपिः प्राप्तमनोरथार्थस्; ताम् अक्षतां राजसुतां विदित्वा
  
५।०५३।०२८च् प्रत्यक्षतस् तां पुनर् एव दृष्ट्वा; प्रतिप्रयाणाय मतिं चकार
  
५।०५४।००१अ ततस् तु शिंशपामूले जानकीं पर्यवस्थिताम्
  
५।०५४।००१च् अभिवाद्याब्रवीद् दिष्ट्या पश्यामि त्वाम् इहाक्षताम्
  
५।०५४।००२अ ततस् तं प्रस्थितं सीता वीक्षमाणा पुनः पुनः
  
५।०५४।००२च् भर्तृस्नेहान्वितं वाक्यं हनूमन्तम् अभाषत
  
५।०५४।००३अ कामम् अस्य त्वम् एवैकः कार्यस्य परिसाधने
  
५।०५४।००३च् पर्याप्तः परवीरघ्न यशस्यस् ते बलोदयः
  
५।०५४।००४अ बलैस् तु संकुलां कृत्वा लङ्कां परबलार्दनः
  
५।०५४।००४च् मां नयेद् यदि काकुत्स्थस् तस्य तत् सादृशं भवेत्
  
५।०५४।००५अ तद् यथा तस्य विक्रान्तम् अनुरूपं महात्मनः
  
५।०५४।००५च् भवत्य् आहवशूरस्य तत्त्वम् एवोपपादय
  
५।०५४।००६अ तद् अर्थोपहितं वाक्यं प्रश्रितं हेतुसंहितम्
  
५।०५४।००६च् निशम्य हनुमांस् तस्या वाक्यम् उत्तरम् अब्रवीत्
  
५।०५४।००७अ क्षिप्रम् एष्यति काकुत्स्थो हर्यृक्षप्रवरैर् वृतः
  
५।०५४।००७च् यस् ते युधि विजित्यारीञ् शोकं व्यपनयिष्यति
  
५।०५४।००८अ एवम् आश्वास्य वैदेहीं हनूमान् मारुतात्मजः
  
५।०५४।००८च् गमनाय मतिं कृत्वा वैदेहीम् अभ्यवादयत्
  
५।०५४।००९अ ततः स कपिशार्दूलः स्वामिसंदर्शनोत्सुकः
  
५।०५४।००९च् आरुरोह गिरिश्रेष्ठम् अरिष्टम् अरिमर्दनः
  
५।०५४।०१०अ तुङ्गपद्मकजुष्टाभिर् नीलाभिर् वनराजिभिः
  
५।०५४।०१०च् सालतालाश्वकर्णैश् च वंशैश् च बहुभिर् वृतम्
  
५।०५४।०११अ लतावितानैर् विततैः पुष्पवद्भिर् अलंकृतम्
  
५।०५४।०११च् नानामृगगणाकीर्णं धातुनिष्यन्दभूषितम्
  
५।०५४।०१२अ बहुप्रस्रवणोपेतं शिलासंचयसंकटम्
  
५।०५४।०१२च् महर्षियक्षगन्धर्वकिंनरोरगसेवितम्
  
५।०५४।०१३अ लतापादपसंबाधं सिंहाकुलितकन्दरम्
  
५।०५४।०१३च् व्याघ्रसंघसमाकीर्णं स्वादुमूलफलद्रुमम्
  
५।०५४।०१४अ तम् आरुरोहातिबलः पर्वतं प्लवगोत्तमः
  
५।०५४।०१४च् रामदर्शनशीघ्रेण प्रहर्षेणाभिचोदितः
  
५।०५४।०१५अ तेन पादतलाक्रान्ता रम्येषु गिरिसानुषु
  
५।०५४।०१५च् सघोषाः समशीर्यन्त शिलाश् चूर्णीकृतास् ततः
  
५।०५४।०१६अ स तम् आरुह्य शैलेन्द्रं व्यवर्धत महाकपिः
  
५।०५४।०१६च् दक्षिणाद् उत्तरं पारं प्रार्थयंल् लवणाम्भसः
  
५।०५४।०१७अ अधिरुह्य ततो वीरः पर्वतं पवनात्मजः
  
५।०५४।०१७च् ददर्श सागरं भीमं मीनोरगनिषेवितम्
  
५।०५४।०१८अ स मारुत इवाकाशं मारुतस्यात्मसंभवः
  
५।०५४।०१८च् प्रपेदे हरिशार्दूलो दक्षिणाद् उत्तरां दिशम्
  
५।०५४।०१९अ स तदा पीडितस् तेन कपिना पर्वतोत्तमः
  
५।०५४।०१९च् ररास सह तैर् भूतैः प्राविशद् वसुधातलम्
  
५।०५४।०१९ए कम्पमानैश् च शिखरैः पतद्भिर् अपि च द्रुमैः
  
५।०५४।०२०अ तस्योरुवेगान् मथिताः पादपाः पुष्पशालिनः
  
५।०५४।०२०च् निपेतुर् भूतले रुग्णाः शक्रायुधहता इव
  
५।०५४।०२१अ कन्दरोदरसंस्थानां पीडितानां महौजसाम्
  
५।०५४।०२१च् सिंहानां निनदो भीमो नभो भिन्दन् स शुश्रुवे
  
५।०५४।०२२अ स्रस्तव्याविद्धवसना व्याकुलीकृतभूषणा
  
५।०५४।०२२च् विद्याधर्यः समुत्पेतुः सहसा धरणीधरात्
  
५।०५४।०२३अ अतिप्रमाणा बलिनो दीप्तजिह्वा महाविषाः
  
५।०५४।०२३च् निपीडितशिरोग्रीवा व्यवेष्टन्त महाहयः
  
५।०५४।०२४अ किंनरोरगगन्धर्वयक्षविद्याधरास् तथा
  
५।०५४।०२४च् पीडितं तं नगवरं त्यक्त्वा गगनम् आस्थिताः
  
५।०५४।०२५अ स च भूमिधरः श्रीमान् बलिना तेन पीडितः
  
५।०५४।०२५च् सवृक्षशिखरोदग्राः प्रविवेश रसातलम्
  
५।०५४।०२६अ दशयोजनविस्तारस् त्रिंशद्योजनम् उच्छ्रितः
  
५।०५४।०२६च् धरण्यां समतां यातः स बभूव धराधरः
  
५।०५५।००१अ सचन्द्रकुमुदं रम्यं सार्ककारण्डवं शुभम्
  
५।०५५।००१च् तिष्यश्रवणकदम्बम् अभ्रशैवलशाद्वलम्
  
५।०५५।००२अ पुनर्वसु महामीनं लोहिताङ्गमहाग्रहम्
  
५।०५५।००२च् ऐरावतमहाद्वीपं स्वातीहंसविलोडितम्
  
५।०५५।००३अ वातसंघातजातोर्मिं चन्द्रांशुशिशिराम्बुमत्
  
५।०५५।००३च् भुजंगयक्षगन्धर्वप्रबुद्धकमलोत्पलम्
  
५।०५५।००४अ ग्रसमान इवाकाशं ताराधिपम् इवालिखन्
  
५।०५५।००४च् हरन्न् इव सनक्षत्रं गगनं सार्कमण्डलम्
  
५।०५५।००५अ मारुतस्यालयं श्रीमान् कपिर् व्योमचरो महान्
  
५।०५५।००५च् हनूमान् मेघजालानि विकर्षन्न् इव गच्छति
  
५।०५५।००६अ पाण्डुरारुणवर्णानि नीलमाञ्जिष्ठकानि च
  
५।०५५।००६च् हरितारुणवर्णानि महाभ्राणि चकाशिरे
  
५।०५५।००७अ प्रविशन्न् अभ्रजालानि निष्क्रमंश् च पुनः पुनः
  
५।०५५।००७च् प्रच्छन्नश् च प्रकाशश् च चन्द्रमा इव लक्ष्यते
  
५।०५५।००८अ नदन् नादेन महता मेघस्वनमहास्वनः
  
५।०५५।००८च् आजगाम महातेजाः पुनर् मध्येन सागरम्
  
५।०५५।००९अ पर्वतेन्द्रं सुनाभं च समुपस्पृश्य वीर्यवान्
  
५।०५५।००९च् ज्यामुक्त इव नाराचो महावेगो ऽभ्युपागतः
  
५।०५५।०१०अ स किं चिद् अनुसंप्राप्तः समालोक्य महागिरिम्
  
५।०५५।०१०च् महेन्द्रमेघसंकाशं ननाद हरिपुंगवः
  
५।०५५।०११अ निशम्य नदतो नादं वानरास् ते समन्ततः
  
५।०५५।०११च् बभूवुर् उत्सुकाः सर्वे सुहृद्दर्शनकाङ्क्षिणः
  
५।०५५।०१२अ जाम्बवान् स हरिश्रेष्ठः प्रीतिसंहृष्टमानसः
  
५।०५५।०१२च् उपामन्त्र्य हरीन् सर्वान् इदं वचनम् अब्रवीत्
  
५।०५५।०१३अ सर्वथा कृतकार्यो ऽसौ हनूमान् नात्र संशयः
  
५।०५५।०१३च् न ह्य् अस्याकृतकार्यस्य नाद एवंविधो भवेत्
  
५।०५५।०१४अ तस्या बाहूरुवेगं च निनादं च महात्मनः
  
५।०५५।०१४च् निशम्य हरयो हृष्टाः समुत्पेतुस् ततस् ततः
  
५।०५५।०१५अ ते नगाग्रान् नगाग्राणि शिखराच् छिखराणि च
  
५।०५५।०१५च् प्रहृष्टाः समपद्यन्त हनूमन्तं दिदृक्षवः
  
५।०५५।०१६अ ते प्रीताः पादपाग्रेषु गृह्य शाखाः सुपुष्पिताः
  
५।०५५।०१६च् वासांसीव प्रकाशानि समाविध्यन्त वानराः
  
५।०५५।०१७अ तम् अभ्रघनसंकाशम् आपतन्तं महाकपिम्
  
५।०५५।०१७च् दृष्ट्वा ते वानराः सर्वे तस्थुः प्राञ्जलयस् तदा
  
५।०५५।०१८अ ततस् तु वेगवांस् तस्य गिरेर् गिरिनिभः कपिः
  
५।०५५।०१८च् निपपात महेन्द्रस्य शिखरे पादपाकुले
  
५।०५५।०१९अ ततस् ते प्रीतमनसः सर्वे वानरपुंगवाः
  
५।०५५।०१९च् हनूमन्तं महात्मानं परिवार्योपतस्थिरे
  
५।०५५।०२०अ परिवार्य च ते सर्वे परां प्रीतिम् उपागताः
  
५।०५५।०२०च् प्रहृष्टवदनाः सर्वे तम् अरोगम् उपागतम्
  
५।०५५।०२१अ उपायनानि चादाय मूलानि च फलानि च
  
५।०५५।०२१च् प्रत्यर्चयन् हरिश्रेष्ठं हरयो मारुतात्मजम्
  
५।०५५।०२२अ विनेदुर् मुदिताः के चिच् चक्रुः किल किलां तथा
  
५।०५५।०२२च् हृष्टाः पादपशाखाश् च आनिन्युर् वानरर्षभाः
  
५।०५५।०२३अ हनूमांस् तु गुरून् वृद्धाञ् जाम्बवत् प्रमुखांस् तदा
  
५।०५५।०२३च् कुमारम् अङ्गदं चैव सो ऽवन्दत महाकपिः
  
५।०५५।०२४अ स ताभ्यां पूजितः पूज्यः कपिभिश् च प्रसादितः
  
५।०५५।०२४च् दृष्टा देवीति विक्रान्तः संक्षेपेण न्यवेदयत्
  
५।०५५।०२५अ निषसाद च हस्तेन गृहीत्वा वालिनः सुतम्
  
५।०५५।०२५च् रमणीये वनोद्देशे महेन्द्रस्य गिरेस् तदा
  
५।०५५।०२६अ हनूमान् अब्रवीद् धृष्टस् तदा तान् वानरर्षभान्
  
५।०५५।०२६च् अशोकवनिकासंस्था दृष्टा सा जनकात्मजा
  
५।०५५।०२७अ रक्ष्यमाणा सुघोराभी राक्षसीभिर् अनिन्दिता
  
५।०५५।०२७च् एकवेणीधरा बाला रामदर्शनलालसा
  
५।०५५।०२७ए उपवासपरिश्रान्ता मलिना जटिला कृशा
  
५।०५५।०२८अ ततो दृष्टेति वचनं महार्थम् अमृतोपमम्
  
५।०५५।०२८च् निशम्य मारुतेः सर्वे मुदिता वानरा भवन्
  
५।०५५।०२९अ क्ष्वेडन्त्य् अन्ये नदन्त्य् अन्ये गर्जन्त्य् अन्ये महाबलाः
  
५।०५५।०२९च् चक्रुः किल किलाम् अन्ये प्रतिगर्जन्ति चापरे
  
५।०५५।०३०अ के चिद् उच्छ्रितलाङ्गूलाः प्रहृष्टाः कपिकुञ्जराः
  
५।०५५।०३०च् अञ्चितायतदीर्घाणि लाङ्गूलानि प्रविव्यधुः
  
५।०५५।०३१अ अपरे तु हनूमन्तं वानरा वारणोपमम्
  
५।०५५।०३१च् आप्लुत्य गिरिशृङ्गेभ्यः संस्पृशन्ति स्म हर्षिताः
  
५।०५५।०३२अ उक्तवाक्यं हनूमन्तम् अङ्गदस् तु तदाब्रवीत्
  
५।०५५।०३२च् सर्वेषां हरिवीराणां मध्ये वाचम् अनुत्तमाम्
  
५।०५५।०३३अ सत्त्वे वीर्ये न ते कश् चित् समो वानरविद्यते
  
५।०५५।०३३च् यद् अवप्लुत्य विस्तीर्णं सागरं पुनर् आगतः
  
५।०५५।०३४अ दिष्ट्या दृष्टा त्वया देवी रामपत्नी यशस्विनी
  
५।०५५।०३४च् दिष्ट्या त्यक्ष्यति काकुत्स्थः शोकं सीता वियोगजम्
  
५।०५५।०३५अ ततो ऽङ्गदं हनूमन्तं जाम्बवन्तं च वानराः
  
५।०५५।०३५च् परिवार्य प्रमुदिता भेजिरे विपुलाः शिलाः
  
५।०५५।०३६अ श्रोतुकामाः समुद्रस्य लङ्घनं वानरोत्तमाः
  
५।०५५।०३६च् दर्शनं चापि लङ्कायाः सीताया रावणस्य च
  
५।०५५।०३६ए तस्थुः प्राञ्जलयः सर्वे हनूमद् वदनोन्मुखाः
  
५।०५५।०३७अ तस्थौ तत्राङ्गदः श्रीमान् वानरैर् बहुभिर् वृतः
  
५।०५५।०३७च् उपास्यमानो विबुधैर् दिवि देवपतिर् यथा
  
५।०५५।०३८अ हनूमता कीर्तिमता यशस्विना; तथाङ्गदेनाङ्गदबद्धबाहुना
  
५।०५५।०३८च् मुदा तदाध्यासितम् उन्नतं महन्; महीधराग्रं ज्वलितं श्रियाभवत्
  
५।०५६।००१अ ततस् तस्य गिरेः शृङ्गे महेन्द्रस्य महाबलाः
  
५।०५६।००१च् हनुमत्प्रमुखाः प्रीतिं हरयो जग्मुर् उत्तमाम्
  
५।०५६।००२अ तं ततः प्रतिसंहृष्टः प्रीतिमन्तं महाकपिम्
  
५।०५६।००२च् जाम्बवान् कार्यवृत्तान्तम् अपृच्छद् अनिलात्मजम्
  
५।०५६।००३अ कथं दृष्टा त्वया देवी कथं वा तत्र वर्तते
  
५।०५६।००३च् तस्यां वा स कथं वृत्तः क्रूरकर्मा दशाननः
  
५।०५६।००४अ तत्त्वतः सर्वम् एतन् नः प्रब्रूहि त्वं महाकपे
  
५।०५६।००४च् श्रुतार्थाश् चिन्तयिष्यामो भूयः कार्यविनिश्चयम्
  
५।०५६।००५अ यश् चार्थस् तत्र वक्तव्यो गतैर् अस्माभिर् आत्मवान्
  
५।०५६।००५च् रक्षितव्यं च यत् तत्र तद् भवान् व्याकरोतु नः
  
५।०५६।००६अ स नियुक्तस् ततस् तेन संप्रहृष्टतनूरुहः
  
५।०५६।००६च् नमस्यञ् शिरसा देव्यै सीतायै प्रत्यभाषत
  
५।०५६।००७अ प्रत्यक्षम् एव भवतां महेन्द्राग्रात् खम् आप्लुतः
  
५।०५६।००७च् उदधेर् दक्षिणं पारं काङ्क्षमाणः समाहितः
  
५।०५६।००८अ गच्छतश् च हि मे घोरं विघ्नरूपम् इवाभवत्
  
५।०५६।००८च् काञ्चनं शिखरं दिव्यं पश्यामि सुमनोहरम्
  
५।०५६।००९अ स्थितं पन्थानम् आवृत्य मेने विघ्नं च तं नगम्
  
५।०५६।०१०अ उपसंगम्य तं दिव्यं काञ्चनं नगसत्तमम्
  
५।०५६।०१०च् कृता मे मनसा बुद्धिर् भेत्तव्यो ऽयं मयेति च
  
५।०५६।०११अ प्रहतं च मया तस्य लाङ्गूलेन महागिरेः
  
५।०५६।०११च् शिखरं सूर्यसंकाशं व्यशीर्यत सहस्रधा
  
५।०५६।०१२अ व्यवसायं च मे बुद्ध्वा स होवाच महागिरिः
  
५।०५६।०१२च् पुत्रेति मधुरां बाणीं मनःप्रह्लादयन्न् इव
  
५।०५६।०१३अ पितृव्यं चापि मां विद्धि सखायं मातरिश्वनः
  
५।०५६।०१३च् मैनाकम् इति विख्यातं निवसन्तं महोदधौ
  
५।०५६।०१४अ पक्ष्ववन्तः पुरा पुत्र बभूवुः पर्वतोत्तमाः
  
५।०५६।०१४च् छन्दतः पृथिवीं चेरुर् बाधमानाः समन्ततः
  
५।०५६।०१५अ श्रुत्वा नगानां चरितं महेन्द्रः पाकशासनः
  
५।०५६।०१५च् चिच्छेद भगवान् पक्षान् वज्रेणैषां सहस्रशः
  
५।०५६।०१६अ अहं तु मोक्षितस् तस्मात् तव पित्रा महात्मना
  
५।०५६।०१६च् मारुतेन तदा वत्स प्रक्षिप्तो ऽस्मि महार्णवे
  
५।०५६।०१७अ रामस्य च मया साह्ये वर्तितव्यम् अरिंदम
  
५।०५६।०१७च् रामो धर्मभृतां श्रेष्ठो महेन्द्रसमविक्रमः
  
५।०५६।०१८अ एतच् छ्रुत्वा मया तस्य मैनाकस्य महात्मनः
  
५।०५६।०१८च् कार्यम् आवेद्य तु गिरेर् उद्धतं च मनो मम
  
५।०५६।०१९अ तेन चाहम् अनुज्ञातो मैनाकेन महात्मना
  
५।०५६।०१९च् उत्तमं जवम् आस्थाय शेषम् अध्वानम् आस्थितः
  
५।०५६।०२०अ ततो ऽहं सुचिरं कालं वेगेनाभ्यगमं पथि
  
५।०५६।०२०च् ततः पश्याम्य् अहं देवीं सुरसां नागमातरम्
  
५।०५६।०२१अ समुद्रमध्ये सा देवी वचनं माम् अभाषत
  
५।०५६।०२१च् मम भक्ष्यः प्रदिष्टस् त्वम् अमारैर् हरिसत्तमम्
  
५।०५६।०२१ए ततस् त्वां भक्षयिष्यामि विहितस् त्वं चिरस्य मे
  
५।०५६।०२२अ एवम् उक्तः सुरसया प्राञ्जलिः प्रणतः स्थितः
  
५।०५६।०२२च् विवर्णवदनो भूत्वा वाक्यं चेदम् उदीरयम्
  
५।०५६।०२३अ रामो दाशरथिः श्रीमान् प्रविष्टो दण्डकावनम्
  
५।०५६।०२३च् लक्ष्मणेन सह भ्रात्रा सीतया च परंतपः
  
५।०५६।०२४अ तस्य सीता हृता भार्या रावणेन दुरात्मना
  
५।०५६।०२४च् तस्याः सकाशं दूतो ऽहं गमिष्ये रामशासनात्
  
५।०५६।०२५अ कर्तुम् अर्हसि रामस्य साह्यं विषयवासिनि
  
५।०५६।०२६अ अथ वा मैथिलीं दृष्ट्वा रामं चाक्लिष्टकारिणम्
  
५।०५६।०२६च् आगमिष्यामि ते वक्त्रं सत्यं प्रतिशृणोति मे
  
५।०५६।०२७अ एवम् उक्ता मया सा तु सुरसा कामरूपिणी
  
५।०५६।०२७च् अब्रवीन् नातिवर्तेत कश् चिद् एष वरो मम
  
५।०५६।०२८अ एवम् उक्तः सुरसया दशयोजनम् आयतः
  
५।०५६।०२८च् ततो ऽर्धगुणविस्तारो बभूवाहं क्षणेन तु
  
५।०५६।०२९अ मत्प्रमाणानुरूपं च व्यादितं तन्मुखं तया
  
५।०५६।०२९च् तद् दृष्ट्वा व्यादितं त्व् आस्यं ह्रस्वं ह्य् अकरवं वपुः
  
५।०५६।०३०अ तस्मिन् मुहूर्ते च पुनर् बभूवाङ्गुष्ठसंमितः
  
५।०५६।०३०च् अभिपत्याशु तद् वक्त्रं निर्गतो ऽहं ततः क्षणात्
  
५।०५६।०३१अ अब्रवीत् सुरसा देवी स्वेन रूपेण मां पुनः
  
५।०५६।०३१च् अर्थसिद्ध्यै हरिश्रेष्ठ गच्छ सौम्य यथासुखम्
  
५।०५६।०३२अ समानय च वैदेहीं राघवेण महात्मना
  
५।०५६।०३२च् सुखी भव महाबाहो प्रीतास्मि तव वानर
  
५।०५६।०३३अ ततो ऽहं साधु साध्वीति सर्वभूतैः प्रशंसितः
  
५।०५६।०३३च् ततो ऽन्तरिक्षं विपुलं प्लुतो ऽहं गरुडो यथा
  
५।०५६।०३४अ छाया मे निगृहीता च न च पश्यामि किं चन
  
५।०५६।०३४च् सो ऽहं विगतवेगस् तु दिशो दश विलोकयन्
  
५।०५६।०३४ए न किं चित् तत्र पश्यामि येन मे ऽपहृता गतिः
  
५।०५६।०३५अ ततो मे बुद्धिर् उत्पन्ना किं नाम गमने मम
  
५।०५६।०३५च् ईदृशो विघ्न उत्पन्नो रूपं यत्र न दृश्यते
  
५।०५६।०३६अ अधो भागेन मे दृष्टिः शोचता पातिता मया
  
५।०५६।०३६च् ततो ऽद्राक्षम् अहं भीमां राक्षसीं सलिले शयाम्
  
५।०५६।०३७अ प्रहस्य च महानादम् उक्तो ऽहं भीमया तया
  
५।०५६।०३७च् अवस्थितम् असंभ्रान्तम् इदं वाक्यम् अशोभनम्
  
५।०५६।०३८अ क्वासि गन्ता महाकाय क्षुधिताया ममेप्सितः
  
५।०५६।०३८च् भक्षः प्रीणय मे देहं चिरम् आहारवर्जितम्
  
५।०५६।०३९अ बाढम् इत्य् एव तां वाणीं प्रत्यगृह्णाम् अहं ततः
  
५।०५६।०३९च् आस्य प्रमाणाद् अधिकं तस्याः कायम् अपूरयम्
  
५।०५६।०४०अ तस्याश् चास्यं महद् भीमं वर्धते मम भक्षणे
  
५।०५६।०४०च् न च मां सा तु बुबुधे मम वा विकृतं कृतम्
  
५।०५६।०४१अ ततो ऽहं विपुलं रूपं संक्षिप्य निमिषान्तरात्
  
५।०५६।०४१च् तस्या हृदयम् आदाय प्रपतामि नभस्तलम्
  
५।०५६।०४२अ सा विसृष्टभुजा भीमा पपात लवणाम्भसि
  
५।०५६।०४२च् मया पर्वतसंकाशा निकृत्तहृदया सती
  
५।०५६।०४३अ शृणोमि खगतानां च सिद्धानां चारणैः सह
  
५।०५६।०४३च् राक्षसी सिंहिका भीमा क्षिप्रं हनुमता हृता
  
५।०५६।०४४अ तां हत्वा पुनर् एवाहं कृत्यम् आत्ययिकं स्मरन्
  
५।०५६।०४४च् गत्वा च महद् अध्वानं पश्यामि नगमण्डितम्
  
५।०५६।०४४ए दक्षिणं तीरम् उदधेर् लङ्का यत्र च सा पुरी
  
५।०५६।०४५अ अस्तं दिनकरे याते रक्षसां निलयं पुरीम्
  
५।०५६।०४५च् प्रविष्टो ऽहम् अविज्ञातो रक्षोभिर् भीमविक्रमैः
  
५।०५६।०४६अ तत्राहं सर्वरात्रं तु विचिन्वञ् जनकात्मजाम्
  
५।०५६।०४६च् रावणान्तःपुरगतो न चापश्यं सुमध्यमाम्
  
५।०५६।०४७अ ततः सीताम् अपश्यंस् तु रावणस्य निवेशने
  
५।०५६।०४७च् शोकसागरम् आसाद्य न पारम् उपलक्षये
  
५।०५६।०४८अ शोचता च मया दृष्टं प्राकारेण समावृतम्
  
५।०५६।०४८च् काञ्चनेन विकृष्टेन गृहोपवनम् उत्तमम्
  
५।०५६।०४९अ स प्राकारम् अवप्लुत्य पश्यामि बहुपादपम्
  
५।०५६।०५०अ अशोकवनिकामध्ये शिंशपापादपो महान्
  
५।०५६।०५०च् तम् आरुह्य च पश्यामि काञ्चनं कदली वनम्
  
५।०५६।०५१अ अदूराच् छिंशपावृक्षात् पश्यामि वनवर्णिनीम्
  
५।०५६।०५१च् श्यामां कमलपत्राक्षीम् उपवासकृशाननाम्
  
५।०५६।०५२अ राक्षसीभिर् विरूपाभिः क्रूराभिर् अभिसंवृताम्
  
५।०५६।०५२च् मांसशोणितभक्ष्याभिर् व्याघ्रीभिर् हरिणीं यथा
  
५।०५६।०५३अ तां दृष्ट्वा तादृशीं नारीं रामपत्नीम् अनिन्दिताम्
  
५।०५६।०५३च् तत्रैव शिंशपावृक्षे पश्यन्न् अहम् अवस्थितः
  
५।०५६।०५४अ ततो हलहलाशब्दं काञ्चीनूपुरमिश्रितम्
  
५।०५६।०५४च् शृणोम्य् अधिकगम्भीरं रावणस्य निवेशने
  
५।०५६।०५५अ ततो ऽहं परमोद्विग्नः स्वरूपं प्रत्यसंहरम्
  
५।०५६।०५५च् अहं च शिंशपावृक्षे पक्षीव गहने स्थितः
  
५।०५६।०५६अ ततो रावणदाराश् च रावणश् च महाबलः
  
५।०५६।०५६च् तं देशं समनुप्राप्ता यत्र सीताभवत् स्थिता
  
५।०५६।०५७अ तं दृष्ट्वाथ वरारोहा सीता रक्षोगणेश्वरम्
  
५।०५६।०५७च् संकुच्योरू स्तनौ पीनौ बाहुभ्यां परिरभ्य च
  
५।०५६।०५८अ ताम् उवाच दशग्रीवः सीतां परमदुःखिताम्
  
५।०५६।०५८च् अवाक्शिराः प्रपतितो बहु मन्यस्व माम् इति
  
५।०५६।०५९अ यदि चेत् त्वं तु मां दर्पान् नाभिनन्दसि गर्विते
  
५।०५६।०५९च् द्विमासानन्तरं सीते पास्यामि रुधिरं तव
  
५।०५६।०६०अ एतच् छ्रुत्वा वचस् तस्य रावणस्य दुरात्मनः
  
५।०५६।०६०च् उवाच परमक्रुद्धा सीता वचनम् उत्तमम्
  
५।०५६।०६१अ राक्षसाधम रामस्य भार्याम् अमिततेजसः
  
५।०५६।०६१च् इक्ष्वाकुकुलनाथस्य स्नुषां दशरथस्य च
  
५।०५६।०६१ए अवाच्यं वदतो जिह्वा कथं न पतिता तव
  
५।०५६।०६२अ किंस्विद् वीर्यं तवानार्य यो मां भर्तुर् असंनिधौ
  
५।०५६।०६२च् अपहृत्यागतः पाप तेनादृष्टो महात्मना
  
५।०५६।०६३अ न त्वं रामस्य सदृशो दास्ये ऽप्य् अस्या न युज्यसे
  
५।०५६।०६३च् यज्ञीयः सत्यवाक् चैव रणश्लाघी च राघवः
  
५।०५६।०६४अ जानक्या परुषं वाक्यम् एवम् उक्तो दशाननः
  
५।०५६।०६४च् जज्वाल सहसा कोपाच् चितास्थ इव पावकः
  
५।०५६।०६५अ विवृत्य नयने क्रूरे मुष्टिम् उद्यम्य दक्षिणम्
  
५।०५६।०६५च् मैथिलीं हन्तुम् आरब्धः स्त्रीभिर् हाहाकृतं तदा
  
५।०५६।०६६अ स्त्रीणां मध्यात् समुत्पत्य तस्य भार्या दुरात्मनः
  
५।०५६।०६६च् वरा मन्दोदरी नाम तया स प्रतिषेधितः
  
५।०५६।०६७अ उक्तश् च मधुरां वाणीं तया स मदनार्दितः
  
५।०५६।०६७च् सीतया तव किं कार्यं महेन्द्रसमविक्रम
  
५।०५६।०६७ए मया सह रमस्वाद्य मद्विशिष्टा न जानकी
  
५।०५६।०६८अ देवगन्धर्वकन्याभिर् यक्षकन्याभिर् एव च
  
५।०५६।०६८च् सार्धं प्रभो रमस्वेह सीतया किं करिष्यसि
  
५।०५६।०६९अ ततस् ताभिः समेताभिर् नारीभिः स महाबलः
  
५।०५६।०६९च् उत्थाप्य सहसा नीतो भवनं स्वं निशाचरः
  
५।०५६।०७०अ याते तस्मिन् दशग्रीवे राक्षस्यो विकृताननाः
  
५।०५६।०७०च् सीतां निर्भर्त्सयाम् आसुर् वाक्यैः क्रूरैः सुदारुणैः
  
५।०५६।०७१अ तृणवद् भाषितं तासां गणयाम् आस जानकी
  
५।०५६।०७१च् तर्जितं च तदा तासां सीतां प्राप्य निरर्थकम्
  
५।०५६।०७२अ वृथागर्जितनिश्चेष्टा राक्षस्यः पिशिताशनाः
  
५।०५६।०७२च् रावणाय शशंसुस् ताः सीताव्यवसितं महत्
  
५।०५६।०७३अ ततस् ताः सहिताः सर्वा विहताशा निरुद्यमाः
  
५।०५६।०७३च् परिक्षिप्य समन्तात् तां निद्रावशम् उपागताः
  
५।०५६।०७४अ तासु चैव प्रसुप्तासु सीता भर्तृहिते रता
  
५।०५६।०७४च् विलप्य करुणं दीना प्रशुशोच सुदुःखिता
  
५।०५६।०७५अ तां चाहं तादृशीं दृष्ट्वा सीताया दारुणां दशाम्
  
५।०५६।०७५च् चिन्तयाम् आस विश्रान्तो न च मे निर्वृतं मनः
  
५।०५६।०७६अ संभाषणार्थे च मया जानक्याश् चिन्तितो विधिः
  
५।०५६।०७६च् इक्ष्वाकुकुलवंशस् तु ततो मम पुरस्कृतः
  
५।०५६।०७७अ श्रुत्वा तु गदितां वाचं राजर्षिगणपूजिताम्
  
५।०५६।०७७च् प्रत्यभाषत मां देवी बाष्पैः पिहितलोचना
  
५।०५६।०७८अ कस् त्वं केन कथं चेह प्राप्तो वानरपुंगव
  
५।०५६।०७८च् का च रामेण ते प्रीतिस् तन् मे शंसितुम् अर्हसि
  
५।०५६।०७९अ तस्यास् तद्वचनं श्रुत्वा अहम् अप्य् अब्रुवं वचः
  
५।०५६।०७९च् देवि रामस्य भर्तुस् ते सहायो भीमविक्रमः
  
५।०५६।०७९ए सुग्रीवो नाम विक्रान्तो वानरेन्दो महाबलः
  
५।०५६।०८०अ तस्य मां विद्धि भृत्यं त्वं हनूमन्तम् इहागतम्
  
५।०५६।०८०च् भर्त्राहं प्रहितस् तुभ्यं रामेणाक्लिष्टकर्मणा
  
५।०५६।०८१अ इदं च पुरुषव्याघ्रः श्रीमान् दाशरथिः स्वयम्
  
५।०५६।०८१च् अङ्गुलीयम् अभिज्ञानम् अदात् तुभ्यं यशस्विनि
  
५।०५६।०८२अ तद् इच्छामि त्वयाज्ञप्तं देवि किं करवाण्य् अहम्
  
५।०५६।०८२च् रामलक्ष्मणयोः पार्श्वं नयामि त्वां किम् उत्तरम्
  
५।०५६।०८३अ एतच् छ्रुत्वा विदित्वा च सीता जनकनन्दिनी
  
५।०५६।०८३च् आह रावणम् उत्साद्य राघवो मां नयत्व् इति
  
५।०५६।०८४अ प्रणम्य शिरसा देवीम् अहम् आर्याम् अनिन्दिताम्
  
५।०५६।०८४च् राघवस्य मनोह्लादम् अभिज्ञानम् अयाचिषम्
  
५।०५६।०८५अ एवम् उक्ता वरारोहा मणिप्रवरम् उत्तमम्
  
५।०५६।०८५च् प्रायच्छत् परमोद्विग्ना वाचा मां संदिदेश ह
  
५।०५६।०८६अ ततस् तस्यै प्रणम्याहं राजपुत्र्यै समाहितः
  
५।०५६।०८६च् प्रदक्षिणं परिक्रामम् इहाभ्युद्गतमानसः
  
५।०५६।०८७अ उत्तरं पुनर् एवाह निश्चित्य मनसा तदा
  
५।०५६।०८७च् हनूमन् मम वृत्तान्तं वक्तुम् अर्हसि राघवे
  
५।०५६।०८८अ यथा श्रुत्वैव नचिरात् ताव् उभौ रामलक्ष्मणौ
  
५।०५६।०८८च् सुग्रीवसहितौ वीराव् उपेयातां तथा कुरु
  
५।०५६।०८९अ यद्य् अन्यथा भवेद् एतद् द्वौ मासौ जीवितं मम
  
५।०५६।०८९च् न मां द्रक्ष्यति काकुत्स्थो म्रिये साहम् अनाथवत्
  
५।०५६।०९०अ तच् छ्रुत्वा करुणं वाक्यं क्रोधो माम् अभ्यवर्तत
  
५।०५६।०९०च् उत्तरं च मया दृष्टं कार्यशेषम् अनन्तरम्
  
५।०५६।०९१अ ततो ऽवर्धत मे कायस् तदा पर्वतसंनिभः
  
५।०५६।०९१च् युद्धकाङ्क्षी वनं तच् च विनाशयितुम् आरभे
  
५।०५६।०९२अ तद् भग्नं वनषण्डं तु भ्रान्तत्रस्तमृगद्विजम्
  
५।०५६।०९२च् प्रतिबुद्धा निरीक्षन्ते राक्षस्यो विकृताननाः
  
५।०५६।०९३अ मां च दृष्ट्वा वने तस्मिन् समागम्य ततस् ततः
  
५।०५६।०९३च् ताः समभ्यागताः क्षिप्रं रावणायाचचक्षिरे
  
५।०५६।०९४अ राजन् वनम् इदं दुर्गं तव भग्नं दुरात्मना
  
५।०५६।०९४च् वानरेण ह्य् अविज्ञाय तव वीर्यं महाबल
  
५।०५६।०९५अ दुर्बुद्धेस् तस्य राजेन्द्र तव विप्रियकारिणः
  
५।०५६।०९५च् वधम् आज्ञापय क्षिप्रं यथासौ विलयं व्रजेत्
  
५।०५६।०९६अ तच् छ्रुत्वा राक्षसेन्द्रेण विसृष्टा भृशदुर्जयाः
  
५।०५६।०९६च् राक्षसाः किंकरा नाम रावणस्य मनोऽनुगाः
  
५।०५६।०९७अ तेषाम् अशीतिसाहस्रं शूलमुद्गरपाणिनाम्
  
५।०५६।०९७च् मया तस्मिन् वनोद्देशे परिघेण निषूदितम्
  
५।०५६।०९८अ तेषां तु हतशेषा ये ते गता लघुविक्रमाः
  
५।०५६।०९८च् निहतं च मया सैन्यं रावणायाचचक्षिरे
  
५।०५६।०९९अ ततो मे बुद्धिर् उत्पन्ना चैत्यप्रासादम् आक्रमम्
  
५।०५६।१००अ तत्रस्थान् राक्षसान् हत्वा शतं स्तम्भेन वै पुनः
  
५।०५६।१००च् ललाम भूतो लङ्काया मया विध्वंसितो रुषा
  
५।०५६।१०१अ ततः प्रहस्तस्य सुतं जम्बुमालिनम् आदिशत्
  
५।०५६।१०२अ तम् अहं बलसंपन्नं राक्षसं रणकोविदम्
  
५।०५६।१०२च् परिघेणातिघोरेण सूदयामि सहानुगम्
  
५।०५६।१०३अ तच् छ्रुत्वा राक्षसेन्द्रस् तु मन्त्रिपुत्रान् महाबलान्
  
५।०५६।१०३च् पदातिबलसंपन्नान् प्रेषयाम् आस रावणः
  
५।०५६।१०३ए परिघेणैव तान् सर्वान् नयामि यमसादनम्
  
५।०५६।१०४अ मन्त्रिपुत्रान् हताञ् श्रुत्वा समरे लघुविक्रमान्
  
५।०५६।१०४च् पञ्चसेनाग्रगाञ् शूरान् प्रेषयाम् आस रावणः
  
५।०५६।१०४ए तान् अहं सह सैन्यान् वै सर्वान् एवाभ्यसूदयम्
  
५।०५६।१०५अ ततः पुनर् दशग्रीवः पुत्रम् अक्षं महाबलम्
  
५।०५६।१०५च् बहुभी राकसैः सार्धं प्रेषयाम् आस संयुगे
  
५।०५६।१०६अ तं तु मन्दोदरी पुत्रं कुमारं रणपण्डितम्
  
५।०५६।१०६च् सहसा खं समुत्क्रान्तं पादयोश् च गृहीतवान्
  
५।०५६।१०६ए चर्मासिनं शतगुणं भ्रामयित्वा व्यपेषयम्
  
५।०५६।१०७अ तम् अक्षम् आगतं भग्नं निशम्य स दशाननः
  
५।०५६।१०७च् तत इन्द्रजितं नाम द्वितीयं रावणः सुतम्
  
५।०५६।१०७ए व्यादिदेश सुसंक्रुद्धो बलिनं युद्धदुर्मदम्
  
५।०५६।१०८अ तस्याप्य् अहं बलं सर्वं तं च राक्षसपुंगवम्
  
५।०५६।१०८च् नष्टौजसं रणे कृत्वा परं हर्षम् उपागमम्
  
५।०५६।१०९अ महता हि महाबाहुः प्रत्ययेन महाबलः
  
५।०५६।१०९च् प्रेषितो रावणेनैष सह वीरैर् मदोत्कटैः
  
५।०५६।११०अ ब्राह्मेणास्त्रेण स तु मां प्रबध्नाच् चातिवेगतः
  
५।०५६।११०च् रज्जूभिर् अभिबध्नन्ति ततो मां तत्र राक्षसाः
  
५।०५६।१११अ रावणस्य समीपं च गृहीत्वा माम् उपानयन्
  
५।०५६।१११च् दृष्ट्वा संभाषितश् चाहं रावणेन दुरात्मना
  
५।०५६।११२अ पृष्टश् च लङ्कागमनं राक्षसानां च तद् वधम्
  
५।०५६।११२च् तत् सर्वं च मया तत्र सीतार्थम् इति जल्पितम्
  
५।०५६।११३अ अस्याहं दर्शनाकाङ्क्षी प्राप्तस् त्वद्भवनं विभो
  
५।०५६।११३च् मारुतस्यौरसः पुत्रो वानरो हनुमान् अहम्
  
५।०५६।११४अ रामदूतं च मां विद्धि सुग्रीवसचिवं कपिम्
  
५।०५६।११४च् सो ऽहं दौत्येन रामस्य त्वत्समीपम् इहागतः
  
५।०५६।११५अ शृणु चापि समादेशं यद् अहं प्रब्रवीमि ते
  
५।०५६।११५च् राक्षसेश हरीशस् त्वां वाक्यम् आह समाहितम्
  
५।०५६।११५ए धर्मार्थकामसहितं हितं पथ्यम् इवाशनम्
  
५।०५६।११६अ वसतो ऋष्यमूके मे पर्वते विपुलद्रुमे
  
५।०५६।११६च् राघवो रणविक्रान्तो मित्रत्वं समुपागतः
  
५।०५६।११७अ तेन मे कथितं राजन् भार्या मे रक्षसा हृता
  
५।०५६।११७च् तत्र साहाय्यहेतोर् मे समयं कर्तुम् अर्हसि
  
५।०५६।११८अ वालिना हृतराज्येन सुग्रीवेण सह प्रभुः
  
५।०५६।११८च् चक्रे ऽग्निसाक्षिकं सक्यं राघवः सहलक्ष्मणः
  
५।०५६।११९अ तेन वालिनम् उत्साद्य शरेणैकेन संयुगे
  
५।०५६।११९च् वानराणां महाराजः कृतः संप्लवतां प्रभुः
  
५।०५६।१२०अ तस्य साहाय्यम् अस्माभिः कार्यं सर्वात्मना त्व् इह
  
५।०५६।१२०च् तेन प्रस्थापितस् तुभ्यं समीपम् इह धर्मतः
  
५।०५६।१२१अ क्षिप्रम् आनीयतां सीता दीयतां राघवस्य च
  
५।०५६।१२१च् यावन् न हरयो वीरा विधमन्ति बलं तव
  
५।०५६।१२२अ वानराणां प्रभवो हि न केन विदितः पुरा
  
५।०५६।१२२च् देवतानां सकाशं च ये गच्छन्ति निमन्त्रिताः
  
५।०५६।१२३अ इति वानरराजस् त्वाम् आहेत्य् अभिहितो मया
  
५।०५६।१२३च् माम् ऐक्षत ततो रुष्टश् चक्षुषा प्रदहन्न् इव
  
५।०५६।१२४अ तेन वध्यो ऽहम् आज्ञप्तो रक्षसा रौद्रकर्मणा
  
५।०५६।१२५अ ततो विभीषणो नाम तस्य भ्राता महामतिः
  
५।०५६।१२५च् तेन राक्षसराजो ऽसौ याचितो मम कारणात्
  
५।०५६।१२६अ दूतवध्या न दृष्टा हि राजशास्त्रेषु राक्षस
  
५।०५६।१२६च् दूतेन वेदितव्यं च यथार्थं हितवादिना
  
५।०५६।१२७अ सुमहत्य् अपराधे ऽपि दूतस्यातुलविक्रमः
  
५।०५६।१२७च् विरूपकरणं दृष्टं न वधो ऽस्तीह शास्त्रतः
  
५।०५६।१२८अ विभीषणेनैवम् उक्तो रावणः संदिदेश तान्
  
५।०५६।१२८च् राक्षसान् एतद् एवाद्य लाङ्गूलं दह्यताम् इति
  
५।०५६।१२९अ ततस् तस्य वचः श्रुत्वा मम पुच्छं समन्ततः
  
५।०५६।१२९च् वेष्टितं शणवल्कैश् च पटैः कार्पासकैस् तथा
  
५।०५६।१३०अ राक्षसाः सिद्धसंनाहास् ततस् ते चण्डविक्रमाः
  
५।०५६।१३०च् तद् आदीप्यन्त मे पुच्छं हनन्तः काष्ठमुष्टिभिः
  
५।०५६।१३१अ बद्धस्य बहुभिः पाशैर् यन्त्रितस्य च राक्षसैः
  
५।०५६।१३१च् न मे पीडा भवेत् का चिद् दिदृक्षोर् नगरीं दिवा
  
५।०५६।१३२अ ततस् ते राक्षसाः शूरा बद्धं माम् अग्निसंवृतम्
  
५।०५६।१३२च् अघोषयन् राजमार्गे नगरद्वारम् आगताः
  
५।०५६।१३३अ ततो ऽहं सुमहद् रूपं संक्षिप्य पुनर् आत्मनः
  
५।०५६।१३३च् विमोचयित्वा तं बन्धं प्रकृतिष्ठः स्थितः पुनः
  
५।०५६।१३४अ आयसं परिघं गृह्य तानि रक्षांस्य् असूदयम्
  
५।०५६।१३४च् ततस् तन् नगरद्वारं वेगेनाप्लुतवान् अहम्
  
५।०५६।१३५अ पुच्छेन च प्रदीप्तेन तां पुरीं साट्टगोपुराम्
  
५।०५६।१३५च् दहाम्य् अहम् असंभ्रान्तो युगान्ताग्निर् इव प्रजाः
  
५।०५६।१३६अ दग्ध्वा लङ्कां पुनश् चैव शङ्का माम् अभ्यवर्तत
  
५।०५६।१३६च् दहता च मया लङ्कां दघ्दा सीता न संशयः
  
५।०५६।१३७अ अथाहं वाचम् अश्रौषं चारणानां शुभाक्षराम्
  
५।०५६।१३७च् जानकी न च दग्धेति विस्मयोदन्तभाषिणाम्
  
५।०५६।१३८अ ततो मे बुद्धिर् उत्पन्ना श्रुत्वा ताम् अद्भुतां गिरम्
  
५।०५६।१३८च् पुनर् दृष्टा च वैदेही विसृष्टश् च तया पुनः
  
५।०५६।१३९अ राघवस्य प्रभावेन भवतां चैव तेजसा
  
५।०५६।१३९च् सुग्रीवस्य च कार्यार्थं मया सर्वम् अनुष्ठितम्
  
५।०५६।१४०अ एतत् सर्वं मया तत्र यथावद् उपपादितम्
  
५।०५६।१४०च् अत्र यन् न कृतं शेषं तत् सर्वं क्रियताम् इति
  
५।०५७।००१अ एतद् आख्यानं तत् सर्वं हनूमान् मारुतात्मजः
  
५।०५७।००१च् भूयः समुपचक्राम वचनं वक्तुम् उत्तरम्
  
५।०५७।००२अ सफलो राघवोद्योगः सुग्रीवस्य च संभ्रमः
  
५।०५७।००२च् शीलम् आसाद्य सीताया मम च प्लवनं महत्
  
५।०५७।००३अ आर्यायाः सदृशं शीलं सीतायाः प्लवगर्षभाः
  
५।०५७।००३च् तपसा धारयेल् लोकान् क्रुद्धा वा निर्दहेद् अपि
  
५।०५७।००४अ सर्वथातिप्रवृद्धो ऽसौ रावणो राक्षसाधिपः
  
५।०५७।००४च् यस्य तां स्पृशतो गात्रं तपसा न विनाशितम्
  
५।०५७।००५अ न तद् अग्निशिखा कुर्यात् संस्पृष्टा पाणिना सती
  
५।०५७।००५च् जनकस्यात्मजा कुर्याद् उत्क्रोधकलुषीकृता
  
५।०५७।००६अ अशोकवनिकामध्ये रावणस्य दुरात्मनः
  
५।०५७।००६च् अधस्ताच् छिंशपावृक्षे साध्वी करुणम् आस्थिता
  
५।०५७।००७अ राक्षसीभिः परिवृता शोकसंतापकर्शिता
  
५।०५७।००७च् मेघलेखापरिवृता चन्द्रलेखेव निष्प्रभा
  
५।०५७।००८अ अचिन्तयन्ती वैदेही रावणं बलदर्पितम्
  
५।०५७।००८च् पतिव्रता च सुश्रोणी अवष्टब्धा च जानकी
  
५।०५७।००९अ अनुरक्ता हि वैदेही रामं सर्वात्मना शुभा
  
५।०५७।००९च् अनन्यचित्ता रामे च पौलोमीव पुरंदरे
  
५।०५७।०१०अ तद् एकवासःसंवीता रजोध्वस्ता तथैव च
  
५।०५७।०१०च् शोकसंतापदीनाङ्गी सीता भर्तृहिते रता
  
५।०५७।०११अ सा मया राक्षसी मध्ये तर्ज्यमाना मुहुर् मुहुः
  
५।०५७।०११च् राक्षसीभिर् विरूपाभिर् दृष्टा हि प्रमदा वने
  
५।०५७।०१२अ एकवेणीधरा दीना भर्तृचिन्तापरायणा
  
५।०५७।०१२च् अधःशय्या विवर्णाङ्गी पद्मिनीव हिमागमे
  
५।०५७।०१३अ रावणाद् विनिवृत्तार्था मर्तव्यकृतनिश्चया
  
५।०५७।०१३च् कथं चिन् मृगशावाक्षी विश्वासम् उपपादिता
  
५।०५७।०१४अ ततः संभाषिता चैव सर्वम् अर्थं च दर्शिता
  
५।०५७।०१४च् रामसुग्रीवसख्यं च श्रुत्वा प्रीतिम् उपागता
  
५।०५७।०१५अ नियतः समुदाचारो भक्तिर् भर्तरि चोत्तमा
  
५।०५७।०१६अ यन् न हन्ति दशग्रीवं स महात्मा दशाननः
  
५।०५७।०१६च् निमित्तमात्रं रामस् तु वधे तस्य भविष्यति
  
५।०५७।०१७अ एवम् आस्ते महाभागा सीता शोकपरायणा
  
५।०५७।०१७च् यद् अत्र प्रतिकर्तव्यं तत् सर्वम् उपपाद्यताम्
  
५।०५८।००१अ तस्य तद्वचनं श्रुत्वा वालिसूनुर् अभाषत
  
५।०५८।००१च् जाम्बवत्प्रमुखान् सर्वान् अनुज्ञाप्य महाकपीन्
  
५।०५८।००२अ अस्मिन्न् एवंगते कार्ये भवतां च निवेदिते
  
५।०५८।००२च् न्याय्यं स्म सह वैदेह्या द्रष्टुं तौ पार्थिवात्मजौ
  
५।०५८।००३अ अहम् एको ऽपि पर्याप्तः सराक्षसगणां पुरीम्
  
५।०५८।००३च् तां लङ्कां तरसा हन्तुं रावणं च महाबलम्
  
५।०५८।००४अ किं पुनः सहितो वीरैर् बलवद्भिः कृतात्मभिः
  
५।०५८।००४च् कृतास्त्रैः प्लवगैः शक्तैर् भवद्भिर् विजयैषिभिः
  
५।०५८।००५अ अहं तु रावणं युद्धे ससैन्यं सपुरःसरम्
  
५।०५८।००५च् सपुत्रं विधमिष्यामि सहोदरयुतं युधि
  
५।०५८।००६अ ब्राह्मम् ऐन्द्रं च रौद्रं च वायव्यं वारुणं तथा
  
५।०५८।००६च् यदि शक्रजितो ऽस्त्राणि दुर्निरीक्ष्याणि संयुगे
  
५।०५८।००६ए तान्य् अहं विधमिष्यामि निहनिष्यामि राक्षसान्
  
५।०५८।००७अ भवताम् अभ्यनुज्ञातो विक्रमो मे रुणद्धि तम्
  
५।०५८।००८अ मयातुला विसृष्टा हि शैलवृष्टिर् निरन्तरा
  
५।०५८।००८च् देवान् अपि रणे हन्यात् किं पुनस् तान् निशाचरान्
  
५।०५८।००९अ सागरो ऽप्य् अतियाद् वेलां मन्दरः प्रचलेद् अपि
  
५।०५८।००९च् न जाम्बवन्तं समरे कम्पयेद् अरिवाहिनी
  
५।०५८।०१०अ सर्वराक्षससंघानां राक्षसा ये च पूर्वकाः
  
५।०५८।०१०च् अलम् एको विनाशाय वीरो वायुसुतः कपिः
  
५।०५८।०११अ पनसस्योरुवेगेन नीलस्य च महात्मनः
  
५।०५८।०११च् मन्दरो ऽप्य् अवशीर्येत किं पुनर् युधि राक्षसाः
  
५।०५८।०१२अ सदेवासुरयुद्धेषु गन्धर्वोरगपक्षिषु
  
५।०५८।०१२च् मैन्दस्य प्रतियोद्धारं शंसत द्विविदस्य वा
  
५।०५८।०१३अ अश्विपुत्रौ महावेगाव् एतौ प्लवगसत्तमौ
  
५।०५८।०१३च् पितामहवरोत्सेकात् परमं दर्पम् आस्थितौ
  
५।०५८।०१४अ अश्विनोर् माननार्थं हि सर्वलोकपितामहः
  
५।०५८।०१४च् सर्वावध्यत्वम् अतुलम् अनयोर् दत्तवान् पुरा
  
५।०५८।०१५अ वरोत्सेकेन मत्तौ च प्रमथ्य महतीं चमूम्
  
५।०५८।०१५च् सुराणाम् अमृतं वीरौ पीतवन्तौ प्लवंगमौ
  
५।०५८।०१६अ एताव् एव हि संक्रुद्धौ सवाजिरथकुञ्जराम्
  
५।०५८।०१६च् लङ्कां नाशयितुं शक्तौ सर्वे तिष्ठन्तु वानराः
  
५।०५८।०१७अ अयुक्तं तु विना देवीं दृष्टबद्भिः प्लवंगमाः
  
५।०५८।०१७च् समीपं गन्तुम् अस्माभी राघवस्य महात्मनः
  
५।०५८।०१८अ दृष्टा देवी न चानीता इति तत्र निवेदनम्
  
५।०५८।०१८च् अयुक्तम् इव पश्यामि भवद्भिः ख्यातविक्रमैः
  
५।०५८।०१९अ न हि वः प्लवते कश् चिन् नापि कश् चित् पराक्रमे
  
५।०५८।०१९च् तुल्यः सामरदैत्येषु लोकेषु हरिसत्तमाः
  
५।०५८।०२०अ तेष्व् एवं हतवीरेषु राक्षसेषु हनूमता
  
५।०५८।०२०च् किम् अन्यद् अत्र कर्तव्यं गृहीत्वा याम जानकीम्
  
५।०५८।०२१अ तम् एवं कृतसंकल्पं जाम्बवान् हरिसत्तमः
  
५।०५८।०२१च् उवाच परमप्रीतो वाक्यम् अर्थवद् अर्थवित्
  
५।०५८।०२२अ न तावद् एषा मतिर् अक्षमा नो; यथा भवान् पश्यति राजपुत्र
  
५।०५८।०२२च् यथा तु रामस्य मतिर् निविष्टा; तथा भवान् पश्यतु कार्यसिद्धिम्
  
५।०५९।००१अ ततो जाम्बवतो वाक्यम् अगृह्णन्त वनौकसः
  
५।०५९।००१च् अङ्गदप्रमुखा वीरा हनूमांश् च महाकपिः
  
५।०५९।००२अ प्रीतिमन्तस् ततः सर्वे वायुपुत्रपुरःसराः
  
५।०५९।००२च् महेन्द्राग्रं परित्यज्य पुप्लुवुः प्लवगर्षभाः
  
५।०५९।००३अ मेरुमन्दरसंकाशा मत्ता इव महागजाः
  
५।०५९।००३च् छादयन्त इवाकाशं महाकाया महाबलाः
  
५।०५९।००४अ सभाज्यमानं भूतैस् तम् आत्मवन्तं महाबलम्
  
५।०५९।००४च् हनूमन्तं महावेगं वहन्त इव दृष्टिभिः
  
५।०५९।००५अ राघवे चार्थनिर्वृत्तिं भर्तुश् च परमं यशः
  
५।०५९।००५च् समाधाय समृद्धार्थाः कर्मसिद्धिभिर् उन्नताः
  
५।०५९।००६अ प्रियाख्यानोन्मुखाः सर्वे सर्वे युद्धाभिनन्दिनः
  
५।०५९।००६च् सर्वे रामप्रतीकारे निश्चितार्था मनस्विनः
  
५।०५९।००७अ प्लवमानाः खम् आप्लुत्य ततस् ते काननौक्षकः
  
५।०५९।००७च् नन्दनोपमम् आसेदुर् वनं द्रुमलतायुतम्
  
५।०५९।००८अ यत् तन् मधुवनं नाम सुग्रीवस्याभिरक्षितम्
  
५।०५९।००८च् अधृष्यं सर्वभूतानां सर्वभूतमनोहरम्
  
५।०५९।००९अ यद् रक्षति महावीर्यः सदा दधिमुखः कपिः
  
५।०५९।००९च् मातुलः कपिमुख्यस्य सुग्रीवस्य महात्मनः
  
५।०५९।०१०अ ते तद् वनम् उपागम्य बभूवुः परमोत्कटाः
  
५।०५९।०१०च् वानरा वानरेन्द्रस्य मनःकान्ततमं महत्
  
५।०५९।०११अ ततस् ते वानरा हृष्टा दृष्ट्वा मधुवनं महत्
  
५।०५९।०११च् कुमारम् अभ्ययाचन्त मधूनि मधुपिङ्गलाः
  
५।०५९।०१२अ ततः कुमारस् तान् वृद्धाञ् जाम्बवत्प्रमुखान् कपीन्
  
५।०५९।०१२च् अनुमान्य ददौ तेषां निसर्गं मधुभक्षणे
  
५।०५९।०१३अ ततश् चानुमताः सर्वे संप्रहृष्टा वनौकसः
  
५।०५९।०१३च् मुदिताश् च ततस् ते च प्रनृत्यन्ति ततस् ततः
  
५।०५९।०१४अ गायन्ति के चित् प्रणमन्ति के चिन्; नृत्यन्ति के चित् प्रहसन्ति के चित्
  
५।०५९।०१४च् पतन्ति के चिद् विचरन्ति के चित्; प्लवन्ति के चित् प्रलपन्ति के चित्
  
५।०५९।०१५अ परस्परं के चिद् उपाश्रयन्ते; परस्परं के चिद् अतिब्रुवन्ते
  
५।०५९।०१५च् द्रुमाद् द्रुमं के चिद् अभिप्लवन्ते; क्षितौ नगाग्रान् निपतन्ति के चित्
  
५।०५९।०१६अ महीतलात् के चिद् उदीर्णवेगा; महाद्रुमाग्राण्य् अभिसंपतन्ते
  
५।०५९।०१६च् गायन्तम् अन्यः प्रहसन्न् उपैति; हसन्तम् अन्यः प्रहसन्न् उपैति
  
५।०५९।०१७अ रुदन्तम् अन्यः प्ररुदन्न् उपैति; नुदन्तम् अन्यः प्रणुदन्न् उपैति
  
५।०५९।०१७च् समाकुलं तत् कपिसैन्यम् आसीन्; मधुप्रपानोत्कट सत्त्वचेष्टम्
  
५।०५९।०१७ए न चात्र कश् चिन् न बभूव मत्तो; न चात्र कश् चिन् न बभूव तृप्तो
  
५।०५९।०१८अ ततो वनं तत् परिभक्ष्यमाणं; द्रुमांश् च विध्वंसितपत्रपुष्पान्
  
५।०५९।०१८च् समीक्ष्य कोपाद् दधिवक्त्रनामा; निवारयाम् आस कपिः कपींस् तान्
  
५।०५९।०१९अ स तैः प्रवृद्धैः परिभर्त्स्यमानो; वनस्य गोप्ता हरिवीरवृद्धः
  
५।०५९।०१९च् चकार भूयो मतिम् उग्रतेजा; वनस्य रक्षां प्रति वानरेभ्यः
  
५।०५९।०२०अ उवाच कांश् चित् परुषाणि धृष्टम्; असक्तम् अन्यांश् च तलैर् जघान
  
५।०५९।०२०च् समेत्य कैश् चित् कलहं चकार; तथैव साम्नोपजगाम कांश् चित्
  
५।०५९।०२१अ स तैर् मदाच् चाप्रतिवार्य वेगैर्; बलाच् च तेनाप्रतिवार्यमाणैः
  
५।०५९।०२१च् प्रधर्षितस् त्यक्तभयैः समेत्य; प्रकृष्यते चाप्य् अनवेक्ष्य दोषम्
  
५।०५९।०२२अ नखैस् तुदन्तो दशनैर् दशन्तस्; तलैश् च पादैश् च समाप्नुवन्तः
  
५।०५९।०२२च् मदात् कपिं तं कपयः समग्रा; महावनं निर्विषयं च चक्रुः
  
५।०६०।००१अ तान् उवाच हरिश्रेष्ठो हनूमान् वानरर्षभः
  
५।०६०।००१च् अव्यग्रमनसो यूयं मधु सेवत वानराः
  
५।०६०।००२अ श्रुत्वा हनुमतो वाक्यं हरीणां प्रवरो ऽङ्गदः
  
५।०६०।००२च् प्रत्युवाच प्रसन्नात्मा पिबन्तु हरयो मधु
  
५।०६०।००३अ अवश्यं कृतकार्यस्य वाक्यं हनुमतो मया
  
५।०६०।००३च् अकार्यम् अपि कर्तव्यं किम् अङ्ग पुनर् ईदृशम्
  
५।०६०।००४अ अन्दगस्य मुखाच् छ्रुत्वा वचनं वानरर्षभाः
  
५।०६०।००४च् साधु साध्व् इति संहृष्टा वानराः प्रत्यपूजयन्
  
५।०६०।००५अ पूजयित्वाङ्गदं सर्वे वानरा वानरर्षभम्
  
५।०६०।००५च् जग्मुर् मधुवनं यत्र नदीवेग इव द्रुतम्
  
५।०६०।००६अ ते प्रहृष्टा मधुवनं पालान् आक्रम्य वीर्यतः
  
५।०६०।००६च् अतिसर्गाच् च पटवो दृष्ट्वा श्रुत्वा च मैथिलीम्
  
५।०६०।००७अ उत्पत्य च ततः सर्वे वनपालान् समागताः
  
५।०६०।००७च् ताडयन्ति स्म शतशः सक्तान् मधुवने तदा
  
५।०६०।००८अ मधूनि द्रोणमात्राणि बहुभिः परिगृह्य ते
  
५।०६०।००८च् घ्नन्ति स्म सहिताः सर्वे भक्षयन्ति तथापरे
  
५।०६०।००९अ के चित् पीत्वापविध्यन्ति मधूनि मधुपिङ्गलाः
  
५।०६०।००९च् मधूच्चिष्टेन के चिच् च जघ्नुर् अन्योन्यम् उत्कटाः
  
५।०६०।०१०अ अपरे वृक्षमूलेषु शाखां गृह्य व्यवस्थितः
  
५।०६०।०१०च् अत्यर्थं च मदग्लानाः पर्णान्य् आस्तीर्य शेरते
  
५।०६०।०११अ उन्मत्तभूताः प्लवगा मधुमत्ताश् च हृष्टवत्
  
५।०६०।०११च् क्षिपन्त्य् अपि तथान्योन्यं स्खलन्त्य् अपि तथापरे
  
५।०६०।०१२अ के चित् क्ष्वेडान् प्रकुर्वन्ति के चित् कूजन्ति हृष्टवत्
  
५।०६०।०१२च् हरयो मधुना मत्ताः के चित् सुप्ता महीतले
  
५।०६०।०१३अ ये ऽप्य् अत्र मधुपालाः स्युः प्रेष्या दधिमुखस्य तु
  
५।०६०।०१३च् ते ऽपि तैर् वानरैर् भीमैः प्रतिषिद्धा दिशो गताः
  
५।०६०।०१४अ जानुभिश् च प्रकृष्टाश् च देवमार्गं च दर्शिताः
  
५।०६०।०१४च् अब्रुवन् परमोद्विग्ना गत्वा दधिमुखं वचः
  
५।०६०।०१५अ हनूमता दत्तवरैर् हतं मधुवनं बलात्
  
५।०६०।०१५च् वयं च जानुभिः कृष्टा देवमार्गं च दर्शिताः
  
५।०६०।०१६अ ततो दधिमुखः क्रुद्धो वनपस् तत्र वानरः
  
५।०६०।०१६च् हतं मधुवनं श्रुत्वा सान्त्वयाम् आस तान् हरीन्
  
५।०६०।०१७अ एतागच्छत गच्छामो वानरान् अतिदर्पितान्
  
५।०६०।०१७च् बलेनावारयिष्यामो मधु भक्षयतो वयम्
  
५।०६०।०१८अ श्रुत्वा दधिमुखस्येदं वचनं वानरर्षभाः
  
५।०६०।०१८च् पुनर् वीरा मधुवनं तेनैव सहिता ययुः
  
५।०६०।०१९अ मध्ये चैषां दधिमुखः प्रगृह्य सुमहातरुम्
  
५।०६०।०१९च् समभ्यधावद् वेगेना ते च सर्वे प्लवंगमाः
  
५।०६०।०२०अ ते शिलाः पादपांश् चापि पाषाणांश् चापि वानराः
  
५।०६०।०२०च् गृहीत्वाभ्यागमन् क्रुद्धा यत्र ते कपिकुञ्जराः
  
५।०६०।०२१अ ते स्वामिवचनं वीरा हृदयेष्व् अवसज्य तत्
  
५।०६०।०२१च् त्वरया ह्य् अभ्यधावन्त सालतालशिलायुधाः
  
५।०६०।०२२अ वृक्षस्थांश् च तलस्थांश् च वानरान् बलदर्पितान्
  
५।०६०।०२२च् अभ्यक्रामन्त ते वीराः पालास् तत्र सहस्रशः
  
५।०६०।०२३अ अथ दृष्ट्वा दधिमुखं क्रुद्धं वानरपुंगवाः
  
५।०६०।०२३च् अभ्यधावन्त वेगेन हनूमत्प्रमुखास् तदा
  
५।०६०।०२४अ तं सवृक्षं महाबाहुम् आपतन्तं महाबलम्
  
५।०६०।०२४च् आर्यकं प्राहरत् तत्र बाहुभ्यां कुपितो ऽङ्गदः
  
५।०६०।०२५अ मदान्धश् अ न वेदैनम् आर्यको ऽयं ममेति सः
  
५।०६०।०२५च् अथैनं निष्पिपेषाशु वेगवद् वसुधातले
  
५।०६०।०२६अ स भग्नबाहुर् विमुखो विह्वलः शोणितोक्षितः
  
५।०६०।०२६च् मुमोह सहसा वीरो मुहूर्तं कपिकुञ्जरः
  
५।०६०।०२७अ स कथं चिद् विमुक्तस् तैर् वानरैर् वानरर्षभः
  
५।०६०।०२७च् उवाचैकान्तम् आगम्य भृत्यांस् तान् समुपागतान्
  
५।०६०।०२८अ एते तिष्ठन्तु गच्छामो भर्ता नो यत्र वानरः
  
५।०६०।०२८च् सुग्रीवो विपुलग्रीवः सह रामेण तिष्ठति
  
५।०६०।०२९अ सर्वं चैवाङ्गदे दोषं श्रावयिष्यामि पार्थिव
  
५।०६०।०२९च् अमर्षी वचनं श्रुत्वा घातयिष्यति वानरान्
  
५।०६०।०३०अ इष्टं मधुवनं ह्य् एतत् सुग्रीवस्य महात्मनः
  
५।०६०।०३०च् पितृपैतामहं दिव्यं देवैर् अपि दुरासदम्
  
५।०६०।०३१अ स वानरान् इमान् सर्वान् मधुलुब्धान् गतायुषः
  
५।०६०।०३१च् घातयिष्यति दण्डेन सुग्रीवः ससुहृज्जनान्
  
५।०६०।०३२अ वध्या ह्य् एते दुरात्मानो नृपाज्ञा परिभाविनः
  
५।०६०।०३२च् अमर्षप्रभवो रोषः सफलो नो भविष्यति
  
५।०६०।०३३अ एवम् उक्त्वा दधिमुखो वनपालान् महाबलः
  
५।०६०।०३३च् जगाम सहसोत्पत्य वनपालैः समन्वितः
  
५।०६०।०३४अ निमेषान्तरमात्रेण स हि प्राप्तो वनालयः
  
५।०६०।०३४च् सहस्रांशुसुतो धीमान् सुग्रीवो यत्र वानरः
  
५।०६०।०३५अ रामं च लक्ष्मणं चैव दृष्ट्वा सुग्रीवम् एव च
  
५।०६०।०३५च् समप्रतिष्ठां जगतीम् आकाशान् निपपात ह
  
५।०६०।०३६अ स निपत्य महावीर्यः सर्वैस् तैः परिवारितः
  
५।०६०।०३६च् हरिर् दधिमुखः पालैः पालानां परमेश्वरः
  
५।०६०।०३७अ स दीनवदनो भूत्वा कृत्वा शिरसि चाञ्जलिम्
  
५।०६०।०३७च् सुग्रीवस्य शुभौ मूर्ध्ना चरणौ प्रत्यपीडयत्
  
५।०६१।००१अ ततो मूर्ध्ना निपतितं वानरं वानरर्षभः
  
५।०६१।००१च् दृष्ट्वैवोद्विग्नहृदयो वाक्यम् एतद् उवाच ह
  
५।०६१।००२अ उत्तिष्ठोत्तिष्ठ कस्मात् त्वं पादयोः पतितो मम
  
५।०६१।००२च् अभयं ते भवेद् वीर सत्यम् एवाभिधीयताम्
  
५।०६१।००३अ स तु विश्वासितस् तेन सुग्रीवेण महात्मना
  
५।०६१।००३च् उत्थाय च महाप्राज्ञो वाक्यं दधिमुखो ऽब्रवीत्
  
५।०६१।००४अ नैवर्क्षरजसा राजन् न त्वया नापि वालिना
  
५।०६१।००४च् वनं निसृष्टपूर्वं हि भक्षितं तत् तु वानरैः
  
५।०६१।००५अ एभिः प्रधर्षिताश् चैव वारिता वनरक्षिभिः
  
५।०६१।००५च् मधून्य् अचिन्तयित्वेमान् भक्षयन्ति पिबन्ति च
  
५।०६१।००६अ शिष्टम् अत्रापविध्यन्ति भक्षयन्ति तथापरे
  
५।०६१।००६च् निवार्यमाणास् ते सर्वे भ्रुवौ वै दर्शयन्ति हि
  
५।०६१।००७अ इमे हि संरब्धतरास् तथा तैः संप्रधर्षिताः
  
५।०६१।००७च् वारयन्तो वनात् तस्मात् क्रुद्धैर् वानरपुंगवैः
  
५।०६१।००८अ ततस् तैर् बहुभिर् वीरैर् वानरैर् वानरर्षभाः
  
५।०६१।००८च् संरक्तनयनैः क्रोधाद् धरयः संप्रचालिताः
  
५।०६१।००९अ पाणिभिर् निहताः के चित् के चिज् जानुभिर् आहताः
  
५।०६१।००९च् प्रकृष्टाश् च यथाकामं देवमार्गं च दर्शिताः
  
५।०६१।०१०अ एवम् एते हताः शूरास् त्वयि तिष्ठति भर्तरि
  
५।०६१।०१०च् कृत्स्नं मधुवनं चैव प्रकामं तैः प्रभक्ष्यते
  
५।०६१।०११अ एवं विज्ञाप्यमानं तु सुग्रीवं वानरर्षभम्
  
५।०६१।०११च् अपृच्छत् तं महाप्राज्ञो लक्ष्मणः परवीरहा
  
५।०६१।०१२अ किम् अयं वानरो राजन् वनपः प्रत्युपस्थितः
  
५।०६१।०१२च् कं चार्थम् अभिनिर्दिश्य दुःखितो वाक्यम् अब्रवीत्
  
५।०६१।०१३अ एवम् उक्तस् तु सुग्रीवो लक्ष्मणेन महात्मना
  
५।०६१।०१३च् लक्ष्मणं प्रत्युवाचेदं वाक्यं वाक्यविशारदः
  
५।०६१।०१४अ आर्य लक्ष्मण संप्राह वीरो दधिमुखः कपिः
  
५।०६१।०१४च् अङ्गदप्रमुखैर् वीरैर् भक्षितं मधुवानरैः
  
५।०६१।०१५अ नैषाम् अकृतकृत्यानाम् ईदृशः स्याद् उपक्रमः
  
५।०६१।०१५च् वनं यथाभिपन्नं तैः साधितं कर्म वानरैः
  
५।०६१।०१६अ दृष्टा देवी न संदेहो न चान्येन हनूमता
  
५।०६१।०१६च् न ह्य् अन्यः साधने हेतुः कर्मणो ऽस्य हनूमतः
  
५।०६१।०१७अ कार्यसिद्धिर् हनुमति मतिश् च हरिपुंगव
  
५।०६१।०१७च् व्यवसायश् च वीर्यं च श्रुतं चापि प्रतिष्ठितम्
  
५।०६१।०१८अ जाम्बवान् यत्र नेता स्याद् अङ्गदस्य बलेश्वरः
  
५।०६१।०१८च् हनूमांश् चाप्य् अधिष्ठाता न तस्य गतिर् अन्यथा
  
५।०६१।०१९अ अङ्गदप्रमुखैर् वीरैर् हतं मधुवनं किल
  
५।०६१।०१९च् विचिन्त्य दक्षिणाम् आशाम् आगतैर् हरिपुंगवैः
  
५।०६१।०२०अ आगतैश् च प्रविष्टं तद् यथा मधुवनं हि तैः
  
५।०६१।०२०च् धर्षितं च वनं कृत्स्नम् उपयुक्तं च वानरैः
  
५।०६१।०२०ए वारिताः सहिताः पालास् तथा जानुभिर् आहताः
  
५।०६१।०२१अ एतदर्थम् अयं प्राप्तो वक्तुं मधुरवाग् इह
  
५।०६१।०२१च् नाम्ना दधिमुखो नाम हरिः प्रख्यातविक्रमः
  
५।०६१।०२२अ दृष्टा सीता महाबाहो सौमित्रे पश्य तत्त्वतः
  
५।०६१।०२२च् अभिगम्य यथा सर्वे पिबन्ति मधु वानराः
  
५।०६१।०२३अ न चाप्य् अदृष्ट्वा वैदेहीं विश्रुताः पुरुषर्षभ
  
५।०६१।०२३च् वनं दात्त वरं दिव्यं धर्षयेयुर् वनौकसः
  
५।०६१।०२४अ ततः प्रहृष्टो धर्मात्मा लक्ष्मणः सहराघवः
  
५।०६१।०२४च् श्रुत्वा कर्णसुखां वाणीं सुग्रीववदनाच् च्युताम्
  
५।०६१।०२५अ प्राहृष्यत भृशं रामो लक्ष्मणश् च महायशाः
  
५।०६१।०२५च् श्रुत्वा दधिमुखस्येदं सुग्रीवस् तु प्रहृष्य च
  
५।०६१।०२५ए वनपालं पुनर् वाक्यं सुग्रीवः प्रत्यभाषत
  
५।०६१।०२६अ प्रीतो ऽस्मि सौम्य यद् भुक्तं वनं तैः कृतकर्मभिः
  
५।०६१।०२६च् मर्षितं मर्षणीयं च चेष्टितं कृतकर्मणाम्
  
५।०६१।०२७अ इच्छामि शीघ्रं हनुमत्प्रधानान्; शाखामृगांस् तान् मृगराजदर्पान्
  
५।०६१।०२७च् द्रष्टुं कृतार्थान् सह राघवाभ्यां; श्रोतुं च सीताधिगमे प्रयत्नम्
  
५।०६२।००१अ सुग्रीवेणैवम् उक्तस् तु हृष्टो दधिमुखः कपिः
  
५।०६२।००१च् राघवं लक्ष्मणं चैव सुग्रीवं चाभ्यवादयत्
  
५।०६२।००२अ स प्रणम्य च सुग्रीवं राघवौ च महाबलौ
  
५।०६२।००२च् वानरैः सहितैः शूरैर् दिवम् एवोत्पपात ह
  
५।०६२।००३अ स यथैवागतः पूर्वं तथैव त्वरितो गतः
  
५।०६२।००३च् निपत्य गगनाद् भूमौ तद् वनं प्रविवेश ह
  
५।०६२।००४अ स प्रविष्टो मधुवनं ददर्श हरियूथपान्
  
५।०६२।००४च् विमदान् उद्धतान् सर्वान् मेहमानान् मधूदकम्
  
५।०६२।००५अ स तान् उपागमद् वीरो बद्ध्वा करपुटाञ्जलिम्
  
५।०६२।००५च् उवाच वचनं श्लक्ष्णम् इदं हृष्टवद् अङ्गदम्
  
५।०६२।००६अ सौम्य रोषो न कर्तव्यो यद् एभिर् अभिवारितः
  
५।०६२।००६च् अज्ञानाद् रक्षिभिः क्रोधाद् भवन्तः प्रतिषेधिताः
  
५।०६२।००७अ युवराजस् त्वम् ईशश् च वनस्यास्य महाबल
  
५।०६२।००७च् मौर्ख्यात् पूर्वं कृतो दोषस् तद् भवान् क्षन्तुम् अर्हति
  
५।०६२।००८अ यथैव हि पिता ते ऽभूत् पूर्वं हरिगणेश्वरः
  
५।०६२।००८च् तथा त्वम् अपि सुग्रीवो नान्यस् तु हरिसत्तम
  
५।०६२।००९अ आख्यातं हि मया गत्वा पितृव्यस्य तवानघ
  
५।०६२।००९च् इहोपयानं सर्वेषाम् एतेषां वनचारिणाम्
  
५।०६२।०१०अ स त्वदागमनं श्रुत्वा सहैभिर् हरियूथपैः
  
५।०६२।०१०च् प्रहृष्टो न तु रुष्टो ऽसौ वनं श्रुत्वा प्रधर्षितम्
  
५।०६२।०११अ प्रहृष्टो मां पितृव्यस् ते सुग्रीवो वानरेश्वरः
  
५।०६२।०११च् शीघ्रं प्रेषय सर्वांस् तान् इति होवाच पार्थिवः
  
५।०६२।०१२अ श्रुत्वा दधिमुखस्यैतद् वचनं श्लक्ष्णम् अङ्गदः
  
५।०६२।०१२च् अब्रवीत् तान् हरिश्रेष्ठो वाक्यं वाक्यविशारदः
  
५।०६२।०१३अ शङ्के श्रुतो ऽयं वृत्तान्तो रामेण हरियूथपाः
  
५।०६२।०१३च् तत् क्षमं नेह नः स्थातुं कृते कार्ये परंतपाः
  
५।०६२।०१४अ पीत्वा मधु यथाकामं विश्रान्ता वनचारिणः
  
५।०६२।०१४च् किं शेषं गमनं तत्र सुग्रीवो यत्र मे गुरुः
  
५।०६२।०१५अ सर्वे यथा मां वक्ष्यन्ति समेत्य हरियूथपाः
  
५।०६२।०१५च् तथास्मि कर्ता कर्तव्ये भवद्भिः परवान् अहम्
  
५।०६२।०१६अ नाज्ञापयितुम् ईशो ऽहं युवराजो ऽस्मि यद्य् अपि
  
५।०६२।०१६च् अयुक्तं कृतकर्माणो यूयं धर्षयितुं मया
  
५।०६२।०१७अ ब्रुवतश् चाङ्गदश् चैवं श्रुत्वा वचनम् अव्ययम्
  
५।०६२।०१७च् प्रहृष्टमनसो वाक्यम् इदम् ऊचुर् वनौकसः
  
५।०६२।०१८अ एवं वक्ष्यति को राजन् प्रभुः सन् वानरर्षभ
  
५।०६२।०१८च् ऐश्वर्यमदमत्तो हि सर्वो ऽहम् इति मन्यते
  
५।०६२।०१९अ तव चेदं सुसदृशं वाक्यं नान्यस्य कस्य चित्
  
५।०६२।०१९च् संनतिर् हि तवाख्याति भविष्यच् छुभभाग्यताम्
  
५।०६२।०२०अ सर्वे वयम् अपि प्राप्तास् तत्र गन्तुं कृतक्षणाः
  
५।०६२।०२०च् स यत्र हरिवीराणां सुग्रीवः पतिर् अव्ययः
  
५।०६२।०२१अ त्वया ह्य् अनुक्तैर् हरिभिर् नैव शक्यं पदात् पदम्
  
५।०६२।०२१च् क्व चिद् गन्तुं हरिश्रेष्ठ ब्रूमः सत्यम् इदं तु ते
  
५।०६२।०२२अ एवं तु वदतां तेषाम् अङ्गदः प्रत्यभाषत
  
५।०६२।०२२च् बाढं गच्छाम इत्य् उक्त्वा उत्पपात महीतलात्
  
५।०६२।०२३अ उत्पतन्तम् अनूत्पेतुः सर्वे ते हरियूथपाः
  
५।०६२।०२३च् कृत्वाकाशं निराकाशं यज्ञोत्क्षिप्ता इवानलाः
  
५।०६२।०२४अ ते ऽम्बरं सहसोत्पत्य वेगवन्तः प्लवंगमाः
  
५।०६२।०२४च् विनदन्तो महानादं घना वातेरिता यथा
  
५।०६२।०२५अ अङ्गदे ह्य् अननुप्राप्ते सुग्रीवो वानराधिपः
  
५।०६२।०२५च् उवाच शोकोपहतं रामं कमललोचनम्
  
५।०६२।०२६अ समाश्वसिहि भद्रं ते दृष्टा देवी न संशयः
  
५।०६२।०२६च् नागन्तुम् इह शक्यं तैर् अतीते समये हि नः
  
५।०६२।०२७अ न मत्सकाशम् आगच्छेत् कृत्ये हि विनिपातिते
  
५।०६२।०२७च् युवराजो महाबाहुः प्लवतां प्रवरो ऽङ्गदः
  
५।०६२।०२८अ यद्य् अप्य् अकृतकृत्यानाम् ईदृशः स्याद् उपक्रमः
  
५।०६२।०२८च् भवेत् तु दीनवदनो भ्रान्तविप्लुतमानसः
  
५।०६२।०२९अ पितृपैतामहं चैतत् पूर्वकैर् अभिरक्षितम्
  
५।०६२।०२९च् न मे मधुवनं हन्याद् अहृष्टः प्लवगेश्वरः
  
५।०६२।०३०अ कौसल्या सुप्रजा राम समाश्वसिहि सुव्रत
  
५।०६२।०३०च् दृष्टा देवी न संदेहो न चान्येन हनूमता
  
५।०६२।०३०ए न ह्य् अन्यः कर्मणो हेतुः साधने तद्विधो भवेत्
  
५।०६२।०३१अ हनूमति हि सिद्धिश् च मतिश् च मतिसत्तम
  
५।०६२।०३१च् व्यवसायश् च वीर्यं च सूर्ये तेज इव ध्रुवम्
  
५।०६२।०३२अ जाम्बवान् यत्र नेता स्याद् अङ्गदश् च बलेश्वरः
  
५।०६२।०३२च् हनूमांश् चाप्य् अधिष्ठाता न तस्य गतिर् अन्यथा
  
५।०६२।०३३अ मा भूश् चिन्ता समायुक्तः संप्रत्य् अमितविक्रम
  
५।०६२।०३४अ ततः किल किला शब्दं शुश्रावासन्नम् अम्बरे
  
५।०६२।०३४च् हनूमत् कर्मदृप्तानां नर्दतां काननौकसाम्
  
५।०६२।०३४ए किष्किन्धाम् उपयातानां सिद्धिं कथयताम् इव
  
५।०६२।०३५अ ततः श्रुत्वा निनादं तं कपीनां कपिसत्तमः
  
५।०६२।०३५च् आयताञ्चितलाङ्गूलः सो ऽभवद् धृष्टमानसः
  
५।०६२।०३६अ आजग्मुस् ते ऽपि हरयो रामदर्शनकाङ्क्षिणः
  
५।०६२।०३६च् अङ्गदं पुरतः कृत्वा हनूमन्तं च वानरम्
  
५।०६२।०३७अ ते ऽङ्गदप्रमुखा वीराः प्रहृष्टाश् च मुदान्विताः
  
५।०६२।०३७च् निपेतुर् हरिराजस्य समीपे राघवस्य च
  
५।०६२।०३८अ हनूमांश् च महाबहुः प्रणम्य शिरसा ततः
  
५।०६२।०३८च् नियताम् अक्षतां देवीं राघवाय न्यवेदयत्
  
५।०६२।०३९अ निश्चितार्थं ततस् तस्मिन् सुग्रीवं पवनात्मजे
  
५।०६२।०३९च् लक्ष्मणः प्रीतिमान् प्रीतं बहुमानाद् अवैक्षत
  
५।०६२।०४०अ प्रीत्या च रममाणो ऽथ राघवः परवीरहा
  
५।०६२।०४०च् बहु मानेन महता हनूमन्तम् अवैक्षत
  
५।०६३।००१अ ततः प्रस्रवणं शैलं ते गत्वा चित्रकाननम्
  
५।०६३।००१च् प्रणम्य शिरसा रामं लक्ष्मणं च महाबलम्
  
५।०६३।००२अ युवराजं पुरस्कृत्य सुग्रीवम् अभिवाद्य च
  
५।०६३।००२च् प्रवृत्तम् अथ सीतायाः प्रवक्तुम् उपचक्रमुः
  
५।०६३।००३अ रावणान्तःपुरे रोधं राक्षसीभिश् च तर्जनम्
  
५।०६३।००३च् रामे समनुरागं च यश् चापि समयः कृतः
  
५।०६३।००४अ एतद् आख्यान्ति ते सर्वे हरयो राम संनिधौ
  
५।०६३।००४च् वैदेहीम् अक्षतां श्रुत्वा रामस् तूत्तरम् अब्रवीत्
  
५।०६३।००५अ क्व सीता वर्तते देवी कथं च मयि वर्तते
  
५।०६३।००५च् एतन् मे सर्वम् आख्यात वैदेहीं प्रति वानराः
  
५।०६३।००६अ रामस्य गदितं श्रुत्व हरयो रामसंनिधौ
  
५।०६३।००६च् चोदयन्ति हनूमन्तं सीतावृत्तान्तकोविदम्
  
५।०६३।००७अ श्रुत्वा तु वचनं तेषां हनूमान् मारुतात्मजः
  
५।०६३।००७च् उवाच वाक्यं वाक्यज्ञः सीताया दर्शनं यथा
  
५।०६३।००८अ समुद्रं लङ्घयित्वाहं शतयोजनम् आयतम्
  
५।०६३।००८च् अगच्छं जानकीं सीतां मार्गमाणो दिदृक्षया
  
५।०६३।००९अ तत्र लङ्केति नगरी रावणस्य दुरात्मनः
  
५।०६३।००९च् दक्षिणस्य समुद्रस्य तीरे वसति दक्षिणे
  
५।०६३।०१०अ तत्र दृष्टा मया सीता रावणान्तःपुरे सती
  
५।०६३।०१०च् संन्यस्य त्वयि जीवन्ती रामा राम मनोरथम्
  
५।०६३।०११अ दृष्टा मे राक्षसी मध्ये तर्ज्यमाना मुहुर् मुहुः
  
५।०६३।०११च् राक्षसीभिर् विरूपाभी रक्षिता प्रमदावने
  
५।०६३।०१२अ दुःखम् आपद्यते देवी तवादुःखोचिता सती
  
५।०६३।०१२च् रावणान्तःपुरे रुद्ध्वा राक्षसीभिः सुरक्षिता
  
५।०६३।०१३अ एकवेणीधरा दीना त्वयि चिन्तापरायणा
  
५।०६३।०१३च् अधःशय्या विवर्णाङ्गी पद्मिनीव हिमागमे
  
५।०६३।०१४अ रावणाद् विनिवृत्तार्था मर्तव्यकृतनिश्चया
  
५।०६३।०१४च् देवी कथं चित् काकुत्स्थ त्वन्मना मार्गिता मया
  
५।०६३।०१५अ इक्ष्वाकुवंशविख्यातिं शनैः कीर्तयतानघ
  
५।०६३।०१५च् स मया नरशार्दूल विश्वासम् उपपादिता
  
५।०६३।०१६अ ततः संभाषिता देवी सर्वम् अर्थं च दर्शिता
  
५।०६३।०१६च् रामसुग्रीवसख्यं च श्रुत्वा प्रीतिम् उपागता
  
५।०६३।०१७अ नियतः समुदाचारो भक्तिश् चास्यास् तथा त्वयि
  
५।०६३।०१७च् एवं मया महाभागा दृष्टा जनकनन्दिनी
  
५।०६३।०१७ए उग्रेण तपसा युक्ता त्वद्भक्त्या पुरुषर्षभ
  
५।०६३।०१८अ अभिज्ञानं च मे दत्तं यथावृत्तं तवान्तिके
  
५।०६३।०१८च् चित्रकूटे महाप्राज्ञ वायसं प्रति राघव
  
५।०६३।०१९अ विज्ञाप्यश् च नर व्याघ्रो रामो वायुसुत त्वया
  
५।०६३।०१९च् अखिलेनेह यद् दृष्टम् इति माम् आह जानकी
  
५।०६३।०२०अ इदं चास्मै प्रदातव्यं यत्नात् सुपरिरक्षितम्
  
५।०६३।०२०च् ब्रुवता वचनान्य् एवं सुग्रीवस्योपशृण्वतः
  
५।०६३।०२१अ एष चूडामणिः श्रीमान् मया ते यत्नरक्षितः
  
५।०६३।०२१च् मनःशिलायास् तिकलस् तं स्मरस्वेति चाब्रवीत्
  
५।०६३।०२२अ एष निर्यातितः श्रीमान् मया ते वारिसंभवः
  
५।०६३।०२२च् एतं दृष्ट्वा प्रमोदिष्ये व्यसने त्वाम् इवानघ
  
५।०६३।०२३अ जीवितं धारयिष्यामि मासं दशरथात्मज
  
५।०६३।०२३च् ऊर्ध्वं मासान् न जीवेयं रक्षसां वशम् आगता
  
५।०६३।०२४अ इति माम् अब्रवीत् सीता कृशाङ्गी धर्म चारिणी
  
५।०६३।०२४च् रावणान्तःपुरे रुद्धा मृगीवोत्फुल्ललोचना
  
५।०६३।०२५अ एतद् एव मयाख्यातं सर्वं राघव यद् यथा
  
५।०६३।०२५च् सर्वथा सागरजले संतारः प्रविधीयताम्
  
५।०६३।०२६अ तौ जाताश्वासौ राजपुत्रौ विदित्वा; तच् चाभिज्ञानं राघवाय प्रदाय
  
५।०६३।०२६च् देव्या चाख्यातं सर्वम् एवानुपूर्व्याद्; वाचा संपूर्णं वायुपुत्रः शशंस
  
५।०६४।००१अ एवम् उक्तो हनुमता रामो दशरथात्मजः
  
५।०६४।००१च् तं मणिं हृदये कृत्वा प्ररुरोद सलक्ष्मणः
  
५।०६४।००२अ तं तु दृष्ट्वा मणिश्रेष्ठं राघवः शोककर्शितः
  
५।०६४।००२च् नेत्राभ्याम् अश्रुपूर्णाभ्यां सुग्रीवम् इदम् अब्रवीत्
  
५।०६४।००३अ यथैव धेनुः स्रवति स्नेहाद् वत्सस्य वत्सला
  
५।०६४।००३च् तथा ममापि हृदयं मणिरत्नस्य दर्शनात्
  
५।०६४।००४अ मणिरत्नम् इदं दत्तं वैदेह्याः श्वशुरेण मे
  
५।०६४।००४च् वधूकाले यथा बद्धम् अधिकं मूर्ध्नि शोभते
  
५।०६४।००५अ अयं हि जलसंभूतो मणिः प्रवरपूजितः
  
५।०६४।००५च् यज्ञे परमतुष्टेन दत्तः शक्रेण धीमता
  
५।०६४।००६अ इमं दृष्ट्वा मणिश्रेष्ठं तथा तातस्य दर्शनम्
  
५।०६४।००६च् अद्यास्म्य् अवगतः सौम्य वैदेहस्य तथा विभोः
  
५।०६४।००७अ अयं हि शोभते तस्याः प्रियाया मूर्ध्नि मे मणिः
  
५।०६४।००७च् अद्यास्य दर्शनेनाहं प्राप्तां ताम् इव चिन्तये
  
५।०६४।००८अ किम् आह सीता वैदेही ब्रूहि सौम्य पुनः पुनः
  
५।०६४।००८च् परासुम् इव तोयेन सिञ्चन्ती वाक्यवारिणा
  
५।०६४।००९अ इतस् तु किं दुःखतरं यद् इमं वारिसंभवम्
  
५।०६४।००९च् मणिं पश्यामि सौमित्रे वैदेहीम् आगतं विना
  
५।०६४।०१०अ चिरं जीवति वैदेही यदि मासं धरिष्यति
  
५।०६४।०१०च् क्षणं सौम्य न जीवेयं विना ताम् असितेक्षणाम्
  
५।०६४।०११अ नय माम् अपि तं देशं यत्र दृष्टा मम प्रिया
  
५।०६४।०११च् न तिष्ठेयं क्षणम् अपि प्रवृत्तिम् उपलभ्य च
  
५।०६४।०१२अ कथं सा मम सुश्रोणि भीरु भीरुः सती तदा
  
५।०६४।०१२च् भयावहानां घोराणां मध्ये तिष्ठति रक्षसाम्
  
५।०६४।०१३अ शारदस् तिमिरोन्मुखो नूनं चन्द्र इवाम्बुदैः
  
५।०६४।०१३च् आवृतं वदनं तस्या न विराजति राक्षसैः
  
५।०६४।०१४अ किम् आह सीता हनुमंस् तत्त्वतः कथयस्व मे
  
५।०६४।०१४च् एतेन खलु जीविष्ये भेषजेनातुरो यथा
  
५।०६४।०१५अ मधुरा मधुरालापा किम् आह मम भामिनी
  
५।०६४।०१५च् मद्विहीना वरारोहा हनुमन् कथयस्व मे
  
५।०६४।०१५ए दुःखाद् दुःखतरं प्राप्य कथं जीवति जानकी
  
५।०६५।००१अ एवम् उक्तस् तु हनुमान् राघवेण महात्मना
  
५।०६५।००१च् सीताया भाषितं सर्वं न्यवेदयत राघवे
  
५।०६५।००२अ इदम् उक्तवती देवी जानकी पुरुषर्षभ
  
५।०६५।००२च् पूर्ववृत्तम् अभिज्ञानं चित्रकूटे यथा तथम्
  
५।०६५।००३अ सुखसुप्ता त्वया सार्धं जानकी पूर्वम् उत्थिता
  
५।०६५।००३च् वायसः सहसोत्पत्य विरराद स्तनान्तरे
  
५।०६५।००४अ पर्यायेण च सुप्तस् त्वं देव्यङ्के भरताग्रज
  
५।०६५।००४च् पुनश् च किल पक्षी स देव्या जनयति व्यथाम्
  
५।०६५।००५अ ततः पुनर् उपागम्य विरराद भृशं किल
  
५।०६५।००५च् ततस् त्वं बोधितस् तस्याः शोणितेन समुक्षितः
  
५।०६५।००६अ वायसेन च तेनैव सततं बाध्यमानया
  
५।०६५।००६च् बोधितः किल देव्यास् त्वं सुखसुप्तः परंतप
  
५।०६५।००७अ तां तु दृष्ट्वा महाबाहो रादितां च स्तनान्तरे
  
५।०६५।००७च् आशीविष इव क्रुद्धो निःश्वसन्न् अभ्यभाषथाः
  
५।०६५।००८अ नखाग्रैः केन ते भीरु दारितं तु स्तनान्तरम्
  
५।०६५।००८च् कः क्रीडति सरोषेण पञ्चवक्त्रेण भोगिना
  
५।०६५।००९अ निरीक्षमाणः सहसा वायसं समवैक्षताः
  
५।०६५।००९च् नखैः सरुधिरैस् तीक्ष्णैर् माम् एवाभिमुखं स्थितम्
  
५।०६५।०१०अ सुतः किल स शक्रस्य वायसः पततां वरः
  
५।०६५।०१०च् धरान्तरचरः शीघ्रं पवनस्य गतौ समः
  
५।०६५।०११अ ततस् तस्मिन् महाबाहो कोपसंवर्तितेक्षणः
  
५।०६५।०११च् वायसे त्वं कृत्वाः क्रूरां मतिं मतिमतां वर
  
५।०६५।०१२अ स दर्भं संस्तराद् गृह्य ब्रह्मास्त्रेण न्ययोजयः
  
५।०६५।०१२च् स दीप्त इव कालाग्निर् जज्वालाभिमुखः खगम्
  
५।०६५।०१३अ स त्वं प्रदीप्तं चिक्षेप दर्भं तं वायसं प्रति
  
५।०६५।०१३च् ततस् तु वायसं दीप्तः स दर्भो ऽनुजगाम ह
  
५।०६५।०१४अ स पित्रा च परित्यक्तः सुरैः सर्वैर् महर्षिभिः
  
५।०६५।०१४च् त्रींल् लोकान् संपरिक्रम्य त्रातारं नाधिगच्छति
  
५।०६५।०१५अ तं त्वं निपतितं भूमौ शरण्यः शरणागतम्
  
५।०६५।०१५च् वधार्हम् अपि काकुत्स्थ कृपया परिपालयः
  
५।०६५।०१६अ मोघम् अस्त्रं न शक्यं तु कर्तुम् इत्य् एव राघव
  
५।०६५।०१६च् ततस् तस्याक्षिकाकस्य हिनस्ति स्म स दक्षिणम्
  
५।०६५।०१७अ राम त्वां स नमस्कृत्वा राज्ञो दशरथस्य च
  
५।०६५।०१७च् विसृष्टस् तु तदा काकः प्रतिपेदे खम् आलयम्
  
५।०६५।०१८अ एवम् अस्त्रविदां श्रेष्ठः सत्त्ववाञ् शीलवान् अपि
  
५।०६५।०१८च् किमर्थम् अस्त्रं रक्षःसु न योजयसि राघव
  
५।०६५।०१९अ न नागा नापि गन्धर्वा नासुरा न मरुद्गणाः
  
५।०६५।०१९च् तव राम मुखे स्थातुं शक्ताः प्रतिसमाधितुम्
  
५।०६५।०२०अ तव वीर्यवतः कच्चिन् मयि यद्य् अस्ति संभ्रमः
  
५।०६५।०२०च् क्षिप्रं सुनिशितैर् बाणैर् हन्यतां युधि रावणः
  
५।०६५।०२१अ भ्रातुर् आदेशम् आदाय लक्ष्मणो वा परंतपः
  
५।०६५।०२१च् स किमर्थं नरवरो न मां रक्षति राघवः
  
५।०६५।०२२अ शक्तौ तौ पुरुषव्याघ्रौ वाय्वग्निसमतेजसौ
  
५।०६५।०२२च् सुराणाम् अपि दुर्धर्षौ किमर्थं माम् उपेक्षतः
  
५।०६५।०२३अ ममैव दुष्कृतं किं चिन् महद् अस्ति न संशयः
  
५।०६५।०२३च् समर्थौ सहितौ यन् मां नापेक्षेते परंतपौ
  
५।०६५।०२४अ वैदेह्या वचनं श्रुत्वा करुणं साश्रुभाषितम्
  
५।०६५।०२४च् पुनर् अप्य् अहम् आर्यां ताम् इदं वचनम् अब्रुवम्
  
५।०६५।०२५अ त्वच्छोकविमुखो रामो देवि सत्येन ते शपे
  
५।०६५।०२५च् रामे दुःखाभिभूते च लक्ष्मणः परितप्यते
  
५।०६५।०२६अ कथं चिद् भवती दृष्टा न कालः परिशोचितुम्
  
५।०६५।०२६च् इमं मुहूर्तं दुःखानाम् अन्तं द्रक्ष्यसि भामिनि
  
५।०६५।०२७अ ताव् उभौ नरशार्दूलौ राजपुत्राव् अरिंदमौ
  
५।०६५।०२७च् त्वद्दर्शनकृतोत्साहौ लङ्कां भस्मीकरिष्यतः
  
५।०६५।०२८अ हत्वा च समरे रौद्रं रावणं सह बान्धवम्
  
५।०६५।०२८च् राघवस् त्वां महाबाहुः स्वां पुरीं नयते ध्रुवम्
  
५।०६५।०२९अ यत् तु रामो विजानीयाद् अभिज्ञानम् अनिन्दिते
  
५।०६५।०२९च् प्रीतिसंजननं तस्य प्रदातुं तत्त्वम् अर्हसि
  
५।०६५।०३०अ साभिवीक्ष्य दिशः सर्वा वेण्युद्ग्रथनम् उत्तमम्
  
५।०६५।०३०च् मुक्त्वा वस्त्राद् ददौ मह्यं मणिम् एतं महाबल
  
५।०६५।०३१अ प्रतिगृह्य मणिं दिव्यं तव हेतो रघूत्तम
  
५।०६५।०३१च् शिरसा संप्रणम्यैनाम् अहम् आगमने त्वरे
  
५।०६५।०३२अ गमने च कृतोत्साहम् अवेक्ष्य वरवर्णिनी
  
५।०६५।०३२च् विवर्धमानं च हि माम् उवाच जनकात्मजा
  
५।०६५।०३२ए अश्रुपूर्णमुखी दीना बाष्पसंदिग्धभाषिणी
  
५।०६५।०३३अ हनुमन् सिंहसंकाशौ ताव् उभौ रामलक्ष्मणौ
  
५।०६५।०३३च् सुग्रीवं च सहामात्यं सर्वान् ब्रूया अनामयम्
  
५।०६५।०३४अ यथा च स महाबाहुर् मां तारयति राघवः
  
५।०६५।०३४च् अस्माद् दुःखाम्बुसंरोधात् तत् समाधातुम् अर्हसि
  
५।०६५।०३५अ इमं च तीव्रं मम शोकवेगं; रक्षोभिर् एभिः परिभर्त्सनं च
  
५।०६५।०३५च् ब्रूयास् तु रामस्य गतः समीपं; शिवश् च ते ऽध्वास्तु हरिप्रवीर
  
५।०६५।०३६अ एतत् तवार्या नृपराजसिंह; सीता वचः प्राह विषादपूर्वम्
  
५।०६५।०३६च् एतच् च बुद्ध्वा गदितं मया त्वं; श्रद्धत्स्व सीतां कुशलां समग्राम्
  
५।०६६।००१अ अथाहम् उत्तरं देव्या पुनर् उक्तः ससंभ्रमम्
  
५।०६६।००१च् तव स्नेहान् नरव्याघ्र सौहार्याद् अनुमान्य च
  
५।०६६।००२अ एवं बहुविधं वाच्यो रामो दाशरथिस् त्वया
  
५।०६६।००२च् यथा माम् आप्नुयाच् छीघ्रं हत्वा रावणम् आहवे
  
५।०६६।००३अ यदि वा मन्यसे वीर वसैकाहम् अरिंदम
  
५।०६६।००३च् कस्मिंश् चित् संवृते देशे विश्रान्तः श्वो गमिष्यसि
  
५।०६६।००४अ मम चाप्य् अल्पभाग्यायाः साम्निध्यात् तव वानर
  
५।०६६।००४च् अस्य शोकविपाकस्य मुहूर्तं स्याद् विमोक्षणम्
  
५।०६६।००५अ गते हि त्वयि विक्रान्ते पुनरागमनाय वै
  
५।०६६।००५च् प्राणानाम् अपि संदेहो मम स्यान् नात्र संशयः
  
५।०६६।००६अ तवादर्शनजः शोको भूयो मां परितापयेत्
  
५।०६६।००६च् दुःखाद् दुःखपराभूतां दुर्गतां दुःखभागिनीम्
  
५।०६६।००७अ अयं तु वीरसंदेहस् तिष्ठतीव ममाग्रतः
  
५।०६६।००७च् सुमहांस् त्वत्सहायेषु हर्यृक्षेषु असंशयः
  
५।०६६।००८अ कथं नु खलु दुष्पारं तरिष्यन्ति महोदधिम्
  
५।०६६।००८च् तानि हर्यृक्षसैन्यानि तौ वा नरवरात्मजौ
  
५।०६६।००९अ त्रयाणाम् एव भूतानां सागरस्यास्य लङ्घने
  
५।०६६।००९च् शक्तिः स्याद् वैनतेयस्य वायोर् वा तव वानघ
  
५।०६६।०१०अ तद् अस्मिन् कार्यनियोगे वीरैवं दुरतिक्रमे
  
५।०६६।०१०च् किं पश्यसि समाधानं ब्रूहि कार्यविदां वर
  
५।०६६।०११अ कामम् अस्य त्वम् एवैकः कार्यस्य परिसाधने
  
५।०६६।०११च् पर्याप्तः परवीरघ्न यशस्यस् ते बलोदयः
  
५।०६६।०१२अ बलैः समग्रैर् यदि मां हत्वा रावणम् आहवे
  
५।०६६।०१२च् विजयी स्वां पुरीं रामो नयेत् तत् स्याद् यशस्करम्
  
५।०६६।०१३अ यथाहं तस्य वीरस्य वनाद् उपधिना हृता
  
५।०६६।०१३च् रक्षसा तद् भयाद् एव तथा नार्हति राघवः
  
५।०६६।०१४अ बलैस् तु संकुलां कृत्वा लङ्कां परबलार्दनः
  
५।०६६।०१४च् मां नयेद् यदि काकुत्स्थस् तत् तस्य सदृशं भवेत्
  
५।०६६।०१५अ तद् यथा तस्य विक्रान्तम् अनुरूपं महात्मनः
  
५।०६६।०१५च् भवत्य् आहवशूरस्य तथा त्वम् उपपादय
  
५।०६६।०१६अ तद् अर्थोपहितं वाक्यं प्रश्रितं हेतुसंहितम्
  
५।०६६।०१६च् निशम्याहं ततः शेषं वाक्यम् उत्तरम् अब्रुवम्
  
५।०६६।०१७अ देवि हर्यृक्षसैन्यानाम् ईश्वरः प्लवतां वरः
  
५।०६६।०१७च् सुग्रीवः सत्त्वसंपन्नस् तवार्थे कृतनिश्चयः
  
५।०६६।०१८अ तस्य विक्रमसंपन्नाः सत्त्ववन्तो महाबलाः
  
५।०६६।०१८च् मनःसंकल्पसंपाता निदेशे हरयः स्थिताः
  
५।०६६।०१९अ येषां नोपरि नाधस्तान् न तिर्यक् सज्जते गतिः
  
५।०६६।०१९च् न च कर्मसु सीदन्ति महत्स्व् अमिततेजसः
  
५।०६६।०२०अ असकृत् तैर् महाभागैर् वानरैर् बलसंयुतैः
  
५।०६६।०२०च् प्रदक्षिणीकृता भूमिर् वायुमार्गानुसारिभिः
  
५।०६६।०२१अ मद्विशिष्टाश् च तुल्याश् च सन्ति तत्र वनौकसः
  
५।०६६।०२१च् मत्तः प्रत्यवरः कश् चिन् नास्ति सुग्रीवसंनिधौ
  
५।०६६।०२२अ अहं तावद् इह प्राप्तः किं पुनस् ते महाबलाः
  
५।०६६।०२२च् न हि प्रकृष्टाः प्रेष्यन्ते प्रेष्यन्ते हीतरे जनाः
  
५।०६६।०२३अ तद् अलं परितापेन देवि मन्युर् व्यपैतु ते
  
५।०६६।०२३च् एकोत्पातेन ते लङ्काम् एष्यन्ति हरियूथपाः
  
५।०६६।०२४अ मम पृष्ठगतौ तौ च चन्द्रसूर्याव् इवोदितौ
  
५।०६६।०२४च् त्वत्सकाशं महाभागे नृसिंहाव् आगमिष्यतः
  
५।०६६।०२५अ अरिघ्नं सिंहसंकाशं क्षिप्रं द्रक्ष्यसि राघवम्
  
५।०६६।०२५च् लक्ष्मणं च धनुष्पाणिं लङ्का द्वारम् उपस्थितम्
  
५।०६६।०२६अ नखदंष्ट्रायुधान् वीरान् सिंहशार्दूलविक्रमान्
  
५।०६६।०२६च् वानरान् वानरेन्द्राभान् क्षिप्रं द्रक्ष्यसि संगतान्
  
५।०६६।०२७अ शैलाम्बुदन् निकाशानां लङ्कामलयसानुषु
  
५।०६६।०२७च् नर्दतां कपिमुख्यानाम् अचिराच् छोष्यसे स्वनम्
  
५।०६६।०२८अ निवृत्तवनवासं च त्वया सार्धम् अरिंदमम्
  
५।०६६।०२८च् अभिषिक्तम् अयोध्यायां क्षिप्रं द्रक्ष्यसि राघवम्
  
५।०६६।०२९अ ततो मया वाग्भिर् अदीनभाषिणी; शिवाभिर् इष्टाभिर् अभिप्रसादिता
  
५।०६६।०२९च् जगाम शान्तिं मम मैथिलात्मजा; तवापि शोकेन तथाभिपीडिता  
  
