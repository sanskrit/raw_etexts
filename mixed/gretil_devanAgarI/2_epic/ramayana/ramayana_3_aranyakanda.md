---
title: 'Ramayana: 3. Aranyakanda'

---
## Intro
  
  
  
  
Ramayana: 3. Aranyakanda  
  
  
  
  
Valmiki (trad.):  
Ramayana: 3. Aranyakanda  
  
Original input by Muneo Tokunaga  
Revision by Oliver Hellwig  
(with occasional minor corrections according to the Southern recension)  
  
PLAIN TEXT VERSION  
  
  
  
  


## पाठः
  
  
  
  
  
  
  
प्रविश्य तु महारण्यं दण्डकारण्यम् आत्मवान्  ।  
ददर्श रामो दुर्धर्षस् तापसाश्रममण्डलम्  ॥ रम्_३,१।१ ॥  
कुशचीरपरिक्षिप्तं ब्राह्म्या लक्ष्म्या समावृतम्  ।  
यथा प्रदीप्तं दुर्धर्षं गगने सूर्यमण्डलम्  ॥ रम्_३,१।२ ॥  
शरण्यं सर्वभूतानां सुसम्मृष्टाजिरं सदा  ।  
पूजितं चोपनृत्तं च नित्यम् अप्सरसां गणैः  ॥ रम्_३,१।३ ॥  
विशालैर् अग्निशरणैः स्रुग्भाण्डैर् अजिनैः कुशैः  ।  
समिद्भिस् तोयकलशैः फलमूलैश् च शोभितम्  ॥ रम्_३,१।४ ॥  
आरण्यैश् च महावृक्षैः पुण्यैः स्वादुफलैर् वृतम्  ।  
बलिहोमार्चितं पुण्यं ब्रह्मघोषनिनादितम्  ॥ रम्_३,१।५ ॥  
पुष्पैर् वन्यैः परिक्षिप्तं पद्मिन्या च सपद्मया  ।  
फलमूलाशनैर् दान्तैश् चीरकृष्णाजिनाम्बरैः  ॥ रम्_३,१।६ ॥  
सूर्यवैश्वानराभैश् च पुराणैर् मुनिभिर् वृतम्  ।  
पुण्यैश् च नियताहारैः शोभितं परमर्षिभिः  ॥ रम्_३,१।७ ॥  
तद् ब्रह्मभवनप्रख्यं ब्रह्मघोषनिनादितम्  ।  
ब्रह्मविद्भिर् महाभागैर् ब्राह्मणैर् उपशोभितम्  ॥ रम्_३,१।८ ॥  
तद् दृष्ट्वा राघवः श्रीमांस् तापसाश्रममण्डलम्  ।  
अभ्यगच्छन् महातेजा विज्यं कृत्वा महद् धनुः  ॥ रम्_३,१।९ ॥  
दिव्यज्ञानोपपन्नास् ते रामं दृष्ट्वा महर्षयः  ।  
अभ्यगच्छंस् तदा प्रीता वैदेहीं च यशस्विनीम्  ॥ रम्_३,१।१० ॥  
ते तं सोमम् इवोद्यन्तं दृष्ट्वा वै धर्मचारिणः  ।  
मङ्गलानि प्रयुञ्जानाः प्रत्यगृह्णन् दृढव्रताः  ॥ रम्_३,१।११ ॥  
रूपसंहननं लक्ष्मीं सौकुमार्यं सुवेषताम्  ।  
ददृशुर् विस्मिताकारा रामस्य वनवासिनः  ॥ रम्_३,१।१२ ॥  
वैदेहीं लक्ष्मणं रामं नेत्रैर् अनिमिषैर् इव  ।  
आश्चर्यभूतान् ददृशुः सर्वे ते वनचारिणः  ॥ रम्_३,१।१३ ॥  
अत्रैनं हि महाभागाः सर्वभूतहिते रताः  ।  
अतिथिं पर्णशालायां राघवं सन्न्यवेशयन्  ॥ रम्_३,१।१४ ॥  
ततो रामस्य सत्कृत्य विधिना पावकोपमाः  ।  
आजह्रुस् ते महाभागाः सलिलं धर्मचारिणः  ॥ रम्_३,१।१५ ॥  
मूलं पुष्पं फलं वन्यम् आश्रमं च महात्मनः  ।  
निवेदयित्वा धर्मज्ञास् ततः प्राञ्जलयो ऽब्रुवन्  ॥ रम्_३,१।१६ ॥  
धर्मपालो जनस्यास्य शरण्यश् च महायशाः  ।  
पूजनीयश् च मान्यश् च राजा दण्डधरो गुरुः  ॥ रम्_३,१।१७ ॥  
इन्द्रस्येव चतुर्भागः प्रजा रक्षति राघव  ।  
राजा तस्माद् वरान् भोगान् भुङ्क्ते लोकनमस्कृतः  ॥ रम्_३,१।१८ ॥  
ते वयं भवता रक्ष्या भवद्विषयवासिनः  ।  
नगरस्थो वनस्थो वा त्वं नो राजा जनेश्वरः  ॥ रम्_३,१।१९ ॥  
न्यस्तदण्डा वयं राजञ् जितक्रोधा जितेन्द्रियाः  ।  
रक्षितव्यास् त्वया शश्वद् गर्भभूतास् तपोधनाः  ॥ रम्_३,१।२० ॥  
एवम् उक्त्वा फलैर् मूलैः पुष्पैर् वन्यैश् च राघवम्  ।  
अन्यैश् च विविधाहारैः सलक्ष्मणम् अपूजयन्  ॥ रम्_३,१।२१ ॥  
तथान्ये तापसाः सिद्धा रामं वैश्वानरोपमाः  ।  
न्यायवृत्ता यथान्यायं तर्पयामासुर् ईश्वरम्  ॥ रम्_३,१।२२ ॥  
  
  
कृतातिथ्यो ऽथ रामस् तु सूर्यस्योदयनं प्रति  ।  
आमन्त्र्य स मुनीन् सर्वान् वनम् एवान्वगाहत  ॥ रम्_३,२।१ ॥  
नानामृगगणाकीर्णं शार्दूलवृकसेवितम्  ।  
ध्वस्तवृक्षलतागुल्मं दुर्दर्शसलिलाशयम्  ॥ रम्_३,२।२ ॥  
निष्कूजनानाशकुनि झिल्लिकागणनादितम्  ।  
लक्ष्मणानुगतो रामो वनमध्यं ददर्श ह  ॥ रम्_३,२।३ ॥  
वनमध्ये तु काकुत्स्थस् तस्मिन् घोरमृगायुते  ।  
ददर्श गिरिशृङ्गाभं पुरुषादं महास्वनम्  ॥ रम्_३,२।४ ॥  
गभीराक्षं महावक्त्रं विकटं विषमोदरम्  ।  
बीभत्सं विषमं दीर्घं विकृतं घोरदर्शनम्  ॥ रम्_३,२।५ ॥  
वसानं चर्म वैयाघ्रं वसार्द्रं रुधिरोक्षितम्  ।  
त्रासनं सर्वभूतानां व्यादितास्यम् इवान्तकम्  ॥ रम्_३,२।६ ॥  
त्रीन् सिंहांश् चतुरो व्याघ्रान् द्वौ वृकौ पृषतान् दश  ।  
सविषाणं वसादिग्धं गजस्य च शिरो महत्  ॥ रम्_३,२।७ ॥  
अवसज्यायसे शूले विनदन्तं महास्वनम्  ।  
स रामं लक्ष्मणं चैव सीतां दृष्ट्वा च मैथिलीम्  ॥ रम्_३,२।८ ॥  
अभ्यधावत् सुसङ्क्रुद्धः प्रजाः काल इवान्तकः  ।  
स कृत्वा भैरवं नादं चालयन्न् इव मेदिनीम्  ॥ रम्_३,२।९ ॥  
अङ्गेनादाय वैदेहीम् अपक्रम्य ततो ऽब्रवीत्  ।  
युवां जटाचीरधरौ सभार्यौ क्षीणजीवितौ  ॥ रम्_३,२।१० ॥  
प्रविष्टौ दण्डकारण्यं शरचापासिधारिणौ  ।  
कथं तापसयोर् वां च वासः प्रमदया सह  ॥ रम्_३,२।११ ॥  
अधर्मचारिणौ पापौ कौ युवां मुनिदूषकौ  ।  
अहं वनम् इदं दुर्गं विराधो नाम राक्षसः  ॥ रम्_३,२।१२ ॥  
चरामि सायुधो नित्यम् ऋषिमांसानि भक्षयन्  ।  
इयं नारी वरारोहा मम भार्या भविष्यति  ।  
युवयोः पापयोश् चाहं पास्यामि रुधिरं मृधे  ॥ रम्_३,२।१३ ॥  
तस्यैवं ब्रुवतो धृष्टं विराधस्य दुरात्मनः  ।  
श्रुत्वा सगर्वितं वाक्यं सम्भ्रान्ता जनकात्मजा  ।  
सीता प्रावेपतोद्वेगात् प्रवाते कदली यथा  ॥ रम्_३,२।१४ ॥  
तां दृष्ट्वा राघवः सीतां विराधाङ्कगतां शुभाम्  ।  
अब्रवील् लक्ष्मणं वाक्यं मुखेन परिशुष्यता  ॥ रम्_३,२।१५ ॥  
पश्य सौम्य नरेन्द्रस्य जनकस्यात्मसम्भवाम्  ।  
मम भार्यां शुभाचारां विराधाङ्के प्रवेशिताम्  ।  
अत्यन्तसुखसंवृद्धां राजपुत्रीं यशस्विनीम्  ॥ रम्_३,२।१६ ॥  
यद् अभिप्रेतम् अस्मासु प्रियं वरवृतं च यत्  ।  
कैकेय्यास् तु सुसंवृत्तं क्षिप्रम् अद्यैव लक्ष्मण  ॥ रम्_३,२।१७ ॥  
या न तुष्यति राज्येन पुत्रार्थे दीर्घदर्शिनी  ।  
ययाहं सर्वभूतानां हितः प्रस्थापितो वनम्  ।  
अद्येदानीं सकामा सा या माता मम मध्यमा  ॥ रम्_३,२।१८ ॥  
परस्पर्शात् तु वैदेह्या न दुःखतरम् अस्ति मे  ।  
पितुर् विनाशात् सौमित्रे स्वराज्यहरणात् तथा  ॥ रम्_३,२।१९ ॥  
इति ब्रुवति काकुत्स्थे बाष्पशोकपरिप्लुते  ।  
अब्रवील् लक्ष्मणः क्रुद्धो रुद्धो नाग इव श्वसन्  ॥ रम्_३,२।२० ॥  
अनाथ इव भूतानां नाथस् त्वं वासवोपमः  ।  
मया प्रेष्येण काकुत्स्थ किमर्थं परितप्यसे  ॥ रम्_३,२।२१ ॥  
शरेण निहतस्याद्य मया क्रुद्धेन रक्षसः  ।  
विराधस्य गतासोर् हि मही पास्यति शोणितम्  ॥ रम्_३,२।२२ ॥  
राज्यकामे मम क्रोधो भरते यो बभूव ह  ।  
तं विराधे विमोक्ष्यामि वज्री वज्रम् इवाचले  ॥ रम्_३,२।२३ ॥  
मम भुजबलवेगवेगितः पततु शरो ऽस्य महान् महोरसि  ।  
व्यपनयतु तनोश् च जीवितं पततु ततश् च महीं विघूर्णितः  ॥ रम्_३,२।२४ ॥  
  
  
अथोवाच पुनर् वाक्यं विराधः पूरयन् वनम्  ।  
आत्मानं पृच्छते ब्रूतं कौ युवां क्व गमिष्यथः  ॥ रम्_३,३।१ ॥  
तम् उवाच ततो रामो राक्षसं ज्वलिताननम्  ।  
पृच्छन्तं सुमहातेजा इक्ष्वाकुकुलम् आत्मनः  ॥ रम्_३,३।२ ॥  
क्षत्रियौ वृत्तसम्पन्नौ विद्धि नौ वनगोचरौ  ।  
त्वां तु वेदितुम् इच्छावः कस् त्वं चरसि दण्डकान्  ॥ रम्_३,३।३ ॥  
तम् उवाच विराधस् तु रामं सत्यपराक्रमम्  ।  
हन्त वक्ष्यामि ते राजन् निबोध मम राघव  ॥ रम्_३,३।४ ॥  
पुत्रः किल जयस्याहं माता मम शतह्रदा  ।  
विराध इति माम् आहुः पृथिव्यां सर्वराक्षसाः  ॥ रम्_३,३।५ ॥  
तपसा चापि मे प्राप्ता ब्रह्मणो हि प्रसादजा  ।  
शस्त्रेणावध्यता लोके ऽच्छेद्याभेद्यत्वम् एव च  ॥ रम्_३,३।६ ॥  
उत्सृज्य प्रमदाम् एनाम् अनपेक्षौ यथागतम्  ।  
त्वरमाणौ पालयेथां न वां जीवितम् आददे  ॥ रम्_३,३।७ ॥  
तं रामः प्रत्युवाचेदं कोपसंरक्तलोचनः  ।  
राक्षसं विकृताकारं विराधं पापचेतसम्  ॥ रम्_३,३।८ ॥  
क्षुद्र धिक् त्वां तु हीनार्थं मृत्युम् अन्वेषसे ध्रुवम्  ।  
रणे सम्प्राप्स्यसे तिष्ठ न मे जीवन् गमिष्यसि  ॥ रम्_३,३।९ ॥  
ततः सज्यं धनुः कृत्वा रामः सुनिशिताञ् शरान्  ।  
सुशीघ्रम् अभिसन्धाय राक्षसं निजघान ह  ॥ रम्_३,३।१० ॥  
धनुषा ज्यागुणवता सप्तबाणान् मुमोच ह  ।  
रुक्मपुङ्खान् महावेगान् सुपर्णानिलतुल्यगान्  ॥ रम्_३,३।११ ॥  
ते शरीरं विराधस्य भित्त्वा बर्हिणवाससः  ।  
निपेतुः शोणितादिग्धा धरण्यां पावकोपमाः  ॥ रम्_३,३।१२ ॥  
स विनद्य महानादं शूलं शक्रध्वजोपमम्  ।  
प्रगृह्याशोभत तदा व्यात्तानन इवान्तकः  ॥ रम्_३,३।१३ ॥  
तच् छूलं वज्रसङ्काशं गगने ज्वलनोपमम्  ।  
द्वाभ्यां शराभ्यां चिछेद रामः शस्त्रभृतां वरः  ॥ रम्_३,३।१४ ॥  
तस्य रौद्रस्य सौमित्रिर् बाहुं सव्यं बभञ्ज ह  ।  
रामस् तु दक्षिणं बाहुं तरसा तस्य रक्षसः  ॥ रम्_३,३।१५ ॥  
स भग्नबाहुः संविग्नो निपपाताशु राक्षसः  ।  
धरण्यां मेघसङ्काशो वज्रभिन्न इवाचलः  ।  
इदं प्रोवाच काकुत्स्थं विराधः पुरुषर्षभम्  ॥ रम्_३,३।१६ ॥  
कौसल्या सुप्रजास् तात रामस् त्वं विदितो मया  ।  
वैदेही च महाभागा लक्ष्मणश् च महायशाः  ॥ रम्_३,३।१७ ॥  
अभिशापाद् अहं घोरां प्रविष्टो राक्षसीं तनुम्  ।  
तुम्बुरुर् नाम गन्धर्वः शप्तो वैश्रवणेन हि  ॥ रम्_३,३।१८ ॥  
प्रसाद्यमानश् च मया सो ऽब्रवीन् मां महायशाः  ।  
यदा दाशरथी रामस् त्वां वधिष्यति संयुगे  ॥ रम्_३,३।१९ ॥  
तदा प्रकृतिम् आपन्नो भवान् स्वर्गं गमिष्यति  ।  
इति वैश्रवणो राजा रम्भासक्तम् उवाच ह  ॥ रम्_३,३।२० ॥  
अनुपस्थीयमानो मां सङ्क्रुद्धो व्याजहार ह  ।  
तव प्रसादान् मुक्तो ऽहम् अभिशापात् सुदारुणात्  ।  
भवनं स्वं गमिष्यामि स्वस्ति वो ऽस्तु परन्तप  ॥ रम्_३,३।२१ ॥  
इतो वसति धर्मात्मा शरभङ्गः प्रतापवान्  ।  
अध्यर्धयोजने तात महर्षिः सूर्यसन्निभः  ॥ रम्_३,३।२२ ॥  
तं क्षिप्रम् अभिगच्छ त्वं स ते श्रेयो विधास्यति  ।  
अवटे चापि मां राम निक्षिप्य कुशली व्रज  ॥ रम्_३,३।२३ ॥  
रक्षसां गतसत्त्वानाम् एष धर्मः सनातनः  ।  
अवटे ये निधीयन्ते तेषां लोकाः सनातनाः  ॥ रम्_३,३।२४ ॥  
एवम् उक्त्वा तु काकुत्स्थं विराधः शरपीडितः  ।  
बभूव स्वर्गसम्प्राप्तो न्यस्तदेहो महाबलः  ॥ रम्_३,३।२५ ॥  
तं मुक्तकण्ठम् उत्क्षिप्य शङ्कुकर्णं महास्वनम्  ।  
विराधं प्राक्षिपच् छ्वभ्रे नदन्तं भैरवस्वनम्  ॥ रम्_३,३।२६ ॥  
ततस् तु तौ काञ्चनचित्रकार्मुकौ निहत्य रक्षः परिगृह्य मैथिलीम्  ।  
विजह्रतुस् तौ मुदितौ महावने दिवि स्थितौ चन्द्रदिवाकराव् इव  ॥ रम्_३,३।२७ ॥  
  
  
हत्वा तु तं भीमबलं विराधं राक्षसं वने  ।  
ततः सीतां परिष्वज्य समाश्वास्य च वीर्यवान्  ।  
अब्रवील् लक्ष्मणं रामो भ्रातरं दीप्ततेजसम्  ॥ रम्_३,४। १ ॥  
कष्टं वनम् इदं दुर्गं न च स्मो वनगोचराः  ।  
अभिगच्छामहे शीघ्रं शरभङ्गं तपोधनम्  ॥ रम्_३,४। २ ॥  
आश्रमं शरभङ्गस्य राघवो ऽभिजगाम ह  ॥ रम्_३,४। ३ ॥  
तस्य देवप्रभावस्य तपसा भावितात्मनः  ।  
समीपे शरभङ्गस्य ददर्श महद् अद्भुतम्  ॥ रम्_३,४। ४ ॥  
विभ्राजमानं वपुषा सूर्यवैश्वानरोपमम्  ।  
असंस्पृशन्तं वसुधां ददर्श विबुधेश्वरम्  ॥ रम्_३,४। ५ ॥  
सुप्रभाभरणं देवं विरजोऽम्बरधारिणम्  ।  
तद्विधैर् एव बहुभिः पूज्यमानं महात्मभिः  ॥ रम्_३,४। ६ ॥  
हरिभिर् वाजिभिर् युक्तम् अन्तरिक्षगतं रथम्  ।  
ददर्शादूरतस् तस्य तरुणादित्यसन्निभम्  ॥ रम्_३,४। ७ ॥  
पाण्डुराभ्रघनप्रख्यं चन्द्रमण्डलसन्निभम्  ।  
अपश्यद् विमलं छत्त्रं चित्रमाल्योपशोभितम्  ॥ रम्_३,४। ८ ॥  
चामरव्यजने चाग्र्ये रुक्मदण्डे महाधने  ।  
गृहीते वननारीभ्यां धूयमाने च मूर्धनि  ॥ रम्_३,४। ९ ॥  
गन्धर्वामरसिद्धाश् च बहवः परमर्षयः  ।  
अन्तरिक्षगतं देवं वाग्भिर् अग्र्याभिर् ईडिरे  ॥ रम्_३,४। १० ॥  
दृष्ट्वा शतक्रतुं तत्र रामो लक्ष्मणम् अब्रवीत्  ।  
ये हयाः पुरुहूतस्य पुरा शक्रस्य नः श्रुताः  ।  
अन्तरिक्षगता दिव्यास् त इमे हरयो ध्रुवम्  ॥ रम्_३,४। ११ ॥  
इमे च पुरुषव्याघ्र ये तिष्ठन्त्य् अभितो रथम्  ।  
शतं शतं कुण्डलिनो युवानः खड्गपाणयः  ॥ रम्_३,४। १२ ॥  
उरोदेशेषु सर्वेषां हारा ज्वलनसन्निभाः  ।  
रूपं बिभ्रति सौमित्रे पञ्चविंशतिवार्षिकम्  ॥ रम्_३,४। १३ ॥  
एतद्धि किल देवानां वयो भवति नित्यदा  ।  
यथेमे पुरुषव्याघ्रा दृश्यन्ते प्रियदर्शनाः  ॥ रम्_३,४। १४ ॥  
इहैव सह वैदेह्या मुहूर्तं तिष्ठ लक्ष्मण  ।  
यावज् जनाम्य् अहं व्यक्तं क एष द्युतिमान् रथे  ॥ रम्_३,४। १५ ॥  
तम् एवम् उक्त्वा सौमित्रिम् इहैव स्थीयताम् इति  ।  
अभिचक्राम काकुत्स्थः शरभङ्गाश्रमं प्रति  ॥ रम्_३,४। १६ ॥  
ततः समभिगच्छन्तं प्रेक्ष्य रामं शचीपतिः  ।  
शरभङ्गम् अनुज्ञाप्य विबुधान् इदम् अब्रवीत्  ॥ रम्_३,४। १७ ॥  
इहोपयात्य् असौ रामो यावन् मां नाभिभाषते  ।  
निष्ठां नयत तावत् तु ततो मां द्रष्टुम् अर्हति  ॥ रम्_३,४। १८ ॥  
जितवन्तं कृतार्थं च द्रष्टाहम् अचिराद् इमम्  ।  
कर्म ह्य् अनेन कर्तव्यं महद् अन्यैः सुदुष्करम्  ॥ रम्_३,४। १९ ॥  
इति वज्री तम् आमन्त्र्य मानयित्वा च तापसम्  ।  
रथेन हरियुक्तेन ययौ दिवम् अरिन्दमः  ॥ रम्_३,४। २० ॥  
प्रयाते तु सहस्राक्षे राघवः सपरिच्छदः  ।  
अग्निहोत्रम् उपासीनं शरभङ्गम् उपागमत्  ॥ रम्_३,४। २१ ॥  
तस्य पादौ च सङ्गृह्य रामः सीता च लक्ष्मणः  ।  
निषेदुस् तदनुज्ञाता लब्धवासा निमन्त्रिताः  ॥ रम्_३,४। २२ ॥  
ततः शक्रोपयानं तु पर्यपृच्छत् स राघवः  ।  
शरभङ्गश् च तत् सर्वं राघवाय न्यवेदयत्  ॥ रम्_३,४। २३ ॥  
माम् एष वरदो राम ब्रह्मलोकं निनीषति  ।  
जितम् उग्रेण तपसा दुष्प्रापम् अकृतात्मभिः  ॥ रम्_३,४। २४ ॥  
अहं ज्ञात्वा नरव्याघ्र वर्तमानम् अदूरतः  ।  
ब्रह्मलोकं न गच्छामि त्वाम् अदृष्ट्वा प्रियातिथिम्  ॥ रम्_३,४। २५ ॥  
समागम्य गमिष्यामि त्रिदिवं देवसेवितम्  ।  
अक्षया नरशार्दूल जिता लोका मया शुभाः  ।  
ब्राह्म्याश् च नाकपृष्ठ्याश् च प्रतिगृह्णीष्व मामकान्  ॥ रम्_३,४। २६ ॥  
एवम् उक्तो नरव्याघ्रः सर्वशास्त्रविशारदः  ।  
ऋषिणा शरभङ्गेन राघवो वाक्यम् अब्रवीत्  ॥ रम्_३,४। २७ ॥  
अहम् एवाहरिष्यामि सर्वांल् लोकान् महामुने  ।  
आवासं त्व् अहम् इच्छामि प्रदिष्टम् इह कानने  ॥ रम्_३,४। २८ ॥  
राघवेणैवम् उक्तस् तु शक्रतुल्यबलेन वै  ।  
शरभङ्गो महाप्राज्ञः पुनर् एवाब्रवीद् वचः  ॥ रम्_३,४। २९ ॥  
सुतीक्ष्णम् अभिगच्छ त्वं शुचौ देशे तपस्विनम्  ।  
रमणीये वनोद्देशे स ते वासं विधास्यति  ॥ रम्_३,४। ३० ॥  
एष पन्था नरव्याघ्र मुहूर्तं पश्य तात माम्  ।  
यावज् जहामि गात्राणि जीर्णां त्वचम् इवोरगः  ॥ रम्_३,४। ३१ ॥  
ततो ऽग्निं स समाधाय हुत्वा चाज्येन मन्त्रवित्  ।  
शरभङ्गो महातेजाः प्रविवेश हुताशनम्  ॥ रम्_३,४। ३२ ॥  
तस्य रोमाणि केशांश् च ददाहाग्निर् महात्मनः  ।  
जीर्णां त्वचं तथास्थीनि यच् च मांसं च शोणितम्  ॥ रम्_३,४। ३३ ॥  
स च पावकसङ्काशः कुमारः समपद्यत  ।  
उत्थायाग्निचयात् तस्माच् छरभङ्गो व्यरोचत  ॥ रम्_३,४। ३४ ॥  
स लोकान् आहिताग्नीनाम् ऋषीणां च महात्मनाम्  ।  
देवानां च व्यतिक्रम्य ब्रह्मलोकं व्यरोहत  ॥ रम्_३,४। ३५ ॥  
स पुण्यकर्मा भुवने द्विजर्षभः पितामहं सानुचरं ददर्श ह  ।  
पितामहश् चापि समीक्ष्य तं द्विजं ननन्द सुस्वागतम् इत्य् उवाच ह  ॥ रम्_३,४। ३६ ॥  
  
  
शरभङ्गे दिवं प्राप्ते मुनिसङ्घाः समागताः  ।  
अभ्यगच्छन्त काकुत्स्थं रामं ज्वलिततेजसम्  ॥ रम्_३,५।१ ॥  
वैखानसा वालखिल्याः सम्प्रक्षाला मरीचिपाः  ।  
अश्मकुट्टाश् च बहवः पत्त्राहाराश् च तापसाः  ॥ रम्_३,५।२ ॥  
दन्तोलूखलिनश् चैव तथैवोन्मज्जकाः परे  ।  
मुनयः सलिलाहारा वायुभक्षास् तथापरे  ॥ रम्_३,५।३ ॥  
आकाशनिलयाश् चैव तथा स्थण्डिलशायिनः  ।  
तथोर्ध्ववासिनो दान्तास् तथार्द्रपटवाससः  ॥ रम्_३,५।४ ॥  
सजपाश् च तपोनित्यास् तथा पञ्चतपोऽन्विताः  ।  
सर्वे ब्राह्म्या श्रिया जुष्टा दृढयोगसमाहिताः  ।  
शरभङ्गाश्रमे रामम् अभिजग्मुश् च तापसाः  ॥ रम्_३,५।५ ॥  
अभिगम्य च धर्मज्ञा रामं धर्मभृतां वरम्  ।  
ऊचुः परमधर्मज्ञम् ऋषिसङ्घाः समाहिताः  ॥ रम्_३,५।६ ॥  
त्वम् इक्ष्वाकुकुलस्यास्य पृथिव्याश् च महारथः  ।  
प्रधानश् चासि नाथश् च देवानां मघवान् इव  ॥ रम्_३,५।७ ॥  
विश्रुतस् त्रिषु लोकेषु यशसा विक्रमेण च  ।  
पितृव्रतत्वं सत्यं च त्वयि धर्मश् च पुष्कलः  ॥ रम्_३,५।८ ॥  
त्वाम् आसाद्य महात्मानं धर्मज्ञं धर्मवत्सलम्  ।  
अर्थित्वान् नाथ वक्ष्यामस् तच् च नः क्षन्तुम् अर्हसि  ॥ रम्_३,५।९ ॥  
अधर्मस् तु महांस् तात भवेत् तस्य महीपतेः  ।  
यो हरेद् बलिषड्भागं न च रक्षति पुत्रवत्  ॥ रम्_३,५।१० ॥  
युञ्जानः स्वान् इव प्राणान् प्राणैर् इष्टान् सुतान् इव  ।  
नित्ययुक्तः सदा रक्षन् सर्वान् विषयवासिनः  ॥ रम्_३,५।११ ॥  
प्राप्नोति शाश्वतीं राम कीर्तिं स बहुवार्षिकीम्  ।  
ब्रह्मणः स्थानम् आसाद्य तत्र चापि महीयते  ॥ रम्_३,५।१२ ॥  
यत् करोति परं धर्मं मुनिर् मूलफलाशनः  ।  
तत्र राज्ञश् चतुर्भागः प्रजा धर्मेण रक्षतः  ॥ रम्_३,५।१३ ॥  
सो ऽयं ब्राह्मणभूयिष्ठो वानप्रस्थगणो महान्  ।  
त्वन् नाथो ऽनाथवद् राम राक्षसैर् वध्यते भृशम्  ॥ रम्_३,५।१४ ॥  
एहि पश्य शरीराणि मुनीनां भावितात्मनाम्  ।  
हतानां राक्षसैर् घोरैर् बहूनां बहुधा वने  ॥ रम्_३,५।१५ ॥  
पम्पानदीनिवासानाम् अनुमन्दाकिनीम् अपि  ।  
चित्रकूटालयानां च क्रियते कदनं महत्  ॥ रम्_३,५।१६ ॥  
एवं वयं न मृष्यामो विप्रकारं तपस्विनाम्  ।  
क्रियमाणं वने घोरं रक्षोभिर् भीमकर्मभिः  ॥ रम्_३,५।१७ ॥  
ततस् त्वां शरणार्थं च शरण्यं समुपस्थिताः  ।  
परिपालय नो राम वध्यमानान् निशाचरैः  ॥ रम्_३,५।१८ ॥  
एतच् छ्रुत्वा तु काकुत्स्थस् तापसानां तपस्विनाम्  ।  
इदं प्रोवाच धर्मात्मा सर्वान् एव तपस्विनः  ।  
नैवम् अर्हथ मां वक्तुम् आज्ञाप्यो ऽहं तपस्विनाम्  ॥ रम्_३,५।१९ ॥  
भवताम् अर्थसिद्ध्यर्थम् आगतो ऽहं यदृच्छया  ।  
तस्य मे ऽयं वने वासो भविष्यति महाफलः  ।  
तपस्विनां रणे शत्रून् हन्तुम् इच्छामि राक्षसान्  ॥ रम्_३,५।२० ॥  
दत्त्वा वरं चापि तपोधनानां धर्मे धृतात्मा सह लक्ष्मणेन  ।  
तपोधनैश् चापि सभाज्यवृत्तः सुतीक्ष्णम् एवाभिजगाम वीरः  ॥ रम्_३,५।२१ ॥  
  
  
रामस् तु सहितो भ्रात्रा सीतया च परन्तपः  ।  
सुतीक्ष्णस्याश्रमपदं जगाम सह तैर् द्विजैः  ॥ रम्_३,६।१ ॥  
स गत्वा दूरम् अध्वानं नदीस् तीर्त्वा बहूदकाः  ।  
ददर्श विपुलं शैलं महामेघम् इवोन्नतम्  ॥ रम्_३,६।२ ॥  
ततस् तद् इक्ष्वाकुवरौ सततं विविधैर् द्रुमैः  ।  
काननं तौ विविशतुः सीतया सह राघवौ  ॥ रम्_३,६।३ ॥  
प्रविष्टस् तु वनं घोरं बहुपुष्पफलद्रुमम्  ।  
ददर्शाश्रमम् एकान्ते चीरमालापरिष्कृतम्  ॥ रम्_३,६।४ ॥  
तत्र तापसम् आसीनं मलपङ्कजटाधरम्  ।  
रामः सुतीक्ष्णं विधिवत् तपोवृद्धम् अभाषत  ॥ रम्_३,६।५ ॥  
रामो ऽहम् अस्मि भगवन् भवन्तं द्रष्टुम् आगतः  ।  
तन् माभिवद धर्मज्ञ महर्षे सत्यविक्रम  ॥ रम्_३,६।६ ॥  
स निरीक्ष्य ततो वीरं रामं धर्मभृतां वरम्  ।  
समाश्लिष्य च बाहुभ्याम् इदं वचनम् अब्रवीत्  ॥ रम्_३,६।७ ॥  
स्वागतं खलु ते वीर राम धर्मभृतां वर  ।  
आश्रमो ऽयं त्वयाक्रान्तः सनाथ इव साम्प्रतम्  ॥ रम्_३,६।८ ॥  
प्रतीक्षमाणस् त्वाम् एव नारोहे ऽहं महायशः  ।  
देवलोकम् इतो वीर देहं त्यक्त्वा महीतले  ॥ रम्_३,६।९ ॥  
चित्रकूटम् उपादाय राज्यभ्रष्टो ऽसि मे श्रुतः  ।  
इहोपयातः काकुत्स्थो देवराजः शतक्रतुः  ।  
सर्वांल् लोकाञ् जितान् आह मम पुण्येन कर्मणा  ॥ रम्_३,६।१० ॥  
तेषु देवर्षिजुष्टेषु जितेषु तपसा मया  ।  
मत्प्रसादात् सभार्यस् त्वं विहरस्व सलक्ष्मणः  ॥ रम्_३,६।११ ॥  
तम् उग्रतपसं दीप्तं महर्षिं सत्यवादिनम्  ।  
प्रत्युवाचात्मवान् रामो ब्रह्माणम् इव वासवः  ॥ रम्_३,६।१२ ॥  
अहम् एवाहरिष्यामि स्वयं लोकान् महामुने  ।  
आवासं त्व् अहम् इच्छामि प्रदिष्टम् इह कानने  ॥ रम्_३,६।१३ ॥  
भवान् सर्वत्र कुशलः सर्वभूतहिते रतः  ।  
आख्यातः शरभङ्गेन गौतमेन महात्मना  ॥ रम्_३,६।१४ ॥  
एवम् उक्तस् तु रामेण महर्षिर् लोकविश्रुतः  ।  
अब्रवीन् मधुरं वाक्यं हर्षेण महताप्लुतः  ॥ रम्_३,६।१५ ॥  
अयम् एवाश्रमो राम गुणवान् रम्यताम् इह  ।  
ऋषिसङ्घानुचरितः सदा मूलफलैर् युतः  ॥ रम्_३,६।१६ ॥  
इमम् आश्रमम् आगम्य मृगसङ्घा महायशः  ।  
अटित्वा प्रतिगच्छन्ति लोभयित्वाकुतोभयाः  ॥ रम्_३,६।१७ ॥  
तच् छ्रुत्वा वचनं तस्य महर्षेर् लक्ष्मणाग्रजः  ।  
उवाच वचनं धीरो विकृष्य सशरं धनुः  ॥ रम्_३,६।१८ ॥  
तान् अहं सुमहाभाग मृगसङ्घान् समागतान्  ।  
हन्यां निशितधारेण शरेणाशनिवर्चसा  ॥ रम्_३,६।१९ ॥  
भवांस् तत्राभिषज्येत किं स्यात् कृच्छ्रतरं ततः  ।  
एतस्मिन्न् आश्रमे वासं चिरं तु न समर्थये  ॥ रम्_३,६।२० ॥  
तम् एवम् उक्त्वा वरदं रामः सन्ध्याम् उपागमत्  ।  
अन्वास्य पश्चिमां सन्ध्यां तत्र वासम् अकल्पयत्  ॥ रम्_३,६।२१ ॥  
ततः शुभं तापसभोज्यम् अन्नं स्वयं सुतीक्ष्णः पुरुषर्षभाभ्याम्  ।  
ताभ्यां सुसत्कृत्य ददौ महात्मा सन्ध्यानिवृत्तौ रजनीं समीक्ष्य  ॥ रम्_३,६।२२ ॥  
  
  
रामस् तु सहसौमित्रिः सुतीक्ष्णेनाभिपूजितः  ।  
परिणाम्य निशां तत्र प्रभाते प्रत्यबुध्यत  ॥ रम्_३,७।१ ॥  
उत्थाय तु यथाकालं राघवः सह सीतया  ।  
उपास्पृशत् सुशीतेन जलेनोत्पलगन्धिना  ॥ रम्_३,७।२ ॥  
अथ ते ऽग्निं सुरांश् चैव वैदेही रामलक्ष्मणौ  ।  
काल्यं विधिवद् अभ्यर्च्य तपस्विशरणे वने  ॥ रम्_३,७।३ ॥  
उदयन्तं दिनकरं दृष्ट्वा विगतकल्मषाः  ।  
सुतीक्ष्णम् अभिगम्येदं श्लक्ष्णं वचनम् अब्रुवन्  ॥ रम्_३,७।४ ॥  
सुखोषिताः स्म भगवंस् त्वया पूज्येन पूजिताः  ।  
आपृच्छामः प्रयास्यामो मुनयस् त्वरयन्ति नः  ॥ रम्_३,७।५ ॥  
त्वरामहे वयं द्रष्टुं कृत्स्नम् आश्रममण्डलम्  ।  
ऋषीणां पुण्यशीलानां दण्डकारण्यवासिनाम्  ॥ रम्_३,७।६ ॥  
अभ्यनुज्ञातुम् इच्छामः सहैभिर् मुनिपुङ्गवैः  ।  
धर्मनित्यैस् तपोदान्तैर् विशिखैर् इव पावकैः  ॥ रम्_३,७।७ ॥  
अविषह्यातपो यावत् सूर्यो नातिविराजते  ।  
अमार्गेणागतां लक्ष्मीं प्राप्येवान्वयवर्जितः  ॥ रम्_३,७।८ ॥  
तावद् इच्छामहे गन्तुम् इत्य् उक्त्वा चरणौ मुनेः  ।  
ववन्दे सहसौमित्रिः सीतया सह राघवः  ॥ रम्_३,७।९ ॥  
तौ संस्पृशन्तौ चरणाव् उत्थाप्य मुनिपुङ्गवः  ।  
गाढम् आलिङ्ग्य सस्नेहम् इदं वचनम् अब्रवीत्  ॥ रम्_३,७।१० ॥  
अरिष्टं गच्छ पन्थानं राम सौमित्रिणा सह  ।  
सीतया चानया सार्धं छाययेवानुवृत्तया  ॥ रम्_३,७।११ ॥  
पश्याश्रमपदं रम्यं दण्डकारण्यवासिनाम्  ।  
एषां तपस्विनां वीर तपसा भावितात्मनाम्  ॥ रम्_३,७।१२ ॥  
सुप्राज्यफलमूलानि पुष्पितानि वनानि च  ।  
प्रशान्तमृगयूथानि शान्तपक्षिगणानि च  ॥ रम्_३,७।१३ ॥  
फुल्लपङ्कजषण्डानि प्रसन्नसलिलानि च  ।  
कारण्डवविकीर्णानि तटाकानि सरांसि च  ॥ रम्_३,७।१४ ॥  
द्रक्ष्यसे दृष्टिरम्याणि गिरिप्रस्रवणानि च  ।  
रमणीयान्य् अरण्यानि मयूराभिरुतानि च  ॥ रम्_३,७।१५ ॥  
गम्यतां वत्स सौमित्रे भवान् अपि च गच्छतु  ।  
आगन्तव्यं च ते दृष्ट्वा पुनर् एवाश्रमं मम  ॥ रम्_३,७।१६ ॥  
एवम् उक्तस् तथेत्य् उक्त्वा काकुत्स्थः सहलक्ष्मणः  ।  
प्रदक्षिणं मुनिं कृत्वा प्रस्थातुम् उपचक्रमे  ॥ रम्_३,७।१७ ॥  
ततः शुभतरे तूणी धनुषी चायतेक्षणा  ।  
ददौ सीता तयोर् भ्रात्रोः खड्गौ च विमलौ ततः  ॥ रम्_३,७।१८ ॥  
आबध्य च शुभे तूणी चापौ चादाय सस्वनौ  ।  
निष्क्रान्ताव् आश्रमाद् गन्तुम् उभौ तौ रामलक्ष्मणौ  ॥ रम्_३,७।१९ ॥  
  
  
सुतीक्ष्णेनाभ्यनुज्ञातं प्रस्थितं रघुनन्दनम्  ।  
वैदेही स्निग्धया वाचा भर्तारम् इदम् अब्रवीत्  ॥ रम्_३,८।१ ॥  
अयं धर्मः सुसूक्ष्मेण विधिना प्राप्यते महान्  ।  
निवृत्तेन च शक्यो ऽयं व्यसनात् कामजाद् इह  ॥ रम्_३,८।२ ॥  
त्रीण्य् एव व्यसनान्य् अत्र कामजानि भवन्त्य् उत  ।  
मिथ्यावाक्यं परमकं तस्माद् गुरुतराव् उभौ  ।  
परदाराभिगमनं विना वैरं च रौद्रता  ॥ रम्_३,८।३ ॥  
मिथ्यावाक्यं न ते भूतं न भविष्यति राघव  ।  
कुतो ऽभिलषणं स्त्रीणां परेषां धर्मनाशनम्  ॥ रम्_३,८।४ ॥  
तच् च सर्वं महाबाहो शक्यं वोढुं जितेन्द्रियैः  ।  
तव वश्येन्द्रियत्वं च जानामि शुभदर्शन  ॥ रम्_३,८।५ ॥  
तृतीयं यद् इदं रौद्रं परप्राणाभिहिंसनम्  ।  
निर्वैरं क्रियते मोहात् तच् च ते समुपस्थितम्  ॥ रम्_३,८।६ ॥  
प्रतिज्ञातस् त्वया वीर दण्डकारण्यवासिनाम्  ।  
ऋषीणां रक्षणार्थाय वधः संयति रक्षसाम्  ॥ रम्_३,८।७ ॥  
एतन्निमित्तं च वनं दण्डका इति विश्रुतम्  ।  
प्रस्थितस् त्वं सह भ्रात्रा धृतबाणशरासनः  ॥ रम्_३,८।८ ॥  
ततस् त्वां प्रस्थितं दृष्ट्वा मम चिन्ताकुलं मनः  ।  
त्वद्वृत्तं चिन्तयन्त्या वै भवेन् निःश्रेयसं हितम्  ॥ रम्_३,८।९ ॥  
न हि मे रोचते वीर गमनं दण्डकान् प्रति  ।  
कारणं तत्र वक्ष्यामि वदन्त्याः श्रूयतां मम  ॥ रम्_३,८।१० ॥  
त्वं हि बाणधनुष्पाणिर् भ्रात्रा सह वनं गतः  ।  
दृष्ट्वा वनचरान् सर्वान् कच्चित् कुर्याः शरव्ययम्  ॥ रम्_३,८।११ ॥  
क्षत्रियाणाम् इह धनुर् हुताशस्येन्धनानि च  ।  
समीपतः स्थितं तेजो- बलम् उच्छ्रयते भृशम्  ॥ रम्_३,८।१२ ॥  
पुरा किल महाबाहो तपस्वी सत्यवाक् शुचिः  ।  
कस्मिंश्चिद् अभवत् पुण्ये वने रतमृगद्विजे  ॥ रम्_३,८।१३ ॥  
तस्यैव तपसो विघ्नं कर्तुम् इन्द्रः शचीपतिः  ।  
खड्गपाणिर् अथागच्छद् आश्रमं भटरूपधृक्  ॥ रम्_३,८।१४ ॥  
तस्मिंस् तदाश्रमपदे निहितः खड्ग उत्तमः  ।  
स न्यासविधिना दत्तः पुण्ये तपसि तिष्ठतः  ॥ रम्_३,८।१५ ॥  
स तच् छस्त्रम् अनुप्राप्य न्यासरक्षणतत्परः  ।  
वने तु विचरत्य् एव रक्षन् प्रत्ययम् आत्मनः  ॥ रम्_३,८।१६ ॥  
यत्र गच्छत्य् उपादातुं मूलानि च फलानि च  ।  
न विना याति तं खड्गं न्यासरक्षणतत्परः  ॥ रम्_३,८।१७ ॥  
नित्यं शस्त्रं परिवहन् क्रमेण स तपोधनः  ।  
चकार रौद्रीं स्वां बुद्धिं त्यक्त्वा तपसि निश्चयम्  ॥ रम्_३,८।१८ ॥  
ततः स रौद्राभिरतः प्रमत्तो ऽधर्मकर्षितः  ।  
तस्य शस्त्रस्य संवासाज् जगाम नरकं मुनिः  ॥ रम्_३,८।१९ ॥  
स्नेहाच् च बहुमानाच् च स्मारये त्वां न शिक्षये  ।  
न कथञ्चन सा कार्या गृहीतधनुषा त्वया  ॥ रम्_३,८।२० ॥  
बुद्धिर् वैरं विना हन्तुं राक्षसान् दण्डकाश्रितान्  ।  
अपराधं विना हन्तुं लोकान् वीर न कामये  ॥ रम्_३,८।२१ ॥  
क्षत्रियाणां तु वीराणां वनेषु नियतात्मनाम्  ।  
धनुषा कार्यम् एतावद् आर्तानाम् अभिरक्षणम्  ॥ रम्_३,८।२२ ॥  
क्व च शस्त्रं क्व च वनं क्व च क्षात्रं तपः क्व च  ।  
व्याविद्धम् इदम् अस्माभिर् देशधर्मस् तु पूज्यताम्  ॥ रम्_३,८।२३ ॥  
तदार्य कलुषा बुद्धिर् जायते शस्त्रसेवनात्  ।  
पुनर् गत्वा त्व् अयोध्यायां क्षत्रधर्मं चरिष्यसि  ॥ रम्_३,८।२४ ॥  
अक्षया तु भवेत् प्रीतिः श्वश्रूश्वशुरयोर् मम  ।  
यदि राज्यं हि सन्न्यस्य भवेस् त्वं निरतो मुनिः  ॥ रम्_३,८।२५ ॥  
धर्माद् अर्थः प्रभवति धर्मात् प्रभवते सुखम्  ।  
धर्मेण लभते सर्वं धर्मसारम् इदं जगत्  ॥ रम्_३,८।२६ ॥  
आत्मानं नियमैस् तैस् तैः कर्षयित्वा प्रयत्नतः  ।  
प्राप्यते निपुणैर् धर्मो न सुखाल् लभ्यते सुखम्  ॥ रम्_३,८।२७ ॥  
नित्यं शुचिमतिः सौम्य चर धर्मं तपोवने  ।  
सर्वं हि विदितं तुभ्यं त्रैलोक्यम् अपि तत्त्वतः  ॥ रम्_३,८।२८ ॥  
स्त्रीचापलाद् एतद् उदाहृतं मे धर्मं च वक्तुं तव कः समर्थः  ।  
विचार्य बुद्ध्या तु सहानुजेन यद् रोचते तत् कुरु माचिरेण  ॥ रम्_३,८।२९ ॥  
  
  
वाक्यम् एतत् तु वैदेह्या व्याहृतं भर्तृभक्तया  ।  
श्रुत्वा धर्मे स्थितो रामः प्रत्युवाचाथ मैथिलीम्  ॥ रम्_३,९।१ ॥  
हितम् उक्तं त्वया देवि स्निग्धया सदृशं वचः  ।  
कुलं व्यपदिशन्त्या च धर्मज्ञे जनकात्मजे  ॥ रम्_३,९।२ ॥  
किं तु वक्ष्याम्य् अहं देवि त्वयैवोक्तम् इदं वचः  ।  
क्षत्रियैर् धार्यते चापो नार्तशब्दो भवेद् इति  ॥ रम्_३,९।३ ॥  
ते चार्ता दण्डकारण्ये मुनयः संशितव्रताः  ।  
मां सीते स्वयम् आगम्य शरण्याः शरणं गताः  ॥ रम्_३,९।४ ॥  
वसन्तो धर्मनिरता वने मूलफलाशनाः  ।  
न लभन्ते सुखं भीता राक्षसैः क्रूरकर्मभिः  ॥ रम्_३,९।५ ॥  
काले काले च निरता नियमैर् विविधैर् वने  ।  
भक्ष्यन्ते राक्षसैर् भीमैर् नरमांसोपजीविभिः  ॥ रम्_३,९।६ ॥  
ते भक्ष्यमाणा मुनयो दण्डकारण्यवासिनः  ।  
अस्मान् अभ्यवपद्येति माम् ऊचुर् द्विजसत्तमाः  ॥ रम्_३,९।७ ॥  
मया तु वचनं श्रुत्वा तेषाम् एवं मुखाच् च्युतम्  ।  
कृत्वा चरणशुश्रूषां वाक्यम् एतद् उदाहृतम्  ॥ रम्_३,९।८ ॥  
प्रसीदन्तु भवन्तो मे ह्रीर् एषा हि ममातुला  ।  
यदीदृशैर् अहं विप्रैर् उपस्थेयैर् उपस्थितः  ।  
किं करोमीति च मया व्याहृतं द्विजसन्निधौ  ॥ रम्_३,९।९ ॥  
सर्वैर् एव समागम्य वाग् इयं समुदाहृता  ।  
राक्षसैर् दण्डकारण्ये बहुभिः कामरूपिभिः  ।  
अर्दिताः स्म भृशं राम भवान् नस् त्रातुम् अर्हति  ॥ रम्_३,९।१० ॥  
होमकाले तु सम्प्राप्ते पर्वकालेषु चानघ  ।  
धर्षयन्ति स्म दुर्धर्षा राक्षसाः पिशिताशनाः  ॥ रम्_३,९।११ ॥  
राक्षसैर् धर्षितानां च तापसानां तपस्विनाम्  ।  
गतिं मृगयमाणानां भवान् नः परमा गतिः  ॥ रम्_३,९।१२ ॥  
कामं तपःप्रभावेन शक्ता हन्तुं निशाचरान्  ।  
चिरार्जितं तु नेच्छामस् तपः खण्डयितुं वयम्  ॥ रम्_३,९।१३ ॥  
बहुविघ्नं तपोनित्यं दुश्चरं चैव राघव  ।  
तेन शापं न मुञ्चामो भक्ष्यमाणाश् च राक्षसैः  ॥ रम्_३,९।१४ ॥  
तद् अर्द्यमानान् रक्षोभिर् दण्डकारण्यवासिभिः  ।  
रक्ष नस् त्वं सह भ्रात्रा त्वन्नाथा हि वयं वने  ॥ रम्_३,९।१५ ॥  
मया चैतद् वचः श्रुत्वा कार्त्स्न्येन परिपालनम्  ।  
ऋषीणां दण्डकारण्ये संश्रुतं जनकात्मजे  ॥ रम्_३,९।१६ ॥  
संश्रुत्य च न शक्ष्यामि जीवमानः प्रतिश्रवम्  ।  
मुनीनाम् अन्यथा कर्तुं सत्यम् इष्टं हि मे सदा  ॥ रम्_३,९।१७ ॥  
अप्य् अहं जीवितं जह्यां त्वां वा सीते सलक्ष्मणाम्  ।  
न तु प्रतिज्ञां संश्रुत्य ब्राह्मणेभ्यो विशेषतः  ॥ रम्_३,९।१८ ॥  
तद् अवश्यं मया कार्यम् ऋषीणां परिपालनम्  ।  
अनुक्तेनापि वैदेहि प्रतिज्ञाय तु किं पुनः  ॥ रम्_३,९।१९ ॥  
मम स्नेहाच् च सौहार्दाद् इदम् उक्तं त्वया वचः  ।  
परितुष्टो ऽस्म्य् अहं सीते न ह्य् अनिष्टो ऽनुशिष्यते  ।  
सदृशं चानुरूपं च कुलस्य तव शोभने  ॥ रम्_३,९।२० ॥  
इत्य् एवम् उक्त्वा वचनं महात्मा सीतां प्रियां मैथिलराजपुत्रीम्  ।  
रामो धनुष्मान् सह लक्ष्मणेन जगाम रम्याणि तपोवनानि  ॥ रम्_३,९।२१ ॥  
  
  
अग्रतः प्रययौ रामः सीता मध्ये सुमध्यमा  ।  
पृष्ठतस् तु धनुष्पाणिर् लक्ष्मणो ऽनुजगाम ह  ॥ रम्_३,१०।१ ॥  
तौ पश्यमानौ विविधाञ् शैलप्रस्थान् वनानि च  ।  
नदीश् च विविधा रम्या जग्मतुः सह सीतया  ॥ रम्_३,१०।२ ॥  
सारसांश् चक्रवाकांश् च नदीपुलिनचारिणः  ।  
सरांसि च सपद्मानि युतानि जलजैः खगैः  ॥ रम्_३,१०।३ ॥  
यूथबद्धांश् च पृषतान् मदोन्मत्तान् विषाणिनः  ।  
महिषांश् च वराहांश् च गजांश् च द्रुमवैरिणः  ॥ रम्_३,१०।४ ॥  
ते गत्वा दूरम् अध्वानं लम्बमाने दिवाकरे  ।  
ददृशुः सहिता रम्यं तटाकं योजनायतम्  ॥ रम्_३,१०।५ ॥  
पद्मपुष्करसम्बाधं गजयूथैर् अलङ्कृतम्  ।  
सारसैर् हंसकादम्बैः सङ्कुलं जलचारिभिः  ॥ रम्_३,१०।६ ॥  
प्रसन्नसलिले रम्ये तस्मिन् सरसि शुश्रुवे  ।  
गीतवादित्रनिर्घोषो न तु कश्चन दृश्यते  ॥ रम्_३,१०।७ ॥  
ततः कौतूहलाद् रामो लक्ष्मणश् च महारथः  ।  
मुनिं धर्मभृतं नाम प्रष्टुं समुपचक्रमे  ॥ रम्_३,१०।८ ॥  
इदम् अत्यद्भुतं श्रुत्वा सर्वेषां नो महामुने  ।  
कौतूहलं महज् जातं किम् इदं साधु कथ्यताम्  ॥ रम्_३,१०।९ ॥  
तेनैवम् उक्तो धर्मात्मा राघवेण मुनिस् तदा  ।  
प्रभावं सरसः कृत्स्नम् आख्यातुम् उपचक्रमे  ॥ रम्_३,१०।१० ॥  
इदं पञ्चाप्सरो नाम तटाकं सार्वकालिकम्  ।  
निर्मितं तपसा राम मुनिना माण्डकर्णिना  ॥ रम्_३,१०।११ ॥  
स हि तेपे तपस् तीव्रं माण्डकर्णिर् महामुनिः  ।  
दशवर्षसहस्राणि वायुभक्षो जलाश्रयः  ॥ रम्_३,१०।१२ ॥  
ततः प्रव्यथिताः सर्वे देवाः साग्निपुरोगमाः  ।  
अब्रुवन् वचनं सर्वे परस्परसमागताः  ।  
अस्माकं कस्यचित् स्थानम् एष प्रार्थयते मुनिः  ॥ रम्_३,१०।१३ ॥  
ततः कर्तुं तपोविघ्नं सर्वैर् देवैर् नियोजिताः  ।  
प्रधानाप्सरसः पञ्च- विद्युच्चलितवर्चसः  ॥ रम्_३,१०।१४ ॥  
अप्सरोभिस् ततस् ताभिर् मुनिर् दृष्टपरावरः  ।  
नीतो मदनवश्यत्वं सुराणां कार्यसिद्धये  ॥ रम्_३,१०।१५ ॥  
ताश् चैवाप्सरसः पञ्च मुनेः पत्नीत्वम् आगताः  ।  
तटाके निर्मितं तासाम् अस्मिन्न् अन्तर्हितं गृहम्  ॥ रम्_३,१०।१६ ॥  
तत्रैवाप्सरसः पञ्च निवसन्त्यो यथासुखम्  ।  
रमयन्ति तपोयोगान् मुनिं यौवनम् आस्थितम्  ॥ रम्_३,१०।१७ ॥  
तासां सङ्क्रीडमानानाम् एष वादित्रनिःस्वनः  ।  
श्रूयते भूषणोन्मिश्रो गीतशब्दो मनोहरः  ॥ रम्_३,१०।१८ ॥  
आश्चर्यम् इति तस्यैतद् वचनं भावितात्मनः  ।  
राघवः प्रतिजग्राह सह भ्रात्रा महायशाः  ॥ रम्_३,१०।१९ ॥  
एवं कथयमानस्य ददर्शाश्रममण्डलम्  ।  
कुशचीरपरिक्षिप्तं नानावृक्षसमावृतम्  ॥ रम्_३,१०।२० ॥  
प्रविश्य सह वैदेह्या लक्ष्मणेन च राघवः  ।  
तदा तस्मिन् स काकुत्स्थः श्रीमत्य् आश्रममण्डले  ॥ रम्_३,१०।२१ ॥  
उषित्वा सुसुखं तत्र पूज्यमानो महर्षिभिः  ।  
जगाम चाश्रमांस् तेषां पर्यायेण तपस्विनाम्  ॥ रम्_३,१०।२२ ॥  
येषाम् उषितवान् पूर्वं सकाशे स महास्त्रवित्  ।  
क्वचित् परिदशान् मासान् एकं संवत्सरं क्वचित्  ॥ रम्_३,१०।२३ ॥  
क्वचिच् च चतुरो मासान् पञ्चषट् चापरान् क्वचित्  ।  
अपरत्राधिकान् मासान् अध्यर्धम् अधिकं क्वचित्  ॥ रम्_३,१०।२४ ॥  
त्रीन् मासान् अष्टमासांश् च राघवो न्यवसत् सुखम्  ।  
तथा संवसतस् तस्य मुनीनाम् आश्रमेषु वै  ।  
रमतश् चानुकूल्येन ययुः संवत्सरा दश  ॥ रम्_३,१०।२५ ॥  
परिसृत्य च धर्मज्ञो राघवः सह सीतया  ।  
सुतीक्ष्णस्याश्रमं श्रीमान् पुनर् एवाजगाम ह  ॥ रम्_३,१०।२६ ॥  
स तम् आश्रमम् आगम्य मुनिभिः प्रतिपूजितः  ।  
तत्रापि न्यवसद् रामः कञ्चित् कालम् अरिन्दमः  ॥ रम्_३,१०।२७ ॥  
अथाश्रमस्थो विनयात् कदाचित् तं महामुनिम्  ।  
उपासीनः स काकुत्स्थः सुतीक्ष्णम् इदम् अब्रवीत्  ॥ रम्_३,१०।२८ ॥  
अस्मिन्न् अरण्ये भगवन्न् अगस्त्यो मुनिसत्तमः  ।  
वसतीति मया नित्यं कथाः कथयतां श्रुतम्  ॥ रम्_३,१०।२९ ॥  
न तु जानामि तं देशं वनस्यास्य महत्तया  ।  
कुत्राश्रमपदं पुण्यं महर्षेस् तस्य धीमतः  ॥ रम्_३,१०।३० ॥  
प्रसादात् तत्र भवतः सानुजः सह सीतया  ।  
अगस्त्यम् अभिगच्छेयम् अभिवादयितुं मुनिम्  ॥ रम्_३,१०।३१ ॥  
मनोरथो महान् एष हृदि सम्परिवर्तते  ।  
यद् अहं तं मुनिवरं शुश्रूषेयम् अपि स्वयम्  ॥ रम्_३,१०।३२ ॥  
इति रामस्य स मुनिः श्रुत्वा धर्मात्मनो वचः  ।  
सुतीक्ष्णः प्रत्युवाचेदं प्रीतो दशरथात्मजम्  ॥ रम्_३,१०।३३ ॥  
अहम् अप्य् एतद् एव त्वां वक्तुकामः सलक्ष्मणम्  ।  
अगस्त्यम् अभिगच्छेति सीतया सह राघव  ॥ रम्_३,१०।३४ ॥  
दिष्ट्या त्व् इदानीम् अर्थे ऽस्मिन् स्वयम् एव ब्रवीषि माम्  ।  
अहम् आख्यासि ते वत्स यत्रागस्त्यो महामुनिः  ॥ रम्_३,१०।३५ ॥  
योजनान्य् आश्रमात् तात याहि चत्वारि वै ततः  ।  
दक्षिणेन महाञ् श्रीमान् अगस्त्यभ्रातुर् आश्रमः  ॥ रम्_३,१०।३६ ॥  
स्थलप्राये वनोद्देशे पिप्पलीवनशोभिते  ।  
बहुपुष्पफले रम्ये नानाशकुनिनादिते  ॥ रम्_३,१०।३७ ॥  
पद्मिन्यो विविधास् तत्र प्रसन्नसलिलाः शिवाः  ।  
हंसकारण्डवाकीर्णाश् चक्रवाकोपशोभिताः  ॥ रम्_३,१०।३८ ॥  
तत्रैकां रजनीम् उष्य प्रभाते राम गम्यताम्  ।  
दक्षिणां दिशम् आस्थाय वनखण्डस्य पार्श्वतः  ॥ रम्_३,१०।३९ ॥  
तत्रागस्त्याश्रमपदं गत्वा योजनम् अन्तरम्  ।  
रमणीये वनोद्देशे बहुपादपसंवृते  ।  
रंस्यते तत्र वैदेही लक्ष्मणश् च त्वया सह  ॥ रम्_३,१०।४० ॥  
स हि रम्यो वनोद्देशो बहुपादपसङ्कुलः  ।  
यदि बुद्धिः कृता द्रष्टुम् अगस्त्यं तं महामुनिम्  ।  
अद्यैव गमने बुद्धिं रोचयस्व महायशः  ॥ रम्_३,१०।४१ ॥  
इति रामो मुनेः श्रुत्वा सह भ्रात्राभिवाद्य च  ।  
प्रतस्थे ऽगस्त्यम् उद्दिश्य सानुजः सह सीतया  ॥ रम्_३,१०।४२ ॥  
पश्यन् वनानि चित्राणि पर्वतांश् चाभ्रसन्निभान्  ।  
सरांसि सरितश् चैव पथि मार्गवशानुगाः  ॥ रम्_३,१०।४३ ॥  
सुतीक्ष्णेनोपदिष्टेन गत्वा तेन पथा सुखम्  ।  
इदं परमसंहृष्टो वाक्यं लक्ष्मणम् अब्रवीत्  ॥ रम्_३,१०।४४ ॥  
एतद् एवाश्रमपदं नूनं तस्य महात्मनः  ।  
अगस्त्यस्य मुनेर् भ्रातुर् दृश्यते पुण्यकर्मणः  ॥ रम्_३,१०।४५ ॥  
यथा हीमे वनस्यास्य ज्ञाताः पथि सहस्रशः  ।  
सन्नताः फलभारेण पुष्पभारेण च द्रुमाः  ॥ रम्_३,१०।४६ ॥  
पिप्पलीनां च पक्वानां वनाद् अस्माद् उपागतः  ।  
गन्धो ऽयं पवनोत्क्षिप्तः सहसा कटुकोदयः  ॥ रम्_३,१०।४७ ॥  
तत्र तत्र च दृश्यन्ते सङ्क्षिप्ताः काष्ठसञ्चयाः  ।  
लूनाश् च पथि दृश्यन्ते दर्भा वैडूर्यवर्चसः  ॥ रम्_३,१०।४८ ॥  
एतच् च वनमध्यस्थं कृष्णाभ्रशिखरोपमम्  ।  
पावकस्याश्रमस्थस्य धूमाग्रं सम्प्रदृश्यते  ॥ रम्_३,१०।४९ ॥  
विविक्तेषु च तीर्थेषु कृतस्नाना द्विजातयः  ।  
पुष्पोपहारं कुर्वन्ति कुसुमैः स्वयम् आर्जितैः  ॥ रम्_३,१०।५० ॥  
तत् सुतीक्ष्णस्य वचनं यथा सौम्य मया श्रुतम्  ।  
अगस्त्यस्याश्रमो भ्रातुर् नूनम् एष भविष्यति  ॥ रम्_३,१०।५१ ॥  
निगृह्य तरसा मृत्युं लोकानां हितकाम्यया  ।  
यस्य भ्रात्रा कृतेयं दिक् शरण्या पुण्यकर्मणा  ॥ रम्_३,१०।५२ ॥  
इहैकदा किल क्रूरो वातापिर् अपि चेल्वलः  ।  
भ्रातरौ सहिताव् आस्तां ब्राह्मणघ्नौ महासुरौ  ॥ रम्_३,१०।५३ ॥  
धारयन् ब्राह्मणं रूपम् इल्वलः संस्कृतं वदन्  ।  
आमन्त्रयति विप्रान् स श्राद्धम् उद्दिश्य निर्घृणः  ॥ रम्_३,१०।५४ ॥  
भ्रातरं संस्कृतं भ्राता ततस् तं मेषरूपिणम्  ।  
तान् द्विजान् भोजयामास श्राद्धदृष्टेन कर्मणा  ॥ रम्_३,१०।५५ ॥  
ततो भुक्तवतां तेषां विप्राणाम् इल्वलो ऽब्रवीत्  ।  
वातापे निष्क्रमस्वेति स्वरेण महता वदन्  ॥ रम्_३,१०।५६ ॥  
ततो भ्रातुर् वचः श्रुत्वा वातापिर् मेषवन् नदन्  ।  
भित्त्वा भित्त्वा शरीराणि ब्राह्मणानां विनिष्पतत्  ॥ रम्_३,१०।५७ ॥  
ब्राह्मणानां सहस्राणि तैर् एवं कामरूपिभिः  ।  
विनाशितानि संहत्य नित्यशः पिशिताशनैः  ॥ रम्_३,१०।५८ ॥  
अगस्त्येन तदा देवैः प्रार्थितेन महर्षिणा  ।  
अनुभूय किल श्राद्धे भक्षितः स महासुरः  ॥ रम्_३,१०।५९ ॥  
ततः सम्पन्नम् इत्य् उक्त्वा दत्त्वा हस्तावसेचनम्  ।  
भ्रातरं निष्क्रमस्वेति इल्वलः सो ऽभ्यभाषत  ॥ रम्_३,१०।६० ॥  
तं तथा भाषमाणं तु भ्रातरं विप्रघातिनम्  ।  
अब्रवीत् प्रहसन् धीमान् अगस्त्यो मुनिसत्तमः  ॥ रम्_३,१०।६१ ॥  
कुतो निष्क्रमितुं शक्तिर् मया जीर्णस्य रक्षसः  ।  
भ्रातुस् ते मेषरूपस्य गतस्य यमसादनम्  ॥ रम्_३,१०।६२ ॥  
अथ तस्य वचः श्रुत्वा भ्रातुर् निधनसंश्रितम्  ।  
प्रधर्षयितुम् आरेभे मुनिं क्रोधान् निशाचरः  ॥ रम्_३,१०।६३ ॥  
सो ऽभ्यद्रवद् द्विजेन्द्रं तं मुनिना दीप्ततेजसा  ।  
चक्षुषानलकल्पेन निर्दग्धो निधनं गतः  ॥ रम्_३,१०।६४ ॥  
तस्यायम् आश्रमो भ्रातुस् तटाकवनशोभितः  ।  
विप्रानुकम्पया येन कर्मेदं दुष्करं कृतम्  ॥ रम्_३,१०।६५ ॥  
एवं कथयमानस्य तस्य सौमित्रिणा सह  ।  
रामस्यास्तं गतः सूर्यः सन्ध्याकालो ऽभ्यवर्तत  ॥ रम्_३,१०।६६ ॥  
उपास्य पश्चिमां सन्ध्यां सह भ्रात्रा यथाविधि  ।  
प्रविवेशाश्रमपदं तम् ऋषिं चाभ्यवादयन्  ॥ रम्_३,१०।६७ ॥  
सम्यक् प्रतिगृहीतस् तु मुनिना तेन राघवः  ।  
न्यवसत् तां निशाम् एकां प्राश्य मूलफलानि च  ॥ रम्_३,१०।६८ ॥  
तस्यां रात्र्यां व्यतीतायां विमले सूर्यमण्डले  ।  
भ्रातरं तम् अगस्त्यस्य आमन्त्रयत राघवः  ॥ रम्_३,१०।६९ ॥  
अभिवादये त्वा भगवन् सुखम् अध्युषितो निशाम्  ।  
आमन्त्रये त्वां गच्छामि गुरुं ते द्रष्टुम् अग्रजम्  ॥ रम्_३,१०।७० ॥  
गम्यताम् इति तेनोक्तो जगाम रघुनन्दनः  ।  
यथोद्दिष्टेन मार्गेण वनं तच् चावलोकयन्  ॥ रम्_३,१०।७१ ॥  
नीवारान् पनसांस् तालांस् तिमिशान् वञ्जुलान् धवान्  ।  
चिरिबिल्वान् मधूकांश् च बिल्वान् अपि च तिन्दुकान्  ॥ रम्_३,१०।७२ ॥  
पुष्पितान् पुष्पिताग्राभिर् लताभिर् अनुवेष्टितान्  ।  
ददर्श रामः शतशस् तत्र कान्तारपादपान्  ॥ रम्_३,१०।७३ ॥  
हस्तिहस्तैर् विमृदितान् वानरैर् उपशोभितान्  ।  
मत्तैः शकुनिसङ्घैश् च शतशः प्रतिनादितान्  ॥ रम्_३,१०।७४ ॥  
ततो ऽब्रवीत् समीपस्थं रामो राजीवलोचनः  ।  
पृष्ठतो ऽनुगतं वीरं लक्ष्मणं लक्ष्मिवर्धनम्  ॥ रम्_३,१०।७५ ॥  
स्निग्धपत्त्रा यथा वृक्षा यथा क्षान्ता मृगद्विजाः  ।  
आश्रमो नातिदूरस्थो महर्षेर् भावितात्मनः  ॥ रम्_३,१०।७६ ॥  
अगस्त्य इति विख्यातो लोके स्वेनैव कर्मणा  ।  
आश्रमो दृश्यते तस्य परिश्रान्तश्रमापहः  ॥ रम्_३,१०।७७ ॥  
प्राज्यधूमाकुलवनश् चीरमालापरिष्कृतः  ।  
प्रशान्तमृगयूथश् च नानाशकुनिनादितः  ॥ रम्_३,१०।७८ ॥  
निगृह्य तरसा मृत्युं लोकानां हितकाम्यया  ।  
दक्षिणा दिक् कृता येन शरण्या पुण्यकर्मणा  ॥ रम्_३,१०।७९ ॥  
तस्येदम् आश्रमपदं प्रभावाद् यस्य राक्षसैः  ।  
दिग् इयं दक्षिणा त्रासाद् दृश्यते नोपभुज्यते  ॥ रम्_३,१०।८० ॥  
यदाप्रभृति चाक्रान्ता दिग् इयं पुण्यकर्मणा  ।  
तदा प्रभृति निर्वैराः प्रशान्ता रजनीचराः  ॥ रम्_३,१०।८१ ॥  
नाम्ना चेयं भगवतो दक्षिणा दिक् प्रदक्षिणा  ।  
प्रथिता त्रिषु लोकेषु दुर्धर्षा क्रूरकर्मभिः  ॥ रम्_३,१०।८२ ॥  
मार्गं निरोद्धुं सततं भास्करस्याचलोत्तमः  ।  
सन्देशं पालयंस् तस्य विन्ध्यः शैलो न वर्धते  ॥ रम्_३,१०।८३ ॥  
अयं दीर्घायुषस् तस्य लोके विश्रुतकर्मणः  ।  
अगस्त्यस्याश्रमः श्रीमान् विनीतमृगसेवितः  ॥ रम्_३,१०।८४ ॥  
एष लोकार्चितः साधुर् हिते नित्यं रतः सताम्  ।  
अस्मान् अधिगतान् एष श्रेयसा योजयिष्यति  ॥ रम्_३,१०।८५ ॥  
आराधयिष्याम्य् अत्राहम् अगस्त्यं तं महामुनिम्  ।  
शेषं च वनवासस्य सौम्य वत्स्याम्य् अहं प्रभो  ॥ रम्_३,१०।८६ ॥  
अत्र देवाः सगन्धर्वाः सिद्धाश् च परमर्षयः  ।  
अगस्त्यं नियताहारं सततं पर्युपासते  ॥ रम्_३,१०।८७ ॥  
नात्र जीवेन् मृषावादी क्रूरो वा यदि वा शठः  ।  
नृशंसः कामवृत्तो वा मुनिर् एष तथाविधः  ॥ रम्_३,१०।८८ ॥  
अत्र देवाश् च यक्षाश् च नागाश् च पतगैः सह  ।  
वसन्ति नियताहारा धर्मम् आराधयिष्णवः  ॥ रम्_३,१०।८९ ॥  
अत्र सिद्धा महात्मानो विमानैः सूर्यसन्निभैः  ।  
त्यक्त्वा देहान् नवैर् देहैः स्वर्याताः परमर्षयः  ॥ रम्_३,१०।९० ॥  
यक्षत्वम् अमरत्वं च राज्यानि विविधानि च  ।  
अत्र देवाः प्रयच्छन्ति भूतैर् आराधिताः शुभैः  ॥ रम्_३,१०।९१ ॥  
आगताः स्माश्रमपदं सौमित्रे प्रविशाग्रतः  ।  
निवेदयेह मां प्राप्तम् ऋषये सह सीतया  ॥ रम्_३,१०।९२ ॥  
  
  
स प्रविश्याश्रमपदं लक्ष्मणो राघवानुजः  ।  
अगस्त्यशिष्यम् आसाद्य वाक्यम् एतद् उवाच ह  ॥ रम्_३,११।१ ॥  
राजा दशरथो नाम ज्येष्ठस् तस्य सुतो बली  ।  
रामः प्राप्तो मुनिं द्रष्टुं भार्यया सह सीतया  ॥ रम्_३,११।२ ॥  
लक्ष्मणो नाम तस्याहं भ्राता त्व् अवरजो हितः  ।  
अनुकूलश् च भक्तश् च यदि ते श्रोत्रम् आगतः  ॥ रम्_३,११।३ ॥  
ते वयं वनम् अत्युग्रं प्रविष्टाः पितृशासनात्  ।  
द्रष्टुम् इच्छामहे सर्वे भगवन्तं निवेद्यताम्  ॥ रम्_३,११।४ ॥  
तस्य तद्वचनं श्रुत्वा लक्ष्मणस्य तपोधनः  ।  
तथेत्य् उक्त्वाग्निशरणं प्रविवेश निवेदितुम्  ॥ रम्_३,११।५ ॥  
स प्रविश्य मुनिश्रेष्ठं तपसा दुष्प्रधर्षणम्  ।  
कृताञ्जलिर् उवाचेदं रामागमनम् अञ्जसा  ॥ रम्_३,११।६ ॥  
पुत्रौ दशरथस्येमौ रामो लक्ष्मण एव च  ।  
प्रविष्टाव् आश्रमपदं सीतया सह भार्यया  ॥ रम्_३,११।७ ॥  
द्रष्टुं भवन्तम् आयातौ शुश्रूषार्थम् अरिन्दमौ  ।  
यद् अत्रानन्तरं तत्त्वम् आज्ञापयितुम् अर्हसि  ॥ रम्_३,११।८ ॥  
ततः शिष्याद् उपश्रुत्य प्राप्तं रामं सलक्ष्मणम्  ।  
वैदेहीं च महाभागाम् इदं वचनम् अब्रवीत्  ॥ रम्_३,११।९ ॥  
दिष्ट्या रामश् चिरस्याद्य द्रष्टुं मां समुपागतः  ।  
मनसा काङ्क्षितं ह्य् अस्य मयाप्य् आगमनं प्रति  ॥ रम्_३,११।१० ॥  
गम्यतां सत्कृतो रामः सभार्यः सहलक्ष्मणः  ।  
प्रवेश्यतां समीपं मे किं चासौ न प्रवेशितः  ॥ रम्_३,११।११ ॥  
एवम् उक्तस् तु मुनिना धर्मज्ञेन महात्मना  ।  
अभिवाद्याब्रवीच् छिष्यस् तथेति नियताञ्जलिः  ॥ रम्_३,११।१२ ॥  
ततो निष्क्रम्य सम्भ्रान्तः शिष्यो लक्ष्मणम् अब्रवीत्  ।  
क्वासौ रामो मुनिं द्रष्टुम् एतु प्रविशतु स्वयम्  ॥ रम्_३,११।१३ ॥  
ततो गत्वाश्रमपदं शिष्येण सहलक्ष्मणः  ।  
दर्शयामास काकुत्स्थं सीतां च जनकात्मजाम्  ॥ रम्_३,११।१४ ॥  
तं शिष्यः प्रश्रितं वाक्यम् अगस्त्यवचनं ब्रुवन्  ।  
प्रावेशयद् यथान्यायं सत्कारार्थं सुसत्कृतम्  ॥ रम्_३,११।१५ ॥  
प्रविवेश ततो रामः सीतया सहलक्ष्मणः  ।  
प्रशान्तहरिणाकीर्णम् आश्रमं ह्य् अवलोकयन्  ॥ रम्_३,११।१६ ॥  
स तत्र ब्रह्मणः स्थानम् अग्नेः स्थानं तथैव च  ।  
विष्णोः स्थानं महेन्द्रस्य स्थानं चैव विवस्वतः  ॥ रम्_३,११।१७ ॥  
सोमस्थानं भगस्थानं स्थानं कौबेरम् एव च  ।  
धातुर् विधातुः स्थानं च वायोः स्थानं तथैव च  ॥ रम्_३,११।१८ ॥  
ततः शिष्यैः परिवृतो मुनिर् अप्य् अभिनिष्पतत्  ।  
तं ददर्शाग्रतो रामो मुनीनां दीप्ततेजसम्  ।  
अब्रवीद् वचनं वीरो लक्ष्मणं लक्ष्मिवर्धनम्  ॥ रम्_३,११।१९ ॥  
एष लक्ष्मण निष्क्रामत्य् अगस्त्यो भगवान् ऋषिः  ।  
औदार्येणावगच्छामि निधानं तपसाम् इमम्  ॥ रम्_३,११।२० ॥  
एवम् उक्त्वा महाबाहुर् अगस्त्यं सूर्यवर्चसम्  ।  
जग्राह परमप्रीतस् तस्य पादौ परन्तपः  ॥ रम्_३,११।२१ ॥  
अभिवाद्य तु धर्मात्मा तस्थौ रामः कृताञ्जलिः  ।  
सीतया सह वैदेह्या तदा रामः सलक्ष्मणः  ॥ रम्_३,११।२२ ॥  
प्रतिगृह्य च काकुत्स्थम् अर्चयित्वासनोदकैः  ।  
कुशलप्रश्नम् उक्त्वा च आस्यताम् इति सो ऽब्रवीत्  ॥ रम्_३,११।२३ ॥  
अग्निं हुत्वा प्रदायार्घ्यम् अतिथिं प्रतिपूज्य च  ।  
वानप्रस्थेन धर्मेण स तेषां भोजनं ददौ  ॥ रम्_३,११।२४ ॥  
प्रथमं चोपविश्याथ धर्मज्ञो मुनिपुङ्गवः  ।  
उवाच रामम् आसीनं प्राञ्जलिं धर्मकोविदम्  ॥ रम्_३,११।२५ ॥  
अन्यथा खलु काकुत्स्थ तपस्वी समुदाचरन्  ।  
दुःसाक्षीव परे लोके स्वानि मांसानि भक्षयेत्  ॥ रम्_३,११।२६ ॥  
राजा सर्वस्य लोकस्य धर्मचारी महारथः  ।  
पूजनीयश् च मान्यश् च भवान् प्राप्तः प्रियातिथिः  ॥ रम्_३,११।२७ ॥  
एवम् उक्त्वा फलैर् मूलैः पुष्पैश् चान्यैश् च राघवम्  ।  
पूजयित्वा यथाकामं पुनर् एव ततो ऽब्रवीत्  ॥ रम्_३,११।२८ ॥  
इदं दिव्यं महच् चापं हेमवज्रविभूषितम्  ।  
वैष्णवं पुरुषव्याघ्र निर्मितं विश्वकर्मणा  ॥ रम्_३,११।२९ ॥  
अमोघः सूर्यसङ्काशो ब्रह्मदत्तः शरोत्तमः  ।  
दत्तो मम महेन्द्रेण तूणी चाक्षयसायकौ  ॥ रम्_३,११।३० ॥  
सम्पूर्णौ निशितैर् बाणैर् ज्वलद्भिर् इव पावकैः  ।  
महारजतकोशो ऽयम् असिर् हेमविभूषितः  ॥ रम्_३,११।३१ ॥  
अनेन धनुषा राम हत्वा सङ्ख्ये महासुरान्  ।  
आजहार श्रियं दीप्तां पुरा विष्णुर् दिवौकसाम्  ॥ रम्_३,११।३२ ॥  
तद् धनुस् तौ च तूणीरौ शरं खड्गं च मानद  ।  
जयाय प्रतिगृह्णीष्व वज्रं वज्रधरो यथा  ॥ रम्_३,११।३३ ॥  
एवम् उक्त्वा महातेजाः समस्तं तद् वरायुधम्  ।  
दत्त्वा रामाय भगवान् अगस्त्यः पुनर् अब्रवीत्  ॥ रम्_३,११।३४ ॥  
  
  
राम प्रीतो ऽस्मि भद्रं ते परितुष्टो ऽस्मि लक्ष्मण  ।  
अभिवादयितुं यन् मां प्राप्तौ स्थः सह सीतया  ॥ रम्_३,१२।१ ॥  
अध्वश्रमेण वां खेदो बाधते प्रचुरश्रमः  ।  
व्यक्तम् उत्कण्ठते चापि मैथिली जनकात्मजा  ॥ रम्_३,१२।२ ॥  
एषा हि सुकुमारी च दुःखैश् च न विमानिता  ।  
प्राज्यदोषं वनं प्राप्ता भर्तृस्नेहप्रचोदिता  ॥ रम्_३,१२।३ ॥  
यथैषा रमते राम इह सीता तथा कुरु  ।  
दुष्करं कृतवत्य् एषा वने त्वाम् अनुगच्छती  ॥ रम्_३,१२।४ ॥  
एषा हि प्रकृतिः स्त्रीणाम् आसृष्टे रघुनन्दन  ।  
समस्थम् अनुरज्यन्ते विषमस्थं त्यजन्ति च  ॥ रम्_३,१२।५ ॥  
शतह्रदानां लोलत्वं शस्त्राणां तीक्ष्णतां तथा  ।  
गरुडानिलयोः शैघ्र्यम् अनुगच्छन्ति योषितः  ॥ रम्_३,१२।६ ॥  
इयं तु भवतो भार्या दोषैर् एतैर् विवर्जिता  ।  
श्लाघ्या च व्यपदेश्या च यथा देवी ह्य् अरुन्धती  ॥ रम्_३,१२।७ ॥  
अलङ्कृतो ऽयं देशश् च यत्र सौमित्रिणा सह  ।  
वैदेह्या चानया राम वत्स्यसि त्वम् अरिन्दम  ॥ रम्_३,१२।८ ॥  
एवम् उक्तस् तु मुनिना राघवः संयताञ्जलिः  ।  
उवाच प्रश्रितं वाक्यम् ऋषिं दीप्तम् इवानलम्  ॥ रम्_३,१२।९ ॥  
धन्यो ऽस्म्य् अनुगृहीतो ऽस्मि यस्य मे मुनिपुङ्गवः  ।  
गुणैः सभ्रातृभार्यस्य वरदः परितुष्यति  ॥ रम्_३,१२।१० ॥  
किं तु व्यादिश मे देशं सोदकं बहुकाननम्  ।  
यत्राश्रमपदं कृत्वा वसेयं निरतः सुखम्  ॥ रम्_३,१२।११ ॥  
ततो ऽब्रवीन् मुनिश्रेष्ठः श्रुत्वा रामस्य भाषितम्  ।  
ध्यात्वा मुहूर्तं धर्मात्मा धीरो धीरतरं वचः  ॥ रम्_३,१२।१२ ॥  
इतो द्वियोजने तात बहुमूलफलोदकः  ।  
देशो बहुमृगः श्रीमान् पञ्चवट्य् अभिविश्रुतः  ॥ रम्_३,१२।१३ ॥  
तत्र गत्वाश्रमपदं कृत्वा सौमित्रिणा सह  ।  
रमस्व त्वं पितुर् वाक्यं यथोक्तम् अनुपालयन्  ॥ रम्_३,१२।१४ ॥  
विदितो ह्य् एष वृत्तान्तो मम सर्वस् तवानघ  ।  
तपसश् च प्रभावेन स्नेहाद् दशरथस्य च  ॥ रम्_३,१२।१५ ॥  
हृदयस्थश् च ते छन्दो विज्ञातस् तपसा मया  ।  
इह वासं प्रतिज्ञाय मया सह तपोवने  ॥ रम्_३,१२।१६ ॥  
अतश् च त्वाम् अहं ब्रूमि गच्छ पञ्चवटीम् इति  ।  
स हि रम्यो वनोद्देशो मैथिली तत्र रंस्यते  ॥ रम्_३,१२।१७ ॥  
स देशः श्लाघनीयश् च नातिदूरे च राघव  ।  
गोदावर्याः समीपे च मैथिली तत्र रंस्यते  ॥ रम्_३,१२।१८ ॥  
प्राज्यमूलफलैश् चैव नानाद्विजगणैर् युतः  ।  
विविक्तश् च महाबाहो पुण्यो रम्यस् तथैव च  ॥ रम्_३,१२।१९ ॥  
भवान् अपि सदारश् च शक्तश् च परिरक्षणे  ।  
अपि चात्र वसन् रामस् तापसान् पालयिष्यसि  ॥ रम्_३,१२।२० ॥  
एतद् आलक्ष्यते वीर मधूकानां महद् वनम्  ।  
उत्तरेणास्य गन्तव्यं न्यग्रोधम् अभिगच्छता  ॥ रम्_३,१२।२१ ॥  
ततः स्थलम् उपारुह्य पर्वतस्याविदूरतः  ।  
ख्यातः पञ्चवटीत्य् एव नित्यपुष्पितकाननः  ॥ रम्_३,१२।२२ ॥  
अगस्त्येनैवम् उक्तस् तु रामः सौमित्रिणा सह  ।  
सत्कृत्यामन्त्रयामास तम् ऋषिं सत्यवादिनम्  ॥ रम्_३,१२।२३ ॥  
तौ तु तेनाभ्यनुज्ञातौ कृतपादाभिवन्दनौ  ।  
तदाश्रमात् पञ्चवटीं जग्मतुः सह सीतया  ॥ रम्_३,१२।२४ ॥  
गृहीतचापौ तु नराधिपात्मजौ विषक्ततूणी समरेष्व् अकातरौ  ।  
यथोपदिष्टेन पथा महर्षिणा प्रजग्मतुः पञ्चवटीं समाहितौ  ॥ रम्_३,१२।२५ ॥  
  
  
अथ पञ्चवटीं गच्छन्न् अन्तरा रघुनन्दनः  ।  
आससाद महाकायं गृध्रं भीमपराक्रमम्  ॥ रम्_३,१३।१ ॥  
तं दृष्ट्वा तौ महाभागौ वनस्थं रामलक्ष्मणौ  ।  
मेनाते राक्षसं पक्षिं ब्रुवाणौ को भवान् इति  ॥ रम्_३,१३।२ ॥  
स तौ मधुरया वाचा सौम्यया प्रीणयन्न् इव  ।  
उवाच वत्स मां विद्धि वयस्यं पितुर् आत्मनः  ॥ रम्_३,१३।३ ॥  
स तं पितृसखं बुद्ध्वा पूजयामास राघवः  ।  
स तस्य कुलम् अव्यग्रम् अथ पप्रच्छ नाम च  ॥ रम्_३,१३।४ ॥  
रामस्य वचनं श्रुत्वा कुलम् आत्मानम् एव च  ।  
आचचक्षे द्विजस् तस्मै सर्वभूतसमुद्भवम्  ॥ रम्_३,१३।५ ॥  
पूर्वकाले महाबाहो ये प्रजापतयो ऽभवन्  ।  
तान् मे निगदतः सर्वान् आदितः शृणु राघव  ॥ रम्_३,१३।६ ॥  
कर्दमः प्रथमस् तेषां विकृतस् तदनन्तरम्  ।  
शेषश् च संश्रयश् चैव बहुपुत्रश् च वीर्यवान्  ॥ रम्_३,१३।७ ॥  
स्थाणुर् मरीचिर् अत्रिश् च क्रतुश् चैव महाबलः  ।  
पुलस्त्यश् चाङ्गिराश् चैव प्रचेताः पुलहस् तथा  ॥ रम्_३,१३।८ ॥  
दक्षो विवस्वान् अपरो ऽरिष्टनेमिश् च राघव  ।  
कश्यपश् च महातेजास् तेषाम् आसीच् च पश्चिमः  ॥ रम्_३,१३।९ ॥  
प्रजापतेस् तु दक्षस्य बभूवुर् इति नः श्रुतम्  ।  
षष्टिर् दुहितरो राम यशस्विन्यो महायशः  ॥ रम्_३,१३।१० ॥  
कश्यपः प्रतिजग्राह तासाम् अष्टौ सुमध्यमाः  ।  
अदितिं च दितिं चैव दनुम् अपि च कालकाम्  ॥ रम्_३,१३।११ ॥  
ताम्रां क्रोधवशां चैव मनुं चाप्य् अनलाम् अपि  ।  
तास् तु कन्यास् ततः प्रीतः कश्यपः पुनर् अब्रवीत्  ॥ रम्_३,१३।१२ ॥  
पुत्रांस् त्रैलोक्यभर्तॄन् वै जनयिष्यथ मत्समान्  ।  
अदितिस् तन्मना राम दितिश् च दनुर् एव च  ॥ रम्_३,१३।१३ ॥  
कालका च महाबाहो शेषास् त्व् अमनसो ऽभवन्  ।  
अदित्यां जज्ञिरे देवास् त्रयस्त्रिंशद् अरिन्दम  ॥ रम्_३,१३।१४ ॥  
आदित्या वसवो रुद्रा अश्विनौ च परन्तप  ।  
दितिस् त्व् अजनयत् पुत्रान् दैत्यांस् तात यशस्विनः  ॥ रम्_३,१३।१५ ॥  
तेषाम् इयं वसुमती पुरासीत् सवनार्णवा  ।  
दनुस् त्व् अजनयत् पुत्रम् अश्वग्रीवम् अरिन्दम  ॥ रम्_३,१३।१६ ॥  
नरकं कालकं चैव कालकापि व्यजायत  ।  
क्रौञ्चीं भासीं तथा श्येनीं धृतराष्ट्रीं तथा शुकीम्  ॥ रम्_३,१३।१७ ॥  
ताम्रापि सुषुवे कन्याः पञ्चैता लोकविश्रुताः  ।  
उलूकाञ् जनयत् क्रौञ्ची भासी भासान् व्यजायत  ॥ रम्_३,१३।१८ ॥  
श्येनी श्येनांश् च गृध्रांश् च व्यजायत सुतेजसः  ।  
धृतराष्ट्री तु हंसांश् च कलहंसांश् च सर्वशः  ॥ रम्_३,१३।१९ ॥  
चक्रवाकांश् च भद्रं ते विजज्ञे सापि भामिनी  ।  
शुकी नतां विजज्ञे तु नताया विनता सुता  ॥ रम्_३,१३।२० ॥  
दश क्रोधवशा राम विजज्ञे ऽप्य् आत्मसम्भवाः  ।  
मृगीं च मृगमन्दां च हरीं भद्रमदाम् अपि  ॥ रम्_३,१३।२१ ॥  
मातङ्गीम् अथ शार्दूलीं श्वेतां च सुरभीं तथा  ।  
सर्वलक्षणसम्पन्नां सुरसां कद्रुकाम् अपि  ॥ रम्_३,१३।२२ ॥  
अपत्यं तु मृगाः सर्वे मृग्या नरवरोत्तम  ।  
ऋक्षाश् च मृगमन्दायाः सृमराश् चमरास् तथा  ॥ रम्_३,१३।२३ ॥  
ततस् त्व् इरावतीं नाम जज्ञे भद्रमदा सुताम्  ।  
तस्यास् त्व् ऐरावतः पुत्रो लोकनाथो महागजः  ॥ रम्_३,१३।२४ ॥  
हर्याश् च हरयो ऽपत्यं वानराश् च तपस्विनः  ।  
गोलाङ्गूलांश् च शार्दूली व्याघ्रांश् चाजनयत् सुतान्  ॥ रम्_३,१३।२५ ॥  
मातङ्ग्यास् त्व् अथ मातङ्गा अपत्यं मनुजर्षभ  ।  
दिशागजं तु श्वेताक्षं श्वेता व्यजनयत् सुतम्  ॥ रम्_३,१३।२६ ॥  
ततो दुहितरौ राम सुरभिर् देव्य् अजायत  ।  
रोहिणीं नाम भद्रं ते गन्धर्वीं च यशस्विनीम्  ॥ रम्_३,१३।२७ ॥  
रोहिण्य् अजनयद् गा वै गन्धर्वी वाजिनः सुतान्  ।  
सुरसाजनयन् नागान् राम कद्रूश् च पन्नगान्  ॥ रम्_३,१३।२८ ॥  
मनुर् मनुष्याञ् जनयत् कश्यपस्य महात्मनः  ।  
ब्राह्मणान् क्षत्रियान् वैश्याञ् शूद्रांश् च मनुजर्षभ  ॥ रम्_३,१३।२९ ॥  
मुखतो ब्राह्मणा जाता उरसः क्षत्रियास् तथा  ।  
ऊरुभ्यां जज्ञिरे वैश्याः पद्भ्यां शूद्रा इति श्रुतिः  ॥ रम्_३,१३।३० ॥  
सर्वान् पुण्यफलान् वृक्षान् अनलापि व्यजायत  ।  
विनता च शुकी पौत्री कद्रूश् च सुरसा स्वसा  ॥ रम्_३,१३।३१ ॥  
कद्रूर् नागं सहस्रं तु विजज्ञे धरणीधरम्  ।  
द्वौ पुत्रौ विनतायास् तु गरुडो ऽरुण एव च  ॥ रम्_३,१३।३२ ॥  
तस्माज् जातो ऽहम् अरुणात् सम्पातिश् च ममाग्रजः  ।  
जटायुर् इति मां विद्धि श्येनीपुत्रम् अरिन्दम  ॥ रम्_३,१३।३३ ॥  
सो ऽहं वाससहायस् ते भविष्यामि यदीच्छसि  ।  
सीतां च तात रक्षिष्ये त्वयि याते सलक्ष्मणे  ॥ रम्_३,१३।३४ ॥  
जटायुषं तु प्रतिपूज्य राघवो मुदा परिष्वज्य च सन्नतो ऽभवत्  ।  
पितुर् हि शुश्राव सखित्वम् आत्मवाञ् जटायुषा सङ्कथितं पुनः पुनः  ॥ रम्_३,१३।३५ ॥  
स तत्र सीतां परिदाय मैथिलीं सहैव तेनातिबलेन पक्षिणा  ।  
जगाम तां पञ्चवटीं सलक्ष्मणो रिपून् दिधक्षञ् शलभान् इवानलः  ॥ रम्_३,१३।३६ ॥  
  
  
ततः पञ्चवटीं गत्वा नानाव्यालमृगायुताम्  ।  
उवाच भ्रातरं रामो लक्ष्मणं दीप्ततेजसम्  ॥ रम्_३,१४।१ ॥  
आगताः स्म यथोद्दिष्टम् अमुं देशं महर्षिणा  ।  
अयं पञ्चवटीदेशः सौम्य पुष्पितकाननः  ॥ रम्_३,१४।२ ॥  
सर्वतश् चार्यतां दृष्टिः कानने निपुणो ह्य् असि  ।  
आश्रमः कतरस्मिन् नो देशे भवति सम्मतः  ॥ रम्_३,१४।३ ॥  
रमते यत्र वैदेही त्वम् अहं चैव लक्ष्मण  ।  
तादृशो दृश्यतां देशः सन्निकृष्टजलाशयः  ॥ रम्_३,१४।४ ॥  
वनरामण्यकं यत्र जलरामण्यकं तथा  ।  
सन्निकृष्टं च यत्र स्यात् समित्पुष्पकुशोदकम्  ॥ रम्_३,१४।५ ॥  
एवम् उक्तस् तु रामेण लक्ष्मणः संयताञ्जलिः  ।  
सीतासमक्षं काकुत्स्थम् इदं वचनम् अब्रवीत्  ॥ रम्_३,१४।६ ॥  
परवान् अस्मि काकुत्स्थ त्वयि वर्षशतं स्थिते  ।  
स्वयं तु रुचिरे देशे क्रियताम् इति मां वद  ॥ रम्_३,१४।७ ॥  
सुप्रीतस् तेन वाक्येन लक्ष्मणस्य महाद्युतिः  ।  
विमृशन् रोचयामास देशं सर्वगुणान्वितम्  ॥ रम्_३,१४।८ ॥  
स तं रुचिरम् आक्रम्य देशम् आश्रमकर्मणि  ।  
हस्तौ गृहीत्वा हस्तेन रामः सौमित्रिम् अब्रवीत्  ॥ रम्_३,१४।९ ॥  
अयं देशः समः श्रीमान् पुष्पितैस् तरुभिर् वृतः  ।  
इहाश्रमपदं सौम्य यथावत् कर्तुम् अर्हसि  ॥ रम्_३,१४।१० ॥  
इयम् आदित्यसङ्काशैः पद्मैः सुरभिगन्धिभिः  ।  
अदूरे दृश्यते रम्या पद्मिनी पद्मशोभिता  ॥ रम्_३,१४।११ ॥  
यथाख्यातम् अगस्त्येन मुनिना भावितात्मना  ।  
इयं गोदावरी रम्या पुष्पितैस् तरुभिर् वृता  ॥ रम्_३,१४।१२ ॥  
हंसकारण्डवाकीर्णा चक्रवाकोपशोभिता  ।  
नातिदूरे न चासन्ने मृगयूथनिपीडिता  ॥ रम्_३,१४।१३ ॥  
मयूरनादिता रम्याः प्रांशवो बहुकन्दराः  ।  
दृश्यन्ते गिरयः सौम्य फुल्लैस् तरुभिर् आवृताः  ॥ रम्_३,१४।१४ ॥  
सौवर्णे राजतैस् ताम्रैर् देशे देशे च धातुभिः  ।  
गवाक्षिता इवाभान्ति गजाः परमभक्तिभिः  ॥ रम्_३,१४।१५ ॥  
सालैस् तालैस् तमालैश् च खर्जूरैः पनसाम्रकैः  ।  
नीवारैस् तिमिशैश् चैव पुन्नागैश् चोपशोभिताः  ॥ रम्_३,१४।१६ ॥  
चूतैर् अशोकैस् तिलकैश् चम्पकैः केतकैर् अपि  ।  
पुष्पगुल्मलतोपेतैस् तैस् तैस् तरुभिर् आवृताः  ॥ रम्_३,१४।१७ ॥  
चन्दनैः स्यन्दनैर् नीपैः पनसैर् लकुचैर् अपि  ।  
धवाश्वकर्णखदिरैः शमीकिंशुकपाटलैः  ॥ रम्_३,१४।१८ ॥  
इदं पुण्यम् इदं मेध्यम् इदं बहुमृगद्विजम्  ।  
इह वत्स्याम सौमित्रे सार्धम् एतेन पक्षिणा  ॥ रम्_३,१४।१९ ॥  
एवम् उक्तस् तु रामेण लक्ष्मणः परवीरहा  ।  
अचिरेणाश्रमं भ्रातुश् चकार सुमहाबलः  ॥ रम्_३,१४।२० ॥  
पर्णशालां सुविपुलां तत्र सङ्घातमृत्तिकाम्  ।  
सुस्तम्भां मस्करैर् दीर्घैः कृतवंशां सुशोभनाम्  ॥ रम्_३,१४।२१ ॥  
स गत्वा लक्ष्मणः श्रीमान् नदीं गोदावरीं तदा  ।  
स्नात्वा पद्मानि चादाय सफलः पुनर् आगतः  ॥ रम्_३,१४।२२ ॥  
ततः पुष्पबलिं कृत्वा शान्तिं च स यथाविधि  ।  
दर्शयामास रामाय तद् आश्रमपदं कृतम्  ॥ रम्_३,१४।२३ ॥  
स तं दृष्ट्वा कृतं सौम्यम् आश्रमं सह सीतया  ।  
राघवः पर्णशालायां हर्षम् आहारयत् परम्  ॥ रम्_३,१४।२४ ॥  
सुसंहृष्टः परिष्वज्य बाहुभ्यां लक्ष्मणं तदा  ।  
अतिस्निग्धं च गाढं च वचनं चेदम् अब्रवीत्  ॥ रम्_३,१४।२५ ॥  
प्रीतो ऽस्मि ते महत् कर्म त्वया कृतम् इदं प्रभो  ।  
प्रदेयो यन्निमित्तं ते परिष्वङ्गो मया कृतः  ॥ रम्_३,१४।२६ ॥  
भावज्ञेन कृतज्ञेन धर्मज्ञेन च लक्ष्मण  ।  
त्वया पुत्रेण धर्मात्मा न संवृत्तः पिता मम  ॥ रम्_३,१४।२७ ॥  
एवं लक्ष्मणम् उक्त्वा तु राघवो लक्ष्मिवर्धनः  ।  
तस्मिन् देशे बहुफले न्यवसत् स सुखं वशी  ॥ रम्_३,१४।२८ ॥  
कञ्चित् कालं स धर्मात्मा सीतया लक्ष्मणेन च  ।  
अन्वास्यमानो न्यवसत् स्वर्गलोके यथामरः  ॥ रम्_३,१४।२९ ॥  
  
  
असतस् तस्य तु सुखं राघवस्य महात्मनः  ।  
शरद्व्यपाये हेमन्त ऋतुर् इष्टः प्रवर्तते  ॥ रम्_३,१५।१ ॥  
स कदाचित् प्रभातायां शर्वर्यां रघुनन्दनः  ।  
प्रययाव् अभिषेकार्थं रम्यां गोदावरीं नदीम्  ॥ रम्_३,१५।२ ॥  
प्रह्वः कलशहस्तस् तं सीतया सह वीर्यवान्  ।  
पृष्ठतो ऽनुव्रजन् भ्राता सौमित्रिर् इदम् अब्रवीत्  ॥ रम्_३,१५।३ ॥  
अयं स कालः सम्प्राप्तः प्रियो यस् ते प्रियंवद  ।  
अलङ्कृत इवाभाति येन संवत्सरः शुभः  ॥ रम्_३,१५।४ ॥  
नीहारपरुषो लोकः पृथिवी सस्यमालिनी  ।  
जलान्य् अनुपभोग्यानि सुभगो हव्यवाहनः  ॥ रम्_३,१५।५ ॥  
नवाग्रयणपूजाभिर् अभ्यर्च्य पितृदेवताः  ।  
कृताग्रयणकाः काले सन्तो विगतकल्मषाः  ॥ रम्_३,१५।६ ॥  
प्राज्यकामा जनपदाः सम्पन्नतरगोरसाः  ।  
विचरन्ति महीपाला यात्रार्थं विजिगीषवः  ॥ रम्_३,१५।७ ॥  
सेवमाने दृढं सूर्ये दिशम् अन्तकसेविताम्  ।  
विहीनतिलकेव स्त्री नोत्तरा दिक् प्रकाशते  ॥ रम्_३,१५।८ ॥  
प्रकृत्या हिमकोशाढ्यो दूरसूर्यश् च साम्प्रतम्  ।  
यथार्थनामा सुव्यक्तं हिमवान् हिमवान् गिरिः  ॥ रम्_३,१५।९ ॥  
अत्यन्तसुखसञ्चारा मध्याह्ने स्पर्शतः सुखाः  ।  
दिवसाः सुभगादित्याश् छायासलिलदुर्भगाः  ॥ रम्_३,१५।१० ॥  
मृदुसूर्याः सनीहाराः पटुशीताः समारुताः  ।  
शून्यारण्या हिमध्वस्ता दिवसा भान्ति साम्प्रतम्  ॥ रम्_३,१५।११ ॥  
निवृत्ताकाशशयनाः पुष्यनीता हिमारुणाः  ।  
शीता वृद्धतरायामास् त्रियामा यान्ति साम्प्रतम्  ॥ रम्_३,१५।१२ ॥  
रविसङ्क्रान्तसौभाग्यस् तुषारारुणमण्डलः  ।  
निःश्वासान्ध इवादर्शश् चन्द्रमा न प्रकाशते  ॥ रम्_३,१५।१३ ॥  
ज्योत्स्ना तुषारमलिना पौर्णमास्यां न राजते  ।  
सीतेव चातपश्यामा लक्ष्यते न तु शोभते  ॥ रम्_३,१५।१४ ॥  
प्रकृत्या शीतलस्पर्शो हिमविद्धश् च साम्प्रतम्  ।  
प्रवाति पश्चिमो वायुः काले द्विगुणशीतलः  ॥ रम्_३,१५।१५ ॥  
बाष्पच्छन्नान्यरण्यानि यवगोधूमवन्ति च  ।  
शोभन्ते ऽभ्युदिते सूर्ये नदद्भिः क्रौञ्चसारसैः  ॥ रम्_३,१५।१६ ॥  
खर्जूरपुष्पाकृतिभिः शिरोभिः पूर्णतण्डुलैः  ।  
शोभन्ते किञ्चिदालम्बाः शालयः कनकप्रभाः  ॥ रम्_३,१५।१७ ॥  
मयूखैर् उपसर्पद्भिर् हिमनीहारसंवृतैः  ।  
दूरम् अभ्युदितः सूर्यः शशाङ्क इव लक्ष्यते  ॥ रम्_३,१५।१८ ॥  
अग्राह्यवीर्यः पूर्वाह्णे मध्याह्ने स्पर्शतः सुखः  ।  
संरक्तः किञ्चिद् आपाण्डुर् आतपः शोभते क्षितौ  ॥ रम्_३,१५।१९ ॥  
अवश्यायनिपातेन किञ्चित् प्रक्लिन्नशाद्वला  ।  
वनानां शोभते भूमिर् निविष्टतरुणातपा  ॥ रम्_३,१५।२० ॥  
अवश्यायतमोनद्धा नीहारतमसावृताः  ।  
प्रसुप्ता इव लक्ष्यन्ते विपुष्पा वनराजयः  ॥ रम्_३,१५।२१ ॥  
बाष्पसञ्छन्नसलिला रुतविज्ञेयसारसाः  ।  
हिमार्द्रवालुकैस् तीरैः सरितो भान्ति साम्प्रतम्  ॥ रम्_३,१५।२२ ॥  
तुषारपतनाच् चैव मृदुत्वाद् भास्करस्य च  ।  
शैत्याद् अगाग्रस्थम् अपि प्रायेण रसवज् जलम्  ॥ रम्_३,१५।२३ ॥  
जराजर्जरितैः पर्णैः शीर्णकेसरकर्णिकैः  ।  
नालशेषा हिमध्वस्ता न भान्ति कमलाकराः  ॥ रम्_३,१५।२४ ॥  
अस्मिंस् तु पुरुषव्याघ्र काले दुःखसमन्वितः  ।  
तपश् चरति धर्मात्मा त्वद्भक्त्या भरतः पुरे  ॥ रम्_३,१५।२५ ॥  
त्यक्त्वा राज्यं च मानं च भोगांश् च विविधान् बहून्  ।  
तपस्वी नियताहारः शेते शीते महीतले  ॥ रम्_३,१५।२६ ॥  
सो ऽपि वेलाम् इमां नूनम् अभिषेकार्थम् उद्यतः  ।  
वृतः प्रकृतिभिर् नित्यं प्रयाति सरयूं नदीम्  ॥ रम्_३,१५।२७ ॥  
अत्यन्तसुखसंवृद्धः सुकुमारो हिमार्दितः  ।  
कथं त्व् अपररात्रेषु सरयूम् अवगाहते  ॥ रम्_३,१५।२८ ॥  
पद्मपत्त्रेक्षणः श्यामः श्रीमान् निरुदरो महान्  ।  
धर्मज्ञः सत्यवादी च ह्रीनिषेधो जितेन्द्रियः  ॥ रम्_३,१५।२९ ॥  
प्रियाभिभाषी मधुरो दीर्घबाहुर् अरिन्दमः  ।  
सन्त्यज्य विविधान् भोगान् आर्यं सर्वात्मनाश्रितः  ॥ रम्_३,१५।३० ॥  
जितः स्वर्गस् तव भ्रात्रा भरतेन महात्मना  ।  
वनस्थम् अपि तापस्ये यस् त्वाम् अनुविधीयते  ॥ रम्_३,१५।३१ ॥  
न पित्र्यम् अनुवर्तन्ते मातृकं द्विपदा इति  ।  
ख्यातो लोकप्रवादो ऽयं भरतेनान्यथाकृतः  ॥ रम्_३,१५।३२ ॥  
भर्ता दशरथो यस्याः साधुश् च भरतः सुतः  ।  
कथं नु साम्बा कैकेयी तादृशी क्रूरदर्शिनी  ॥ रम्_३,१५।३३ ॥  
इत्य् एवं लक्ष्मणे वाक्यं स्नेहाद् ब्रुवति धार्मिके  ।  
परिवादं जनन्यास् तम् असहन् राघवो ऽब्रवीत्  ॥ रम्_३,१५।३४ ॥  
न ते ऽम्बा मध्यमा तात गर्हितव्या कथञ्चन  ।  
ताम् एवेक्ष्वाकुनाथस्य भरतस्य कथां कुरु  ॥ रम्_३,१५।३५ ॥  
निश्चितापि हि मे बुद्धिर् वनवासे दृढव्रता  ।  
भरतस्नेहसन्तप्ता बालिशी क्रियते पुनः  ॥ रम्_३,१५।३६ ॥  
इत्य् एवं विलपंस् तत्र प्राप्य गोदावरीं नदीम्  ।  
चक्रे ऽभिषेकं काकुत्स्थः सानुजः सह सीतया  ॥ रम्_३,१५।३७ ॥  
तर्पयित्वाथ सलिलैस् ते पितॄन् दैवतानि च  ।  
स्तुवन्ति स्मोदितं सूर्यं देवताश् च समाहिताः  ॥ रम्_३,१५।३८ ॥  
कृताभिषेकः स रराज रामः सीताद्वितीयः सह लक्ष्मणेन  ।  
कृताभिषेकस् त्व् अगराजपुत्र्या रुद्रः सनन्दी भगवान् इवेशः  ॥ रम्_३,१५।३९ ॥  
  
  
कृताभिषेको रामस् तु सीता सौमित्रिर् एव च  ।  
तस्माद् गोदावरीतीरात् ततो जग्मुः स्वम् आश्रमम्  ॥ रम्_३,१६।१ ॥  
आश्रमं तम् उपागम्य राघवः सहलक्ष्मणः  ।  
कृत्वा पौर्वाह्णिकं कर्म पर्णशालाम् उपागमत्  ॥ रम्_३,१६।२ ॥  
स रामः पर्णशालायाम् आसीनः सह सीतया  ।  
विरराज महाबाहुश् चित्रया चन्द्रमा इव  ।  
लक्ष्मणेन सह भ्रात्रा चकार विविधाः कथाः  ॥ रम्_३,१६।३ ॥  
तदासीनस्य रामस्य कथासंसक्तचेतसः  ।  
तं देशं राक्षसी काचिद् आजगाम यदृच्छया  ॥ रम्_३,१६।४ ॥  
सा तु शूर्पणखा नाम दशग्रीवस्य रक्षसः  ।  
भगिनी रामम् आसाद्य ददर्श त्रिदशोपमम्  ॥ रम्_३,१६।५ ॥  
सिंहोरस्कं महाबाहुं पद्मपत्त्रनिभेक्षणम्  ।  
सुकुमारं महासत्त्वं पार्थिवव्यञ्जनान्वितम्  ॥ रम्_३,१६।६ ॥  
रामम् इन्दीवरश्यामं कन्दर्पसदृशप्रभम्  ।  
बभूवेन्द्रोपमं दृष्ट्वा राक्षसी काममोहिता  ॥ रम्_३,१६।७ ॥  
सुमुखं दुर्मुखी रामं वृत्तमध्यं महोदरी  ।  
विशालाक्षं विरूपाक्षी सुकेशं ताम्रमूर्धजा  ॥ रम्_३,१६।८ ॥  
प्रियरूपं विरूपा सा सुस्वरं भैरवस्वरा  ।  
तरुणं दारुणा वृद्धा दक्षिणं वामभाषिणी  ॥ रम्_३,१६।९ ॥  
न्यायवृत्तं सुदुर्वृत्ता प्रियम् अप्रियदर्शना  ।  
शरीरजसमाविष्टा राक्षसी रामम् अब्रवीत्  ॥ रम्_३,१६।१० ॥  
जटी तापसरूपेण सभार्यः शरचापधृक्  ।  
आगतस् त्वम् इमं देशं कथं राक्षससेवितम्  ॥ रम्_३,१६।११ ॥  
एवम् उक्तस् तु राक्षस्या शूर्पणख्या परन्तपः  ।  
ऋजुबुद्धितया सर्वम् आख्यातुम् उपचक्रमे  ॥ रम्_३,१६।१२ ॥  
आसीद् दशरथो नाम राजा त्रिदशविक्रमः  ।  
तस्याहम् अग्रजः पुत्रो रामो नाम जनैः श्रुतः  ॥ रम्_३,१६।१३ ॥  
भ्रातायं लक्ष्मणो नाम यवीयान् माम् अनुव्रतः  ।  
इयं भार्या च वैदेही मम सीतेति विश्रुता  ॥ रम्_३,१६।१४ ॥  
नियोगात् तु नरेन्द्रस्य पितुर् मातुश् च यन्त्रितः  ।  
धर्मार्थं धर्मकाङ्क्षी च वनं वस्तुम् इहागतः  ॥ रम्_३,१६।१५ ॥  
त्वां तु वेदितुम् इच्छामि कथ्यतां कासि कस्य वा  ।  
इह वा किन्निमित्तं त्वम् आगता ब्रूहि तत्त्वतः  ॥ रम्_३,१६।१६ ॥  
साब्रवीद् वचनं श्रुत्वा राक्षसी मदनार्दिता  ।  
श्रूयतां राम वक्ष्यामि तत्त्वार्थं वचनं मम  ॥ रम्_३,१६।१७ ॥  
अहं शूर्पणखा नाम राक्षसी कामरूपिणी  ।  
अरण्यं विचरामीदम् एका सर्वभयङ्करा  ॥ रम्_३,१६।१८ ॥  
रावणो नाम मे भ्राता राक्षसो राक्षसेश्वरः  ।  
प्रवृद्धनिद्रश् च सदा कुम्भकर्णो महाबलः  ॥ रम्_३,१६।१९ ॥  
विभीषणस् तु धर्मात्मा न तु राक्षसचेष्टितः  ।  
प्रख्यातवीर्यौ च रणे भ्रातरौ खरदूषणौ  ॥ रम्_३,१६।२० ॥  
तान् अहं समतिक्रान्ता राम त्वा पूर्वदर्शनात्  ।  
समुपेतास्मि भावेन भर्तारं पुरुषोत्तमम्  ।  
चिराय भव भर्ता मे सीतया किं करिष्यसि  ॥ रम्_३,१६।२१ ॥  
विकृता च विरूपा च न सेयं सदृशी तव  ।  
अहम् एवानुरूपा ते भार्या रूपेण पश्य माम्  ॥ रम्_३,१६।२२ ॥  
इमां विरूपाम् असतीं करालां निर्णतोदरीम्  ।  
अनेन सह ते भ्रात्रा भक्षयिष्यामि मानुषीम्  ॥ रम्_३,१६।२३ ॥  
ततः पर्वतशृङ्गाणि वनानि विविधानि च  ।  
पश्यन् सह मया कान्त दण्डकान् विचरिष्यसि  ॥ रम्_३,१६।२४ ॥  
इत्य् एवम् उक्तः काकुत्स्थः प्रहस्य मदिरेक्षणाम्  ।  
इदं वचनम् आरेभे वक्तुं वाक्यविशारदः  ॥ रम्_३,१६।२५ ॥  
  
  
तां तु शूर्पणखां रामः कामपाशावपाशिताम्  ।  
स्वच्छया श्लक्ष्णया वाचा स्मितपूर्वम् अथाब्रवीत्  ॥ रम्_३,१७।१ ॥  
कृतदारो ऽस्मि भवति भार्येयं दयिता मम  ।  
त्वद्विधानां तु नारीणां सुदुःखा ससपत्नता  ॥ रम्_३,१७।२ ॥  
अनुजस् त्व् एष मे भ्राता शीलवान् प्रियदर्शनः  ।  
श्रीमान् अकृतदारश् च लक्ष्मणो नाम वीर्यवान्  ॥ रम्_३,१७।३ ॥  
अपूर्वी भार्यया चार्थी तरुणः प्रियदर्शनः  ।  
अनुरूपश् च ते भर्ता रूपस्यास्य भविष्यति  ॥ रम्_३,१७।४ ॥  
एनं भज विशालाक्षि भर्तारं भ्रातरं मम  ।  
असपत्ना वरारोहे मेरुम् अर्कप्रभा यथा  ॥ रम्_३,१७।५ ॥  
इति रामेण सा प्रोक्ता राक्षसी काममोहिता  ।  
विसृज्य रामं सहसा ततो लक्ष्मणम् अब्रवीत्  ॥ रम्_३,१७।६ ॥  
अस्य रूपस्य ते युक्ता भार्याहं वरवर्णिनी  ।  
मया सह सुखं सर्वान् दण्डकान् विचरिष्यसि  ॥ रम्_३,१७।७ ॥  
एवम् उक्तस् तु सौमित्री राक्षस्या वाक्यकोविदः  ।  
ततः शूर्पणखीं स्मित्वा लक्ष्मणो युक्तम् अब्रवीत्  ॥ रम्_३,१७।८ ॥  
कथं दासस्य मे दासी भार्या भवितुम् इच्छसि  ।  
सो ऽहम् आर्येण परवान् भ्रात्रा कमलवर्णिनि  ॥ रम्_३,१७।९ ॥  
समृद्धार्थस्य सिद्धार्था मुदितामलवर्णिनी  ।  
आर्यस्य त्वं विशालाक्षि भार्या भव यवीयसी  ॥ रम्_३,१७।१० ॥  
एतां विरूपाम् असतीं करालां निर्णतोदरीम्  ।  
भार्यां वृद्धां परित्यज्य त्वाम् एवैष भजिष्यति  ॥ रम्_३,१७।११ ॥  
को हि रूपम् इदं श्रेष्ठं सन्त्यज्य वरवर्णिनि  ।  
मानुषेषु वरारोहे कुर्याद् भावं विचक्षणः  ॥ रम्_३,१७।१२ ॥  
इति सा लक्ष्मणेनोक्ता कराला निर्णतोदरी  ।  
मन्यते तद् वचः सत्यं परिहासाविचक्षणा  ॥ रम्_३,१७।१३ ॥  
सा रामं पर्णशालायाम् उपविष्टं परन्तपम्  ।  
सीतया सह दुर्धर्षम् अब्रवीत् काममोहिता  ॥ रम्_३,१७।१४ ॥  
इमां विरूपाम् असतीं करालां निर्णतोदरीम्  ।  
वृद्धां भार्याम् अवष्टभ्य न मां त्वं बहु मन्यसे  ॥ रम्_३,१७।१५ ॥  
अद्येमां भक्षयिष्यामि पश्यतस् तव मानुषीम्  ।  
त्वया सह चरिष्यामि निःसपत्ना यथासुखम्  ॥ रम्_३,१७।१६ ॥  
इत्य् उक्त्वा मृगशावाक्षीम् अलातसदृशेक्षणा  ।  
अभ्यधावत् सुसङ्क्रुद्धा महोल्का रोहिणीम् इव  ॥ रम्_३,१७।१७ ॥  
तां मृत्युपाशप्रतिमाम् आपतन्तीं महाबलः  ।  
निगृह्य रामः कुपितस् ततो लक्ष्मणम् अब्रवीत्  ॥ रम्_३,१७।१८ ॥  
क्रूरैर् अनार्यैः सौमित्रे परिहासः कथञ्चन  ।  
न कार्यः पश्य वैदेहीं कथञ्चित् सौम्य जीवतीम्  ॥ रम्_३,१७।१९ ॥  
इमां विरूपाम् असतीम् अतिमत्तां महोदरीम्  ।  
राक्षसीं पुरुषव्याघ्र विरूपयितुम् अर्हसि  ॥ रम्_३,१७।२० ॥  
इत्य् उक्तो लक्ष्मणस् तस्याः क्रुद्धो रामस्य पश्यतः  ।  
उद्धृत्य खड्गं चिछेद कर्णनासं महाबलः  ॥ रम्_३,१७।२१ ॥  
निकृत्तकर्णनासा तु विस्वरं सा विनद्य च  ।  
यथागतं प्रदुद्राव घोरा शूर्पणखा वनम्  ॥ रम्_३,१७।२२ ॥  
सा विरूपा महाघोरा राक्षसी शोणितोक्षिता  ।  
ननाद विविधान् नादान् यथा प्रावृषि तोयदः  ॥ रम्_३,१७।२३ ॥  
सा विक्षरन्ती रुधिरं बहुधा घोरदर्शना  ।  
प्रगृह्य बाहू गर्जन्ती प्रविवेश महावनम्  ॥ रम्_३,१७।२४ ॥  
ततस् तु सा राक्षससङ्घसंवृतं खरं जनस्थानगतं विरूपिता  ।  
उपेत्य तं भ्रातरम् उग्रतेजसं पपात भूमौ गगनाद् यथाशनिः  ॥ रम्_३,१७।२५ ॥  
ततः सभार्यं भयमोहमूर्छिता सलक्ष्मणं राघवम् आगतं वनम्  ।  
विरूपणं चात्मनि शोणितोक्षिता शशंस सर्वं भगिनी खरस्य सा  ॥ रम्_३,१७।२६ ॥  
  
  
तां तथा पतितां दृष्ट्वा विरूपां शोणितोक्षिताम्  ।  
भगिनीं क्रोधसन्तप्तः खरः पप्रच्छ राक्षसः  ॥ रम्_३,१८।१ ॥  
बलविक्रमसम्पन्ना कामगा कामरूपिणी  ।  
इमाम् अवस्थां नीता त्वं केनान्तकसमा गता  ॥ रम्_३,१८।२ ॥  
देवगन्धर्वभूतानाम् ऋषीणां च महात्मनाम्  ।  
को ऽयम् एवं महावीर्यस् त्वां विरूपां चकार ह  ॥ रम्_३,१८।३ ॥  
न हि पश्याम्य् अहं लोके यः कुर्यान् मम विप्रियम्  ।  
अन्तरेन सहस्राक्षं महेन्द्रं पाकशासनम्  ॥ रम्_३,१८।४ ॥  
अद्याहं मार्गणैः प्राणान् आदास्ये जीवितान्तकैः  ।  
सलिले क्षीरम् आसक्तं निष्पिबन्न् इव सारसः  ॥ रम्_३,१८।५ ॥  
निहतस्य मया सङ्ख्ये शरसङ्कृत्तमर्मणः  ।  
सफेनं रुधिरं रक्तं मेदिनी कस्य पास्यति  ॥ रम्_३,१८।६ ॥  
कस्य पत्त्ररथाः कायान् मांसम् उत्कृत्य सङ्गताः  ।  
प्रहृष्टा भक्षयिष्यन्ति निहतस्य मया रणे  ॥ रम्_३,१८।७ ॥  
तं न देवा न गन्धर्वा न पिशाचा न राक्षसाः  ।  
मयापकृष्टं कृपणं शक्तास् त्रातुं महाहवे  ॥ रम्_३,१८।८ ॥  
उपलभ्य शनैः सञ्ज्ञां तं मे शंसितुम् अर्हसि  ।  
येन त्वं दुर्विनीतेन वने विक्रम्य निर्जिता  ॥ रम्_३,१८।९ ॥  
इति भ्रातुर् वचः श्रुत्वा क्रुद्धस्य च विशेषतः  ।  
ततः शूर्पणखा वाक्यं सबाष्पम् इदम् अब्रवीत्  ॥ रम्_३,१८।१० ॥  
तरुणौ रूपसम्पन्नौ सुकुमारौ महाबलौ  ।  
पुण्डरीकविशालाक्षौ चीरकृष्णाजिनाम्बरौ  ॥ रम्_३,१८।११ ॥  
गन्धर्वराजप्रतिमौ पार्थिवव्यञ्जनान्वितौ  ।  
देवौ वा मानुषौ वा तौ न तर्कयितुम् उत्सहे  ॥ रम्_३,१८।१२ ॥  
तरुणी रूपसम्पन्ना सर्वाभरणभूषिता  ।  
दृष्टा तत्र मया नारी तयोर् मध्ये सुमध्यमा  ॥ रम्_३,१८।१३ ॥  
ताभ्याम् उभाभ्यां सम्भूय प्रमदाम् अधिकृत्य ताम्  ।  
इमाम् अवस्थां नीताहं यथानाथासती तथा  ॥ रम्_३,१८।१४ ॥  
तस्याश् चानृजुवृत्तायास् तयोश् च हतयोर् अहम्  ।  
सफेनं पातुम् इच्छामि रुधिरं रणमूर्धनि  ॥ रम्_३,१८।१५ ॥  
एष मे प्रथमः कामः कृतस् तात त्वया भवेत्  ।  
तस्यास् तयोश् च रुधिरं पिबेयम् अहम् आहवे  ॥ रम्_३,१८।१६ ॥  
इति तस्यां ब्रुवाणायां चतुर्दश महाबलान्  ।  
व्यादिदेश खरः क्रुद्धो राक्षसान् अन्तकोपमान्  ॥ रम्_३,१८।१७ ॥  
मानुषौ शस्त्रसम्पन्नौ चीरकृष्णाजिनाम्बरौ  ।  
प्रविष्टौ दण्डकारण्यं घोरं प्रमदया सह  ॥ रम्_३,१८।१८ ॥  
तौ हत्वा तां च दुर्वृत्ताम् उपावर्तितुम् अर्हथ  ।  
इयं च रुधिरं तेषां भगिनी मम पास्यति  ॥ रम्_३,१८।१९ ॥  
मनोरथो ऽयम् इष्टो ऽस्या भगिन्या मम राक्षसाः  ।  
शीघ्रं सम्पद्यतां गत्वा तौ प्रमथ्य स्वतेजसा  ॥ रम्_३,१८।२० ॥  
इति प्रतिसमादिष्टा राक्षसास् ते चतुर्दश  ।  
तत्र जग्मुस् तया सार्धं घना वातेरिता यथा  ॥ रम्_३,१८।२१ ॥  
  
  
  
अतः शूर्पणखा घोरा राघवाश्रमम् आगता  ।  
रक्षसाम् आचचक्षे तौ भ्रातरौ सह सीतया  ॥ रम्_३,१९।१ ॥  
ते रामं पर्णशालायाम् उपविष्टं महाबलम्  ।  
ददृशुः सीतया सार्धं वैदेह्या लक्ष्मणेन च  ॥ रम्_३,१९।२ ॥  
तान् दृष्ट्वा राघवः श्रीमान् आगतां तां च राक्षसीम्  ।  
अब्रवीद् भ्रातरं रामो लक्ष्मणं दीप्ततेजसम्  ॥ रम्_३,१९।३ ॥  
मुहूर्तं भव सौमित्रे सीतायाः प्रत्यनन्तरः  ।  
इमान् अस्या वधिष्यामि पदवीम् आगतान् इह  ॥ रम्_३,१९।४ ॥  
वाक्यम् एतत् ततः श्रुत्वा रामस्य विदितात्मनः  ।  
तथेति लक्ष्मणो वाक्यं रामस्य प्रत्यपूजयत्  ॥ रम्_३,१९।५ ॥  
राघवो ऽपि महच् चापं चामीकरविभूषितम्  ।  
चकार सज्यं धर्मात्मा तानि रक्षांसि चाब्रवीत्  ॥ रम्_३,१९।६ ॥  
पुत्रौ दशरथस्यावां भ्रातरौ रामलक्ष्मणौ  ।  
प्रविष्टौ सीतया सार्धं दुश्चरं दण्डकावनम्  ॥ रम्_३,१९।७ ॥  
फलमूलाशनौ दान्तौ तापसौ धर्मचारिणौ  ।  
वसन्तौ दण्डकारण्ये किमर्थम् उपहिंसथ  ॥ रम्_३,१९।८ ॥  
युष्मान् पापात्मकान् हन्तुं विप्रकारान् महावने  ।  
ऋषीणां तु नियोगेन प्राप्तो ऽहं सशरासनः  ॥ रम्_३,१९।९ ॥  
तिष्ठतैवात्र सन्तुष्टा नोपसर्पितुम् अर्हथ  ।  
यदि प्राणैर् इहार्थो वो निवर्तध्वं निशाचराः  ॥ रम्_३,१९।१० ॥  
तस्य तद्वचनं श्रुत्वा राक्षसास् ते चतुर्दश  ।  
ऊचुर् वाचं सुसङ्क्रुद्धा ब्रह्मघ्नाः शूलपाणयः  ॥ रम्_३,१९।११ ॥  
संरक्तनयना घोरा रामं रक्तान्तलोचनम्  ।  
परुषामधुराभाषं हृष्टा दृष्टपराक्रमम्  ॥ रम्_३,१९।१२ ॥  
क्रोधम् उत्पाद्य नो भर्तुः खरस्य सुमहात्मनः  ।  
त्वम् एव हास्यसे प्राणान् अद्यास्माभिर् हतो युधि  ॥ रम्_३,१९।१३ ॥  
का हि ते शक्तिर् एकस्य बहूनां रणमूर्धनि  ।  
अस्माकम् अग्रतः स्थातुं किं पुनर् योद्धुम् आहवे  ॥ रम्_३,१९।१४ ॥  
एभिर् बाहुप्रयुक्तैर् नः परिघैः शूलपट्टिशैः  ।  
प्राणांस् त्यक्ष्यसि वीर्यं च धनुश् च करपीडितम्  ॥ रम्_३,१९।१५ ॥  
इत्य् एवम् उक्त्वा संरब्धा राक्षसास् ते चतुर्दश  ।  
उद्यतायुधनिस्त्रिंशा रामम् एवाभिदुद्रुवुः  ।  
चिक्षिपुस् तानि शूलानि राघवं प्रति दुर्जयम्  ॥ रम्_३,१९।१६ ॥  
तानि शूलानि काकुत्स्थः समस्तानि चतुर्दश  ।  
तावद्भिर् एव चिछेद शरैः काञ्चनभूषणैः  ॥ रम्_३,१९।१७ ॥  
ततः पश्चान् महातेजा नाराचान् सूर्यसन्निभान्  ।  
जग्राह परमक्रुद्धश् चतुर्दश शिलाशितान्  ॥ रम्_३,१९।१८ ॥  
गृहीत्वा धनुर् आयम्य लक्ष्यान् उद्दिश्य राक्षसान्  ।  
मुमोच राघवो बाणान् वज्रान् इव शतक्रतुः  ॥ रम्_३,१९।१९ ॥  
रुक्मपुङ्खाश् च विशिखाः प्रदीप्ता हेमभूषणाः  ।  
अन्तरिक्षे महोल्कानां बभूवुस् तुल्यवर्चसः  ॥ रम्_३,१९।२० ॥  
ते भित्त्वा रक्षसां वेगाद् वक्षांसि रुधिराप्लुताः  ।  
विनिष्पेतुस् तदा भूमौ न्यमज्जन्ताशनिस्वनाः  ॥ रम्_३,१९।२१ ॥  
ते भिन्नहृदया भूमौ छिन्नमूला इव द्रुमाः  ।  
निपेतुः शोणितार्द्राङ्गा विकृता विगतासवः  ॥ रम्_३,१९।२२ ॥  
तान् भूमौ पतितान् दृष्ट्वा राक्षसी क्रोधमूर्छिता  ।  
परित्रस्ता पुनस् तत्र व्यसृजद् भैरवं रवम्  ॥ रम्_३,१९।२३ ॥  
सा नदन्ती महानादं जवाच् छूर्पणखा पुनः  ।  
उपगम्य खरं सा तु किञ्चित् संशुष्कशोणिता  ।  
पपात पुनर् एवार्ता सनिर्यासेव वल्लरी  ॥ रम्_३,१९।२४ ॥  
निपातितान् प्रेक्ष्य रणे तु राक्षसान् प्रधाविता शूर्पणखा पुनस् ततः  ।  
वधं च तेषां निखिलेन रक्षसां शशंस सर्वं भगिनी खरस्य सा  ॥ रम्_३,१९।२५ ॥  
  
  
स पुनः पतितां दृष्ट्वा क्रोधाच् छूर्पणखां खरः  ।  
उवाच व्यक्तया वाचा ताम् अनर्थार्थम् आगताम्  ॥ रम्_३,२०।१ ॥  
मया त्व् इदानीं शूरास् ते राक्षसा रुधिराशनाः  ।  
त्वत्प्रियार्थं विनिर्दिष्टाः किमर्थं रुद्यते पुनः  ॥ रम्_३,२०।२ ॥  
भक्ताश् चैवानुरक्ताश् च हिताश् च मम नित्यशः  ।  
घ्नन्तो ऽपि न निहन्तव्या न न कुर्युर् वचो मम  ॥ रम्_३,२०।३ ॥  
किम् एतच् छ्रोतुम् इच्छामि कारणं यत्कृते पुनः  ।  
हा नाथेति विनर्दन्ती सर्पवद् वेष्टसे क्षितौ  ॥ रम्_३,२०।४ ॥  
अनाथवद् विलपसि किं नु नाथे मयि स्थिते  ।  
उत्तिष्ठोत्तिष्ठ मा भैषीर् वैक्लव्यं त्यज्यताम् इह  ॥ रम्_३,२०।५ ॥  
इत्य् एवम् उक्ता दुर्धर्षा खरेण परिसान्त्विता  ।  
विमृज्य नयने सास्रे खरं भ्रातरम् अब्रवीत्  ॥ रम्_३,२०।६ ॥  
प्रेषिताश् च त्वया शूरा राक्षसास् ते चतुर्दश  ।  
निहन्तुं राघवं घोरा मत्प्रियार्थं सलक्ष्मणम्  ॥ रम्_३,२०।७ ॥  
ते तु रामेण सामर्षाः शूलपट्टिशपाणयः  ।  
समरे निहताः सर्वे सायकैर् मर्मभेदिभिः  ॥ रम्_३,२०।८ ॥  
तान् भूमौ पतितान् दृष्ट्वा क्षणेनैव महाबलान्  ।  
रामस्य च महत् कर्म महांस् त्रासो ऽभवन् मम  ॥ रम्_३,२०।९ ॥  
सास्मि भीता समुद्विग्ना विषण्णा च निशाचर  ।  
शरणं त्वां पुनः प्राप्ता सर्वतो भयदर्शिनी  ॥ रम्_३,२०।१० ॥  
विषादनक्राध्युषिते परित्रासोर्मिमालिनि  ।  
किं मां न त्रायसे मग्नां विपुले शोकसागरे  ॥ रम्_३,२०।११ ॥  
एते च निहता भूमौ रामेण निशितैः शरैः  ।  
ये च मे पदवीं प्राप्ता राक्षसाः पिशिताशनाः  ॥ रम्_३,२०।१२ ॥  
मयि ते यद्य् अनुक्रोशो यदि रक्षःसु तेषु च  ।  
रामेण यदि शक्तिस् ते तेजो वास्ति निशाचर  ।  
दण्डकारण्यनिलयं जहि राक्षसकण्टकम्  ॥ रम्_३,२०।१३ ॥  
यदि रामं ममामित्रम् अद्य त्वं न वधिष्यसि  ।  
तव चैवाग्रतः प्राणांस् त्यक्ष्यामि निरपत्रपा  ॥ रम्_३,२०।१४ ॥  
बुद्ध्याहम् अनुपश्यामि न त्वं रामस्य संयुगे  ।  
स्थातुं प्रतिमुखे शक्तः सचापस्य महारणे  ॥ रम्_३,२०।१५ ॥  
शूरमानी न शूरस् त्वं मिथ्यारोपितविक्रमः  ।  
मानुषौ यन् न शक्नोषि हन्तुं तौ रामलक्ष्मणौ  ॥ रम्_३,२०।१६ ॥  
अपयाहि जनस्थानात् त्वरितः सहबान्धवः  ।  
निःसत्त्वस्याल्पवीर्यस्य वासस् ते कीदृशस् त्व् इह  ॥ रम्_३,२०।१७ ॥  
रामतेजोऽभिभूतो हि त्वं क्षिप्रं विनशिष्यसि  ।  
स हि तेजःसमायुक्तो रामो दशरथात्मजः  ।  
भ्राता चास्य महावीर्यो येन चास्मि विरूपिता  ॥ रम्_३,२०।१८ ॥  
  
  
एवम् आधर्षितः शूरः शूर्पणख्या खरस् तदा  ।  
उवाच रक्षसां मध्ये खरः खरतरं वचः  ॥ रम्_३,२१।१ ॥  
तवापमानप्रभवः क्रोधो ऽयम् अतुलो मम  ।  
न शक्यते धारयितुं लवणाम्भ इवोत्थितम्  ॥ रम्_३,२१।२ ॥  
न रामं गणये वीर्यान् मानुषं क्षीणजीवितम्  ।  
आत्मा दुश्चरितैः प्राणान् हतो यो ऽद्य विमोक्ष्यति  ॥ रम्_३,२१।३ ॥  
बाष्पः संह्रियताम् एष सम्भ्रमश् च विमुच्यताम्  ।  
अहं रामं सह भ्रात्रा नयामि यमसादनम्  ॥ रम्_३,२१।४ ॥  
परश्वधहतस्याद्य मन्दप्राणस्य भूतले  ।  
रामस्य रुधिरं रक्तम् उष्णं पास्यसि राक्षसि  ॥ रम्_३,२१।५ ॥  
सा प्रहृष्टा वचः श्रुत्वा खरस्य वदनाच् च्युतम्  ।  
प्रशशंस पुनर् मौर्ख्याद् भ्रातरं रक्षसां वरम्  ॥ रम्_३,२१।६ ॥  
तया परुषितः पूर्वं पुनर् एव प्रशंसितः  ।  
अब्रवीद् दूषणं नाम खरः सेनापतिं तदा  ॥ रम्_३,२१।७ ॥  
चतुर्दश सहस्राणि मम चित्तानुवर्तिनाम्  ।  
रक्षसां भीमवेगानां समरेष्व् अनिवर्तिनाम्  ॥ रम्_३,२१।८ ॥  
नीलजीमूतवर्णानां घोराणां क्रूरकर्मणाम्  ।  
लोकहिंसाविहाराणां बलिनाम् उग्रतेजसाम्  ॥ रम्_३,२१।९ ॥  
तेषां शार्दूलदर्पाणां महास्यानां महौजसाम्  ।  
सर्वोद्योगम् उदीर्णानां रक्षसां सौम्य कारय  ॥ रम्_३,२१।१० ॥  
उपस्थापय मे क्षिप्रं रथं सौम्य धनूंषि च  ।  
शरांश् च चित्रान् खड्गांश् च शक्तीश् च विविधाः शिताः  ॥ रम्_३,२१।११ ॥  
अग्रे निर्यातुम् इच्छामि पौलस्त्यानां महात्मनाम्  ।  
वधार्थं दुर्विनीतस्य रामस्य रणकोविदः  ॥ रम्_३,२१।१२ ॥  
इति तस्य ब्रुवाणस्य सूर्यवर्णं महारथम्  ।  
सदश्वैः शबलैर् युक्तम् आचचक्षे ऽथ दूषणः  ॥ रम्_३,२१।१३ ॥  
तं मेरुशिखराकारं तप्तकाञ्चनभूषणम्  ।  
हेमचक्रम् असम्बाधं वैदूर्यमयकूबरम्  ॥ रम्_३,२१।१४ ॥  
मत्स्यैः पुष्पैर् द्रुमैः शैलैश् चन्द्रसूर्यैश् च काञ्चनैः  ।  
माङ्गल्यैः पक्षिसङ्घैश् च ताराभिश् च समावृतम्  ॥ रम्_३,२१।१५ ॥  
ध्वजनिस्त्रिंशसम्पन्नं किङ्किणीकविभूषितम्  ।  
सदश्वयुक्तं सो ऽमर्षाद् आरुरोह रथं खरः  ॥ रम्_३,२१।१६ ॥  
निशाम्य तं रथगतं राक्षसा भीमविक्रमाः  ।  
तस्थुः सम्परिवार्यैनं दूषणं च महाबलम्  ॥ रम्_३,२१।१७ ॥  
खरस् तु तान् महेष्वासान् घोरचर्मायुधध्वजान्  ।  
निर्यातेत्य् अब्रवीद् दृष्ट्वा रथस्थः सर्वराक्षसान्  ॥ रम्_३,२१।१८ ॥  
ततस् तद् राक्षसं सैन्यं घोरचर्मायुधध्वजम्  ।  
निर्जगाम जनस्थानान् महानादं महाजवम्  ॥ रम्_३,२१।१९ ॥  
मुद्गरैः पट्टिशैः शूलैः सुतीक्ष्णैश् च परश्वधैः  ।  
खड्गैश् चक्रैश् च हस्तस्थैर् भ्राजमानैश् च तोमरैः  ॥ रम्_३,२१।२० ॥  
शक्तिभिः परिघैर् घोरैर् अतिमात्रैश् च कार्मुकैः  ।  
गदासिमुसलैर् वज्रैर् गृहीतैर् भीमदर्शनैः  ॥ रम्_३,२१।२१ ॥  
राक्षसानां सुघोराणां सहस्राणि चतुर्दश  ।  
निर्यातानि जनस्थानात् खरचित्तानुवर्तिनाम्  ॥ रम्_३,२१।२२ ॥  
तांस् त्व् अभिद्रवतो दृष्ट्वा राक्षसान् भीमविक्रमान्  ।  
खरस्यापि रथः किञ्चिज् जगाम तदनन्तरम्  ॥ रम्_३,२१।२३ ॥  
ततस् ताञ् शबलान् अश्वांस् तप्तकाञ्चनभूषितान्  ।  
खरस्य मतम् आज्ञाय सारथिः समचोदयत्  ॥ रम्_३,२१।२४ ॥  
स चोदितो रथः शीघ्रं खरस्य रिपुघातिनः  ।  
शब्देनापूरयाम् आस दिशः प्रतिदिशस् तथा  ॥ रम्_३,२१।२५ ॥  
प्रवृद्धमन्युस् तु खरः खरस्वनो रिपोर् वधार्थं त्वरितो यथान्तकः  ।  
अचूचुदत् सारथिम् उन्नदन् पुनर् महाबलो मेघ इवाश्मवर्षवान्  ॥ रम्_३,२१।२६ ॥  
  
  
तत् प्रयातं बलं घोरम् अशिवं शोणितोदकम्  ।  
अभ्यवर्षन् महामेघस् तुमुलो गर्दभारुणः  ॥ रम्_३,२२।१ ॥  
निपेतुस् तुरगास् तस्य रथयुक्ता महाजवाः  ।  
समे पुष्पचिते देशे राजमार्गे यदृच्छया  ॥ रम्_३,२२।२ ॥  
श्यामं रुधिरपर्यन्तं बभूव परिवेषणम्  ।  
अलातचक्रप्रतिमं प्रतिगृह्य दिवाकरम्  ॥ रम्_३,२२।३ ॥  
ततो ध्वजम् उपागम्य हेमदण्डं समुच्छ्रितम्  ।  
समाक्रम्य महाकायस् तस्थौ गृध्रः सुदारुणः  ॥ रम्_३,२२।४ ॥  
जनस्थानसमीपे च समाक्रम्य खरस्वनाः  ।  
विस्वरान् विविधांश् चक्रुर् मांसादा मृगपक्षिणः  ॥ रम्_३,२२।५ ॥  
व्याजह्रुश् च प्रदीप्तायां दिशि वै भैरवस्वनम्  ।  
अशिवं यातुधानानां शिवा घोरा महास्वनाः  ॥ रम्_३,२२।६ ॥  
प्रभिन्नगिरिसङ्काशास् तोयशोषितधारिणः  ।  
आकाशं तद् अनाकाशं चक्रुर् भीमा बलाहकाः  ॥ रम्_३,२२।७ ॥  
बभूव तिमिरं घोरम् उद्धतं रोमहर्षणम्  ।  
दिशो वा विदिशो वापि सुव्यक्तं न चकाशिरे  ॥ रम्_३,२२।८ ॥  
क्षतजार्द्रसवर्णाभा सन्ध्याकालं विना बभौ  ।  
खरस्याभिमुखं नेदुस् तदा घोरा मृगाः खगाः  ॥ रम्_३,२२।९ ॥  
नित्याशिवकरा युद्धे शिवा घोरनिदर्शनाः  ।  
नेदुर् बलस्याभिमुखं ज्वालोद्गारिभिर् आननैः  ॥ रम्_३,२२।१० ॥  
कबन्धः परिघाभासो दृश्यते भास्करान्तिके  ।  
जग्राह सूर्यं स्वर्भानुर् अपर्वणि महाग्रहः  ॥ रम्_३,२२।११ ॥  
प्रवाति मारुतः शीघ्रं निष्प्रभो ऽभूद् दिवाकरः  ।  
उत्पेतुश् च विना रात्रिं ताराः खद्योतसप्रभाः  ॥ रम्_३,२२।१२ ॥  
संलीनमीनविहगा नलिन्यः पुष्पपङ्कजाः  ।  
तस्मिन् क्षणे बभूवुश् च विना पुष्पफलैर् द्रुमाः  ॥ रम्_३,२२।१३ ॥  
उद्धूतश् च विना वातं रेणुर् जलधरारुणः  ।  
वीचीकूचीति वाश्यन्तो बभूवुस् तत्र सारिकाः  ॥ रम्_३,२२।१४ ॥  
उल्काश् चापि सनिर्घोषा निपेतुर् घोरदर्शनाः  ।  
प्रचचाल मही चापि सशैलवनकानना  ॥ रम्_३,२२।१५ ॥  
खरस्य च रथस्थस्य नर्दमानस्य धीमतः  ।  
प्राकम्पत भुजः सव्यः खरश् चास्यावसज्जत  ॥ रम्_३,२२।१६ ॥  
सास्रा सम्पद्यते दृष्टिः पश्यमानस्य सर्वतः  ।  
ललाटे च रुजा जाता न च मोहान् न्यवर्तत  ॥ रम्_३,२२।१७ ॥  
तान् समीक्ष्य महोत्पातान् उत्थितान् रोमहर्षणान्  ।  
अब्रवीद् राक्षसान् सर्वान् प्रहसन् स खरस् तदा  ॥ रम्_३,२२।१८ ॥  
महोत्पातान् इमान् सर्वान् उत्थितान् घोरदर्शनान्  ।  
न चिन्तयाम्य् अहं वीर्याद् बलवान् दुर्बलान् इव  ॥ रम्_३,२२।१९ ॥  
तारा अपि शरैस् तीक्ष्णैः पातयेयं नभस्तलात्  ।  
मृत्युं मरणधर्मेण सङ्क्रुद्धो योजयाम्य् अहम्  ॥ रम्_३,२२।२० ॥  
राघवं तं बलोत्सिक्तं भ्रातरं चापि लक्ष्मणम्  ।  
अहत्वा सायकैस् तीक्ष्णैर् नोपावर्तितुम् उत्सहे  ॥ रम्_३,२२।२१ ॥  
सकामा भगिनी मे ऽस्तु पीत्वा तु रुधिरं तयोः  ।  
यन्निमित्तं तु रामस्य लक्ष्मणस्य विपर्ययः  ॥ रम्_३,२२।२२ ॥  
न क्वचित् प्राप्तपूर्वो मे संयुगेषु पराजयः  ।  
युष्माकम् एतत् प्रत्यक्षं नानृतं कथयाम्य् अहम्  ॥ रम्_३,२२।२३ ॥  
देवराजम् अपि क्रुद्धो मत्तैरावतयायिनम्  ।  
वज्रहस्तं रणे हन्यां किं पुनस् तौ च मानुषौ  ॥ रम्_३,२२।२४ ॥  
सा तस्य गर्जितं श्रुत्वा राक्षसस्य महाचमूः  ।  
प्रहर्षम् अतुलं लेभे मृत्युपाशावपाशिता  ॥ रम्_३,२२।२५ ॥  
समेयुश् च महात्मानो युद्धदर्शनकाङ्क्षिणः  ।  
ऋषयो देवगन्धर्वाः सिद्धाश् च सह चारणैः  ॥ रम्_३,२२।२६ ॥  
समेत्य चोचुः सहितास् ते ऽन्योन्यं पुण्यकर्मणः  ।  
स्वस्ति गोब्राह्मणेभ्यो ऽस्तु लोकानां ये च सम्मताः  ॥ रम्_३,२२।२७ ॥  
जयतां राघवो युद्धे पौलस्त्यान् रजनीचरान्  ।  
चक्रहस्तो यथा युद्धे सर्वान् असुरपुङ्गवान्  ॥ रम्_३,२२।२८ ॥  
एतच् चान्यच् च बहुशो ब्रुवाणाः परमर्षयः  ।  
ददृशुर् वाहिनीं तेषां राक्षसानां गतायुषाम्  ॥ रम्_३,२२।२९ ॥  
रथेन तु खरो वेगात् सैन्यस्याग्राद् विनिःसृतः  ।  
तं दृष्ट्वा राक्षसं भूयो राक्षसाश् च विनिःसृताः  ॥ रम्_३,२२।३० ॥  
श्येनगामी पृथुग्रीवो यज्ञशत्रुर् विहङ्गमः  ।  
दुर्जयः करवीराक्षः परुषः कालकार्मुकः  ॥ रम्_३,२२।३१ ॥  
मेघमाली महामाली सर्पास्यो रुधिराशनः  ।  
द्वादशैते महावीर्याः प्रतस्थुर् अभितः खरम्  ॥ रम्_३,२२।३२ ॥  
महाकपालः स्थूलाक्षः प्रमाथी त्रिशिरास् तथा  ।  
चत्वार एते सेनाग्र्या दूषणं पृष्ठतो ऽन्वयुः  ॥ रम्_३,२२।३३ ॥  
सा भीमवेगा समराभिकामा सुदारुणा राक्षसवीरसेना  ।  
तौ राजपुत्रौ सहसाभ्युपेता माला ग्रहाणाम् इव चन्द्रसूर्यौ  ॥ रम्_३,२२।३४ ॥  
  
  
आश्रमं प्रतियाते तु खरे खरपराक्रमे  ।  
तान् एवौत्पातिकान् रामः सह भ्रात्रा ददर्श ह  ॥ रम्_३,२३।१ ॥  
तान् उत्पातान् महाघोरान् उत्थितान् रोमहर्षणान्  ।  
प्रजानाम् अहितान् दृष्ट्वा वाक्यं लक्ष्मणम् अब्रवीत्  ॥ रम्_३,२३।२ ॥  
इमान् पश्य महाबाहो सर्वभूतापहारिणः  ।  
समुत्थितान् महोत्पातान् संहर्तुं सर्वराक्षसान्  ॥ रम्_३,२३।३ ॥  
अमी रुधिरधारास् तु विसृजन्तः खरस्वनान्  ।  
व्योम्नि मेघा विवर्तन्ते परुषा गर्दभारुणाः  ॥ रम्_३,२३।४ ॥  
सधूमाश् च शराः सर्वे मम युद्धाभिनन्दिनः  ।  
रुक्मपृष्ठानि चापानि विवेष्टन्ते च लक्ष्मण  ॥ रम्_३,२३।५ ॥  
यादृशा इह कूजन्ति पक्षिणो वनचारिणः  ।  
अग्रतो नो भयं प्राप्तं संशयो जीवितस्य च  ॥ रम्_३,२३।६ ॥  
सम्प्रहारस् तु सुमहान् भविष्यति न संशयः  ।  
अयम् आख्याति मे बाहुः स्फुरमाणो मुहुर् मुहुः  ॥ रम्_३,२३।७ ॥  
सन्निकर्षे तु नः शूर जयं शत्रोः पराजयम्  ।  
सुप्रभं च प्रसन्नं च तव वक्त्रं हि लक्ष्यते  ॥ रम्_३,२३।८ ॥  
उद्यतानां हि युद्धार्थं येषां भवति लक्ष्मणः  ।  
निष्प्रभं वदनं तेषां भवत्य् आयुःपरिक्षयः  ॥ रम्_३,२३।९ ॥  
अनागतविधानं तु कर्तव्यं शुभम् इच्छता  ।  
आपदं शङ्कमानेन पुरुषेण विपश्चिता  ॥ रम्_३,२३।१० ॥  
तस्माद् गृहीत्वा वैदेहीं शरपाणिर् धनुर्धरः  ।  
गुहाम् आश्रय शैलस्य दुर्गां पादपसङ्कुलाम्  ॥ रम्_३,२३।११ ॥  
प्रतिकूलितुम् इच्छामि न हि वाक्यम् इदं त्वया  ।  
शापितो मम पादाभ्यां गम्यतां वत्स माचिरम्  ॥ रम्_३,२३।१२ ॥  
एवम् उक्तस् तु रामेण लक्ष्मणः सह सीतया  ।  
शरान् आदाय चापं च गुहां दुर्गां समाश्रयत्  ॥ रम्_३,२३।१३ ॥  
तस्मिन् प्रविष्टे तु गुहां लक्ष्मणे सह सीतया  ।  
हन्त निर्युक्तम् इत्य् उक्त्वा रामः कवचम् आविशत्  ॥ रम्_३,२३।१४ ॥  
स तेनाग्निनिकाशेन कवचेन विभूषितः  ।  
बभूव रामस् तिमिरे विधूमो ऽग्निर् इवोत्थितः  ॥ रम्_३,२३।१५ ॥  
स चापम् उद्यम्य महच् छरान् आदाय वीर्यवान्  ।  
बभूवावस्थितस् तत्र ज्यास्वनैः पूरयन् दिशः  ॥ रम्_३,२३।१६ ॥  
ततो देवाः सगन्धर्वाः सिद्धाश् च सह चारणैः  ।  
ऊचुः परमसन्त्रस्ता गुह्यकाश् च परस्परम्  ॥ रम्_३,२३।१७ ॥  
चतुर्दश सहस्राणि रक्षसां भीमकर्मणाम्  ।  
एकश् च रामो धर्मात्मा कथं युद्धं भविष्यति  ॥ रम्_३,२३।१८ ॥  
ततो गम्भीरनिर्ह्रादं घोरवर्मायुधध्वजम्  ।  
अनीकं यातुधानानां समन्तात् प्रत्यदृश्यत  ॥ रम्_३,२३।१९ ॥  
सिंहनादं विसृजताम् अन्योन्यम् अभिगर्जताम्  ।  
चापानि विस्फारयतां जृम्भतां चाप्य् अभीक्ष्णशः  ॥ रम्_३,२३।२० ॥  
विप्रघुष्टस्वनानां च दुन्दुभींश् चापि निघ्नताम्  ।  
तेषां सुतुमुलः शब्दः पूरयामास तद् वनम्  ॥ रम्_३,२३।२१ ॥  
तेन शब्देन वित्रस्ताः श्वापदा वनचारिणः  ।  
दुद्रुवुर् यत्र निःशब्दं पृष्ठतो नावलोकयन्  ॥ रम्_३,२३।२२ ॥  
तत् त्व् अनीकं महावेगं रामं समुपसर्पत  ।  
धृतनानाप्रहरणं गम्भीरं सागरोपमम्  ॥ रम्_३,२३।२३ ॥  
रामो ऽपि चारयंश् चक्षुः सर्वतो रणपण्डितः  ।  
ददर्श खरसैन्यं तद् युद्धाभिमुखम् उद्यतम्  ॥ रम्_३,२३।२४ ॥  
वितत्य च धनुर् भीमं तूण्याश् चोद्धृत्य सायकान्  ।  
क्रोधम् आहारयत् तीव्रं वधार्थं सर्वरक्षसाम्  ॥ रम्_३,२३।२५ ॥  
दुष्प्रेक्ष्यः सो ऽभवत् क्रुद्धो युगान्ताग्निर् इव ज्वलन्  ।  
तं दृष्ट्वा तेजसाविष्टं प्राव्यथन् वनदेवताः  ॥ रम्_३,२३।२६ ॥  
तस्य क्रुद्धस्य रूपं तु रामस्य ददृशे तदा  ।  
दक्षस्येव क्रतुं हन्तुम् उद्यतस्य पिनाकिनः  ॥ रम्_३,२३।२७ ॥  
  
  
अवष्टब्धधनुं रामं क्रुद्धं च रिपुघातिनम्  ।  
ददर्शाश्रमम् आगम्य खरः सह पुरःसरैः  ॥ रम्_३,२४।१ ॥  
तं दृष्ट्वा सगुणं चापम् उद्यम्य खरनिःस्वनम्  ।  
रामस्याभिमुखं सूतं चोद्यताम् इत्य् अचोदयत्  ॥ रम्_३,२४।२ ॥  
स खरस्याज्ञया सूतस् तुरगान् समचोदयत्  ।  
यत्र रामो महाबाहुर् एको धुन्वन् धनुः स्थितः  ॥ रम्_३,२४।३ ॥  
तं तु निष्पतितं दृष्ट्वा सर्वे ते रजनीचराः  ।  
नर्दमाना महानादं सचिवाः पर्यवारयन्  ॥ रम्_३,२४।४ ॥  
स तेषां यातुधानानां मध्ये रतो गतः खरः  ।  
बभूव मध्ये ताराणां लोहिताङ्ग इवोदितः  ॥ रम्_३,२४।५ ॥  
ततस् तं भीमधन्वानं क्रुद्धाः सर्वे निशाचराः  ।  
रामं नानाविधैः शस्त्रैर् अभ्यवर्षन्त दुर्जयम्  ॥ रम्_३,२४।६ ॥  
मुद्गरैर् आयसैः शूलैः प्रासैः खड्गैः परश्वधैः  ।  
राक्षसाः समरे रामं निजघ्नू रोषतत्पराः  ॥ रम्_३,२४।७ ॥  
ते बलाहकसङ्काशा महानादा महाबलाः  ।  
अभ्यधावन्त काकुत्स्थं रामं युद्धे जिघांसवः  ॥ रम्_३,२४।८ ॥  
ते रामे शरवर्षाणि व्यसृजन् रक्षसां गुणाः  ।  
शैलेन्द्रम् इव धाराभिर् वर्षमाणा बलाहकाः  ॥ रम्_३,२४।९ ॥  
स तैः परिवृतो घोरै राघवो रक्षसां गणैः  ।  
तिथिष्व् इव महादेवो वृतः पारिषदां गणैः  ॥ रम्_३,२४।१० ॥  
तानि मुक्तानि शस्त्राणि यातुधानैः स राघवः  ।  
प्रतिजग्राह विशिखैर् नद्योघान् इव सागरः  ॥ रम्_३,२४।११ ॥  
स तैः प्रहरणैर् घोरैर् भिन्नगात्रो न विव्यथे  ।  
रामः प्रदीप्तैर् बहुभिर् वज्रैर् इव महाचलः  ॥ रम्_३,२४।१२ ॥  
स विद्धः क्षतजादिग्धः सर्वगात्रेषु राघवः  ।  
बभूव रामः सन्ध्याभ्रैर् दिवाकर इवावृतः  ॥ रम्_३,२४।१३ ॥  
विषेदुर् देवगन्धर्वाः सिद्धाश् च परमर्षयः  ।  
एकं सहस्रैर् बहुभिस् तदा दृष्ट्वा समावृतम्  ॥ रम्_३,२४।१४ ॥  
ततो रामः सुसङ्क्रुद्धो मण्डलीकृतकार्मुकः  ।  
ससर्ज निशितान् बाणाञ् शतशो ऽथ सहस्रशः  ॥ रम्_३,२४।१५ ॥  
दुरावारान् दुर्विषहान् कालपाशोपमान् रणे  ।  
मुमोच लीलया रामः कङ्कपत्त्रान् अजिह्मगान्  ॥ रम्_३,२४।१६ ॥  
ते शराः शत्रुसैन्येषु मुक्ता रामेण लीलया  ।  
आददू रक्षसां प्राणान् पाशाः कालकृता इव  ॥ रम्_३,२४।१७ ॥  
भित्त्वा राक्षसदेहांस् तांस् ते शरा रुधिराप्लुताः  ।  
अन्तरिक्षगता रेजुर् दीप्ताग्निसमतेजसः  ॥ रम्_३,२४।१८ ॥  
असङ्ख्येयास् तु रामस्य सायकाश् चापमण्डलात्  ।  
विनिष्पेतुर् अतीवोग्रा रक्षःप्राणापहारिणः  ॥ रम्_३,२४।१९ ॥  
तैर् धनूंषि ध्वजाग्राणि वर्माणि च शिरांसि च  ।  
बहून् सहस्ताभरणान् ऊरून् करिकरोपमान्  ॥ रम्_३,२४।२० ॥  
ततो नालीकनाराचैस् तीक्ष्णाग्रैश् च विकर्णिभिः  ।  
भीमम् आर्तस्वरं चक्रुर् भिद्यमाना निशाचराः  ॥ रम्_३,२४।२१ ॥  
तत् सैन्यं निशितैर् बाणैर् अर्दितं मर्मभेदिभिः  ।  
रामेण न सुखं लेभे शुष्कं वनम् इवाग्निना  ॥ रम्_३,२४।२२ ॥  
केचिद् भीमबलाः शूराः शूलान् खड्गान् परश्वधान्  ।  
चिक्षिपुः परमक्रुद्धा रामाय रजनीचराः  ॥ रम्_३,२४।२३ ॥  
तानि बाणैर् महाबाहुः शस्त्राण्य् आवार्य राघवः  ।  
जहार समरे प्राणांश् चिछेद च शिरोधरान्  ॥ रम्_३,२४।२४ ॥  
अवशिष्टाश् च ये तत्र विषण्णाश् च निशाचराः  ।  
खरम् एवाभ्यधावन्त शरणार्थं शरार्दिताः  ॥ रम्_३,२४।२५ ॥  
तान् सर्वान् पुनर् आदाय समाश्वास्य च दूषणः  ।  
अभ्यधावत काकुत्स्थं क्रुद्धो रुद्रम् इवान्तकः  ॥ रम्_३,२४।२६ ॥  
निवृत्तास् तु पुनः सर्वे दूषणाश्रयनिर्भयाः  ।  
रामम् एवाभ्यधावन्त सालतालशिलायुधाः  ॥ रम्_३,२४।२७ ॥  
तद् बभूवाद्भुतं युद्धं तुमुलं रोमहर्षणम्  ।  
रामस्यास्य महाघोरं पुनस् तेषां च रक्षसाम्  ॥ रम्_३,२४।२८ ॥  
  
  
तद् द्रुमाणां शिलानां च वर्षं प्राणहरं महत्  ।  
प्रतिजग्राह धर्मात्मा राघवस् तीक्ष्णसायकैः  ॥ रम्_३,२५।१ ॥  
प्रतिगृह्य च तद् वरं निमीलित इवर्षभः  ।  
रामः क्रोधं परं भेजे वधार्थं सर्वरक्षसाम्  ॥ रम्_३,२५।२ ॥  
ततः क्रोधसमाविष्टः प्रदीप्त इव तेजसा  ।  
शरैर् अभ्यकिरत् सैन्यं सर्वतः सहदूषणम्  ॥ रम्_३,२५।३ ॥  
ततः सेनापतिः क्रुद्धो दूषणः शत्रुदूषणः  ।  
जग्राह गिरिशृङ्गाभं परिघं रोमहर्षणम्  ॥ रम्_३,२५।४ ॥  
वेष्टितं काञ्चनैः पट्टैर् देवसैन्याभिमर्दनम्  ।  
आयसैः शङ्कुभिस् तीक्ष्णैः कीर्णं परवसोक्षितम्  ॥ रम्_३,२५।५ ॥  
वज्राशनिसमस्पर्शं परगोपुरदारणम्  ।  
तं महोरगसङ्काशं प्रगृह्य परिघं रणे  ।  
दूषणो ऽभ्यपतद् रामं क्रूरकर्मा निशाचरः  ॥ रम्_३,२५।६ ॥  
तस्याभिपतमानस्य दूषणस्य स राघवः  ।  
द्वाभ्यां शराभ्यां चिछेद सहस्ताभरणौ भुजौ  ॥ रम्_३,२५।७ ॥  
भ्रष्टस् तस्य महाकायः पपात रणमूर्धनि  ।  
परिघश् छिन्नहस्तस्य शक्रध्वज इवाग्रतः  ॥ रम्_३,२५।८ ॥  
स कराभ्यां विकीर्णाभ्यां पपात भुवि दूषणः  ।  
विषाणाभ्यां विशीर्णाभ्यां मनस्वीव महागजः  ॥ रम्_३,२५।९ ॥  
दृष्ट्वा तं पतितं भूमौ दूषणं निहतं रणे  ।  
साधु साध्व् इति काकुत्स्थं सर्वभूतान्य् अपूजयन्  ॥ रम्_३,२५।१० ॥  
एतस्मिन्न् अन्तरे क्रुद्धास् त्रयः सेनाग्रयायिनः  ।  
संहत्याभ्यद्रवन् रामं मृत्युपाशावपाशिताः  ।  
महाकपालः स्थूलाक्षः प्रमाथी च महाबलः  ॥ रम्_३,२५।११ ॥  
महाकपालो विपुलं शूलम् उद्यम्य राक्षसः  ।  
स्थूलाक्षः पट्टिशं गृह्य प्रमाथी च परश्वधम्  ॥ रम्_३,२५।१२ ॥  
दृष्ट्वैवापततस् तांस् तु राघवः सायकैः शितैः  ।  
तीक्ष्णाग्रैः प्रतिजग्राह सम्प्राप्तान् अतिथीन् इव  ॥ रम्_३,२५।१३ ॥  
महाकपालस्य शिरश् चिछेद रघुनन्दनः  ।  
असङ्ख्येयैस् तु बाणौघैः प्रममाथ प्रमाथिनम्  ॥ रम्_३,२५।१४ ॥  
स्थूलाक्षस्याक्षिणी तीक्ष्णैः पूरयामास सायकैः  ।  
स पपात हतो भूमौ विटपीव महाद्रुमः  ॥ रम्_३,२५।१५ ॥  
ततः पावकसङ्काशैर् हेमवज्रविभूषितैः  ।  
जघनशेषं तेजस्वी तस्य सैन्यस्य सायकैः  ॥ रम्_३,२५।१६ ॥  
ते रुक्मपुङ्खा विशिखाः सधूमा इव पावकाः  ।  
निजघ्नुस् तानि रक्षांसि वज्रा इव महाद्रुमान्  ॥ रम्_३,२५।१७ ॥  
रक्षसां तु शतं रामः शतेनैकेन कर्णिना  ।  
सहस्रं च सहस्रेण जघान रणमूर्धनि  ॥ रम्_३,२५।१८ ॥  
तैर् भिन्नवर्माभरणाश् छिन्नभिन्नशरासनाः  ।  
निपेतुः शोणितादिग्धा धरण्यां रजनीचराः  ॥ रम्_३,२५।१९ ॥  
तैर् मुक्तकेशैः समरे पतितैः शोणितोक्षितैः  ।  
आस्तीर्णा वसुधा कृत्स्ना महावेदिः कुशैर् इव  ॥ रम्_३,२५।२० ॥  
क्षणेन तु महाघोरं वनं निहतराक्षसम्  ।  
बभूव निरयप्रख्यं मांसशोणितकर्दमम्  ॥ रम्_३,२५।२१ ॥  
चतुर्दश सहस्राणि रक्षसां भीमकर्मणाम्  ।  
हतान्य् एकेन रामेण मानुषेण पदातिना  ॥ रम्_३,२५।२२ ॥  
तस्य सैन्यस्य सर्वस्य खरः शेषो महारथः  ।  
राक्षसस् त्रिशिराश् चैव रामश् च रिपुसूदनः  ॥ रम्_३,२५।२३ ॥  
ततस् तु तद् भीमबलं महाहवे समीक्ष्य रामेण हतं बलीयसा  ।  
रथेन रामं महता खरस् ततः समाससादेन्द्र इवोद्यताशनिः  ॥ रम्_३,२५।२४ ॥  
  
  
खरं तु रामाभिमुखं प्रयान्तं वाहिनीपतिः  ।  
राक्षसस् त्रिशिरा नाम सन्निपत्येदम् अब्रवीत्  ॥ रम्_३,२६।१ ॥  
मां नियोजय विक्रान्त सन्निवर्तस्व साहसात्  ।  
पश्य रामं महाबाहुं संयुगे विनिपातितम्  ॥ रम्_३,२६।२ ॥  
प्रतिजानामि ते सत्यम् आयुधं चाहम् आलभे  ।  
यथा रामं वधिष्यामि वधार्हं सर्वरक्षसाम्  ॥ रम्_३,२६।३ ॥  
अहं वास्य रणे मृत्युर् एष वा समरे मम  ।  
विनिवर्त्य रणोत्साहं मुहूर्तं प्राश्निको भव  ॥ रम्_३,२६।४ ॥  
प्रहृष्टो वा हते रामे जनस्थानं प्रयास्यसि  ।  
मयि वा निहते रामं संयुगायोपयास्यसि  ॥ रम्_३,२६।५ ॥  
खरस् त्रिशिरसा तेन मृत्युलोभात् प्रसादितः  ।  
गच्छ युध्येत्य् अनुज्ञातो राघवाभिमुखो ययौ  ॥ रम्_३,२६।६ ॥  
त्रिशिराश् च रथेनैव वाजियुक्तेन भास्वता  ।  
अभ्यद्रवद् रणे रामं त्रिशृङ्ग इव पर्वतः  ॥ रम्_३,२६।७ ॥  
शरधारासमूहान् स महामेघ इवोत्सृजन्  ।  
व्यसृजत् सदृशं नादं जलार्द्रस्येव दुन्दुभेः  ॥ रम्_३,२६।८ ॥  
आगच्छन्तं त्रिशिरसं राक्षसं प्रेक्ष्य राघवः  ।  
धनुषा प्रतिजग्राह विधुन्वन् सायकाञ् शितान्  ॥ रम्_३,२६।९ ॥  
स सम्प्रहारस् तुमुलो रामत्रिशिरसोर् महान्  ।  
बभूवातीव बलिनोः सिंहकुञ्जरयोर् इव  ॥ रम्_३,२६।१० ॥  
ततस् त्रिशिरसा बाणैर् ललाटे ताडितस् त्रिभिः  ।  
अमर्षी कुपितो रामः संरब्धम् इदम् अब्रवीत्  ॥ रम्_३,२६।११ ॥  
अहो विक्रमशूरस्य राक्षसस्येदृशं बलम्  ।  
पुष्पैर् इव शरैर् यस्य ललाटे ऽस्मि परिक्षतः  ।  
ममापि प्रतिगृह्णीष्व शरांश् चापगुणच्युतान्  ॥ रम्_३,२६।१२ ॥  
एवम् उक्त्वा तु संरब्धः शरान् आशीविषोपमान्  ।  
त्रिशिरोवक्षसि क्रुद्धो निजघान चतुर्दश  ॥ रम्_३,२६।१३ ॥  
चतुर्भिस् तुरगान् अस्य शरैः सन्नतपर्वभिः  ।  
न्यपातयत तेजस्वी चतुरस् तस्य वाजिनः  ॥ रम्_३,२६।१४ ॥  
अष्टभिः सायकैः सूतं रथोपस्थे न्यपातयत्  ।  
रामश् चिछेद बाणेन ध्वजं चास्य समुच्छ्रितम्  ॥ रम्_३,२६।१५ ॥  
ततो हतरथात् तस्माद् उत्पतन्तं निशाचरम्  ।  
बिभेद रामस् तं बाणैर् हृदये सो ऽभवज् जडः  ॥ रम्_३,२६।१६ ॥  
सायकैश् चाप्रमेयात्मा सामर्षस् तस्य रक्षसः  ।  
शिरांस्य् अपातयत् त्रीणि वेगवद्भिस् त्रिभिः शतैः  ॥ रम्_३,२६।१७ ॥  
स भूमौ शोणितोद्गारी रामबाणाभिपीडितः  ।  
न्यपतत् पतितैः पूर्वं स्वशिरोभिर् निशाचरः  ॥ रम्_३,२६।१८ ॥  
हतशेषास् ततो भग्ना राक्षसाः खरसंश्रयाः  ।  
द्रवन्ति स्म न तिष्ठन्ति व्याघ्रत्रस्ता मृगा इव  ॥ रम्_३,२६।१९ ॥  
तान् खरो द्रवतो दृष्ट्वा निवर्त्य रुषितः स्वयम्  ।  
रामम् एवाभिदुद्राव राहुश् चन्द्रमसं यथा  ॥ रम्_३,२६।२० ॥  
  
  
निहतं दूषणं दृष्ट्वा रणे त्रिशिरसा सह  ।  
खरस्याप्य् अभवत् त्रासो दृष्ट्वा रामस्य विक्रमम्  ॥ रम्_३,२७।१ ॥  
स दृष्ट्वा राक्षसं सैन्यम् अविषह्यं महाबलम्  ।  
हतम् एकेन रामेण दूषणस् त्रिशिरा अपि  ॥ रम्_३,२७।२ ॥  
तद् बलं हतभूयिष्ठं विमनाः प्रेक्ष्य राक्षसः  ।  
आससाद खरो रामं नमुचिर् वासवं यथा  ॥ रम्_३,२७।३ ॥  
विकृष्य बलवच् चापं नाराचान् रक्तभोजनान्  ।  
खरश् चिक्षेप रामाय क्रुद्धान् आशीविषान् इव  ॥ रम्_३,२७।४ ॥  
ज्यां विधुन्वन् सुबहुशः शिक्षयास्त्राणि दर्शयन्  ।  
चचार समरे मार्गाञ् शरै रथगतः खरः  ॥ रम्_३,२७।५ ॥  
स सर्वाश् च दिशो बाणैः प्रदिशश् च महारथः  ।  
पूरयामास तं दृष्ट्वा रामो ऽपि सुमहद् धनुः  ॥ रम्_३,२७।६ ॥  
स सायकैर् दुर्विषहैः सस्फुलिङ्गैर् इवाग्निभिः  ।  
नभश् चकाराविवरं पर्जन्य इव वृष्टिभिः  ॥ रम्_३,२७।७ ॥  
तद् बभूव शितैर् बाणैः खररामविसर्जितैः  ।  
पर्याकाशम् अनाकाशं सर्वतः शरसङ्कुलम्  ॥ रम्_३,२७।८ ॥  
शरजालावृतः सूर्यो न तदा स्म प्रकाशते  ।  
अन्योन्यवधसंरम्भाद् उभयोः सम्प्रयुध्यतोः  ॥ रम्_३,२७।९ ॥  
ततो नालीकनाराचैस् तीक्ष्णाग्रैश् च विकर्णिभिः  ।  
आजघान रणे रामं तोत्रैर् इव महाद्विपम्  ॥ रम्_३,२७।१० ॥  
तं रथस्थं धनुष्पाणिं राक्षसं पर्यवस्थितम्  ।  
ददृशुः सर्वभूतानि पाशहस्तम् इवान्तकम्  ॥ रम्_३,२७।११ ॥  
तं सिंहम् इव विक्रान्तं सिंहविक्रान्तगामिनम्  ।  
दृष्ट्वा नोद्विजते रामः सिंहः क्षुद्रमृगं यथा  ॥ रम्_३,२७।१२ ॥  
ततः सूर्यनिकाशेन रथेन महता खरः  ।  
आससाद रणे रामं पतङ्ग इव पावकम्  ॥ रम्_३,२७।१३ ॥  
ततो ऽस्य सशरं चापं मुष्टिदेशे महात्मनः  ।  
खरश् चिछेद रामस्य दर्शयन् पाणिलाघवम्  ॥ रम्_३,२७।१४ ॥  
स पुनस् त्व् अपरान् सप्त शरान् आदाय वर्मणि  ।  
निजघान रणे क्रुद्धः शक्राशनिसमप्रभान्  ॥ रम्_३,२७।१५ ॥  
ततस् तत् प्रहतं बाणैः खरमुक्तैः सुपर्वभिः  ।  
पपात कवचं भूमौ रामस्यादित्यवर्चसः  ॥ रम्_३,२७।१६ ॥  
स शरैर् अर्पितः क्रुद्धः सर्वगात्रेषु राघवः  ।  
रराज समरे रामो विधूमो ऽग्निर् इव ज्वलन्  ॥ रम्_३,२७।१७ ॥  
ततो गम्भीरनिर्ह्रादं रामः शत्रुनिबर्हणः  ।  
चकारान्ताय स रिपोः सज्यम् अन्यन् महद् धनुः  ॥ रम्_३,२७।१८ ॥  
सुमहद् वैष्णवं यत् तद् अतिसृष्टं महर्षिणा  ।  
वरं तद् धनुर् उद्यम्य खरं समभिधावत  ॥ रम्_३,२७।१९ ॥  
ततः कनकपुङ्खैस् तु शरैः सन्नतपर्वभिः  ।  
चिछेद रामः सङ्क्रुद्धः खरस्य समरे ध्वजम्  ॥ रम्_३,२७।२० ॥  
स दर्शनीयो बहुधा विच्छिन्नः काञ्चनो ध्वजः  ।  
जगाम धरणीं सूर्यो देवतानाम् इवाज्ञया  ॥ रम्_३,२७।२१ ॥  
तं चतुर्भिः खरः क्रुद्धो रामं गात्रेषु मार्गणैः  ।  
विव्याध हृदि मर्मज्ञो मातङ्गम् इव तोमरैः  ॥ रम्_३,२७।२२ ॥  
स रामो बहुभिर् बाणैः खरकार्मुकनिःसृतैः  ।  
विद्धो रुधिरसिक्ताङ्गो बभूव रुषितो भृशम्  ॥ रम्_३,२७।२३ ॥  
स धनुर् धन्विनां श्रेष्ठः प्रगृह्य परमाहवे  ।  
मुमोच परमेष्वासः षट् शरान् अभिलक्षितान्  ॥ रम्_३,२७।२४ ॥  
शिरस्य् एकेन बाणेन द्वाभ्यां बाह्वोर् अथार्पयत्  ।  
त्रिभिश् चन्द्रार्धवक्त्रैश् च वक्षस्य् अभिजघान ह  ॥ रम्_३,२७।२५ ॥  
ततः पश्चान् महातेजा नाराचान् भास्करोपमान्  ।  
जिघांसू राक्षसं क्रुद्धस् त्रयोदश शिलाशितान्  ॥ रम्_३,२७।२६ ॥  
ततो ऽस्य युगम् एकेन चतुर्भिश् चतुरो हयान्  ।  
षष्ठेन च शिरः सङ्ख्ये चिछेद खरसारथेः  ॥ रम्_३,२७।२७ ॥  
त्रिभिस् त्रिवेणुं बलवान् द्वाभ्याम् अक्षं महाबलः  ।  
द्वादशेन तु बाणेन खरस्य सशरं धनुः  ॥ रम्_३,२७।२८*१ ॥  
छित्त्वा वज्रनिकाशेन राघवः प्रहसन्न् इव  ।  
त्रयोदशेनेन्द्रसमो बिभेद समरे खरम्  ॥ रम्_३,२७।२८*२ ॥  
प्रभग्नधन्वा विरथो हताश्वो हतसारथिः  ।  
गदापाणिर् अवप्लुत्य तस्थौ भूमौ खरस् तदा  ॥ रम्_३,२७।२९ ॥  
तत् कर्म रामस्य महारथस्य समेत्य देवाश् च महर्षयश् च  ।  
अपूजयन् प्राञ्जलयः प्रहृष्टास् तदा विमानाग्रगताः समेताः  ॥ रम्_३,२७।३० ॥  
  
  
खरं तु विरथं रामो गदापाणिम् अवस्थितम्  ।  
मृदुपूर्वं महातेजाः परुषं वाक्यम् अब्रवीत्  ॥ रम्_३,२८।१ ॥  
गजाश्वरथसम्बाधे बले महति तिष्ठता  ।  
कृतं सुदारुणं कर्म सर्वलोकजुगुप्सितम्  ॥ रम्_३,२८।२ ॥  
उद्वेजनीयो भूतानां नृशंसः पापकर्मकृत्  ।  
त्रयाणाम् अपि लोकानाम् ईश्वरो ऽपि न तिष्ठति  ॥ रम्_३,२८।३ ॥  
कर्म लोकविरुद्धं तु कुर्वाणं क्षणदाचर  ।  
तीक्ष्णं सर्वजनो हन्ति सर्पं दुष्टम् इवागतम्  ॥ रम्_३,२८।४ ॥  
लोभात् पापानि कुर्वाणः कामाद् वा यो न बुध्यते  ।  
भ्रष्टः पश्यति तस्यान्तं ब्राह्मणी करकाद् इव  ॥ रम्_३,२८।५ ॥  
वसतो दण्डकारण्ये तापसान् धर्मचारिणः  ।  
किं नु हत्वा महाभागान् फलं प्राप्स्यसि राक्षस  ॥ रम्_३,२८।६ ॥  
न चिरं पापकर्माणः क्रूरा लोकजुगुप्सिताः  ।  
ऐश्वर्यं प्राप्य तिष्ठन्ति शीर्णमूला इव द्रुमाः  ॥ रम्_३,२८।७ ॥  
अवश्यं लभते कर्ता फलं पापस्य कर्मणः  ।  
घोरं पर्यागते काले द्रुमः पुष्पम् इवार्तवम्  ॥ रम्_३,२८।८ ॥  
नचिरात् प्राप्यते लोके पापानां कर्मणां फलम्  ।  
सविषाणाम् इवान्नानां भुक्तानां क्षणदाचर  ॥ रम्_३,२८।९ ॥  
पापम् आचरतां घोरं लोकस्याप्रियम् इच्छताम्  ।  
अहम् आसादितो राजा प्राणान् हन्तुं निशाचर  ॥ रम्_३,२८।१० ॥  
अद्य हि त्वां मया मुक्ताः शराः काञ्चनभूषणाः  ।  
विदार्य निपतिष्यन्ति वल्मीकम् इव पन्नगाः  ॥ रम्_३,२८।११ ॥  
ये त्वया दण्डकारण्ये भक्षिता धर्मचारिणः  ।  
तान् अद्य निहतः सङ्ख्ये ससैन्यो ऽनुगमिष्यसि  ॥ रम्_३,२८।१२ ॥  
अद्य त्वां निहतं बाणैः पश्यन्तु परमर्षयः  ।  
निरयस्थं विमानस्था ये त्वया हिंसिताः पुरा  ॥ रम्_३,२८।१३ ॥  
प्रहर त्वं यथाकामं कुरु यत्नं कुलाधम  ।  
अद्य ते पातयिष्यामि शिरस् तालफलं यथा  ॥ रम्_३,२८।१४ ॥  
एवम् उक्तस् तु रामेण क्रुद्धः संरक्तलोचनः  ।  
प्रत्युवाच ततो रामं प्रहसन् क्रोधमूर्छितः  ॥ रम्_३,२८।१५ ॥  
प्राकृतान् राक्षसान् हत्वा युद्धे दशरथात्मज  ।  
आत्मना कथम् आत्मानम् अप्रशस्यं प्रशंससि  ॥ रम्_३,२८।१६ ॥  
विक्रान्ता बलवन्तो वा ये भवन्ति नरर्षभाः  ।  
कथयन्ति न ते किञ्चित् तेजसा स्वेन गर्विताः  ॥ रम्_३,२८।१७ ॥  
प्राकृतास् त्व् अकृतात्मानो लोके क्षत्रियपांसनाः  ।  
निरर्थकं विकत्थन्ते यथा राम विकत्थसे  ॥ रम्_३,२८।१८ ॥  
कुलं व्यपदिशन् वीरः समरे को ऽभिधास्यति  ।  
मृत्युकाले हि सम्प्राप्ते स्वयम् अप्रस्तवे स्तवम्  ॥ रम्_३,२८।१९ ॥  
सर्वथा तु लघुत्वं ते कत्थनेन विदर्शितम्  ।  
सुवर्णप्रतिरूपेण तप्तेनेव कुशाग्निना  ॥ रम्_३,२८।२० ॥  
न तु माम् इह तिष्ठन्तं पश्यसि त्वं गदाधरम्  ।  
धराधरम् इवाकम्प्यं पर्वतं धातुभिश् चितम्  ॥ रम्_३,२८।२१ ॥  
पर्याप्तो ऽहं गदापाणिर् हन्तुं प्राणान् रणे तव  ।  
त्रयाणाम् अपि लोकानां पाशहस्त इवान्तकः  ॥ रम्_३,२८।२२ ॥  
कामं बह्व् अपि वक्तव्यं त्वयि वक्ष्यामि न त्व् अहम्  ।  
अस्तं गच्छेद्धि सविता युद्धविघ्नस् ततो भवेत्  ॥ रम्_३,२८।२३ ॥  
चतुर्दश सहस्राणि राक्षसानां हतानि ते  ।  
त्वद्विनाशात् करोम्य् अद्य तेषाम् अश्रुप्रमार्जनम्  ॥ रम्_३,२८।२४ ॥  
इत्य् उक्त्वा परमक्रुद्धस् तां गदां परमाङ्गदः  ।  
खरश् चिक्षेप रामाय प्रदीप्ताम् अशनिं यथा  ॥ रम्_३,२८।२५ ॥  
खरबाहुप्रमुक्ता सा प्रदीप्ता महती गदा  ।  
भस्म वृक्षांश् च गुल्मांश् च कृत्वागात् तत्समीपतः  ॥ रम्_३,२८।२६ ॥  
ताम् आपतन्तीं ज्वलितां मृत्युपाशोपमां गदाम्  ।  
अन्तरिक्षगतां रामश् चिछेद बहुधा शरैः  ॥ रम्_३,२८।२७ ॥  
सा विशीर्णा शरैर् भिन्ना पपात धरणीतले  ।  
गदामन्त्रौषधिबलैर् व्यालीव विनिपातिता  ॥ रम्_३,२८।२८ ॥  
  
  
भित्त्वा तु तां गदां बाणै राघवो धर्मवत्सलः  ।  
स्मयमानः खरं वाक्यं संरब्धम् इदम् अब्रवीत्  ॥ रम्_३,२९।१ ॥  
एतत् ते बलसर्वस्वं दर्शितं राक्षसाधम  ।  
शक्तिहीनतरो मत्तो वृथा त्वम् अवगर्जसि  ॥ रम्_३,२९।२ ॥  
एषा बाणविनिर्भिन्ना गदा भूमितलं गता  ।  
अभिधानप्रगल्भस्य तव प्रत्ययघातिनी  ॥ रम्_३,२९।३ ॥  
यत् त्वयोक्तं विनष्टानाम् इदम् अश्रुप्रमार्जनम्  ।  
राक्षसानां करोमीति मिथ्या तद् अपि ते वचः  ॥ रम्_३,२९।४ ॥  
नीचस्य क्षुद्रशीलस्य मिथ्यावृत्तस्य रक्षसः  ।  
प्राणान् अपहरिष्यामि गरुत्मान् अमृतं यथा  ॥ रम्_३,२९।५ ॥  
अद्य ते भिन्नकण्ठस्य फेनबुद्बुदभूषितम्  ।  
विदारितस्य मद्बाणैर् मही पास्यति शोणितम्  ॥ रम्_३,२९।६ ॥  
पांसुरूषितसर्वाङ्गः स्रस्तन्यस्तभुजद्वयः  ।  
स्वप्स्यसे गां समाश्लिष्य दुर्लभां प्रमदाम् इव  ॥ रम्_३,२९।७ ॥  
प्रवृद्धनिद्रे शयिते त्वयि राक्षसपांसने  ।  
भविष्यन्त्य् अशरण्यानां शरण्या दण्डका इमे  ॥ रम्_३,२९।८ ॥  
जनस्थाने हतस्थाने तव राक्षस मच्छरैः  ।  
निर्भया विचरिष्यन्ति सर्वतो मुनयो वने  ॥ रम्_३,२९।९ ॥  
अद्य विप्रसरिष्यन्ति राक्षस्यो हतबान्धवाः  ।  
बाष्पार्द्रवदना दीना भयाद् अन्यभयावहाः  ॥ रम्_३,२९।१० ॥  
अद्य शोकरसज्ञास् ता भविष्यन्ति निशाचर  ।  
अनुरूपकुलाः पत्न्यो यासां त्वं पतिर् ईदृशः  ॥ रम्_३,२९।११ ॥  
नृशंसशील क्षुद्रात्मन् नित्यं ब्राह्मणकण्टक  ।  
त्वत्कृते शङ्कितैर् अग्नौ मुनिभिः पात्यते हविः  ॥ रम्_३,२९।१२ ॥  
तम् एवम् अभिसंरब्धं ब्रुवाणं राघवं रणे  ।  
खरो निर्भर्त्सयामास रोषात् खरतरस्वनः  ॥ रम्_३,२९।१३ ॥  
दृढं खल्व् अवलिप्तो ऽसि भयेष्व् अपि च निर्भयः  ।  
वाच्यावाच्यं ततो हि त्वं मृत्युवश्यो न बुध्यसे  ॥ रम्_३,२९।१४ ॥  
कालपाशपरिक्षिप्ता भवन्ति पुरुषा हि ये  ।  
कार्याकार्यं न जानन्ति ते निरस्तषडिन्द्रियाः  ॥ रम्_३,२९।१५ ॥  
एवम् उक्त्वा ततो रामं संरुध्य भ्रुकुटिं ततः  ।  
स ददर्श महासालम् अविदूरे निशाचरः  ॥ रम्_३,२९।१६ ॥  
रणे प्रहरणस्यार्थे सर्वतो ह्य् अवलोकयन्  ।  
स तम् उत्पाटयामास सन्दृश्य दशनच्छदम्  ॥ रम्_३,२९।१७ ॥  
तं समुत्क्षिप्य बाहुभ्यां विनर्दित्वा महाबलः  ।  
रामम् उद्दिश्य चिक्षेप हतस् त्वम् इति चाब्रवीत्  ॥ रम्_३,२९।१८ ॥  
तम् आपतन्तं बाणौघैश् छित्त्वा रामः प्रतापवान्  ।  
रोषम् आहारयत् तीव्रं निहन्तुं समरे खरम्  ॥ रम्_३,२९।१९ ॥  
जातस्वेदस् ततो रामो रोषाद् रक्तान्तलोचनः  ।  
निर्बिभेद सहस्रेण बाणानां समरे खरम्  ॥ रम्_३,२९।२० ॥  
तस्य बाणान्तराद् रक्तं बहु सुस्राव फेनिलम्  ।  
गिरेः प्रस्रवणस्येव तोयधारापरिस्रवः  ॥ रम्_३,२९।२१ ॥  
विह्वलः स कृतो बाणैः खरो रामेण संयुगे  ।  
मत्तो रुधिरगन्धेन तम् एवाभ्यद्रवद् द्रुतम्  ॥ रम्_३,२९।२२ ॥  
तम् आपतन्तं संरब्धं कृतास्त्रो रुधिराप्लुतम्  ।  
अपासर्पत् प्रतिपदं किञ्चित् त्वरितविक्रमः  ॥ रम्_३,२९।२३ ॥  
ततः पावकसङ्काशं वधाय समरे शरम्  ।  
खरस्य रामो जग्राह ब्रह्मदण्डम् इवापरम्  ॥ रम्_३,२९।२४ ॥  
स तद् दत्तं मघवता सुरराजेन धीमता  ।  
सन्दधे च स धर्मात्मा मुमोच च खरं प्रति  ॥ रम्_३,२९।२५ ॥  
स विमुक्तो महाबाणो निर्घातसमनिःस्वनः  ।  
रामेण धनुर् उद्यम्य खरस्योरसि चापतत्  ॥ रम्_३,२९।२६ ॥  
स पपात खरो भूमौ दह्यमानः शराग्निना  ।  
रुद्रेणैव विनिर्दग्धः श्वेतारण्ये यथान्धकः  ॥ रम्_३,२९।२७ ॥  
स वृत्र इव वज्रेण फेनेन नमुचिर् यथा  ।  
बलो वेन्द्राशनिहतो निपपात हतः खरः  ॥ रम्_३,२९।२८ ॥  
ततो राजर्षयः सर्वे सङ्गताः परमर्षयः  ।  
सभाज्य मुदिता रामम् इदं वचनम् अब्रुवन्  ॥ रम्_३,२९।२९ ॥  
एतदर्थं महातेजा महेन्द्रः पाकशासनः  ।  
शरभङ्गाश्रमं पुण्यम् आजगाम पुरन्दरः  ॥ रम्_३,२९।३० ॥  
आनीतस् त्वम् इमं देशम् उपायेन महर्षिभिः  ।  
एषां वधार्थं क्रूराणां रक्षसां पापकर्मणाम्  ॥ रम्_३,२९।३१ ॥  
तद् इदं नः कृतं कार्यं त्वया दशरथात्मज  ।  
सुखं धर्मं चरिष्यन्ति दण्डकेषु महर्षयः  ॥ रम्_३,२९।३२ ॥  
एतस्मिन्न् अन्तरे वीरो लक्ष्मणः सह सीतया  ।  
गिरिदुर्गाद् विनिष्क्रम्य संविवेशाश्रमं सुखी  ॥ रम्_३,२९।३३ ॥  
ततो रामस् तु विजयी पूज्यमानो महर्षिभिः  ।  
प्रविवेशाश्रमं वीरो लक्ष्मणेनाभिवादितः  ॥ रम्_३,२९।३४ ॥  
तं दृष्ट्वा शत्रुहन्तारं महर्षीणां सुखावहम्  ।  
बभूव हृष्टा वैदेही भर्तारं परिषस्वजे  ॥ रम्_३,२९।३५ ॥  
  
  
ततः शूर्पणखा दृष्ट्वा सहस्राणि चतुर्दश  ।  
हतान्य् एकेन रामेण रक्षसां भीमकर्मणाम्  ॥ रम्_३,३०।१ ॥  
दूषणं च खरं चैव हतं त्रिशिरसं रणे  ।  
दृष्ट्वा पुनर् महानादं ननाद जलदोपमा  ॥ रम्_३,३०।२ ॥  
सा दृष्ट्वा कर्म रामस्य कृतम् अन्यैः सुदुष्करम्  ।  
जगाम परमोद्विग्ना लङ्कां रावणपालिताम्  ॥ रम्_३,३०।३ ॥  
सा ददर्श विमानाग्रे रावणं दीप्ततेजसम्  ।  
उपोपविष्टं सचिवैर् मरुद्भिर् इव वासवम्  ॥ रम्_३,३०।४ ॥  
आसीनं सूर्यसङ्काशे काञ्चने परमासने  ।  
रुक्मवेदिगतं प्राज्यं ज्वलन्तम् इव पावकम्  ॥ रम्_३,३०।५ ॥  
देवगन्धर्वभूतानाम् ऋषीणां च महात्मनाम्  ।  
अजेयं समरे शूरं व्यात्ताननम् इवान्तकम्  ॥ रम्_३,३०।६ ॥  
देवासुरविमर्देषु वज्राशनिकृतव्रणम्  ।  
ऐरावतविषाणाग्रैर् उत्कृष्टकिणवक्षसम्  ॥ रम्_३,३०।७ ॥  
विंशद्भुजं दशग्रीवं दर्शनीयपरिच्छदम्  ।  
विशालवक्षसं वीरं राजलक्ष्मणलक्षितम्  ॥ रम्_३,३०।८ ॥  
स्निग्धवैडूर्यसङ्काशं तप्तकाञ्चनकुण्डलम्  ।  
सुभुजं शुक्लदशनं महास्यं पर्वतोपमम्  ॥ रम्_३,३०।९ ॥  
विष्णुचक्रनिपातैश् च शतशो देवसंयुगे  ।  
आहताङ्गं समस्तैश् च देवप्रहरणैस् तथा  ॥ रम्_३,३०।१० ॥  
अक्षोभ्याणां समुद्राणां क्षोभणं क्षिप्रकारिणम्  ।  
क्षेप्तारं पर्वताग्राणां सुराणां च प्रमर्दनम्  ॥ रम्_३,३०।११ ॥  
उच्छेत्तारं च धर्माणां परदाराभिमर्शनम्  ।  
सर्वदिव्यास्त्रयोक्तारं यज्ञविघ्नकरं सदा  ॥ रम्_३,३०।१२ ॥  
पुरीं भोगवतीं गत्वा पराजित्य च वासुकिम्  ।  
तक्षकस्य प्रियां भार्यां पराजित्य जहार यः  ॥ रम्_३,३०।१३ ॥  
कैलासं पर्वतं गत्वा विजित्य नरवाहनम्  ।  
विमानं पुष्पकं तस्य कामगं वै जहार यः  ॥ रम्_३,३०।१४ ॥  
वनं चैत्ररथं दिव्यं नलिनीं नन्दनं वनम्  ।  
विनाशयति यः क्रोधाद् देवोद्यानानि वीर्यवान्  ॥ रम्_३,३०।१५ ॥  
चन्द्रसूर्यौ महाभागाव् उत्तिष्ठन्तौ परन्तपौ  ।  
निवारयति बाहुभ्यां यः शैलशिखरोपमः  ॥ रम्_३,३०।१६ ॥  
दशवर्षसहस्राणि तपस् तप्त्वा महावने  ।  
पुरा स्वयम्भुवे धीरः शिरांस्य् उपजहार यः  ॥ रम्_३,३०।१७ ॥  
देवदानवगन्धर्व- पिशाचपतगोरगैः  ।  
अभयं यस्य सङ्ग्रामे मृत्युतो मानुषाद् ऋते  ॥ रम्_३,३०।१८ ॥  
मन्त्रैर् अभिषुतं पुण्यम् अध्वरेषु द्विजातिभिः  ।  
हविर्धानेषु यः सोमम् उपहन्ति महाबलः  ॥ रम्_३,३०।१९ ॥  
आप्तयज्ञहरं क्रूरं ब्रह्मघ्नं दुष्टचारिणम्  ।  
कर्कशं निरनुक्रोशं प्रजानाम् अहिते रतम्  ।  
रावणं सर्वभूतानां सर्वलोकभयावहम्  ॥ रम्_३,३०।२० ॥  
राक्षसी भ्रातरं क्रूरं सा ददर्श महाबलम्  ।  
तं दिव्यवस्त्राभरणं दिव्यमाल्योपशोभितम्  ।  
राक्षसेन्द्रं महाभागं पौलस्त्यकुलनन्दनम्  ॥ रम्_३,३०।२१ ॥  
तम् अब्रवीद् दीप्तविशाललोचनं प्रदर्शयित्वा भयमोहमूर्छिता  ।  
सुदारुणं वाक्यम् अभीतचारिणी महात्मना शूर्पणखा विरूपिता  ॥ रम्_३,३०।२२ ॥  
  
  
ततः शूर्पणखा दीना रावणं लोकरावणम्  ।  
अमात्यमध्ये सङ्क्रुद्धा परुषं वाक्यम् अब्रवीत्  ॥ रम्_३,३१।१ ॥  
प्रमत्तः कामभोगेषु स्वैरवृत्तो निरङ्कुशः  ।  
समुत्पन्नं भयं घोरं बोद्धव्यं नावबुध्यसे  ॥ रम्_३,३१।२ ॥  
सक्तं ग्राम्येषु भोगेषु कामवृत्तं महीपतिम्  ।  
लुब्धं न बहु मन्यन्ते श्मशानाग्निम् इव प्रजाः  ॥ रम्_३,३१।३ ॥  
स्वयं कार्याणि यः काले नानुतिष्ठति पार्थिवः  ।  
स तु वै सह राज्येन तैश् च कार्यैर् विनश्यति  ॥ रम्_३,३१।४ ॥  
अयुक्तचारं दुर्दर्शम् अस्वाधीनं नराधिपम्  ।  
वर्जयन्ति नरा दूरान् नदीपङ्कम् इव द्विपाः  ॥ रम्_३,३१।५ ॥  
ये न रक्षन्ति विषयम् अस्वाधीना नराधिपाः  ।  
ते न वृद्ध्या प्रकाशन्ते गिरयः सागरे यथा  ॥ रम्_३,३१।६ ॥  
आत्मवद्भिर् विगृह्य त्वं देवगन्धर्वदानवैः  ।  
अयुक्तचारश् चपलः कथं राजा भविष्यसि  ॥ रम्_३,३१।७ ॥  
येषां चारश् च कोशश् च नयश् च जयतां वर  ।  
अस्वाधीना नरेन्द्राणां प्राकृतैस् ते जनैः समाः  ॥ रम्_३,३१।८ ॥  
यस्मात् पश्यन्ति दूरस्थान् सर्वान् अर्थान् नराधिपाः  ।  
चारेण तस्माद् उच्यन्ते राजानो दीर्घचक्षुषः  ॥ रम्_३,३१।९ ॥  
अयुक्तचारं मन्ये त्वां प्राकृतैः सचिवैर् वृतम्  ।  
स्वजनं च जनस्थानं हतं यो नावबुध्यसे  ॥ रम्_३,३१।१० ॥  
चतुर्दश सहस्राणि रक्षसां भीमकर्मणाम्  ।  
हतान्य् एकेन रामेण खरश् च सहदूषणः  ॥ रम्_३,३१।११ ॥  
ऋषीणाम् अभयं दत्तं कृतक्षेमाश् च दण्डकाः  ।  
धर्षितं च जनस्थानं रामेणाक्लिष्टकर्मणा  ॥ रम्_३,३१।१२ ॥  
त्वं तु लुब्धः प्रमत्तश् च पराधीनश् च रावण  ।  
विषये स्वे समुत्पन्नं भयं यो नावबुध्यसे  ॥ रम्_३,३१।१३ ॥  
तीक्ष्णम् अल्पप्रदातारं प्रमत्तं गर्वितं शठम्  ।  
व्यसने सर्वभूतानि नाभिधावन्ति पार्थिवम्  ॥ रम्_३,३१।१४ ॥  
अतिमानिनम् अग्राह्यम् आत्मसम्भावितं नरम्  ।  
क्रोधनं व्यसने हन्ति स्वजनो ऽपि नराधिपम्  ॥ रम्_३,३१।१५ ॥  
नानुतिष्ठति कार्याणि भयेषु न बिभेति च  ।  
क्षिप्रं राज्याच् च्युतो दीनस् तृणैस् तुल्यो भविष्यति  ॥ रम्_३,३१।१६ ॥  
शुष्ककाष्ठैर् भवेत् कार्यं लोष्टैर् अपि च पांसुभिः  ।  
न तु स्थानात् परिभ्रष्टैः कार्यं स्याद् वसुधाधिपैः  ॥ रम्_३,३१।१७ ॥  
उपभुक्तं यथा वासः स्रजो वा मृदिता यथा  ।  
एवं राज्यात् परिभ्रष्टः समर्थो ऽपि निरर्थकः  ॥ रम्_३,३१।१८ ॥  
अप्रमत्तश् च यो राजा सर्वज्ञो विजितेन्द्रियः  ।  
कृतज्ञो धर्मशीलश् च स राजा तिष्ठते चिरम्  ॥ रम्_३,३१।१९ ॥  
नयनाभ्यां प्रसुप्तो ऽपि जागर्ति नयचक्षुषा  ।  
व्यक्तक्रोधप्रसादश् च स राजा पूज्यते जनैः  ॥ रम्_३,३१।२० ॥  
त्वं तु रावण दुर्बुद्धिर् गुणैर् एतैर् विवर्जितः  ।  
यस्य ते ऽविदितश् चारै रक्षसां सुमहान् वधः  ॥ रम्_३,३१।२१ ॥  
परावमन्ता विषयेषु सङ्गतो न देशकालप्रविभागतत्त्ववित्  ।  
अयुक्तबुद्धिर् गुणदोषनिश्चये विपन्नराज्यो न चिराद् विपत्स्यते  ॥ रम्_३,३१।२२ ॥  
इति स्वदोषान् परिकीर्तितांस् तया समीक्ष्य बुद्ध्या क्षणदाचरेश्वरः  ।  
धनेन दर्पेण बलेन चान्वितो विचिन्तयामास चिरं स रावणः  ॥ रम्_३,३१।२३ ॥  
  
  
ततः शूर्पणखां क्रुद्धां ब्रुवतीं परुषं वचः  ।  
अमात्यमध्ये सङ्क्रुद्धः परिपप्रच्छ रावणः  ॥ रम्_३,३२।१ ॥  
कश् च रामः कथंवीर्यः किंरूपः किम्पराक्रमः  ।  
किमर्थं दण्डकारण्यं प्रविष्टश् च सुदुश्चरम्  ॥ रम्_३,३२।२ ॥  
आयुधं किं च रामस्य निहता येन राक्षसाः  ।  
खरश् च निहतः सङ्ख्ये दूषणस् त्रिशिरास् तथा  ॥ रम्_३,३२।३ ॥  
इत्य् उक्ता राक्षसेन्द्रेण राक्षसी क्रोधमूर्छिता  ।  
ततो रामं यथान्यायम् आख्यातुम् उपचक्रमे  ॥ रम्_३,३२।४ ॥  
दीर्घबाहुर् विशालाक्षश् चीरकृष्णाजिनाम्बरः  ।  
कन्दर्पसमरूपश् च रामो दशरथात्मजः  ॥ रम्_३,३२।५ ॥  
शक्रचापनिभं चापं विकृष्य कनकाङ्गदम्  ।  
दीप्तान् क्षिपति नाराचान् सर्पान् इव महाविषान्  ॥ रम्_३,३२।६ ॥  
नाददानं शरान् घोरान् न मुञ्चन्तं महाबलम्  ।  
न कार्मुकं विकर्षन्तं रामं पश्यामि संयुगे  ॥ रम्_३,३२।७ ॥  
हन्यमानं तु तत् सैन्यं पश्यामि शरवृष्टिभिः  ।  
इन्द्रेणेवोत्तमं सस्यम् आहतं त्व् अश्मवृष्टिभिः  ॥ रम्_३,३२।८ ॥  
रक्षसां भीमवीर्याणां सहस्राणि चतुर्दश  ।  
निहतानि शरैस् तीक्ष्णैस् तेनैकेन पदातिना  ॥ रम्_३,३२।९ ॥  
अर्धाधिकमुहूर्तेन खरश् च सहदूषणः  ।  
ऋषीणाम् अभयं दत्तं कृतक्षेमाश् च दण्डकाः  ॥ रम्_३,३२।१० ॥  
एका कथञ्चिन् मुक्ताहं परिभूय महात्मना  ।  
स्त्रीवधं शङ्कमानेन रामेण विदितात्मना  ॥ रम्_३,३२।११ ॥  
भ्राता चास्य महातेजा गुणतस् तुल्यविक्रमः  ।  
अनुरक्तश् च भक्तश् च लक्ष्मणो नाम वीर्यवान्  ॥ रम्_३,३२।१२ ॥  
अमर्षी दुर्जयो जेता विक्रान्तो बुद्धिमान् बली  ।  
रामस्य दक्षिणो बाहुर् नित्यं प्राणो बहिश्चरः  ॥ रम्_३,३२।१३ ॥  
रामस्य तु विशालाक्षी धर्मपत्नी यशस्विनी  ।  
सीता नाम वरारोहा वैदेही तनुमध्यमा  ॥ रम्_३,३२।१४ ॥  
नैव देवी न गन्धर्वी न यक्षी न च किन्नरी  ।  
तथारूपा मया नारी दृष्टपूर्वा महीतले  ॥ रम्_३,३२।१५ ॥  
यस्य सीता भवेद् भार्या यं च हृष्टा परिष्वजेत्  ।  
अतिजीवेत् स सर्वेषु लोकेष्व् अपि पुरन्दरात्  ॥ रम्_३,३२।१६ ॥  
सा सुशीला वपुःश्लाघ्या रूपेणाप्रतिमा भुवि  ।  
तवानुरूपा भार्या सा त्वं च तस्यास् तथा पतिः  ॥ रम्_३,३२।१७ ॥  
तां तु विस्तीर्णजघनां पीनोत्तुङ्गपयोधराम्  ।  
भार्यार्थे तु तवानेतुम् उद्यताहं वराननाम्  ॥ रम्_३,३२।१८ ॥  
तां तु दृष्ट्वाद्य वैदेहीं पूर्णचन्द्रनिभाननाम्  ।  
मन्मथस्य शराणां च त्वं विधेयो भविष्यसि  ॥ रम्_३,३२।१९ ॥  
यदि तस्याम् अभिप्रायो भार्यार्थे तव जायते  ।  
शीघ्रम् उद्ध्रियतां पादो जयार्थम् इह दक्षिणः  ॥ रम्_३,३२।२० ॥  
कुरु प्रियं तथा तेषां रक्षसां राक्षसेश्वर  ।  
वधात् तस्य नृशंसस्य रामस्याश्रमवासिनः  ॥ रम्_३,३२।२१ ॥  
तं शरैर् निशितैर् हत्वा लक्ष्मणं च महारथम्  ।  
हतनाथां सुखं सीतां यथावद् उपभोक्ष्यसे  ॥ रम्_३,३२।२२ ॥  
रोचते यदि ते वाक्यं ममैतद् राक्षसेश्वर  ।  
क्रियतां निर्विशङ्केन वचनं मम राघव  ॥ रम्_३,३२।२३ ॥  
निशम्य रामेण शरैर् अजिह्मगैर् हताञ् जनस्थानगतान् निशाचरान्  ।  
खरं च बुद्ध्वा निहतं च दूषणं त्वम् अद्य कृत्यं प्रतिपत्तुम् अर्हसि  ॥ रम्_३,३२।२४ ॥  
  
  
ततः शूर्पणखावाक्यं तच् छ्रुत्वा रोमहर्षणम्  ।  
सचिवान् अभ्यनुज्ञाय कार्यं बुद्ध्वा जगाम ह  ॥ रम्_३,३३।१ ॥  
तत् कार्यम् अनुगम्याथ यथावद् उपलभ्य च  ।  
दोषाणां च गुणानां च सम्प्रधार्य बलाबलम्  ॥ रम्_३,३३।२ ॥  
इति कर्तव्यम् इत्य् एव कृत्वा निश्चयम् आत्मनः  ।  
स्थिरबुद्धिस् ततो रम्यां यानशालां जगाम ह  ॥ रम्_३,३३।३ ॥  
यानशालां ततो गत्वा प्रच्छन्नो राक्षसाधिपः  ।  
सूतं सञ्चोदयामास रथः संयुज्यताम् इति  ॥ रम्_३,३३।४ ॥  
एवम् उक्तः क्षणेनैव सारथिर् लघुविक्रमः  ।  
रथं संयोजयामास तस्याभिमतम् उत्तमम्  ॥ रम्_३,३३।५ ॥  
काञ्चनं रथम् आस्थाय कामगं रत्नभूषितम्  ।  
पिशाचवदनैर् युक्तं खरैः कनकभूषणैः  ॥ रम्_३,३३।६ ॥  
मेघप्रतिमनादेन स तेन धनदानुजः  ।  
राक्षसाधिपतिः श्रीमान् ययौ नदनदीपतिम्  ॥ रम्_३,३३।७ ॥  
स श्वेतवालव्यसनः श्वेतच्छत्त्रो दशाननः  ।  
स्निग्धवैडूर्यसङ्काशस् तप्तकाञ्चनभूषणः  ॥ रम्_३,३३।८ ॥  
दशास्यो विंशतिभुजो दर्शनीयपरिच्छदः  ।  
त्रिदशारिर् मुनीन्द्रघ्नो दशशीर्ष इवाद्रिराट्  ॥ रम्_३,३३।९ ॥  
कामगं रथम् आस्थाय शुशुभे राक्षसाधिपः  ।  
विद्युन्मण्डलवान् मेघः सबलाक इवाम्बरे  ॥ रम्_३,३३।१० ॥  
सशैलं सागरानूपं वीर्यवान् अवलोकयन्  ।  
नानापुष्पफलैर् वृक्षैर् अनुकीर्णं सहस्रशः  ॥ रम्_३,३३।११ ॥  
शीतमङ्गलतोयाभिः पद्मिनीभिः समन्ततः  ।  
विशालैर् आश्रमपदैर् वेदिमद्भिः समावृतम्  ॥ रम्_३,३३।१२ ॥  
कदल्याढकीसम्बाधं नालिकेरोपशोभितम्  ।  
सालैस् तालैस् तमालैश् च तरुभिश् च सुपुष्पितैः  ॥ रम्_३,३३।१३ ॥  
अत्यन्तनियताहारैः शोभितं परमर्षिभिः  ।  
नागैः सुपर्णैर् गन्धर्वैः किन्नरैश् च सहस्रशः  ॥ रम्_३,३३।१४ ॥  
जितकामैश् च सिद्धैश् च चारणैश् चोपशोभितम्  ।  
आजैर् वैखानसैर् माषैर् वालखिल्यैर् मरीचिपैः  ॥ रम्_३,३३।१५ ॥  
दिव्याभरणमाल्याभिर् दिव्यरूपाभिर् आवृतम्  ।  
क्रीडारतिविधिज्ञाभिर् अप्सरोभिः सहस्रशः  ॥ रम्_३,३३।१६ ॥  
सेवितं देवपत्नीभिः श्रीमतीभिः श्रिया वृतम्  ।  
देवदानवसङ्घैश् च चरितं त्व् अमृताशिभिः  ॥ रम्_३,३३।१७ ॥  
हंसक्रौञ्चप्लवाकीर्णं सारसैः सम्प्रणादितम्  ।  
वैडूर्यप्रस्तरं रम्यं स्निग्धं सागरतेजसा  ॥ रम्_३,३३।१८ ॥  
पाण्डुराणि विशालानि दिव्यमाल्ययुतानि च  ।  
तूर्यगीताभिजुष्टानि विमानानि समन्ततः  ॥ रम्_३,३३।१९ ॥  
तपसा जितलोकानां कामगान्य् अभिसम्पतन्  ।  
गन्धर्वाप्सरसश् चैव ददर्श धनदानुजः  ॥ रम्_३,३३।२० ॥  
निर्यासरसमूलानां चन्दनानां सहस्रशः  ।  
वनानि पश्यन् सौम्यानि घ्राणतृप्तिकराणि च  ॥ रम्_३,३३।२१ ॥  
अगरूणां च मुख्यानां वनान्य् उपवनानि च  ।  
तक्कोलानां च जात्यानां फलानां च सुगन्धिनाम्  ॥ रम्_३,३३।२२ ॥  
पुष्पाणि च तमालस्य गुल्मानि मरिचस्य च  ।  
मुक्तानां च समूहानि शुष्यमाणानि तीरतः  ॥ रम्_३,३३।२३ ॥  
शङ्खानां प्रस्तरं चैव प्रवालनिचयं तथा  ।  
काञ्चनानि च शैलानि राजतानि च सर्वशः  ॥ रम्_३,३३।२४ ॥  
प्रस्रवाणि मनोज्ञानि प्रसन्नानि ह्रदानि च  ।  
धनधान्योपपन्नानि स्त्रीरत्नैर् आवृतानि च  ॥ रम्_३,३३।२५ ॥  
हस्त्यश्वरथगाढानि नगराण्य् अवलोकयन्  ।  
तं समं सर्वतः स्निग्धं मृदुसंस्पर्शमारुतम्  ॥ रम्_३,३३।२६ ॥  
अनूपं सिन्धुराजस्य ददर्श त्रिदिवोपमम्  ।  
तत्रापश्यत् स मेघाभं न्यग्रोधम् ऋषिभिर् वृतम्  ॥ रम्_३,३३।२७ ॥  
समन्ताद् यस्य ताः शाखाः शतयोजनम् आयताः  ।  
यस्य हस्तिनम् आदाय महाकायं च कच्छपम्  ।  
भक्षार्थं गरुडः शाखाम् आजगाम महाबलः  ॥ रम्_३,३३।२८ ॥  
तस्य तां सहसा शाखां भारेण पतगोत्तमः  ।  
सुपर्णः पर्णबहुलां बभञ्जाथ महाबलः  ॥ रम्_३,३३।२९ ॥  
तत्र वैखानसा माषा वालखिल्या मरीचिपाः  ।  
अजा बभूवुर् धूम्राश् च सङ्गताः परमर्षयः  ॥ रम्_३,३३।३० ॥  
तेषां दयार्थं गरुडस् तां शाखां शतयोजनाम्  ।  
जगामादाय वेगेन तौ चोभौ गजकच्छपौ  ॥ रम्_३,३३।३१ ॥  
एकपादेन धर्मात्मा भक्षयित्वा तद् आमिषम्  ।  
निषादविषयं हत्वा शाखया पतगोत्तमः  ।  
प्रहर्षम् अतुलं लेभे मोक्षयित्वा महामुनीन्  ॥ रम्_३,३३।३२ ॥  
स तेनैव प्रहर्षेण द्विगुणीकृतविक्रमः  ।  
अमृतानयनार्थं वै चकार मतिमान् मतिम्  ॥ रम्_३,३३।३३ ॥  
अयोजालानि निर्मथ्य भित्त्वा रत्नगृहं वरम्  ।  
महेन्द्रभवनाद् गुप्तम् आजहारामृतं ततः  ॥ रम्_३,३३।३४ ॥  
तं महर्षिगणैर् जुष्टं सुपर्णकृतलक्षणम्  ।  
नाम्ना सुभद्रं न्यग्रोधं ददर्श धनदानुजः  ॥ रम्_३,३३।३५ ॥  
तं तु गत्वा परं पारं समुद्रस्य नदीपतेः  ।  
ददर्शाश्रमम् एकान्ते पुण्ये रम्ये वनान्तरे  ॥ रम्_३,३३।३६ ॥  
तत्र कृष्णाजिनधरं जटावल्कलधारिणम्  ।  
ददर्श नियताहारं मारीचं नाम राक्षसम्  ॥ रम्_३,३३।३७ ॥  
स रावणः समागम्य विधिवत् तेन रक्षसा  ।  
ततः पश्चाद् इदं वाक्यम् अब्रवीद् वाक्यकोविदः  ॥ रम्_३,३३।३८ ॥  
  
  
मारीच श्रूयतां तात वचनं मम भाषतः  ।  
आर्तो ऽस्मि मम चार्तस्य भवान् हि परमा गतिः  ॥ रम्_३,३४।१ ॥  
जानीषे त्वं जनस्थानं भ्राता यत्र खरो मम  ।  
दूषणश् च महाबाहुः स्वसा शूर्पणखा च मे  ॥ रम्_३,३४।२ ॥  
त्रिशिराश् च महातेजा राक्षसः पिशिताशनः  ।  
अन्ये च बहवः शूरा लब्धलक्षा निशाचराः  ॥ रम्_३,३४।३ ॥  
वसन्ति मन्नियोगेन अधिवासं च राक्षसः  ।  
बाधमाना महारण्ये मुनीन् ये धर्मचारिणः  ॥ रम्_३,३४।४ ॥  
चतुर्दश सहस्राणि रक्षसां भीमकर्मणाम्  ।  
शूराणां लब्धलक्षाणां खरचित्तानुवर्तिनाम्  ॥ रम्_३,३४।५ ॥  
ते त्व् इदानीं जनस्थाने वसमाना महाबलाः  ।  
सङ्गताः परम् आयत्ता रामेण सह संयुगे  ॥ रम्_३,३४।६ ॥  
तेन सञ्जातरोषेण रामेण रणमूर्धनि  ।  
अनुक्त्वा परुषं किञ्चिच् छरैर् व्यापारितं धनुः  ॥ रम्_३,३४।७ ॥  
चतुर्दश सहस्राणि रक्षसां भीमकर्मणाम्  ।  
निहतानि शरैस् तीक्ष्णैर् मानुषेण पदातिना  ॥ रम्_३,३४।८ ॥  
खरश् च निहतः सङ्ख्ये दूषणश् च निपातितः  ।  
हत्वा त्रिशिरसं चापि निर्भया दण्डकाः कृताः  ॥ रम्_३,३४।९ ॥  
पित्रा निरस्तः क्रुद्धेन सभार्यः क्षीणजीवितः  ।  
स हन्ता तस्य सैन्यस्य रामः क्षत्रियपांसनः  ॥ रम्_३,३४।१० ॥  
अशीलः कर्कशस् तीक्ष्णो मूर्खो लुब्धो ऽजितेन्द्रियः  ।  
त्यक्तधर्मस् त्व् अधर्मात्मा भूतानाम् अहिते रतः  ॥ रम्_३,३४।११ ॥  
येन वैरं विनारण्ये सत्त्वम् आश्रित्य केवलम्  ।  
कर्णनासापहारेण भगिनी मे विरूपिता  ॥ रम्_३,३४।१२ ॥  
तस्य भार्यां जनस्थानात् सीतां सुरसुतोपमाम्  ।  
आनयिष्यामि विक्रम्य सहायस् तत्र मे भव  ॥ रम्_३,३४।१३ ॥  
त्वया ह्य् अहं सहायेन पार्श्वस्थेन महाबल  ।  
भ्रातृभिश् च सुरान् युद्धे समग्रान् नाभिचिन्तये  ॥ रम्_३,३४।१४ ॥  
तत् सहायो भव त्वं मे समर्थो ह्य् असि राक्षस  ।  
वीर्ये युद्धे च दर्पे च न ह्य् अस्ति सदृशस् तव  ॥ रम्_३,३४।१५ ॥  
एतदर्थम् अहं प्राप्तस् त्वत्समीपं निशाचर  ।  
शृणु तत् कर्म साहाय्ये यत् कार्यं वचनान् मम  ॥ रम्_३,३४।१६ ॥  
सौवर्णस् त्वं मृगो भूत्वा चित्रो रजतबिन्दुभिः  ।  
आश्रमे तस्य रामस्य सीतायाः प्रमुखे चर  ॥ रम्_३,३४।१७ ॥  
त्वां तु निःसंशयं सीता दृष्ट्वा तु मृगरूपिणम्  ।  
गृह्यताम् इति भर्तारं लक्ष्मणं चाभिधास्यति  ॥ रम्_३,३४।१८ ॥  
ततस् तयोर् अपाये तु शून्ये सीतां यथासुखम्  ।  
निराबाधो हरिष्यामि राहुश् चन्द्रप्रभाम् इव  ॥ रम्_३,३४।१९ ॥  
ततः पश्चात् सुखं रामे भार्याहरणकर्शिते  ।  
विश्रब्धः प्रहरिष्यामि कृतार्थेनान्तरात्मना  ॥ रम्_३,३४।२० ॥  
तस्य रामकथां श्रुत्वा मारीचस्य महात्मनः  ।  
शुष्कं समभवद् वक्त्रं परित्रस्तो बभूव च  ॥ रम्_३,३४।२१ ॥  
स रावणं त्रस्तविषण्णचेता महावने रामपराक्रमज्ञः  ।  
कृताञ्जलिस् तत्त्वम् उवाच वाक्यं हितं च तस्मै हितम् आत्मनश् च  ॥ रम्_३,३४।२२ ॥  
  
  
तच् छ्रुत्वा राक्षसेन्द्रस्य वाक्यं वाक्यविशारदः  ।  
प्रत्युवाच महाप्राज्ञो मारीचो राक्षसेश्वरम्  ॥ रम्_३,३५।१ ॥  
सुलभाः पुरुषा राजन् सततं प्रियवादिनः  ।  
अप्रियस्य च पथ्यस्य वक्ता श्रोता च दुर्लभः  ॥ रम्_३,३५।२ ॥  
न नूनं बुध्यसे रामं महावीर्यं गुणोन्नतम्  ।  
अयुक्तचारश् चपलो महेन्द्रवरुणोपमम्  ॥ रम्_३,३५।३ ॥  
अपि स्वस्ति भवेत् तात सर्वेषां भुवि रक्षसाम्  ।  
अपि रामो न सङ्क्रुद्धः कुर्याल् लोकम् अराक्षसम्  ॥ रम्_३,३५।४ ॥  
अपि ते जीवितान्ताय नोत्पन्ना जनकात्मजा  ।  
अपि सीता निमित्तं च न भवेद् व्यसनं महत्  ॥ रम्_३,३५।५ ॥  
अपि त्वाम् ईश्वरं प्राप्य कामवृत्तं निरङ्कुशम्  ।  
न विनश्येत् पुरी लङ्का त्वया सह सराक्षसा  ॥ रम्_३,३५।६ ॥  
त्वद्विधः कामवृत्तो हि दुःशीलः पापमन्त्रितः  ।  
आत्मानं स्वजनं राष्ट्रं स राजा हन्ति दुर्मतिः  ॥ रम्_३,३५।७ ॥  
न च पित्रा परित्यक्तो नामर्यादः कथञ्चन  ।  
न लुब्धो न च दुःशीलो न च क्षत्रियपांसनः  ॥ रम्_३,३५।८ ॥  
न च धर्मगुणैर् हीनः कौसल्यानन्दवर्धनः  ।  
न च तीक्ष्णो हि भूतानां सर्वेषां च हिते रतः  ॥ रम्_३,३५।९ ॥  
वञ्चितं पितरं दृष्ट्वा कैकेय्या सत्यवादिनम्  ।  
करिष्यामीति धर्मात्मा ततः प्रव्रजितो वनम्  ॥ रम्_३,३५।१० ॥  
कैकेय्याः प्रियकामार्थं पितुर् दशरथस्य च  ।  
हित्वा राज्यं च भोगांश् च प्रविष्टो दण्डकावनम्  ॥ रम्_३,३५।११ ॥  
न रामः कर्कशस् तात नाविद्वान् नाजितेन्द्रियः  ।  
अनृतं न श्रुतं चैव नैव त्वं वक्तुम् अर्हसि  ॥ रम्_३,३५।१२ ॥  
रामो विग्रहवान् धर्मः साधुः सत्यपराक्रमः  ।  
राजा सर्वस्य लोकस्य देवानाम् इव वासवः  ॥ रम्_३,३५।१३ ॥  
कथं त्वं तस्य वैदेहीं रक्षितां स्वेन तेजसा  ।  
इच्छसि प्रसभं हर्तुं प्रभाम् इव विवस्वतः  ॥ रम्_३,३५।१४ ॥  
शरार्चिषम् अनाधृष्यं चापखड्गेन्धनं रणे  ।  
रामाग्निं सहसा दीप्तं न प्रवेष्टुं त्वम् अर्हसि  ॥ रम्_३,३५।१५ ॥  
धनुर्व्यादितदीप्तास्यं शरार्चिषम् अमर्षणम्  ।  
चापबाणधरं वीरं शत्रुसेनापहारिणम्  ॥ रम्_३,३५।१६ ॥  
राज्यं सुखं च सन्त्यज्य जीवितं चेष्टम् आत्मनः  ।  
नात्यासादयितुं तात रामान्तकम् इहार्हसि  ॥ रम्_३,३५।१७ ॥  
अप्रमेयं हि तत्तेजो यस्य सा जनकात्मजा  ।  
न त्वं समर्थस् तां हर्तुं रामचापाश्रयां वने  ॥ रम्_३,३५।१८ ॥  
प्राणेभ्यो ऽपि प्रियतरा भार्या नित्यम् अनुव्रता  ।  
दीप्तस्येव हुताशस्य शिखा सीता सुमध्यमा  ॥ रम्_३,३५।१९ ॥  
किम् उद्यमं व्यर्थम् इमं कृत्वा ते राक्षसाधिप  ।  
दृष्टश् चेत् त्वं रणे तेन तदन्तं तव जीवितम्  ।  
जीवितं च सुखं चैव राज्यं चैव सुदुर्लभम्  ॥ रम्_३,३५।२० ॥  
स सर्वैः सचिवैः सार्धं विभीषणपुरस्कृतैः  ।  
मन्त्रयित्वा तु धर्मिष्ठैः कृत्वा निश्चयम् आत्मनः  ॥ रम्_३,३५।२१ ॥  
दोषाणां च गुणानां च सम्प्रधार्य बलाबलम्  ।  
आत्मनश् च बलं ज्ञात्वा राघवस्य च तत्त्वतः  ।  
हितं हि तव निश्चित्य क्षमं त्वं कर्तुम् अर्हसि  ॥ रम्_३,३५।२२ ॥  
अहं तु मन्ये तव न क्षमं रणे समागमं कोसलराजसूनुना  ।  
इदं हि भूयः शृणु वाक्यम् उत्तमं क्षमं च युक्तं च निशाचराधिप  ॥ रम्_३,३५।२३ ॥  
  
  
कदाचिद् अप्य् अहं वीर्यात् पर्यटन् पृथिवीम् इमाम्  ।  
बलं नागसहस्रस्य धारयन् पर्वतोपमः  ॥ रम्_३,३६।१ ॥  
नीलजीमूतसङ्काशस् तप्तकाञ्चनकुण्डलः  ।  
भयं लोकस्य जनयन् किरीटी परिघायुधः  ।  
व्यचरं दण्डकारण्यम् ऋषिमांसानि भक्षयन्  ॥ रम्_३,३६।२ ॥  
विश्वामित्रो ऽथ धर्मात्मा मद्वित्रस्तो महामुनिः  ।  
स्वयं गत्वा दशरथं नरेन्द्रम् इदम् अब्रवीत्  ॥ रम्_३,३६।३ ॥  
अयं रक्षतु मां रामः पर्वकाले समाहितः  ।  
मारीचान् मे भयं घोरं समुत्पन्नं नरेश्वर  ॥ रम्_३,३६।४ ॥  
इत्य् एवम् उक्तो धर्मात्मा राजा दशरथस् तदा  ।  
प्रत्युवाच महाभागं विश्वामित्रं महामुनिम्  ॥ रम्_३,३६।५ ॥  
ऊनषोडशवर्षो ऽयम् अकृतास्त्रश् च राघवः  ।  
कामं तु मम यत् सैन्यं मया सह गमिष्यति  ।  
वधिष्यामि मुनिश्रेष्ठ शत्रुं तव यथेप्सितम्  ॥ रम्_३,३६।६ ॥  
इत्य् एवम् उक्तः स मुनी राजानं पुनर् अब्रवीत्  ।  
रामान् नान्यद् बलं लोके पर्याप्तं तस्य रक्षसः  ॥ रम्_३,३६।७ ॥  
बालो ऽप्य् एष महातेजाः समर्थस् तस्य निग्रहे  ।  
गमिष्ये रामम् आदाय स्वस्ति ते ऽस्तु परन्तप  ॥ रम्_३,३६।८ ॥  
इत्य् एवम् उक्त्वा स मुनिस् तम् आदाय नृपात्मजम्  ।  
जगाम परमप्रीतो विश्वामित्रः स्वम् आश्रमम्  ॥ रम्_३,३६।९ ॥  
तं तदा दण्डकारण्ये यज्ञम् उद्दिश्य दीक्षितम्  ।  
बभूवावस्थितो रामश् चित्रं विस्फारयन् धनुः  ॥ रम्_३,३६।१० ॥  
अजातव्यञ्जनः श्रीमान् बालः श्यामः शुभेक्षणः  ।  
एकवस्त्रधरो धन्वी शिखी कनकमालया  ॥ रम्_३,३६।११ ॥  
शोभयन् दण्डकारण्यं दीप्तेन स्वेन तेजसा  ।  
अदृश्यत तदा रामो बालचन्द्र इवोदितः  ॥ रम्_३,३६।१२ ॥  
ततो ऽहं मेघसङ्काशस् तप्तकाञ्चनकुण्डलः  ।  
बली दत्तवरो दर्पाद् आजगाम तदाश्रमम्  ॥ रम्_३,३६।१३ ॥  
तेन दृष्टः प्रविष्टो ऽहं सहसैवोद्यतायुधः  ।  
मां तु दृष्ट्वा धनुः सज्यम् असम्भ्रान्तश् चकार ह  ॥ रम्_३,३६।१४ ॥  
अवजानन्न् अहं मोहाद् बालो ऽयम् इति राघवम्  ।  
विश्वामित्रस्य तां वेदिम् अध्यधावं कृतत्वरः  ॥ रम्_३,३६।१५ ॥  
तेन मुक्तस् ततो बाणः शितः शत्रुनिबर्हणः  ।  
तेनाहं ताडितः क्षिप्तः समुद्रे शतयोजने  ॥ रम्_३,३६।१६ ॥  
रामस्य शरवेगेन निरस्तो भ्रान्तचेतनः  ।  
पातितो ऽहं तदा तेन गम्भीरे सागराम्भसि  ।  
प्राप्य सञ्ज्ञां चिरात् तात लङ्कां प्रति गतः पुरीम्  ॥ रम्_३,३६।१७ ॥  
एवम् अस्मि तदा मुक्तः सहायास् ते निपातिताः  ।  
अकृतास्त्रेण रामेण बालेनाक्लिष्टकर्मणा  ॥ रम्_३,३६।१८ ॥  
तन् मया वार्यमाणस् त्वं यदि रामेण विग्रहम्  ।  
करिष्यस्य् आपदं घोरां क्षिप्रं प्राप्य नशिष्यसि  ॥ रम्_३,३६।१९ ॥  
क्रीडारतिविधिज्ञानां समाजोत्सवशालिनाम्  ।  
रक्षसां चैव सन्तापम् अनर्थं चाहरिष्यसि  ॥ रम्_३,३६।२० ॥  
हर्म्यप्रासादसम्बाधां नानारत्नविभूषिताम्  ।  
द्रक्ष्यसि त्वं पुरीं लङ्कां विनष्टां मैथिलीकृते  ॥ रम्_३,३६।२१ ॥  
अकुर्वन्तो ऽपि पापानि शुचयः पापसंश्रयात्  ।  
परपापैर् विनश्यन्ति मत्स्या नागह्रदे यथा  ॥ रम्_३,३६।२२ ॥  
दिव्यचन्दनदिग्धाङ्गान् दिव्याभरणभूषितान्  ।  
द्रक्ष्यस्य् अभिहतान् भूमौ तव दोषात् तु राक्षसान्  ॥ रम्_३,३६।२३ ॥  
हृतदारान् सदारांश् च दश विद्रवतो दिशः  ।  
हतशेषान् अशरणान् द्रक्ष्यसि त्वं निशाचरान्  ॥ रम्_३,३६।२४ ॥  
शरजालपरिक्षिप्ताम् अग्निज्वालासमावृताम्  ।  
प्रदग्धभवनां लङ्कां द्रक्ष्यसि त्वम् असंशयम्  ॥ रम्_३,३६।२५ ॥  
प्रमदानां सहस्राणि तव राजन् परिग्रहः  ।  
भव स्वदारनिरतः स्वकुलं रक्ष राक्षस  ॥ रम्_३,३६।२६ ॥  
मानं वृद्धिं च राज्यं च जीवितं चेष्टम् आत्मनः  ।  
यदीच्छसि चिरं भोक्तुं मा कृथा रामविप्रियम्  ॥ रम्_३,३६।२७ ॥  
निवार्यमाणः सुहृदा मया भृशं प्रसह्य सीतां यदि धर्षयिष्यसि  ।  
गमिष्यसि क्षीणबलः सबान्धवो यमक्षयं रामशरात्तजीवितः  ॥ रम्_३,३६।२८ ॥  
  
  
एवम् अस्मि तदा मुक्तः कथञ्चित् तेन संयुगे  ।  
इदानीम् अपि यद् वृत्तं तच् छृणुष्व यद् उत्तरम्  ॥ रम्_३,३७।१ ॥  
राक्षसाभ्याम् अहं द्वाभ्याम् अनिर्विण्णस् तथा कृतः  ।  
सहितो मृगरूपाभ्यां प्रविष्टो दण्डकावनम्  ॥ रम्_३,३७।२ ॥  
दीप्तजिह्वो महाकायस् तीक्ष्णशृङ्गो महाबलः  ।  
व्यचरं दण्डकारण्यं मांसभक्षो महामृगः  ॥ रम्_३,३७।३ ॥  
अग्निहोत्रेषु तीर्थेषु चैत्यवृक्षेषु रावण  ।  
अत्यन्तघोरो व्यचरं तापसांस् तान् प्रधर्षयन्  ॥ रम्_३,३७।४ ॥  
निहत्य दण्डकारण्ये तापसान् धर्मचारिणः  ।  
रुधिराणि पिबंस् तेषां तथा मांसानि भक्षयन्  ॥ रम्_३,३७।५ ॥  
ऋषिमांसाशनः क्रूरस् त्रासयन् वनगोचरान्  ।  
तदा रुधिरमत्तो ऽहं व्यचरं दण्डकावनम्  ॥ रम्_३,३७।६ ॥  
तदाहं दण्डकारण्ये विचरन् धर्मदूषकः  ।  
आसादयं तदा रामं तापसं धर्मम् आश्रितम्  ॥ रम्_३,३७।७ ॥  
वैदेहीं च महाभागां लक्ष्मणं च महारथम्  ।  
तापसं नियताहारं सर्वभूतहिते रतम्  ॥ रम्_३,३७।८ ॥  
सो ऽहं वनगतं रामं परिभूय महाबलम्  ।  
तापसो ऽयम् इति ज्ञात्वा पूर्ववैरम् अनुस्मरन्  ॥ रम्_३,३७।९ ॥  
अभ्यधावं सुसङ्क्रुद्धस् तीक्ष्णशृङ्गो मृगाकृतिः  ।  
जिघांसुर् अकृतप्रज्ञस् तं प्रहारम् अनुस्मरन्  ॥ रम्_३,३७।१० ॥  
तेन मुक्तास् त्रयो बाणाः शिताः शत्रुनिबर्हणाः  ।  
विकृष्य बलवच् चापं सुपर्णानिलतुल्यगाः  ॥ रम्_३,३७।११ ॥  
ते बाणा वज्रसङ्काशाः सुघोरा रक्तभोजनाः  ।  
आजग्मुः सहिताः सर्वे त्रयः सन्नतपर्वणः  ॥ रम्_३,३७।१२ ॥  
पराक्रमज्ञो रामस्य शठो दृष्टभयः पुरा  ।  
समुत्क्रान्तस् ततो मुक्तस् ताव् उभौ राक्षसौ हतौ  ॥ रम्_३,३७।१३ ॥  
शरेण मुक्तो रामस्य कथञ्चित् प्राप्य जीवितम्  ।  
इह प्रव्राजितो युक्तस् तापसो ऽहं समाहितः  ॥ रम्_३,३७।१४ ॥  
वृक्षे वृक्षे हि पश्यामि चीरकृष्णाजिनाम्बरम्  ।  
गृहीतधनुषं रामं पाशहस्तम् इवान्तकम्  ॥ रम्_३,३७।१५ ॥  
अपि रामसहस्राणि भीतः पश्यामि रावण  ।  
रामभूतम् इदं सर्वम् अरण्यं प्रतिभाति मे  ॥ रम्_३,३७।१६ ॥  
रामम् एव हि पश्यामि रहिते राक्षसेश्वर  ।  
दृष्ट्वा स्वप्नगतं रामम् उद्भ्रमामि विचेतनः  ॥ रम्_३,३७।१७ ॥  
रकारादीनि नामानि रामत्रस्तस्य रावण  ।  
रत्नानि च रथाश् चैव त्रासं सञ्जनयन्ति मे  ॥ रम्_३,३७।१८ ॥  
अहं तस्य प्रभावज्ञो न युद्धं तेन ते क्षमम्  ।  
रणे रामेण युध्यस्व क्षमां वा कुरु राक्षस  ।  
न ते रामकथा कार्या यदि मां द्रष्टुम् इच्छसि  ॥ रम्_३,३७।१९ ॥  
इदं वचो बन्धुहितार्थिना मया यथोच्यमानं यदि नाभिपत्स्यसे  ।  
सबान्धवस् त्यक्ष्यसि जीवितं रणे हतो ऽद्य रामेण शरैर् अजिह्मगैः  ॥ रम्_३,३७।२० ॥  
  
  
मारीचेन तु तद् वाक्यं क्षमं युक्तं च रावणः  ।  
उक्तो न प्रतिजग्राह मर्तुकाम इवौषधम्  ॥ रम्_३,३८।१ ॥  
तं पथ्यहितवक्तारं मारीचं राक्षसाधिपः  ।  
अब्रवीत् परुषं वाक्यम् अयुक्तं कालचोदितः  ॥ रम्_३,३८।२ ॥  
यत् किलैतद् अयुक्तार्थं मारीच मयि कथ्यते  ।  
वाक्यं निष्फलम् अत्यर्थं बीजम् उप्तम् इवोषरे  ॥ रम्_३,३८।३ ॥  
त्वद्वाक्यैर् न तु मां शक्यं भेत्तुं रामस्य संयुगे  ।  
पापशीलस्य मूर्खस्य मानुषस्य विशेषतः  ॥ रम्_३,३८।४ ॥  
यस् त्यक्त्वा सुहृदो राज्यं मातरं पितरं तथा  ।  
स्त्रीवाक्यं प्राकृतं श्रुत्वा वनम् एकपदे गतः  ॥ रम्_३,३८।५ ॥  
अवश्यं तु मया तस्य संयुगे खरघातिनः  ।  
प्राणैः प्रियतरा सीता हर्तव्या तव सन्निधौ  ॥ रम्_३,३८।६ ॥  
एवं मे निश्चिता बुद्धिर् हृदि मारीच वर्तते  ।  
न व्यावर्तयितुं शक्या सेन्द्रैर् अपि सुरासुरैः  ॥ रम्_३,३८।७ ॥  
दोषं गुणं वा सम्पृष्टस् त्वम् एवं वक्तुम् अर्हसि  ।  
अपायं वाप्य् उपायं वा कार्यस्यास्य विनिश्चये  ॥ रम्_३,३८।८ ॥  
सम्पृष्टेन तु वक्तव्यं सचिवेन विपश्चिता  ।  
उद्यताञ्जलिना राज्ञो य इच्छेद् भूतिम् आत्मनः  ॥ रम्_३,३८।९ ॥  
वाक्यम् अप्रतिकूलं तु मृदुपूर्वं शुभं हितम्  ।  
उपचारेण युक्तं च वक्तव्यो वसुधाधिपः  ॥ रम्_३,३८।१० ॥  
सावमर्दं तु यद् वाक्यं मारीच हितम् उच्यते  ।  
नाभिनन्दति तद् राजा मानार्हो मानवर्जितम्  ॥ रम्_३,३८।११ ॥  
पञ्चरूपाणि राजानो धारयन्त्य् अमितौजसः  ।  
अग्नेर् इन्द्रस्य सोमस्य यमस्य वरुणस्य च  ।  
औष्ण्यं तथा विक्रमं च सौम्यं दण्डं प्रसन्नताम्  ॥ रम्_३,३८।१२ ॥  
तस्मात् सर्वास्व् अवस्थासु मान्याः पूज्याश् च पार्थिवाः  ।  
त्वं तु धर्मम् अविज्ञाय केवलं मोहम् आस्थितः  ॥ रम्_३,३८।१३ ॥  
अभ्यागतं मां दौरात्म्यात् परुषं वदसीदृशम्  ।  
गुणदोषौ न पृच्छामि क्षमं चात्मनि राक्षस  ।  
अस्मिंस् तु स भवान् कृत्ये साहाय्यं कर्तुम् अर्हसि  ॥ रम्_३,३८।१४ ॥  
सौवर्णस् त्वं मृगो भूत्वा चित्रो रजतबिन्दुभिः  ।  
प्रलोभयित्वा वैदेहीं यथेष्टं गन्तुम् अर्हसि  ॥ रम्_३,३८।१५ ॥  
त्वां तु मायामृगं दृष्ट्वा काञ्चनं जातविस्मया  ।  
आनयैनम् इति क्षिप्रं रामं वक्ष्यति मैथिली  ॥ रम्_३,३८।१६ ॥  
अपक्रान्ते च काकुत्स्थे लक्ष्मणे च यथासुखम्  ।  
आनयिष्यामि वैदेहीं सहस्राक्षः शचीम् इव  ॥ रम्_३,३८।१७ ॥  
एवं कृत्वा त्व् इदं कार्यं यथेष्टं गच्छ राक्षस  ।  
राज्यस्यार्धं प्रदास्यामि मारीच तव सुव्रत  ॥ रम्_३,३८।१८ ॥  
गच्छ सौम्य शिवं मार्गं कार्यस्यास्य विवृद्धये  ।  
प्राप्य सीताम् अयुद्धेन वञ्चयित्वा तु राघवम्  ।  
लङ्कां प्रति गमिष्यामि कृतकार्यः सह त्वया  ॥ रम्_३,३८।१९ ॥  
एतत् कार्यम् अवश्यं मे बलाद् अपि करिष्यसि  ।  
राज्ञो हि प्रतिकूलस्थो न जातु सुखम् एधते  ॥ रम्_३,३८।२० ॥  
आसाद्य तं जीवितसंशयस् ते मृत्युर् ध्रुवो ह्य् अद्य मया विरुध्य  ।  
एतद् यथावत् परिगृह्य बुद्ध्या यद् अत्र पथ्यं कुरु तत् तथा त्वम्  ॥ रम्_३,३८।२१ ॥  
  
  
आज्ञप्तो राजवद् वाक्यं प्रतिकूलं निशाचरः  ।  
अब्रवीत् परुषं वाक्यं मारीचो राक्षसाधिपम्  ॥ रम्_३,३९।१ ॥  
केनायम् उपदिष्टस् ते विनाशः पापकर्मणा  ।  
सपुत्रस्य सराष्ट्रस्य सामात्यस्य निशाचर  ॥ रम्_३,३९।२ ॥  
कस् त्वया सुखिना राजन् नाभिनन्दति पापकृत्  ।  
केनेदम् उपदिष्टं ते मृत्युद्वारम् उपायतः  ॥ रम्_३,३९।३ ॥  
शत्रवस् तव सुव्यक्तं हीनवीर्या निशाचर  ।  
इच्छन्ति त्वां विनश्यन्तम् उपरुद्धं बलीयसा  ॥ रम्_३,३९।४ ॥  
केनेदम् उपदिष्टं ते क्षुद्रेणाहितवादिना  ।  
यस् त्वाम् इच्छति नश्यन्तं स्वकृतेन निशाचर  ॥ रम्_३,३९।५ ॥  
वध्याः खलु न हन्यन्ते सचिवास् तव रावण  ।  
ये त्वाम् उत्पथम् आरूढं न निगृह्णन्ति सर्वशः  ॥ रम्_३,३९।६ ॥  
अमात्यैः कामवृत्तो हि राजा कापथम् आश्रितः  ।  
निग्राह्यः सर्वथा सद्भिर् न निग्राह्यो निगृह्यसे  ॥ रम्_३,३९।७ ॥  
धर्मम् अर्थं च कामं च यशश् च जयतां वर  ।  
स्वामिप्रसादात् सचिवाः प्राप्नुवन्ति निशाचर  ॥ रम्_३,३९।८ ॥  
विपर्यये तु तत् सर्वं व्यर्थं भवति रावण  ।  
व्यसनं स्वामिवैगुण्यात् प्राप्नुवन्तीतरे जनाः  ॥ रम्_३,३९।९ ॥  
राजमूलो हि धर्मश् च जयश् च जयतां वर  ।  
तस्मात् सर्वास्व् अवस्थासु रक्षितव्यो नराधिपः  ॥ रम्_३,३९।१० ॥  
राज्यं पालयितुं शक्यं न तीक्ष्णेन निशाचर  ।  
न चापि प्रतिकूलेन नाविनीतेन राक्षस  ॥ रम्_३,३९।११ ॥  
ये तीक्ष्णमन्त्राः सचिवा भज्यन्ते सह तेन वै  ।  
विषमेषु रथाः शीघ्रं मन्दसारथयो यथा  ॥ रम्_३,३९।१२ ॥  
बहवः साधवो लोके युक्तधर्मम् अनुष्ठिताः  ।  
परेषाम् अपराधेन विनष्टाः सपरिच्छदाः  ॥ रम्_३,३९।१३ ॥  
स्वामिना प्रतिकूलेन प्रजास् तीक्ष्णेन रावण  ।  
रक्ष्यमाणा न वर्धन्ते मेषा गोमायुना यथा  ॥ रम्_३,३९।१४ ॥  
अवश्यं विनशिष्यन्ति सर्वे रावण राक्षसाः  ।  
येषां त्वं कर्कशो राजा दुर्बुद्धिर् अजितेन्द्रियः  ॥ रम्_३,३९।१५ ॥  
तद् इदं काकतालीयं घोरम् आसादितं त्वया  ।  
अत्र किं शोभनं यत् त्वं ससैन्यो विनशिष्यसि  ॥ रम्_३,३९।१६ ॥  
मां निहत्य तु रामो ऽसौ नचिरात् त्वां वधिष्यति  ।  
अनेन कृतकृत्यो ऽस्मि म्रिये यद् अरिणा हतः  ॥ रम्_३,३९।१७ ॥  
दर्शनाद् एव रामस्य हतं माम् उपधारय  ।  
आत्मानं च हतं विद्धि हृत्वा सीतां सबान्धवम्  ॥ रम्_३,३९।१८ ॥  
आनयिष्यामि चेत् सीताम् आश्रमात् सहितो मया  ।  
नैव त्वम् असि नैवाहं नैव लङ्का न राक्षसाः  ॥ रम्_३,३९।१९ ॥  
निवार्यमाणस् तु मया हितैषिणा न मृष्यसे वाक्यम् इदं निशाचर  ।  
परेतकल्पा हि गतायुषो नरा हितं न गृह्णन्ति सुहृद्भिर् ईरितम्  ॥ रम्_३,३९।२० ॥  
  
  
एवम् उक्त्वा तु परुषं मारीचो रावणं ततः  ।  
गच्छावेत्य् अब्रवीद् दीनो भयाद् रात्रिञ्चरप्रभोः  ॥ रम्_३,४०।१ ॥  
दृष्टश्चाहं पुनस् तेन शरचापासिधारिणा  ।  
मद्विधोद्यतशस्त्रेण विनष्टं जीवितं च मे  ॥ रम्_३,४०।२ ॥  
किं तु कर्तुं मया शक्यम् एवं त्वयि दुरात्मनि  ।  
एष गच्छाम्य् अहं तात स्वस्ति ते ऽस्तु निशाचर  ॥ रम्_३,४०।३ ॥  
प्रहृष्टस् त्व् अभवत् तेन वचनेन स राक्षसः  ।  
परिष्वज्य सुसंश्लिष्टम् इदं वचनम् अब्रवीत्  ॥ रम्_३,४०।४ ॥  
एतच् छौण्डीर्ययुक्तं ते मच्छब्दाद् इव भाषितम्  ।  
इदानीम् असि मारीचः पूर्वम् अन्यो निशाचरः  ॥ रम्_३,४०।५ ॥  
आरुह्यताम् अयं शीघ्रं खगो रत्नविभूषितः  ।  
मया सह रथो युक्तः पिशाचवदनैः खरैः  ॥ रम्_३,४०।६ ॥  
ततो रावणमारीचौ विमानम् इव तं रथम्  ।  
आरुह्य ययतुः शीघ्रं तस्माद् आश्रममण्डलात्  ॥ रम्_३,४०।७ ॥  
तथैव तत्र पश्यन्तौ पत्तनानि वनानि च  ।  
गिरींश् च सरितः सर्वा राष्ट्राणि नगराणि च  ॥ रम्_३,४०।८ ॥  
समेत्य दण्डकारण्यं राघवस्याश्रमं ततः  ।  
ददर्श सहमरीचो रावणो राक्षसाधिपः  ॥ रम्_३,४०।९ ॥  
अवतीर्य रथात् तस्मात् ततः काञ्चनभूषणात्  ।  
हस्ते गृहीत्वा मारीचं रावणो वाक्यम् अब्रवीत्  ॥ रम्_३,४०।१० ॥  
एतद् रामाश्रमपदं दृश्यते कदलीवृतम्  ।  
क्रियतां तत् सखे शीघ्रं यदर्थं वयम् आगताः  ॥ रम्_३,४०।११ ॥  
स रावणवचः श्रुत्वा मारीचो राक्षसस् तदा  ।  
मृगो भूत्वाश्रमद्वारि रामस्य विचचार ह  ॥ रम्_३,४०।१२ ॥  
मणिप्रवरशृङ्गाग्रः सितासितमुखाकृतिः  ।  
रक्तपद्मोत्पलमुख इन्द्रनीलोत्पलश्रवाः  ॥ रम्_३,४०।१३ ॥  
किञ्चिद् अभ्युन्नतग्रीव इन्द्रनीलनिभोदरः  ।  
मधूकनिभपार्श्वश् च कञ्जकिञ्जल्कसन्निभः  ॥ रम्_३,४०।१४ ॥  
वैडूर्यसङ्काशखुरस् तनुजङ्घः सुसंहतः  ।  
इन्द्रायुधसवर्णेन पुच्छेनोर्ध्वं विराजितः  ॥ रम्_३,४०।१५ ॥  
मनोहरस्निग्धवर्णो रत्नैर् नानाविधैर् वृतः  ।  
क्षणेन राक्षसो जातो मृगः परमशोभनः  ॥ रम्_३,४०।१६ ॥  
वनं प्रज्वलयन् रम्यं रामाश्रमपदं च तत्  ।  
मनोहरं दर्शनीयं रूपं कृत्वा स राक्षसः  ॥ रम्_३,४०।१७ ॥  
प्रलोभनार्थं वैदेह्या नानाधातुविचित्रितम्  ।  
विचरन् गच्छते सम्यक् शाद्वलानि समन्ततः  ॥ रम्_३,४०।१८ ॥  
रूप्यबिन्दुशतैश् चित्रो भूत्वा च प्रियदर्शनः  ।  
विटपीनां किसलयान् भङ्क्त्वादन् विचचार ह  ॥ रम्_३,४०।१९ ॥  
कदलीगृहकं गत्वा कर्णिकारान् इतस् ततः  ।  
समाश्रयन् मन्दगतिः सीतासन्दर्शनं तदा  ॥ रम्_३,४०।२० ॥  
राजीवचित्रपृष्ठः स विरराज महामृगः  ।  
रामाश्रमपदाभ्याशे विचचार यथासुखम्  ॥ रम्_३,४०।२१ ॥  
पुनर् गत्वा निवृत्तश् च विचचार मृगोत्तमः  ।  
गत्वा मुहूर्तं त्वरया पुनः प्रतिनिवर्तते  ॥ रम्_३,४०।२२ ॥  
विक्रीडंश् च पुनर् भूमौ पुनर् एव निषीदति  ।  
आश्रमद्वारम् आगम्य मृगयूथानि गच्छति  ॥ रम्_३,४०।२३ ॥  
मृगयूथैर् अनुगतः पुनर् एव निवर्तते  ।  
सीतादर्शनम् आकाङ्क्षन् राक्षसो मृगतां गतः  ॥ रम्_३,४०।२४ ॥  
परिभ्रमति चित्राणि मण्डलानि विनिष्पतन्  ।  
समुद्वीक्ष्य च सर्वे तं मृगा ये ऽन्ये वनेचराः  ॥ रम्_३,४०।२५ ॥  
उपगम्य समाघ्राय विद्रवन्ति दिशो दश  ।  
राक्षसः सो ऽपि तान् वन्यान् मृगान् मृगवधे रतः  ॥ रम्_३,४०।२६ ॥  
प्रच्छादनार्थं भावस्य न भक्षयति संस्पृशन्  ।  
तस्मिन्न् एव ततः काले वैदेही शुभलोचना  ॥ रम्_३,४०।२७ ॥  
कुसुमापचये व्यग्रा पादपान् अत्यवर्तत  ।  
कर्णिकारान् अशोकांश् च चूतांश् च मदिरेक्षणा  ॥ रम्_३,४०।२८ ॥  
कुसुमान्य् अपचिन्वन्ती चचार रुचिरानना  ।  
अनर्हारण्यवासस्य सा तं रत्नमयं मृगम्  ।  
मुक्तामणिविचित्राङ्गं ददर्श परमाङ्गना  ॥ रम्_३,४०।२९ ॥  
तं वै रुचिरदन्तौष्ठं रूप्यधातुतनूरुहम्  ।  
विस्मयोत्फुल्लनयना सस्नेहं समुदैक्षत  ॥ रम्_३,४०।३० ॥  
स च तां रामदयितां पश्यन् मायामयो मृगः  ।  
विचचार ततस् तत्र दीपयन्न् इव तद् वनम्  ॥ रम्_३,४०।३१ ॥  
अदृष्टपूर्वं दृष्ट्वा तं नानारत्नमयं मृगम्  ।  
विस्मयं परमं सीता जगाम जनकात्मजा  ॥ रम्_३,४०।३२ ॥  
  
  
सा तं सम्प्रेक्ष्य सुश्रोणी कुसुमानि विचिन्वती  ।  
हेमराजतवर्णाभ्यां पार्श्वाभ्याम् उपशोभितम्  ॥ रम्_३,४१।१ ॥  
प्रहृष्टा चानवद्याङ्गी मृष्टहाटकवर्णिनी  ।  
भर्तारम् अपि चाक्रन्दल् लक्ष्मणं चैव सायुधम्  ॥ रम्_३,४१।२ ॥  
तयाहूतौ नरव्याघ्रौ वैदेह्या रामलक्ष्मणौ  ।  
वीक्षमाणौ तु तं देशं तदा ददृशतुर् मृगम्  ॥ रम्_३,४१।३ ॥  
शङ्कमानस् तु तं दृष्ट्वा लक्ष्मणो रामम् अब्रवीत्  ।  
तम् एवैनम् अहं मन्ये मारीचं राक्षसं मृगम्  ॥ रम्_३,४१।४ ॥  
चरन्तो मृगयां हृष्टा पापेनोपाधिना वने  ।  
अनेन निहता राम राजानः कामरूपिणा  ॥ रम्_३,४१।५ ॥  
अस्य मायाविदो माया- मृगरूपम् इदं कृतम्  ।  
भानुमत्पुरुषव्याघ्र गन्धर्वपुरसन्निभम्  ॥ रम्_३,४१।६ ॥  
मृगो ह्य् एवंविधो रत्न- विचित्रो नास्ति राघव  ।  
जगत्यां जगतीनाथ मायैषा हि न संशयः  ॥ रम्_३,४१।७ ॥  
एवं ब्रुवाणं काकुत्स्थं प्रतिवार्य शुचिस्मिता  ।  
उवाच सीता संहृष्टा छद्मना हृतचेतना  ॥ रम्_३,४१।८ ॥  
आर्यपुत्राभिरामो ऽसौ मृगो हरति मे मनः  ।  
आनयैनं महाबाहो क्रीडार्थं नो भविष्यति  ॥ रम्_३,४१।९ ॥  
इहाश्रमपदे ऽस्माकं बहवः पुण्यदर्शनाः  ।  
मृगाश् चरन्ति सहिताश् चमराः सृमरास् तथा  ॥ रम्_३,४१।१० ॥  
ऋक्षाः पृषतसङ्घाश् च वानराः किन्नरास् तथा  ।  
विचरन्ति महाबाहो रूपश्रेष्ठा महाबलाः  ॥ रम्_३,४१।११ ॥  
न चास्य सदृशो राजन् दृष्टपूर्वो मृगः पुरा  ।  
तेजसा क्षमया दीप्त्या यथायं मृगसत्तमः  ॥ रम्_३,४१।१२ ॥  
नानावर्णविचित्राङ्गो रत्नबिन्दुसमाचितः  ।  
द्योतयन् वनम् अव्यग्रं शोभते शशिसन्निभः  ॥ रम्_३,४१।१३ ॥  
अहो रूपम् अहो लक्ष्मीः स्वरसम्पच् च शोभना  ।  
मृगो ऽद्भुतो विचित्रो ऽसौ हृदयं हरतीव मे  ॥ रम्_३,४१।१४ ॥  
यदि ग्रहणम् अभ्येति जीवन्न् एव मृगस् तव  ।  
आश्चर्यभूतं भवति विस्मयं जनयिष्यति  ॥ रम्_३,४१।१५ ॥  
समाप्तवनवासानां राज्यस्थानां च नः पुनः  ।  
अन्तःपुरविभूषार्थो मृग एष भविष्यति  ॥ रम्_३,४१।१६ ॥  
भरतस्यार्यपुत्रस्य श्वश्रूणां मम च प्रभो  ।  
मृगरूपम् इदं दिव्यं विस्मयं जनयिष्यति  ॥ रम्_३,४१।१७ ॥  
जीवन् न यदि ते ऽभ्येति ग्रहणं मृगसत्तमः  ।  
अजिनं नरशार्दूल रुचिरं मे भविष्यति  ॥ रम्_३,४१।१८ ॥  
निहतस्यास्य सत्त्वस्य जाम्बूनदमयत्वचि  ।  
शष्पबृस्यां विनीतायाम् इच्छाम्य् अहम् उपासितुम्  ॥ रम्_३,४१।१९ ॥  
कामवृत्तम् इदं रौद्रं स्त्रीणाम् असदृशं मतम्  ।  
वपुषा त्व् अस्य सत्त्वस्य विस्मयो जनितो मम  ॥ रम्_३,४१।२० ॥  
तेन काञ्चनरोम्ना तु मणिप्रवरशृङ्गिणा  ।  
तरुणादित्यवर्णेन नक्षत्रपथवर्चसा  ।  
बभूव राघवस्यापि मनो विस्मयम् आगतम्  ॥ रम्_३,४१।२१ ॥  
एवं सीतावचः श्रुत्वा दृष्ट्वा च मृगम् अद्भुतम्  ।  
उवाच राघवो हृष्टो भ्रातरं लक्ष्मणं वचः  ॥ रम्_३,४१।२२ ॥  
पश्य लक्ष्मण वैदेह्याः स्पृहां मृगगताम् इमाम्  ।  
रूपश्रेष्ठतया ह्य् एष मृगो ऽद्य न भविष्यति  ॥ रम्_३,४१।२३ ॥  
न वने नन्दनोद्देशे न चैत्ररथसंश्रये  ।  
कुतः पृथिव्यां सौमित्रे यो ऽस्य कश्चित् समो मृगः  ॥ रम्_३,४१।२४ ॥  
प्रतिलोमानुलोमाश् च रुचिरा रोमराजयः  ।  
शोभन्ते मृगम् आश्रित्य चित्राः कनकबिन्दुभिः  ॥ रम्_३,४१।२५ ॥  
पश्यास्य जृम्भमाणस्य दीप्ताम् अग्निशिखोपमाम्  ।  
जिह्वां मुखान् निःसरन्तीं मेघाद् इव शतह्रदाम्  ॥ रम्_३,४१।२६ ॥  
मसारगल्वर्कमुखः शङ्खमुक्तानिभोदरः  ।  
कस्य नामाभिरूपो ऽसौ न मनो लोभयेन् मृगः  ॥ रम्_३,४१।२७ ॥  
कस्य रूपम् इदं दृष्ट्वा जाम्बूनदमयप्रभम्  ।  
नानारत्नमयं दिव्यं न मनो विस्मयं व्रजेत्  ॥ रम्_३,४१।२८ ॥  
मांसहेतोर् अपि मृगान् विहारार्थं च धन्विनः  ।  
घ्नन्ति लक्ष्मण राजानो मृगयायां महावने  ॥ रम्_३,४१।२९ ॥  
धनानि व्यवसायेन विचीयन्ते महावने  ।  
धातवो विविधाश् चापि मणिरत्नसुवर्णिनः  ॥ रम्_३,४१।३० ॥  
तत् सारम् अखिलं नॄणां धनं निचयवर्धनम्  ।  
मनसा चिन्तितं सर्वं यथा शुक्रस्य लक्ष्मण  ॥ रम्_३,४१।३१ ॥  
अर्थी येनार्थकृत्येन संव्रजत्य् अविचारयन्  ।  
तम् अर्थम् अर्थशास्त्रज्ञः प्राहुर् अर्थ्याश् च लक्ष्मण  ॥ रम्_३,४१।३२ ॥  
एतस्य मृगरत्नस्य परार्ध्ये काञ्चनत्वचि  ।  
उपवेक्ष्यति वैदेही मया सह सुमध्यमा  ॥ रम्_३,४१।३३ ॥  
न कादली न प्रियकी न प्रवेणी न चाविकी  ।  
भवेद् एतस्य सदृशी स्पर्शनेनेति मे मतिः  ॥ रम्_३,४१।३४ ॥  
एष चैव मृगः श्रीमान् यश् च दिव्यो नभश्चरः  ।  
उभाव् एतौ मृगौ दिव्यौ तारामृगमहीमृगौ  ॥ रम्_३,४१।३५ ॥  
यदि वायं तथा यन् मां भवेद् वदसि लक्ष्मण  ।  
मायैषा राक्षसस्येति कर्तव्यो ऽस्य वधो मया  ॥ रम्_३,४१।३६ ॥  
एतेन हि नृशंसेन मारीचेनाकृतात्मना  ।  
वने विचरता पूर्वं हिंसिता मुनिपुङ्गवाः  ॥ रम्_३,४१।३७ ॥  
उत्थाय बहवो येन मृगयायां जनाधिपाः  ।  
निहताः परमेष्वासास् तस्माद् वध्यस् त्व् अयं मृगः  ॥ रम्_३,४१।३८ ॥  
पुरस्ताद् इह वातापिः परिभूय तपस्विनः  ।  
उदरस्थो द्विजान् हन्ति स्वगर्भो ऽश्वतरीम् इव  ॥ रम्_३,४१।३९ ॥  
स कदाचिच् चिराल् लोके आससाद महामुनिम्  ।  
अगस्त्यं तेजसा युक्तं भक्ष्यस् तस्य बभूव ह  ॥ रम्_३,४१।४० ॥  
समुत्थाने च तद्रूपं कर्तुकामं समीक्ष्य तम्  ।  
उत्स्मयित्वा तु भगवान् वातापिम् इदम् अब्रवीत्  ॥ रम्_३,४१।४१ ॥  
त्वयाविगण्य वातापे परिभूताश् च तेजसा  ।  
जीवलोके द्विजश्रेष्ठास् तस्माद् असि जरां गतः  ॥ रम्_३,४१।४२ ॥  
एवं तन् न भवेद् रक्षो वातापिर् इव लक्ष्मण  ।  
मद्विधं यो ऽतिमन्येत धर्मनित्यं जितेन्द्रियम्  ॥ रम्_३,४१।४३ ॥  
भवेद्धतो ऽयं वातापिर् अगस्त्येनेव मां गतिः  ।  
इह त्वं भव सन्नद्धो यन्त्रितो रक्ष मैथिलीम्  ॥ रम्_३,४१।४४ ॥  
अस्याम् आयत्तम् अस्माकं यत् कृत्यं रघुनन्दन  ।  
अहम् एनं वधिष्यामि ग्रहीष्याम्य् अथवा मृगम्  ॥ रम्_३,४१।४५ ॥  
यावद् गच्छामि सौमित्रे मृगम् आनयितुं द्रुतम्  ।  
पश्य लक्ष्मण वैदेहीं मृगत्वचि गतस्पृहाम्  ॥ रम्_३,४१।४६ ॥  
त्वचा प्रधानया ह्य् एष मृगो ऽद्य न भविष्यति  ।  
अप्रमत्तेन ते भाव्यम् आश्रमस्थेन सीतया  ॥ रम्_३,४१।४७ ॥  
यावत् पृषतम् एकेन सायकेन निहन्म्य् अहम्  ।  
हत्वैतच् चर्म आदाय शीघ्रम् एष्यामि लक्ष्मण  ॥ रम्_३,४१।४८ ॥  
प्रदक्षिणेनातिबलेन पक्षिणा जटायुषा बुद्धिमता च लक्ष्मण  ।  
भवाप्रमत्तः प्रतिगृह्य मैथिलीं प्रतिक्षणं सर्वत एव शङ्कितः  ॥ रम्_३,४१।४९ ॥  
  
  
तथा तु तं समादिश्य भ्रातरं रघुनन्दनः  ।  
बबन्धासिं महातेजा जाम्बूनदमयत्सरुम्  ॥ रम्_३,४२।१ ॥  
ततस् त्र्यवनतं चापम् आदायात्मविभूषणम्  ।  
आबध्य च कलापौ द्वौ जगामोदग्रविक्रमः  ॥ रम्_३,४२।२ ॥  
तं वञ्चयानो राजेन्द्रम् आपतन्तं निरीक्ष्य वै  ।  
बभूवान्तर्हितस् त्रासात् पुनः सन्दर्शने ऽभवत्  ॥ रम्_३,४२।३ ॥  
बद्धासिर् धनुर् आदाय प्रदुद्राव यतो मृगः  ।  
तं स पश्यति रूपेण द्योतमानम् इवाग्रतः  ॥ रम्_३,४२।४ ॥  
अवेक्ष्यावेक्ष्य धावन्तं धनुष्पाणिर् महावने  ।  
अतिवृत्तम् इषोः पाताल् लोभयानं कदाचन  ॥ रम्_३,४२।५ ॥  
शङ्कितं तु समुद्भ्रान्तम् उत्पतन्तम् इवाम्बरे  ।  
दश्यमानम् अदृश्यं च नवोद्देशेषु केषुचित्  ॥ रम्_३,४२।६ ॥  
छिन्नाभ्रैर् इव संवीतं शारदं चन्द्रमण्डलम्  ।  
मुहूर्ताद् एव ददृशे मुहुर् दूरात् प्रकाशते  ॥ रम्_३,४२।७ ॥  
दर्शनादर्शनेनैव सो ऽपाकर्षत राघवम्  ।  
आसीत् क्रुद्धस् तु काकुत्स्थो विवशस् तेन मोहितः  ॥ रम्_३,४२।८ ॥  
अथावतस्थे सुश्रान्तश् छायाम् आश्रित्य शाद्वले  ।  
मृगैः परिवृतो वन्यैर् अदूरात् प्रत्यदृश्यत  ॥ रम्_३,४२।९ ॥  
दृष्ट्वा रामो महातेजास् तं हन्तुं कृतनिश्चयः  ।  
सन्धाय सुदृढे चापे विकृष्य बलवद् बली  ॥ रम्_३,४२।१० ॥  
तम् एव मृगम् उद्दिश्य ज्वलन्तम् इव पन्नगम्  ।  
मुमोच ज्वलितं दीप्तम् अस्त्रब्रह्मविनिर्मितम्  ॥ रम्_३,४२।११ ॥  
स भृशं मृगरूपस्य विनिर्भिद्य शरोत्तमः  ।  
मारीचस्यैव हृदयं विभेदाशनिसन्निभः  ॥ रम्_३,४२।१२ ॥  
तालमात्रम् अथोत्पत्य न्यपतत् स शरातुरः  ।  
व्यनदद् भैरवं नादं धरण्याम् अल्पजीवितः  ।  
म्रियमाणस् तु मारीचो जहौ तां कृत्रिमां तनुम्  ॥ रम्_३,४२।१३ ॥  
सम्प्राप्तकालम् आज्ञाय चकार च ततः स्वरम्  ।  
सदृशं राघवस्यैव हा सीते लक्ष्मणेति च  ॥ रम्_३,४२।१४ ॥  
तेन मर्मणि निर्विद्धः शरेणानुपमेन हि  ।  
मृगरूपं तु तत् त्यक्त्वा राक्षसं रूपम् आत्मनः  ।  
चक्रे स सुमहाकायो मारीचो जीवितं त्यजन्  ॥ रम्_३,४२।१५ ॥  
ततो विचित्रकेयूरः सर्वाभरणभूषितः  ।  
हेममाली महादंष्ट्रो राक्षसो ऽभूच् छराहतः  ॥ रम्_३,४२।१६ ॥  
तं दृष्ट्वा पतितं भूमौ राक्षसं घोरदर्शनम्  ।  
जगाम मनसा सीतां लक्ष्मणस्य वचः स्मरन्  ॥ रम्_३,४२।१७ ॥  
हा सीते लक्ष्मणेत्य् एवम् आक्रुश्य तु महास्वरम्  ।  
ममार राक्षसः सो ऽयं श्रुत्वा सीता कथं भवेत्  ॥ रम्_३,४२।१८ ॥  
लक्ष्मणश् च महाबाहुः काम् अवस्थां गमिष्यति  ।  
इति सञ्चिन्त्य धर्मात्मा रामो हृष्टतनूरुहः  ॥ रम्_३,४२।१९ ॥  
तत्र रामं भयं तीव्रम् आविवेश विषादजम्  ।  
राक्षसं मृगरूपं तं हत्वा श्रुत्वा च तत्स्वरम्  ॥ रम्_३,४२।२० ॥  
निहत्य पृषतं चान्यं मांसम् आदाय राघवः  ।  
त्वरमाणो जनस्थानं ससाराभिमुखस् तदा  ॥ रम्_३,४२।२१ ॥  
  
  
आर्तस्वरं तु तं भर्तुर् विज्ञाय सदृशं वने  ।  
उवाच लक्ष्मणं सीता गच्छ जानीहि राघवम्  ॥ रम्_३,४३।१ ॥  
न हि मे जीवितं स्थाने हृदयं वावतिष्ठते  ।  
क्रोशतः परमार्तस्य श्रुतः शब्दो मया भृशम्  ॥ रम्_३,४३।२ ॥  
आक्रन्दमानं तु वने भ्रातरं त्रातुम् अर्हसि  ।  
तं क्षिप्रम् अभिधाव त्वं भ्रातरं शरणैषिणम्  ॥ रम्_३,४३।३ ॥  
रक्षसां वशम् आपन्नं सिंहानाम् इव गोवृषम्  ।  
न जगाम तथोक्तस् तु भ्रातुर् आज्ञाय शासनम्  ॥ रम्_३,४३।४ ॥  
तम् उवाच ततस् तत्र कुपिता जनकात्मजा  ।  
सौमित्रे मित्ररूपेण भ्रातुस् त्वम् असि शत्रुवत्  ॥ रम्_३,४३।५ ॥  
यस् त्वम् अस्याम् अवस्थायां भ्रातरं नाभिपद्यसे  ।  
इच्छसि त्वं विनश्यन्तं रामं लक्ष्मण मत्कृते  ॥ रम्_३,४३।६ ॥  
व्यसनं ते प्रियं मन्ये स्नेहो भ्रातरि नास्ति ते  ।  
तेन तिष्ठसि विश्रब्धस् तम् अपश्यन् महाद्युतिम्  ॥ रम्_३,४३।७ ॥  
किं हि संशयम् आपन्ने तस्मिन्न् इह मया भवेत्  ।  
कर्तव्यम् इह तिष्ठन्त्या यत् प्रधानस् त्वम् आगतः  ॥ रम्_३,४३।८ ॥  
इति ब्रुवाणां वैदेहीं बाष्पशोकपरिप्लुताम्  ।  
अब्रवील् लक्ष्मणस् त्रस्तां सीतां मृगवधूम् इव  ॥ रम्_३,४३।९ ॥  
देवि देवमनुष्येषु गन्धर्वेषु पतत्रिषु  ।  
राक्षसेषु पिशाचेषु किन्नरेषु मृगेषु च  ॥ रम्_३,४३।१० ॥  
दानवेषु च घोरेषु न स विद्येत शोभने  ।  
यो रामं प्रतियुध्येत समरे वासवोपमम्  ॥ रम्_३,४३।११ ॥  
अवध्यः समरे रामो नैवं त्वं वक्तुम् अर्हसि  ।  
न त्वाम् अस्मिन् वने हातुम् उत्सहे राघवं विना  ॥ रम्_३,४३।१२ ॥  
अनिवार्यं बलं तस्य बलैर् बलवताम् अपि  ।  
त्रिभिर् लोकैः समुद्युक्तैः सेश्वरैः सामरैर् अपि  ॥ रम्_३,४३।१३ ॥  
हृदयं निर्वृतं ते ऽस्तु सन्तापस् त्यज्यताम् अयम्  ।  
आगमिष्यति ते भर्ता शीघ्रं हत्वा मृगोत्तमम्  ॥ रम्_३,४३।१४ ॥  
न स तस्य स्वरो व्यक्तं न कश्चिद् अपि दैवतः  ।  
गन्धर्वनगरप्रख्या माया सा तस्य रक्षसः  ॥ रम्_३,४३।१५ ॥  
न्यासभूतासि वैदेहि न्यस्ता मयि महात्मना  ।  
रामेण त्वं वरारोहे न त्वां त्यक्तुम् इहोत्सहे  ॥ रम्_३,४३।१६ ॥  
कृतवैराश् च कल्याणि वयम् एतैर् निशाचरैः  ।  
खरस्य निधने देवि जनस्थानवधं प्रति  ॥ रम्_३,४३।१७ ॥  
राक्षसा विधिना वाचो विसृजन्ति महावने  ।  
हिंसाविहारा वैदेहि न चिन्तयितुम् अर्हसि  ॥ रम्_३,४३।१८ ॥  
लक्ष्मणेनैवम् उक्ता तु क्रुद्धा संरक्तलोचना  ।  
अब्रवीत् परुषं वाक्यं लक्ष्मणं सत्यवादिनम्  ॥ रम्_३,४३।१९ ॥  
अनार्य करुणारम्भ नृशंस कुलपांसन  ।  
अहं तव प्रियं मन्ये तेनैतानि प्रभाषसे  ॥ रम्_३,४३।२० ॥  
नैतच् चित्रं सपत्नेषु पापं लक्ष्मण यद् भवेत्  ।  
त्वद्विधेषु नृशंसेषु नित्यं प्रच्छन्नचारिषु  ॥ रम्_३,४३।२१ ॥  
सुदुष्टस् त्वं वने रामम् एकम् एको ऽनुगच्छसि  ।  
मम हेतोः प्रतिच्छन्नः प्रयुक्तो भरतेन वा  ॥ रम्_३,४३।२२ ॥  
कथम् इन्दीवरश्यामं रामं पद्मनिभेक्षणम्  ।  
उपसंश्रित्य भर्तारं कामयेयं पृथग् जनम्  ॥ रम्_३,४३।२३ ॥  
समक्षं तव सौमित्रे प्राणांस् त्यक्ष्ये न संशयः  ।  
रामं विना क्षणम् अपि न हि जीवामि भूतले  ॥ रम्_३,४३।२४ ॥  
इत्य् उक्तः परुषं वाक्यं सीतया रोमहर्षणम्  ।  
अब्रवील् लक्ष्मणः सीतां प्राञ्जलिर् विजितेन्द्रियः  ॥ रम्_३,४३।२५ ॥  
उत्तरं नोत्सहे वक्तुं दैवतं भवती मम  ।  
वाक्यम् अप्रतिरूपं तु न चित्रं स्त्रीषु मैथिलि  ॥ रम्_३,४३।२६ ॥  
स्वभावस् त्व् एष नारीणाम् एषु लोकेषु दृश्यते  ।  
विमुक्तधर्माश् चपलास् तीक्ष्णा भेदकराः स्त्रियः  ॥ रम्_३,४३।२७ ॥  
उपशृण्वन्तु मे सर्वे साक्षिभूता वनेचराः  ।  
न्यायवादी यथा वाक्यम् उक्तो ऽहं परुषं त्वया  ॥ रम्_३,४३।२८ ॥  
धिक् त्वाम् अद्य प्रणश्य त्वं यन् माम् एवं विशङ्कसे  ।  
स्त्रीत्वाद् दुष्टस्वभावेन गुरुवाक्ये व्यवस्थितम्  ॥ रम्_३,४३।२९ ॥  
गमिष्ये यत्र काकुत्स्थः स्वस्ति ते ऽस्तु वरानने  ।  
रक्षन्तु त्वां विशालाक्षि समग्रा वनदेवताः  ॥ रम्_३,४३।३० ॥  
निमित्तानि हि घोराणि यानि प्रादुर्भवन्ति मे  ।  
अपि त्वां सह रामेण पश्येयं पुनर् आगतः  ॥ रम्_३,४३।३१ ॥  
लक्ष्मणेनैवम् उक्ता तु रुदती जनकात्मजा  ।  
प्रत्युवाच ततो वाक्यं तीव्रं बाष्पपरिप्लुता  ॥ रम्_३,४३।३२ ॥  
गोदावरीं प्रवेक्ष्यामि विना रामेण लक्ष्मण  ।  
आबन्धिष्ये ऽथवा त्यक्ष्ये विषमे देहम् आत्मनः  ॥ रम्_३,४३।३३ ॥  
पिबामि वा विषं तीक्ष्णं प्रवेक्ष्यामि हुताशनम्  ।  
न त्व् अहं राघवाद् अन्यं पदापि पुरुषं स्पृशे  ॥ रम्_३,४३।३४ ॥  
इति लक्ष्मणम् आक्रुश्य सीता दुःखसमन्विता  ।  
पाणिभ्यां रुदती दुःखाद् उदरं प्रजघान ह  ॥ रम्_३,४३।३५ ॥  
ताम् आर्तरूपां विमना रुदन्तीं सौमित्रिर् आलोक्य विशालनेत्राम्  ।  
आश्वासयामास न चैव भर्तुस् तं भ्रातरं किञ्चिद् उवाच सीता  ॥ रम्_३,४३।३६ ॥  
ततस् तु सीताम् अभिवाद्य लक्ष्मणः कृताञ्जलिः किञ्चिद् अभिप्रणम्य  ।  
अवेक्षमाणो बहुशश् च मैथिलीं जगाम रामस्य समीपम् आत्मवान्  ॥ रम्_३,४३।३७ ॥  
  
  
तया परुषम् उक्तस् तु कुपितो राघवानुजः  ।  
स विकाङ्क्षन् भृशं रामं प्रतस्थे नचिराद् इव  ॥ रम्_३,४४।१ ॥  
तदासाद्य दशग्रीवः क्षिप्रम् अन्तरम् आस्थितः  ।  
अभिचक्राम वैदेहीं परिव्राजकरूपधृक्  ॥ रम्_३,४४।२ ॥  
श्लक्ष्णकाषायसंवीतः शिखी छत्त्री उपानही  ।  
वामे चांसे ऽवसज्याथ शुभे यष्टिकमण्डलू  ।  
परिव्राजकरूपेण वैदेहीं समुपागमत्  ॥ रम्_३,४४।३ ॥  
ताम् आससादातिबलो भ्रातृभ्यां रहितां वने  ।  
रहितां सूर्यचन्द्राभ्यां सन्ध्याम् इव महत्तमः  ॥ रम्_३,४४।४ ॥  
ताम् अपश्यत् ततो बालां राजपुत्रीं यशस्विनीम्  ।  
रोहिणीं शशिना हीनां ग्रहवद् भृशदारुणः  ॥ रम्_३,४४।५ ॥  
तम् उग्रं पापकर्माणं जनस्थानरुहा द्रुमाः  ।  
समीक्ष्य न प्रकम्पन्ते न प्रवाति च मारुतः  ॥ रम्_३,४४।६ ॥  
शीघ्रस्रोताश् च तं दृष्ट्वा वीक्षन्तं रक्तलोचनम्  ।  
स्तिमितं गन्तुम् आरेभे भयाद् गोदावरी नदी  ॥ रम्_३,४४।७ ॥  
रामस्य त्व् अन्तरं प्रेप्सुर् दशग्रीवस् तदन्तरे  ।  
उपतस्थे च वैदेहीं भिक्षुरूपेण रावणः  ॥ रम्_३,४४।८ ॥  
अभव्यो भव्यरूपेण भर्तारम् अनुशोचतीम्  ।  
अभ्यवर्तत वैदेहीं चित्राम् इव शनैश्चरः  ॥ रम्_३,४४।९ ॥  
स पापो भव्यरूपेण तृणैः कूप इवावृतः  ।  
अतिष्ठत् प्रेक्ष्य वैदेहीं रामपत्नीं यशस्विनीम्  ॥ रम्_३,४४।१० ॥  
शुभां रुचिरदन्तौष्ठीं पूर्णचन्द्रनिभाननाम्  ।  
आसीनां पर्णशालायां बाष्पशोकाभिपीडिताम्  ॥ रम्_३,४४।११ ॥  
स तां पद्मपलाशाक्षीं पीतकौशेयवासिनीम्  ।  
अभ्यगच्छत वैदेहीं दुष्टचेता निशाचरः  ॥ रम्_३,४४।१२ ॥  
स मन्मथशराविष्टो ब्रह्मघोषम् उदीरयन्  ।  
अब्रवीत् प्रश्रितं वाक्यं रहिते राक्षसाधिपः  ॥ रम्_३,४४।१३ ॥  
ताम् उत्तमां त्रिलोकानां पद्महीनाम् इव श्रियम्  ।  
विभ्राजमानां वपुषा रावणः प्रशशंस ह  ॥ रम्_३,४४।१४ ॥  
का त्वं काञ्चनवर्णाभे पीतकौशेयवासिनि  ।  
कमलानां शुभां मालां पद्मिनीव च बिभ्रती  ॥ रम्_३,४४।१५ ॥  
ह्रीः श्रीः कीर्तिः शुभा लक्ष्मीर् अप्सरा वा शुभानने  ।  
भूतिर् वा त्वं वरारोहे रतिर् वा स्वैरचारिणी  ॥ रम्_३,४४।१६ ॥  
समाः शिखरिणः स्निग्धाः पाण्डुरा दशनास् तव  ।  
विशाले विमले नेत्रे रक्तान्ते कृष्णतारके  ॥ रम्_३,४४।१७ ॥  
विशालं जघनं पीनम् ऊरू करिकरोपमौ  ।  
एताव् उपचितौ वृत्तौ सहितौ सम्प्रगल्भितौ  ॥ रम्_३,४४।१८ ॥  
पीनोन्नतमुखौ कान्तौ स्निग्धतालफलोपमौ  ।  
मणिप्रवेकाभरणौ रुचिरौ ते पयोधरौ  ॥ रम्_३,४४।१९ ॥  
चारुस्मिते चारुदति चारुनेत्रे विलासिनि  ।  
मनो हरसि मे रामे नदीकूलम् इवाम्भसा  ॥ रम्_३,४४।२० ॥  
करान्तमितमध्यासि सुकेशी संहतस्तनी  ।  
नैव देवी न गन्धर्वी न यक्षी न च किन्नरी  ॥ रम्_३,४४।२१ ॥  
नैवंरूपा मया नारी दृष्टपूर्वा महीतले  ।  
इह वासश् च कान्तारे चित्तम् उन्मादयन्ति मे  ॥ रम्_३,४४।२२ ॥  
सा प्रतिक्राम भद्रं ते न त्वं वस्तुम् इहार्हसि  ।  
राक्षसानाम् अयं वासो घोराणां कामरूपिणाम्  ॥ रम्_३,४४।२३ ॥  
प्रासादाग्र्याणि रम्याणि नगरोपवनानि च  ।  
सम्पन्नानि सुगन्धीनि युक्तान्य् आचरितुं त्वया  ॥ रम्_३,४४।२४ ॥  
वरं माल्यं वरं पानं वरं वस्त्रं च शोभने  ।  
भर्तारं च वरं मन्ये त्वद्युक्तम् असितेक्षणे  ॥ रम्_३,४४।२५ ॥  
का त्वं भवसि रुद्राणां मरुतां वा शुचिस्मिते  ।  
वसूनां वा वरारोहे देवता प्रतिभासि मे  ॥ रम्_३,४४।२६ ॥  
नेह गच्छन्ति गन्धर्वा न देवा न च किन्नराः  ।  
राक्षसानाम् अयं वासः कथं नु त्वम् इहागता  ॥ रम्_३,४४।२७ ॥  
इह शाखामृगाः सिंहा द्वीपिव्याघ्रमृगास् तथा  ।  
ऋक्षास् तरक्षवः कङ्काः कथं तेभ्यो न बिभ्यसि  ॥ रम्_३,४४।२८ ॥  
मदान्वितानां घोराणां कुञ्जराणां तरस्विनाम्  ।  
कथम् एका महारण्ये न बिभेषि वरानने  ॥ रम्_३,४४।२९ ॥  
कासि कस्य कुतश् च त्वं किन्निमित्तं च दण्डकान्  ।  
एका चरसि कल्याणि घोरान् राक्षससेवितान्  ॥ रम्_३,४४।३० ॥  
इति प्रशस्ता वैदेही रावणेन दुरात्मना  ।  
द्विजातिवेषेण हि तं दृष्ट्वा रावणम् आगतम्  ।  
सर्वैर् अतिथिसत्कारैः पूजयामास मैथिली  ॥ रम्_३,४४।३१ ॥  
उपानीयासनं पूर्वं पाद्येनाभिनिमन्त्र्य च  ।  
अब्रवीत् सिद्धम् इत्य् एव तदा तं सौम्यदर्शनम्  ॥ रम्_३,४४।३२ ॥  
द्विजातिवेषेण समीक्ष्य मैथिली तम् आगतं पात्रकुसुम्भधारिणम्  ।  
अशक्यम् उद्वेष्टुम् उपायदर्शनान् न्यमन्त्रयद् ब्राह्मणवद् यथागतम्  ॥ रम्_३,४४।३३ ॥  
इयं बृसी ब्राह्मण कामम् आस्यताम् इदं च पाद्यं प्रतिगृह्यताम् इति  ।  
इदं च सिद्धं वनजातम् उत्तमं त्वदर्थम् अव्यग्रम् इहोपभुज्यताम्  ॥ रम्_३,४४।३४ ॥  
निमन्त्र्यमाणः प्रतिपूर्णभाषिणीं नरेन्द्रपत्नीं प्रसमीक्ष्य मैथिलीम्  ।  
प्रहस्य तस्या हरणे धृतं मनः समर्पयामास वधाय रावणः  ॥ रम्_३,४४।३५ ॥  
ततः सुवेषं मृगयागतं पतिं प्रतीक्षमाणा सहलक्ष्मणं तदा  ।  
निरीक्षमाणा हरितं ददर्श तन् महद् वनं नैव तु रामलक्ष्मणौ  ॥ रम्_३,४४।३६ ॥  
  
  
रावणेन तु वैदेही तदा पृष्टा जिहीर्षुणा  ।  
परिव्राजकरूपेण शशंसात्मानम् आत्मना  ॥ रम्_३,४५।१ ॥  
ब्राह्मणश् चातिथिश् चैष अनुक्तो हि शपेत माम्  ।  
इति ध्यात्वा मुहूर्तं तु सीता वचनम् अब्रवीत्  ॥ रम्_३,४५।२ ॥  
दुहिता जनकस्याहं मैथिलस्य महात्मनः  ।  
सीता नाम्नास्मि भद्रं ते रामभार्या द्विजोत्तम  ॥ रम्_३,४५।३ ॥  
संवत्सरं चाध्युषिता राघवस्य निवेशने  ।  
भुञ्जाना मानुषान् भोगान् सर्वकामसमृद्धिनी  ॥ रम्_३,४५।४ ॥  
ततः संवत्सराद् ऊर्ध्वं सममन्यत मे पतिम्  ।  
अभिषेचयितुं रामं समेतो राजमन्त्रिभिः  ॥ रम्_३,४५।५ ॥  
तस्मिन् सम्भ्रियमाणे तु राघवस्याभिषेचने  ।  
कैकेयी नाम भर्तारं ममार्या याचते वरम्  ॥ रम्_३,४५।६ ॥  
प्रतिगृह्य तु कैकेयी श्वशुरं सुकृतेन मे  ।  
मम प्रव्राजनं भर्तुर् भरतस्याभिषेचनम्  ।  
द्वाव् अयाचत भर्तारं सत्यसन्धं नृपोत्तमम्  ॥ रम्_३,४५।७ ॥  
नाद्य भोक्ष्ये न च स्वप्स्ये न पास्ये ऽहं कदाचन  ।  
एष मे जीवितस्यान्तो रामो यद्य् अभिषिच्यते  ॥ रम्_३,४५।८ ॥  
इति ब्रुवाणां कैकेयीं श्वशुरो मे स मानदः  ।  
अयाचतार्थैर् अन्वर्थैर् न च याच्ञां चकार सा  ॥ रम्_३,४५।९ ॥  
मम भर्ता महातेजा वयसा पञ्चविंशकः  ।  
रामेति प्रथितो लोके गुणवान् सत्यवाक् शुचिः  ।  
विशालाक्षो महाबाहुः सर्वभूतहिते रतः  ॥ रम्_३,४५।१० ॥  
अभिषेकाय तु पितुः समीपं रामम् आगतम्  ।  
कैकेयी मम भर्तारम् इत्य् उवाच द्रुतं वचः  ॥ रम्_३,४५।११ ॥  
तव पित्रा समाज्ञप्तं ममेदं शृणु राघव  ।  
भरताय प्रदातव्यम् इदं राज्यम् अकण्टकम्  ॥ रम्_३,४५।१२ ॥  
त्वया तु खलु वस्तव्यं नव वर्षाणि पञ्च च  ।  
वने प्रव्रज काकुत्स्थ पितरं मोचयानृतात्  ॥ रम्_३,४५।१३ ॥  
तथेत्य् उवाच तां रामः कैकेयीम् अकुतोभयः  ।  
चकार तद्वचस् तस्या मम भर्ता दृढव्रतः  ॥ रम्_३,४५।१४ ॥  
दद्यान् न प्रतिगृह्णीयात् सत्यं ब्रूयान् न चानृतम्  ।  
एतद् ब्राह्मण रामस्य व्रतं ध्रुवम् अनुत्तमम्  ॥ रम्_३,४५।१५ ॥  
तस्य भ्राता तु वैमात्रो लक्ष्मणो नाम वीर्यवान्  ।  
रामस्य पुरुषव्याघ्रः सहायः समरे ऽरिहा  ॥ रम्_३,४५।१६ ॥  
स भ्राता लक्ष्मणो नाम धर्मचारी दृढव्रतः  ।  
अन्वगच्छद् धनुष्पाणिः प्रव्रजन्तं मया सह  ॥ रम्_३,४५।१७ ॥  
ते वयं प्रच्युता राज्यात् कैकेय्यास् तु कृते त्रयः  ।  
विचराम द्विजश्रेष्ठ वनं गम्भीरम् ओजसा  ॥ रम्_३,४५।१८ ॥  
समाश्वस मुहूर्तं तु शक्यं वस्तुम् इह त्वया  ।  
आगमिष्यति मे भर्ता वन्यम् आदाय पुष्कलम्  ॥ रम्_३,४५।१९ ॥  
स त्वं नाम च गोत्रं च कुलम् आचक्ष्व तत्त्वतः  ।  
एकश् च दण्डकारण्ये किमर्थं चरसि द्विज  ॥ रम्_३,४५।२० ॥  
एवं ब्रुवत्यां सीतायां रामपत्न्यां महाबलः  ।  
प्रत्युवाचोत्तरं तीव्रं रावणो राक्षसाधिपः  ॥ रम्_३,४५।२१ ॥  
येन वित्रासिता लोकाः सदेवासुरपन्नगाः  ।  
अहं स रावणो नाम सीते रक्षोगणेश्वरः  ॥ रम्_३,४५।२२ ॥  
त्वां तु काञ्चनवर्णाभां दृष्ट्वा कौशेयवासिनीम्  ।  
रतिं स्वकेषु दारेषु नाधिगच्छाम्य् अनिन्दिते  ॥ रम्_३,४५।२३ ॥  
बह्वीनाम् उत्तमस्त्रीणाम् आहृतानाम् इतस् ततः  ।  
सर्वासाम् एव भद्रं ते ममाग्रमहिषी भव  ॥ रम्_३,४५।२४ ॥  
लङ्का नाम समुद्रस्य मध्ये मम महापुरी  ।  
सागरेण परिक्षिप्ता निविष्टा गिरिमूर्धनि  ॥ रम्_३,४५।२५ ॥  
तत्र सीते मया सार्धं वनेषु विचरिष्यसि  ।  
न चास्यारण्यवासस्य स्पृहयिष्यसि भामिनि  ॥ रम्_३,४५।२६ ॥  
पञ्च दास्यः सहस्राणि सर्वाभरणभूषिताः  ।  
सीते परिचरिष्यन्ति भार्या भवसि मे यदि  ॥ रम्_३,४५।२७ ॥  
रावणेनैवम् उक्ता तु कुपिता जनकात्मजा  ।  
प्रत्युवाचानवद्याङ्गी तम् अनादृत्य राक्षसम्  ॥ रम्_३,४५।२८ ॥  
महागिरिम् इवाकम्प्यं महेन्द्रसदृशं पतिम्  ।  
महोदधिम् इवाक्षोभ्यम् अहं रामम् अनुव्रता  ॥ रम्_३,४५।२९ ॥  
महाबाहुं महोरस्कं सिंहविक्रान्तगामिनम्  ।  
नृसिंहं सिंहसङ्काशम् अहं रामम् अनुव्रता  ॥ रम्_३,४५।३० ॥  
पूर्णचन्द्राननं वीरं राजवत्सं जितेन्द्रियम्  ।  
पृथुकीर्तिं महाबाहुम् अहं रामम् अनुव्रता  ॥ रम्_३,४५।३१ ॥  
त्वं पुनर् जम्बुकः सिंहीं माम् इहेच्छसि दुर्लभाम्  ।  
नाहं शक्या त्वया स्प्रष्टुम् आदित्यस्य प्रभा यथा  ॥ रम्_३,४५।३२ ॥  
पादपान् काञ्चनान् नूनं बहून् पश्यसि मन्दभाक्  ।  
राघवस्य प्रियां भार्यां यस् त्वम् इच्छसि रावण  ॥ रम्_३,४५।३३ ॥  
क्षुधितस्य च सिंहस्य मृगशत्रोस् तरस्विनः  ।  
आशीविषस्य वदनाद् दंष्ट्राम् आदातुम् इच्छसि  ॥ रम्_३,४५।३४ ॥  
मन्दरं पर्वतश्रेष्ठं पाणिना हर्तुम् इच्छसि  ।  
कालकूटं विषं पीत्वा स्वस्तिमान् गन्तुम् इच्छसि  ॥ रम्_३,४५।३५ ॥  
अक्षिसूच्या प्रमृजसि जिह्वया लेक्षि च क्षुरम्  ।  
राघवस्य प्रियां भार्याम् अधिगन्तुं त्वम् इच्छसि  ॥ रम्_३,४५।३६ ॥  
अवसज्य शिलां कण्ठे समुद्रं तर्तुम् इच्छसि  ।  
सूर्याचन्द्रमसौ चोभौ प्राणिभ्यां हर्तुम् इच्छसि  ।  
यो रामस्य प्रियां भार्यां प्रधर्षयितुम् इच्छसि  ॥ रम्_३,४५।३७ ॥  
अग्निं प्रज्वलितं दृष्ट्वा वस्त्रेणाहर्तुम् इच्छसि  ।  
कल्याणवृत्तां रामस्य यो भार्यां हर्तुम् इच्छसि  ॥ रम्_३,४५।३८ ॥  
अयोमुखानां शूलानाम् अग्रे चरितुम् इच्छसि  ।  
रामस्य सदृशीं भार्यां यो ऽधिगन्तुं त्वम् इच्छसि  ॥ रम्_३,४५।३९ ॥  
यद् अन्तरं सिंहशृगालयोर् वने यद् अन्तरं स्यन्दनिकासमुद्रयोः  ।  
सुराग्र्यसौवीरकयोर् यद् अन्तरं तद् अन्तरं दाशरथेस् तवैव च  ॥ रम्_३,४५।४० ॥  
यद् अन्तरं काञ्चनसीसलोहयोर् यद् अन्तरं चन्दनवारिपङ्कयोः  ।  
यद् अन्तरं हस्तिबिडालयोर् वने तद् अन्तरं दाशरथेस् तवैव च  ॥ रम्_३,४५।४१ ॥  
यद् अन्तरं वायसवैनतेययोर् यद् अन्तरं मद्गुमयूरयोर् अपि  ।  
यद् अन्तरं सारसगृध्रयोर् वने तद् अन्तरं दाशरथेस् तवैव च  ॥ रम्_३,४५।४२ ॥  
तस्मिन् सहस्राक्षसमप्रभावे रामे स्थिते कार्मुकबाणपाणौ  ।  
हृतापि ते ऽहं न जरां गमिष्ये वज्रं यथा मक्षिकयावगीर्णम्  ॥ रम्_३,४५।४३ ॥  
इतीव तद् वाक्यम् अदुष्टभावा सुदृष्टम् उक्त्वा रजनीचरं तम्  ।  
गात्रप्रकम्पाद् व्यथिता बभूव वातोद्धता सा कदलीव तन्वी  ॥ रम्_३,४५।४४ ॥  
तां वेपमानाम् उपलक्ष्य सीतां स रावणो मृत्युसमप्रभावः  ।  
कुलं बलं नाम च कर्म चात्मनः समाचचक्षे भयकारणार्थम्  ॥ रम्_३,४५।४५ ॥  
  
  
एवं ब्रुवत्यां सीतायां संरब्धः परुषाक्षरम्  ।  
ललाटे भ्रुकुटीं कृत्वा रावणः प्रत्युवाच ह  ॥ रम्_३,४६।१ ॥  
भ्राता वैश्रवणस्याहं सापत्न्यो वरवर्णिनि  ।  
रावणो नाम भद्रं ते दशग्रीवः प्रतापवान्  ॥ रम्_३,४६।२ ॥  
यस्य देवाः सगन्धर्वाः पिशाचपतगोरगाः  ।  
विद्रवन्ति भयाद् भीता मृत्योर् इव सदा प्रजाः  ॥ रम्_३,४६।३ ॥  
येन वैश्रवणो भ्राता वैमात्रः कारणान्तरे  ।  
द्वन्द्वम् आसादितः क्रोधाद् रणे विक्रम्य निर्जितः  ॥ रम्_३,४६।४ ॥  
मद्भयार्तः परित्यज्य स्वम् अधिष्ठानम् ऋद्धिमत्  ।  
कैलासं पर्वतश्रेष्ठम् अध्यास्ते नरवाहनः  ॥ रम्_३,४६।५ ॥  
यस्य तत् पुष्पकं नाम विमानं कामगं शुभम्  ।  
वीर्याद् आवर्जितं भद्रे येन यामि विहायसम्  ॥ रम्_३,४६।६ ॥  
मम सञ्जातरोषस्य मुखं दृष्ट्वैव मैथिलि  ।  
विद्रवन्ति परित्रस्ताः सुराः शक्रपुरोगमाः  ॥ रम्_३,४६।७ ॥  
यत्र तिष्ठाम्य् अहं तत्र मारुतो वाति शङ्कितः  ।  
तीव्रांशुः शिशिरांशुश् च भयात् सम्पद्यते रविः  ॥ रम्_३,४६।८ ॥  
निष्कम्पपत्त्रास् तरवो नद्यश् च स्तिमितोदकाः  ।  
भवन्ति यत्र यत्राहं तिष्ठामि च चरामि च  ॥ रम्_३,४६।९ ॥  
मम पारे समुद्रस्य लङ्का नाम पुरी शुभा  ।  
सम्पूर्णा राक्षसैर् घोरैर् यथेन्द्रस्यामरावती  ॥ रम्_३,४६।१० ॥  
प्राकारेण परिक्षिप्ता पाण्डुरेण विराजिता  ।  
हेमकक्ष्या पुरी रम्या वैडूर्यमयतोरणा  ॥ रम्_३,४६।११ ॥  
हस्त्यश्वरथसम्बाधा तूर्यनादविनादिता  ।  
सर्वकामफलैर् वृक्षैः सङ्कुलोद्यानशोभिता  ॥ रम्_३,४६।१२ ॥  
तत्र त्वं वसती सीते राजपुत्रि मया सह  ।  
न स्मरिष्यसि नारीणां मानुषीणां मनस्विनि  ॥ रम्_३,४६।१३ ॥  
भुञ्जाना मानुषान् भोगान् दिव्यांश् च वरवर्णिनि  ।  
न स्मरिष्यसि रामस्य मानुषस्य गतायुषः  ॥ रम्_३,४६।१४ ॥  
स्थापयित्वा प्रियं पुत्रं राज्ञा दशरथेन यः  ।  
मन्दवीर्यः सुतो ज्येष्ठस् ततः प्रस्थापितो वनम्  ॥ रम्_३,४६।१५ ॥  
तेन किं भ्रष्टराज्येन रामेण गतचेतसा  ।  
करिष्यसि विशालाक्षि तापसेन तपस्विना  ॥ रम्_३,४६।१६ ॥  
सर्वराक्षसभर्तारं कामात् स्वयम् इहागतम्  ।  
न मन्मथशराविष्टं प्रत्याख्यातुं त्वम् अर्हसि  ॥ रम्_३,४६।१७ ॥  
प्रत्याख्याय हि मां भीरु- परितापं गमिष्यसि  ।  
चरणेनाभिहत्येव पुरूरवसम् उर्वशी  ॥ रम्_३,४६।१८ ॥  
एवम् उक्ता तु वैदेही क्रुद्धा संरक्तलोचना  ।  
अब्रवीत् परुषं वाक्यं रहिते राक्षसाधिपम्  ॥ रम्_३,४६।१९ ॥  
कथं वैश्रवणं देवं सर्वभूतनमस्कृतम्  ।  
भ्रातरं व्यपदिश्य त्वम् अशुभं कर्तुम् इच्छसि  ॥ रम्_३,४६।२० ॥  
अवश्यं विनशिष्यन्ति सर्वे रावण राक्षसाः  ।  
येषां त्वं कर्कशो राजा दुर्बुद्धिर् अजितेन्द्रियः  ॥ रम्_३,४६।२१ ॥  
अपहृत्य शचीं भार्यां शक्यम् इन्द्रस्य जीवितुम्  ।  
न तु रामस्य भार्यां माम् अपनीयास्ति जीवितम्  ॥ रम्_३,४६।२२ ॥  
जीवेच् चिरं वज्रधरस्य हस्ताच् छचीं प्रधृष्याप्रतिरूपरूपाम्  ।  
न मादृशीं राक्षस धर्षयित्वा पीतामृतस्यापि तवास्ति मोक्षः  ॥ रम्_३,४६।२३ ॥  
  
  
सीताया वचनं श्रुत्वा दशग्रीवः प्रतापवान्  ।  
हस्ते हस्तं समाहत्य चकार सुमहद् वपुः  ॥ रम्_३,४७।१ ॥  
स मैथिलीं पुनर् वाक्यं बभाषे च ततो भृशम्  ।  
नोन्मत्तया श्रुतौ मन्ये मम वीर्यपराक्रमौ  ॥ रम्_३,४७।२ ॥  
उद्वहेयं भुजाभ्यां तु मेदिनीम् अम्बरे स्थितः  ।  
आपिबेयं समुद्रं च मृत्युं हन्यां रणे स्थितः  ॥ रम्_३,४७।३ ॥  
अर्कं रुन्ध्यां शरैस् तीक्ष्णैर् विभिन्द्यां हि महीतलम्  ।  
कामरूपिणम् उन्मत्ते पश्य मां कामदं पतिम्  ॥ रम्_३,४७।४ ॥  
एवम् उक्तवतस् तस्य रावणस्य शिखिप्रभे  ।  
क्रुद्धस्य हरिपर्यन्ते रक्ते नेत्रे बभूवतुः  ॥ रम्_३,४७।५ ॥  
सद्यः सौम्यं परित्यज्य भिक्षुरूपं स रावणः  ।  
स्वं रूपं कालरूपाभं भेजे वैश्रवणानुजः  ॥ रम्_३,४७।६ ॥  
संरक्तनयनः श्रीमांस् तप्तकाञ्चनकुण्डलः  ।  
दशास्यः कार्मुकी बाणी बभूव क्षणदाचरः  ॥ रम्_३,४७।७ ॥  
स परिव्राजकच्छद्म महाकायो विहाय तत्  ।  
प्रतिपेदे स्वकं रूपं रावणो राक्षसाधिपः  ॥ रम्_३,४७।८ ॥  
संरक्तनयनः क्रोधाज् जीमूतनिचयप्रभः  ।  
रक्ताम्बरधरस् तस्थौ स्त्रीरत्नं प्रेक्ष्य मैथिलीम्  ॥ रम्_३,४७।९ ॥  
स ताम् असितकेशान्तां भास्करस्य प्रभाम् इव  ।  
वसनाभरणोपेतां मैथिलीं रावणो ऽब्रवीत्  ॥ रम्_३,४७।१० ॥  
त्रिषु लोकेषु विख्यातं यदि भर्तारम् इच्छसि  ।  
माम् आश्रय वरारोहे तवाहं सदृशः पतिः  ॥ रम्_३,४७।११ ॥  
मां भजस्व चिराय त्वम् अहं श्लाघ्यस् तव प्रियः  ।  
नैव चाहं क्वचिद् भद्रे करिष्ये तव विप्रियम्  ।  
त्यज्यतां मानुषो भावो मयि भावः प्रणीयताम्  ॥ रम्_३,४७।१२ ॥  
राज्याच् च्युतम् असिद्धार्थं रामं परिमितायुषम्  ।  
कैर् गुणैर् अनुरक्तासि मूढे पण्डितमानिनि  ॥ रम्_३,४७।१३ ॥  
यः स्त्रिया वचनाद् राज्यं विहाय ससुहृज्जनम्  ।  
अस्मिन् व्यालानुचरिते वने वसति दुर्मतिः  ॥ रम्_३,४७।१४ ॥  
इत्य् उक्त्वा मैथिलीं वाक्यं प्रियार्हां प्रियवादिनीम्  ।  
जग्राह रावणः सीतां बुधः खे रोहिणीम् इव  ॥ रम्_३,४७।१५ ॥  
वामेन सीतां पद्माक्षीं मूर्धजेषु करेण सः  ।  
ऊर्वोस् तु दक्षिणेनैव परिजग्राह पाणिना  ॥ रम्_३,४७।१६ ॥  
तं दृष्ट्वा गिरिशृङ्गाभं तीक्ष्णदंष्ट्रं महाभुजम्  ।  
प्राद्रवन् मृत्युसङ्काशं भयार्ता वनदेवताः  ॥ रम्_३,४७।१७ ॥  
स च मायामयो दिव्यः खरयुक्तः खरस्वनः  ।  
प्रत्यदृश्यत हेमाङ्गो रावणस्य महारथः  ॥ रम्_३,४७।१८ ॥  
ततस् तां परुषैर् वाक्यैर् अभितर्ज्य महास्वनः  ।  
अङ्केनादाय वैदेहीं रथम् आरोपयत् तदा  ॥ रम्_३,४७।१९ ॥  
सा गृहीतातिचुक्रोश रावणेन यशस्विनी  ।  
रामेति सीता दुःखार्ता रामं दूरगतं वने  ॥ रम्_३,४७।२० ॥  
ताम् अकामां स कामार्तः पन्नगेन्द्रवधूम् इव  ।  
विवेष्टमानाम् आदाय उत्पपाताथ रावणः  ॥ रम्_३,४७।२१ ॥  
ततः सा राक्षसेन्द्रेण ह्रियमाणा विहायसा  ।  
भृशं चुक्रोश मत्तेव भ्रान्तचित्ता यथातुरा  ॥ रम्_३,४७।२२ ॥  
हा लक्ष्मण महाबाहो गुरुचित्तप्रसादक  ।  
ह्रियमाणां न जानीषे रक्षसा कामरूपिणा  ॥ रम्_३,४७।२३ ॥  
जीवितं सुखम् अर्थांश् च धर्महेतोः परित्यजन्  ।  
ह्रियमाणाम् अधर्मेण मां राघव न पश्यसि  ॥ रम्_३,४७।२४ ॥  
ननु नामाविनीतानां विनेतासि परन्तप  ।  
कथम् एवंविधं पापं न त्वं शाधि हि रावणम्  ॥ रम्_३,४७।२५ ॥  
ननु सद्यो ऽविनीतस्य दृश्यते कर्मणः फलम्  ।  
कालो ऽप्य् अङ्गी भवत्य् अत्र सस्यानाम् इव पक्तये  ॥ रम्_३,४७।२६ ॥  
स कर्म कृतवान् एतत् कालोपहतचेतनः  ।  
जीवितान्तकरं घोरं रामाद् व्यसनम् आप्नुहि  ॥ रम्_३,४७।२७ ॥  
हन्तेदानीं सकामा तु कैकेयी बान्धवैः सह  ।  
ह्रियेयं धर्मकामस्य धर्मपत्नी यशस्विनः  ॥ रम्_३,४७।२८ ॥  
आमन्त्रये जनस्थानं कर्णिकारांश् च पुष्पितान्  ।  
क्षिप्रं रामाय शंसध्वं सीतां हरति रावणः  ॥ रम्_३,४७।२९ ॥  
माल्यवन्तं शिखरिणं वन्दे प्रस्रवणं गिरिम्  ।  
क्षिप्रं रामाय शंसध्वं सीतां हरति रावणः  ॥ रम्_३,४७।३० ॥  
हंससारससङ्घुष्टां वन्दे गोदावरीं नदीम्  ।  
क्षिप्रं रामाय शंसध्वं सीतां हरति रावणः  ॥ रम्_३,४७।३१ ॥  
दैवतानि च यान्त्य् अस्मिन् वने विविधपादपे  ।  
नमस्करोम्य् अहं तेभ्यो भर्तुः शंसत मां हृताम्  ॥ रम्_३,४७।३२ ॥  
यानि कानिचिद् अप्य् अत्र सत्त्वानि निवसन्त्य् उत  ।  
सर्वाणि शरणं यामि मृगपक्षिगणान् अपि  ॥ रम्_३,४७।३३ ॥  
ह्रियमाणां प्रियां भर्तुः प्राणेभ्यो ऽपि गरीयसीम्  ।  
विवशापहृता सीता रावणेनेति शंसत  ॥ रम्_३,४७।३४ ॥  
विदित्वा मां महाबाहुर् अमुत्रापि महाबलः  ।  
आनेष्यति पराक्रम्य वैवस्वतहृताम् अपि  ॥ रम्_३,४७।३५ ॥  
रामाय तु यथातत्त्वं जटायो हरणं मम  ।  
लक्ष्मणाय च तत् सर्वम् आख्यातव्यम् अशेषतः  ॥ रम्_३,४७।३६ ॥  
  
  
तं शब्दम् अवसुप्तस्य जटायुर् अथ शुश्रुवे  ।  
निरैक्षद् रावणं क्षिप्रं वैदेहीं च ददर्श सः  ॥ रम्_३,४८।१ ॥  
ततः पर्वतकूटाभस् तीक्ष्णतुण्डः खगोत्तमः  ।  
वनस्पतिगतः श्रीमान् व्याजहार शुभां गिरम्  ॥ रम्_३,४८।२ ॥  
दशग्रीव स्थितो धर्मे पुराणे सत्यसंश्रयः  ।  
जटायुर् नाम नाम्नाहं गृध्रराजो महाबलः  ॥ रम्_३,४८।३ ॥  
राजा सर्वस्य लोकस्य महेन्द्रवरुणोपमः  ।  
लोकानां च हिते युक्तो रामो दशरथात्मजः  ॥ रम्_३,४८।४ ॥  
तस्यैषा लोकनाथस्य धर्मपत्नी यशस्विनी  ।  
सीता नाम वरारोहा यां त्वं हर्तुम् इहेच्छसि  ॥ रम्_३,४८।५ ॥  
कथं राजा स्थितो धर्मे परदारान् परामृशेत्  ।  
रक्षणीया विशेषेण राजदारा महाबल  ।  
निवर्तय मतिं नीचां परदाराभिमर्शनम्  ॥ रम्_३,४८।६ ॥  
न तत् समाचरेद् धीरो यत् परो ऽस्य विगर्हयेत्  ।  
यथात्मनस् तथान्येषां दारा रक्ष्या विमर्शनात्  ॥ रम्_३,४८।७ ॥  
अर्थं वा यदि वा कामं शिष्टाः शास्त्रेष्वनागतम्  ।  
व्यवस्यन्त्य् अनु राजानं धर्मं पौलस्त्यनन्दन  ॥ रम्_३,४८।८ ॥  
राजा धर्मश् च कामश् च द्रव्याणां चोत्तमो निधिः  ।  
धर्मः शुभं वा पापं वा राजमूलं प्रवर्तते  ॥ रम्_३,४८।९ ॥  
पापस्वभावश् चपलः कथं त्वं रक्षसां वर  ।  
ऐश्वर्यम् अभिसम्प्राप्तो विमानम् इव दुष्कृतिः  ॥ रम्_३,४८।१० ॥  
कामस्वभावो यो यस्य न स शक्यः प्रमार्जितुम्  ।  
न हि दुष्टात्मनाम् आर्यम् आवसत्य् आलये चिरम्  ॥ रम्_३,४८।११ ॥  
विषये वा पुरे वा ते यदा रामो महाबलः  ।  
नापराध्यति धर्मात्मा कथं तस्यापराध्यसि  ॥ रम्_३,४८।१२ ॥  
यदि शूर्पणखाहेतोर् जनस्थानगतः खरः  ।  
अतिवृत्तो हतः पूर्वं रामेणाक्लिष्टकर्मणा  ॥ रम्_३,४८।१३ ॥  
अत्र ब्रूहि यथासत्यं को रामस्य व्यतिक्रमः  ।  
यस्य त्वं लोकनाथस्य हृत्वा भार्यां गमिष्यसि  ॥ रम्_३,४८।१४ ॥  
क्षिप्रं विसृज वैदेहीं मा त्वा घोरेण चक्षुषा  ।  
दहेद् दहनभूतेन वृत्रम् इन्द्राशनिर् यथा  ॥ रम्_३,४८।१५ ॥  
सर्पम् आशीविषं बद्ध्वा वस्त्रान्ते नावबुध्यसे  ।  
ग्रीवायां प्रतिमुक्तं च कालपाशं न पश्यसि  ॥ रम्_३,४८।१६ ॥  
स भारः सौम्य भर्तव्यो यो नरं नावसादयेत्  ।  
तद् अन्नम् उपभोक्तव्यं जीर्यते यद् अनामयम्  ॥ रम्_३,४८।१७ ॥  
यत् कृत्वा न भवेद् धर्मो न कीर्तिर् न यशो भुवि  ।  
शरीरस्य भवेत् खेदः कस् तत् कर्म समाचरेत्  ॥ रम्_३,४८।१८ ॥  
षष्टिवर्षसहस्राणि मम जातस्य रावण  ।  
पितृपैतामहं राज्यं यथावद् अनुतिष्ठतः  ॥ रम्_३,४८।१९ ॥  
वृद्धो ऽहं त्वं युवा धन्वी सरथः कवची शरी  ।  
तथाप्य् आदाय वैदेहीं कुशली न गमिष्यसि  ॥ रम्_३,४८।२० ॥  
न शक्तस् त्वं बलाद्धर्तुं वैदेहीं मम पश्यतः  ।  
हेतुभिर् न्यायसंयुक्तैर् ध्रुवां वेदश्रुतिम् इव  ॥ रम्_३,४८।२१ ॥  
युध्यस्व यदि शूरो ऽसि मुहूर्तं तिष्ठ रावण  ।  
शयिष्यसे हतो भूमौ यथापूर्वं खरस् तथा  ॥ रम्_३,४८।२२ ॥  
असकृत् संयुगे येन निहता दैत्यदानवाः  ।  
नचिराच् चीरवासास् त्वां रामो युधि वधिष्यति  ॥ रम्_३,४८।२३ ॥  
किं नु शक्यं मया कर्तुं गतौ दूरं नृपात्मजौ  ।  
क्षिप्रं त्वं नश्यसे नीच तयोर् भीतो न संशयः  ॥ रम्_३,४८।२४ ॥  
न हि मे जीवमानस्य नयिष्यसि शुभाम् इमाम्  ।  
सीतां कमलपत्त्राक्षीं रामस्य महिषीं प्रियाम्  ॥ रम्_३,४८।२५ ॥  
अवश्यं तु मया कार्यं प्रियं तस्य महात्मनः  ।  
जीवितेनापि रामस्य तथा दशरथस्य च  ॥ रम्_३,४८।२६ ॥  
तिष्ठ तिष्ठ दशग्रीव मुहूर्तं पश्य रावण  ।  
युद्धातिथ्यं प्रदास्यामि यथाप्राणं निशाचर  ।  
वृन्ताद् इव फलं त्वां तु पातयेयं रथोत्तमात्  ॥ रम्_३,४८।२७ ॥  
  
  
इत्य् उक्तस्य यथान्यायं रावणस्य जटायुषा  ।  
क्रुद्धस्याग्निनिभाः सर्वा रेजुर् विंशतिदृष्टयः  ॥ रम्_३,४९।१ ॥  
संरक्तनयनः कोपात् तप्तकाञ्चनकुण्डलः  ।  
राक्षसेन्द्रो ऽभिदुद्राव पतगेन्द्रम् अमर्षणः  ॥ रम्_३,४९।२ ॥  
स सम्प्रहारस् तुमुलस् तयोस् तस्मिन् महावने  ।  
बभूव वातोद्धतयोर् मेघयोर् गगने यथा  ॥ रम्_३,४९।३ ॥  
तद् बभूवाद्भुतं युद्धं गृध्रराक्षसयोस् तदा  ।  
सपक्षयोर् माल्यवतोर् महापर्वतयोर् इव  ॥ रम्_३,४९।४ ॥  
ततो नालीकनाराचैस् तीक्ष्णाग्रैश् च विकर्णिभिः  ।  
अभ्यवर्षन् महाघोरैर् गृध्रराजं महाबलः  ॥ रम्_३,४९।५ ॥  
स तानि शरजालानि गृध्रः पत्त्ररथेश्वरः  ।  
जटायुः प्रतिजग्राह रावणास्त्राणि संयुगे  ॥ रम्_३,४९।६ ॥  
तस्य तीक्ष्णनखाभ्यां तु चरणाभ्यां महाबलः  ।  
चकार बहुधा गात्रे व्रणान् पतगसत्तमः  ॥ रम्_३,४९।७ ॥  
अथ क्रोधाद् दशग्रीवो जग्राह दशमार्गणान्  ।  
मृत्युदण्डनिभान् घोराञ् शत्रुमर्दनकाङ्क्षया  ॥ रम्_३,४९।८ ॥  
स तैर् बाणैर् महावीर्यः पूर्णमुक्तैर् अजिह्मगैः  ।  
बिभेद निशितैस् तीक्ष्णैर् गृध्रं घोरैः शिलीमुखैः  ॥ रम्_३,४९।९ ॥  
स राक्षसरथे पश्यञ् जानकीं बाष्पलोचनाम्  ।  
अचिन्तयित्वा बाणांस् तान् राक्षसं समभिद्रवत्  ॥ रम्_३,४९।१० ॥  
ततो ऽस्य सशरं चापं मुक्तामणिविभूषितम्  ।  
चरणाभ्यां महातेजा बभञ्ज पतगेश्वरः  ॥ रम्_३,४९।११ ॥  
तच् चाग्निसदृशं दीप्तं रावणस्य शरावरम्  ।  
पक्षाभ्यां च महातेजा व्यधुनोत् पतगेश्वरः  ॥ रम्_३,४९।१२ ॥  
काञ्चनोरश्छदान् दिव्यान् पिशाचवदनान् खरान्  ।  
तांश् चास्य जवसम्पन्नाञ् जघान समरे बली  ॥ रम्_३,४९।१३ ॥  
वरं त्रिवेणुसम्पन्नं कामगं पावकार्चिषम्  ।  
मणिहेमविचित्राङ्गं बभञ्ज च महारथम्  ।  
पूर्णचन्द्रप्रतीकाशं छत्त्रं च व्यजनैः सह  ॥ रम्_३,४९।१४ ॥  
स भग्नधन्वा विरथो हताश्वो हतसारथिः  ।  
अङ्केनादाय वैदेहीं पपात भुवि रावणः  ॥ रम्_३,४९।१५ ॥  
दृष्ट्वा निपतितं भूमौ रावणं भग्नवाहनम्  ।  
साधु साध्व् इति भूतानि गृध्रराजम् अपूजयन्  ॥ रम्_३,४९।१६ ॥  
परिश्रान्तं तु तं दृष्ट्वा जरया पक्षियूथपम्  ।  
उत्पपात पुनर् हृष्टो मैथिलीं गृह्य रावणः  ॥ रम्_३,४९।१७ ॥  
तं प्रहृष्टं निधायाङ्के गच्छन्तं जनकात्मजाम्  ।  
गृध्रराजः समुत्पत्य जटायुर् इदम् अब्रवीत्  ॥ रम्_३,४९।१८ ॥  
वज्रसंस्पर्शबाणस्य भार्यां रामस्य रावण  ।  
अल्पबुद्धे हरस्य् एनां वधाय खलु रक्षसाम्  ॥ रम्_३,४९।१९ ॥  
समित्रबन्धुः सामात्यः सबलः सपरिच्छदः  ।  
विषपानं पिबस्य् एतत् पिपासित इवोदकम्  ॥ रम्_३,४९।२० ॥  
अनुबन्धम् अजानन्तः कर्मणाम् अविचक्षणाः  ।  
शीघ्रम् एव विनश्यन्ति यथा त्वं विनशिष्यसि  ॥ रम्_३,४९।२१ ॥  
बद्धस् त्वं कालपाशेन क्व गतस् तस्य मोक्ष्यसे  ।  
वधाय बडिशं गृह्य सामिषं जलजो यथा  ॥ रम्_३,४९।२२ ॥  
न हि जातु दुराधर्षौ काकुत्स्थौ तव रावण  ।  
धर्षणं चाश्रमस्यास्य क्षमिष्येते तु राघवौ  ॥ रम्_३,४९।२३ ॥  
यथा त्वया कृतं कर्म भीरुणा लोकगर्हितम्  ।  
तस्कराचरितो मार्गो नैष वीरनिषेवितः  ॥ रम्_३,४९।२४ ॥  
युध्यस्व यदि शूरो ऽसि मुहूर्तं तिष्ठ रावण  ।  
शयिष्यसे हतो भूमौ यथा भ्राता खरस् तथा  ॥ रम्_३,४९।२५ ॥  
परेतकाले पुरुषो यत् कर्म प्रतिपद्यते  ।  
विनाशायात्मनो ऽधर्म्यं प्रतिपन्नो ऽसि कर्म तत्  ॥ रम्_३,४९।२६ ॥  
पापानुबन्धो वै यस्य कर्मणः को नु तत् पुमान्  ।  
कुर्वीत लोकाधिपतिः स्वयम्भूर् भगवान् अपि  ॥ रम्_३,४९।२७ ॥  
एवम् उक्त्वा शुभं वाक्यं जटायुस् तस्य रक्षसः  ।  
निपपात भृशं पृष्ठे दशग्रीवस्य वीर्यवान्  ॥ रम्_३,४९।२८ ॥  
तं गृहीत्वा नखैस् तीक्ष्णैर् विरराद समन्ततः  ।  
अधिरूढो गजारोहो यथा स्याद् दुष्टवारणम्  ॥ रम्_३,४९।२९ ॥  
विरराद नखैर् अस्य तुण्डं पृष्ठे समर्पयन्  ।  
केशांश् चोत्पाटयामास नखपक्षमुखायुधः  ॥ रम्_३,४९।३० ॥  
स तथा गृध्रराजेन क्लिश्यमानो मुहुर् मुहुः  ।  
अमर्षस्फुरितौष्ठः सन् प्राकम्पत स राक्षसः  ॥ रम्_३,४९।३१ ॥  
सम्परिष्वज्य वैदेहीं वामेनाङ्केन रावणः  ।  
तलेनाभिजघानार्तो जटायुं क्रोधमूर्छितः  ॥ रम्_३,४९।३२ ॥  
जटायुस् तम् अतिक्रम्य तुण्डेनास्य खराधिपः  ।  
वामबाहून् दश तदा व्यपाहरद् अरिन्दमः  ॥ रम्_३,४९।३३ ॥  
ततः क्रुद्धो दशग्रीवः सीताम् उत्सृज्य वीर्यवान्  ।  
मुष्टिभ्यां चरणाभ्यां च गृध्रराजम् अपोथयत्  ॥ रम्_३,४९।३४ ॥  
ततो मुहूर्तं सङ्ग्रामो बभूवातुलवीर्ययोः  ।  
राक्षसानां च मुख्यस्य पक्षिणां प्रवरस्य च  ॥ रम्_३,४९।३५ ॥  
तस्य व्यायच्छमानस्य रामस्यार्थे ऽथ रावणः  ।  
पक्षौ पादौ च पार्श्वौ च खड्गम् उद्धृत्य सोच्छिनत्  ॥ रम्_३,४९।३६ ॥  
स छिन्नपक्षः सहसा रक्षसा रौद्रकर्मणा  ।  
निपपात हतो गृध्रो धरण्याम् अल्पजीवितः  ॥ रम्_३,४९।३७ ॥  
तं दृष्ट्वा पतितं भूमौ क्षतजार्द्रं जटायुषम्  ।  
अभ्यधावत वैदेही स्वबन्धुम् इव दुःखिता  ॥ रम्_३,४९।३८ ॥  
तं नीलजीमूतनिकाशकल्पं सुपाण्डुरोरस्कम् उदारवीर्यम्  ।  
ददर्श लङ्काधिपतिः पृथिव्यां जटायुषं शान्तम् इवाग्निदावम्  ॥ रम्_३,४९।३९ ॥  
ततस् तु तं पत्त्ररथं महीतले निपातितं रावणवेगमर्दितम्  ।  
पुनः परिष्वज्य शशिप्रभानना रुरोद सीता जनकात्मजा तदा  ॥ रम्_३,४९।४० ॥  
  
  
तम् अल्पजीवितं भूमौ स्फुरन्तं राक्षसाधिपः  ।  
ददर्श गृध्रं पतितं समीपे राघवाश्रमात्  ॥ रम्_३,५०।१ ॥  
सा तु ताराधिपमुखी रावणेन समीक्ष्य तम्  ।  
गृध्रराजं विनिहतं विललाप सुदुःखिता  ॥ रम्_३,५०।२ ॥  
निमित्तं लक्षणज्ञानं शकुनिस्वरदर्शनम्  ।  
अवश्यं सुखदुःखेषु नराणां प्रतिदृश्यते  ॥ रम्_३,५०।३ ॥  
न नूनं राम जानासि महद् व्यसनम् आत्मनः  ।  
धावन्ति नूनं काकुत्स्थ मदर्थं मृगपक्षिणः  ॥ रम्_३,५०।४ ॥  
त्राहि माम् अद्य काकुत्स्थ लक्ष्मणेति वराङ्गना  ।  
सुसन्त्रस्ता समाक्रन्दच् छृण्वतां तु यथान्तिके  ॥ रम्_३,५०।५ ॥  
तां क्लिष्टमाल्याभरणां विलपन्तीम् अनाथवत्  ।  
अभ्यधावत वैदेहीं रावणो राक्षसाधिपः  ॥ रम्_३,५०।६ ॥  
तां लताम् इव वेष्टन्तीम् आलिङ्गन्तीं महाद्रुमान्  ।  
मुञ्च मुञ्चेति बहुशः प्रवदन् राक्षसाधिपः  ॥ रम्_३,५०।७ ॥  
क्रोशन्तीं राम रामेति रामेण रहितां वने  ।  
जीवितान्ताय केशेषु जग्राहान्तकसन्निभः  ॥ रम्_३,५०।८ ॥  
प्रधर्षितायां वैदेह्यां बभूव सचराचरम्  ।  
जगत् सर्वम् अमर्यादं तमसान्धेन संवृतम्  ॥ रम्_३,५०।९ ॥  
दृष्ट्वा सीतां परामृष्टां दीनां दिव्येन चक्षुषा  ।  
कृतं कार्यम् इति श्रीमान् व्याजहार पितामहः  ॥ रम्_३,५०।१० ॥  
प्रहृष्टा व्यथिताश् चासन् सर्वे ते परमर्षयः  ।  
दृष्ट्वा सीतां परामृष्टां दण्डकारण्यवासिनः  ॥ रम्_३,५०।११ ॥  
स तु तां राम रामेति रुदन्तीं लक्ष्मणेति च  ।  
जगामाकाशम् आदाय रावणो राक्षसाधिपः  ॥ रम्_३,५०।१२ ॥  
तप्ताभरणसर्वाङ्गी पीतकौशेयवासनी  ।  
रराज राजपुत्री तु विद्युत् सौदामनी यथा  ॥ रम्_३,५०।१३ ॥  
उद्धूतेन च वस्त्रेण तस्याः पीतेन रावणः  ।  
अधिकं परिबभ्राज गिरिर् दीप्त इवाग्निना  ॥ रम्_३,५०।१४ ॥  
तस्याः परमकल्याण्यास् ताम्राणि सुरभीणि च  ।  
पद्मपत्त्राणि वैदेह्या अभ्यकीर्यन्त रावणम्  ॥ रम्_३,५०।१५ ॥  
तस्याः कौशेयम् उद्धूतम् आकाशे कनकप्रभम्  ।  
बभौ चादित्यरागेण ताम्रम् अभ्रम् इवातपे  ॥ रम्_३,५०।१६ ॥  
तस्यास् तद् विमलं वक्त्रम् आकाशे रावणाङ्कगम्  ।  
न रराज विना रामं विनालम् इव पङ्कजम्  ॥ रम्_३,५०।१७ ॥  
बभूव जलदं नीलं भित्त्वा चन्द्र इवोदितः  ।  
सुललाटं सुकेशान्तं पद्मगर्भाभम् अव्रणम्  ।  
शुक्लैः सुविमलैर् दन्तैः प्रभावद्भिर् अलङ्कृतम्  ॥ रम्_३,५०।१८ ॥  
रुदितं व्यपमृष्टास्रं चन्द्रवत् प्रियदर्शनम्  ।  
सुनासं चारुताम्रौष्ठम् आकाशे हाटकप्रभम्  ॥ रम्_३,५०।१९ ॥  
राक्षसेन्द्रसमाधूतं तस्यास् तद् वचनं शुभम्  ।  
शुशुभे न विना रामं दिवा चन्द्र इवोदितः  ॥ रम्_३,५०।२० ॥  
सा हेमवर्णा नीलाङ्गं मैथिली राक्षसाधिपम्  ।  
शुशुभे काञ्चनी काञ्ची नीलं मणिम् इवाश्रिता  ॥ रम्_३,५०।२१ ॥  
सा पद्मगौरी हेमाभा रावणं जनकात्मजा  ।  
विद्युद्घनम् इवाविश्य शुशुभे तप्तभूषणा  ॥ रम्_३,५०।२२ ॥  
तस्या भूषणघोषेण वैदेह्या राक्षसाधिपः  ।  
बभूव विमलो नीलः सघोष इव तोयदः  ॥ रम्_३,५०।२३ ॥  
उत्तमाङ्गच्युता तस्याः पुष्पवृष्टिः समन्ततः  ।  
सीताया ह्रियमाणायाः पपात धरणीतले  ॥ रम्_३,५०।२४ ॥  
सा तु रावणवेगेन पुष्पवृष्टिः समन्ततः  ।  
समाधूता दशग्रीवं पुनर् एवाभ्यवर्तत  ॥ रम्_३,५०।२५ ॥  
अभ्यवर्तत पुष्पाणां धारा वैश्रवणानुजम्  ।  
नक्षत्रमालाविमला मेरुं नगम् इवोत्तमम्  ॥ रम्_३,५०।२६ ॥  
चरणान् नूपुरं भ्रष्टं वैदेह्या रत्नभूषितम्  ।  
विद्युन्मण्डलसङ्काशं पपात मधुरस्वनम्  ॥ रम्_३,५०।२७ ॥  
तरुप्रवालरक्ता सा नीलाङ्गं राक्षसेश्वरम्  ।  
प्राशोभयत वैदेही गजं कष्येव काञ्चनी  ॥ रम्_३,५०।२८ ॥  
तां महोल्काम् इवाकाशे दीप्यमानां स्वतेजसा  ।  
जहाराकाशम् आविश्य सीतां वैश्रवणानुजः  ॥ रम्_३,५०।२९ ॥  
तस्यास् तान्य् अग्निवर्णानि भूषणानि महीतले  ।  
सघोषाण्य् अवकीर्यन्त क्षीणास् तारा इवाम्बरात्  ॥ रम्_३,५०।३० ॥  
तस्याः स्तनान्तराद् भ्रष्टो हारस् ताराधिपद्युतिः  ।  
वैदेह्या निपतन् भाति गङ्गेव गगनाच् च्युता  ॥ रम्_३,५०।३१ ॥  
उत्पातवाताभिहता नानाद्विजगणायुताः  ।  
मा भैर् इति विधूताग्रा व्याजह्रुर् इव पादपाः  ॥ रम्_३,५०।३२ ॥  
नलिन्यो ध्वस्तकमलास् त्रस्तमीनजले चराः  ।  
सखीम् इव गतोत्साहां शोचन्तीव स्म मैथिलीम्  ॥ रम्_३,५०।३३ ॥  
समन्ताद् अभिसम्पत्य सिंहव्याघ्रमृगद्विजाः  ।  
अन्वधावंस् तदा रोषात् सीताछायानुगामिनः  ॥ रम्_३,५०।३४ ॥  
जलप्रपातास्रमुखाः शृङ्गैर् उच्छ्रितबाहवः  ।  
सीतायां ह्रियमाणायां विक्रोशन्तीव पर्वताः  ॥ रम्_३,५०।३५ ॥  
ह्रियमाणां तु वैदेहीं दृष्ट्वा दीनो दिवाकरः  ।  
प्रविध्वस्तप्रभः श्रीमान् आसीत् पाण्डुरमण्डलः  ॥ रम्_३,५०।३६ ॥  
नास्ति धर्मः कुतः सत्यं नार्जवं नानृशंसता  ।  
यत्र रामस्य वैदेहीं भार्यां हरति रावणः  ॥ रम्_३,५०।३७ ॥  
इति सर्वाणि भूतानि गणशः पर्यदेवयन्  ।  
वित्रस्तका दीनमुखा रुरुदुर् मृगपोतकाः  ॥ रम्_३,५०।३८ ॥  
उद्वीक्ष्योद्वीक्ष्य नयनैर् आस्रपाताविलेक्षणाः  ।  
सुप्रवेपितगात्राश् च बभूवुर् वनदेवताः  ॥ रम्_३,५०।३९ ॥  
विक्रोशन्तीं दृढं सीतां दृष्ट्वा दुःखं तथा गताम्  ।  
तां तु लक्ष्मण रामेति क्रोशन्तीं मधुरस्वराम्  ॥ रम्_३,५०।४० ॥  
अवेक्षमाणां बहुशो वैदेहीं धरणीतलम्  ।  
स ताम् आकुलकेशान्तां विप्रमृष्टविशेषकाम्  ।  
जहारात्मविनाशाय दशग्रीवो मनस्विनीम्  ॥ रम्_३,५०।४१ ॥  
ततस् तु सा चारुदती शुचिस्मिता विनाकृता बन्धुजनेन मैथिली  ।  
अपश्यती राघवलक्ष्मणाव् उभौ विवर्णवक्त्रा भयभारपीडिता  ॥ रम्_३,५०।४२ ॥  
  
  
खम् उत्पतन्तं तं दृष्ट्वा मैथिली जनकात्मजा  ।  
दुःखिता परमोद्विग्ना भये महति वर्तिनी  ॥ रम्_३,५१।१ ॥  
रोषरोदनताम्राक्षी भीमाक्षं राक्षसाधिपम्  ।  
रुदती करुणं सीता ह्रियमाणेदम् अब्रवीत्  ॥ रम्_३,५१।२ ॥  
न व्यपत्रपसे नीच कर्मणानेन रावण  ।  
ज्ञात्वा विरहितां यो मां चोरयित्वा पलायसे  ॥ रम्_३,५१।३ ॥  
त्वयैव नूनं दुष्टात्मन् भीरुणा हर्तुम् इच्छता  ।  
ममापवाहितो भर्ता मृगरूपेण मायया  ।  
यो हि माम् उद्यतस् त्रातुं सो ऽप्य् अयं विनिपातितः  ॥ रम्_३,५१।४ ॥  
परमं खलु ते वीर्यं दृश्यते राक्षसाधम  ।  
विश्राव्य नामधेयं हि युद्धे नास्ति जिता त्वया  ॥ रम्_३,५१।५ ॥  
ईदृशं गर्हितं कर्म कथं कृत्वा न लज्जसे  ।  
स्त्रियाश् च हरणं नीच रहिते च परस्य च  ॥ रम्_३,५१।६ ॥  
कथयिष्यन्ति लोकेषु पुरुषाः कर्म कुत्सितम्  ।  
सुनृशंसम् अधर्मिष्ठं तव शौण्डीर्यमानिनः  ॥ रम्_३,५१।७ ॥  
धिक् ते शौर्यं च सत्त्वं च यत् त्वया कथितं तदा  ।  
कुलाक्रोशकरं लोके धिक् ते चारित्रम् ईदृशम्  ॥ रम्_३,५१।८ ॥  
किं शक्यं कर्तुम् एवं हि यज् जवेनैव धावसि  ।  
मुहूर्तम् अपि तिष्ठस्व न जीवन् प्रतियास्यसि  ॥ रम्_३,५१।९ ॥  
न हि चक्षुःपथं प्राप्य तयोः पार्थिवपुत्रयोः  ।  
ससैन्यो ऽपि समर्थस् त्वं मुहूर्तम् अपि जीवितुम्  ॥ रम्_३,५१।१० ॥  
न त्वं तयोः शरस्पर्शं सोढुं शक्तः कथञ्चन  ।  
वने प्रज्वलितस्येव स्पर्शम् अग्नेर् विहङ्गमः  ॥ रम्_३,५१।११ ॥  
साधु कृत्वात्मनः पथ्यं साधु मां मुञ्च रावण  ।  
मत्प्रधर्षणरुष्टो हि भ्रात्रा सह पतिर् मम  ।  
विधास्यति विनाशाय त्वं मां यदि न मुञ्चसि  ॥ रम्_३,५१।१२ ॥  
येन त्वं व्यवसायेन बलान् मां हर्तुम् इच्छसि  ।  
व्यवसायः स ते नीच भविष्यति निरर्थकः  ॥ रम्_३,५१।१३ ॥  
न ह्य् अहं तम् अपश्यन्ती भर्तारं विबुधोपमम्  ।  
उत्सहे शत्रुवशगा प्राणान् धारयितुं चिरम्  ॥ रम्_३,५१।१४ ॥  
न नूनं चात्मनः श्रेयः पथ्यं वा समवेक्षसे  ।  
मृत्युकाले यथा मर्त्यो विपरीतानि सेवते  ॥ रम्_३,५१।१५ ॥  
मुमूर्षूणां हि सर्वेषां यत् पथ्यं तन् न रोचते  ।  
पश्यामीव हि कण्ठे त्वां कालपाशावपाशितम्  ॥ रम्_३,५१।१६ ॥  
यथा चास्मिन् भयस्थाने न बिभेषि दशानन  ।  
व्यक्तं हिरण्मयान् हि त्वं सम्पश्यसि महीरुहान्  ॥ रम्_३,५१।१७ ॥  
नदीं वैतरणीं घोरां रुधिरौघनिवाहिनीम्  ।  
खड्गपत्त्रवनं चैव भीमं पश्यसि रावण  ॥ रम्_३,५१।१८ ॥  
तप्तकाञ्चनपुष्पां च वैडूर्यप्रवरच्छदाम्  ।  
द्रक्ष्यसे शाल्मलीं तीक्ष्णाम् आयसैः कण्टकैश् चिताम्  ॥ रम्_३,५१।१९ ॥  
न हि त्वम् ईदृशं कृत्वा तस्यालीकं महात्मनः  ।  
धरितुं शक्ष्यसि चिरं विषं पीत्वेव निर्घृणः  ॥ रम्_३,५१।२० ॥  
बद्धस् त्वं कालपाशेन दुर्निवारेण रावण  ।  
क्व गतो लप्स्यसे शर्म भर्तुर् मम महात्मनः  ॥ रम्_३,५१।२१ ॥  
निमेषान्तरमात्रेण विना भ्रातरम् आहवे  ।  
राक्षसा निहता येन सहस्राणि चतुर्दश  ॥ रम्_३,५१।२२ ॥  
स कथं राघवो वीरः सर्वास्त्रकुशलो बली  ।  
न त्वां हन्याच् छरैस् तीक्ष्णैर् इष्टभार्यापहारिणम्  ॥ रम्_३,५१।२३ ॥  
एतच् चान्यच् च परुषं वैदेही रावणाङ्कगा  ।  
भयशोकसमाविष्टा करुणं विललाप ह  ॥ रम्_३,५१।२४ ॥  
तथा भृशार्तां बहु चैव भाषिणीं विललाप पूर्वं करुणं च भामिनीम्  ।  
जहार पापस् तरुणीं विवेष्टतीं नृपात्मजाम् आगतगात्रवेपथुम्  ॥ रम्_३,५१।२५ ॥  
  
  
ह्रियमाणा तु वैदेही कञ्चिन् नाथम् अपश्यती  ।  
ददर्श गिरिशृङ्गस्थान् पञ्चवानरपुङ्गवान्  ॥ रम्_३,५२।१ ॥  
तेषां मध्ये विशालाक्षी कौशेयं कनकप्रभम्  ।  
उत्तरीयं वरारोहा शुभान्य् आभरणानि च  ।  
मुमोच यदि रामाय शंसेयुर् इति मैथिली  ॥ रम्_३,५२।२ ॥  
वस्त्रम् उत्सृज्य तन्मध्ये विनिक्षिप्तं सभूषणम्  ।  
सम्भ्रमात् तु दशग्रीवस् तत् कर्म न च बुद्धवान्  ॥ रम्_३,५२।३ ॥  
पिङ्गाक्षास् तां विशालाक्षीं नेत्रैर् अनिमिषैर् इव  ।  
विक्रोशन्तीं तदा सीतां ददृशुर् वानरर्षभाः  ॥ रम्_३,५२।४ ॥  
स च पम्पाम् अतिक्रम्य लङ्काम् अभिमुखः पुरीम्  ।  
जगाम रुदतीं गृह्य मैथिलीं राक्षसेश्वरः  ॥ रम्_३,५२।५ ॥  
तां जहार सुसंहृष्टो रावणो मृत्युम् आत्मनः  ।  
उत्सङ्गेनैव भुजगीं तीक्ष्णदंष्ट्रां महाविषाम्  ॥ रम्_३,५२।६ ॥  
वनानि सरितः शैलान् सरांसि च विहायसा  ।  
स क्षिप्रं समतीयाय शरश् चापाद् इव च्युतः  ॥ रम्_३,५२।७ ॥  
तिमिनक्रनिकेतं तु वरुणालयम् अक्षयम्  ।  
सरितां शरणं गत्वा समतीयाय सागरम्  ॥ रम्_३,५२।८ ॥  
सम्भ्रमात् परिवृत्तोर्मी रुद्धमीनमहोरगः  ।  
वैदेह्यां ह्रियमाणायां बभूव वरुणालयः  ॥ रम्_३,५२।९ ॥  
अन्तरिक्षगता वाचः ससृजुश् चारणास् तदा  ।  
एतदन्तो दशग्रीव इति सिद्धास् तदाब्रुवन्  ॥ रम्_३,५२।१० ॥  
स तु सीतां विवेष्टन्तीम् अङ्केनादाय रावणः  ।  
प्रविवेश पुरीं लङ्कां रूपिणीं मृत्युम् आत्मनः  ॥ रम्_३,५२।११ ॥  
सो ऽभिगम्य पुरीं लङ्कां सुविभक्तमहापथाम्  ।  
संरूढकक्ष्याबहुलं स्वम् अन्तःपुरम् आविशत्  ॥ रम्_३,५२।१२ ॥  
तत्र ताम् असितापाङ्गीं शोकमोहपरायणाम्  ।  
निदधे रावणः सीतां मयो मायाम् इवासुरीम्  ॥ रम्_३,५२।१३ ॥  
अब्रवीच् च दशग्रीवः पिशाचीर् घोरदर्शनाः  ।  
यथा नैनां पुमान् स्त्री वा सीतां पश्यत्य् असम्मतः  ॥ रम्_३,५२।१४ ॥  
मुक्तामणिसुवर्णानि वस्त्राण्य् आभरणानि च  ।  
यद् यद् इच्छेत् तद् एवास्या देयं मच्छन्दतो यथा  ॥ रम्_३,५२।१५ ॥  
या च वक्ष्यति वैदेहीं वचनं किञ्चिद् अप्रियम्  ।  
अज्ञानाद् यदि वा ज्ञानान् न तस्या जीवितं प्रियम्  ॥ रम्_३,५२।१६ ॥  
तथोक्त्वा राक्षसीस् तास् तु राक्षसेन्द्रः प्रतापवान्  ।  
निष्क्रम्यान्तःपुरात् तस्मात् किं कृत्यम् इति चिन्तयन्  ।  
ददर्शाष्टौ महावीर्यान् राक्षसान् पिशिताशनान्  ॥ रम्_३,५२।१७ ॥  
स तान् दृष्ट्वा महावीर्यो वरदानेन मोहितः  ।  
उवाचैतान् इदं वाक्यं प्रशस्य बलवीर्यतः  ॥ रम्_३,५२।१८ ॥  
नानाप्रहरणाः क्षिप्रम् इतो गच्छत सत्वराः  ।  
जनस्थानं हतस्थानं भूतपूर्वं खरालयम्  ॥ रम्_३,५२।१९ ॥  
तत्रोष्यतां जनस्थाने शून्ये निहतराक्षसे  ।  
पौरुषं बलम् आश्रित्य त्रासम् उत्सृज्य दूरतः  ॥ रम्_३,५२।२० ॥  
बलं हि सुमहद् यन् मे जनस्थाने निवेशितम्  ।  
सदूषणखरं युद्धे हतं तद् रामसायकैः  ॥ रम्_३,५२।२१ ॥  
ततः क्रोधो ममापूर्वो धैर्यस्योपरि वर्धते  ।  
वैरं च सुमहज्जातं रामं प्रति सुदारुणम्  ॥ रम्_३,५२।२२ ॥  
निर्यातयितुम् इच्छामि तच् च वैरम् अहं रिपोः  ।  
न हि लप्स्याम्य् अहं निद्राम् अहत्वा संयुगे रिपुम्  ॥ रम्_३,५२।२३ ॥  
तं त्व् इदानीम् अहं हत्वा खरदूषणघातिनम्  ।  
रामं शर्मोपलप्स्यामि धनं लब्ध्वेव निर्धनः  ॥ रम्_३,५२।२४ ॥  
जनस्थाने वसद्भिस् तु भवद्भी रामम् आश्रिता  ।  
प्रवृत्तिर् उपनेतव्या किं करोतीति तत्त्वतः  ॥ रम्_३,५२।२५ ॥  
अप्रमादाच् च गन्तव्यं सर्वैर् एव निशाचरैः  ।  
कर्तव्यश् च सदा यत्नो राघवस्य वधं प्रति  ॥ रम्_३,५२।२६ ॥  
युष्माकं हि बलज्ञो ऽहं बहुशो रणमूर्धनि  ।  
अतश् चास्मिञ् जनस्थाने मया यूयं नियोजिताः  ॥ रम्_३,५२।२७ ॥  
ततः प्रियं वाक्यम् उपेत्य राक्षसा महार्थम् अष्टाव् अभिवाद्य रावणम्  ।  
विहाय लङ्कां सहिताः प्रतस्थिरे यतो जनस्थानम् अलक्ष्यदर्शनाः  ॥ रम्_३,५२।२८ ॥  
ततस् तु सीताम् उपलभ्य रावणः सुसम्प्रहृष्टः परिगृह्य मैथिलीम्  ।  
प्रसज्य रामेण च वैरम् उत्तमं बभूव मोहान् मुदितः स राक्षसः  ॥ रम्_३,५२।२९ ॥  
  
  
सन्दिश्य राक्षसान् घोरान् रावणो ऽष्टौ महाबलान्  ।  
आत्मानं बुद्धिवैक्लव्यात् कृतकृत्यम् अमन्यत  ॥ रम्_३,५३।१ ॥  
स चिन्तयानो वैदेहीं कामबाणसमर्पितः  ।  
प्रविवेश गृहं रम्यं सीतां द्रष्टुम् अभित्वरन्  ॥ रम्_३,५३।२ ॥  
स प्रविश्य तु तद्वेश्म रावणो राक्षसाधिपः  ।  
अपश्यद् राक्षसीमध्ये सीतां शोकपरायणाम्  ॥ रम्_३,५३।३ ॥  
अश्रुपूर्णमुखीं दीनां शोकभारावपीडिताम्  ।  
वायुवेगैर् इवाक्रान्तां मज्जन्तीं नावम् अर्णवे  ॥ रम्_३,५३।४ ॥  
मृगयूथपरिभ्रष्टां मृगीं श्वभिर् इवावृताम्  ।  
अधोमुखमुखीं दीनाम् अभ्येत्य च निशाचरः  ॥ रम्_३,५३।५ ॥  
तां तु शोकवशां दीनाम् अवशां राक्षसाधिपः  ।  
स बलाद् दर्शयामास गृहं देवगृहोपमम्  ॥ रम्_३,५३।६ ॥  
हर्म्यप्रासादसम्बाधं स्त्रीसहस्रनिषेवितम्  ।  
नानापक्षिगणैर् जुष्टं नानारत्नसमन्वितम्  ॥ रम्_३,५३।७ ॥  
काञ्चनैस् तापनीयैश् च स्फाटिकै राजतैस् तथा  ।  
वज्रवैडूर्यचित्रैश् च स्तम्भैर् दृष्टिमनोहरैः  ॥ रम्_३,५३।८ ॥  
दिव्यदुन्दुभिनिर्ह्रादं तप्तकाञ्चनतोरणम्  ।  
सोपानं काञ्चनं चित्रम् आरुरोह तया सह  ॥ रम्_३,५३।९ ॥  
दान्तका राजताश् चैव गवाक्षाः प्रियदर्शनाः  ।  
हेमजालावृताश् चासंस् तत्र प्रासादपङ्क्तयः  ॥ रम्_३,५३।१० ॥  
सुधामणिविचित्राणि भूमिभागानि सर्वशः  ।  
दशग्रीवः स्वभवने प्रादर्शयत मैथिलीम्  ॥ रम्_३,५३।११ ॥  
दीर्घिकाः पुष्करिण्यश् च नानापुष्पसमावृताः  ।  
रावणो दर्शयामास सीतां शोकपरायणाम्  ॥ रम्_३,५३।१२ ॥  
दर्शयित्वा तु वैदेहीं कृत्स्नं तद् भवनोत्तमम्  ।  
उवाच वाक्यं पापात्मा रावणो जनकात्मजाम्  ॥ रम्_३,५३।१३ ॥  
दशराक्षसकोट्यश् च द्वाविंशतिर् अथापराः  ।  
वर्जयित्वा जरावृद्धान् बालांश् च रजनीचरान्  ॥ रम्_३,५३।१४ ॥  
तेषां प्रभुर् अहं सीते सर्वेषां भीमकर्मणाम्  ।  
सहस्रम् एकम् एकस्य मम कार्यपुरःसरम्  ॥ रम्_३,५३।१५ ॥  
यद् इदं राज्यतन्त्रं मे त्वयि सर्वं प्रतिष्ठितम्  ।  
जीवितं च विशालाक्षि त्वं मे प्राणैर् गरीयसी  ॥ रम्_३,५३।१६ ॥  
बहूनां स्त्रीसहस्राणां मम यो ऽसौ परिग्रहः  ।  
तासां त्वम् ईश्वरी सीते मम भार्या भव प्रिये  ॥ रम्_३,५३।१७ ॥  
साधु किं ते ऽन्यया बुद्ध्या रोचयस्व वचो मम  ।  
भजस्व माभितप्तस्य प्रसादं कर्तुम् अर्हसि  ॥ रम्_३,५३।१८ ॥  
परिक्षिप्ता समुद्रेण लङ्केयं शतयोजना  ।  
नेयं धर्षयितुं शक्या सेन्द्रैर् अपि सुरासुरैः  ॥ रम्_३,५३।१९ ॥  
न देवेषु न यक्षेषु न गन्धर्वेषु नर्षिषु  ।  
अहं पश्यामि लोकेषु यो मे वीर्यसमो भवेत्  ॥ रम्_३,५३।२० ॥  
राज्यभ्रष्टेन दीनेन तापसेन गतायुषा  ।  
किं करिष्यसि रामेण मानुषेणाल्पतेजसा  ॥ रम्_३,५३।२१ ॥  
भजस्व सीते माम् एव भर्ताहं सदृशस् तव  ।  
यौवनं ह्य् अध्रुवं भीरु रमस्वेह मया सह  ॥ रम्_३,५३।२२ ॥  
दर्शने मा कृथा बुद्धिं राघवस्य वरानने  ।  
कास्य शक्तिर् इहागन्तुम् अपि सीते मनोरथैः  ॥ रम्_३,५३।२३ ॥  
न शक्यो वायुर् आकाशे पाशैर् बद्धं महाजवः  ।  
दीप्यमानस्य वाप्य् अग्नेर् ग्रहीतुं विमलां शिखाम्  ॥ रम्_३,५३।२४ ॥  
त्रयाणाम् अपि लोकानां न तं पश्यामि शोभने  ।  
विक्रमेण नयेद् यस् त्वां मद्बाहुपरिपालिताम्  ॥ रम्_३,५३।२५ ॥  
लङ्कायां सुमहद् राज्यम् इदं त्वम् अनुपालय  ।  
अभिषेकोदकक्लिन्ना तुष्टा च रमयस्व माम्  ॥ रम्_३,५३।२६ ॥  
दुष्कृतं यत् पुरा कर्म वनवासेन तद् गतम्  ।  
यश् च ते सुकृतो धर्मस् तस्येह फलम् आप्नुहि  ॥ रम्_३,५३।२७ ॥  
इह सर्वाणि माल्यानि दिव्यगन्धानि मैथिलि  ।  
भूषणानि च मुख्यानि तानि सेव मया सह  ॥ रम्_३,५३।२८ ॥  
पुष्पकं नाम सुश्रोणि भ्रातुर् वैश्रवणस्य मे  ।  
विमानं रमणीयं च तद् विमानं मनोजवम्  ॥ रम्_३,५३।२९ ॥  
तत्र सीते मया सार्धं विहरस्व यथासुखम्  ।  
वदनं पद्मसङ्काशं विमलं चारुदर्शनम्  ॥ रम्_३,५३।३० ॥  
शोकार्तं तु वरारोहे न भ्राजति वरानने  ।  
अलं व्रीडेन वैदेहि धर्मलोपकृतेन ते  ॥ रम्_३,५३।३१ ॥  
आर्षो ऽयं दैवनिस्यन्दो यस् त्वाम् अभिगमिष्यति  ।  
एतौ पादौ मया स्निग्धौ शिरोभिः परिपीडितौ  ॥ रम्_३,५३।३२ ॥  
प्रसादं कुरु मे क्षिप्रं वश्यो दासो ऽहम् अस्मि ते  ।  
नेमाः शून्या मया वाचः शुष्यमाणेन भाषिताः  ॥ रम्_३,५३।३३ ॥  
न चापि रावणः काञ्चिन् मूर्ध्ना स्त्रीं प्रणमेत ह  ।  
एवम् उक्त्वा दशग्रीवो मैथिलीं जनकात्मजाम्  ॥ रम्_३,५३।३४ ॥  
कृतान्तवशम् आपन्नो ममेयम् इति मन्यते  ।  
  
  
सा तथोक्ता तु वैदेही निर्भया शोककर्षिता  ।  
तृणम् अन्तरतः कृत्वा रावणं प्रत्यभाषत  ॥ रम्_३,५४।१ ॥  
राजा दशरथो नाम धर्मसेतुर् इवाचलः  ।  
सत्यसन्धः परिज्ञातो यस्य पुत्रः स राघवः  ॥ रम्_३,५४।२ ॥  
रामो नाम स धर्मात्मा त्रिषु लोकेषु विश्रुतः  ।  
दीर्घबाहुर् विशालाक्षो दैवतं स पतिर् मम  ॥ रम्_३,५४।३ ॥  
इक्ष्वाकूणां कुले जातः सिंहस्कन्धो महाद्युतिः  ।  
लक्ष्मणेन सह भ्रात्रा यस् ते प्राणान् हरिष्यति  ॥ रम्_३,५४।४ ॥  
प्रत्यक्षं यद्य् अहं तस्य त्वया स्यां धर्षिता बलात्  ।  
शयिता त्वं हतः सङ्ख्ये जनस्थाने यथा खरः  ॥ रम्_३,५४।५ ॥  
य एते राक्षसाः प्रोक्ता घोररूपा महाबलाः  ।  
राघवे निर्विषाः सर्वे सुपर्णे पन्नगा यथा  ॥ रम्_३,५४।६ ॥  
तस्य ज्याविप्रमुक्तास् ते शराः काञ्चनभूषणाः  ।  
शरीरं विधमिष्यन्ति गङ्गाकूलम् इवोर्मयः  ॥ रम्_३,५४।७ ॥  
असुरैर् वा सुरैर् वा त्वं यद्य् अवधो ऽसि रावण  ।  
उत्पाद्य सुमहद् वैरं जीवंस् तस्य न मोक्ष्यसे  ॥ रम्_३,५४।८ ॥  
स ते जीवितशेषस्य राघवो ऽन्तकरो बली  ।  
पशोर् यूपगतस्येव जीवितं तव दुर्लभम्  ॥ रम्_३,५४।९ ॥  
यदि पश्येत् स रामस् त्वां रोषदीप्तेन चक्षुषा  ।  
रक्षस् त्वम् अद्य निर्दग्धो गच्छेः सद्यः पराभवम्  ॥ रम्_३,५४।१० ॥  
यश् चन्द्रं नभसो भूमौ पातयेन् नाशयेत वा  ।  
सागरं शोषयेद् वापि स सीतां मोचयेद् इह  ॥ रम्_३,५४।११ ॥  
गतायुस् त्वं गतश्रीको गतसत्त्वो गतेन्द्रियः  ।  
लङ्का वैधव्यसंयुक्ता त्वत्कृतेन भविष्यति  ॥ रम्_३,५४।१२ ॥  
न ते पापम् इदं कर्म सुखोदर्कं भविष्यति  ।  
याहं नीता विना भावं पतिपार्श्वात् त्वया वनात्  ॥ रम्_३,५४।१३ ॥  
स हि दैवतसंयुक्तो मम भर्ता महाद्युतिः  ।  
निर्भयो वीर्यम् आश्रित्य शून्ये वसति दण्डके  ॥ रम्_३,५४।१४ ॥  
स ते दर्पं बलं वीर्यम् उत्सेकं च तथाविधम्  ।  
अपनेष्यति गात्रेभ्यः शरवर्षेण संयुगे  ॥ रम्_३,५४।१५ ॥  
यदा विनाशो भूतानां दृश्यते कालचोदितः  ।  
तदा कार्ये प्रमाद्यन्ति नराः कालवशं गताः  ॥ रम्_३,५४।१६ ॥  
मां प्रधृष्य स ते कालः प्राप्तो ऽयं राक्षसाधम  ।  
आत्मनो राक्षसानां च वधायान्तःपुरस्य च  ॥ रम्_३,५४।१७ ॥  
न शक्या यज्ञमध्यस्था वेदिः स्रुग्भाण्डमण्डिता  ।  
द्विजातिमन्त्रसम्पूता चण्डालेनावमर्दितुम्  ॥ रम्_३,५४।१८ ॥  
इदं शरीरं निःसञ्ज्ञं बन्ध वा घातयस्व वा  ।  
नेदं शरीरं रक्ष्यं मे जीवितं वापि राक्षस  ।  
न हि शक्ष्याम्य् उपक्रोशं पृथिव्यां दातुम् आत्मनः  ॥ रम्_३,५४।१९ ॥  
एवम् उक्त्वा तु वैदेही क्रोधात् सुपरुषं वचः  ।  
रावणं मैथिली तत्र पुनर् नोवाच किञ्चन  ॥ रम्_३,५४।२० ॥  
सीताया वचनं श्रुत्वा परुषं रोमहर्षणम्  ।  
प्रत्युवाच ततः सीतां भयसन्दर्शनं वचः  ॥ रम्_३,५४।२१ ॥  
शृणु मैथिलि मद्वाक्यं मासान् द्वादश भामिनि  ।  
कालेनानेन नाभ्येषि यदि मां चारुहासिनि  ।  
ततस् त्वां प्रातराशार्थं सूदाश् छेत्स्यन्ति लेशशः  ॥ रम्_३,५४।२२ ॥  
इत्य् उक्त्वा परुषं वाक्यं रावणः शत्रुरावणः  ।  
राक्षसीश् च ततः क्रुद्ध इदं वचनम् अब्रवीत्  ॥ रम्_३,५४।२३ ॥  
शीघ्रम् एवं हि राक्षस्यो विकृता घोरदर्शनाः  ।  
दर्पम् अस्या विनेष्यध्वं मांसशोणितभोजनाः  ॥ रम्_३,५४।२४ ॥  
वचनाद् एव तास् तस्य विकृता घोरदर्शनाः  ।  
कृतप्राञ्जलयो भूत्वा मैथिलीं पर्यवारयन्  ॥ रम्_३,५४।२५ ॥  
स ताः प्रोवाच राजा तु रावणो घोरदर्शनः  ।  
प्रचाल्य चरणोत्कर्षैर् दारयन्न् इव मेदिनीम्  ॥ रम्_३,५४।२६ ॥  
अशोकवनिकामध्ये मैथिली नीयताम् इति  ।  
तत्रेयं रक्ष्यतां गूढम् युष्माभिः परिवारिता  ॥ रम्_३,५४।२७ ॥  
तत्रैनां तर्जनैर् घोरैः पुनः सान्त्वैश् च मैथिलीम्  ।  
आनयध्वं वशं सर्वा वन्यां गजवधूम् इव  ॥ रम्_३,५४।२८ ॥  
इति प्रतिसमादिष्टा राक्षस्यो रावणेन ताः  ।  
अशोकवनिकां जग्मुर् मैथिलीं परिगृह्य ताम्  ॥ रम्_३,५४।२९ ॥  
सर्वकामफलैर् वृक्षैर् नानापुष्पफलैर् वृताम्  ।  
सर्वकालमदैश् चापि द्विजैः समुपसेविताम्  ॥ रम्_३,५४।३० ॥  
सा तु शोकपरीताङ्गी मैथिली जनकात्मजा  ।  
राक्षसीवशम् आपन्ना व्याघ्रीणां हरिणी यथा  ॥ रम्_३,५४।३१ ॥  
न विन्दते तत्र तु शर्म मैथिली विरूपनेत्राभिर् अतीव तर्जिता  ।  
पतिं स्मरन्ती दयितं च देवरं विचेतनाभूद् भयशोकपीडिता  ॥ रम्_३,५४।३२ ॥  
  
  
राक्षसं मृगरूपेण चरन्तं कामरूपिणम्  ।  
निहत्य रामो मारीचं तूर्णं पथि न्यवर्तत  ॥ रम्_३,५५।१ ॥  
तस्य सन्त्वरमाणस्य द्रष्टुकामस्य मैथिलीम्  ।  
क्रूरस्वरो ऽथ गोमायुर् विननादास्य पृष्ठतः  ॥ रम्_३,५५।२ ॥  
स तस्य स्वरम् आज्ञाय दारुणं रोमहर्षणम्  ।  
चिन्तयामास गोमायोः स्वरेण परिशङ्कितः  ॥ रम्_३,५५।३ ॥  
अशुभं बत मन्ये ऽहं गोमायुर् वाश्यते यथा  ।  
स्वस्ति स्याद् अपि वैदेह्या राक्षसैर् भक्षणं विना  ॥ रम्_३,५५।४ ॥  
मारीचेन तु विज्ञाय स्वरम् आलक्ष्य मामकम्  ।  
विक्रुष्टं मृगरूपेण लक्ष्मणः शृणुयाद् यदि  ॥ रम्_३,५५।५ ॥  
स सौमित्रिः स्वरं श्रुत्वा तां च हित्वाथ मैथिलीम्  ।  
तयैव प्रहितः क्षिप्रं मत्सकाशम् इहैष्यति  ॥ रम्_३,५५।६ ॥  
राक्षसैः सहितैर् नूनं सीताया ईप्सितो वधः  ।  
काञ्चनश् च मृगो भूत्वा व्यपनीयाश्रमात् तु माम्  ॥ रम्_३,५५।७ ॥  
दूरं नीत्वा तु मारीचो राक्षसो ऽभूच् छराहतः  ।  
हा लक्ष्मण हतो ऽस्मीति यद् वाक्यं व्याजहार ह  ॥ रम्_३,५५।८ ॥  
अपि स्वस्ति भवेद् द्वाभ्यां रहिताभ्यां मया वने  ।  
जनस्थाननिमित्तं हि कृतवैरो ऽस्मि राक्षसैः  ।  
निमित्तानि च घोराणि दृश्यन्ते ऽद्य बहूनि च  ॥ रम्_३,५५।९ ॥  
इत्य् एवं चिन्तयन् रामः श्रुत्वा गोमायुनिःस्वनम्  ।  
आत्मनश् चापनयनं मृगरूपेण रक्षसा  ।  
आजगाम जनस्थानं राघवः परिशङ्कितः  ॥ रम्_३,५५।१० ॥  
तं दीनमानसं दीनम् आसेदुर् मृगपक्षिणः  ।  
सव्यं कृत्वा महात्मानं घोरांश् च ससृजुः स्वरान्  ॥ रम्_३,५५।११ ॥  
तानि दृष्ट्वा निमित्तानि महाघोराणि राघवः  ।  
ततो लक्ष्मणम् आयान्तं ददर्श विगतप्रभम्  ॥ रम्_३,५५।१२ ॥  
ततो ऽविदूरे रामेण समीयाय स लक्ष्मणः  ।  
विषण्णः स विषण्णेन दुःखितो दुःखभागिना  ॥ रम्_३,५५।१३ ॥  
सञ्जगर्हे ऽथ तं भ्राता ज्येष्ठो लक्ष्मणम् आगतम्  ।  
विहाय सीतां विजने वने राक्षससेविते  ॥ रम्_३,५५।१४ ॥  
गृहीत्वा च करं सव्यं लक्ष्मणं रघुनन्दनः  ।  
उवाच मधुरोदर्कम् इदं परुषम् आर्तवत्  ॥ रम्_३,५५।१५ ॥  
अहो लक्ष्मण गर्ह्यं ते कृतं यत् त्वं विहाय ताम्  ।  
सीताम् इहागतः सौम्य कच्चित् स्वस्ति भवेद् इति  ॥ रम्_३,५५।१६ ॥  
न मे ऽस्ति संशयो वीर सर्वथा जनकात्मजा  ।  
विनष्टा भक्षिता वापि राक्षसैर् वनचारिभिः  ॥ रम्_३,५५।१७ ॥  
अशुभान्य् एव भूयिष्ठं यथा प्रादुर्भवन्ति मे  ।  
अपि लक्ष्मण सीतायाः सामग्र्यं प्राप्नुयावहे  ॥ रम्_३,५५।१८ ॥  
इदं हि रक्षो मृगसन्निकाशं प्रलोभ्य मां दूरम् अनुप्रयातम्  ।  
हतं कथञ्चिन् महता श्रमेण स राक्षसो ऽभून् म्रियमाण एव  ॥ रम्_३,५५।१९ ॥  
मनश् च मे दीनम् इहाप्रहृष्टं चक्षुश् च सव्यं कुरुते विकारम्  ।  
असंशयं लक्ष्मण नास्ति सीता हृता मृता वा पथि वर्तते वा  ॥ रम्_३,५५।२० ॥  
  
  
स दृष्ट्वा लक्ष्मणं दीनं शून्ये दशरथात्मजः  ।  
पर्यपृच्छत धर्मात्मा वैदेहीम् आगतं विना  ॥ रम्_३,५६।१ ॥  
प्रस्थितं दण्डकारण्यं या माम् अनुजगाम ह  ।  
क्व सा लक्ष्मण वैदेही यां हित्वा त्वम् इहागतः  ॥ रम्_३,५६।२ ॥  
राज्यभ्रष्टस्य दीनस्य दण्डकान् परिधावतः  ।  
क्व सा दुःखसहाया मे वैदेही तनुमध्यमा  ॥ रम्_३,५६।३ ॥  
यां विना नोत्सहे वीर मुहूर्तम् अपि जीवितुम्  ।  
क्व सा प्राणसहाया मे सीता सुरसुतोपमा  ॥ रम्_३,५६।४ ॥  
पतित्वम् अमराणां वा पृथिव्याश् चापि लक्ष्मण  ।  
विना तां तपनीयाभां नेच्छेयं जनकात्मजाम्  ॥ रम्_३,५६।५ ॥  
कच्चिज् जीवति वैदेही प्राणैः प्रियतरा मम  ।  
कच्चित् प्रव्राजनं सौम्य न मे मिथ्या भविष्यति  ॥ रम्_३,५६।६ ॥  
सीतानिमित्तं सौमित्रे मृते मयि गते त्वयि  ।  
कच्चित् सकामा सुखिता कैकेयी सा भविष्यति  ॥ रम्_३,५६।७ ॥  
सपुत्रराज्यां सिद्धार्थां मृतपुत्रा तपस्विनी  ।  
उपस्थास्यति कौसल्या कच्चित् सौम्य न कैकयीम्  ॥ रम्_३,५६।८ ॥  
यदि जीवति वैदेही गमिष्याम्य् आश्रमं पुनः  ।  
सुवृत्ता यदि वृत्ता सा प्राणांस् त्यक्ष्यामि लक्ष्मण  ॥ रम्_३,५६।९ ॥  
यदि माम् आश्रमगतं वैदेही नाभिभाषते  ।  
पुनः प्रहसिता सीता विनशिष्यामि लक्ष्मण  ॥ रम्_३,५६।१० ॥  
ब्रूहि लक्ष्मण वैदेही यदि जीवति वा न वा  ।  
त्वयि प्रमत्ते रक्षोभिर् भक्षिता वा तपस्विनी  ॥ रम्_३,५६।११ ॥  
सुकुमारी च बाला च नित्यं चादुःखदर्शिनी  ।  
मद्वियोगेन वैदेही व्यक्तं शोचति दुर्मनाः  ॥ रम्_३,५६।१२ ॥  
सर्वथा रक्षसा तेन जिह्मेन सुदुरात्मना  ।  
वदता लक्ष्मणेत्य् उच्चैस् तवापि जनितं भयम्  ॥ रम्_३,५६।१३ ॥  
श्रुतश् च शङ्के वैदेह्या स स्वरः सदृशो मम  ।  
त्रस्तया प्रेषितस् त्वं च द्रष्टुं मां शीघ्रम् आगतः  ॥ रम्_३,५६।१४ ॥  
सर्वथा तु कृतं कष्टं सीताम् उत्सृजता वने  ।  
प्रतिकर्तुं नृशंसानां रक्षसां दत्तम् अन्तरम्  ॥ रम्_३,५६।१५ ॥  
दुःखिताः खरघातेन राक्षसाः पिशिताशनाः  ।  
तैः सीता निहता घोरैर् भविष्यति न संशयः  ॥ रम्_३,५६।१६ ॥  
अहो ऽस्मि व्यसने मग्नः सर्वथा रिपुनाशन  ।  
किं त्व् इदानीं करिष्यामि शङ्के प्राप्तव्यम् ईदृशम्  ॥ रम्_३,५६।१७ ॥  
इति सीतां वरारोहां चिन्तयन्न् एव राघवः  ।  
आजगाम जनस्थानं त्वरया सहलक्ष्मणः  ॥ रम्_३,५६।१८ ॥  
विगर्हमाणो ऽनुजम् आर्तरूपं क्षुधा श्रमाच् चैव पिपासया च  ।  
विनिःश्वसञ् शुष्कमुखो विषण्णः प्रतिश्रयं प्राप्य समीक्ष्य शून्यम्  ॥ रम्_३,५६।१९ ॥  
स्वम् आश्रमं सम्प्रविगाह्य वीरो विहारदेशान् अनुसृत्य कांश्चित्  ।  
एतत् तद् इत्य् एव निवासभूमौ प्रहृष्टरोमा व्यथितो बभूव  ॥ रम्_३,५६।२० ॥  
  
  
अथाश्रमाद् उपावृत्तम् अन्तरा रघुनन्दनः  ।  
परिपप्रच्छ सौमित्रिं रामो दुःखार्दितः पुनः  ॥ रम्_३,५७।१ ॥  
तम् उवाच किमर्थं त्वम् आगतो ऽपास्य मैथिलीम्  ।  
यदा सा तव विश्वासाद् वने विरहिता मया  ॥ रम्_३,५७।२ ॥  
दृष्ट्वैवाभ्यागतं त्वां मे मैथिलीं त्यज्य लक्ष्मण  ।  
शङ्कमानं महत् पापं यत् सत्यं व्यथितं मनः  ॥ रम्_३,५७।३ ॥  
स्फुरते नयनं सव्यं बाहुश् च हृदयं च मे  ।  
दृष्ट्वा लक्ष्मण दूरे त्वां सीताविरहितं पथि  ॥ रम्_३,५७।४ ॥  
एवम् उक्तस् तु सौमित्रिर् लक्ष्मणः शुभलक्षणः  ।  
भूयो दुःखसमाविष्टो दुःखितं रामम् अब्रवीत्  ॥ रम्_३,५७।५ ॥  
न स्वयं कामकारेण तां त्यक्त्वाहम् इहागतः  ।  
प्रचोदितस् तयैवोग्रैस् त्वत्सकाशम् इहागतः  ॥ रम्_३,५७।६ ॥  
आर्येणेव परिक्रुष्टं हा सीते लक्ष्मणेति च  ।  
परित्राहीति यद् वाक्यं मैथिल्यास् तच् छ्रुतिं गतम्  ॥ रम्_३,५७।७ ॥  
सा तम् आर्तस्वरं श्रुत्वा तव स्नेहेन मैथिली  ।  
गच्छ गच्छेति माम् आह रुदन्ती भयविह्वला  ॥ रम्_३,५७।८ ॥  
प्रचोद्यमानेन मया गच्छेति बहुशस् तया  ।  
प्रत्युक्ता मैथिली वाक्यम् इदं त्वत्प्रत्ययान्वितम्  ॥ रम्_३,५७।९ ॥  
न तत् पश्याम्य् अहं रक्षो यद् अस्य भयम् आवहेत्  ।  
निर्वृता भव नास्त्य् एतत् केनाप्य् एवम् उदाहृतम्  ॥ रम्_३,५७।१० ॥  
विगर्हितं च नीचं च कथम् आर्यो ऽभिधास्यति  ।  
त्राहीति वचनं सीते यस् त्रायेत् त्रिदशान् अपि  ॥ रम्_३,५७।११ ॥  
किन्निमित्तं तु केनापि भ्रातुर् आलम्ब्य मे स्वरम्  ।  
विस्वरं व्याहृतं वाक्यं लक्ष्मण त्राहि माम् इति  ।  
न भवत्या व्यथा कार्या कुनारीजनसेविता  ॥ रम्_३,५७।१२ ॥  
अलं वैक्लव्यम् आलम्ब्य स्वस्था भव निरुत्सुका  ।  
न चास्ति त्रिषु लोकेषु पुमान् यो राघवं रणे  ।  
जातो वा जायमानो वा संयुगे यः पराजयेत्  ॥ रम्_३,५७।१३ ॥  
एवम् उक्ता तु वैदेही परिमोहितचेतना  ।  
उवाचाश्रूणि मुञ्चन्ती दारुणं माम् इदं वचः  ॥ रम्_३,५७।१४ ॥  
भावो मयि तवात्यर्थं पाप एव निवेशितः  ।  
विनष्टे भ्रातरि प्राप्ते न च त्वं माम् अवाप्स्यसि  ॥ रम्_३,५७।१५ ॥  
सङ्केताद् भरतेन त्वं रामं समनुगच्छसि  ।  
क्रोशन्तं हि यथात्यर्थं नैनम् अभ्यवपद्यसे  ॥ रम्_३,५७।१६ ॥  
रिपुः प्रच्छन्नचारी त्वं मदर्थम् अनुगच्छसि  ।  
राघवस्यान्तरप्रेप्सुस् तथैनं नाभिपद्यसे  ॥ रम्_३,५७।१७ ॥  
एवम् उक्तो हि वैदेह्या संरब्धो रक्तलोचनः  ।  
क्रोधात् प्रस्फुरमाणौष्ठ आश्रमाद् अभिनिर्गतः  ॥ रम्_३,५७।१८ ॥  
एवं ब्रुवाणं सौमित्रिं रामः सन्तापमोहितः  ।  
अब्रवीद् दुष्कृतं सौम्य तां विना यत् त्वम् आगतः  ॥ रम्_३,५७।१९ ॥  
जानन्न् अपि समर्थं मां रक्षसां विनिवारणे  ।  
अनेन क्रोधवाक्येन मैथिल्या निःसृतो भवान्  ॥ रम्_३,५७।२० ॥  
न हि ते परितुष्यामि त्यक्त्वा यद् यासि मैथिलीम्  ।  
क्रुद्धायाः परुषं श्रुत्वा स्त्रिया यत् त्वम् इहागतः  ॥ रम्_३,५७।२१ ॥  
सर्वथा त्व् अपनीतं ते सीतया यत् प्रचोदितः  ।  
क्रोधस्य वशम् आगम्य नाकरोः शासनं मम  ॥ रम्_३,५७।२२ ॥  
असौ हि राक्षसः शेते शरेणाभिहतो मया  ।  
मृगरूपेण येनाहम् आश्रमाद् अपवाहितः  ॥ रम्_३,५७।२३ ॥  
विकृष्य चापं परिधाय सायकं सलीलबाणेन च ताडितो मया  ।  
मार्गीं तनुं त्यज्य च विक्लवस्वरो बभूव केयूरधरः स राक्षसः  ॥ रम्_३,५७।२४ ॥  
शराहतेनैव तदार्तया गिरा स्वरं ममालम्ब्य सुदूरसंश्रवम्  ।  
उदाहृतं तद् वचनं सुदारुणं त्वम् आगतो येन विहाय मैथिलीम्  ॥ रम्_३,५७।२५ ॥  
  
  
भृशम् आव्रजमानस्य तस्याधोवामलोचनम्  ।  
प्रास्फुरच् चास्खलद् रामो वेपथुश् चास्य जायते  ॥ रम्_३,५८।१ ॥  
उपालक्ष्य निमित्तानि सो ऽशुभानि मुहुर् मुहुः  ।  
अपि क्षेमं तु सीताया इति वै व्याजहार ह  ॥ रम्_३,५८।२ ॥  
त्वरमाणो जगामाथ सीतादर्शनलालसः  ।  
शून्यम् आवसथं दृष्ट्वा बभूवोद्विग्नमानसः  ॥ रम्_३,५८।३ ॥  
उद्भ्रमन्न् इव वेगेन विक्षिपन् रघुनन्दनः  ।  
तत्र तत्रोटजस्थानम् अभिवीक्ष्य समन्ततः  ॥ रम्_३,५८।४ ॥  
ददर्श पर्णशालां च रहितां सीतया तदा  ।  
श्रिया विरहितां ध्वस्तां हेमन्ते पद्मिनीम् इव  ॥ रम्_३,५८।५ ॥  
रुदन्तम् इव वृक्षैश् च म्लानपुष्पमृगद्विजम्  ।  
श्रिया विहीनं विध्वस्तं सन्त्यक्तवनदैवतम्  ॥ रम्_३,५८।६ ॥  
विप्रकीर्णाजिनकुशं विप्रविद्धबृसीकटम्  ।  
दृष्ट्वा शून्योटजस्थानं विललाप पुनः पुनः  ॥ रम्_३,५८।७ ॥  
हृता मृता वा नष्टा वा भक्षिता वा भविष्यति  ।  
निलीनाप्य् अथ वा भीरुर् अथ वा वनम् आश्रिता  ॥ रम्_३,५८।८ ॥  
गता विचेतुं पुष्पाणि फलान्य् अपि च वा पुनः  ।  
अथ वा पद्मिनीं याता जलार्थं वा नदीं गता  ॥ रम्_३,५८।९ ॥  
यत्नान् मृगयमाणस् तु नाससाद वने प्रियाम्  ।  
शोकरक्तेक्षणः शोकाद् उन्मत्त इव लक्ष्यते  ॥ रम्_३,५८।१० ॥  
वृक्षाद् वृक्षं प्रधावन् स गिरींश् चापि नदीन् नदीम्  ।  
बभूव विलपन् रामः शोकपङ्कार्णवप्लुतः  ॥ रम्_३,५८।११ ॥  
अस्ति कच्चित् त्वया दृष्टा सा कदम्बप्रिया प्रिया  ।  
कदम्ब यदि जानीषे शंस सीतां शुभाननाम्  ॥ रम्_३,५८।१२ ॥  
स्निग्धपल्लवसङ्काशां पीतकौशेयवासिनीम्  ।  
शंसस्व यदि वा दृष्टा बिल्व बिल्वोपमस्तनी  ॥ रम्_३,५८।१३ ॥  
अथ वार्जुन शंस त्वं प्रियां ताम् अर्जुनप्रियाम्  ।  
जनकस्य सुता भीरुर् यदि जीवति वा न वा  ॥ रम्_३,५८।१४ ॥  
ककुभः ककुभोरुं तां व्यक्तं जानाति मैथिलीम्  ।  
लतापल्लवपुष्पाढ्यो भाति ह्य् एष वनस्पतिः  ॥ रम्_३,५८।१५ ॥  
भ्रमरैर् उपगीतश् च यथा द्रुमवरो ह्य् अयम्  ।  
एष व्यक्तं विजानाति तिलकस् तिलकप्रियाम्  ॥ रम्_३,५८।१६ ॥  
अशोक शोकापनुद शोकोपहतचेतसम्  ।  
त्वन्नामानं कुरु क्षिप्रं प्रियासन्दर्शनेन माम्  ॥ रम्_३,५८।१७ ॥  
यदि ताल त्वया दृष्टा पक्वतालफलस्तनी  ।  
कथयस्व वरारोहां कारुण्यं यदि ते मयि  ॥ रम्_३,५८।१८ ॥  
यदि दृष्टा त्वया सीता जम्बु जाम्बूनदप्रभा  ।  
प्रियां यदि विजानीषे निःशङ्कं कथयस्व मे  ॥ रम्_३,५८।१९ ॥  
अथ वा मृगशावाक्षीं मृग जानासि मैथिलीम्  ।  
मृगविप्रेक्षणी कान्ता मृगीभिः सहिता भवेत्  ॥ रम्_३,५८।२० ॥  
गज सा गजनासोरुर् यदि दृष्टा त्वया भवेत्  ।  
तां मन्ये विदितां तुभ्यम् आख्याहि वरवारण  ॥ रम्_३,५८।२१ ॥  
शार्दूल यदि सा दृष्टा प्रिया चन्द्रनिभानना  ।  
मैथिली मम विश्रब्धः कथयस्व न ते भयम्  ॥ रम्_३,५८।२२ ॥  
किं धावसि प्रिये नूनं दृष्टासि कमलेक्षणे  ।  
वृक्षेणाच्छाद्य चात्मानं किं मां न प्रतिभाषसे  ॥ रम्_३,५८।२३ ॥  
तिष्ठ तिष्ठ वरारोहे न ते ऽस्ति करुणा मयि  ।  
नात्यर्थं हास्यशीलासि किमर्थं माम् उपेक्षसे  ॥ रम्_३,५८।२४ ॥  
पीतकौशेयकेनासि सूचिता वरवर्णिनि  ।  
धावन्त्य् अपि मया दृष्टा तिष्ठ यद्य् अस्ति सौहृदम्  ॥ रम्_३,५८।२५ ॥  
नैव सा नूनम् अथ वा हिंसिता चारुहासिनी  ।  
कृच्छ्रं प्राप्तं हि मां नूनं यथोपेक्षितुम् अर्हति  ॥ रम्_३,५८।२६ ॥  
व्यक्तं सा भक्षिता बाला राक्षसैः पिशिताशनैः  ।  
विभज्याङ्गानि सर्वाणि मया विरहिता प्रिया  ॥ रम्_३,५८।२७ ॥  
नूनं तच् छुभदन्तौष्ठं मुखं निष्प्रभतां गतम्  ।  
सा हि चम्पकवर्णाभा ग्रीवा ग्रैवेयशोभिता  ॥ रम्_३,५८।२८ ॥  
कोमला विलपन्त्यास् तु कान्ताया भक्षिता शुभा  ।  
नूनं विक्षिप्यमाणौ तौ बाहू पल्लवकोमलौ  ॥ रम्_३,५८।२९ ॥  
भक्षितौ वेपमानाग्रौ सहस्ताभरणाङ्गदौ  ।  
मया विरहिता बाला रक्षसां भक्षणाय वै  ॥ रम्_३,५८।३० ॥  
सार्थेनेव परित्यक्ता भक्षिता बहुबान्धवा  ।  
हा लक्ष्मण महाबाहो पश्यसि त्वं प्रियां क्वचित्  ॥ रम्_३,५८।३१ ॥  
हा प्रिये क्व गता भद्रे हा सीतेति पुनः पुनः  ।  
इत्य् एवं विलपन् रामः परिधावन् वनाद् वनम्  ॥ रम्_३,५८।३२ ॥  
क्वचिद् उद्भ्रमते वेगात् क्वचिद् विभ्रमते बलात्  ।  
क्वचिन् मत्त इवाभाति कान्तान्वेषणतत्परः  ॥ रम्_३,५८।३३ ॥  
स वनानि नदीः शैलान् गिरिप्रस्रवणानि च  ।  
काननानि च वेगेन भ्रमत्य् अपरिसंस्थितः  ॥ रम्_३,५८।३४ ॥  
तथा स गत्वा विपुलं महद् वनं परीत्य सर्वं त्व् अथ मैथिलीं प्रति  ।  
अनिष्ठिताशः स चकार मार्गणे पुनः प्रियायाः परमं परिश्रमम्  ॥ रम्_३,५८।३५ ॥  
  
  
दृष्ट्वाश्रमपदं शून्यं रामो दशरथात्मजः  ।  
रहितां पर्णशालां च विध्वस्तान्य् आसनानि च  ॥ रम्_३,५९।१ ॥  
अदृष्ट्वा तत्र वैदेहीं सन्निरीक्ष्य च सर्वशः  ।  
उवाच रामः प्राक्रुश्य प्रगृह्य रुचिरौ भुजौ  ॥ रम्_३,५९।२ ॥  
क्व नु लक्ष्मण वैदेही कं वा देशम् इतो गता  ।  
केनाहृता वा सौमित्रे भक्षिता केन वा प्रिया  ॥ रम्_३,५९।३ ॥  
वृक्षेणाच्छाद्य यदि मां सीते हसितुम् इच्छसि  ।  
अलं ते हसितेनाद्य मां भजस्व सुदुःखितम्  ॥ रम्_३,५९।४ ॥  
यैः सह क्रीडसे सीते विश्वस्तैर् मृगपोतकैः  ।  
एते हीनास् त्वया सौम्ये ध्यायन्त्य् अस्राविलेक्षणाः  ॥ रम्_३,५९।५ ॥  
मृतं शोकेन महता सीताहरणजेन माम्  ।  
परलोके महाराजो नूनं द्रक्ष्यति मे पिता  ॥ रम्_३,५९।६ ॥  
कथं प्रतिज्ञां संश्रुत्य मया त्वम् अभियोजितः  ।  
अपूरयित्वा तं कालं मत्सकाशम् इहागतः  ॥ रम्_३,५९।७ ॥  
कामवृत्तम् अनार्यं मां मृषावादिनम् एव च  ।  
धिक् त्वाम् इति परे लोके व्यक्तं वक्ष्यति मे पिता  ॥ रम्_३,५९।८ ॥  
विवशं शोकसन्तप्तं दीनं भग्नमनोरथम्  ।  
माम् इहोत्सृज्य करुणं कीर्तिर् नरम् इवानृजुम्  ॥ रम्_३,५९।९ ॥  
क्व गच्छसि वरारोहे माम् उत्सृज्य सुमध्यमे  ।  
त्वया विरहितश् चाहं मोक्ष्ये जीवितम् आत्मनः  ॥ रम्_३,५९।१० ॥  
इतीव विलपन् रामः सीतादर्शनलालसः  ।  
न ददर्श सुदुःखार्तो राघवो जनकात्मजाम्  ॥ रम्_३,५९।११ ॥  
अनासादयमानं तं सीतां दशरथात्मजम्  ।  
पङ्कम् आसाद्य विपुलं सीदन्तम् इव कुञ्जरम्  ।  
लक्ष्मणो रामम् अत्यर्थम् उवाच हितकाम्यया  ॥ रम्_३,५९।१२ ॥  
मा विषादं महाबाहो कुरु यत्नं मया सह  ।  
इदं च हि वनं शूर बहुकन्दरशोभितम्  ॥ रम्_३,५९।१३ ॥  
प्रियकाननसञ्चारा वनोन्मत्ता च मैथिली  ।  
सा वनं वा प्रविष्टा स्यान् नलिनीं वा सुपुष्पिताम्  ॥ रम्_३,५९।१४ ॥  
सरितं वापि सम्प्राप्ता मीनवञ्जुलसेविताम्  ।  
वित्रासयितुकामा वा लीना स्यात् कानने क्वचित्  ।  
जिज्ञासमाना वैदेही त्वां मां च पुरुषर्षभ  ॥ रम्_३,५९।१५ ॥  
तस्या ह्य् अन्वेषणे श्रीमन् क्षिप्रम् एव यतावहे  ।  
वनं सर्वं विचिनुवो यत्र सा जनकात्मजा  ।  
मन्यसे यदि काकुत्स्थ मा स्म शोके मनः कृथाः  ॥ रम्_३,५९।१६ ॥  
एवम् उक्तस् तु सौहार्दाल् लक्ष्मणेन समाहितः  ।  
सह सौमित्रिणा रामो विचेतुम् उपचक्रमे  ।  
तौ वनानि गिरींश् चैव सरितश् च सरांसि च  ॥ रम्_३,५९।१७ ॥  
निखिलेन विचिन्वन्तौ सीतां दशरथात्मजौ  ।  
तस्य शैलस्य सानूनि गुहाश् च शिखराणि च  ॥ रम्_३,५९।१८ ॥  
निखिलेन विचिन्वन्तौ नैव ताम् अभिजग्मतुः  ।  
विचित्य सर्वतः शैलं रामो लक्ष्मणम् अब्रवीत्  ॥ रम्_३,५९।१९ ॥  
नेह पश्यामि सौमित्रे वैदेहीं पर्वते शुभे  ।  
ततो दुःखाभिसन्तप्तो लक्ष्मणो वाक्यम् अब्रवीत्  ॥ रम्_३,५९।२० ॥  
विचरन् दण्डकारण्यं भ्रातरं दीप्ततेजसम्  ।  
प्राप्स्यसि त्वं महाप्राज्ञ मैथिलीं जनकात्मजाम्  ॥ रम्_३,५९।२१ ॥  
यथा विष्णुर् महाबाहुर् बलिं बद्ध्वा महीम् इमाम्  ।  
एवम् उक्तस् तु वीरेण लक्ष्मणेन स राघवः  ॥ रम्_३,५९।२२ ॥  
उवाच दीनया वाचा दुःखाभिहतचेतनः  ।  
वनं सर्वं सुविचितं पद्मिन्यः फुल्लपङ्कजाः  ॥ रम्_३,५९।२३ ॥  
गिरिश् चायं महाप्राज्ञ बहुकन्दरनिर्झरः  ।  
न हि पश्यामि वैदेहीं प्राणेभ्यो ऽपि गरीयसीम्  ॥ रम्_३,५९।२४ ॥  
एवं स विलपन् रामः सीताहरणकर्शितः  ।  
दीनः शोकसमाविष्टो मुहूर्तं विह्वलो ऽभवत्  ॥ रम्_३,५९।२५ ॥  
स विह्वलितसर्वाङ्गो गतबुद्धिर् विचेतनः  ।  
विषसादातुरो दीनो निःश्वस्याशीतम् आयतम्  ॥ रम्_३,५९।२६ ॥  
बहुशः स तु निःश्वस्य रामो राजीवलोचनः  ।  
हा प्रियेति विचुक्रोश बहुशो बाष्पगद्गदः  ॥ रम्_३,५९।२७ ॥  
तं सान्त्वयामास ततो लक्ष्मणः प्रियबान्धवः  ।  
बहुप्रकारं धर्मज्ञः प्रश्रितः प्रश्रिताञ्जलिः  ॥ रम्_३,५९।२८ ॥  
अनादृत्य तु तद् वाक्यं लक्ष्मणौष्ठपुटच्युतम्  ।  
अपश्यंस् तां प्रियां सीतां प्राक्रोशत् स पुनः पुनः  ॥ रम्_३,५९।२९ ॥  
  
  
स दीनो दीनया वाचा लक्ष्मणं वाक्यम् अब्रवीत्  ।  
शीघ्रं लक्ष्मण जानीहि गत्वा गोदावरीं नदीम्  ।  
अपि गोदावरीं सीता पद्मान्य् आनयितुं गता  ॥ रम्_३,६०।१ ॥  
एवम् उक्तस् तु रामेण लक्ष्मणः पुनर् एव हि  ।  
नदीं गोदावरीं रम्यां जगाम लघुविक्रमः  ॥ रम्_३,६०।२ ॥  
तां लक्ष्मणस् तीर्थवतीं विचित्वा रामम् अब्रवीत्  ।  
नैनां पश्यामि तीर्थेषु क्रोशतो न शृणोति मे  ॥ रम्_३,६०।३ ॥  
कं नु सा देशम् आपन्ना वैदेही क्लेशनाशिनी  ।  
न हि तं वेद्मि वै राम यत्र सा तनुमध्यमा  ॥ रम्_३,६०।४ ॥  
लक्ष्मणस्य वचः श्रुत्वा दीनः सन्तापमोहितः  ।  
रामः समभिचक्राम स्वयं गोदावरीं नदीम्  ॥ रम्_३,६०।५ ॥  
स ताम् उपस्थितो रामः क्व सीतेत्य् एवम् अब्रवीत्  ॥ रम्_३,६०।६ ॥  
भूतानि राक्षसेन्द्रेण वधार्हेण हृताम् अपि  ।  
न तां शशंसू रामाय तथा गोदावरी नदी  ॥ रम्_३,६०।७ ॥  
ततः प्रचोदिता भूतैः शंसास्मै तां प्रियाम् इति  ।  
न च साभ्यवदत् सीतां पृष्टा रामेण शोचिता  ॥ रम्_३,६०।८ ॥  
रावणस्य च तद् रूपं कर्माणि च दुरात्मनः  ।  
ध्यात्वा भयात् तु वैदेहीं सा नदी न शशंस ताम्  ॥ रम्_३,६०।९ ॥  
निराशस् तु तया नद्या सीताया दर्शने कृतः  ।  
उवाच रामः सौमित्रिं सीतादर्शनकर्शितः  ॥ रम्_३,६०।१० ॥  
किं नु लक्ष्मण वक्ष्यामि समेत्य जनकं वचः  ।  
मातरं चैव वैदेह्या विना ताम् अहम् अप्रियम्  ॥ रम्_३,६०।११ ॥  
या मे राज्यविहीनस्य वने वन्येन जीवतः  ।  
सर्वं व्यपनयच्छोकम् वैदेही क्व नु सा गता  ॥ रम्_३,६०।१२ ॥  
ज्ञातिपक्षविहीनस्य राजपुत्रीम् अपश्यतः  ।  
मन्ये दीर्घा भविष्यन्ति रात्रयो मम जाग्रतः  ॥ रम्_३,६०।१३ ॥  
गोदावरीं जनस्थानम् इमं प्रस्रवणं गिरिम्  ।  
सर्वाण्य् अनुचरिष्यामि यदि सीता हि दृश्यते  ॥ रम्_३,६०।१४ ॥  
एवं सम्भाषमाणौ ताव् अन्योन्यं भ्रातराव् उभौ  ।  
वसुन्धरायां पतितं पुष्पमार्गम् अपश्यताम्  ॥ रम्_३,६०।१५ ॥  
तां पुष्पवृष्टिं पतितां दृष्ट्वा रामो महीतले  ।  
उवाच लक्ष्मणं वीरो दुःखितो दुःखितं वचः  ॥ रम्_३,६०।१६ ॥  
अभिजानामि पुष्पाणि तानीमानीह लक्ष्मण  ।  
अपिनद्धानि वैदेह्या मया दत्तानि कानने  ॥ रम्_३,६०।१७ ॥  
एवम् उक्त्वा महाबाहुर् लक्ष्मणं पुरुषर्षभम्  ।  
क्रुद्धो ऽब्रवीद् गिरिं तत्र सिंहः क्षुद्रमृगं यथा  ॥ रम्_३,६०।१८ ॥  
तां हेमवर्णां हेमाभां सीतां दर्शय पर्वत  ।  
यावत् सानूनि सर्वाणि न ते विध्वंसयाम्य् अहम्  ॥ रम्_३,६०।१९ ॥  
मम बाणाग्निनिर्दग्धो भस्मीभूतो भविष्यसि  ।  
असेव्यः सततं चैव निस्तृणद्रुमपल्लवः  ॥ रम्_३,६०।२० ॥  
इमां वा सरितं चाद्य शोषयिष्यामि लक्ष्मण  ।  
यदि नाख्याति मे सीताम् अद्य चन्द्रनिभाननाम्  ॥ रम्_३,६०।२१ ॥  
एवं स रुषितो रामो दिधक्षन्न् इव चक्षुषा  ।  
ददर्श भूमौ निष्क्रान्तं राक्षसस्य पदं महत्  ॥ रम्_३,६०।२२ ॥  
स समीक्ष्य परिक्रान्तं सीताया राक्षसस्य च  ।  
सम्भ्रान्तहृदयो रामः शशंस भ्रातरं प्रियम्  ॥ रम्_३,६०।२३ ॥  
पश्य लक्ष्मण वैदेह्याः शीर्णाः कनकबिन्दवः  ।  
भूषणानां हि सौमित्रे माल्यानि विविधानि च  ॥ रम्_३,६०।२४ ॥  
तप्तबिन्दुनिकाशैश् च चित्रैः क्षतजबिन्दुभिः  ।  
आवृतं पश्य सौमित्रे सर्वतो धरणीतलम्  ॥ रम्_३,६०।२५ ॥  
मन्ये लक्ष्मण वैदेही राक्षसैः कामरूपिभिः  ।  
भित्त्वा भित्त्वा विभक्ता वा भक्षिता वा भविष्यति  ॥ रम्_३,६०।२६ ॥  
तस्य निमित्तं वैदेह्या द्वयोर् विवदमानयोः  ।  
बभूव युद्धं सौमित्रे घोरं राक्षसयोर् इह  ॥ रम्_३,६०।२७ ॥  
मुक्तामणिचितं चेदं तपनीयविभूषितम्  ।  
धरण्यां पतितं सौम्य कस्य भग्नं महद् धनुः  ॥ रम्_३,६०।२८ ॥  
तरुणादित्यसङ्काशं वैडूर्यगुलिकाचितम्  ।  
विशीर्णं पतितं भूमौ कवचं कस्य काञ्चनम्  ॥ रम्_३,६०।२९ ॥  
छत्त्रं शतशलाकं च दिव्यमाल्योपशोभितम्  ।  
भग्नदण्डम् इदं कस्य भूमौ सौम्य निपातितम्  ॥ रम्_३,६०।३० ॥  
काञ्चनोरश्छदाश् चेमे पिशाचवदनाः खराः  ।  
भीमरूपा महाकायाः कस्य वा निहता रणे  ॥ रम्_३,६०।३१ ॥  
दीप्तपावकसङ्काशो द्युतिमान् समरध्वजः  ।  
अपविद्धश् च भग्नश् च कस्य साङ्ग्रामिको रथः  ॥ रम्_३,६०।३२ ॥  
रथाक्षमात्रा विशिखास् तपनीयविभूषणाः  ।  
कस्येमे ऽभिहता बाणाः प्रकीर्णा घोरकर्मणः  ॥ रम्_३,६०।३३ ॥  
वैरं शतगुणं पश्य ममेदं जीवितान्तकम्  ।  
सुघोरहृदयैः सौम्य राक्षसैः कामरूपिभिः  ॥ रम्_३,६०।३४ ॥  
हृता मृता वा सीता हि भक्षिता वा तपस्विनी  ।  
न धर्मस् त्रायते सीतां ह्रियमाणां महावने  ॥ रम्_३,६०।३५ ॥  
भक्षितायां हि वैदेह्यां हृतायाम् अपि लक्ष्मण  ।  
के हि लोके प्रियं कर्तुं शक्ताः सौम्य ममेश्वराः  ॥ रम्_३,६०।३६ ॥  
कर्तारम् अपि लोकानां शूरं करुणवेदिनम्  ।  
अज्ञानाद् अवमन्येरन् सर्वभूतानि लक्ष्मण  ॥ रम्_३,६०।३७ ॥  
मृदुं लोकहिते युक्तं दान्तं करुणवेदिनम्  ।  
निर्वीर्य इति मन्यन्ते नूनं मां त्रिदशेश्वराः  ॥ रम्_३,६०।३८ ॥  
मां प्राप्य हि गुणो दोषः संवृत्तः पश्य लक्ष्मण  ।  
अद्यैव सर्वभूतानां रक्षसाम् अभवाय च  ।  
संहृत्यैव शशिज्योत्स्नां महान् सूर्य इवोदितः  ॥ रम्_३,६०।३९ ॥  
नैव यक्षा न गन्धर्वा न पिशाचा न राक्षसाः  ।  
किन्नरा वा मनुष्या वा सुखं प्राप्स्यन्ति लक्ष्मण  ॥ रम्_३,६०।४० ॥  
ममास्त्रबाणसम्पूर्णम् आकाशं पश्य लक्ष्मण  ।  
निःसम्पातं करिष्यामि ह्य् अद्य त्रैलोक्यचारिणाम्  ॥ रम्_३,६०।४१ ॥  
सन्निरुद्धग्रहगणम् आवारितनिशाकरम्  ।  
विप्रनष्टानलमरुद्- भास्करद्युतिसंवृतम्  ॥ रम्_३,६०।४२ ॥  
विनिर्मथितशैलाग्रं शुष्यमाणजलाशयम्  ।  
ध्वस्तद्रुमलतागुल्मं विप्रणाशितसागरम्  ॥ रम्_३,६०।४३ ॥  
न तां कुशलिनीं सीतां प्रदास्यन्ति ममेश्वराः  ।  
अस्मिन् मुहूर्ते सौमित्रे मम द्रक्ष्यन्ति विक्रमम्  ॥ रम्_३,६०।४४ ॥  
नाकाशम् उत्पतिष्यन्ति सर्वभूतानि लक्ष्मण  ।  
मम चापगुणान् मुक्तैर् बाणजालैर् निरन्तरम्  ॥ रम्_३,६०।४५ ॥  
अर्दितं मम नाराचैर् ध्वस्तभ्रान्तमृगद्विजम्  ।  
समाकुलम् अमर्यादं जगत् पश्याद्य लक्ष्मण  ॥ रम्_३,६०।४६ ॥  
आकर्णपूर्णैर् इषुभिर् जीवलोकं दुरावरैः  ।  
करिष्ये मैथिलीहेतोर् अपिशाचम् अराक्षसम्  ॥ रम्_३,६०।४७ ॥  
मम रोषप्रयुक्तानां सायकानां बलं सुराः  ।  
द्रक्ष्यन्त्य् अद्य विमुक्तानाम् अमर्षाद् दूरगामिनाम्  ॥ रम्_३,६०।४८ ॥  
नैव देवा न दैतेया न पिशाचा न राक्षसाः  ।  
भविष्यन्ति मम क्रोधात् त्रैलोक्ये विप्रणाशिते  ॥ रम्_३,६०।४९ ॥  
देवदानवयक्षाणां लोका ये रक्षसाम् अपि  ।  
बहुधा निपतिष्यन्ति बाणौघैः शकुलीकृताः  ।  
निर्मर्यादान् इमांल् लोकान् करिष्याम्य् अद्य सायकैः  ॥ रम्_३,६०।५० ॥  
यथा जरा यथा मृत्युर् यथा कालो यथा विधिः  ।  
नित्यं न प्रतिहन्यन्ते सर्वभूतेषु लक्ष्मण  ।  
तथाहं क्रोधसंयुक्तो न निवार्यो ऽस्म्य् असंशयम्  ॥ रम्_३,६०।५१ ॥  
पुरेव मे चारुदतीम् अनिन्दितां दिशन्ति सीतां यदि नाद्य मैथिलीम्  ।  
सदेवगन्धर्वमनुष्यपन्नगं जगत् सशैलं परिवर्तयाम्य् अहम्  ॥ रम्_३,६०।५२ ॥  
  
  
तप्यमानं तथा रामं सीताहरणकर्शितम्  ।  
लोकानाम् अभवे युक्तं संवर्तकम् इवानलम्  ॥ रम्_३,६१।१ ॥  
वीक्षमाणं धनुः सज्यं निःश्वसन्तं मुहुर् मुहुः  ।  
हन्तुकामं पशुं रुद्रं क्रुद्धं दक्षक्रतौ यथा  ॥ रम्_३,६१।२ ॥  
अदृष्टपूर्वं सङ्क्रुद्धं दृष्ट्वा रामं स लक्ष्मणः  ।  
अब्रवीत् प्राञ्जलिर् वाक्यं मुखेन परिशुष्यता  ॥ रम्_३,६१।३ ॥  
पुरा भूत्वा मृदुर् दान्तः सर्वभूतहिते रतः  ।  
न क्रोधवशम् आपन्नः प्रकृतिं हातुम् अर्हसि  ॥ रम्_३,६१।४ ॥  
चन्द्रे लक्ष्मीः प्रभा सूर्ये गतिर् वायौ भुवि क्षमा  ।  
एतच् च नियतं सर्वं त्वयि चानुत्तमं यशः  ॥ रम्_३,६१।५ ॥  
न तु जानामि कस्यायं भग्नः साङ्ग्रामिको रथः  ।  
केन वा कस्य वा हेतोः सायुधः सपरिच्छदः  ॥ रम्_३,६१।६ ॥  
खुरनेमिक्षतश् चायं सिक्तो रुधिरबिन्दुभिः  ।  
देशो निवृत्तसङ्ग्रामः सुघोरः पार्थिवात्मज  ॥ रम्_३,६१।७ ॥  
एकस्य तु विमर्दो ऽयं न द्वयोर् वदतां वर  ।  
न हि वृत्तं हि पश्यामि बलस्य महतः पदम्  ॥ रम्_३,६१।८ ॥  
नैकस्य तु कृते लोकान् विनाशयितुम् अर्हसि  ।  
युक्तदण्डा हि मृदवः प्रशान्ता वसुधाधिपाः  ॥ रम्_३,६१।९ ॥  
सदा त्वं सर्वभूतानां शरण्यः परमा गतिः  ।  
को नु दारप्रणाशं ते साधु मन्येत राघव  ॥ रम्_३,६१।१० ॥  
सरितः सागराः शैला देवगन्धर्वदानवाः  ।  
नालं ते विप्रियं कर्तुं दीक्षितस्येव साधवः  ॥ रम्_३,६१।११ ॥  
येन राजन् हृता सीता तम् अन्वेषितुम् अर्हसि  ।  
मद्द्वितीयो धनुष्पाणिः सहायैः परमर्षिभिः  ॥ रम्_३,६१।१२ ॥  
समुद्रं च विचेष्यामः पर्वतांश् च वनानि च  ।  
गुहाश् च विविधा घोरा नलिनीः पार्वतीश् च ह  ॥ रम्_३,६१।१३ ॥  
देवगन्धर्वलोकांश् च विचेष्यामः समाहिताः  ।  
यावन् नाधिगमिष्यामस् तव भार्यापहारिणम्  ॥ रम्_३,६१।१४ ॥  
न चेत् साम्ना प्रदास्यन्ति पत्नीं ते त्रिदशेश्वराः  ।  
कोसलेन्द्र ततः पश्चात् प्राप्तकालं करिष्यसि  ॥ रम्_३,६१।१५ ॥  
शीलेन साम्ना विनयेन सीतां नयेन न प्राप्स्यसि चेन् नरेन्द्र  ।  
ततः समुत्सादय हेमपुङ्खैर् महेन्द्रवज्रप्रतिमैः शरौघैः  ॥ रम्_३,६१।१६ ॥  
  
  
तं तथा शोकसन्तप्तं विलपन्तम् अनाथवत्  ।  
मोहेन महताविष्टं परिद्यूनम् अचेतनम्  ॥ रम्_३,६२।१ ॥  
ततः सौमित्रिर् आश्वास्य मुहूर्ताद् इव लक्ष्मणः  ।  
रामं सम्बोधयामास चरणौ चाभिपीडयन्  ॥ रम्_३,६२।२ ॥  
महता तपसा राम महता चापि कर्मणा  ।  
राज्ञा दशरथेनासील् लब्धो ऽमृतम् इवामरैः  ॥ रम्_३,६२।३ ॥  
तव चैव गुणैर् बद्धस् त्वद्वियोगान् महीपतिः  ।  
राजा देवत्वम् आपन्नो भरतस्य यथा श्रुतम्  ॥ रम्_३,६२।४ ॥  
यदि दुःखम् इदं प्राप्तं काकुत्स्थ न सहिष्यसे  ।  
प्राकृतश् चाल्पसत्त्वश् च इतरः कः सहिष्यति  ॥ रम्_३,६२।५ ॥  
दुःखितो हि भवांल् लोकांस् तेजसा यदि धक्ष्यते  ।  
आर्ताः प्रजा नरव्याघ्र क्व नु यास्यन्ति निर्वृतिम्  ॥ रम्_३,६२।६ ॥  
लोकस्वभाव एवैष ययातिर् नहुषात्मजः  ।  
गतः शक्रेण सालोक्यम् अनयस् तं समस्पृशत्  ॥ रम्_३,६२।७ ॥  
महर्षयो वसिष्ठस् तु यः पितुर् नः पुरोहितः  ।  
अह्ना पुत्रशतं जज्ञे तथैवास्य पुनर् हतम्  ॥ रम्_३,६२।८ ॥  
या चेयं जगतो माता देवी लोकनमस्कृता  ।  
अस्याश् च चलनं भूमेर् दृश्यते सत्यसंश्रव  ॥ रम्_३,६२।९ ॥  
यौ चेमौ जगतां नेत्रे यत्र सर्वं प्रतिष्ठितम्  ।  
आदित्यचन्द्रौ ग्रहणम् अभ्युपेतौ महाबलौ  ॥ रम्_३,६२।१० ॥  
सुमहान्त्य् अपि भूतानि देवाश् च पुरुषर्षभ  ।  
न दैवस्य प्रमुञ्चन्ति सर्वभूतानि देहिनः  ॥ रम्_३,६२।११ ॥  
शक्रादिष्व् अपि देवेषु वर्तमानौ नयानयौ  ।  
श्रूयेते नरशार्दूल न त्वं व्यथितुम् अर्हसि  ॥ रम्_३,६२।१२ ॥  
नष्टायाम् अपि वैदेह्यां हृतायाम् अपि चानघ  ।  
शोचितुं नार्हसे वीर यथान्यः प्राकृतस् तथा  ॥ रम्_३,६२।१३ ॥  
त्वद्विधा हि न शोचन्ति सततं सत्यदर्शिनः  ।  
सुमहत्स्व् अपि कृच्छ्रेषु रामानिर्विण्णदर्शनाः  ॥ रम्_३,६२।१४ ॥  
तत्त्वतो हि नरश्रेष्ठ बुद्ध्या समनुचिन्तय  ।  
बुद्ध्या युक्ता महाप्राज्ञा विजानन्ति शुभाशुभे  ॥ रम्_३,६२।१५ ॥  
अदृष्टगुणदोषाणाम् अधृतानां च कर्मणाम्  ।  
नान्तरेण क्रियां तेषां फलम् इष्टं प्रवर्तते  ॥ रम्_३,६२।१६ ॥  
माम् एव हि पुरा वीर त्वम् एव बहुशो ऽन्वशाः  ।  
अनुशिष्याद्धि को नु त्वाम् अपि साक्षाद् बृहस्पतिः  ॥ रम्_३,६२।१७ ॥  
बुद्धिश् च ते महाप्राज्ञ देवैर् अपि दुरन्वया  ।  
शोकेनाभिप्रसुप्तं ते ज्ञानं सम्बोधयाम्य् अहम्  ॥ रम्_३,६२।१८ ॥  
दिव्यं च मानुषं चैवम् आत्मनश् च पराक्रमम्  ।  
इक्ष्वाकुवृषभावेक्ष्य यतस्व द्विषतां वधे  ॥ रम्_३,६२।१९ ॥  
किं ते सर्वविनाशेन कृतेन पुरुषर्षभ  ।  
तम् एव तु रिपुं पापं विज्ञायोद्धर्तुम् अर्हसि  ॥ रम्_३,६२।२० ॥  
  
  
पूर्वजो ऽप्य् उक्तमात्रस् तु लक्ष्मणेन सुभाषितम्  ।  
सारग्राही महासारं प्रतिजग्राह राघवः  ॥ रम्_३,६३।१ ॥  
सन्निगृह्य महाबाहुः प्रवृद्धं कोपम् आत्मनः  ।  
अवष्टभ्य धनुश् चित्रं रामो लक्ष्मणम् अब्रवीत्  ॥ रम्_३,६३।२ ॥  
किं करिष्यावहे वत्स क्व वा गच्छाव लक्ष्मण  ।  
केनोपायेन पश्येयं सीताम् इति विचिन्तय  ॥ रम्_३,६३।३ ॥  
तं तथा परितापार्तं लक्ष्मणो रामम् अब्रवीत्  ।  
इदम् एव जनस्थानं त्वम् अन्वेषितुम् अर्हसि  ॥ रम्_३,६३।४ ॥  
राक्षसैर् बहुभिः कीर्णं नानाद्रुमलतायुतम्  ।  
सन्तीह गिरिदुर्गाणि निर्दराः कन्दराणि च  ॥ रम्_३,६३।५ ॥  
गुहाश् च विविधा घोरा नानामृगगणाकुलाः  ।  
आवासाः किन्नराणां च गन्धर्वभवनानि च  ॥ रम्_३,६३।६ ॥  
तानि युक्तो मया सार्धं त्वम् अन्वेषितुम् अर्हसि  ।  
त्वद्विधा बुद्धिसम्पन्ना महात्मानो नरर्षभ  ॥ रम्_३,६३।७ ॥  
आपत्सु न प्रकम्पन्ते वायुवेगैर् इवाचलाः  ।  
इत्य् उक्तस् तद् वनं सर्वं विचचार सलक्ष्मणः  ॥ रम्_३,६३।८ ॥  
क्रुद्धो रामः शरं घोरं सन्धाय धनुषि क्षुरम्  ।  
ततः पर्वतकूटाभं महाभागं द्विजोत्तमम्  ॥ रम्_३,६३।९ ॥  
ददर्श पतितं भूमौ क्षतजार्द्रं जटायुषम्  ।  
तं दृष्ट्वा गिरिशृङ्गाभं रामो लक्ष्मणम् अब्रवीत्  ।  
अनेन सीता वैदेही भक्षिता नात्र संशयः  ॥ रम्_३,६३।१० ॥  
गृध्ररूपम् इदं व्यक्तं रक्षो भ्रमति काननम्  ।  
भक्षयित्वा विशालाक्षीम् आस्ते सीतां यथासुखम्  ।  
एनं वधिष्ये दीप्ताग्रैर् घोरैर् बाणैर् अजिह्मगैः  ॥ रम्_३,६३।११ ॥  
इत्य् उक्त्वाभ्यपतद् गृध्रं सन्धाय धनुषि क्षुरम्  ।  
क्रुद्धो रामः समुद्रान्तां चालयन्न् इव मेदिनीम्  ॥ रम्_३,६३।१२ ॥  
तं दीनदीनया वाचा सफेनं रुधिरं वमन्  ।  
अभ्यभाषत पक्षी तु रामं दशरथात्मजम्  ॥ रम्_३,६३।१३ ॥  
याम् ओषधिम् इवायुष्मन्न् अन्वेषसि महावने  ।  
सा देवी मम च प्राणा रावणेनोभयं हृतम्  ॥ रम्_३,६३।१४ ॥  
त्वया विरहिता देवी लक्ष्मणेन च राघव  ।  
ह्रियमाणा मया दृष्टा रावणेन बलीयसा  ॥ रम्_३,६३।१५ ॥  
सीताम् अभ्यवपन्नो ऽहं रावणश् च रणे मया  ।  
विध्वंसितरथच्छत्त्रः पातितो धरणीतले  ॥ रम्_३,६३।१६ ॥  
एतद् अस्य धनुर् भग्नम् एतद् अस्य शरावरम्  ।  
अयम् अस्य रणे राम भग्नः साङ्ग्रामिको रथः  ॥ रम्_३,६३।१७ ॥  
परिश्रान्तस्य मे पक्षौ छित्त्वा खड्गेन रावणः  ।  
सीताम् आदाय वैदेहीम् उत्पपात विहायसम्  ।  
रक्षसा निहतं पूर्वं न मां हन्तुं त्वम् अर्हसि  ॥ रम्_३,६३।१८ ॥  
रामस् तस्य तु विज्ञाय सीतासक्तां प्रियां कथाम्  ।  
गृध्रराजं परिष्वज्य रुरोद सहलक्ष्मणः  ॥ रम्_३,६३।१९ ॥  
एकम् एकायने दुर्गे निःश्वसन्तं कथञ्चन  ।  
समीक्ष्य दुःखितो रामः सौमित्रिम् इदम् अब्रवीत्  ॥ रम्_३,६३।२० ॥  
राज्याद् भ्रंशो वने वासः सीता नष्टा हतो द्विजः  ।  
ईदृशीयं ममालक्ष्मीर् निर्दहेद् अपि पावकम्  ॥ रम्_३,६३।२१ ॥  
सम्पूर्णम् अपि चेद् अद्य प्रतरेयं महोदधिम्  ।  
सो ऽपि नूनं ममालक्ष्म्या विशुष्येत् सरितां पतिः  ॥ रम्_३,६३।२२ ॥  
नास्त्य् अभाग्यतरो लोके मत्तो ऽस्मिन् सचराचरे  ।  
येनेयं महती प्राप्ता मया व्यसनवागुरा  ॥ रम्_३,६३।२३ ॥  
अयं पितृवयस्यो मे गृध्रराजो जरान्वितः  ।  
शेते विनिहतो भूमौ मम भाग्यविपर्ययात्  ॥ रम्_३,६३।२४ ॥  
इत्य् एवम् उक्त्वा बहुशो राघवः सहलक्ष्मणः  ।  
जटायुषं च पस्पर्श पितृस्नेहं निदर्शयन्  ॥ रम्_३,६३।२५ ॥  
निकृत्तपक्षं रुधिरावसिक्तं तं गृध्रराजं परिरभ्य रामः  ।  
क्व मैथिलि प्राणसमा ममेति विमुच्य वाचं निपपात भूमौ  ॥ रम्_३,६३।२६ ॥  
  
  
रामः प्रेक्ष्य तु तं गृध्रं भुवि रौद्रेण पातितम्  ।  
सौमित्रिं मित्रसम्पन्नम् इदं वचनम् अब्रवीत्  ॥ रम्_३,६४।१ ॥  
ममायं नूनम् अर्थेषु यतमानो विहङ्गमः  ।  
राक्षसेन हतः सङ्ख्ये प्राणांस् त्यजति दुस्त्यजान्  ॥ रम्_३,६४।२ ॥  
अयम् अस्य शरीरे ऽस्मिन् प्राणो लक्ष्मण विद्यते  ।  
तथा स्वरविहीनो ऽयं विक्लवं समुदीक्षते  ॥ रम्_३,६४।३ ॥  
जटायो यदि शक्नोषि वाक्यं व्याहरितुं पुनः  ।  
सीताम् आख्याहि भद्रं ते वधम् आख्याहि चात्मनः  ॥ रम्_३,६४।४ ॥  
किन्निमित्तो ऽहरत् सीतां रावणस् तस्य किं मया  ।  
अपराद्धं तु यं दृष्ट्वा रावणेन हृता प्रिया  ॥ रम्_३,६४।५ ॥  
कथं तच् चन्द्रसङ्काशं मुखम् आसीन् मनोहरम्  ।  
सीतया कानि चोक्तानि तस्मिन् काले द्विजोत्तम  ॥ रम्_३,६४।६ ॥  
कथंवीर्यः कथंरूपः किङ्कर्मा स च राक्षसः  ।  
क्व चास्य भवनं तात ब्रूहि मे परिपृच्छतः  ॥ रम्_३,६४।७ ॥  
तम् उद्वीक्ष्याथ दीनात्मा विलपन्तम् अनन्तरम्  ।  
वाचातिसन्नया रामं जटायुर् इदम् अब्रवीत्  ॥ रम्_३,६४।८ ॥  
सा हृता राक्षसेन्द्रेण रावणेन विहायसा  ।  
मायाम् आस्थाय विपुलां वातदुर्दिनसङ्कुलाम्  ॥ रम्_३,६४।९ ॥  
परिश्रान्तस्य मे तात पक्षौ छित्त्वा निशाचरः  ।  
सीताम् आदाय वैदेहीं प्रयातो दक्षिणामुखः  ॥ रम्_३,६४।१० ॥  
उपरुध्यन्ति मे प्राणा दृष्टिर् भ्रमति राघव  ।  
पश्यामि वृक्षान् सौवर्णान् उशीरकृतमूर्धजान्  ॥ रम्_३,६४।११ ॥  
येन याति मुहूर्तेन सीताम् आदाय रावणः  ।  
विप्रणष्टं धनं क्षिप्रं तत्स्वामी प्रतिपद्यते  ॥ रम्_३,६४।१२ ॥  
विन्दो नाम मुहूर्तो ऽसौ स च काकुत्स्थ नाबुधत्  ।  
झषवद् बडिशं गृह्य क्षिप्रम् एव विनश्यति  ॥ रम्_३,६४।१३ ॥  
न च त्वया व्यथा कार्या जनकस्य सुतां प्रति  ।  
वैदेह्या रंस्यसे क्षिप्रं हत्वा तं राक्षसं रणे  ॥ रम्_३,६४।१४ ॥  
असम्मूढस्य गृध्रस्य रामं प्रत्यनुभाषतः  ।  
आस्यात् सुस्राव रुधिरं म्रियमाणस्य सामिषम्  ॥ रम्_३,६४।१५ ॥  
पुत्रो विश्रवसः साक्षाद् भ्राता वैश्रवणस्य च  ।  
इत्य् उक्त्वा दुर्लभान् प्राणान् मुमोच पतगेश्वरः  ॥ रम्_३,६४।१६ ॥  
ब्रूहि ब्रूहीति रामस्य ब्रुवाणस्य कृताञ्जलेः  ।  
त्यक्त्वा शरीरं गृध्रस्य जग्मुः प्राणा विहायसम्  ॥ रम्_३,६४।१७ ॥  
स निक्षिप्य शिरो भूमौ प्रसार्य चरणौ तदा  ।  
विक्षिप्य च शरीरं स्वं पपात धरणीतले  ॥ रम्_३,६४।१८ ॥  
तं गृध्रं प्रेक्ष्य ताम्राक्षं गतासुम् अचलोपमम्  ।  
रामः सुबहुभिर् दुःखैर् दीनः सौमित्रिम् अब्रवीत्  ॥ रम्_३,६४।१९ ॥  
बहूनि रक्षसां वासे वर्षाणि वसता सुखम्  ।  
अनेन दण्डकारण्ये विचीर्णम् इह पक्षिणा  ॥ रम्_३,६४।२० ॥  
अनेकवार्षिको यस् तु चिरकालं समुत्थितः  ।  
सो ऽयम् अद्य हतः शेते कालो हि दुरतिक्रमः  ॥ रम्_३,६४।२१ ॥  
पश्य लक्ष्मण गृध्रो ऽयम् उपकारी हतश् च मे  ।  
सीताम् अभ्यवपन् नो वै रावणेन बलीयसा  ॥ रम्_३,६४।२२ ॥  
गृध्रराज्यं परित्यज्य पितृपैतामहं महत्  ।  
मम हेतोर् अयं प्राणान् मुमोच पतगेश्वरः  ॥ रम्_३,६४।२३ ॥  
सर्वत्र खलु दृश्यन्ते साधवो धर्मचारिणः  ।  
शूराः शरण्याः सौमित्रे तिर्यग्योनिगतेष्व् अपि  ॥ रम्_३,६४।२४ ॥  
सीताहरणजं दुःखं न मे सौम्य तथागतम्  ।  
यथा विनाशो गृध्रस्य मत्कृते च परन्तप  ॥ रम्_३,६४।२५ ॥  
राजा दशरथः श्रीमान् यथा मम महायशाः  ।  
पूजनीयश् च मान्यश् च तथायं पतगेश्वरः  ॥ रम्_३,६४।२६ ॥  
सौमित्रे हर काष्ठानि निर्मथिष्यामि पावकम्  ।  
गृध्रराजं दिधक्षामि मत्कृते निधनं गतम्  ॥ रम्_३,६४।२७ ॥  
नाथं पतगलोकस्य चिताम् आरोपयाम्य् अहम्  ।  
इमं धक्ष्यामि सौमित्रे हतं रौद्रेण रक्षसा  ॥ रम्_३,६४।२८ ॥  
या गतिर् यज्ञशीलानाम् आहिताग्नेश् च या गतिः  ।  
अपरावर्तिनां या च या च भूमिप्रदायिनाम्  ॥ रम्_३,६४।२९ ॥  
मया त्वं समनुज्ञातो गच्छ लोकान् अनुत्तमान्  ।  
गृध्रराज महासत्त्व संस्कृतश् च मया व्रज  ॥ रम्_३,६४।३० ॥  
एवम् उक्त्वा चितां दीप्ताम् आरोप्य पतगेश्वरम्  ।  
ददाह रामो धर्मात्मा स्वबन्धुम् इव दुःखितः  ॥ रम्_३,६४।३१ ॥  
रामो ऽथ सहसौमित्रिर् वनं यात्वा स वीर्यवान्  ।  
स्थूलान् हत्वा महारोहीन् अनु तस्तार तं द्विजम्  ॥ रम्_३,६४।३२ ॥  
रोहिमांसानि चोद्धृत्य पेशीकृत्वा महायशाः  ।  
शकुनाय ददौ रामो रम्ये हरितशाद्वले  ॥ रम्_३,६४।३३ ॥  
यत् तत् प्रेतस्य मर्त्यस्य कथयन्ति द्विजातयः  ।  
तत् स्वर्गगमनं तस्य क्षिप्रं रामो जजाप ह  ॥ रम्_३,६४।३४ ॥  
ततो गोदावरीं गत्वा नदीं नरवरात्मजौ  ।  
उदकं चक्रतुस् तस्मै गृध्रराजाय ताव् उभौ  ॥ रम्_३,६४।३५ ॥  
स गृध्रराजः कृतवान् यशस्करं सुदुष्करं कर्म रणे निपातितः  ।  
महर्षिकल्पेन च संस्कृतस् तदा जगाम पुण्यां गतिम् आत्मनः शुभाम्  ॥ रम्_३,६४।३६ ॥  
  
  
कृत्वैवम् उदकं तस्मै प्रस्थितौ राघवौ तदा  ।  
अवेक्षन्तौ वने सीतां पश्चिमां जग्मतुर् दिशम्  ॥ रम्_३,६५।१ ॥  
तां दिशं दक्षिणां गत्वा शरचापासिधारिणौ  ।  
अविप्रहतम् ऐक्ष्वाकौ पन्थानं प्रतिपेदतुः  ॥ रम्_३,६५।२ ॥  
गुल्मैर् वृक्षैश् च बहुभिर् लताभिश् च प्रवेष्टितम्  ।  
आवृतं सर्वतो दुर्गं गहनं घोरदर्शनम्  ॥ रम्_३,६५।३ ॥  
व्यतिक्रम्य तु वेगेन गृहीत्वा दक्षिणां दिशम्  ।  
सुभीमं तन् महारण्यं व्यतियातौ महाबलौ  ॥ रम्_३,६५।४ ॥  
ततः परं जनस्थानात् त्रिक्रोशं गम्य राघवौ  ।  
क्रौञ्चारण्यं विविशतुर् गहनं तौ महौजसौ  ॥ रम्_३,६५।५ ॥  
नानामेघघनप्रख्यं प्रहृष्टम् इव सर्वतः  ।  
नानावर्णैः शुभैः पुष्पैर् मृगपक्षिगणैर् युतम्  ॥ रम्_३,६५।६ ॥  
दिदृक्षमाणौ वैदेहीं तद् वनं तौ विचिक्यतुः  ।  
तत्र तत्रावतिष्ठन्तौ सीताहरणकर्शितौ  ॥ रम्_३,६५।७ ॥  
लक्ष्मणस् तु महातेजाः सत्त्ववाञ् शीलवाञ् शुचिः  ।  
अब्रवीत् प्राञ्जलिर् वाक्यं भ्रातरं दीप्ततेजसम्  ॥ रम्_३,६५।८ ॥  
स्पन्दते मे दृढं बाहुर् उद्विग्नम् इव मे मनः  ।  
प्रायशश् चाप्य् अनिष्टानि निमित्तान्य् उपलक्षये  ॥ रम्_३,६५।९ ॥  
तस्मात् सज्जीभवार्य त्वं कुरुष्व वचनं हितम्  ।  
ममैव हि निमित्तानि सद्यः शंसन्ति सम्भ्रमम्  ॥ रम्_३,६५।१० ॥  
एष वञ्चुलको नाम पक्षी परमदारुणः  ।  
आवयोर् विजयं युद्धे शंसन्न् इव विनर्दति  ॥ रम्_३,६५।११ ॥  
तयोर् अन्वेषतोर् एवं सर्वं तद् वनम् ओजसा  ।  
सञ्जज्ञे विपुलः शब्दः प्रभञ्जन्न् इव तद् वनम्  ॥ रम्_३,६५।१२ ॥  
संवेष्टितम् इवात्यर्थं गहनं मातरिश्वना  ।  
वनस्य तस्य शब्दो ऽभूद् दिवम् आपूरयन्न् इव  ॥ रम्_३,६५।१३ ॥  
तं शब्दं काङ्क्षमाणस् तु रामः कक्षे सहानुजः  ।  
ददर्श सुमहाकायं राक्षसं विपुलोरसम्  ॥ रम्_३,६५।१४ ॥  
आसेदतुस् ततस् तत्र ताव् उभौ प्रमुखे स्थितम्  ।  
विवृद्धम् अशिरोग्रीवं कबन्धम् उदरे मुखम्  ॥ रम्_३,६५।१५ ॥  
रोमभिर् निचितैस् तीक्ष्णैर् महागिरिम् इवोच्छ्रितम्  ।  
नीलमेघनिभं रौद्रं मेघस्तनितनिःस्वनम्  ॥ रम्_३,६५।१६ ॥  
महापक्ष्मेण पिङ्गेन विपुलेनायतेन च  ।  
एकेनोरसि घोरेण नयनेनाशुदर्शिना  ॥ रम्_३,६५।१७ ॥  
महादंष्ट्रोपपन्नं तं लेलिहानं महामुखम्  ।  
भक्षयन्तं महाघोरान् ऋक्षसिंहमृगद्विपान्  ॥ रम्_३,६५।१८ ॥  
घोरौ भुजौ विकुर्वाणम् उभौ योजनम् आयतौ  ।  
कराभ्यां विविधान् गृह्य ऋक्षान् पक्षिगणान् मृगान्  ॥ रम्_३,६५।१९ ॥  
आकर्षन्तं विकर्षन्तम् अनेकान् मृगयूथपान्  ।  
स्थितम् आवृत्य पन्थानं तयोर् भ्रात्रोः प्रपन्नयोः  ॥ रम्_३,६५।२० ॥  
अथ तौ समतिक्रम्य क्रोशमात्रे ददर्शतुः  ।  
महान्तं दारुणं भीमं कबन्धं भुजसंवृतम्  ॥ रम्_३,६५।२१ ॥  
स महाबाहुर् अत्यर्थं प्रसार्य विपुलौ भुजौ  ।  
जग्राह सहिताव् एव राघवौ पीडयन् बलात्  ॥ रम्_३,६५।२२ ॥  
खड्गिनौ दृढधन्वानौ तिग्मतेजौ महाभुजौ  ।  
भ्रातरौ विवशं प्राप्तौ कृष्यमाणौ महाबलौ  ॥ रम्_३,६५।२३ ॥  
ताव् उवाच महाबाहुः कबन्धो दानवोत्तमः  ।  
कौ युवां वृषभस्कन्धौ महाखड्गधनुर्धरौ  ॥ रम्_३,६५।२४ ॥  
घोरं देशम् इमं प्राप्तौ मम भक्षाव् उपस्थितौ  ।  
वदतं कार्यम् इह वां किमर्थं चागतौ युवाम्  ॥ रम्_३,६५।२५ ॥  
इमं देशम् अनुप्राप्तौ क्षुधार्तस्येह तिष्ठतः  ।  
सबाणचापखड्गौ च तीक्ष्णशृङ्गाव् इवर्षभौ  ।  
ममास्यम् अनुसम्प्राप्तौ दुर्लभं जीवितं पुनः  ॥ रम्_३,६५।२६ ॥  
तस्य तद्वचनं श्रुत्वा कबन्धस्य दुरात्मनः  ।  
उवाच लक्ष्मणं रामो मुखेन परिशुष्यता  ॥ रम्_३,६५।२७ ॥  
कृच्छ्रात् कृच्छ्रतरं प्राप्य दारुणं सत्यविक्रम  ।  
व्यसनं जीवितान्ताय प्राप्तम् अप्राप्य तां प्रियाम्  ॥ रम्_३,६५।२८ ॥  
कालस्य सुमहद् वीर्यं सर्वभूतेषु लक्ष्मण  ।  
त्वां च मां च नरव्याघ्र व्यसनैः पश्य मोहितौ  ।  
नातिभारो ऽस्ति दैवस्य सर्वभूतेषु लक्ष्मण  ॥ रम्_३,६५।२९ ॥  
शूराश् च बलवन्तश् च कृतास्त्राश् च रणाजिरे  ।  
कालाभिपन्नाः सीदन्ति यथा वालुकसेतवः  ॥ रम्_३,६५।३० ॥  
इति ब्रुवाणो दृढसत्यविक्रमो महायशा दाशरथिः प्रतापवान्  ।  
अवेक्ष्य सौमित्रिम् उदग्रविक्रमं स्थिरां तदा स्वां मतिम् आत्मनाकरोत्  ॥ रम्_३,६५।३१ ॥  
  
  
तौ तु तत्र स्थितौ दृष्ट्वा भ्रातरौ रामलक्ष्मणौ  ।  
बाहुपाशपरिक्षिप्तौ कबन्धो वाक्यम् अब्रवीत्  ॥ रम्_३,६६।१ ॥  
तिष्ठतः किं नु मां दृष्ट्वा क्षुधार्तं क्षत्रियर्षभौ  ।  
आहारार्थं तु सन्दिष्टौ दैवेन गतचेतसौ  ॥ रम्_३,६६।२ ॥  
तच् छ्रुत्वा लक्ष्मणो वाक्यं प्राप्तकालं हितं तदा  ।  
उवाचार्तिसमापन्नो विक्रमे कृतनिश्चयः  ॥ रम्_३,६६।३ ॥  
त्वां च मां च पुरा तूर्णम् आदत्ते राक्षसाधमः  ।  
तस्माद् असिभ्याम् अस्याशु बाहू छिन्दावहै गुरू  ॥ रम्_३,६६।४ ॥  
ततस् तौ देशकालज्ञौ खड्गाभ्याम् एव राघवौ  ।  
अछिन्दतां सुसंहृष्टौ बाहू तस्यांसदेशयोः  ॥ रम्_३,६६।५ ॥  
दक्षिणो दक्षिणं बाहुम् असक्तम् असिना ततः  ।  
चिछेद रामो वेगेन सव्यं वीरस् तु लक्ष्मणः  ॥ रम्_३,६६।६ ॥  
स पपात महाबाहुश् छिन्नबाहुर् महास्वनः  ।  
खं च गां च दिशश् चैव नादयञ् जलदो यथा  ॥ रम्_३,६६।७ ॥  
स निकृत्तौ भुजौ दृष्ट्वा शोणितौघपरिप्लुतः  ।  
दीनः पप्रच्छ तौ वीरौ कौ युवाम् इति दानवः  ॥ रम्_३,६६।८ ॥  
इति तस्य ब्रुवाणस्य लक्ष्मणः शुभलक्षणः  ।  
शशंस तस्य काकुत्स्थं कबन्धस्य महाबलः  ॥ रम्_३,६६।९ ॥  
अयम् इक्ष्वाकुदायादो रामो नाम जनैः श्रुतः  ।  
अस्यैवावरजं विद्धि भ्रातरं मां च लक्ष्मणम्  ॥ रम्_३,६६।१० ॥  
अस्य देवप्रभावस्य वसतो विजने वने  ।  
रक्षसापहृता भार्या याम् इच्छन्ताव् इहागतौ  ॥ रम्_३,६६।११ ॥  
त्वं तु को वा किमर्थं वा कबन्ध सदृशो वने  ।  
आस्येनोरसि दीप्तेन भग्नजङ्घो विचेष्टसे  ॥ रम्_३,६६।१२ ॥  
एवम् उक्तः कबन्धस् तु लक्ष्मणेनोत्तरं वचः  ।  
उवाच परमप्रीतस् तद् इन्द्रवचनं स्मरन्  ॥ रम्_३,६६।१३ ॥  
स्वागतं वां नरव्याघ्रौ दिष्ट्या पश्यामि चाप्य् अहम्  ।  
दिष्ट्या चेमौ निकृत्तौ मे युवाभ्यां बाहुबन्धनौ  ॥ रम्_३,६६।१४ ॥  
विरूपं यच् च मे रूपं प्राप्तं ह्य् अविनयाद् यथा  ।  
तन् मे शृणु नरव्याघ्र तत्त्वतः शंसतस् तव  ॥ रम्_३,६६।१५ ॥  
  
  
पुरा राम महाबाहो महाबलपराक्रम  ।  
रूपम् आसीन् ममाचिन्त्यं त्रिषु लोकेषु विश्रुतम्  ।  
यथा सोमस्य शक्रस्य सूर्यस्य च यथा वपुः  ॥ रम्_३,६७।१ ॥  
सो ऽहं रूपम् इदं कृत्वा लोकवित्रासनं महत्  ।  
ऋषीन् वनगतान् राम त्रासयामि ततस् ततः  ॥ रम्_३,६७।२ ॥  
ततः स्थूलशिरा नाम महर्षिः कोपितो मया  ।  
सञ्चिन्वन् विविधं वन्यं रूपेणानेन धर्षितः  ॥ रम्_३,६७।३ ॥  
तेनाहम् उक्तः प्रेक्ष्यैवं घोरशापाभिधायिना  ।  
एतद् एव नृशंसं ते रूपम् अस्तु विगर्हितम्  ॥ रम्_३,६७।४ ॥  
स मया याचितः क्रुद्धः शापस्यान्तो भवेद् इति  ।  
अभिशापकृतस्येति तेनेदं भाषितं वचः  ॥ रम्_३,६७।५ ॥  
यदा छित्त्वा भुजौ रामस् त्वां दहेद् विजने वने  ।  
तदा त्वं प्राप्स्यसे रूपं स्वम् एव विपुलं शुभम्  ॥ रम्_३,६७।६ ॥  
श्रिया विराजितं पुत्रं दनोस् त्वं विद्धि लक्ष्मण  ।  
इन्द्रकोपाद् इदं रूपं प्राप्तम् एवं रणाजिरे  ॥ रम्_३,६७।७ ॥  
अहं हि तपसोग्रेण पितामहम् अतोषयम्  ।  
दीर्घम् आयुः स मे प्रादात् ततो मां विभ्रमो ऽस्पृशत्  ॥ रम्_३,६७।८ ॥  
दीर्घम् आयुर् मया प्राप्तं किं मे शक्रः करिष्यति  ।  
इत्य् एवं बुद्धिम् आस्थाय रणे शक्रम् अधर्षयम्  ॥ रम्_३,६७।९ ॥  
तस्य बाहुप्रमुक्तेन वज्रेण शतपर्वणा  ।  
सक्थिनी च शिरश् चैव शरीरे सम्प्रवेशितम्  ॥ रम्_३,६७।१० ॥  
स मया याच्यमानः सन्न् आनयद् यमसादनम्  ।  
पितामहवचः सत्यं तद् अस्त्व् इति ममाब्रवीत्  ॥ रम्_३,६७।११ ॥  
अनाहारः कथं शक्तो भग्नसक्थिशिरोमुखः  ।  
वज्रेणाभिहतः कालं सुदीर्घम् अपि जीवितुम्  ॥ रम्_३,६७।१२ ॥  
एवम् उक्तस् तु मे शक्रो बाहू योजनम् आयतौ  ।  
प्रादाद् आस्यं च मे कुक्षौ तीक्ष्णदंष्ट्रम् अकल्पयत्  ॥ रम्_३,६७।१३ ॥  
सो ऽहं भुजाभ्यां दीर्घाभ्यां समाकृष्य वनेचरान्  ।  
सिंहद्विपमृगव्याघ्रान् भक्षयामि समन्ततः  ॥ रम्_३,६७।१४ ॥  
स तु माम् अब्रवीद् इन्द्रो यदा रामः सलक्ष्मणः  ।  
छेत्स्यते समरे बाहू तदा स्वर्गं गमिष्यसि  ॥ रम्_३,६७।१५ ॥  
स त्वं रामो ऽसि भद्रं ते नाहम् अन्येन राघव  ।  
शक्यो हन्तुं यथातत्त्वम् एवम् उक्तं महर्षिणा  ॥ रम्_३,६७।१६ ॥  
अहं हि मतिसाचिव्यं करिष्यामि नरर्षभ  ।  
मित्रं चैवोपदेक्ष्यामि युवाभ्यां संस्कृतो ऽग्निना  ॥ रम्_३,६७।१७ ॥  
एवम् उक्तस् तु धर्मात्मा दनुना तेन राघवः  ।  
इदं जगाद वचनं लक्ष्मणस्योपशृण्वतः  ॥ रम्_३,६७।१८ ॥  
रावणेन हृता सीता मम भार्या यशस्विनी  ।  
निष्क्रान्तस्य जनस्थानात् सह भ्रात्रा यथासुखम्  ॥ रम्_३,६७।१९ ॥  
नाममात्रं तु जानामि न रूपं तस्य रक्षसः  ।  
निवासं वा प्रभावं वा वयं तस्य न विद्महे  ॥ रम्_३,६७।२० ॥  
शोकार्तानाम् अनाथानाम् एवं विपरिधावताम्  ।  
कारुण्यं सदृशं कर्तुम् उपकारे च वर्तताम्  ॥ रम्_३,६७।२१ ॥  
काष्ठान्य् आनीय शुष्काणि काले भग्नानि कुञ्जरैः  ।  
भक्ष्यामस् त्वां वयं वीर श्वभ्रे महति कल्पिते  ॥ रम्_३,६७।२२ ॥  
स त्वं सीतां समाचक्ष्व येन वा यत्र वा हृता  ।  
कुरु कल्याणम् अत्यर्थं यदि जानासि तत्त्वतः  ॥ रम्_३,६७।२३ ॥  
एवम् उक्तस् तु रामेण वाक्यं दनुर् अनुत्तमम्  ।  
प्रोवाच कुशलो वक्तुं वक्तारम् अपि राघवम्  ॥ रम्_३,६७।२४ ॥  
दिव्यम् अस्ति न मे ज्ञानं नाभिजानामि मैथिलीम्  ।  
यस् तां ज्ञास्यति तं वक्ष्ये दग्धः स्वं रूपम् आस्थितः  ॥ रम्_३,६७।२५ ॥  
अदग्धस्य हि विज्ञातुं शक्तिर् अस्ति न मे प्रभो  ।  
राक्षसं तं महावीर्यं सीता येन हृता तव  ॥ रम्_३,६७।२६ ॥  
विज्ञानं हि महद् भ्रष्टं शापदोषेण राघव  ।  
स्वकृतेन मया प्राप्तं रूपं लोकविगर्हितम्  ॥ रम्_३,६७।२७ ॥  
किं तु यावन् न यात्य् अस्तं सविता श्रान्तवाहनः  ।  
तावन् माम् अवटे क्षिप्त्वा दह राम यथाविधि  ॥ रम्_३,६७।२८ ॥  
दग्धस् त्वयाहम् अवटे न्यायेन रघुनन्दन  ।  
वक्ष्यामि तम् अहं वीर यस् तं ज्ञास्यति राक्षसम्  ॥ रम्_३,६७।२९ ॥  
तेन सख्यं च कर्तव्यं न्याय्यवृत्तेन राघव  ।  
कल्पयिष्यति ते प्रीतः साहाय्यं लघुविक्रमः  ॥ रम्_३,६७।३० ॥  
न हि तस्यास्त्य् अविज्ञातं त्रिषु लोकेषु राघव  ।  
सर्वान् परिसृतो लोकान् पुरा वै कारणान्तरे  ॥ रम्_३,६७।३१ ॥  
  
  
एवम् उक्तौ तु तौ वीरौ कबन्धेन नरेश्वरौ  ।  
गिरिप्रदरम् आसाद्य पावकं विससर्जतुः  ॥ रम्_३,६८।१ ॥  
लक्ष्मणस् तु महोल्काभिर् ज्वलिताभिः समन्ततः  ।  
चिताम् आदीपयामास सा प्रजज्वाल सर्वतः  ॥ रम्_३,६८।२ ॥  
तच् छरीरं कबन्धस्य घृतपिण्डोपमं महत्  ।  
मेदसा पच्यमानस्य मन्दं दहति पावकः  ॥ रम्_३,६८।३ ॥  
स विधूय चिताम् आशु विधूमो ऽग्निर् इवोत्थितः  ।  
अरजे वाससी बिभ्रन् मालां दिव्यां महाबलः  ॥ रम्_३,६८।४ ॥  
ततश् चिताया वेगेन भास्वरो विरजाम्बरः  ।  
उत्पपाताशु संहृष्टः सर्वप्रत्यङ्गभूषणः  ॥ रम्_३,६८।५ ॥  
विमाने भास्वरे तिष्ठन् हंसयुक्ते यशस्करे  ।  
प्रभया च महातेजा दिशो दश विराजयन्  ॥ रम्_३,६८।६ ॥  
सो ऽन्तरिक्षगतो रामं कबन्धो वाक्यम् अब्रवीत्  ।  
शृणु राघव तत्त्वेन यथा सीमाम् अवाप्स्यसि  ॥ रम्_३,६८।७ ॥  
राम षड् युक्तयो लोके याभिः सर्वं विमृश्यते  ।  
परिमृष्टो दशान्तेन दशाभागेन सेव्यते  ॥ रम्_३,६८।८ ॥  
दशाभागगतो हीनस् त्वं राम सहलक्ष्मणः  ।  
यत् कृते व्यसनं प्राप्तं त्वया दारप्रधर्षणम्  ॥ रम्_३,६८।९ ॥  
तद् अवश्यं त्वया कार्यः स सुहृत् सुहृदां वर  ।  
अकृत्वा न हि ते सिद्धिम् अहं पश्यामि चिन्तयन्  ॥ रम्_३,६८।१० ॥  
श्रूयतां राम वक्ष्यामि सुग्रीवो नाम वानरः  ।  
भ्रात्रा निरस्तः क्रुद्धेन वालिना शक्रसूनुना  ॥ रम्_३,६८।११ ॥  
ऋष्यमूके गिरिवरे पम्पापर्यन्तशोभिते  ।  
निवसत्य् आत्मवान् वीरश् चतुर्भिः सह वानरैः  ॥ रम्_३,६८।१२ ॥  
वयस्यं तं कुरु क्षिप्रम् इतो गत्वाद्य राघव  ।  
अद्रोहाय समागम्य दीप्यमाने विभावसौ  ॥ रम्_३,६८।१३ ॥  
न च ते सो ऽवमन्तव्यः सुग्रीवो वानराधिपः  ।  
कृतज्ञः कामरूपी च सहायार्थी च वीर्यवान्  ॥ रम्_३,६८।१४ ॥  
शक्तौ ह्य् अद्य युवां कर्तुं कार्यं तस्य चिकीर्षितम्  ।  
कृतार्थो वाकृतार्थो वा कृत्यं तव करिष्यति  ॥ रम्_३,६८।१५ ॥  
स ऋक्षरजसः पुत्रः पम्पाम् अटति शङ्कितः  ।  
भास्करस्यौरसः पुत्रो वालिना कृतकिल्बिषः  ॥ रम्_३,६८।१६ ॥  
सन्निधायायुधं क्षिप्रम् ऋष्यमूकालयं कपिम्  ।  
कुरु राघव सत्येन वयस्यं वनचारिणम्  ॥ रम्_३,६८।१७ ॥  
स हि स्थानानि सर्वाणि कार्त्स्न्येन कपिकुञ्जरः  ।  
नरमांसाशिनां लोके नैपुण्याद् अधिगच्छति  ॥ रम्_३,६८।१८ ॥  
न तस्याविदितं लोके किञ्चिद् अस्ति हि राघव  ।  
यावत् सूर्यः प्रतपति सहस्रांशुर् अरिन्दम  ॥ रम्_३,६८।१९ ॥  
स नदीर् विपुलाञ् शैलान् गिरिदुर्गाणि कन्दरान्  ।  
अन्विष्य वानरैः सार्धं पत्नीं ते ऽधिगमिष्यति  ॥ रम्_३,६८।२० ॥  
वानरांश् च महाकायान् प्रेषयिष्यति राघव  ।  
दिशो विचेतुं तां सीतां त्वद्वियोगेन शोचतीम्  ॥ रम्_३,६८।२१ ॥  
स मेरुशृङ्गाग्रगताम् अनिन्दितां प्रविश्य पातालतले ऽपि वाश्रिताम्  ।  
प्लवङ्गमानां प्रवरस् तव प्रियां निहत्य रक्षांसि पुनः प्रदास्यति  ॥ रम्_३,६८।२२ ॥  
  
  
निदर्शयित्वा रामाय सीतायाः प्रतिपादने  ।  
वाक्यम् अन्वर्थम् अर्थज्ञः कबन्धः पुनर् अब्रवीत्  ॥ रम्_३,६९।१ ॥  
एष राम शिवः पन्था यत्रैते पुष्पिता द्रुमाः  ।  
प्रतीचीं दिशम् आश्रित्य प्रकाशन्ते मनोरमाः  ॥ रम्_३,६९।२ ॥  
जम्बूप्रियालपनसाः प्लक्षन्यग्रोधतिन्दुकाः  ।  
अश्वत्थाः कर्णिकाराश् च चूताश् चान्ये च पादपाः  ॥ रम्_३,६९।३ ॥  
तान् आरुह्याथवा भूमौ पातयित्वा च तान् बलात्  ।  
फलान्य् अमृतकल्पानि भक्षयन्तौ गमिष्यथः  ॥ रम्_३,६९।४ ॥  
चङ्क्रमन्तौ वरान् देशाञ् शैलाच् छैलं वनाद् वनम्  ।  
ततः पुष्करिणीं वीरौ पम्पां नाम गमिष्यथः  ॥ रम्_३,६९।५ ॥  
अशर्कराम् अविभ्रंशां समतीर्थम् अशैवलाम्  ।  
राम सञ्जातवालूकां कमलोत्पलशोभिताम्  ॥ रम्_३,६९।६ ॥  
तत्र हंसाः प्लवाः क्रौञ्चाः कुरराश् चैव राघव  ।  
वल्गुस्वरा निकूजन्ति पम्पासलिलगोचराः  ॥ रम्_३,६९।७ ॥  
नोद्विजन्ते नरान् दृष्ट्वा वधस्याकोविदाः शुभाः  ।  
घृतपिण्डोपमान् स्थूलांस् तान् द्विजान् भक्षयिष्यथः  ॥ रम्_३,६९।८ ॥  
रोहितान् वक्रतुण्डांश् च नलमीनांश् च राघव  ।  
पम्पायाम् इषुभिर् मत्स्यांस् तत्र राम वरान् हतान्  ॥ रम्_३,६९।९ ॥  
निस्त्वक्पक्षान् अयस्तप्तान् अकृशान् एककण्टकान्  ।  
तव भक्त्या समायुक्तो लक्ष्मणः सम्प्रदास्यति  ॥ रम्_३,६९।१० ॥  
भृशं ते खादतो मत्स्यान् पम्पायाः पुष्पसञ्चये  ।  
पद्मगन्धि शिवं वारि सुखशीतम् अनामयम्  ॥ रम्_३,६९।११ ॥  
उद्धृत्य स तदाक्लिष्टं रूप्यस्फटिकसन्निभम्  ।  
अथ पुष्करपर्णेन लक्ष्मणः पाययिष्यति  ॥ रम्_३,६९।१२ ॥  
स्थूलान् गिरिगुहाशय्यान् वराहान् वनचारिणः  ।  
अपां लोभाद् उपावृत्तान् वृषभान् इव नर्दतः  ।  
रूपान्वितांश् च पम्पायां द्रक्ष्यसि त्वं नरोत्तम  ॥ रम्_३,६९।१३ ॥  
सायाह्ने विचरन् राम विटपीन्माल्यधारिणः  ।  
शीतोदकं च पम्पायां दृष्ट्वा शोकं विहास्यसि  ॥ रम्_३,६९।१४ ॥  
सुमनोभिश् चितांस् तत्र तिलकान् नक्तमालकान्  ।  
उत्पलानि च फुल्लानि पङ्कजानि च राघव  ॥ रम्_३,६९।१५ ॥  
न तानि कश्चिन् माल्यानि तत्रारोपयिता नरः  ।  
मतङ्गशिष्यास् तत्रासन्न् ऋषयः सुसमाहितः  ॥ रम्_३,६९।१६ ॥  
तेषां भाराभितप्तानां वन्यम् आहरतां गुरोः  ।  
ये प्रपेतुर् महीं तूर्णं शरीरात् स्वेदबिन्दवः  ॥ रम्_३,६९।१७ ॥  
तानि माल्यानि जातानि मुनीनां तपसा तदा  ।  
स्वेदबिन्दुसमुत्थानि न विनश्यन्ति राघव  ॥ रम्_३,६९।१८ ॥  
तेषाम् अद्यापि तत्रैव दृश्यते परिचारिणी  ।  
श्रमणी शबरी नाम काकुत्स्थ चिरजीविनी  ॥ रम्_३,६९।१९ ॥  
त्वां तु धर्मे स्थिता नित्यं सर्वभूतनमस्कृतम्  ।  
दृष्ट्वा देवोपमं राम स्वर्गलोकं गमिष्यति  ॥ रम्_३,६९।२० ॥  
ततस् तद् राम पम्पायास् तीरम् आश्रित्य पश्चिमम्  ।  
आश्रमस्थानम् अतुलं गुह्यं काकुत्स्थ पश्यसि  ॥ रम्_३,६९।२१ ॥  
न तत्राक्रमितुं नागाः शक्नुवन्ति तम् आश्रमम्  ।  
ऋषेस् तस्य मतङ्गस्य विधानात् तच् च काननम्  ॥ रम्_३,६९।२२ ॥  
तस्मिन् नन्दनसङ्काशे देवारण्योपमे वने  ।  
नानाविहगसङ्कीर्णे रंस्यसे राम निर्वृतः  ॥ रम्_३,६९।२३ ॥  
ऋष्यमूकस् तु पम्पायाः पुरस्तात् पुष्पितद्रुमः  ।  
सुदुःखारोहणो नाम शिशुनागाभिरक्षितः  ।  
उदारो ब्रह्मणा चैव पूर्वकाले विनिर्मितः  ॥ रम्_३,६९।२४ ॥  
शयानः पुरुषो राम तस्य शैलस्य मूर्धनि  ।  
यत् स्वप्ने लभते वित्तं तत् प्रबुद्धो ऽधिगच्छति  ॥ रम्_३,६९।२५ ॥  
न त्व् एनं विषमाचारः पापकर्माधिरोहति  ।  
तत्रैव प्रहरन्त्य् एनं सुप्तम् आदाय राक्षसाः  ॥ रम्_३,६९।२६ ॥  
ततो ऽपि शिशुनागानाम् आक्रन्दः श्रूयते महान्  ।  
क्रीडतां राम पम्पायां मतङ्गारण्यवासिनाम्  ॥ रम्_३,६९।२७ ॥  
सिक्ता रुधिरधाराभिः संहत्य परमद्विपाः  ।  
प्रचरन्ति पृथक् कीर्णा मेघवर्णास् तरस्विनः  ॥ रम्_३,६९।२८ ॥  
ते तत्र पीत्वा पानीयं विमलं शीतम् अव्ययम्  ।  
निवृत्ताः संविगाहन्ते वनानि वनगोचराः  ॥ रम्_३,६९।२९ ॥  
राम तस्य तु शैलस्य महती शोभते गुहा  ।  
शिलापिधाना काकुत्स्थ दुःखं चास्याः प्रवेशनम्  ॥ रम्_३,६९।३० ॥  
तस्या गुहायाः प्राग्द्वारे महाञ् शीतोदको ह्रदः  ।  
बहुमूलफलो रम्यो नानानगसमावृतः  ॥ रम्_३,६९।३१ ॥  
तस्यां वसति सुग्रीवश् चतुर्भिः सह वानरैः  ।  
कदाचिच्छिखरे तस्य पर्वतस्यावतिष्ठते  ॥ रम्_३,६९।३२ ॥  
कबन्धस् त्व् अनुशास्यैवं ताव् उभौ रामलक्ष्मणौ  ।  
स्रग्वी भास्करवर्णाभः खे व्यरोचत वीर्यवान्  ॥ रम्_३,६९।३३ ॥  
तं तु खस्थं महाभागं कबन्धं रामलक्ष्मणौ  ।  
प्रस्थितौ त्वं व्रजस्वेति वाक्यम् ऊचतुर् अन्तिकात्  ॥ रम्_३,६९।३४ ॥  
गम्यतां कार्यसिद्ध्यर्थम् इति ताव् अब्रवीच् च सः  ।  
सुप्रीतौ ताव् अनुज्ञाप्य कबन्धः प्रस्थितस् तदा  ॥ रम्_३,६९।३५ ॥  
स तत् कबन्धः प्रतिपद्य रूपं वृतः श्रिया भास्करतुल्यदेहः  ।  
निदर्शयन् रामम् अवेक्ष्य खस्थः सख्यं कुरुष्वेति तदाभ्युवाच  ॥ रम्_३,६९।३६ ॥  
  
  
तौ कबन्धेन तं मार्गं पम्पाया दर्शितं वने  ।  
आतस्थतुर् दिशं गृह्य प्रतीचीं नृवरात्मजौ  ॥ रम्_३,७०।१ ॥  
तौ शैलेष्व् आचितानेकान् क्षौद्रकल्पफलद्रुमान्  ।  
वीक्षन्तौ जग्मतुर् द्रष्टुं सुग्रीवं रामलक्ष्मणौ  ॥ रम्_३,७०।२ ॥  
कृत्वा च शैलपृष्ठे तु तौ वासं रघुनन्दनौ  ।  
पम्पायाः पश्चिमं तीरं राघवाव् उपतस्थतुः  ॥ रम्_३,७०।३ ॥  
तौ पुष्करिण्याः पम्पायास् तीरम् आसाद्य पश्चिमम्  ।  
अपश्यतां ततस् तत्र शबर्या रम्यम् आश्रमम्  ॥ रम्_३,७०।४ ॥  
तौ तम् आश्रमम् आसाद्य द्रुमैर् बहुभिर् आवृतम्  ।  
सुरम्यम् अभिवीक्षन्तौ शबरीम् अभ्युपेयतुः  ॥ रम्_३,७०।५ ॥  
तौ तु दृष्ट्वा तदा सिद्धा समुत्थाय कृताञ्जलिः  ।  
पादौ जग्राह रामस्य लक्ष्मणस्य च धीमतः  ॥ रम्_३,७०।६ ॥  
ताम् उवाच ततो रामः श्रमणीं संशितव्रताम्  ।  
कच्चित् ते निर्जिता विघ्नाः कच्चित् ते वर्धते तपः  ॥ रम्_३,७०।७ ॥  
कच्चित् ते नियतः कोप आहारश् च तपोधने  ।  
कच्चित् ते नियमाः प्राप्ताः कच्चित् ते मनसः सुखम्  ।  
कच्चित् ते गुरुशुश्रूषा सफला चारुभाषिणि  ॥ रम्_३,७०।८ ॥  
रामेण तापसी पृष्टा सा सिद्धा सिद्धसम्मता  ।  
शशंस शबरी वृद्धा रामाय प्रत्युपस्थिता  ॥ रम्_३,७०।९ ॥  
चित्रकूटं त्वयि प्राप्ते विमानैर् अतुलप्रभैः  ।  
इतस् ते दिवम् आरूढा यान् अहं पर्यचारिषम्  ॥ रम्_३,७०।१० ॥  
तैश् चाहम् उक्ता धर्मज्ञैर् महाभागैर् महर्षिभिः  ।  
आगमिष्यति ते रामः सुपुण्यम् इमम् आश्रमम्  ॥ रम्_३,७०।११ ॥  
स ते प्रतिग्रहीतव्यः सौमित्रिसहितो ऽतिथिः  ।  
तं च दृष्ट्वा वरांल् लोकान् अक्षयांस् त्वं गमिष्यसि  ॥ रम्_३,७०।१२ ॥  
मया तु विविधं वन्यं सञ्चितं पुरुषर्षभ  ।  
तवार्थे पुरुषव्याघ्र पम्पायास् तीरसम्भवम्  ॥ रम्_३,७०।१३ ॥  
एवम् उक्तः स धर्मात्मा शबर्या शबरीम् इदम्  ।  
राघवः प्राह विजाने तां नित्यम् अबहिष्कृताम्  ॥ रम्_३,७०।१४ ॥  
दनोः सकाशात् तत्त्वेन प्रभावं ते महात्मनः  ।  
श्रुतं प्रत्यक्षम् इच्छामि सन्द्रष्टुं यदि मन्यसे  ॥ रम्_३,७०।१५ ॥  
एतत् तु वचनं श्रुत्वा रामवक्त्राद् विनिःसृतम्  ।  
शबरी दर्शयामास ताव् उभौ तद् वनं महत्  ॥ रम्_३,७०।१६ ॥  
पश्य मेघघनप्रख्यं मृगपक्षिसमाकुलम्  ।  
मतङ्गवनम् इत्य् एव विश्रुतं रघुनन्दन  ॥ रम्_३,७०।१७ ॥  
इह ते भावितात्मानो गुरवो मे महाद्युते  ।  
जुहवांश्चक्रिरे तीर्थं मन्त्रवन् मन्त्रपूजितम्  ॥ रम्_३,७०।१८ ॥  
इयं प्रत्यक्स्थली वेदी यत्र ते मे सुसत्कृताः  ।  
पुष्पोपहारं कुर्वन्ति श्रमाद् उद्वेपिभिः करैः  ॥ रम्_३,७०।१९ ॥  
तेषां तपःप्रभावेन पश्याद्यापि रघूत्तम  ।  
द्योतयन्ति दिशः सर्वाः श्रिया वेद्यो ऽतुलप्रभाः  ॥ रम्_३,७०।२० ॥  
अशक्नुवद्भिस् तैर् गन्तुम् उपवासश्रमालसैः  ।  
चिन्तिते ऽभ्यागतान् पश्य समेतान् सप्त सागरान्  ॥ रम्_३,७०।२१ ॥  
कृताभिषेकैस् तैर् न्यस्ता वल्कलाः पादपेष्व् इह  ।  
अद्यापि न विशुष्यन्ति प्रदेशे रघुनन्दन  ॥ रम्_३,७०।२२ ॥  
कृत्स्नं वनम् इदं दृष्टं श्रोतव्यं च श्रुतं त्वया  ।  
तद् इच्छाम्य् अभ्यनुज्ञाता त्यक्तुम् एतत् कलेवरम्  ॥ रम्_३,७०।२३ ॥  
तेषाम् इच्छाम्य् अहं गन्तुं समीपं भावितात्मनाम्  ।  
मुनीनाम् आश्रमो येषाम् अहं च परिचारिणी  ॥ रम्_३,७०।२४ ॥  
धर्मिष्ठं तु वचः श्रुत्वा राघवः सहलक्ष्मणः  ।  
अनुजानामि गच्छेति प्रहृष्टवदनो ऽब्रवीत्  ॥ रम्_३,७०।२५ ॥  
अनुज्ञाता तु रामेण हुत्वात्मानं हुताशने  ।  
ज्वलत्पावकसङ्काशा स्वर्गम् एव जगाम सा  ॥ रम्_३,७०।२६ ॥  
यत्र ते सुकृतात्मानो विहरन्ति महर्षयः  ।  
तत् पुण्यं शबरी स्थानं जगामात्मसमाधिना  ॥ रम्_३,७०।२७ ॥  
  
  
दिवं तु तस्यां यातायां शबर्यां स्वेन कर्मणा  ।  
लक्ष्मणेन सह भ्रात्रा चिन्तयामास राघवः  ॥ रम्_३,७१। १ ॥  
चिन्तयित्वा तु धर्मात्मा प्रभावं तं महात्मनाम्  ।  
हितकारिणम् एकाग्रं लक्ष्मणं राघवो ऽब्रवीत्  ॥ रम्_३,७१। २ ॥  
दृष्टो ऽयम् आश्रमः सौम्य बह्वाश्चर्यः कृतात्मनाम्  ।  
विश्वस्तमृगशार्दूलो नानाविहगसेवितः  ॥ रम्_३,७१। ३ ॥  
सप्तानां च समुद्राणाम् एषु तीर्थेषु लक्ष्मण  ।  
उपस्पृष्टं च विधिवत् पितरश् चापि तर्पिताः  ॥ रम्_३,७१। ४ ॥  
प्रनष्टम् अशुभं यत् तत् कल्याणं समुपस्थितम्  ।  
तेन त्व् एतत् प्रहृष्टं मे मनो लक्ष्मण सम्प्रति  ॥ रम्_३,७१। ५ ॥  
हृदये हि नरव्याघ्र शुभम् आविर्भविष्यति  ।  
तद् आगच्छ गमिष्यावः पम्पां तां प्रियदर्शनाम्  ॥ रम्_३,७१। ६ ॥  
ऋश्यमूको गिरिर् यत्र नातिदूरे प्रकाशते  ।  
यस्मिन् वसति धर्मात्मा सुग्रीवो ऽंशुमतः सुतः  ।  
नित्यं वालिभयात् त्रस्तश् चतुर्भिः सह वानरैः  ॥ रम्_३,७१। ७ ॥  
अभित्वरे च तं द्रष्टुं सुग्रीवं वानरर्षभम्  ।  
तदधीनं हि मे सौम्य सीतायाः परिमार्गणम्  ॥ रम्_३,७१। ८ ॥  
इति ब्रुवाणं तं रामं सौमित्रिर् इदम् अब्रवीत्  ।  
गच्छावस् त्वरितं तत्र ममापि त्वरते मनः  ॥ रम्_३,७१। ९ ॥  
आश्रमात् तु ततस् तस्मान् निष्क्रम्य स विशां पतिः  ।  
आजगाम ततः पम्पां लक्ष्मणेन सहाभिभूः  ॥ रम्_३,७१। १० ॥  
समीक्षमाणः पुष्पाढ्यं सर्वतो विपुलद्रुमम्  ।  
कोयष्टिभिश् चार्जुनकैः शतपत्त्रैश् च कीचकैः  ।  
एतैश् चान्यैश् च विविधैर् नादितं तद् वनं महत्  ॥ रम्_३,७१। ११ ॥  
स रामो विविधान् वृक्षान् सरांसि विविधानि च  ।  
पश्यन् कामाभिसन्तप्तो जगाम परमं ह्रदम्  ॥ रम्_३,७१। १२ ॥  
स ताम् आसाद्य वै रामो दूराद् उदकवाहिनीम्  ।  
मतङ्गसरसं नाम ह्रदं समवगाहत  ॥ रम्_३,७१। १३ ॥  
स तु शोकसमाविष्टो रामो दशरथात्मजः  ।  
विवेश नलिनीं पम्पां पङ्कजैश् च समावृताम्  ॥ रम्_३,७१। १४ ॥  
तिलकाशोकपुन्नाग- बकुलोद्दालकाशिनीम्  ।  
रम्योपवनसम्बाधां पद्मसम्पीडितोदकाम्  ॥ रम्_३,७१। १५ ॥  
स्फटिकोपमतोयाढ्यां श्लक्ष्णवालुकसन्तताम्  ।  
मत्स्यकच्छपसम्बाधां तीरस्थद्रुमशोभिताम्  ॥ रम्_३,७१। १६ ॥  
सखीभिर् इव युक्ताभिर् लताभिर् अनुवेष्टिताम्  ।  
किन्नरोरगगन्धर्व- यक्षराक्षससेविताम्  ।  
नानाद्रुमलताकीर्णां शीतवारिनिधिं शुभाम्  ॥ रम्_३,७१। १७ ॥  
पद्मैः सौगन्धिकैस् ताम्रां शुक्लां कुमुदमण्डलैः  ।  
नीलां कुवलयोद्धातैर् बहुवर्णां कुथाम् इव  ॥ रम्_३,७१। १८ ॥  
अरविन्दोत्पलवतीं पद्मसौगन्धिकायुताम्  ।  
पुष्पिताम्रवणोपेतां बर्हिणोद्घुष्टनादिताम्  ॥ रम्_३,७१। १९ ॥  
स तां दृष्ट्वा ततः पम्पां रामः सौमित्रिणा सह  ।  
विललाप च तेजस्वी कामाद् दशरथात्मजः  ॥ रम्_३,७१। २० ॥  
तिलकैर् बीजपूरैश् च वटैः शुक्लद्रुमैस् तथा  ।  
पुष्पितैः करवीरैश् च पुन्नागैश् च सुपुष्पितैः  ॥ रम्_३,७१। २१ ॥  
मालतीकुन्दगुल्मैश् च भण्डीरैर् निचुलैस् तथा  ।  
अशोकैः सप्तपर्णैश् च केतकैर् अतिमुक्तकैः  ।  
अन्यैश् च विविधैर् वृक्षैः प्रमदेवोपशोभिताम्  ॥ रम्_३,७१। २२ ॥  
अस्यास् तीरे तु पूर्वोक्तः पर्वतो धातुमण्डितः  ।  
ऋश्यमूक इति ख्यातश् चित्रपुष्पितकाननः  ॥ रम्_३,७१। २३ ॥  
हरिर् ऋक्षरजोनाम्नः पुत्रस् तस्य महात्मनः  ।  
अध्यास्ते तं महावीर्यः सुग्रीव इति विश्रुतः  ॥ रम्_३,७१। २४ ॥  
सुग्रीवम् अभिगच्छ त्वं वानरेन्द्रं नरर्षभ  ।  
इत्य् उवाच पुनर् वाक्यं लक्ष्मणं सत्यविक्रमम्  ॥ रम्_३,७१। २५ ॥  
ततो महद् वर्त्म च दूरसङ्क्रमं क्रमेण गत्वा प्रविलोकयन् वनम्  ।  
ददर्श पम्पां शुभदर्शकाननाम् अनेकनानाविधपक्षिसङ्कुलाम्  ॥ रम्_३,७१। २६ ॥  
  
  
  
  
