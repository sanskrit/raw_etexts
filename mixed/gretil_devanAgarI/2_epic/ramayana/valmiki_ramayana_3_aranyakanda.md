---
title: 'Valmiki: Ramayana, 3. Aranyakanda'

---
## Intro
  
  
  
  
Valmiki: Ramayana, 3. Aranyakanda  
  
  
  
Valmiki: Ramayana, 3. Aranyakanda  
  

  
Based on the text entered by Muneo Tokunaga et al.  
  

  
Input by Muneo Tokunaga, revised by John Smith (Cambridge)
  
[GRETIL-Version: 2017-07-06]  
  

  
Revision:
  
      2017-07-06: erroneous line breaks removed by Tyler Neill  
  
  
  
  
  

  



## पाठः
  
  
  
  
  
  
  

  
वाल्मीकि: रामायण, ३। अरण्यकाण्ड  
  

  
३।००१।००१अ प्रविश्य तु महारण्यं दण्डकारण्यम् आत्मवान्
  
३।००१।००१च् ददर्श रामो दुर्धर्षस् तापसाश्रममण्डलम्
  
३।००१।००२अ कुशचीरपरिक्षिप्तं ब्राह्म्या लक्ष्म्या समावृतम्
  
३।००१।००२च् यथा प्रदीप्तं दुर्धर्शं गगने सूर्यमण्डलम्
  
३।००१।००३अ शरण्यं सर्वभूतानां सुसमृष्टाजिरं सदा
  
३।००१।००३च् पूजितं चोपनृत्तं च नित्यम् अप्सरसां गणैः
  
३।००१।००४अ विशालैर् अग्निशरणैः स्रुग्भाण्डैर् अजिनैः कुशैः
  
३।००१।००४च् समिद्भिस् तोयकलशैः फलमूलैश् च शोभितम्
  
३।००१।००५अ आरण्यैश् च महावृक्षैः पुण्यैः स्वादुफलैर् वृतम्
  
३।००१।००५च् बलिहोमार्चितं पुण्यं ब्रह्मघोषनिनादितम्
  
३।००१।००६अ पुष्पैर् वन्यैः परिक्षिप्तं पद्मिन्या च सपद्मया
  
३।००१।००६च् फलमूलाशनैर् दान्तैश् चीरकृष्णाजिनाम्बरैः
  
३।००१।००७अ सूर्यवैश्वानराभैश् च पुराणैर् मुनिभिर् वृतम्
  
३।००१।००७च् पुण्यैश् अ नियताहारैः शोभितं परमर्षिभिः
  
३।००१।००८अ तद् ब्रह्मभवनप्रख्यं ब्रह्मघोषनिनादितम्
  
३।००१।००८च् ब्रह्मविद्भिर् महाभागैर् ब्राह्मणैर् उपशोभितम्
  
३।००१।००९अ तद् दृष्ट्वा राघवः श्रीमांस् तापसाश्रममण्डलम्
  
३।००१।००९च् अभ्यगच्छन् महातेजा विज्यं कृत्वा महद् धनुः
  
३।००१।०१०अ दिव्यज्ञानोपपन्नास् ते रामं दृष्ट्वा महर्षयः
  
३।००१।०१०च् अभ्यगच्छंस् तदा प्रीता वैदेहीं च यशस्विनीम्
  
३।००१।०११अ ते तं सोमम् इवोद्यन्तं दृष्ट्वा वै धर्मचारिणः
  
३।००१।०११च् मङ्गलानि प्रयुञ्जानाः प्रत्यगृह्णन् दृढव्रताः
  
३।००१।०१२अ रूपसंहननं लक्ष्मीं सौकुमार्यं सुवेषताम्
  
३।००१।०१२च् ददृशुर् विस्मिताकारा रामस्य वनवासिनः
  
३।००१।०१३अ वैदेहीं लक्ष्मणं रामं नेत्रैर् अनिमिषैर् इव
  
३।००१।०१३च् आश्चर्यभूतान् ददृशुः सर्वे ते वनचारिणः
  
३।००१।०१४अ अत्रैनं हि महाभागाः सर्वभूतहिते रताः
  
३।००१।०१४च् अतिथिं पर्णशालायां राघवं सन्न्यवेशयन्
  
३।००१।०१५अ ततो रामस्य सत्कृत्य विधिना पावकोपमाः
  
३।००१।०१५च् आजह्रुस् ते महाभागाः सलिलं धर्मचारिणः
  
३।००१।०१६अ मूलं पुष्पं फलं वन्यम् आश्रमं च महात्मनः
  
३।००१।०१६च् निवेदयीत्वा धर्मज्ञास् ततः प्राञ्जलयो ऽब्रुवन्
  
३।००१।०१७अ धर्मपालो जनस्यास्य शरण्यश् च महायशाः
  
३।००१।०१७च् पूजनीयश् च मान्यश् च राजा दण्डधरो गुरुः
  
३।००१।०१८अ इन्द्रस्यैव चतुर्भागः प्रजा रक्षति राघव
  
३।००१।०१८च् राजा तस्माद् वनान् भोगान् भुङ्क्ते लोकनमस्कृतः
  
३।००१।०१९अ ते वयं भवता रक्ष्या भवद्विषयवासिनः
  
३।००१।०१९च् नगरस्थो वनस्थो वा त्वं नो राजा जनेश्वरः
  
३।००१।०२०अ न्यस्तदण्डा वयं राजञ् जितक्रोधा जितेन्द्रियाः
  
३।००१।०२०च् रक्षितव्यास् त्वया शश्वद् गर्भभूतास् तपोधनाः
  
३।००१।०२१अ एवम् उक्त्वा फलैर् मूलैः पुष्पैर् वन्यैश् च राघवम्
  
३।००१।०२१च् अन्यैश् च विविधाहारैः सलक्ष्मणम् अपूजयन्
  
३।००१।०२२अ तथान्ये तापसाः सिद्धा रामं वैश्वानरोपमाः
  
३।००१।०२२च् न्यायवृत्ता यथान्यायं तर्पयाम् आसुर् ईश्वरम्
  
३।००२।००१अ कृतातिथ्यो ऽथ रामस् तु सूर्यस्योदयनं प्रति
  
३।००२।००१च् आमन्त्र्य स मुनीन् सर्वान् वनम् एवान्वगाहत
  
३।००२।००२अ नानामृगगणाकीर्णं शार्दूलवृकसेवितम्
  
३।००२।००२च् ध्वस्तवृक्षलतागुल्मं दुर्दर्श सलिलाशयम्
  
३।००२।००३अ निष्कूजनानाशकुनि झिल्लिका गणनादितम्
  
३।००२।००३च् लक्ष्मणानुगतो रामो वनमध्यं ददर्श ह
  
३।००२।००४अ वनमध्ये तु काकुत्स्थस् तस्मिन् घोरमृगायुते
  
३।००२।००४च् ददर्श गिरिशृङ्गाभं पुरुषादं महास्वनम्
  
३।००२।००५अ गभीराक्षं महावक्त्रं विकटं विषमोदरम्
  
३।००२।००५च् बीभत्सं विषमं दीर्घं विकृतं घोरदर्शनम्
  
३।००२।००६अ वसानं चर्मवैयाघ्रं वसार्द्रं रुधिरोक्षितम्
  
३।००२।००६च् त्रासनं सर्वभूतानां व्यादितास्यम् इवान्तकम्
  
३।००२।००७अ त्रीन् सिंहांश् चतुरो व्याघ्रान् द्वौ वृकौ पृषतान् दश
  
३।००२।००७च् सविषाणं वसादिग्धं गजस्य च शिरो महत्
  
३।००२।००८अ अवसज्यायसे शूले विनदन्तं महास्वनम्
  
३।००२।००८च् स रामो लक्ष्मणं चैव सीतां दृष्ट्वा च मैथिलीम्
  
३।००२।००९अ अभ्यधावत् सुसङ्क्रुद्धः प्रजाः काल इवान्तकः
  
३।००२।००९च् स कृत्वा भैरवं नादं चालयन्न् इव मेदिनीम्
  
३।००२।०१०अ अङ्गेनादाय वैदेहीम् अपक्रम्य ततो ऽब्रवीत्
  
३।००२।०१०च् युवां जटाचीरधरौ सभार्यौ क्षीणजीवितौ
  
३।००२।०११अ प्रविष्टौ दण्डकारण्यं शरचापासिधारिणौ
  
३।००२।०११च् कथं तापसयोर् वां च वासः प्रमदया सह
  
३।००२।०१२अ अधर्मचारिणौ पापौ कौ युवां मुनिदूषकौ
  
३।००२।०१२च् अहं वनम् इदं दुर्गं विराघो नाम राक्षसः
  
३।००२।०१३अ चरामि सायुधो नित्यम् ऋषिमांसानि भक्षयन्
  
३।००२।०१३च् इयं नारी वरारोहा मम भर्या भविष्यति
  
३।००२।०१३ए युवयोः पापयोश् चाहं पास्यामि रुधिरं मृधे
  
३।००२।०१४अ तस्यैवं ब्रुवतो धृष्टं विराधस्य दुरात्मनः
  
३।००२।०१४च् श्रुत्वा सगर्वितं वाक्यं सम्भ्रान्ता जनकात्मजा
  
३।००२।०१४ए सीता प्रावेपतोद्वेगात् प्रवाते कदली यथा
  
३।००२।०१५अ तां दृष्ट्वा राघवः सीतां विराधाङ्कगतां शुभाम्
  
३।००२।०१५च् अब्रवील् लक्ष्मणं वाक्यं मुखेन परिशुष्यता
  
३।००२।०१६अ पश्य सौम्य नरेन्द्रस्य जनकस्यात्मसम्भवाम्
  
३।००२।०१६च् मम भार्यां शुभाचारां विराधाङ्के प्रवेशिताम्
  
३।००२।०१६ए अत्यन्त सुखसंवृद्धां राजपुत्रीं यशस्विनीम्
  
३।००२।०१७अ यद् अभिप्रेतम् अस्मासु प्रियं वर वृतं च यत्
  
३।००२।०१७च् कैकेय्यास् तु सुसंवृत्तं क्षिप्रम् अद्यैव लक्ष्मण
  
३।००२।०१८अ या न तुष्यति राज्येन पुत्रार्थे दीर्घदर्शिनी
  
३।००२।०१८च् ययाहं सर्वभूतानां हितः प्रस्थापितो वनम्
  
३।००२।०१८ए अद्येदानीं सकामा सा या माता मम मध्यमा
  
३।००२।०१९अ परस्पर्शात् तु वैदेह्या न दुःखतरम् अस्ति मे
  
३।००२।०१९च् पितुर् विनाशात् सौमित्रे स्वराज्यहरणात् तथा
  
३।००२।०२०अ इति ब्रुवति काकुत्स्थे बाष्पशोकपरिप्लुते
  
३।००२।०२०च् अब्रवील् लक्ष्मणः क्रुद्धो रुद्धो नाग इव श्वसन्
  
३।००२।०२१अ अनाथ इव भूतानां नाथस् त्वं वासवोपमः
  
३।००२।०२१च् मया प्रेष्येण काकुत्स्थ किमर्थं परितप्स्यसे
  
३।००२।०२२अ शरेण निहतस्याद्य मया क्रुद्धेन रक्षसः
  
३।००२।०२२च् विराधस्य गतासोर् हि मही पास्यति शोणितम्
  
३।००२।०२३अ राज्यकामे मम क्रोधो भरते यो बभूव ह
  
३।००२।०२३च् तं विराधे विमोक्ष्यामि वज्री वज्रम् इवाचले
  
३।००२।०२४अ मम भुजबलवेगवेगितः; पततु शरो ऽस्य महान् महोरसि
  
३।००२।०२४च् व्यपनयतु तनोश् च जीवितं; पततु ततश् च महीं विघूर्णितः
  
३।००३।००१अ अथोवाच पुनर् वाक्यं विराधः पूरयन् वनम्
  
३।००३।००१च् आत्मानं पृच्छते ब्रूतं कौ युवां क्व गमिष्यथः
  
३।००३।००२अ तम् उवाच ततो रामो राक्षसं ज्वलिताननम्
  
३।००३।००२च् पृच्छन्तं सुमहातेजा इक्ष्वाकुकुलम् आत्मनः
  
३।००३।००३अ क्षत्रियो वृत्तसम्पन्नौ विद्धि नौ वनगोचरौ
  
३।००३।००३च् त्वां तु वेदितुम् इच्छावः कस् त्वं चरसि दण्डकान्
  
३।००३।००४अ तम् उवाच विराधस् तु रामं सत्यपराक्रमम्
  
३।००३।००४च् हन्त वक्ष्यामि ते राजन् निबोध मम राघव
  
३।००३।००५अ पुत्रः किल जयस्याहं माता मम शतह्रदा
  
३।००३।००५च् विराध इति माम् आहुः पृथिव्यां सर्वराक्षसाः
  
३।००३।००६अ तपसा चापि मे प्राप्ता ब्रह्मणो हि प्रसादजा
  
३।००३।००६च् शस्त्रेणावध्यता लोके ऽच्छेद्याभेद्यत्वम् एव च
  
३।००३।००७अ उत्सृज्य प्रमदाम् एनाम् अनपेक्षौ यथागतम्
  
३।००३।००७च् त्वरमाणौ पालयेथां न वां जीवितम् आददे
  
३।००३।००८अ तं रामः प्रत्युवाचेदं कोपसंरक्तलोचनः
  
३।००३।००८च् राक्षसं विकृताकारं विराधं पापचेतसं
  
३।००३।००९अ क्षुद्र धिक् त्वां तु हीनार्थं मृत्युम् अन्वेषसे ध्रुवम्
  
३।००३।००९च् रणे सम्प्राप्स्यसे तिष्ठ न मे जीवन् गमिष्यसि
  
३।००३।०१०अ ततः सज्यं धनुः कृत्वा रामः सुनिशिताञ् शरान्
  
३।००३।०१०च् सुशीघ्रम् अभिसन्धाय राक्षसं निजघान ह
  
३।००३।०११अ धनुषा ज्यागुणवता सप्तबाणान् मुमोच ह
  
३।००३।०११च् रुक्मपुङ्खान् महावेगान् सुपर्णानिलतुल्यगान्
  
३।००३।०१२अ ते शरीरं विराधस्य भित्त्वा बर्हिणवाससः
  
३।००३।०१२च् निपेतुः शोणितादिग्धा धरण्यां पावकोपमाः
  
३।००३।०१३अ स विनद्य महानादं शूलं शक्रध्वजोपमम्
  
३।००३।०१३च् प्रगृह्याशोभत तदा व्यात्तानन इवान्तकः
  
३।००३।०१४अ तच् छूलं वज्रसङ्काशं गगने ज्वलनोपमम्
  
३।००३।०१४च् द्वाभ्यां शराभ्यां चिच्छेद रामः शस्त्रभृतां वरः
  
३।००३।०१५अ तस्य रौद्रस्य सौमित्रिर् बाहुं सव्यं बभञ्ज ह
  
३।००३।०१५च् रामस् तु दक्षिणं बाहुं तरसा तस्य रक्षसः
  
३।००३।०१६अ स भग्नबाहुः संविग्नो निपपाताशु राक्षसः
  
३।००३।०१६च् धरण्यां मेघसङ्काशो वज्रभिन्न इवाचलः
  
३।००३।०१६ए इदं प्रोवाच काकुत्स्थं विराधः पुरुषर्षभम्
  
३।००३।०१७अ कौसल्या सुप्रजास् तात रामस् त्वं विदितो मया
  
३।००३।०१७च् वैदेही च महाभागा लक्ष्मणश् च महायशाः
  
३।००३।०१८अ अभिशापाद् अहं घोरां प्रविष्टो राक्षसीं तनुम्
  
३।००३।०१८च् तुम्बुरुर् नाम गन्धर्वः शप्तो वैश्वरणेन हि
  
३।००३।०१९अ प्रसाद्यमानश् च मया सो ऽब्रवीन् मां महायशाः
  
३।००३।०१९च् यदा दाशरथी रामस् त्वां वधिष्यति संयुगे
  
३।००३।०२०अ तदा प्रकृतिम् आपन्नो भवान् स्वर्गं गमिष्यति
  
३।००३।०२०च् इति वैश्रवणो राजा रम्भासक्तम् उवाच ह
  
३।००३।०२१अ अनुपस्थीयमानो मां सङ्क्रुद्धो व्यजहार ह
  
३।००३।०२१च् तव प्रसादान् मुक्तो ऽहम् अभिशापात् सुदारुणात्
  
३।००३।०२१ए भवनं स्वं गमिष्यामि स्वस्ति वो ऽस्तु परन्तप
  
३।००३।०२२अ इतो वसति धर्मात्मा शरभङ्गः प्रतापवान्
  
३।००३।०२२च् अध्यर्धयोजने तात महर्षिः सूर्यसन्निभः
  
३।००३।०२३अ तं क्षिप्रम् अभिगच्छ त्वं स ते श्रेयो विधास्यति
  
३।००३।०२३च् अवटे चापि मां राम निक्षिप्य कुशली व्रज
  
३।००३।०२४अ रक्षसां गतसत्त्वानाम् एष धर्मः सनातनः
  
३।००३।०२४च् अवटे ये निधीयन्ते तेषां लोकाः सनातनाः
  
३।००३।०२५अ एवम् उक्त्वा तु काकुत्स्थं विराधः शरपीडितः
  
३।००३।०२५च् बभूव स्वर्गसम्प्राप्तो न्यस्तदेहो महाबलः
  
३।००३।०२६अ तं मुक्तकण्ठम् उत्क्षिप्य शङ्कुकर्णं महास्वनम्
  
३।००३।०२६च् विराधं प्राक्षिपच् छ्वभ्रे नदन्तं भैरवस्वनम्
  
३।००३।०२७अ ततस् तु तौ काञ्चनचित्रकार्मुकौ; निहत्य रक्षः परिगृह्य मैथिलीम्
  
३।००३।०२७च् विजह्रतुस् तौ मुदितौ महावने; दिवि स्थितौ चन्द्रदिवाकराव् इव
  
३।००४।००१अ हत्वा तु तं भीमबलं विराधं राक्षसं वने
  
३।००४।००१च् ततः सीतां परिष्वज्य समाश्वास्य च वीर्यवान्
  
३।००४।००१ए अब्रवील् लक्ष्मणां रामो भ्रातरं दीप्ततेजसं
  
३।००४।००२अ कष्टं वनम् इदं दुर्गं न च स्मो वनगोचराः
  
३।००४।००२च् अभिगच्छामहे शीघ्रं शरभङ्गं तपोधनम्
  
३।००४।००३अ आश्रमं शरभङ्गस्य राघवो ऽभिजगाम ह
  
३।००४।००४अ तस्य देवप्रभावस्य तपसा भावितात्मनः
  
३।००४।००४च् समीपे शरभङ्गस्य ददर्श महद् अद्भुतम्
  
३।००४।००५अ विभ्राजमानं वपुषा सूर्यवैश्वानरोपमम्
  
३।००४।००५च् असंस्पृशन्तं वसुधां ददर्श विबुधेश्वरम्
  
३।००४।००६अ सुप्रभाभरणं देवं विरजो ऽम्बरधारिणम्
  
३।००४।००६च् तद्विधैर् एव बहुभिः पूज्यमानं महात्मभिः
  
३।००४।००७अ हरिभिर् वाजिभिर् युक्तम् अन्तरिक्षगतं रथम्
  
३।००४।००७च् ददर्शादूरतस् तस्य तरुणादित्यसन्निभम्
  
३।००४।००८अ पाण्डुराभ्रघनप्रख्यं चन्द्रमण्डलसन्निभम्
  
३।००४।००८च् अपश्यद् विमलं छत्रं चित्रमाल्योपशोभितम्
  
३।००४।००९अ चामरव्यजने चाग्र्ये रुक्मदण्डे महाधने
  
३।००४।००९च् गृहीते वननारीभ्यां धूयमाने च मूर्धनि
  
३।००४।०१०अ गन्धर्वामरसिद्धाश् च बहवः परमर्षयः
  
३।००४।०१०च् अन्तरिक्षगतं देवं वाग्भिर् अग्र्याभिर् ईडिरे
  
३।००४।०११अ दृष्ट्वा शतक्रतुं तत्र रामो लक्ष्मणम् अब्रवीत्
  
३।००४।०११च् ये हयाः पुरुहूतस्य पुरा शक्रस्य नः श्रुताः
  
३।००४।०११ए अन्तरिक्षगता दिव्यास् त इमे हरयो ध्रुवम्
  
३।००४।०१२अ इमे च पुरुषव्याघ्र ये तिष्ठन्त्य् अभितो रथम्
  
३।००४।०१२च् शतं शतं कुण्डलिनो युवानः खड्गपाणयः
  
३।००४।०१३अ उरोदेशेषु सर्वेषां हारा ज्वलनसन्निभाः
  
३।००४।०१३च् रूपं बिभ्रति सौमित्रे पञ्चविंशतिवार्षिकम्
  
३।००४।०१४अ एतद् धि किल देवानां वयो भवति नित्यदा
  
३।००४।०१४च् यथेमे पुरुषव्याघ्रा दृश्यन्ते प्रियदर्शनाः
  
३।००४।०१५अ इहैव सह वैदेह्या मुहूर्तं तिष्ठ लक्ष्मण
  
३।००४।०१५च् यावज् जनाम्य् अहं व्यक्तं क एष द्युतिमान् रथे
  
३।००४।०१६अ तम् एवम् उक्त्वा सौमित्रिम् इहैव स्थीयताम् इति
  
३।००४।०१६च् अभिचक्राम काकुत्स्थः शरभङ्गाश्रमं प्रति
  
३।००४।०१७अ ततः समभिगच्छन्तं प्रेक्ष्य रामं शचीपतिः
  
३।००४।०१७च् शरभङ्गम् अनुज्ञाप्य विबुधान् इदम् अब्रवीत्
  
३।००४।०१८अ इहोपयात्य् असौ रामो यावन् मां नाभिभाषते
  
३।००४।०१८च् निष्ठां नयत तावत् तु ततो मां द्रष्टुम् अर्हति
  
३।००४।०१९अ जितवन्तं कृतार्थं च द्रष्टाहम् अचिराद् इमम्
  
३।००४।०१९च् कर्म ह्य् अनेन कर्तव्यं महद् अन्यैः सुदुष्करम्
  
३।००४।०२०अ इति वज्री तम् आमन्त्र्य मानयित्वा च तापसं
  
३।००४।०२०च् रथेन हरियुक्तेन ययौ दिवम् अरिन्दमः
  
३।००४।०२१अ प्रयाते तु सहस्राक्षे राघवः सपरिच्छदः
  
३।००४।०२१च् अग्निहोत्रम् उपासीनं शरभङ्गम् उपागमत्
  
३।००४।०२२अ तस्य पादौ च सङ्गृह्य रामः सीता च लक्ष्मणः
  
३।००४।०२२च् निषेदुस् तदनुज्ञाता लब्धवासा निमन्त्रिताः
  
३।००४।०२३अ ततः शक्रोपयानं तु पर्यपृच्छत् स राघवः
  
३।००४।०२३च् शरभङ्गश् च तत् सर्वं राघवाय न्यवेदयत्
  
३।००४।०२४अ माम् एष वरदो राम ब्रह्मलोकं निनीषति
  
३।००४।०२४च् जितम् उग्रेण तपसा दुष्प्रापम् अकृतात्मभिः
  
३।००४।०२५अ अहं ज्ञात्वा नरव्याघ्र वर्तमानम् अदूरतः
  
३।००४।०२५च् ब्रह्मलोकं न गच्छामि त्वाम् अदृष्ट्वा प्रियातिथिम्
  
३।००४।०२६अ समागम्य गमिष्यामि त्रिदिवं देवसेवितम्
  
३।००४।०२६च् अक्षया नरशार्दूल जिता लोका मया शुभाः
  
३।००४।०२६ए ब्राह्म्याश् च नाकपृष्ठ्याश् च प्रतिगृह्णीष्व मामकान्
  
३।००४।०२७अ एवम् उक्तो नरव्याघ्रः सर्वशास्त्रविशारदः
  
३।००४।०२७च् ऋषिणा शरभङ्गेन राघवो वाक्यम् अब्रवीत्
  
३।००४।०२८अ अहम् एवाहरिष्यामि सर्वांल् लोकान् महामुने
  
३।००४।०२८च् आवासं त्व् अहम् इच्छामि प्रदिष्टम् इह कानने
  
३।००४।०२९अ राघवेणैवम् उक्तस् तु शक्रतुल्यबलेन वै
  
३।००४।०२९च् शरभङ्गो महाप्राज्ञः पुनर् एवाब्रवीद् वचः
  
३।००४।०३०अ सुतीक्ष्णम् अभिगच्छ त्वं शुचौ देशे तपस्विनम्
  
३।००४।०३०च् रमणीये वनोद्देशे स ते वासं विधास्यति
  
३।००४।०३१अ एष पन्था नरव्याघ्र मुहूर्तं पश्य तात माम्
  
३।००४।०३१च् यावज् जहामि गात्राणि जीर्णं त्वचम् इवोरगः
  
३।००४।०३२अ ततो ऽग्निं स समाधाय हुत्वा चाज्येन मन्त्रवित्
  
३।००४।०३२च् शरभङ्गो महातेजाः प्रविवेश हुताशनम्
  
३।००४।०३३अ तस्य रोमाणि केशांश् च ददाहाग्निर् महात्मनः
  
३।००४।०३३च् जीर्णं त्वचं तथास्थीनि यच् च मांसं च शोणितम्
  
३।००४।०३४अ स च पावकसङ्काशः कुमारः समपद्यत
  
३।००४।०३४च् उत्थायाग्निचयात् तस्माच् छरभङ्गो व्यरोचत
  
३।००४।०३५अ स लोकान् आहिताग्नीनाम् ऋषीणां च महात्मनाम्
  
३।००४।०३५च् देवानां च व्यतिक्रम्य ब्रह्मलोकं व्यरोहत
  
३।००४।०३६अ स पुण्यकर्मा भुवने द्विजर्षभः; पितामहं सानुचरं ददर्श ह
  
३।००४।०३६च् पितामहश् चापि समीक्ष्य तं द्विजं; ननन्द सुस्वागतम् इत्य् उवाच ह
  
३।००५।००१अ शरभङ्गे दिवं प्राप्ते मुनिसङ्घाः समागताः
  
३।००५।००१च् अभ्यगच्छन्त काकुत्स्थं रामं ज्वलिततेजसं
  
३।००५।००२अ वैखानसा वालखिल्याः सम्प्रक्षाला मरीचिपाः
  
३।००५।००२च् अश्मकुट्टाश् च बहवः पत्राहाराश् च तापसाः
  
३।००५।००३अ दन्तोलूखलिनश् चैव तथैवोन्मज्जकाः परे
  
३।००५।००३च् मुनयः सलिलाहारा वायुभक्षास् तथापरे
  
३।००५।००४अ आकाशनिलयाश् चैव तथा स्थण्डिलशायिनः
  
३।००५।००४च् तथोर्ध्ववासिनो दान्तास् तथार्द्रपटवाससः
  
३।००५।००५अ सजपाश् च तपोनित्यास् तथा पञ्चतपोऽन्विताः
  
३।००५।००५च् सर्वे ब्राह्म्या श्रिया जुष्टा दृढयोगसमाहिताः
  
३।००५।००५ए शरभङ्गाश्रमे रामम् अभिजग्मुश् च तापसाः
  
३।००५।००६अ अभिगम्य च धर्मज्ञा रामं धर्मभृतां वरम्
  
३।००५।००६च् ऊचुः परमधर्मज्ञम् ऋषिसङ्घाः समाहिताः
  
३।००५।००७अ त्वम् इक्ष्वाकुकुलस्यास्य पृथिव्याश् च महारथः
  
३।००५।००७च् प्रधानश् चासि नाथश् च देवानां मघवान् इव
  
३।००५।००८अ विश्रुतस् त्रिषु लोकेषु यशसा विक्रमेण च
  
३।००५।००८च् पितृव्रतत्वं सत्यं च त्वयि धर्मश् च पुष्कलः
  
३।००५।००९अ त्वाम् आसाद्य महात्मानं धर्मज्ञं धर्मवत्सलम्
  
३।००५।००९च् अर्थित्वान् नाथ वक्ष्यामस् तच् च नः क्षन्तुम् अर्हसि
  
३।००५।०१०अ अधार्मस् तु महांस् तात भवेत् तस्य महीपतेः
  
३।००५।०१०च् यो हरेद् बलिषड्भागं न च रक्षति पुत्रवत्
  
३।००५।०११अ युञ्जानः स्वान् इव प्राणान् प्राणैर् इष्टान् सुतान् इव
  
३।००५।०११च् नित्ययुक्तः सदा रक्षन् सर्वान् विषयवासिनः
  
३।००५।०१२अ प्राप्नोति शाश्वतीं राम कीर्तिं स बहुवार्षिकीम्
  
३।००५।०१२च् ब्रह्मणः स्थानम् आसाद्य तत्र चापि महीयते
  
३।००५।०१३अ यत् करोति परं धर्मं मुनिर् मूलफलाशनः
  
३।००५।०१३च् तत्र राज्ञश् चतुर्भागः प्रजा धर्मेण रक्षतः
  
३।००५।०१४अ सो ऽयं ब्राह्मणभूयिष्ठो वानप्रस्थगणो महान्
  
३।००५।०१४च् त्वन् नाथो ऽनाथवद् राम राक्षसैर् वध्यते भृशम्
  
३।००५।०१५अ एहि पश्य शरीराणि मुनीनां भावितात्मनाम्
  
३।००५।०१५च् हतानां राक्षसैर् घोरैर् बहूनां बहुधा वने
  
३।००५।०१६अ पम्पानदीनिवासानाम् अनुमन्दाकिनीम् अपि
  
३।००५।०१६च् चित्रकूटालयानां च क्रियते कदनं महत्
  
३।००५।०१७अ एवं वयं न मृष्यामो विप्रकारं तपस्विनम्
  
३।००५।०१७च् क्रियमाणं वने घोरं रक्षोभिर् भीमकर्मभिः
  
३।००५।०१८अ ततस् त्वां शरणार्थं च शरण्यं समुपस्थिताः
  
३।००५।०१८च् परिपालय नो राम वध्यमानान् निशाचरैः
  
३।००५।०१९अ एतच् छ्रुत्वा तु काकुत्स्थस् तापसानां तपस्विनाम्
  
३।००५।०१९च् इदं प्रोवाच धर्मात्मा सर्वान् एव तपस्विनः
  
३।००५।०१९ए नैवम् अर्हथ मां वक्तुम् आज्ञाप्यो ऽहं तपस्विनम्
  
३।००५।०२०अ भवताम् अर्थसिद्ध्यर्थम् आगतो ऽहं यदृच्छया
  
३।००५।०२०च् तस्य मे ऽयं वने वासो भविष्यति महाफलः
  
३।००५।०२०ए तपस्विनां रणे शत्रून् हन्तुम् इच्छामि राक्षसान्
  
३।००५।०२१अ दत्त्वा वरं चापि तपोधनानां; धर्मे धृतात्मा सहलक्ष्मणेन
  
३।००५।०२१च् तपोधनैश् चापि सहार्य वृत्तः; सुतीष्क्णम् एवाभिजगाम वीरः
  
३।००६।००१अ रामस् तु सहितो भ्रात्रा सीतया च परन्तपः
  
३।००६।००१च् सुतीक्ष्णस्याश्रमपदं जगाम सह तैर् द्विजैः
  
३।००६।००२अ स गत्वा दूरम् अध्वानं नदीस् तीर्त्व बहूदकाः
  
३।००६।००२च् ददर्श विपुलं शैलं महामेघम् इवोन्नतम्
  
३।००६।००३अ ततस् तद् इक्ष्वाकुवरौ सततं विविधैर् द्रुमैः
  
३।००६।००३च् काननं तौ विविशतुः सीतया सह राघवौ
  
३।००६।००४अ प्रविष्टस् तु वनं घोरं बहुपुष्पफलद्रुमम्
  
३।००६।००४च् ददर्शाश्रमम् एकान्ते चीरमालापरिष्कृतम्
  
३।००६।००५अ तत्र तापसम् आसीनं मलपङ्कजटाधरम्
  
३।००६।००५च् रामः सुतीक्ष्णं विधिवत् तपोवृद्धम् अभाषत
  
३।००६।००६अ रामो ऽहम् अस्मि भगवन् भवन्तं द्रष्टुम् आगतः
  
३।००६।००६च् तन् माभिवद धर्मज्ञ महर्षे सत्यविक्रम
  
३।००६।००७अ स निरीक्ष्य ततो वीरं रामं धर्मभृतां वरम्
  
३।००६।००७च् समाश्लिष्य च बाहुभ्याम् इदं वचनम् अब्रवीत्
  
३।००६।००८अ स्वागतं खलु ते वीर राम धर्मभृतां वर
  
३।००६।००८च् आश्रमो ऽयं त्वयाक्रान्तः सनाथ इव साम्प्रतम्
  
३।००६।००९अ प्रतीक्षमाणस् त्वाम् एव नारोहे ऽहं महायशः
  
३।००६।००९च् देवलोकम् इतो वीर देहं त्यक्त्वा महीतले
  
३।००६।०१०अ चित्रकूटम् उपादाय राज्यभ्रष्टो ऽसि मे श्रुतः
  
३।००६।०१०च् इहोपयातः काकुत्स्थो देवराजः शतक्रतुः
  
३।००६।०१०ए सर्वांल् लोकाञ् जितान् आह मम पुण्येन कर्मणा
  
३।००६।०११अ तेषु देवर्षिजुष्टेषु जितेषु तपसा मया
  
३।००६।०११च् मत्प्रसादात् सभार्यस् त्वं विहरस्व सलक्ष्मणः
  
३।००६।०१२अ तम् उग्रतपसं दीप्तं महर्षिं सत्यवादिनम्
  
३।००६।०१२च् प्रत्युवाचात्मवान् रामो ब्रह्माणम् इव वासवः
  
३।००६।०१३अ अहम् एवाहरिष्यामि स्वयं लोकान् महामुने
  
३।००६।०१३च् आवासं त्व् अहम् इच्छामि प्रदिष्टम् इह कानने
  
३।००६।०१४अ भवान् सर्वत्र कुशलः सर्वभूतहिते रतः
  
३।००६।०१४च् आख्यातः शरभङ्गेन गौतमेन महात्मना
  
३।००६।०१५अ एवम् उक्तस् तु रामेण महर्षिर् लोकविश्रुतः
  
३।००६।०१५च् अब्रवीन् मधुरं वाक्यं हर्षेण महताप्लुतः
  
३।००६।०१६अ अयम् एवाश्रमो राम गुणवान् रम्यताम् इह
  
३।००६।०१६च् ऋषिसङ्घानुचरितः सदा मूलफलैर् युतः
  
३।००६।०१७अ इमम् आश्रमम् आगम्य मृगसङ्घा महायशाः
  
३।००६।०१७च् अटित्वा प्रतिगच्छन्ति लोभयित्वाकुतोभयाः
  
३।००६।०१८अ तच् छ्रुत्वा वचनं तस्य महर्षेर् लक्ष्मणाग्रजः
  
३।००६।०१८च् उवाच वचनं धीरो विकृष्य सशरं धनुः
  
३।००६।०१९अ तान् अहं सुमहाभाग मृगसङ्घान् समागतान्
  
३।००६।०१९च् हन्यां निशितधारेण शरेणाशनिवर्चसा
  
३।००६।०२०अ भवांस् तत्राभिषज्येत किं स्यात् कृच्छ्रतरं ततः
  
३।००६।०२०च् एतस्मिन्न् आश्रमे वासं चिरं तु न समर्थये
  
३।००६।०२१अ तम् एवम् उक्त्वा वरदं रामः सन्ध्याम् उपागमत्
  
३।००६।०२१च् अन्वास्य पश्चिमां सन्ध्यां तत्र वासम् अकल्पयत्
  
३।००६।०२२अ ततः शुभं तापसभोज्यम् अन्नं; स्वयं सुतीक्ष्णः पुरुषर्षभाभ्याम्
  
३।००६।०२२च् ताभ्यां सुसत्कृत्य ददौ महात्मा; सन्ध्यानिवृत्तौ रजनीं समीक्ष्य
  
३।००७।००१अ रामस् तु सहसौमित्रिः सुतीक्ष्णेनाभिपूजितः
  
३।००७।००१च् परिणम्य निशां तत्र प्रभाते प्रत्यबुध्यत
  
३।००७।००२अ उत्थाय तु यथाकालं राघवः सह सीतया
  
३।००७।००२च् उपास्पृशत् सुशीतेन जलेनोत्पलगन्धिना
  
३।००७।००३अ अथ ते ऽग्निं सुरांश् चैव वैदेही रामलक्ष्मणौ
  
३।००७।००३च् काल्यं विधिवद् अभ्यर्च्य तपस्विशरणे वने
  
३।००७।००४अ उदयन्न्तं दिनकरं दृष्ट्वा विगतकल्मषाः
  
३।००७।००४च् सुतीक्ष्णम् अभिगम्येदं श्लक्ष्णं वचनम् अब्रुवन्
  
३।००७।००५अ सुखोषिताः स्म भगवंस् त्वया पूज्येन पूजिताः
  
३।००७।००५च् आपृच्छामः प्रयास्यामो मुनयस् त्वरयन्ति नः
  
३।००७।००६अ त्वरामहे वयं द्रष्टुं कृत्स्नम् आश्रममण्डलम्
  
३।००७।००६च् ऋषीणां पुण्यशीलानां दण्डकारण्यवासिनाम्
  
३।००७।००७अ अभ्यनुज्ञातुम् इच्छामः सहैभिर् मुनिपुङ्गवैः
  
३।००७।००७च् धर्मनित्यैस् तपोदान्तैर् विशिखैर् इव पावकैः
  
३।००७।००८अ अविषह्यातपो यावत् सूर्यो नातिविराजिते
  
३।००७।००८च् अमार्गेणागतां लक्ष्मीं प्राप्येवान्वयवर्जितः
  
३।००७।००९अ तावद् इच्छामहे गन्तुम् इत्य् उक्त्वा चरणौ मुनेः
  
३।००७।००९च् ववन्दे सहसौमित्रिः सीतया सह राघवः
  
३।००७।०१०अ तौ संस्पृशन्तौ चरणाव् उत्थाप्य मुनिपुङ्गवः
  
३।००७।०१०च् गाढम् आलिङ्ग्य सस्नेहम् इदं वचनम् अब्रवीत्
  
३।००७।०११अ अरिष्टं गच्छ पन्थानं राम सौमित्रिणा सह
  
३।००७।०११च् सीतया चानया सार्धं छाययेवानुवृत्तया
  
३।००७।०१२अ पश्याश्रमपदं रम्यं दण्डकारण्यवासिनाम्
  
३।००७।०१२च् एषां तपस्विनां वीर तपसा भावितात्मनाम्
  
३।००७।०१३अ सुप्राज्यफलमूलानि पुष्पितानि वनानि च
  
३।००७।०१३च् प्रशान्तमृगयूथानि शान्तपक्षिगणानि च
  
३।००७।०१४अ फुल्लपङ्कजषडानि प्रसन्नसलिलानि च
  
३।००७।०१४च् कारण्डवविकीर्णानि तटाकानि सरांसि च
  
३।००७।०१५अ द्रक्ष्यसे दृष्टिरम्याणि गिरिप्रस्रवणानि च
  
३।००७।०१५च् रमणीयान्य् अरण्यानि मयूराभिरुतानि च
  
३।००७।०१६अ गम्यतां वत्स सौमित्रे भवान् अपि च गच्छतु
  
३।००७।०१६च् आगन्तव्यं च ते दृष्ट्वा पुनर् एवाश्रमं मम
  
३।००७।०१७अ एवम् उक्तस् तथेत्य् उक्त्वा काकुत्स्थः सहलक्ष्मणः
  
३।००७।०१७च् प्रदक्षिणं मुनिं कृता प्रस्थातुम् उपचक्रमे
  
३।००७।०१८अ ततः शुभतरे तूणी धनुषी चायतेक्षणा
  
३।००७।०१८च् ददौ सीता तयोर् भ्रात्रोः खड्गौ च विमलौ ततः
  
३।००७।०१९अ आबध्य च शुभे तूणी चापे चादाय सस्वने
  
३।००७।०१९च् निष्क्रान्ताव् आश्रमाद् गन्तुम् उभौ तौ रामलक्ष्मणौ
  
३।००८।००१अ सुतीक्ष्णेनाभ्यनुज्ञातं प्रस्थितं रघुनन्दनम्
  
३।००८।००१च् वैदेही स्निग्धया वाचा भर्तारम् इदम् अब्रवीत्
  
३।००८।००२अ अयं धर्मः सुसूक्ष्मेण विधिना प्राप्यते महान्
  
३।००८।००२च् निवृत्तेन च शक्यो ऽयं व्यसनात् कामजाद् इह
  
३।००८।००३अ त्रीण्य् एव व्यसनान्य् अत्र कामजानि भवन्त्य् उत
  
३।००८।००३च् मिथ्या वाक्यं परमकं तस्माद् गुरुतराव् उभौ
  
३।००८।००३ए परदाराभिगमनं विना वैरं च रौद्रता
  
३।००८।००४अ मिथ्यावाक्यं न ते भूतं न भविष्यति राघव
  
३।००८।००४च् कुतो ऽभिलषणं स्त्रीणां परेषां धर्मनाशनम्
  
३।००८।००५अ तच् च सर्वं महाबाहो शक्यं वोढुं जितेन्द्रियैः
  
३।००८।००५च् तव वश्येन्द्रियत्वं च जानामि शुभदर्शन
  
३।००८।००६अ तृतीयं यद् इदं रौद्रं परप्राणाभिहिंसनम्
  
३।००८।००६च् निर्वैरं क्रियते मोहात् तच् च ते समुपस्थितम्
  
३।००८।००७अ प्रतिज्ञातस् त्वया वीर दण्डकारण्यवासिनाम्
  
३।००८।००७च् ऋषीणां रक्षणार्थाय वधः संयति रक्षसाम्
  
३।००८।००८अ एतन्निमित्तं च वनं दण्डका इति विश्रुतम्
  
३।००८।००८च् प्रस्थितस् त्वं सह भ्रात्रा धृतबाणशरासनः
  
३।००८।००९अ ततस् त्वां प्रस्थितं दृष्ट्वा मम चिन्ताकुलं मनः
  
३।००८।००९च् त्वद् वृत्तं चिन्तयन्त्या वै भवेन् निःश्रेयसं हितम्
  
३।००८।०१०अ न हि मे रोचते वीर गमनं दण्डकान् प्रति
  
३।००८।०१०च् कारणं तत्र वक्ष्यामि वदन्त्याः श्रूयतां मम
  
३।००८।०११अ त्वं हि बाणधनुष्पाणिर् भ्रात्रा सह वनं गतः
  
३।००८।०११च् दृष्ट्वा वनचरान् सर्वान् कच्चित् कुर्याः शरव्ययम्
  
३।००८।०१२अ क्षत्रियाणाम् इह धनुर् हुताशस्येन्धनानि च
  
३।००८।०१२च् समीपतः स्थितं तेजोबलम् उच्छ्रयते भृशम्
  
३।००८।०१३अ पुरा किल महाबाहो तपस्वी सत्यवाक् शुचिः
  
३।००८।०१३च् कस्मिंश् चिद् अभवत् पुण्ये वने रतमृगद्विजे
  
३।००८।०१४अ तस्यैव तपसो विघ्नं कर्तुम् इन्द्रः शचीपतिः
  
३।००८।०१४च् खड्गपाणिर् अथागच्छद् आश्रमं भट रूपधृक्
  
३।००८।०१५अ तस्मिंस् तद् आश्रमपदे निहितः खड्ग उत्तमः
  
३।००८।०१५च् स न्यासविधिना दत्तः पुण्ये तपसि तिष्ठतः
  
३।००८।०१६अ स तच् छस्त्रम् अनुप्राप्य न्यासरक्षणतत्परः
  
३।००८।०१६च् वने तु विचरत्य् एव रक्षन् प्रत्ययम् आत्मनः
  
३।००८।०१७अ यत्र गच्छत्य् उपादातुं मूलानि च फलानि च
  
३।००८।०१७च् न विना याति तं खड्गं न्यासरक्षणतत्परः
  
३।००८।०१८अ नित्यं शस्त्रं परिवहन् क्रमेण स तपोधनः
  
३।००८।०१८च् चकार रौद्रीं स्वां बुद्धिं त्यक्त्वा तपसि निश्चयम्
  
३।००८।०१९अ ततः स रौद्राभिरतः प्रमत्तो ऽधर्मकर्षितः
  
३।००८।०१९च् तस्य शस्त्रस्य संवासाज् जगाम नरकं मुनिः
  
३।००८।०२०अ स्नेहाच् च बहुमानाच् च स्मारये त्वां न शिक्षये
  
३।००८।०२०च् न कथं चन सा कार्या हृहीतधनुषा त्वया
  
३।००८।०२१अ बुद्धिर् वैरं विना हन्तुं राक्षसान् दण्डकाश्रितान्
  
३।००८।०२१च् अपराधं विना हन्तुं लोकान् वीर न कामये
  
३।००८।०२२अ क्षत्रियाणां तु वीराणां वनेषु नियतात्मनाम्
  
३।००८।०२२च् धनुषा कार्यम् एतावद् आर्तानाम् अभिरक्षणम्
  
३।००८।०२३अ क्व च शस्त्रं क्व च वनं क्व च क्षात्रं तपः क्व च
  
३।००८।०२३च् व्याविद्धम् इदम् अस्माभिर् देशधर्मस् तु पूज्यताम्
  
३।००८।०२४अ तद् आर्यकलुषा बुद्धिर् जायते शस्त्रसेवनात्
  
३।००८।०२४च् पुनर् गत्वा त्व् अयोध्यायां क्षत्रधर्मं चरिष्यसि
  
३।००८।०२५अ अक्षया तु भवेत् प्रीतिः श्वश्रू श्वशुरयोर् मम
  
३।००८।०२५च् यदि राज्यं हि सन्न्यस्य भवेस् त्वं निरतो मुनिः
  
३।००८।०२६अ धर्माद् अर्थः प्रभवति धर्मात् प्रभवते सुखम्
  
३।००८।०२६च् धर्मेण लभते सर्वं धर्मसारम् इदं जगत्
  
३।००८।०२७अ आत्मानं नियमैस् तैस् तैः कर्षयित्वा प्रयत्नतः
  
३।००८।०२७च् प्राप्यते निपुणैर् धर्मो न सुखाल् लभ्यते सुखम्
  
३।००८।०२८अ नित्यं शुचिमतिः सौम्य चर धर्मं तपोवने
  
३।००८।०२८च् सर्वं हि विदितं तुभ्यं त्रैलोक्यम् अपि तत्त्वतः
  
३।००८।०२९अ स्त्रीचापलाद् एतद् उदाहृतं मे; धर्मं च वक्तुं तव कः समर्थः
  
३।००८।०२९च् विचार्य बुद्ध्या तु सहानुजेन; यद् रोचते तत् कुरु माचिरेण
  
३।००९।००१अ वाक्यम् एतत् तु वैदेह्या व्याहृतं भर्तृभक्तया
  
३।००९।००१च् श्रुत्वा धर्मे स्थितो रामः प्रत्युवाचाथ मैथिलीम्
  
३।००९।००२अ हितम् उक्तं त्वया देवि स्निग्धया सदृशं वचः
  
३।००९।००२च् कुलं व्यपदिशन्त्या च धर्मज्ञे जनकात्मजे
  
३।००९।००३अ किं तु वक्ष्याम्य् अहं देवि त्वयैवोक्तम् इदं वचः
  
३।००९।००३च् क्षत्रियैर् धार्यते चापो नार्तशब्दो भवेद् इति
  
३।००९।००४अ ते चार्ता दण्डकारण्ये मुनयः संशितव्रताः
  
३।००९।००४च् मां सीते स्वयम् आगम्य शरण्याः शरणं गताः
  
३।००९।००५अ वसन्तो धर्मनिरता वने मूलफलाशनाः
  
३।००९।००५च् न लभन्ते सुखं भीता राक्षसैः क्रूरकर्मभिः
  
३।००९।००६अ काले काले च निरता नियमैर् विविधैर् वने
  
३।००९।००६च् भक्ष्यन्ते राक्षसैर् भीमैर् नरमांसोपजीविभिः
  
३।००९।००७अ ते भक्ष्यमाणा मुनयो दण्डकारण्यवासिनः
  
३।००९।००७च् अस्मान् अभ्यवपद्येति माम् ऊचुर् द्विजसत्तमाः
  
३।००९।००८अ मया तु वचनं श्रुत्वा तेषाम् एवं मुखाच् च्युतम्
  
३।००९।००८च् कृत्वा चरणशुश्रूषां वाक्यम् एतद् उदाहृतम्
  
३।००९।००९अ प्रसीदन्तु भवन्तो मे ह्रीर् एषा हि ममातुला
  
३।००९।००९च् यदीदृशैर् अहं विप्रैर् उपस्थेयैर् उपस्थितः
  
३।००९।००९ए किं करोमीति च मया व्याहृतं द्विजसन्निधौ
  
३।००९।०१०अ सर्वैर् एव समागम्य वाग् इयं समुदाहृता
  
३।००९।०१०च् राक्षसैर् दण्डकारण्ये बहुभिः कामरूपिभिः
  
३।००९।०१०ए अर्दिताः स्म भृशं राम भवान् नस् त्रातुम् अर्हति
  
३।००९।०११अ होमकाले तु सम्प्राप्ते पर्वकालेषु चानघ
  
३।००९।०११च् धर्षयन्ति स्म दुर्धर्षा राक्षसाः पिशिताशनाः
  
३।००९।०१२अ राक्षसैर् धर्षितानां च तापसानां तपस्विनाम्
  
३।००९।०१२च् गतिं मृगयमाणानां भवान् नः परमा गतिः
  
३।००९।०१३अ कामं तपः प्रभावेन शक्ता हन्तुं निशाचरान्
  
३।००९।०१३च् चिरार्जितं तु नेच्छामस् तपः खण्डयितुं वयम्
  
३।००९।०१४अ बहुविघ्नं तपोनित्यं दुश्चरं चैव राघव
  
३।००९।०१४च् तेन शापं न मुञ्चामो भक्ष्यमाणाश् च राक्षसैः
  
३।००९।०१५अ तद् अर्द्यमानान् रक्षोभिर् दण्डकारण्यवासिभिः
  
३।००९।०१५च् रक्षनस् त्वं सह भ्रात्रा त्वन्नाथा हि वयं वने
  
३।००९।०१६अ मया चैतद् वचः श्रुत्वा कार्त्स्न्येन परिपालनम्
  
३।००९।०१६च् ऋषीणां दण्डकारण्ये संश्रुतं जनकात्मजे
  
३।००९।०१७अ संश्रुत्य च न शक्ष्यामि जीवमानः प्रतिश्रवम्
  
३।००९।०१७च् मुनीनाम् अन्यथा कर्तुं सत्यम् इष्टं हि मे सदा
  
३।००९।०१८अ अप्य् अहं जीवितं जह्यां त्वां वा सीते सलक्ष्मणाम्
  
३।००९।०१८च् न तु प्रतिज्ञां संश्रुत्य ब्राह्मणेभ्यो विशेषतः
  
३।००९।०१९अ तद् अवश्यं मया कार्यम् ऋषीणां परिपालनम्
  
३।००९।०१९च् अनुक्तेनापि वैदेहि प्रतिज्ञाय तु किं पुनः
  
३।००९।०२०अ मम स्नेहाच् च सौहार्दाद् इदम् उक्तं त्वया वचः
  
३।००९।०२०च् परितुष्टो ऽस्म्य् अहं सीते न ह्य् अनिष्टो ऽनुशिष्यते
  
३।००९।०२०ए सदृशं चानुरूपं च कुलस्य तव शोभने
  
३।००९।०२१अ इत्य् एवम् उक्त्वा वचनं महात्मा; सीतां प्रियां मैथिल राजपुत्रीम्
  
३।००९।०२१च् रामो धनुष्मान् सहलक्ष्मणेन; जगाम रम्याणि तपोवनानि
  
३।०१०।००१अ अग्रतः प्रययौ रामः सीता मध्ये सुमध्यमा
  
३।०१०।००१च् पृष्ठतस् तु धनुष्पाणिर् लक्ष्मणो ऽनुजगाम ह
  
३।०१०।००२अ तौ पश्यमानौ विविधाञ् शैलप्रस्थान् वनानि च
  
३।०१०।००२च् नदीश् च विविधा रम्या जग्मतुः सह सीतया
  
३।०१०।००३अ सारसांश् चक्रवाकांश् च नदीपुलिनचारिणः
  
३।०१०।००३च् सरांसि च सपद्मानि युतानि जलजैः खगैः
  
३।०१०।००४अ यूथबद्धांश् च पृषतान् मदोन्मत्तान् विषाणिनः
  
३।०१०।००४च् महिषांश् च वराहांश् च गजांश् च द्रुमवैरिणः
  
३।०१०।००५अ ते गत्वा दूरम् अध्वानं लम्बमाने दिवाकरे
  
३।०१०।००५च् ददृशुः सहिता रम्यं तटाकं योजनायतम्
  
३।०१०।००६अ पद्मपुष्करसम्बाधं गजयूथैर् अलङ्कृतम्
  
३।०१०।००६च् सारसैर् हंसकादम्बैः सङ्कुलं जलचारिभिः
  
३।०१०।००७अ प्रसन्नसलिले रम्यतस्मिन् सरसि शुश्रुवे
  
३।०१०।००७च् गीतवादित्रनिर्घोषो न तु कश् चन दृश्यते
  
३।०१०।००८अ ततः कौतूहलाद् रामो लक्ष्मणश् च महारथः
  
३।०१०।००८च् मुनिं धर्मभृतं नाम प्रष्टुं समुपचक्रमे
  
३।०१०।००९अ इदम् अत्यद्भुतं श्रुत्वा सर्वेषां नो महामुने
  
३।०१०।००९च् कौतूहलं महज् जातं किम् इदं साधु कथ्यताम्
  
३।०१०।०१०अ तेनैवम् उक्तो धर्मात्मा राघवेण मुनिस् तदा
  
३।०१०।०१०च् प्रभावं सरसः कृत्स्नम् आख्यातुम् उपचक्रमे
  
३।०१०।०११अ इदं पञ्चाप्सरो नाम तटाकं सार्वकालिकम्
  
३।०१०।०११च् निर्मितं तपसा राम मुनिना माण्डकर्णिना
  
३।०१०।०१२अ स हि तेपे तपस् तीव्रं माण्डकर्णिर् महामुनिः
  
३।०१०।०१२च् दशवर्षसहस्राणि वायुभक्षो जलाश्रय
  
३।०१०।०१३अ ततः प्रव्यथिताः सर्वे देवाः साग्निपुरोगमाः
  
३।०१०।०१३च् अब्रुवन् वचनं सर्वे परस्पर समागताः
  
३।०१०।०१३ए अस्मकं कस्य चित् स्थानम् एष प्रार्थयते मुनिः
  
३।०१०।०१४अ ततः कर्तुं तपोविघ्नं सर्वैर् देवैर् नियोजिताः
  
३।०१०।०१४च् प्रधानाप्सरसः पञ्चविद्युच्चलितवर्चसः
  
३।०१०।०१५अ अप्सरोभिस् ततस् ताभिर् मुनिर् दृष्टपरावरः
  
३।०१०।०१५च् नीतो मदनवश्यत्वं सुराणां कार्यसिद्धये
  
३।०१०।०१६अ ताश् चैवाप्सरसः पञ्चमुनेः पत्नीत्वम् आगताः
  
३।०१०।०१६च् तटाके निर्मितं तासाम् अस्मिन्न् अन्तर्हितं गृहम्
  
३।०१०।०१७अ तत्रैवाप्सरसः पञ्चनिवसन्त्यो यथासुखम्
  
३।०१०।०१७च् रमयन्ति तपोयोगान् मुनिं यौवनम् आस्थितम्
  
३।०१०।०१८अ तासां सङ्क्रीडमानानाम् एष वादित्रनिःस्वनः
  
३।०१०।०१८च् श्रूयते भूषणोन्मिश्रो गीतशब्दो मनोहरः
  
३।०१०।०१९अ आश्चर्यम् इति तस्यैतद् वचनं भावितात्मनः
  
३।०१०।०१९च् राघवः प्रतिजग्राह सह भ्रात्रा महायशाः
  
३।०१०।०२०अ एवं कथयमानस्य ददर्शाश्रममण्डलम्
  
३।०१०।०२०च् कुशचीरपरिक्षिप्तं नानावृक्षसमावृतम्
  
३।०१०।०२१अ प्रविश्य सह वैदेह्या लक्ष्मणेन च राघवः
  
३।०१०।०२१च् तदा तस्मिन् स काकुत्स्थः श्रीमत्य् आश्रममण्डले
  
३।०१०।०२२अ उषित्वा सुसुखं तत्र पूर्ज्यमानो महर्षिभिः
  
३।०१०।०२२च् जगाम चाश्रमांस् तेषां पर्यायेण तपस्विनाम्
  
३।०१०।०२३अ येषाम् उषितवान् पूर्वं सकाशे स महास्त्रवित्
  
३।०१०।०२३च् क्व चित् परिदशान् मासान् एकं संवत्सरं क्व चित्
  
३।०१०।०२४अ क्व चिच् च चतुरो मासान् पञ्चषट् चापरान् क्व चित्
  
३।०१०।०२४च् अपरत्राधिकान् मासान् अध्यर्धम् अधिकं क्व चित्
  
३।०१०।०२५अ त्रीन् मासान् अष्टमासांश् च राघवो न्यवसत् सुखम्
  
३।०१०।०२५च् तथा संवसतस् तस्य मुनीनाम् आश्रमेषु वै
  
३।०१०।०२५ए रमतश् चानुकुल्येन ययुः संवत्सरा दश
  
३।०१०।०२६अ परिसृत्य च धर्मज्ञो राघवः सह सीतया
  
३।०१०।०२६च् सुतीक्ष्णस्याश्रमं श्रीमान् पुनर् एवाजगाम ह
  
३।०१०।०२७अ स तम् आश्रमम् आगम्य मुनिभिः प्रतिपूजितः
  
३।०१०।०२७च् तत्रापि न्यवसद् रामः कं चित् कालम् अरिन्दमः
  
३।०१०।०२८अ अथाश्रमस्थो विनयात् कदा चित् तं महामुनिम्
  
३।०१०।०२८च् उपासीनः स काकुत्स्थः सुतीक्ष्णम् इदम् अब्रवीत्
  
३।०१०।०२९अ अस्मिन्न् अरण्ये भगवन्न् अगस्त्यो मुनिसत्तमः
  
३।०१०।०२९च् वसतीति मया नित्यं कथाः कथयतां श्रुतम्
  
३।०१०।०३०अ न तु जानामि तं देशं वनस्यास्य महत्तया
  
३।०१०।०३०च् कुत्राश्रमपदं पुण्यं महर्षेस् तस्य धीमतः
  
३।०१०।०३१अ प्रसादात् तत्र भवतः सानुजः सह सीतया
  
३।०१०।०३१च् अगस्त्यम् अभिगच्छेयम् अभिवादयितुं मुनिम्
  
३।०१०।०३२अ मनोरथो महान् एष हृदि सम्परिवर्तते
  
३।०१०।०३२च् यद् अहं तं मुनिवरं शुश्रूषेयम् अपि स्वयम्
  
३।०१०।०३३अ इति रामस्य स मुनिः श्रुत्वा धर्मात्मनो वचः
  
३।०१०।०३३च् सुतीक्ष्णः प्रत्युवाचेदं प्रीतो दशरथात्मजम्
  
३।०१०।०३४अ अहम् अप्य् एतद् एव त्वां वक्तुकामः सलक्ष्मणम्
  
३।०१०।०३४च् अगस्त्यम् अभिगच्छेति सीतया सह राघव
  
३।०१०।०३५अ दिष्ट्या त्व् इदानीम् अर्थे ऽस्मिन् स्वयम् एव ब्रवीषि माम्
  
३।०१०।०३५च् अहम् आख्यासि ते वत्स यत्रागस्त्यो महामुनिः
  
३।०१०।०३६अ योजनान्य् आश्रमात् तात याहि चत्वारि वै ततः
  
३।०१०।०३६च् दक्षिणेन महाञ् श्रीमान् अगस्त्यभ्रातुर् आश्रमः
  
३।०१०।०३७अ स्थलप्राये वनोद्देशे पिप्पलीवनशोभिते
  
३।०१०।०३७च् बहुपुष्पफले रम्ये नानाशकुनिनादिते
  
३।०१०।०३८अ पद्मिन्यो विविधास् तत्र प्रसन्नसलिलाः शिवाः
  
३।०१०।०३८च् हंसकारण्डवाकीर्णाश् चक्रवाकोपशोभिताः
  
३।०१०।०३९अ तत्रैकां रजनीम् उष्य प्रभाते राम गम्यताम्
  
३।०१०।०३९च् दक्षिणां दिशम् आस्थाय वनखण्डस्य पार्श्वतः
  
३।०१०।०४०अ तत्रागस्त्याश्रमपदं गत्वा योजनम् अन्तरम्
  
३।०१०।०४०च् रमणीये वनोद्देशे बहुपादप संवृते
  
३।०१०।०४०ए रंस्यते तत्र वैदेही लक्ष्मणश् च त्वया सह
  
३।०१०।०४१अ स हि रम्यो वनोद्देशो बहुपादपसङ्कुलः
  
३।०१०।०४१च् यदि बुद्धिः कृता द्रष्टुम् अगस्त्यं तं महामुनिम्
  
३।०१०।०४१ए अद्यैव गमने बुद्धिं रोचयस्व महायशः
  
३।०१०।०४२अ इति रामो मुनेः श्रुत्वा सह भ्रात्राभिवाद्य च
  
३।०१०।०४२च् प्रतस्थे ऽगस्त्यम् उद्दिश्य सानुजः सह सीतया
  
३।०१०।०४३अ पश्यन् वनानि चित्राणि पर्वपांश् चाभ्रसन्निभान्
  
३।०१०।०४३च् सरांसि सरितश् चैव पथि मार्गवशानुगाः
  
३।०१०।०४४अ सुतीक्ष्णेनोपदिष्टेन गत्वा तेन पथा सुखम्
  
३।०१०।०४४च् इदं परमसंहृष्टो वाक्यं लक्ष्मणम् अब्रवीत्
  
३।०१०।०४५अ एतद् एवाश्रमपदं नूनं तस्य महात्मनः
  
३।०१०।०४५च् अगस्त्यस्य मुनेर् भ्रातुर् दृश्यते पुण्यकर्मणः
  
३।०१०।०४६अ यथा हीमे वनस्यास्य ज्ञाताः पथि सहस्रशः
  
३।०१०।०४६च् सन्नताः फलभरेण पुष्पभारेण च द्रुमाः
  
३।०१०।०४७अ पिप्पलीनां च पक्वानां वनाद् अस्माद् उपागतः
  
३।०१०।०४७च् गन्धो ऽयं पवनोत्क्षिप्तः सहसा कटुकोदयः
  
३।०१०।०४८अ तत्र तत्र च दृश्यन्ते सङ्क्षिप्ताः काष्ठसञ्चयाः
  
३।०१०।०४८च् लूनाश् च पथि दृश्यन्ते दर्भा वैदूर्यवर्चसः
  
३।०१०।०४९अ एतच् च वनमध्यस्थं कृष्णाभ्रशिखरोपमम्
  
३।०१०।०४९च् पावकस्याश्रमस्थस्य धूमाग्रं सम्प्रदृश्यते
  
३।०१०।०५०अ विविक्तेषु च तीर्थेषु कृतस्नाना द्विजातयः
  
३।०१०।०५०च् पुष्पोपहारं कुर्वन्ति कुसुमैः स्वयम् आर्जितैः
  
३।०१०।०५१अ तत् सुतीक्ष्णस्य वचनं यथा सौम्य मया श्रुतम्
  
३।०१०।०५१च् अगस्त्यस्याश्रमो भ्रातुर् नूनम् एष भविष्यति
  
३।०१०।०५२अ निगृह्य तरसा मृत्युं लोकानां हितकाम्यया
  
३।०१०।०५२च् यस्य भ्रात्रा कृतेयं दिक् शरण्या पुण्यकर्मणा
  
३।०१०।०५३अ इहैकदा किल क्रूरो वातापिर् अपि चेल्वलः
  
३।०१०।०५३च् भ्रातरौ सहिताव् आस्तां ब्राह्मणघ्नौ महासुरौ
  
३।०१०।०५४अ धारयन् ब्राह्मणं रूपम् इल्वलः संस्कृतं वदन्
  
३।०१०।०५४च् आमन्त्रयति विप्रान् स श्राद्धम् उद्दिश्य निर्घृणः
  
३।०१०।०५५अ भ्रातरं संस्कृतं भ्राता ततस् तं मेषरूपिणम्
  
३।०१०।०५५च् तान् द्विजान् भोजयाम् आस श्राद्धदृष्टेन कर्मणा
  
३।०१०।०५६अ ततो भुक्तवतां तेषां विप्राणाम् इल्वलो ऽब्रवीत्
  
३।०१०।०५६च् वातापे निष्क्रमस्वेति स्वरेण महता वदन्
  
३।०१०।०५७अ ततो भ्रातुर् वचः श्रुत्वा वातापिर् मेषवन् नदन्
  
३।०१०।०५७च् भित्त्वा भित्वा शरीराणि ब्राह्मणानां विनिष्पतत्
  
३।०१०।०५८अ ब्राह्मणानां सहस्राणि तैर् एवं कामरूपिभिः
  
३।०१०।०५८च् विनाशितानि संहत्य नित्यशः पिशिताशनैः
  
३।०१०।०५९अ अगस्त्येन तदा देवैः प्रार्थितेन महर्षिणा
  
३।०१०।०५९च् अनुभूय किल श्राद्धे भक्षितः स महासुरः
  
३।०१०।०६०अ ततः सम्पन्नम् इत्य् उक्त्वा दत्त्वा हस्तावसेचनम्
  
३।०१०।०६०च् भ्रातरं निष्क्रमस्वेति इल्वलः सो ऽभ्यभाषत
  
३।०१०।०६१अ तं तथा भाषमाणं तु भ्रातरं विप्रघातिनम्
  
३।०१०।०६१च् अब्रवीत् प्रहसन् धीमान् अगस्त्यो मुनिसत्तमः
  
३।०१०।०६२अ कुतो निष्क्रमितुं शक्तिर् मया जीर्णस्य रक्षसः
  
३।०१०।०६२च् भ्रातुस् ते मेष रूपस्य गतस्य यमसादनम्
  
३।०१०।०६३अ अथ तस्य वचः श्रुत्वा भ्रातुर् निधनसंश्रितम्
  
३।०१०।०६३च् प्रधर्षयितुम् आरेभे मुनिं क्रोधान् निशाचरः
  
३।०१०।०६४अ सो ऽभ्यद्रवद् द्विजेन्द्रं तं मुनिना दीप्ततेजसा
  
३।०१०।०६४च् चक्षुषानलकल्पेन निर्दग्धो निधनं गतः
  
३।०१०।०६५अ तस्यायम् आश्रमो भ्रातुस् तटाकवनशोभितः
  
३।०१०।०६५च् विप्रानुकम्पया येन कर्मेदं दुष्करं कृतम्
  
३।०१०।०६६अ एवं कथयमानस्य तस्य सौमित्रिणा सह
  
३।०१०।०६६च् रामस्यास्तं गतः सूर्यः सन्ध्याकालो ऽभ्यवर्तत
  
३।०१०।०६७अ उपास्य पश्चिमां सन्ध्यां सह भ्रात्रा यथाविधि
  
३।०१०।०६७च् प्रविवेशाश्रमपदं तम् ऋषिं चाभ्यवादयन्
  
३।०१०।०६८अ सम्यक् प्रतिगृहीतस् तु मुनिना तेन राघवः
  
३।०१०।०६८च् न्यवसत् तां निशाम् एकां प्राश्य मूलफलानि च
  
३।०१०।०६९अ तस्यां रात्र्यां व्यतीतायां विमले सूर्यमण्डले
  
३।०१०।०६९च् भ्रातरं तम् अगस्त्यस्य आमन्त्रयत राघवः
  
३।०१०।०७०अ अभिवादये त्वा भगवन् सुखम् अध्युषितो निशाम्
  
३।०१०।०७०च् आमन्त्रये त्वां गच्छामि गुरुं ते द्रष्टुम् अग्रजम्
  
३।०१०।०७१अ गम्यताम् इति तेनोक्तो जगाम रघुनन्दनः
  
३।०१०।०७१च् यथोद्दिष्टेन मार्गेण वनं तच् चावलोकयन्
  
३।०१०।०७२अ नीवारान् पनसांस् तालांस् तिमिशान् वञ्जुलान् धवान्
  
३।०१०।०७२च् चिरिबिल्वान् मधूकांश् च बिल्वान् अपि च तिन्दुकान्
  
३।०१०।०७३अ पुष्पितान् पुष्पिताग्राभिर् लताभिर् अनुवेष्टितान्
  
३।०१०।०७३च् ददर्श रामः शतशस् तत्र कान्तारपादपान्
  
३।०१०।०७४अ हस्तिहस्तैर् विमृदितान् वानरैर् उपशोभितान्
  
३।०१०।०७४च् मत्तैः शकुनिसङ्घैश् च शतशः प्रतिनादितान्
  
३।०१०।०७५अ ततो ऽब्रवीत् समीपस्थं रामो राजीवलोचनः
  
३।०१०।०७५च् पृष्ठतो ऽनुगतं वीरं लक्ष्मणं लक्ष्मिवर्धनम्
  
३।०१०।०७६अ स्निग्धपत्रा यथा वृक्षा यथा क्षान्ता मृगद्विजाः
  
३।०१०।०७६च् आश्रमो नातिदूरस्थो महर्षेर् भावितात्मनः
  
३।०१०।०७७अ अगस्त्य इति विख्यातो लोके स्वेनैव कर्मणा
  
३।०१०।०७७च् आश्रमो दृश्यते तस्य परिश्रान्त श्रमापहः
  
३।०१०।०७८अ प्राज्यधूमाकुलवनश् चीरमालापरिष्कृतः
  
३।०१०।०७८च् प्रशान्तमृगयूथश् च नानाशकुनिनादितः
  
३।०१०।०७९अ निगृह्य तरसा मृत्युं लोकानां हितकाम्यया
  
३।०१०।०७९च् दक्षिणा दिक् कृता येन शरण्या पुण्यकर्मणा
  
३।०१०।०८०अ तस्येदम् आश्रमपदं प्रभावाद् यस्य राक्षसैः
  
३।०१०।०८०च् दिग् इयं दक्षिणा त्रासाद् दृश्यते नोपभुज्यते
  
३।०१०।०८१अ यदा प्रभृति चाक्रान्ता दिग् इयं पुण्यकर्मणा
  
३।०१०।०८१च् तदा प्रभृति निर्वैराः प्रशान्ता रजनीचराः
  
३।०१०।०८२अ नाम्ना चेयं भगवतो दक्षिणा दिक् प्रदक्षिणा
  
३।०१०।०८२च् प्रथिता त्रिषु लोकेषु दुर्धर्षा क्रूरकर्मभिः
  
३।०१०।०८३अ मार्गं निरोद्धुं सततं भास्करस्याचलोत्तमः
  
३।०१०।०८३च् सन्देशं पालयंस् तस्य विन्ध्यशौलो न वर्धते
  
३।०१०।०८४अ अयं दीर्घायुषस् तस्य लोके विश्रुतकर्मणः
  
३।०१०।०८४च् अगस्त्यस्याश्रमः श्रीमान् विनीतमृगसेवितः
  
३।०१०।०८५अ एष लोकार्चितः साधुर् हिते नित्यं रतः सताम्
  
३।०१०।०८५च् अस्मान् अधिगतान् एष श्रेयसा योजयिष्यति
  
३।०१०।०८६अ आराधयिष्याम्य् अत्राहम् अगस्त्यं तं महामुनिम्
  
३।०१०।०८६च् शेषं च वनवासस्य सौम्य वत्स्याम्य् अहं प्रभो
  
३।०१०।०८७अ अत्र देवाः सगन्धर्वाः सिद्धाश् च परमर्षयः
  
३।०१०।०८७च् अगस्त्यं नियताहारं सततं पर्युपासते
  
३।०१०।०८८अ नात्र जीवेन् मृषावादी क्रूरो वा यदि वा शठः
  
३।०१०।०८८च् नृशंसः काम वृत्तो वा मुनिर् एष तथाविधः
  
३।०१०।०८९अ अत्र देवाश् च यक्षाश् च नागाश् च पतगैः सह
  
३।०१०।०८९च् वसन्ति नियताहारो धर्मम् आराधयिष्णवः
  
३।०१०।०९०अ अत्र सिद्धा महात्मानो विमानैः सूर्यसन्निभैः
  
३।०१०।०९०च् त्यक्त्वा देहान् नवैर् देहैः स्वर्याताः परमर्षयः
  
३।०१०।०९१अ यक्षत्वम् अमरत्वं च राज्यानि विविधानि च
  
३।०१०।०९१च् अत्र देवाः प्रयच्छन्ति भूतैर् आराधिताः शुभैः
  
३।०१०।०९२अ आगताः स्माश्रमपदं सौमित्रे प्रविशाग्रतः
  
३।०१०।०९२च् निवेदयेह मां प्राप्तम् ऋषये सह सीतया
  
३।०११।००१अ स प्रविश्याश्रमपदं लक्ष्मणो राघवानुजः
  
३।०११।००१च् अगस्त्यशिष्यम् आसाद्य वाक्यम् एतद् उवाच ह
  
३।०११।००२अ राजा दशरथो नाम ज्येष्ठस् तस्य सुतो बली
  
३।०११।००२च् रामः प्राप्तो मुनिं द्रष्टुं भार्यया सह सीतया
  
३।०११।००३अ लक्ष्मणो नाम तस्याहं भ्राता त्व् अवरजो हितः
  
३।०११।००३च् अनुकूलश् च भक्तश् च यदि ते श्रोत्रम् आगतः
  
३।०११।००४अ ते वयं वनम् अत्युग्रं प्रविष्टाः पितृशासनात्
  
३।०११।००४च् द्रष्टुम् इच्छामहे सर्वे भगवन्तं निवेद्यताम्
  
३।०११।००५अ तस्य तद्वचनं श्रुत्वा लक्ष्मणस्य तपोधनः
  
३।०११।००५च् तथेत्य् उक्त्वाग्निशरणं प्रविवेश निवेदितुम्
  
३।०११।००६अ स प्रविश्य मुनि श्रेष्ठं तपसा दुष्प्रधर्षणम्
  
३।०११।००६च् कृताञ्जलिर् उवाचेदं रामागमनम् अञ्जसा
  
३।०११।००७अ पुत्रौ दशरथस्येमौ रामो लक्ष्मण एव च
  
३।०११।००७च् प्रविष्टाव् आश्रमपदं सीतया सह भार्यया
  
३।०११।००८अ द्रष्टुं भवन्तम् आयातौ शुश्रूषार्थम् अरिन्दमौ
  
३।०११।००८च् यद् अत्रानन्तरं तत्त्वम् आज्ञापयितुम् अर्हसि
  
३।०११।००९अ ततः शिष्याद् उपश्रुत्य प्राप्तं रामं सलक्ष्मणम्
  
३।०११।००९च् वैदेहीं च महाभागाम् इदं वचनम् अब्रवीत्
  
३।०११।०१०अ दिष्ट्या रामश् चिरस्याद्य द्रष्टुं मां समुपागतः
  
३।०११।०१०च् मनसा काङ्क्षितं ह्य् अस्य मयाप्य् आगमनं प्रति
  
३।०११।०११अ गम्यतां सत्कृतो रामः सभार्यः सहलक्ष्मणः
  
३।०११।०११च् प्रवेश्यतां समीपं मे किं चासौ न प्रवेशितः
  
३।०११।०१२अ एवम् उक्तस् तु मुनिना धर्मज्ञेन महात्मना
  
३।०११।०१२च् अभिवाद्याब्रवीच् छिष्यस् तथेति नियताञ्जलिः
  
३।०११।०१३अ ततो निष्क्रम्य सम्भ्रान्तः शिष्यो लक्ष्मणम् अब्रवीत्
  
३।०११।०१३च् क्वासौ रामो मुनिं द्रष्टुम् एतु प्रविशतु स्वयम्
  
३।०११।०१४अ ततो गत्वाश्रमपदं शिष्येण सहलक्ष्मणः
  
३।०११।०१४च् दर्शयाम् आस काकुत्स्थं सीतां च जनकात्मजाम्
  
३।०११।०१५अ तं शिष्यः प्रश्रितं वाक्यम् अगस्त्यवचनं ब्रुवन्
  
३।०११।०१५च् प्रावेशयद् यथान्यायं सत्कारार्थं सुसत्कृतम्
  
३।०११।०१६अ प्रविवेश ततो रामः सीतया सहलक्ष्मणः
  
३।०११।०१६च् प्रशान्तहरिणाकीर्णम् आश्रमं ह्य् अवलोकयन्
  
३।०११।०१७अ स तत्र ब्रह्मणः स्थानम् अग्नेः स्थानं तथैव च
  
३।०११।०१७च् विष्णोः स्थानं महेन्द्रस्य स्थानं चैव विवस्वतः
  
३।०११।०१८अ सोमस्थानं भगस्थानं स्थानं कौबेरम् एव च
  
३।०११।०१८च् धातुर् विधातुः स्थानं च वायोः स्थानं तथैव च
  
३।०११।०१९अ ततः शिष्यैः परिवृतो मुनिर् अप्य् अभिनिष्पतत्
  
३।०११।०१९च् तं ददर्शाग्रतो रामो मुनीनां दीप्ततेजसं
  
३।०११।०१९ए अब्रवीद् वचनं वीरो लक्ष्मणं लक्ष्मिवर्धनम्
  
३।०११।०२०अ एष लक्ष्मण निष्क्रामत्य् अगस्त्यो भगवान् ऋषिः
  
३।०११।०२०च् औदार्येणावगच्छामि निधानं तपसाम् इमम्
  
३।०११।०२१अ एवम् उक्त्वा महाबाहुर् अगस्त्यं सूर्यवर्चसं
  
३।०११।०२१च् जग्राह परमप्रीतस् तस्य पादौ परन्तपः
  
३।०११।०२२अ अभिवाद्य तु धर्मात्मा तस्थौ रामः कृताञ्जलिः
  
३।०११।०२२च् सीतया सह वैदेह्या तदा राम सलक्ष्मणः
  
३।०११।०२३अ प्रतिगृह्य च काकुत्स्थम् अर्चयित्वासनोदकैः
  
३।०११।०२३च् कुशलप्रश्नम् उक्त्वा च आस्यताम् इति सो ऽब्रवीत्
  
३।०११।०२४अ अग्निं हुत्वा प्रदायार्घ्यम् अतिथिं प्रतिपूज्य च
  
३।०११।०२४च् वानप्रस्थेन धर्मेण स तेषां भोजनं ददौ
  
३।०११।०२५अ प्रथमं चोपविश्याथ धर्मज्ञो मुनिपुङ्गवः
  
३।०११।०२५च् उवाच रामम् आसीनं प्राञ्जलिं धर्मकोविदम्
  
३।०११।०२६अ अन्यथा खलु काकुत्स्थ तपस्वी समुदाचरन्
  
३।०११।०२६च् दुःसाक्षीव परे लोके स्वानि मांसानि भक्षयेत्
  
३।०११।०२७अ राजा सर्वस्य लोकस्य धर्मचारी महारथः
  
३।०११।०२७च् पूजनीयश् च मान्यश् च भवान् प्राप्तः प्रियातिथिः
  
३।०११।०२८अ एवम् उक्त्वा फलैर् मूलैः पुष्पैश् चान्यैश् च राघवम्
  
३।०११।०२८च् पूजयित्वा यथाकामं पुनर् एव ततो ऽब्रवीत्
  
३।०११।०२९अ इदं दिव्यं महच् चापं हेमवज्रविभूषितम्
  
३।०११।०२९च् वैष्णवं पुरुषव्याघ्र निर्मितं विश्वकर्मणा
  
३।०११।०३०अ अमोघः सूर्यसङ्काशो ब्रह्मदत्तः शरोत्तमः
  
३।०११।०३०च् दत्तो मम महेन्द्रेण तूणी चाक्षयसायकौ
  
३।०११।०३१अ सम्पूर्णौ निशितैर् बाणैर् ज्वलद्भिर् इव पावकैः
  
३।०११।०३१च् महाराजत कोशो ऽयम् असिर् हेमविभूषितः
  
३।०११।०३२अ अनेन धनुषा राम हत्वा सङ्ख्ये महासुरान्
  
३।०११।०३२च् आजहार श्रियं दीप्तां पुरा विष्णुर् दिवौकसाम्
  
३।०११।०३३अ तद् धनुस् तौ च तूणीरौ शरं खड्गं च मानद
  
३।०११।०३३च् जयाय प्रतिगृह्णीष्व वज्रं वज्रधरो यथा
  
३।०११।०३४अ एवम् उक्त्वा महातेजाः समस्तं तद् वरायुधम्
  
३।०११।०३४च् दत्त्वा रामाय भगवान् अगस्त्यः पुनर् अब्रवीत्
  
३।०१२।००१अ राम प्रीतो ऽस्मि भद्रं ते परितुष्टो ऽस्मि लक्ष्मण
  
३।०१२।००१च् अभिवादयितुं यन् मां प्राप्तौ स्थः सह सीतया
  
३।०१२।००२अ अध्वश्रमेण वां खेदो बाधते प्रचुरश्रमः
  
३।०१२।००२च् व्यक्तम् उत्कण्ठते चापि मैथिली जनकात्मजा
  
३।०१२।००३अ एषा हि सुकुमारी च दुःखैश् च न विमानिता
  
३।०१२।००३च् प्राज्यदोषं वनं प्रप्ता भर्तृस्नेहप्रचोदिता
  
३।०१२।००४अ यथैषा रमते राम इह सीता तथा कुरु
  
३।०१२।००४च् दुष्करं कृतवत्य् एषा वने त्वाम् अनुगच्छती
  
३।०१२।००५अ एषा हि प्रकृतिः स्त्रीणाम् आसृष्टे रघुनन्दन
  
३।०१२।००५च् समस्थम् अनुरज्यन्ते विषमस्थं त्यजन्ति च
  
३।०१२।००६अ शतह्रदानां लोलत्वं शस्त्राणां तीक्ष्णतां तथा
  
३।०१२।००६च् गरुडानिलयोः शैघ्र्यम् अनुगच्छन्ति योषितः
  
३।०१२।००७अ इयं तु भवतो भार्या दोषैर् एतैर् विवर्जिताः
  
३।०१२।००७च् श्लाघ्या च व्यपदेश्या च यथा देवी ह्य् अरुन्धती
  
३।०१२।००८अ अलङ्कृतो ऽयं देशश् च यत्र सौमित्रिणा सह
  
३।०१२।००८च् वैदेह्या चानया राम वत्स्यसि त्वम् अरिन्दम
  
३।०१२।००९अ एवम् उक्तस् तु मुनिना राघवः संयताञ्जलिः
  
३।०१२।००९च् उवाच प्रश्रितं वाक्यम् ऋषिं दीप्तम् इवानलम्
  
३।०१२।०१०अ धन्यो ऽस्म्य् अनुगृहीतो ऽस्मि यस्य मे मुनिपुङ्गवः
  
३।०१२।०१०च् गुणैः सभ्रातृभार्यस्य वरदः परितुष्यति
  
३।०१२।०११अ किं तु व्यादिश मे देशं सोदकं बहुकाननम्
  
३।०१२।०११च् यत्राश्रमपदं कृत्वा वसेयं निरतः सुखम्
  
३।०१२।०१२अ ततो ऽब्रवीन् मुनि श्रेष्ठः श्रुत्वा रामस्य भाषितम्
  
३।०१२।०१२च् ध्यात्वा मुहूर्तं धर्मात्मा धीरो धीरतरं वचः
  
३।०१२।०१३अ इतो द्वियोजने तात बहुमूलफलोदकः
  
३।०१२।०१३च् देशो बहुमृगः श्रीमान् पञ्चवट्य् अभिविश्रुतः
  
३।०१२।०१४अ तत्र गत्वाश्रमपदं कृत्वा सौमित्रिणा सह
  
३।०१२।०१४च् रमस्व त्वं पितुर् वाक्यं यथोक्तम् अनुपालयन्
  
३।०१२।०१५अ विदितो ह्य् एष वृत्तान्तो मम सर्वस् तवानघ
  
३।०१२।०१५च् तपसश् च प्रभावेन स्नेहाद् दशरथस्य च
  
३।०१२।०१६अ हृदयस्थश् च ते छन्दो विज्ञातस् तपसा मया
  
३।०१२।०१६च् इह वासं प्रतिज्ञाय मया सह तपोवने
  
३।०१२।०१७अ अतश् च त्वाम् अहं ब्रूमि गच्छ पञ्चवटीम् इति
  
३।०१२।०१७च् स हि रम्यो वनोद्देशो मैथिली तत्र रंस्यते
  
३।०१२।०१८अ स देशः श्लाघनीयश् च नातिदूरे च राघव
  
३।०१२।०१८च् गोदावर्याः समीपे च मैथिली तत्र रंस्यते
  
३।०१२।०१९अ प्राज्यमूलफलैश् चैव नानाद्विज गणैर् युतः
  
३।०१२।०१९च् विविक्तश् च महाबाहो पुण्यो रम्यस् तथैव च
  
३।०१२।०२०अ भवान् अपि सदारश् च शक्तश् च परिरक्षणे
  
३।०१२।०२०च् अपि चात्र वसन् रामस् तापसान् पालयिष्यसि
  
३।०१२।०२१अ एतद् आलक्ष्यते वीर मधुकानां महद् वनम्
  
३।०१२।०२१च् उत्तरेणास्य गन्तव्यं न्यग्रोधम् अभिगच्छता
  
३।०१२।०२२अ ततः स्थलम् उपारुह्य पर्वतस्याविदूरतः
  
३।०१२।०२२च् ख्यातः पञ्चवटीत्य् एव नित्यपुष्पितकाननः
  
३।०१२।०२३अ अगस्त्येनैवम् उक्तस् तु रामः सौमित्रिणा सह
  
३।०१२।०२३च् सात्कृत्यामन्त्रयाम् आस तम् ऋषिं सत्यवादिनम्
  
३।०१२।०२४अ तौ तु तेनाभ्यनुज्ञातौ कृतपादाभिवन्दनौ
  
३।०१२।०२४च् तदाश्रमात् पञ्चवटीं जग्मतुः सह सीतया
  
३।०१२।०२५अ गृहीतचापौ तु नराधिपात्मजौ; विषक्ततूणी समरेष्व् अकातरौ
  
३।०१२।०२५च् यथोपदिष्टेन पथा महर्षिणा; प्रजग्मतुः पञ्चवटीं समाहितौ
  
३।०१३।००१अ अथ पञ्चवटीं गच्छन्न् अन्तरा रघुनन्दनः
  
३।०१३।००१च् आससाद महाकायं गृध्रं भीमपराक्रमम्
  
३।०१३।००२अ तं दृष्ट्वा तौ महाभागौ वनस्थं रामलक्ष्मणौ
  
३।०१३।००२च् मेनाते राक्षसं पक्षिं ब्रुवाणौ को भवान् इति
  
३।०१३।००३अ स तौ मधुरया वाचा सौम्यया प्रीणयन्न् इव
  
३।०१३।००३च् उवाच वत्स मां विद्धि वयस्यं पितुर् आत्मनः
  
३।०१३।००४अ स तं पितृसखं बुद्ध्वा पूजयाम् आस राघवः
  
३।०१३।००४च् स तस्य कुलम् अव्यग्रम् अथ पप्रच्छ नाम च
  
३।०१३।००५अ रामस्य वचनं श्रुत्वा कुलम् आत्मानम् एव च
  
३।०१३।००५च् आचचक्षे द्विजस् तस्मै सर्वभूतसमुद्भवम्
  
३।०१३।००६अ पूर्वकाले महाबाहो ये प्रजापतयो ऽभवन्
  
३।०१३।००६च् तान् मे निगदतः सर्वान् आदितः शृणु राघव
  
३।०१३।००७अ कर्दमः प्रथमस् तेषां विकृतस् तदनन्तरम्
  
३।०१३।००७च् शेषश् च संश्रयश् चैव बहुपुत्रश् च वीर्यवान्
  
३।०१३।००८अ स्थाणुर् मरीचिर् अत्रिश् च क्रतुश् चैव महाबलः
  
३।०१३।००८च् पुलस्त्यश् चाङ्गिराश् चैव प्रचेताः पुलहस् तथा
  
३।०१३।००९अ दक्षो विवस्वान् अपरो ऽरिष्टनेमिश् च राघव
  
३।०१३।००९च् कश्यपश् च महातेजास् तेषाम् आसीच् च पश्चिमः
  
३।०१३।०१०अ प्रजापतेस् तु दक्षस्य बभूवुर् इति नः श्रुतम्
  
३।०१३।०१०च् षष्टिर् दुहितरो राम यशस्विन्यो महायशः
  
३।०१३।०११अ कश्यपः प्रतिजग्राह तासाम् अष्टौ सुमध्यमाः
  
३।०१३।०११च् अदितिं च दितिं चैव दनूम् अपि च कालकाम्
  
३।०१३।०१२अ ताम्रां क्रोधवशां चैव मनुं चाप्य् अनलाम् अपि
  
३।०१३।०१२च् तास् तु कन्यास् ततः प्रीतः कश्यपः पुनर् अब्रवीत्
  
३।०१३।०१३अ पुत्रांस् त्रैलोक्यभर्तॄन् वै जनयिष्यथ मत् समान्
  
३।०१३।०१३च् अदितिस् तन् मना राम दितिश् च दनुर् एव च
  
३।०१३।०१४अ कालका च महाबाहो शेषास् त्व् अमनसो ऽभवन्
  
३।०१३।०१४च् अदित्यां जज्ञिरे देवास् त्रयस्त्रिंशद् अरिन्दम
  
३।०१३।०१५अ आदित्या वसवो रुद्रा अश्विनौ च परन्तप
  
३।०१३।०१५च् दितिस् त्व् अजनयत् पुत्रान् दैत्यांस् तात यशस्विनः
  
३।०१३।०१६अ तेषाम् इयं वसुमती पुरासीत् सवनार्णवा
  
३।०१३।०१६च् दनुस् त्व् अजनयत् पुत्रम् अश्वग्रीवम् अरिन्दम
  
३।०१३।०१७अ नरकं कालकं चैव कालकापि व्यजायत
  
३।०१३।०१७च् क्रौञ्चीं भासीं तथा श्येनीं धृतराष्ट्रीं तथा शुकीम्
  
३।०१३।०१८अ ताम्रापि सुषुवे कन्याः पञ्चैता लोकविश्रुताः
  
३।०१३।०१८च् उलूकाञ् जनयत् क्रौञ्ची भासी भासान् व्यजायत
  
३।०१३।०१९अ श्येनी श्येनांश् च गृध्रांश् च व्यजायत सुतेजसः
  
३।०१३।०१९च् धृतराष्ट्री तु हंसांश् च कलहंसांश् च सर्वशः
  
३।०१३।०२०अ चक्रवाकांश् च भद्रं ते विजज्ञे सापि भामिनी
  
३।०१३।०२०च् शुकी नतां विजज्ञे तु नताया विनता सुता
  
३।०१३।०२१अ दशक्रोधवशा राम विजज्ञे ऽप्य् आत्मसम्भवाः
  
३।०१३।०२१च् मृगीं च मृगमन्दां च हरीं भद्रमदाम् अपि
  
३।०१३।०२२अ मातङ्गीम् अथ शार्दूलीं श्वेतां च सुरभीं तथा
  
३।०१३।०२२च् सर्वलक्षणसम्पन्नां सुरसां कद्रुकाम् अपि
  
३।०१३।०२३अ अपत्यं तु मृगाः सर्वे मृग्या नरवरोत्तम
  
३।०१३।०२३च् ऋष्काश् च मृगमन्दायाः सृमराश् चमरास् तथा
  
३।०१३।०२४अ ततस् त्व् इरावतीं नाम जज्ञे भद्रमदा सुताम्
  
३।०१३।०२४च् तस्यास् त्व् ऐरावतः पुत्रो लोकनाथो महागजः
  
३।०१३।०२५अ हर्याश् च हरयो ऽपत्यं वानराश् च तपस्विनः
  
३।०१३।०२५च् गोलाङ्गूलांश् च शार्दूली व्याघ्रांश् चाजनयत् सुतान्
  
३।०१३।०२६अ मातङ्ग्यास् त्व् अथ मातङ्गा अपत्यं मनुजर्षभ
  
३।०१३।०२६च् दिशागजं तु श्वेताक्षं श्वेता व्यजनयत् सुतम्
  
३।०१३।०२७अ ततो दुहितरौ राम सुरभिर् देव्य् अजायत
  
३।०१३।०२७च् रोहिणीं नाम भद्रं ते गन्धर्वीं च यशस्विनीम्
  
३।०१३।०२८अ रोहिण्य् अजनयद् गा वै गन्धर्वी वाजिनः सुतान्
  
३।०१३।०२८च् सुरसाजनयन् नागान् राम कद्रूश् च पन्नगान्
  
३।०१३।०२९अ मनुर् मनुष्याञ् जनयत् कश्यपस्य महात्मनः
  
३।०१३।०२९च् ब्राह्मणान् क्षत्रियान् वैश्याञ् शूद्रांश् च मनुजर्षभ
  
३।०१३।०३०अ मुखतो ब्राह्मणा जाता उरसः क्षत्रियास् तथा
  
३।०१३।०३०च् ऊरुभ्यां जज्ञिरे वैश्याः पद्भ्यां शूद्रा इति श्रुतिः
  
३।०१३।०३१अ सर्वान् पुण्यफलान् वृक्षान् अनलापि व्यजायत
  
३।०१३।०३१च् विनता च शुकी पौत्री कद्रूश् च सुरसा स्वसा
  
३।०१३।०३२अ कद्रूर् नागसहस्क्रं तु विजज्ञे धरणीधरम्
  
३।०१३।०३२च् द्वौ पुत्रौ विनतायास् तु गरुडो ऽरुण एव च
  
३।०१३।०३३अ तस्माज् जातो ऽहम् अरुणात् सम्पातिश् च ममाग्रजः
  
३।०१३।०३३च् जटायुर् इति मां विद्धि श्येनीपुत्रम् अरिन्दम
  
३।०१३।०३४अ सो ऽहं वाससहायस् ते भविष्यामि यदीच्छसि
  
३।०१३।०३४च् सीतां च तात रक्षिष्ये त्वयि याते सलक्ष्मणे
  
३।०१३।०३५अ जटायुषं तु प्रतिपूज्य राघवो; मुदा परिष्वज्य च सन्नतो ऽभवत्
  
३।०१३।०३५च् पितुर् हि शुश्राव सखित्वम् आत्मवाञ्; जटायुषा सङ्कथितं पुनः पुनः
  
३।०१३।०३६अ स तत्र सीतां परिदाय मैथिलीं; सहैव तेनातिबलेन पक्षिणा
  
३।०१३।०३६च् जगाम तां पञ्चवटीं सलक्ष्मणो; रिपून् दिधक्षञ् शलभान् इवानलः
  
३।०१४।००१अ ततः पञ्चवटीं गत्वा नानाव्यालमृगायुताम्
  
३।०१४।००१च् उवाच भ्रातरं रामो लक्ष्मणं दीप्ततेजसं
  
३।०१४।००२अ आगताः स्म यथोद्दिष्टम् अमुं देशं महर्षिणा
  
३।०१४।००२च् अयं पञ्चवटी देशः सौम्य पुष्पितकाननः
  
३।०१४।००३अ सर्वतश् चार्यतां दृष्टिः कानने निपुणो ह्य् असि
  
३।०१४।००३च् आश्रमः कतरस्मिन् नो देशे भवति सम्मतः
  
३।०१४।००४अ रमते यत्र वैदेही त्वम् अहं चैव लक्ष्मण
  
३।०१४।००४च् तादृशो दृश्यतां देशः सन्निकृष्टजलाशयः
  
३।०१४।००५अ वनरामण्यकं यत्र जलरामण्यकं तथा
  
३।०१४।००५च् सन्निकृष्टं च यत्र स्यात् समित्पुष्पकुशोदकम्
  
३।०१४।००६अ एवम् उक्तस् तु रामेण लक्मणः संयताञ्जलिः
  
३।०१४।००६च् सीता समक्षं काकुत्स्थम् इदं वचनम् अब्रवीत्
  
३।०१४।००७अ परवान् अस्मि काकुत्स्थ त्वयि वर्षशतं स्थिते
  
३।०१४।००७च् स्वयं तु रुचिरे देशे क्रियताम् इति मां वद
  
३।०१४।००८अ सुप्रीतस् तेन वाक्येन लक्ष्मणस्य महाद्युतिः
  
३।०१४।००८च् विमृशन् रोचयाम् आस देशं सर्वगुणान्वितम्
  
३।०१४।००९अ स तं रुचिरम् आक्रम्य देशम् आश्रमकर्मणि
  
३।०१४।००९च् हस्ते गृहीत्वा हस्तेन रामः सौमित्रिम् अब्रवीत्
  
३।०१४।०१०अ अयं देशः समः श्रीमान् पुष्पितैर् तरुभिर् वृतः
  
३।०१४।०१०च् इहाश्रमपदं सौम्य यथावत् कर्तुम् अर्हसि
  
३।०१४।०११अ इयम् आदित्यसङ्काशैः पद्मैः सुरभिगन्धिभिः
  
३।०१४।०११च् अदूरे दृश्यते रम्या पद्मिनी पद्मशोभिता
  
३।०१४।०१२अ यथाख्यातम् अगस्त्येन मुनिना भावितात्मना
  
३।०१४।०१२च् इयं गोदावरी रम्या पुष्पितैस् तरुभिर् वृता
  
३।०१४।०१३अ हंसकारण्डवाकीर्णा चक्रवाकोपशोभिता
  
३।०१४।०१३च् नातिदूरे न चासन्ने मृगयूथनिपीडिता
  
३।०१४।०१४अ मयूरनादिता रम्याः प्रांशवो बहुकन्दराः
  
३।०१४।०१४च् दृश्यन्ते गिरयः सौम्य फुल्लैस् तरुभिर् आवृताः
  
३।०१४।०१५अ सौवर्णे राजतैस् ताम्रैर् देशे देशे च धातुभिः
  
३।०१४।०१५च् गवाक्षिता इवाभान्ति गजाः परमभक्तिभिः
  
३।०१४।०१६अ सालैस् तालैस् तमालैश् च खर्जूरैः पनसाम्रकैः
  
३।०१४।०१६च् नीवारैस् तिमिशैश् चैव पुन्नागैश् चोपशोभिताः
  
३।०१४।०१७अ चूतैर् अशोकैस् तिलकैश् चम्पकैः केतकैर् अपि
  
३।०१४।०१७च् पुष्पगुल्मलतोपेतैस् तैस् तैस् तरुभिर् आवृताः
  
३।०१४।०१८अ चन्दनैः स्यन्दनैर् नीपैः पनसैर् लकुचैर् अपि
  
३।०१४।०१८च् धवाश्वकर्णखदिरैः शमीकिंशुकपाटलैः
  
३।०१४।०१९अ इदं पुण्यम् इदं मेध्यम् इदं बहुमृगद्विजम्
  
३।०१४।०१९च् इह वत्स्याम सौमित्रे सार्धम् एतेन पक्षिणा
  
३।०१४।०२०अ एवम् उक्तस् तु रामेण लक्ष्मणः परवीरहा
  
३।०१४।०२०च् अचिरेणाश्रमं भ्रातुश् चकार सुमहाबलः
  
३।०१४।०२१अ पर्णशालां सुविपुलां तत्र सङ्घातमृत्तिकाम्
  
३।०१४।०२१च् सुस्तम्भां मस्करैर् दीर्घैः कृतवंशां सुशोभनाम्
  
३।०१४।०२२अ स गत्वा लक्ष्मणः श्रीमान् नदीं गोदावरीं तदा
  
३।०१४।०२२च् स्नात्वा पद्मानि चादाय सफलः पुनर् आगतः
  
३।०१४।०२३अ ततः पुष्पबलिं कृत्वा शान्तिं च स यथाविधि
  
३।०१४।०२३च् दर्शयाम् आस रामाय तद् आश्रमपदं कृतम्
  
३।०१४।०२४अ स तं दृष्ट्वा कृतं सौम्यम् आश्रमं सह सीतया
  
३।०१४।०२४च् राघवः पर्णशालायां हर्षम् आहारयत् परम्
  
३।०१४।०२५अ सुसंहृष्टः परिष्वज्य बाहुभ्यां लक्ष्मणं तदा
  
३।०१४।०२५च् अतिस्निग्धं च गाढं च वचनं चेदम् अब्रवीत्
  
३।०१४।०२६अ प्रीतो ऽस्मि ते महत् कर्म त्वया कृतम् इदं प्रभो
  
३।०१४।०२६च् प्रदेयो यन्निमित्तं ते परिष्वङ्गो मया कृतः
  
३।०१४।०२७अ भावज्ञेन कृतज्ञेन धर्मज्ञेन च लक्ष्मण
  
३।०१४।०२७च् त्वया पुत्रेण धर्मात्मा न संवृत्तः पिता मम
  
३।०१४।०२८अ एवं लक्ष्मणम् उक्त्वा तु राघवो लक्ष्मिवर्धनः
  
३।०१४।०२८च् तस्मिन् देशे बहुफले न्यवसत् स सुखं वशी
  
३।०१४।०२९अ कं चित् कालं स धर्मात्मा सीतया लक्ष्मणेन च
  
३।०१४।०२९च् अन्वास्यमानो न्यवसत् स्वर्गलोके यथामरः
  
३।०१५।००१अ वसतस् तस्य तु मुखं राघवस्य महात्मनः
  
३।०१५।००१च् शरद्व्यपाये हेमन्त ऋतुर् इष्टः प्रवर्तते
  
३।०१५।००२अ स कदा चित् प्रभातायां शर्वर्यां रघुनन्दनः
  
३।०१५।००२च् प्रययाव् अभिषेकार्थं रम्यं गोदावरीं नदीम्
  
३।०१५।००३अ प्रह्वः कलशहस्तस् तं सीतया सह वीर्यवान्
  
३।०१५।००३च् पृष्ठतो ऽनुव्रजन् भ्राता सौमित्रिर् इदम् अब्रवीत्
  
३।०१५।००४अ अयं स कालः सम्प्राप्तः प्रियो यस् ते प्रियंवद
  
३।०१५।००४च् अलङ्कृत इवाभाति येन संवत्सरः शुभः
  
३।०१५।००५अ नीहारपरुषो लोकः पृष्हिवी सस्यमालिनी
  
३।०१५।००५च् जलान्य् अनुपभोग्यानि सुभगो हव्यवाहनः
  
३।०१५।००६अ नवाग्रयण पूजाभिर् अभ्यर्च्य पितृदेवताः
  
३।०१५।००६च् कृताग्रयणकाः काले सन्तो विगतकल्मषाः
  
३।०१५।००७अ प्राज्यकामा जनपदाः सम्पन्नतरगोरसाः
  
३।०१५।००७च् विचरन्ति महीपाला यात्रार्थं विजिगीषवः
  
३।०१५।००८अ सेवमाने दृढं सूर्ये दिशम् अन्तकसेविताम्
  
३।०१५।००८च् विहीनतिलकेव स्त्री नोत्तरा दिक् प्रकाशते
  
३।०१५।००९अ प्रकृत्या हिमकोशाढ्यो दूरसूर्यश् च साम्प्रतम्
  
३।०१५।००९च् यथार्थनामा सुव्यक्तं हिमवान् हिमवान् गिरिः
  
३।०१५।०१०अ अत्यन्तसुखसञ्चारा मध्याह्ने स्पर्शतः सुखाः
  
३।०१५।०१०च् दिवसाः सुभगादित्याश् छायासलिलदुर्भगाः
  
३।०१५।०११अ मृदुसूर्याः सनीहाराः पटुशीताः समारुताः
  
३।०१५।०११च् शून्यारण्या हिमध्वस्ता दिवसा भान्ति साम्प्रतम्
  
३।०१५।०१२अ निवृत्ताकाशशयनाः पुष्यनीता हिमारुणाः
  
३।०१५।०१२च् शीता वृद्धतरायामास् त्रियामा यान्ति साम्प्रतम्
  
३।०१५।०१३अ रविसङ्क्रान्तसौभाब्यस् तुषारारुणमण्डलः
  
३।०१५।०१३च् निःश्वासान्ध इवादर्शश् चन्द्रमा न प्रकाशते
  
३।०१५।०१४अ ज्योत्स्ना तुषारमलिना पौर्णमास्यां न राजते
  
३।०१५।०१४च् सीतेव चातप श्यामा लक्ष्यते न तु शोभते
  
३।०१५।०१५अ प्रकृत्या शीतलस्पर्शो हिमविद्धश् च साम्प्रतम्
  
३।०१५।०१५च् प्रवाति पश्चिमो वायुः काले द्विगुणशीतलः
  
३।०१५।०१६अ बाष्पच्छन्नान् अरण्यानि यवगोधूमवन्ति च
  
३।०१५।०१६च् शोभन्ते ऽभ्युदिते सूर्ये नदद्भिः क्रौञ्चसारसैः
  
३।०१५।०१७अ खर्जूरपुष्पाकृतिभिः शिरोभिः पूर्णतण्डुलैः
  
३।०१५।०१७च् शोभन्ते किं चिदालम्बाः शालयः कनकप्रभाः
  
३।०१५।०१८अ मयूखैर् उपसर्पद्भिर् हिमनीहारसंवृतैः
  
३।०१५।०१८च् दूरम् अभ्युदितः सूर्यः शशाङ्क इव लक्ष्यते
  
३।०१५।०१९अ अग्राह्यवीर्यः पूर्वाह्णे मध्याह्ने स्पर्शतः सुखः
  
३।०१५।०१९च् संरक्तः किं चिद् आपाण्डुर् आतपः शोभते क्षितौ
  
३।०१५।०२०अ अवश्यायनिपातेन किं चित् प्रक्लिन्नशाद्वला
  
३।०१५।०२०च् वनानां शोभते भूमिर् निविष्टतरुणातपा
  
३।०१५।०२१अ अवश्यायतमोनद्धा नीहारतमसावृताः
  
३।०१५।०२१च् प्रसुप्ता इव लक्ष्यन्ते विपुष्पा वनराजयः
  
३।०१५।०२२अ बाष्पसञ्छन्नसलिला रुतविज्ञेयसारसाः
  
३।०१५।०२२च् हिमार्द्रवालुकैस् तीरैः सरितो भान्ति साम्प्रतम्
  
३।०१५।०२३अ तुषारपतनाच् चैव मृदुत्वाद् भास्करस्य च
  
३।०१५।०२३च् शैत्याद् अगाग्रस्थम् अपि प्रायेण रसवज् जलम्
  
३।०१५।०२४अ जराजर्जरितैः पर्णैः शीर्णकेसरकर्णिकैः
  
३।०१५।०२४च् नालशेषा हिमध्वस्ता न भान्ति कमलाकराः
  
३।०१५।०२५अ अस्मिंस् तु पुरुषव्याघ्र काले दुःखसमन्वितः
  
३।०१५।०२५च् तपश् चरति धर्मात्मा त्वद्भक्त्या भरतः पुरे
  
३।०१५।०२६अ त्यक्त्वा राज्यं च मानं च भोगांश् च विविधान् बहून्
  
३।०१५।०२६च् तपस्वी नियताहारः शेते शीते महीतले
  
३।०१५।०२७अ सो ऽपि वेलाम् इमां नूनम् अभिषेकार्थम् उद्यतः
  
३।०१५।०२७च् वृतः प्रकृतिभिर् नित्यं प्रयाति सरयूं नदीम्
  
३।०१५।०२८अ अत्यन्तसुखसंवृद्धः सुकुमारो हिमार्दितः
  
३।०१५।०२८च् कथं त्व् अपररात्रेषु सरयूम् अवगाहते
  
३।०१५।०२९अ पद्मपत्रेक्षणः श्यामः श्रीमान् निरुदरो महान्
  
३।०१५।०२९च् धर्मज्ञः सत्यवादी च ह्री निषेधो जितेन्द्रियः
  
३।०१५।०३०अ प्रियाभिभाषी मधुरो दीर्घबाहुर् अरिन्दमः
  
३।०१५।०३०च् सन्त्यज्य विविधान् सौख्यान् आर्यं सर्वात्मनाश्रितः
  
३।०१५।०३१अ जितः स्वर्गस् तव भ्रात्रा भरतेन महात्मना
  
३।०१५।०३१च् वनस्थम् अपि तापस्ये यस् त्वाम् अनुविधीयते
  
३।०१५।०३२अ न पित्र्यम् अनुवर्न्तन्ते मातृकं द्विपदा इति
  
३।०१५।०३२च् ख्यातो लोकप्रवादो ऽयं भरतेनान्यथाकृतः
  
३।०१५।०३३अ भर्ता दशरथो यस्याः साधुश् च भरतः सुतः
  
३।०१५।०३३च् कथं नु साम्बा कैकेयी तादृशी क्रूरदर्शिनी
  
३।०१५।०३४अ इत्य् एवं लक्ष्मणे वाक्यं स्नेहाद् ब्रुवति धर्मिके
  
३।०१५।०३४च् परिवादं जनन्यास् तम् असहन् राघवो ऽब्रवीत्
  
३।०१५।०३५अ न ते ऽम्बा मध्यमा तात गर्हितव्या कथं चन
  
३।०१५।०३५च् ताम् एवेक्ष्वाकुनाथस्य भरतस्य कथां कुरु
  
३।०१५।०३६अ निश्चितापि हि मे बुद्धिर् वनवासे दृढव्रता
  
३।०१५।०३६च् भरतस्नेहसन्तप्ता बालिशी क्रियते पुनः
  
३।०१५।०३७अ इत्य् एवं विलपंस् तत्र प्राप्य गोदावरीं नदीम्
  
३।०१५।०३७च् चक्रे ऽभिषेकं काकुत्स्थः सानुजः सह सीतया
  
३।०१५।०३८अ तर्पयित्वाथ सलिलैस् ते पितॄन् दैवतानि च
  
३।०१५।०३८च् स्तुवन्ति स्मोदितं सूर्यं देवताश् च समाहिताः
  
३।०१५।०३९अ कृताभिषेकः स रराज रामः; सीताद्वितीयः सह लक्ष्मणेन
  
३।०१५।०३९च् कृताभिषेकस् त्व् अगराजपुत्र्या; रुद्रः सनन्दिर् भगवान् इवेशः
  
३।०१६।००१अ कृताभिषेको रामस् तु सीता सौमित्रिर् एव च
  
३।०१६।००१च् तस्माद् गोदावरीतीरात् ततो जग्मुः स्वम् आश्रमम्
  
३।०१६।००२अ आश्रमं तम् उपागम्य राघवः सहलक्ष्मणः
  
३।०१६।००२च् कृत्वा पौर्वाह्णिकं कर्म पर्णशालाम् उपागमत्
  
३।०१६।००३अ स रामः पर्णशालायाम् आसीनः सह सीतया
  
३।०१६।००३च् विरराज महाबाहुश् चित्रया चन्द्रमा इव
  
३।०१६।००३ए लक्ष्मणेन सह भ्रात्रा चकार विविधाः कथाः
  
३।०१६।००४अ तदासीनस्य रामस्य कथासंसक्तचेतसः
  
३।०१६।००४च् तं देशं राक्षसी का चिद् आजगाम यदृच्छया
  
३।०१६।००५अ सा तु शूर्पणखा नाम दशग्रीवस्य रक्षसः
  
३।०१६।००५च् भगिनी रामम् आसाद्य ददर्श त्रिदशोपमम्
  
३।०१६।००६अ सिंहोरस्कं महाबाहुं पद्मपत्रनिभेक्षणम्
  
३।०१६।००६च् सुकुमारं महासत्त्वं पार्थिवव्यञ्जनान्वितम्
  
३।०१६।००७अ रामम् इन्दीवरश्यामं कन्दर्पसदृशप्रभम्
  
३।०१६।००७च् बभूवेन्द्रोपमं दृष्ट्वा राक्षसी काममोहिता
  
३।०१६।००८अ सुमुखं दुर्मुखी रामं वृत्तमध्यं महोदरी
  
३।०१६।००८च् विशालाक्षं विरूपाक्षी सुकेशं ताम्रमूर्धजा
  
३।०१६।००९अ प्रियरूपं विरूपा सा सुस्वरं भैरवस्नवा
  
३।०१६।००९च् तरुणं दारुणा वृद्धा दक्षिणं वामभाषिणी
  
३।०१६।०१०अ न्यायवृत्तं सुदुर्वृत्ता प्रियम् अप्रियदर्शना
  
३।०१६।०१०च् शरीरजसमाविष्टा राक्षसी रामम् अब्रवीत्
  
३।०१६।०११अ जटी तापसरूपेण सभार्यः शरचापधृक्
  
३।०१६।०११च् आगतस् त्वम् इमं देशं कथं राक्षससेवितम्
  
३।०१६।०१२अ एवम् उक्तस् तु राक्षस्या शूर्पणख्या परन्तपः
  
३।०१६।०१२च् ऋजुबुद्धितया सर्वम् आख्यातुम् उपचक्रमे
  
३।०१६।०१३अ आसीद् दशरथो नाम राजा त्रिदशविक्रमः
  
३।०१६।०१३च् तस्याहम् अग्रजः पुत्रो रामो नाम जनैः श्रुतः
  
३।०१६।०१४अ भ्रातायं लक्ष्मणो नाम यवीयान् माम् अनुव्रतः
  
३।०१६।०१४च् इयं भार्या च वैदेही मम सीतेति विश्रुता
  
३।०१६।०१५अ नियोगात् तु नरेन्द्रस्य पितुर् मातुश् च यन्त्रितः
  
३।०१६।०१५च् धर्मार्थं धर्मकाङ्क्षी च वनं वस्तुम् इहागतः
  
३।०१६।०१६अ त्वां तु वेदितुम् इच्छामि कथ्यतां कासि कस्य वा
  
३।०१६।०१६च् इह वा किन्निमित्तं त्वम् आगता ब्रूहि तत्त्वतः
  
३।०१६।०१७अ साब्रवीद् वचनं श्रुत्वा राक्षसी मदनार्दिता
  
३।०१६।०१७च् श्रूयतां राम वक्ष्यामि तत्त्वार्थं वचनं मम
  
३।०१६।०१८अ अहं शूर्पणखा नाम राक्षसी कामरूपिणी
  
३।०१६।०१८च् अरण्यं विचरामीदम् एका सर्वभयङ्करा
  
३।०१६।०१९अ रावणो नाम मे भ्राता राक्षसो राक्षसेश्वरः
  
३।०१६।०१९च् प्रवृद्धनिद्रश् च सदा कुम्भकर्णो महाबलः
  
३।०१६।०२०अ विभीषणस् तु धर्मात्मा न तु राक्षसचेष्टितः
  
३।०१६।०२०च् प्रख्यातवीर्यौ च रणे भ्रातरौ खरदूषणौ
  
३।०१६।०२१अ तान् अहं समतिक्रान्ता राम त्वापूर्वदर्शनात्
  
३।०१६।०२१च् समुपेतास्मि भावेन भर्तारं पुरुषोत्तमम्
  
३।०१६।०२१ए चिराय भव भर्ता मे सीतया किं करिष्यसि
  
३।०१६।०२२अ विकृता च विरूपा च न सेयं सदृशी तव
  
३।०१६।०२२च् अहम् एवानुरूपा ते भार्या रूपेण पश्य माम्
  
३।०१६।०२३अ इमां विरूपाम् असतीं करालां निर्णतोदरीम्
  
३।०१६।०२३च् अनेन सह ते भ्रात्रा भक्षयिष्यामि मानुषीम्
  
३।०१६।०२४अ ततः पर्वतशृङ्गाणि वनानि विविधानि च
  
३।०१६।०२४च् पश्यन् सह मया कान्त दण्डकान् विचरिष्यसि
  
३।०१६।०२५अ इत्य् एवम् उक्तः काकुत्स्थः प्रहस्य मदिरेक्षणाम्
  
३।०१६।०२५च् इदं वचनम् आरेभे वक्तुं वाक्यविशारदः
  
३।०१७।००१अ तां तु शूर्पणखां रामः कामपाशावपाशिताम्
  
३।०१७।००१च् स्वेच्छया श्लक्ष्णया वाचा स्मितपूर्वम् अथाब्रवीत्
  
३।०१७।००२अ कृतदारो ऽस्मि भवति भार्येयं दयिता मम
  
३।०१७।००२च् त्वद्विधानां तु नारीणां सुदुःखा ससपत्नता
  
३।०१७।००३अ अनुजस् त्व् एष मे भ्राता शीलवान् प्रियदर्शनः
  
३।०१७।००३च् श्रीमान् अकृतदारश् च लक्ष्मणो नाम वीर्यवान्
  
३।०१७।००४अ अपूर्वी भार्यया चार्थी तरुणः प्रियदर्शनः
  
३।०१७।००४च् अनुरूपश् च ते भर्ता रूपस्यास्य भविष्यति
  
३।०१७।००५अ एनं भज विशालाक्षि भर्तारं भ्रातरं मम
  
३।०१७।००५च् असपत्ना वरारोहे मेरुम् अर्कप्रभा यथा
  
३।०१७।००६अ इति रामेण सा प्रोक्ता राक्षसी काममोहिता
  
३।०१७।००६च् विसृज्य रामं सहसा ततो लक्ष्मणम् अब्रवीत्
  
३।०१७।००७अ अस्य रूपस्य ते युक्ता भार्याहं वरवर्णिनी
  
३।०१७।००७च् मया सह सुखं सर्वान् दण्डकान् विचरिष्यसि
  
३।०१७।००८अ एवम् उक्तस् तु सौमित्री राक्षस्या वाक्यकोविदः
  
३।०१७।००८च् ततः शूर्पणखीं स्मित्वा लक्ष्मणो युक्तम् अब्रवीत्
  
३।०१७।००९अ कथं दासस्य मे दासी भार्या भवितुम् इच्छसि
  
३।०१७।००९च् सो ऽहम् आर्येण परवान् भात्रा कमलवर्णिनी
  
३।०१७।०१०अ समृद्धार्थस्य सिद्धार्था मुदितामलवर्णिनी
  
३।०१७।०१०च् आर्यस्य त्वं विशालाक्षि भार्या भव यवीयसी
  
३।०१७।०११अ एतां विरूपाम् असतीं करालां निर्णतोदरीम्
  
३।०१७।०११च् भार्यां वृद्धां परित्यज्य त्वाम् एवैष भजिष्यति
  
३।०१७।०१२अ को हि रूपम् इदं श्रेष्ठं सन्त्यज्य वरवर्णिनि
  
३।०१७।०१२च् मानुषेषु वरारोहे कुर्याद् भावं विचक्षणः
  
३।०१७।०१३अ इति सा लक्ष्मणेनोक्ता कराला निर्णतोदरी
  
३।०१७।०१३च् मन्यते तद् वचः सत्यं परिहासाविचक्षणा
  
३।०१७।०१४अ सा रामं पर्णशालायाम् उपविष्टं परन्तपम्
  
३।०१७।०१४च् सीतया सह दुर्धर्षम् अब्रवीत् काममोहिता
  
३।०१७।०१५अ इमां विरूपाम् असतीं करालां निर्णतोदरीम्
  
३।०१७।०१५च् वृद्धां भार्याम् अवष्टभ्य न मां त्वं बहु मन्यसे
  
३।०१७।०१६अ अद्येमां भक्षयिष्यामि पश्यतस् तव मानुषीम्
  
३।०१७।०१६च् त्वया सह चरिष्यामि निःसपत्ना यथासुखम्
  
३।०१७।०१७अ इत्य् उक्त्वा मृगशावाक्षीम् अलातसदृशेक्षणा
  
३।०१७।०१७च् अभ्यधावत् सुसङ्क्रुद्धा महोल्का रोहिणीम् इव
  
३।०१७।०१८अ तां मृत्युपाशप्रतिमाम् आपतन्तीं महाबलः
  
३।०१७।०१८च् निगृह्य रामः कुपितस् ततो लक्ष्मणम् अब्रवीत्
  
३।०१७।०१९अ क्रूरैर् अनार्यैः सौमित्रे परिहासः कथं चन
  
३।०१७।०१९च् न कार्यः पश्य वैदेहीं कथं चित् सौम्य जीवतीम्
  
३।०१७।०२०अ इमां विरूपाम् असतीम् अतिमत्तां महोदरीम्
  
३।०१७।०२०च् राक्षसीं पुरुषव्याघ्र विरूपयितुम् अर्हसि
  
३।०१७।०२१अ इत्य् उक्तो लक्ष्मणस् तस्याः क्रुद्धो रामस्य पश्यतः
  
३।०१७।०२१च् उद्धृत्य खड्गं चिच्छेद कर्णनासं महाबलः
  
३।०१७।०२२अ निकृत्तकर्णनासा तु विस्वरं सा विनद्य च
  
३।०१७।०२२च् यथागतं प्रदुद्राव घोरा शूर्पणखा वनम्
  
३।०१७।०२३अ सा विरूपा महाघोरा राक्षसी शोणितोक्षिता
  
३।०१७।०२३च् ननाद विविधान् नादान् यथा प्रावृषि तोयदः
  
३।०१७।०२४अ सा विक्षरन्ती रुधिरं बहुधा घोरदर्शना
  
३।०१७।०२४च् प्रगृह्य बाहू गर्जन्ती प्रविवेश महावनम्
  
३।०१७।०२५अ ततस् तु सा राक्षससङ्घ संवृतं; खरं जनस्थानगतं विरूपिता
  
३।०१७।०२५च् उपेत्य तं भ्रातरम् उग्रतेजसं; पपात भूमौ गगनाद् यथाशनिः
  
३।०१७।०२६अ ततः सभार्यं भयमोहमूर्छिता; सलक्ष्मणं राघवम् आगतं वनम्
  
३।०१७।०२६च् विरूपणं चात्मनि शोणितोक्षिता; शशंस सर्वं भगिनी खरस्य सा
  
३।०१८।००१अ तां तथा पतितां दृष्ट्वा विरूपां शोणितोक्षिताम्
  
३।०१८।००१च् भगिनीं क्रोधसन्तप्तः खरः पप्रच्छ राक्षसः
  
३।०१८।००२अ बलविक्रमसम्पन्ना कामगा कामरूपिणी
  
३।०१८।००२च् इमाम् अवस्थां नीता त्वं केनान्तकसमा गता
  
३।०१८।००३अ देवगन्धर्वभूतानाम् ऋषीणां च महात्मनाम्
  
३।०१८।००३च् को ऽयम् एवं महावीर्यस् त्वां विरूपां चकार ह
  
३।०१८।००४अ न हि पश्याम्य् अहं लोके यः कुर्यान् मम विप्रियम्
  
३।०१८।००४च् अन्तरेन सहस्राक्षं महेन्द्रं पाकशासनम्
  
३।०१८।००५अ अद्याहं मार्गणैः प्राणान् आदास्ये जीवितान्तकैः
  
३।०१८।००५च् सलिले क्षीरम् आसक्तं निष्पिबन्न् इव सारसः
  
३।०१८।००६अ निहतस्य मया सङ्ख्ये शरसङ्कृत्तमर्मणः
  
३।०१८।००६च् सफेनं रुधिरं रक्तं मेदिनी कस्य पास्यति
  
३।०१८।००७अ कस्य पत्ररथाः कायान् मांसम् उत्कृत्य सङ्गताः
  
३।०१८।००७च् प्रहृष्टा भक्षयिष्यन्ति निहतस्य मया रणे
  
३।०१८।००८अ तं न देवा न गन्धर्वा न पिशाचा न राक्षसाः
  
३।०१८।००८च् मयापकृष्टं कृपणं शक्तास् त्रातुं महाहवे
  
३।०१८।००९अ उपलभ्य शनैः सञ्ज्ञां तं मे शंसितुम् अर्हसि
  
३।०१८।००९च् येन त्वं दुर्विनीतेन वने विक्रम्य निर्जिता
  
३।०१८।०१०अ इति भ्रातुर् वचः श्रुत्वा क्रुद्धस्य च विशेषतः
  
३।०१८।०१०च् ततः शूर्पणखा वाक्यं सबाष्पम् इदम् अब्रवीत्
  
३।०१८।०११अ तरुणौ रूपसम्पन्नौ सुकूमारौ महाबलौ
  
३।०१८।०११च् पुण्डरीकविशालाक्षौ चीरकृष्णाजिनाम्बरौ
  
३।०१८।०१२अ गन्धर्वराजप्रतिमौ पार्थिवव्यञ्जनान्वितौ
  
३।०१८।०१२च् देवौ वा मानुषौ वा तौ न तर्कयितुम् उत्सहे
  
३।०१८।०१३अ तरुणी रूपसम्पन्ना सर्वाभरणभूषिता
  
३।०१८।०१३च् दृष्टा तत्र मया नारी तयोर् मध्ये सुमध्यमा
  
३।०१८।०१४अ ताभ्याम् उभाभ्यां सम्भूय प्रमदाम् अधिकृत्य ताम्
  
३।०१८।०१४च् इमाम् अवस्थां नीताहं यथानाथासती तथा
  
३।०१८।०१५अ तस्याश् चानृजुवृत्तायास् तयोश् च हतयोर् अहम्
  
३।०१८।०१५च् सफेनं पातुम् इच्छामि रुधिरं रणमूर्धनि
  
३।०१८।०१६अ एष मे प्रथमः कामः कृतस् तात त्वया भवेत्
  
३।०१८।०१६च् तस्यास् तयोश् च रुधिरं पिबेयम् अहम् आहवे
  
३।०१८।०१७अ इति तस्यां ब्रुवाणायां चतुर्दश महाबलान्
  
३।०१८।०१७च् व्यादिदेश खरः क्रुद्धो राक्षसान् अन्तकोपमान्
  
३।०१८।०१८अ मानुषौ शस्त्रसम्पन्नौ चीरकृष्णाजिनाम्बरौ
  
३।०१८।०१८च् प्रविष्टौ दण्डकारण्यं घोरं प्रमदया सह
  
३।०१८।०१९अ तौ हत्वा तां च दुर्वृत्ताम् उपावर्तितुम् अर्हथ
  
३।०१८।०१९च् इयं च रुधिरं तेषां भगिनी मम पास्यति
  
३।०१८।०२०अ मनोरथो ऽयम् इष्टो ऽस्या भगिन्या मम राक्षसाः
  
३।०१८।०२०च् शीघ्रं सम्पद्यतां गत्वा तौ प्रमथ्य स्वतेजसा
  
३।०१८।०२१अ इति प्रतिसमादिष्टा राक्षसास् ते चतुर्दश
  
३।०१८।०२१च् तत्र जग्मुस् तया सार्धं घना वातेरिता यथा
  
३।०१९।००१अ ततः शूर्पणखा घोरा राघवाश्रमम् आगता
  
३।०१९।००१च् रक्षसाम् आचचक्षे तौ भ्रातरौ सह सीतया
  
३।०१९।००२अ ते रामं पर्णशालायाम् उपविष्टं महाबलम्
  
३।०१९।००२च् ददृशुः सीतया सार्धं वैदेह्या लक्ष्मणेन च
  
३।०१९।००३अ तान् दृष्ट्वा राघवः श्रीमान् आगतां तां च राक्षसीम्
  
३।०१९।००३च् अब्रवीद् भ्रातरं रामो लक्ष्मणं दीप्ततेजसं
  
३।०१९।००४अ मुहूर्तं भव सौमित्रे सीतायाः प्रत्यनन्तरः
  
३।०१९।००४च् इमान् अस्या वधिष्यामि पदवीम् आगतान् इह
  
३।०१९।००५अ वाक्यम् एतत् ततः श्रुत्वा रामस्य विदितात्मनः
  
३।०१९।००५च् तथेति लक्ष्मणो वाक्यं रामस्य प्रत्यपूजयत्
  
३।०१९।००६अ राघवो ऽपि महच् चापं चामीकरविभूषितम्
  
३।०१९।००६च् चकार सज्यं धर्मात्मा तानि रक्षांसि चाब्रवीत्
  
३।०१९।००७अ पुत्रौ दशरथस्यावां भ्रातरौ रामलक्ष्मणौ
  
३।०१९।००७च् प्रविष्टौ सीतया सार्धं दुश्चरं दण्डकावनम्
  
३।०१९।००८अ फलमूलाशनौ दान्तौ तापसौ धर्मचारिणौ
  
३।०१९।००८च् वसन्तौ दण्डकारण्ये किमर्थम् उपहिंसथ
  
३।०१९।००९अ युष्मान् पापात्मकान् हन्तुं विप्रकारान् महावने
  
३।०१९।००९च् ऋषीणां तु नियोगेन प्राप्तो ऽहं सशरासनः
  
३।०१९।०१०अ तिष्ठतैवात्र सन्तुष्टा नोपसर्पितुम् अर्हथ
  
३।०१९।०१०च् यदि प्राणैर् इहार्थो वो निवर्तध्वं निशाचराः
  
३।०१९।०११अ तस्य तद्वचनं श्रुत्वा राक्षसास् ते चतुर्दश
  
३।०१९।०११च् ऊचुर् वाचं सुसङ्क्रुद्धा ब्रह्मघ्नः शूलपाणयः
  
३।०१९।०१२अ संरक्तनयना घोरा रामं रक्तान्तलोचनम्
  
३।०१९।०१२च् परुषा मधुराभाषं हृष्टादृष्टपराक्रमम्
  
३।०१९।०१३अ क्रोधम् उत्पाद्य नो भर्तुः खरस्य सुमहात्मनः
  
३।०१९।०१३च् त्वम् एव हास्यसे प्राणान् अद्यास्माभिर् हतो युधि
  
३।०१९।०१४अ का हि ते शक्तिर् एकस्य बहूनां रणमूर्धनि
  
३।०१९।०१४च् अस्माकम् अग्रतः स्थातुं किं पुनर् योद्धुम् आहवे
  
३।०१९।०१५अ एभिर् बाहुप्रयुक्तैर् नः परिघैः शूलपट्टिशैः
  
३।०१९।०१५च् प्राणांस् त्यक्ष्यसि वीर्यं च धनुश् च करपीडितम्
  
३।०१९।०१६अ इत्य् एवम् उक्त्वा संरब्धा राक्षसास् ते चतुर्दश
  
३।०१९।०१६च् उद्यतायुधनिस्त्रिंशा रामम् एवाभिदुद्रुवुः
  
३।०१९।०१६ए चिक्षिपुस् तानि शूलानि राघवं प्रति दुर्जयम्
  
३।०१९।०१७अ तानि शूलानि काकुत्स्थः समस्तानि चतुर्दश
  
३।०१९।०१७च् तावद्भिर् एव चिच्छेद शरैः काञ्चनभूषणैः
  
३।०१९।०१८अ ततः पश्चान् महातेजा नाराचान् सूर्यसन्निभान्
  
३।०१९।०१८च् जग्राह परमक्रुद्धश् चतुर्दश शिलाशितान्
  
३।०१९।०१९अ गृहीत्वा धनुर् आयम्य लक्ष्यान् उद्दिश्य राक्षसान्
  
३।०१९।०१९च् मुमोच राघवो बाणान् वज्रान् इव शतक्रतुः
  
३।०१९।०२०अ रुक्मपुङ्खाश् च विशिखाः प्रदीप्ता हेमभूषणाः
  
३।०१९।०२०च् अन्तरिक्षे महोल्कानां बभूवुस् तुल्यवर्चसः
  
३।०१९।०२१अ ते भित्त्वा रक्षसां वेगाद् वक्षांसि रुधिराप्लुताः
  
३।०१९।०२१च् विनिष्पेतुस् तदा भूमौ न्यमज्जन्ताशनिस्वनाः
  
३।०१९।०२२अ ते भिन्नहृदया भूमौ छिन्नमूला इव द्रुमाः
  
३।०१९।०२२च् निपेतुः शोणितार्द्राङ्गा विकृता विगतासवः
  
३।०१९।०२३अ तान् भूमौ पतितान् दृष्ट्वा राक्षसी क्रोधमूर्छिता
  
३।०१९।०२३च् परित्रस्ता पुनस् तत्र व्यसृजद् भैरवं रवम्
  
३।०१९।०२४अ सा नदन्ती महानादं जवाच् छूर्पणखा पुनः
  
३।०१९।०२४च् उपगम्य खरं सा तु किं चित् संशुष्क शोणिता
  
३।०१९।०२४ए पपात पुनर् एवार्ता सनिर्यासेव वल्लरी
  
३।०१९।०२५अ निपातितान् प्रेक्ष्य रणे तु राक्षसान्; प्रधाविता शूर्पणखा पुनस् ततः
  
३।०१९।०२५च् वधं च तेषां निखिलेन रक्षसां; शशंस सर्वं भगिनी खरस्य सा
  
३।०२०।००१अ स पुनः पतितां दृष्ट्वा क्रोधाच् छूर्पणखां खरः
  
३।०२०।००१च् उवाच व्यक्तता वाचा ताम् अनर्थार्थम् आगताम्
  
३।०२०।००२अ मया त्व् इदानीं शूरास् ते राक्षसा रुधिराशनाः
  
३।०२०।००२च् त्वत्प्रियार्थं विनिर्दिष्टाः किमर्थं रुद्यते पुनः
  
३।०२०।००३अ भक्ताश् चैवानुरक्ताश् च हिताश् च मम नित्यशः
  
३।०२०।००३च् घ्नन्तो ऽपि न निहन्तव्या न न कुर्युर् वचो मम
  
३।०२०।००४अ किम् एतच् छ्रोतुम् इच्छामि कारणं यत्कृते पुनः
  
३।०२०।००४च् हा नाथेति विनर्दन्ती सर्पवद् वेष्टसे क्षितौ
  
३।०२०।००५अ अनाथवद् विलपसि किं नु नाथे मयि स्थिते
  
३।०२०।००५च् उत्तिष्ठोत्तिष्ठ मा भैषीर् वैक्लव्यं त्यज्यताम् इह
  
३।०२०।००६अ इत्य् एवम् उक्ता दुर्धर्षा खरेण परिसान्त्विता
  
३।०२०।००६च् विमृज्य नयने सास्रे खरं भ्रातरम् अब्रवीत्
  
३।०२०।००७अ प्रेषिताश् च त्वया शूरा राक्षसास् ते चतुर्दश
  
३।०२०।००७च् निहन्तुं राघवं घोरा मत्प्रियार्थं सलक्ष्मणम्
  
३।०२०।००८अ ते तु रामेण सामर्षाः शूलपट्टिशपाणयः
  
३।०२०।००८च् समरे निहताः सर्वे सायकैर् मर्मभेदिभिः
  
३।०२०।००९अ तान् भूमौ पतितान् दृष्ट्वा क्षणेनैव महाबलान्
  
३।०२०।००९च् रामस्य च महत् कर्म महांस् त्रासो ऽभवन् मम
  
३।०२०।०१०अ सास्मि भीता समुद्विग्ना विषण्णा च निशाचर
  
३।०२०।०१०च् शरणं त्वां पुनः प्राप्ता सर्वतो भयदर्शिनी
  
३।०२०।०११अ विषादनक्राध्युषिते परित्रासोर्मिमालिनि
  
३।०२०।०११च् किं मां न त्रायसे मग्नां विपुले शोकसागरे
  
३।०२०।०१२अ एते च निहता भूमौ रामेण निशितैः शरैः
  
३।०२०।०१२च् ये च मे पदवीं प्राप्ता राक्षसाः पिशिताशनाः
  
३।०२०।०१३अ मयि ते यद्य् अनुक्रोशो यदि रक्षःसु तेषु च
  
३।०२०।०१३च् रामेण यदि शक्तिस् ते तेजो वास्ति निशाचर
  
३।०२०।०१३ए दण्डकारण्यनिलयं जहि राक्षसकण्टकम्
  
३।०२०।०१४अ यदि रामं ममामित्रम् अद्य त्वं न वधिष्यसि
  
३।०२०।०१४च् तव चैवाग्रतः प्राणांस् त्यक्ष्यामि निरपत्रपा
  
३।०२०।०१५अ बुद्ध्याहम् अनुपश्यामि न त्वं रामस्य संयुगे
  
३।०२०।०१५च् स्थातुं प्रतिमुखे शक्तः सचापस्य महारणे
  
३।०२०।०१६अ शूरमानी न शूरस् त्वं मिथ्यारोपितविक्रमः
  
३।०२०।०१६च् मानुषौ यन् न शक्नोषि हन्तुं तौ रामलक्ष्मणौ
  
३।०२०।०१७अ अपयाहि जनस्थानात् त्वरितः सहबान्धवः
  
३।०२०।०१७च् निःसत्त्वस्याल्पवीर्यस्य वासस् ते कीदृशस् त्व् इह
  
३।०२०।०१८अ रामतेजोऽभिभूतो हि त्वं क्षिप्रं विनशिष्यसि
  
३।०२०।०१८च् स हि तेजःसमायुक्तो रामो दशरथात्मजः
  
३।०२०।०१८ए भ्राता चास्य महावीर्यो येन चास्मि विरूपिता
  
३।०२१।००१अ एवम् आधर्षितः शूरः शूर्पणख्या खरस् तदा
  
३।०२१।००१च् उवाच रक्षसां मध्ये खरः खरतरं वचः
  
३।०२१।००२अ तवापमानप्रभवः क्रोधो ऽयम् अतुलो मम
  
३।०२१।००२च् न शक्यते धारयितुं लवणाम्भ इवोत्थितम्
  
३।०२१।००३अ न रामं गणये वीर्यान् मानुषं क्षीणजीवितम्
  
३।०२१।००३च् आत्मा दुश्चरितैः प्राणान् हतो यो ऽद्य विमोक्ष्यति
  
३।०२१।००४अ बाष्पः संह्रियताम् एष सम्भ्रमश् च विमुच्यताम्
  
३।०२१।००४च् अहं रामः सह भ्रात्रा नयामि यमसादनम्
  
३।०२१।००५अ परश्वधहतस्याद्य मन्दप्राणस्य भूतले
  
३।०२१।००५च् रामस्य रुधिरं रक्तम् उष्णं पास्यसि राक्षसि
  
३।०२१।००६अ सा प्रहृष्ट्वा वचः श्रुत्वा खरस्य वदनाच् च्युतम्
  
३।०२१।००६च् प्रशशंस पुनर् मौर्ख्याद् भ्रातरं रक्षसां वरम्
  
३।०२१।००७अ तया परुषितः पूर्वं पुनर् एव प्रशंसितः
  
३।०२१।००७च् अब्रवीद् दूषणं नाम खरः सेनापतिं तदा
  
३।०२१।००८अ चतुर्दश सहस्राणि मम चित्तानुवर्तिनाम्
  
३।०२१।००८च् रक्षसीं भीमवेगानां समरेष्व् अनिवर्तिनाम्
  
३।०२१।००९अ नीलजीमूतवर्णानां घोराणां क्रूरकर्मणाम्
  
३।०२१।००९च् लोकसिंहाविहाराणां बलिनाम् उग्रतेजसाम्
  
३।०२१।०१०अ तेषां शार्दूलदर्पाणां महास्यानाअं महौजसाम्
  
३।०२१।०१०च् सर्वोद्योगम् उदीर्णानां रक्षसां सौम्य कारय
  
३।०२१।०११अ उपस्थापय मे क्षिप्रं रथं सौम्य धनूंषि च
  
३।०२१।०११च् शरांश् च चित्रान् खड्गांश् च शक्तीश् च विविधाः शिताः
  
३।०२१।०१२अ अग्रे निर्यातुम् इच्छामि पौलस्त्यानां महात्मनाम्
  
३।०२१।०१२च् वधार्थं दुर्विनीतस्य रामस्य रणकोविदः
  
३।०२१।०१३अ इति तस्य ब्रुवाणस्य सूर्यवर्णं महारथम्
  
३।०२१।०१३च् सदश्वैः शबलैर् युक्तम् आचचक्षे ऽथ दूषणः
  
३।०२१।०१४अ तं मेरुशिखराकारं तप्तकाञ्चनभूषणम्
  
३।०२१।०१४च् हेमचक्रम् असम्बाधं वैदूर्यमय कूबरम्
  
३।०२१।०१५अ मत्स्यैः पुष्पैर् द्रुमैः शैलैश् चन्द्रसूर्यैश् च काञ्चनैः
  
३।०२१।०१५च् माङ्गल्यैः पक्षिसङ्घैश् च ताराभिश् च समावृतम्
  
३।०२१।०१६अ ध्वजनिस्त्रिंशसम्पन्नं किङ्किणीकविभूषितम्
  
३।०२१।०१६च् सदश्वयुक्तं सो ऽमर्षाद् आरुरोह रथं खरः
  
३।०२१।०१७अ निशाम्य तं रथगतं राअक्षसा भीमविक्रमाः
  
३।०२१।०१७च् तस्थुः सम्परिवार्यैनं दूषणं च महाबलम्
  
३।०२१।०१८अ खरस् तु तान् महेष्वासान् घोरचर्मायुधध्वजान्
  
३।०२१।०१८च् निर्यातेत्य् अब्रवीद् दृष्ट्वा रथस्थः सर्वराक्षसान्
  
३।०२१।०१९अ ततस् तद् राक्षसं सैन्यं घोरचर्मायुधध्वजम्
  
३।०२१।०१९च् निर्जगाम जनस्थानान् महानादं महाजवम्
  
३।०२१।०२०अ मुद्गरैः पट्टिशैः शूलैः सुतीक्ष्णैश् च परश्वधैः
  
३।०२१।०२०च् खड्गैश् चक्रैश् च हस्तस्थैर् भ्राजमानैश् च तोमरैः
  
३।०२१।०२१अ शक्तिभिः पतिघैर् घोरैर् अतिमात्रैश् च कार्मुकैः
  
३।०२१।०२१च् गदासिमुसलैर् वज्रैर् गृहीतैर् भीमदर्शनैः
  
३।०२१।०२२अ राक्षसानां सुघोराणां सहस्राणि चतुर्दश
  
३।०२१।०२२च् निर्यातानि जनस्थानात् खरचित्तानुवर्तिनाम्
  
३।०२१।०२३अ तांस् त्व् अभिद्रवतो दृष्ट्वा राक्षसान् भीमविक्रमान्
  
३।०२१।०२३च् खरस्यापि रथः किं चिज् जगाम तदनन्तरम्
  
३।०२१।०२४अ ततस् ताञ् शबलान् अश्वांस् तप्तकाञ्चनभूषितान्
  
३।०२१।०२४च् खरस्य मतम् आज्ञाय सारथिः समचोदयत्
  
३।०२१।०२५अ स चोदितो रथः शीघ्रं खरस्य रिपुघातिनः
  
३।०२१।०२५च् शब्देनापूरयाम् आस दिशश् च प्रतिशस् तथा
  
३।०२१।०२६अ प्रवृद्धमन्युस् तु खरः खरस्वनो; रिपोर् वधार्थं त्वरितो यथान्तकः
  
३।०२१।०२६च् अचूचुदत् सारथिम् उन्नदन् पुनर्; महाबलो मेघ इवाश्मवर्षवान्
  
३।०२२।००१अ तत् प्रयातं बलं घोरम् अशिवं शोणितोदकम्
  
३।०२२।००१च् अभ्यवर्षन् महामेघस् तुमुलो गर्दभारुणः
  
३।०२२।००२अ निपेतुस् तुरगास् तस्य रथयुक्ता महाजवाः
  
३।०२२।००२च् समे पुष्पचिते देशे राजमार्गे यदृच्छया
  
३।०२२।००३अ श्यामं रुधिरपर्यन्तं बभूव परिवेषणम्
  
३।०२२।००३च् अलातचक्रप्रतिमं प्रतिगृह्य दिवाकरम्
  
३।०२२।००४अ ततो ध्वजम् उपागम्य हेमदण्डं समुच्छ्रितम्
  
३।०२२।००४च् समाक्रम्य महाकायस् तस्थौ गृध्रः सुदारुणः
  
३।०२२।००५अ जनस्थानसमीपे च समाक्रम्य खरस्वनाः
  
३।०२२।००५च् विस्वरान् विविधांश् चक्रुर् मांसादा मृगपक्षिणः
  
३।०२२।००६अ व्याजह्रुश् च पदीप्तायां दिशि वै भैरवस्वनम्
  
३।०२२।००६च् अशिवा यातु दाहानां शिवा घोरा महास्वनाः
  
३।०२२।००७अ प्रभिन्नगिरिसङ्काशास् तोयशोषितधारिणः
  
३।०२२।००७च् आकाशं तद् अनाकाशं चक्रुर् भीमा बलाहकाः
  
३।०२२।००८अ बभूव तिमिरं घोरम् उद्धतं रोमहर्षणम्
  
३।०२२।००८च् दिशो वा विदिशो वापि सुव्यक्तं न चकाशिरे
  
३।०२२।००९अ क्षतजार्द्रसवर्णाभा सन्ध्याकालं विना बभौ
  
३।०२२।००९च् खरस्याभिमुखं नेदुस् तदा घोरा मृगाः खगाः
  
३।०२२।०१०अ नित्याशिवकरा युद्धे शिवा घोरनिदर्शनाः
  
३।०२२।०१०च् नेदुर् बलस्याभिमुखं ज्वालोद्गारिभिर् आननैः
  
३।०२२।०११अ कबन्धः परिघाभासो दृश्यते भास्करान्तिके
  
३।०२२।०११च् जग्राह सूर्यं स्वर्भानुर् अपर्वणि महाग्रहः
  
३।०२२।०१२अ प्रवाति मारुतः शीघ्रं निष्प्रभो ऽभूद् दिवाकरः
  
३।०२२।०१२च् उत्पेतुश् च विना रात्रिं ताराः खद्योतसप्रभाः
  
३।०२२।०१३अ संलीनमीनविहगा नलिन्यः पुष्पपङ्कजाः
  
३।०२२।०१३च् तस्मिन् क्षणे बभूवुश् च विना पुष्पफलैर् द्रुमाः
  
३।०२२।०१४अ उद्धूतश् च विना वातं रेणुर् जलधरारुणः
  
३।०२२।०१४च् वीचीकूचीति वाश्यन्तो बभूवुस् तत्र सारिकाः
  
३।०२२।०१५अ उल्काश् चापि सनिर्घोषा निपेतुर् घोरदर्शनाः
  
३।०२२।०१५च् प्रचचाल मही चापि सशैलवनकानना
  
३।०२२।०१६अ खरस्य च रथस्थस्य नर्दमानस्य धीमतः
  
३।०२२।०१६च् प्राकम्पत भुजः सव्यः खरश् चास्यावसज्जत
  
३।०२२।०१७अ सास्रा सम्पद्यते दृष्टिः पश्यमानस्य सर्वतः
  
३।०२२।०१७च् ललाटे च रुजा जाता न च मोहान् न्यवर्तत
  
३।०२२।०१८अ तान् समीक्ष्य महोत्पातान् उत्थितान् रोमहर्षणान्
  
३।०२२।०१८च् अब्रवीद् राक्षसान् सर्वान् प्रहसन् स खरस् तदा
  
३।०२२।०१९अ महोत्पातान् इमान् सर्वान् उत्थितान् घोरदर्शनान्
  
३।०२२।०१९च् न चिन्तयाम्य् अहं वीर्याद् बलवान् दुर्बलान् इव
  
३।०२२।०२०अ तारा अपि शरैस् तीक्ष्णैः पातयेयं नभस्तलात्
  
३।०२२।०२०च् मृत्युं मरणधर्मेण सङ्क्रुद्धो योजयाम्य् अहम्
  
३।०२२।०२१अ राघवं तं बलोत्सिक्तं भ्रातरं चापि लक्ष्मणम्
  
३।०२२।०२१च् अहत्वा सायकैस् तीक्ष्णैर् नोपावर्तितुम् उत्सहे
  
३।०२२।०२२अ सकामा भगिनी मे ऽस्तु पीत्वा तु रुधिरं तयोः
  
३।०२२।०२२च् यन्निमित्तं तु रामस्य लक्ष्मणस्य विपर्ययः
  
३।०२२।०२३अ न क्व चित् प्राप्तपूर्वो मे संयुगेषु पराजयः
  
३।०२२।०२३च् युष्माकम् एतत् प्रत्यक्षं नानृतं कथयाम्य् अहम्
  
३।०२२।०२४अ देवराजम् अपि क्रुद्धो मत्तैरावतयायिनम्
  
३।०२२।०२४च् वज्रहस्तं रणे हन्यां किं पुनस् तौ च मानुषौ
  
३।०२२।०२५अ सा तस्य गर्जितं श्रुत्वा राक्षसस्य महाचमूः
  
३।०२२।०२५च् प्रहर्षम् अतुलं लेभे मृत्युपाशावपाशिता
  
३।०२२।०२६अ समेयुश् च महात्मानो युद्धदर्शनकाङ्क्षिणः
  
३।०२२।०२६च् ऋषयो देवगन्धर्वाः सिद्धाश् च सह चारणैः
  
३।०२२।०२७अ समेत्य चोरुः सहितास् ते ऽन्यायं पुण्यकर्मणः
  
३।०२२।०२७च् स्वस्ति गोब्राह्मणेभ्यो ऽस्तु लोकानां ये च सम्मताः
  
३।०२२।०२८अ जयतां राघवो युद्धे पौलस्त्यान् रजनीचरान्
  
३।०२२।०२८च् चक्रा हस्तो यथा युद्धे सर्वान् असुरपुङ्गवान्
  
३।०२२।०२९अ एतच् चान्यच् च बहुशो ब्रुवाणाः परमर्षयः
  
३।०२२।०२९च् ददृशुर् वाहिनीं तेषां राक्षसानां गतायुषाम्
  
३।०२२।०३०अ रथेन तु खरो वेगात् सैन्यस्याग्राद् विनिःसृतः
  
३।०२२।०३०च् तं दृष्ट्वा राक्षसं भूयो राक्षसाश् च विनिःसृताः
  
३।०२२।०३१अ श्येन गामी पृथुग्रीवो यज्ञशत्रुर् विहङ्गमः
  
३।०२२।०३१च् दुर्जयः करवीराक्षः परुषः कालकार्मुकः
  
३।०२२।०३२अ मेघमाली महामाली सर्पास्यो रुधिराशनः
  
३।०२२।०३२च् द्वादशैते महावीर्याः प्रतस्थुर् अभितः खरम्
  
३।०२२।०३३अ महाकपालः स्थूलाक्षः प्रमाथी त्रिशिरास् तथा
  
३।०२२।०३३च् चत्वार एते सेनाग्र्या दूषणं पृष्ठतो ऽन्वयुः
  
३।०२२।०३४अ सा भीमवेगा समराभिकामा; सुदारुणा राक्षसवीर सेना
  
३।०२२।०३४च् तौ राजपुत्रौ सहसाभ्युपेता; मालाग्रहाणाम् इव चन्द्रसूर्यौ
  
३।०२३।००१अ आश्रमं प्रति याते तु खरे खरपराक्रमे
  
३।०२३।००१च् तान् एवौत्पातिकान् रामः सह भ्रात्रा ददर्श ह
  
३।०२३।००२अ तान् उत्पातान् महाघोरान् उत्थितान् रोमहर्षणान्
  
३।०२३।००२च् प्रजानाम् अहितान् दृष्ट्वा वाक्यं लक्ष्मणम् अब्रवीत्
  
३।०२३।००३अ इमान् पश्य महाबाहो सर्वभूतापहारिणः
  
३।०२३।००३च् समुत्थितान् महोत्पातान् संहर्तुं सर्वराक्षसान्
  
३।०२३।००४अ अमी रुधिरधारास् तु विसृजन्तः खरस्वनान्
  
३।०२३।००४च् व्योम्नि मेघा विवर्तन्ते परुषा गर्दभारुणाः
  
३।०२३।००५अ सधूमाश् च शराः सर्वे मम युद्धाभिनन्दिनः
  
३।०२३।००५च् रुक्मपृष्ठानि चापानि विवेष्टन्ते च लक्ष्मण
  
३।०२३।००६अ यादृशा इह कूजन्ति पक्षिणो वनचारिणः
  
३।०२३।००६च् अग्रतो नो भयं प्राप्तं संशयो जीवितस्य च
  
३।०२३।००७अ सम्प्रहारस् तु सुमहान् भविष्यति न संशयः
  
३।०२३।००७च् अयम् आख्याति मे बाहुः स्फुरमाणो मुहुर् मुहुः
  
३।०२३।००८अ सन्निकर्षे तु नः शूर जयं शत्रोः पराजयम्
  
३।०२३।००८च् सुप्रभं च प्रसन्नं च तव वक्त्रं हि लक्ष्यते
  
३।०२३।००९अ उद्यतानां हि युद्धार्थं येषां भवति लक्ष्मणः
  
३।०२३।००९च् निष्प्रभं वदनं तेषां भवत्य् आयुः परिक्षयः
  
३।०२३।०१०अ अनागतविधानं तु कर्तव्यं शुभम् इच्छता
  
३।०२३।०१०च् आपदं शङ्कमानेन पुरुषेण विपश्चिता
  
३।०२३।०११अ तस्माद् गृहीत्वा वैदेहीं शरपाणिर् धनुर्धरः
  
३।०२३।०११च् गुहाम् आश्रयशैलस्य दुर्गां पादपसङ्कुलाम्
  
३।०२३।०१२अ प्रतिकूलितुम् इच्छामि न हि वाक्यम् इदं त्वया
  
३।०२३।०१२च् शापितो मम पादाभ्यां गम्यतां वत्स माचिरम्
  
३।०२३।०१३अ एवम् उक्तस् तु रामेण लक्ष्मणः सह सीतया
  
३।०२३।०१३च् शरान् आदाय चापं च गुहां दुर्गां समाश्रयत्
  
३।०२३।०१४अ तस्मिन् प्रविष्टे तु गुहां लक्ष्मणे सह सीतया
  
३।०२३।०१४च् हन्त निर्युक्तम् इत्य् उक्त्वा रामः कवचम् आविशत्
  
३।०२३।०१५अ सा तेनाग्निनिकाशेन कवचेन विभूषितः
  
३।०२३।०१५च् बभूव रामस् तिमिरे विधूमो ऽग्निर् इवोत्थितः
  
३।०२३।०१६अ स चापम् उद्यम्य महच् छरान् आदाय वीर्यवान्
  
३।०२३।०१६च् बभूवावस्थितस् तत्र ज्यास्वनैः पूरयन् दिशः
  
३।०२३।०१७अ ततो देवाः सगन्धर्वाः सिद्धाश् च सह चारणैः
  
३।०२३।०१७च् ऊचुः परमसन्त्रस्ता गुह्यकाश् च परस्परम्
  
३।०२३।०१८अ चतुर्दश सहस्राणि रक्षसां भीमकर्मणाम्
  
३।०२३।०१८च् एकश् च रामो धर्मात्मा कथं युद्धं भविष्यति
  
३।०२३।०१९अ ततो गम्भीरनिर्ह्रादं घोरवर्मायुधध्वजम्
  
३।०२३।०१९च् अनीकं यातुधानानां समन्तात् प्रत्यदृश्यत
  
३।०२३।०२०अ सिंहनादं विसृजताम् अन्योन्यम् अभिगर्जताम्
  
३।०२३।०२०च् चापानि विस्फरयतां जृम्भतां चाप्य् अभीक्ष्णशः
  
३।०२३।०२१अ विप्रघुष्टस्वनानां च दुन्दुभींश् चापि निघ्नताम्
  
३।०२३।०२१च् तेषां सुतुमुलः शब्दः पूरयाम् आस तद् वनम्
  
३।०२३।०२२अ तेन शब्देन वित्रस्ताः श्वापदा वनचारिणः
  
३।०२३।०२२च् दुद्रुवुर् यत्र निःशब्दं पृष्ठतो नावलोकयन्
  
३।०२३।०२३अ तत् त्व् अनीकं महावेगं रामं समुपसर्पत
  
३।०२३।०२३च् घृतनानाप्रहरणं गम्भीरं सागरोपमम्
  
३।०२३।०२४अ रामो ऽपि चारयंश् चक्षुः सर्वतो रणपण्डितः
  
३।०२३।०२४च् ददर्श खरसैन्यं तद् युद्धाभिमुखम् उद्यतम्
  
३।०२३।०२५अ वितत्य च धनुर् भीमं तूण्याश् चोद्धृत्य सायकान्
  
३।०२३।०२५च् क्रोधम् आहारयत् तीव्रं वधार्थं सर्वरक्षसाम्
  
३।०२३।०२६अ दुष्प्रेक्ष्यः सो ऽभवत् क्रुद्धो युगान्ताग्निर् इव ज्वलन्
  
३।०२३।०२६च् तं दृष्ट्वा तेजसाविष्टं प्राव्यथन् वनदेवताः
  
३।०२३।०२७अ तस्य क्रुद्धस्य रूपं तु रामस्य ददृशे तदा
  
३।०२३।०२७च् दक्षस्येव क्रतुं हन्तुम् उद्यतस्य पिनाकिनः
  
३।०२४।००१अ अवष्टब्धधनुं रामं क्रुद्धं च रिपुघातिनम्
  
३।०२४।००१च् ददर्शाश्रमम् आगम्य खरः सह पुरःसरैः
  
३।०२४।००२अ तं दृष्ट्वा सगुणं चापम् उद्यम्य खरनिःस्वनम्
  
३।०२४।००२च् रामस्याभिमुखं सूतं चोद्यताम् इत्य् अचोदयत्
  
३।०२४।००३अ स खरस्याज्ञया सूतस् तुरगान् समचोदयत्
  
३।०२४।००३च् यत्र रामो महाबाहुर् एको धुन्वन् धनुः स्थितः
  
३।०२४।००४अ तं तु निष्पतितं दृष्ट्वा सर्वे ते रजनीचराः
  
३।०२४।००४च् नर्दमाना महानादं सचिवाः पर्यवारयन्
  
३।०२४।००५अ स तेषां यातुधानानां मध्ये रतो गतः खरः
  
३।०२४।००५च् बभूव मध्ये ताराणां लोहिताङ्ग इवोदितः
  
३।०२४।००६अ ततस् तं भीमधन्वानं क्रुद्धाः सर्वे निशाचराः
  
३।०२४।००६च् रामं नानाविधैः शस्त्रैर् अभ्यवर्षन्त दुर्जयम्
  
३।०२४।००७अ मुद्गरैर् आयसैः शूलैः प्रासैः खड्गैः परश्वधैः
  
३।०२४।००७च् राक्षसाः समरे रामं निजघ्नू रोषतत्पराः
  
३।०२४।००८अ ते बलाहकसङ्काशा महानादा महाबलाः
  
३।०२४।००८च् अभ्यधावन्त काकुत्स्थं रामं युद्धे जिघांसवः
  
३।०२४।००९अ ते रामे शरवर्षाणि व्यसृजन् रक्षसां गुणाः
  
३।०२४।००९च् शैलेन्द्रम् इव धाराभिर् वर्षमाणा महाधनाः
  
३।०२४।०१०अ स तैः परिवृतो घोरै राघवो रक्षसां गणैः
  
३।०२४।०१०च् तिथिष्व् इव महादेवो वृतः पारिषदां गणैः
  
३।०२४।०११अ तानि मुक्तानि शस्त्राणि यातुधानैः स राघवः
  
३।०२४।०११च् प्रतिजग्राह विशिखैर् नद्योघान् इव सागरः
  
३।०२४।०१२अ स तैः प्रहरणैर् घोरैर् भिन्नगात्रो न विव्यथे
  
३।०२४।०१२च् रामः प्रदीप्तैर् बहुभिर् वज्रैर् इव महाचलः
  
३।०२४।०१३अ स विद्धः क्षतजादिग्धः सर्वगात्रेषु राघवः
  
३।०२४।०१३च् बभूव रामः सन्ध्याभ्रैर् दिवाकर इवावृतः
  
३।०२४।०१४अ विषेदुर् देवगन्धर्वाः सिद्धाश् च परमर्षयः
  
३।०२४।०१४च् एकं सहस्त्रैर् बहुभिस् तदा दृष्ट्वा समावृतम्
  
३।०२४।०१५अ ततो रामः सुसङ्क्रुद्धो मण्डलीकृतकार्मुकः
  
३।०२४।०१५च् ससर्ज निशितान् बाणाञ् शतशो ऽथ सहस्रशः
  
३।०२४।०१६अ दुरावारान् दुर्विषहान् कालपाशोपमान् रणे
  
३।०२४।०१६च् मुमोच लीलया रामः कङ्कपत्रान् अजिह्मगान्
  
३।०२४।०१७अ ते शराः शत्रुसैन्येषु मुक्ता रामेण लीलया
  
३।०२४।०१७च् आददू रक्षसां प्राणान् पाशाः कालकृता इव
  
३।०२४।०१८अ भित्त्वा राक्षसदेहांस् तांस् ते शरा रुधिराप्लुताः
  
३।०२४।०१८च् अन्तरिक्षगता रेजुर् दीप्ताग्निसमतेजसः
  
३।०२४।०१९अ असङ्ख्येयास् तु रामस्य सायकाश् चापमण्डलात्
  
३।०२४।०१९च् विनिष्पेतुर् अतीवोग्रा रक्षः प्राणापहारिणः
  
३।०२४।०२०अ तैर् धनूंषि ध्वजाग्राणि वर्माणि च शिरांसि च
  
३।०२४।०२०च् बहून् सहस्ताभरणान् ऊरून् करिकरोपमान्
  
३।०२४।०२१अ ततो नालीकनाराचैस् तीक्ष्णाग्रैश् च विकर्णिभिः
  
३।०२४।०२१च् भीमम् आर्तस्वरं चक्रुर् भिद्यमाना निशाचराः
  
३।०२४।०२२अ तत् सैन्यं निशितैर् बाणैर् अर्दितं मर्मभेदिभिः
  
३।०२४।०२२च् रामेण न सुखं लेभे शुष्कं वनम् इवाग्निना
  
३।०२४।०२३अ के चिद् भीमबलाः शूराः शूलान् खड्गान् परश्वधान्
  
३।०२४।०२३च् चिक्षिपुः परमक्रुद्धा रामाय रजनीचराः
  
३।०२४।०२४अ तानि बाणैर् महाबाहुः शस्त्राण्य् आवार्य राघवः
  
३।०२४।०२४च् जहार समरे प्राणांश् चिच्छेद च शिरोधरान्
  
३।०२४।०२५अ अवशिष्टाश् च ये तत्र विषण्णाश् च निशाचराः
  
३।०२४।०२५च् खरम् एवाभ्यधावन्त शरणार्थं शरार्दिताः
  
३।०२४।०२६अ तान् सर्वान् पुनर् आदाय समाश्वास्य च दूषणः
  
३।०२४।०२६च् अभ्यधावत काकुत्स्थं क्रुद्धो रुद्रम् इवान्तकः
  
३।०२४।०२७अ निवृत्तास् तु पुनः सर्वे दूषणाश्रयनिर्भयाः
  
३।०२४।०२७च् रामम् एवाभ्यधावन्त सालतालशिलायुधाः
  
३।०२४।०२८अ तद् बभूवाद्भुतं युद्धं तुमुलं रोमहर्षणम्
  
३।०२४।०२८च् रामस्यास्य महाघोरं पुनस् तेषां च रक्षसाम्
  
३।०२५।००१अ तद् द्रुमाणां शिलानां च वर्षं प्राणहरं महत्
  
३।०२५।००१च् प्रतिजग्राह धर्मात्मा राघवस् तीक्ष्णसायकैः
  
३।०२५।००२अ प्रतिगृह्य च तद् वरं निमीलित इवर्षभः
  
३।०२५।००२च् रामः क्रोधं परं भेजे वधार्थं सर्वरक्षसाम्
  
३।०२५।००३अ ततः क्रोधसमाविष्टः प्रदीप्त इव तेजसा
  
३।०२५।००३च् शरैर् अभ्यकिरत् सैन्यं सर्वतः सहदूषणम्
  
३।०२५।००४अ ततः सेनापतिः क्रुद्धो दूषणः शत्रुदूषणः
  
३।०२५।००४च् जग्राह गिरिशृङ्गाभं परिघं रोमहर्षणम्
  
३।०२५।००५अ वेष्टितं काञ्चनैः पट्टैर् देवसैन्याभिमर्दनम्
  
३।०२५।००५च् आयसैः शङ्कुभिस् तीक्ष्णैः कीर्णं परवसोक्षिताम्
  
३।०२५।००६अ वज्राशनिसमस्पर्शं परगोपुरदारणम्
  
३।०२५।००६च् तं महोरगसङ्काशं प्रगृह्य परिघं रणे
  
३।०२५।००६ए दूषणो ऽभ्यपतद् रामं क्रूरकर्मा निशाचरः
  
३।०२५।००७अ तस्याभिपतमानस्य दूषणस्य स राघवः
  
३।०२५।००७च् द्वाभ्यां शराभ्यां चिच्छेद सहस्ताभरणौ भुजौ
  
३।०२५।००८अ भ्रष्टस् तस्य महाकायः पपात रणमूर्धनि
  
३।०२५।००८च् परिघश् छिन्नहस्तस्य शक्रध्वज इवाग्रतः
  
३।०२५।००९अ स कराभ्यां विकीर्णाभ्यां पपात भुवि दूषणः
  
३।०२५।००९च् विषाणाभ्यां विशीर्णाभ्यां मनस्वीव महागजः
  
३।०२५।०१०अ दृष्ट्वा तं पतितं भूमौ दूषणं निहतं रणे
  
३।०२५।०१०च् साधु साध्व् इति काकुत्स्थं सर्वभूतान्य् अपूजयन्
  
३।०२५।०११अ एतस्मिन्न् अन्तरे क्रुद्धास् त्रयः सेनाग्रयायिनः
  
३।०२५।०११च् संहत्याभ्यद्रवन् रामं मृत्युपाशावपाशिताः
  
३।०२५।०११ए महाकपालः स्थूलाक्षः प्रमाथी च महाबलः
  
३।०२५।०१२अ महाकपालो विपुलं शूलम् उद्यम्य राक्षसः
  
३।०२५।०१२च् स्थूलाक्षः पट्टिशं गृह्य प्रमाथी च परश्वधम्
  
३।०२५।०१३अ दृष्ट्वैवापततस् तांस् तु राघवः सायकैः शितैः
  
३।०२५।०१३च् तीक्ष्णाग्रैः प्रतिजग्राह सम्प्राप्तान् अतिथीन् इव
  
३।०२५।०१४अ महाकपालस्य शिरश् चिच्छेद रघुनङ्गनः
  
३।०२५।०१४च् असङ्ख्येयैस् तु बाणौघैः प्रममाथ प्रमाथिनम्
  
३।०२५।०१५अ स्थूलाक्षस्याक्षिणी तीक्ष्णैः पूरयाम् आस सायकैः
  
३।०२५।०१५च् स पपात हतो भूमौ विटपीव महाद्रुमः
  
३।०२५।०१६अ ततः पावकसङ्काशैर् हेमवज्रविभूषितैः
  
३।०२५।०१६च् जघनशेषं तेजस्वी तस्य सैन्यस्य सायकैः
  
३।०२५।०१७अ ते रुक्मपुङ्खा विशिखाः सधूमा इव पावकाः
  
३।०२५।०१७च् निजघ्नुस् तानि रक्षांसि वज्रा इव महाद्रुमान्
  
३।०२५।०१८अ रक्षसां तु शतं रामः शतेनैकेन कर्णिना
  
३।०२५।०१८च् सहस्रं च सहस्रेण जघान रणमूर्धनि
  
३।०२५।०१९अ तैर् भिन्नवर्माभरणाश् छिन्नभिन्नशरासनाः
  
३।०२५।०१९च् निपेतुः शोणितादिग्धा धरण्यां रजनीचराः
  
३।०२५।०२०अ तैर् मुक्तकेशैः समरे पतितैः शोणितोक्षितैः
  
३।०२५।०२०च् आस्तीर्णा वसुधा कृत्स्ना महावेदिः कुशैर् इव
  
३।०२५।०२१अ क्षणेन तु महाघोरं वनं निहतराक्षसं
  
३।०२५।०२१च् बभूव निरय प्रख्यं मांसशोणितकर्दमम्
  
३।०२५।०२२अ चतुर्दश सहस्राणि रक्षसां भीमकर्मणाम्
  
३।०२५।०२२च् हतान्य् एकेन रामेण मानुषेण पदातिना
  
३।०२५।०२३अ तस्य सैन्यस्य सर्वस्य खरः शेषो महारथः
  
३।०२५।०२३च् राक्षसस् त्रिशिराश् चैव रामश् च रिपुसूदनः
  
३।०२५।०२४अ ततस् तु तद् भीमबलं महाहवे; समीक्ष्य रामेण हतं बलीयसा
  
३।०२५।०२४च् रथेन रामं महता खरस् ततः; समाससादेन्द्र इवोद्यताशनिः
  
३।०२६।००१अ खरं तु रामाभिमुखं प्रयान्तं वाहिनीपतिः
  
३।०२६।००१च् राक्षसस् त्रिशिरा नाम सन्निपत्येदम् अब्रवीत्
  
३।०२६।००२अ मां नियोजय विक्रान्त सन्निवर्तस्व साहसात्
  
३।०२६।००२च् पश्य रामं महाबाहुं संयुगे विनिपातितम्
  
३।०२६।००३अ प्रतिजानामि ते सत्यम् आयुधं चाहम् आलभे
  
३।०२६।००३च् यथा रामं वधिष्यामि वधार्हं सर्वरक्षसाम्
  
३।०२६।००४अ अहं वास्य रणे मृत्युर् एष वा समरे मम
  
३।०२६।००४च् विनिवर्त्य रणोत्साहं मुहूर्तं प्राश्निको भव
  
३।०२६।००५अ प्रहृष्टो वा हते रामे जनस्थानं प्रयास्यसि
  
३।०२६।००५च् मयि वा निहते रामं संयुगायोपयास्यसि
  
३।०२६।००६अ खरस् त्रिशिरसा तेन मृत्युलोभात् प्रसादितः
  
३।०२६।००६च् गच्छ युध्येत्य् अनुज्ञातो राघवाभिमुखो ययौ
  
३।०२६।००७अ त्रिशिराश् च रथेनैव वाजियुक्तेन भास्वता
  
३।०२६।००७च् अभ्यद्रवद् रणे रामं त्रिशृङ्ग इव पर्वतः
  
३।०२६।००८अ शरधारा समूहान् स महामेघ इवोत्सृजन्
  
३।०२६।००८च् व्यसृजत् सदृशं नादं जलार्द्रस्येव दुन्दुभेः
  
३।०२६।००९अ आगच्छन्तं त्रिशिरसं राक्षसं प्रेक्ष्य राघवः
  
३।०२६।००९च् धनुषा प्रतिजग्राह विधुन्वन् सायकाञ् शितान्
  
३।०२६।०१०अ स सम्प्रहारस् तुमुलो राम त्रिशिरसोर् महान्
  
३।०२६।०१०च् बभूवातीव बलिनोः सिंहकुञ्जरयोर् इव
  
३।०२६।०११अ ततस् त्रिशिरसा बाणैर् ललाटे ताडितस् त्रिभिः
  
३।०२६।०११च् अमर्षी कुपितो रामः संरब्धम् इदम् अब्रवीत्
  
३।०२६।०१२अ अहो विक्रमशूरस्य राक्षसस्येदृशं बलम्
  
३।०२६।०१२च् पुष्पैर् इव शरैर् यस्य ललाटे ऽस्मि परिक्षतः
  
३।०२६।०१२ए ममापि प्रतिगृह्णीष्व शरांश् चापगुणच्युतान्
  
३।०२६।०१३अ एवम् उक्त्वा तु संरब्धः शरान् आशीविषोपमान्
  
३।०२६।०१३च् त्रिशिरो वक्षसि क्रुद्धो निजघान चतुर्दश
  
३।०२६।०१४अ चतुर्भिस् तुरगान् अस्य शरैः सन्नतपर्वभिः
  
३।०२६।०१४च् न्यपातयत तेजस्वी चतुरस् तस्य वाजिनः
  
३।०२६।०१५अ अष्टभिः सायकैः सूतं रथोपस्थे न्यपातयत्
  
३।०२६।०१५च् रामश् चिच्छेद बाणेन ध्वजं चास्य समुच्छ्रितम्
  
३।०२६।०१६अ ततो हतरथात् तस्माद् उत्पतन्तं निशाचरम्
  
३।०२६।०१६च् बिभेद रामस् तं बाणैर् हृदये सो ऽभवज् जडः
  
३।०२६।०१७अ सायकैश् चाप्रमेयात्मा सामर्षस् तस्य रक्षसः
  
३।०२६।०१७च् शिरांस्य् अपातयत् त्रीणि वेगवद्भिस् त्रिभिः शतैः
  
३।०२६।०१८अ स भूमौ शोणितोद्गारी रामबाणाभिपीडितः
  
३।०२६।०१८च् न्यपतत् पतितैः पूर्वं स्वशिरोभिर् निशाचरः
  
३।०२६।०१९अ हतशेषास् ततो भग्ना राक्षसाः खरसंश्रयाः
  
३।०२६।०१९च् द्रवन्ति स्म न तिष्ठन्ति व्याघ्रत्रस्ता मृगा इव
  
३।०२६।०२०अ तान् खरो द्रवतो दृष्ट्वा निवर्त्य रुषितः स्वयम्
  
३।०२६।०२०च् रामम् एवाभिदुद्राव राहुश् चन्द्रमसं यथा
  
३।०२७।००१अ निहतं दूषणं दृष्ट्वा रणे त्रिशिरसा सह
  
३।०२७।००१च् खरस्याप्य् अभवत् त्रासो दृष्ट्वा रामस्य विक्रमम्
  
३।०२७।००२अ स दृष्ट्वा राक्षसं सैन्यम् अविषह्यं महाबलम्
  
३।०२७।००२च् हतम् एकेन रामेण दूषणस् त्रिशिरा अपि
  
३।०२७।००३अ तद् बलं हतभूयिष्ठं विमनाः प्रेक्ष्य राक्षसः
  
३।०२७।००३च् आससाद खरो रामं नमुचिर् वासवं यथा
  
३।०२७।००४अ विकृष्य बलवच् चापं नाराचान् रक्तभोजनान्
  
३।०२७।००४च् खरश् चिक्षेप रामाय क्रुद्धान् आशीविषान् इव
  
३।०२७।००५अ ज्यां विधुन्वन् सुबहुशः शिक्षयास्त्राणि दर्शयन्
  
३।०२७।००५च् चचार समरे मार्गाञ् शरै रथगतः खरः
  
३।०२७।००६अ स सर्वाश् च दिशो बाणैः प्रदिशश् च महारथः
  
३।०२७।००६च् पूरयाम् आस तं दृष्ट्वा रामो ऽपि सुमहद् धनुः
  
३।०२७।००७अ स सायकैर् दुर्विषहैः सस्फुलिङ्गैर् इवाग्निभिः
  
३।०२७।००७च् नभश् चकाराविवरं पर्जन्य इव वृष्टिभिः
  
३।०२७।००८अ तद् बभूव शितैर् बाणैः खररामविसर्जितैः
  
३।०२७।००८च् पर्याकाशम् अनाकाशं सर्वतः शरसङ्कुलम्
  
३।०२७।००९अ शरजालावृतः सूर्यो न तदा स्म प्रकाशते
  
३।०२७।००९च् अन्योन्यवधसंरम्भाद् उभयोः सम्प्रयुध्यतोः
  
३।०२७।०१०अ ततो नालीकनाराचैस् तीक्ष्णाग्रैश् च विकर्णिभिः
  
३।०२७।०१०च् आजघान रणे रामं तोत्रैर् इव महाद्विपम्
  
३।०२७।०११अ तं रथस्थं धनुष्पाणिं राक्षसं पर्यवस्थितम्
  
३।०२७।०११च् ददृशुः सर्वभूतानि पाशहस्तम् इवान्तकम्
  
३।०२७।०१२अ तं सिंहम् इव विक्रान्तं सिंहविक्रान्तगामिनम्
  
३।०२७।०१२च् दृष्ट्वा नोद्विजते रामः सिंहः क्षुद्रमृगं यथा
  
३।०२७।०१३अ ततः सूर्यनिकाशेन रथेन महता खरः
  
३।०२७।०१३च् आससाद रणे रामं पतङ्ग इव पावकम्
  
३।०२७।०१४अ ततो ऽस्य सशरं चापं मुष्टिदेशे महात्मनः
  
३।०२७।०१४च् खरश् चिच्छेद रामस्य दर्शयन् पाणिलाघवम्
  
३।०२७।०१५अ स पुनस् त्व् अपरान् सप्त शरान् आदाय वर्मणि
  
३।०२७।०१५च् निजघान रणे क्रुद्धः शक्राशनिसमप्रभान्
  
३।०२७।०१६अ ततस् तत् प्रहतं बाणैः खरमुक्तैः सुपर्वभिः
  
३।०२७।०१६च् पपात कवचं भूमौ रामस्यादित्यवर्चसः
  
३।०२७।०१७अ स शरैर् अर्पितः क्रुद्धः सर्वगात्रेषु राघवः
  
३।०२७।०१७च् रराज समरे रामो विधूमो ऽग्निर् इव ज्वलन्
  
३।०२७।०१८अ ततो गम्भीरनिर्ह्रादं रामः शत्रुनिबर्हणः
  
३।०२७।०१८च् चकारान्ताय स रिपोः सज्यम् अन्यन् महद् धनुः
  
३।०२७।०१९अ सुमहद् वैष्णवं यत् तद् अतिसृष्टं महर्षिणा
  
३।०२७।०१९च् वरं तद् धनुर् उद्यम्य खरं समभिधावत
  
३।०२७।०२०अ ततः कनकपुङ्खैस् तु शरैः सन्नतपर्वभिः
  
३।०२७।०२०च् चिच्छेद रामः सङ्क्रुद्धः खरस्य समरे ध्वजम्
  
३।०२७।०२१अ स दर्शनीयो बहुधा विच्छिन्नः काञ्चनो ध्वजः
  
३।०२७।०२१च् जगाम धरणीं सूर्यो देवतानाम् इवाज्ञया
  
३।०२७।०२२अ तं चतुर्भिः खरः क्रुद्धो रामं गात्रेषु मार्गणैः
  
३।०२७।०२२च् विव्याध हृदि मर्मज्ञो मातङ्गम् इव तोमरैः
  
३।०२७।०२३अ स रामो बहुभिर् बाणैः खरकार्मुकनिःसृतैः
  
३।०२७।०२३च् विद्धो रुधिरसिक्ताङ्गो बभूव रुषितो भृशम्
  
३।०२७।०२४अ स धनुर् धन्विनां श्रेष्ठः प्रगृह्य परमाहवे
  
३।०२७।०२४च् मुमोच परमेष्वासः षट् शरान् अभिलक्षितान्
  
३।०२७।०२५अ शिरस्य् एकेन बाणेन द्वाभ्यां बाह्वोर् अथार्पयत्
  
३।०२७।०२५च् त्रिभिश् चन्द्रार्धवक्त्रैश् च वक्षस्य् अभिजघान ह
  
३।०२७।०२६अ ततः पश्चान् महातेजा नाराचान् भास्करोपमान्
  
३।०२७।०२६च् जिघांसू राक्षसं क्रुद्धस् त्रयोदश शिलाशितान्
  
३।०२७।०२७अ ततो ऽस्य युगम् एकेन चतुर्भिश् चतुरो हयान्
  
३।०२७।०२७च् षष्ठेन च शिरः सङ्ख्ये चिच्छेद खरसारथेः
  
३।०२७।०२८अ त्रिभिस् त्रिवेणुं बलवान् द्वाभ्याम् अक्षं महाबलः
  
३।०२७।०२८च् द्वादशेन तु बाणेन खरस्य सशरं धनुः
  
३।०२७।०२८ए छित्त्वा वज्रनिकाशेन राघवः प्रहसन्न् इव
  
३।०२७।०२८ग् त्रयोदशेनेन्द्रसमो बिभेद समरे खरम्
  
३।०२७।०२९अ प्रभग्नधन्वा विरथो हताश्वो हतसारथिः
  
३।०२७।०२९च् गदापाणिर् अवप्लुत्य तस्थौ भूमौ खरस् तदा
  
३।०२७।०३०अ तत् कर्म रामस्य महारथस्य; समेत्य देवाश् च महर्षयश् च
  
३।०२७।०३०च् अपूजयन् प्राञ्जलयः प्रहृष्टास्; तदा विमानाग्रगताः समेताः
  
३।०२८।००१अ खरं तु विरथं रामो गदापाणिम् अवस्थितम्
  
३।०२८।००१च् मृदुपूर्वं महातेजाः परुषं वाक्यम् अब्रवीत्
  
३।०२८।००२अ गजाश्वरथसम्बाधे बले महति तिष्ठता
  
३।०२८।००२च् कृतं सुदारुणं कर्म सर्वलोकजुगुप्सितम्
  
३।०२८।००३अ उद्वेजनीयो भूतानां नृशंसः पापकर्मकृत्
  
३।०२८।००३च् त्रयाणाम् अपि लोकानाम् ईश्वरो ऽपि न तिष्ठति
  
३।०२८।००४अ कर्म लोकविरुद्धं तु कुर्वाणं क्षणदाचर
  
३।०२८।००४च् तीक्ष्णं सर्वजनो हन्ति सर्पं दुष्टम् इवागतम्
  
३।०२८।००५अ लोभात् पापानि कुर्वाणः कामाद् वा यो न बुध्यते
  
३।०२८।००५च् भ्रष्टः पश्यति तस्यान्तं ब्राह्मणी करकाद् इव
  
३।०२८।००६अ वसतो दण्डकारण्ये तापसान् धर्मचारिणः
  
३।०२८।००६च् किं नु हत्वा महाभागान् फलं प्राप्स्यसि राक्षस
  
३।०२८।००७अ न चिरं पापकर्माणः क्रूरा लोकजुगुप्सिताः
  
३।०२८।००७च् ऐश्वर्यं प्राप्य तिष्ठन्ति शीर्णमूला इव द्रुमाः
  
३।०२८।००८अ अवश्यं लभते कर्ता फलं पापस्य कर्मणः
  
३।०२८।००८च् घोरं पर्यागते काले द्रुमः पुष्पम् इवार्तवम्
  
३।०२८।००९अ नचिरात् प्राप्यते लोके पापानां कर्मणां फलम्
  
३।०२८।००९च् सविषाणाम् इवान्नानां भुक्तानां क्षणदाचर
  
३।०२८।०१०अ पापम् आच्चरतां घोरं लोकस्याप्रियम् इच्छताम्
  
३।०२८।०१०च् अहम् आसादितो राजा प्राणान् हन्तुं निशाचर
  
३।०२८।०११अ अद्य हि त्वां मया मुक्ताः शराः काञ्चनभूषणाः
  
३।०२८।०११च् विदार्य निपतिष्यन्ति वल्मीकम् इव पन्नगाः
  
३।०२८।०१२अ ये त्वया दण्डकारण्ये भक्षिता धर्मचारिणः
  
३।०२८।०१२च् तान् अद्य निहतः सङ्ख्ये ससैन्यो ऽनुगमिष्यसि
  
३।०२८।०१३अ अद्य त्वां निहतं बाणैः पश्यन्तु परमर्षयः
  
३।०२८।०१३च् निरयस्थं विमानस्था ये त्वया हिंसिताः पुरा
  
३।०२८।०१४अ प्रहर त्वं यथाकामं कुरु यत्नं कुलाधम
  
३।०२८।०१४च् अद्य ते पातयिष्यामि शिरस् तालफलं यथा
  
३।०२८।०१५अ एवम् उक्तस् तु रामेण क्रुद्धः संरक्तलोचनः
  
३।०२८।०१५च् प्रत्युवाच ततो रामं प्रहसन् क्रोधमूर्छितः
  
३।०२८।०१६अ प्राकृतान् राक्षसान् हत्वा युद्धे दशरथात्मज
  
३।०२८।०१६च् आत्मना कथम् आत्मानम् अप्रशस्यं प्रशंससि
  
३।०२८।०१७अ विक्रान्ता बलवन्तो वा ये भवन्ति नरर्षभाः
  
३।०२८।०१७च् कथयन्ति न ते किं चित् तेजसा स्वेन गर्विताः
  
३।०२८।०१८अ प्राकृतास् त्व् अकृतात्मानो लोके क्षत्रियपांसनाः
  
३।०२८।०१८च् निरर्थकं विकत्थन्ते यथा राम विकत्थसे
  
३।०२८।०१९अ कुलं व्यपदिशन् वीरः समरे को ऽभिधास्यति
  
३।०२८।०१९च् मृत्युकाले हि सम्प्राप्ते स्वयम् अप्रस्तवे स्तवम्
  
३।०२८।०२०अ सर्वथा तु लघुत्वं ते कत्थनेन विदर्शितम्
  
३।०२८।०२०च् सुवर्णप्रतिरूपेण तप्तेनेव कुशाग्निना
  
३।०२८।०२१अ न तु माम् इह तिष्ठन्तं पश्यसि त्वं गदाधरम्
  
३।०२८।०२१च् धराधरम् इवाकम्प्यं पर्वतं धातुभिश् चितम्
  
३।०२८।०२२अ पर्याप्तो ऽहं गदापाणिर् हन्तुं प्राणान् रणे तव
  
३।०२८।०२२च् त्रयाणाम् अपि लोकानां पाशहस्त इवान्तकः
  
३।०२८।०२३अ कामं बह्व् अपि वक्तव्यं त्वयि वक्ष्यामि न त्व् अहम्
  
३।०२८।०२३च् अस्तं गच्छेद् धि सविता युद्धविघ्रस् ततो भवेत्
  
३।०२८।०२४अ चतुर्दश सहस्राणि राक्षसानां हतानि ते
  
३।०२८।०२४च् त्वद्विनाशात् करोम्य् अद्य तेषाम् अश्रुप्रमार्जनम्
  
३।०२८।०२५अ इत्य् उक्त्वा परमक्रुद्धस् तां गदां परमाङ्गदाम्
  
३।०२८।०२५च् खरश् चिक्षेप रामाय प्रदीप्ताम् अशनिं यथा
  
३।०२८।०२६अ खरबाहुप्रमुक्ता सा प्रदीप्ता महती गदा
  
३।०२८।०२६च् भस्मवृक्षांश् च गुल्मांश् च कृत्वागात् तत्समीपतः
  
३।०२८।०२७अ ताम् आपतन्तीं ज्वलितां मृत्युपाशोपमां गदा
  
३।०२८।०२७च् अन्तरिक्षगतां रामश् चिच्छेद बहुधा शरैः
  
३।०२८।०२८अ सा विशीर्णा शरैर् भिन्ना पपात धरणीतले
  
३।०२८।०२८च् गदामन्त्रौषधिबलैर् व्यालीव विनिपातिता
  
३।०२९।००१अ भित्त्वा तु तां गदां बाणै राघवो धर्मवत्सलः
  
३।०२९।००१च् स्मयमानः खरं वाक्यं संरब्धम् इदम् अब्रवीत्
  
३।०२९।००२अ एतत् ते बलसर्वस्वं दर्शितं राक्षसाधम
  
३।०२९।००२च् शक्तिहीनतरो मत्तो वृथा त्वम् उपगर्जितम्
  
३।०२९।००३अ एषा बाणविनिर्भिन्ना गदा भूमितलं गता
  
३।०२९।००३च् अभिधानप्रगल्भस्य तव प्रत्ययघातिनी
  
३।०२९।००४अ यत् त्वयोक्तं विनष्टानाम् इदम् अश्रुप्रमार्जनम्
  
३।०२९।००४च् राक्षसानां करोमीति मिथ्या तद् अपि ते वचः
  
३।०२९।००५अ नीचस्य क्षुद्रशीलस्य मिथ्यावृत्तस्य रक्षसः
  
३।०२९।००५च् प्राणान् अपहरिष्यामि गरुत्मान् अमृतं यथा
  
३।०२९।००६अ अद्य ते भिन्नकण्ठस्य फेनबुद्बुदभूषितम्
  
३।०२९।००६च् विदारितस्य मद्बाणैर् मही पास्यति शोणितम्
  
३।०२९।००७अ पांसुरूषितसर्वाङ्गः स्रस्तन्यस्तभुजद्वयः
  
३।०२९।००७च् स्वप्स्यसे गां समाश्लिष्य दुर्लभां प्रमदाम् इव
  
३।०२९।००८अ प्रवृद्धनिद्रे शयिते त्वयि राक्षसपांसने
  
३।०२९।००८च् भविष्यन्त्य् अशरण्यानां शरण्या दण्डका इमे
  
३।०२९।००९अ जनस्थाने हतस्थाने तव राक्षसमच्छरैः
  
३।०२९।००९च् निर्भया विचरिष्यन्ति सर्वतो मुनयो वने
  
३।०२९।०१०अ अद्य विप्रसरिष्यन्ति राक्षस्यो हतबान्धवाः
  
३।०२९।०१०च् बाष्पार्द्रवदना दीना भयाद् अन्यभयावहाः
  
३।०२९।०११अ अद्य शोकरसज्ञास् ता भविष्यन्ति निशाचर
  
३।०२९।०११च् अनुरूपकुलाः पत्न्यो यासां त्वं पतिर् ईदृशः
  
३।०२९।०१२अ नृशंसशील क्षुद्रात्मन् नित्यं ब्राह्मणकण्टक
  
३।०२९।०१२च् त्वत्कृते शङ्कितैर् अग्नौ मुनिभिः पात्यते हविः
  
३।०२९।०१३अ तम् एवम् अभिसंरब्धं ब्रुवाणं राघवं रणे
  
३।०२९।०१३च् खरो निर्भर्त्सयाम् आस रोषात् खरतर स्वनः
  
३।०२९।०१४अ दृढं खल्व् अवलिप्तो ऽसि भयेष्व् अपि च निर्भयः
  
३।०२९।०१४च् वाच्यावाच्यं ततो हि त्वं मृत्युवश्यो न बुध्यसे
  
३।०२९।०१५अ कालपाशपरिक्षिप्ता भवन्ति पुरुषा हि ये
  
३।०२९।०१५च् कार्याकार्यं न जानन्ति ते निरस्तषडिन्द्रियाः
  
३।०२९।०१६अ एवम् उक्त्वा ततो रामं संरुध्य भृकुटिं ततः
  
३।०२९।०१६च् स ददर्श महासालम् अविदूरे निशाचरः
  
३।०२९।०१७अ रणे प्रहरणस्यार्थे सर्वतो ह्य् अवलोकयन्
  
३।०२९।०१७च् स तम् उत्पाटयाम् आस सन्दृश्य दशनच्छदम्
  
३।०२९।०१८अ तं समुत्क्षिप्य बाहुभ्यां विनर्दित्वा महाबलः
  
३।०२९।०१८च् रामम् उद्दिश्य चिक्षेप हतस् त्वम् इति चाब्रवीत्
  
३।०२९।०१९अ तम् आपतन्तं बाणौघैश् छित्त्वा रामः प्रतापवान्
  
३।०२९।०१९च् रोषम् आहारयत् तीव्रं निहन्तुं समरे खरम्
  
३।०२९।०२०अ जातस्वेदस् ततो रामो रोषाद् रक्तान्तलोचनः
  
३।०२९।०२०च् निर्बिभेद सहस्रेण बाणानां समरे खरम्
  
३।०२९।०२१अ तस्य बाणान्तराद् रक्तं बहु सुस्राव फेनिलम्
  
३।०२९।०२१च् गिरेः प्रस्रवणस्येव तोयधारापरिस्रवः
  
३।०२९।०२२अ विह्वलः स कृतो बाणैः खरो रामेण संयुगे
  
३।०२९।०२२च् मत्तो रुधिरगन्धेन तम् एवाभ्यद्रवद् द्रुतम्
  
३।०२९।०२३अ तम् आपतन्तं संरब्धं कृतास्त्रो रुधिराप्लुतम्
  
३।०२९।०२३च् अपसर्पत् प्रतिपदं किं चित् त्वरितविक्रमः
  
३।०२९।०२४अ ततः पावकसङ्काशं बधाय समरे शरम्
  
३।०२९।०२४च् खरस्य रामो जग्राह ब्रह्मदण्डम् इवापरम्
  
३।०२९।०२५अ स तद् दत्तं मघवता सुरराजेन धीमता
  
३।०२९।०२५च् सन्दधे च स धर्मात्मा मुमोच च खरं प्रति
  
३।०२९।०२६अ स विमुक्तो महाबाणो निर्घातसमनिःस्वनः
  
३।०२९।०२६च् रामेण धनुर् उद्यम्य खरस्योरसि चापतत्
  
३।०२९।०२७अ स पपात खरो भूमौ दह्यमानः शराग्निना
  
३।०२९।०२७च् रुद्रेणैव विनिर्दग्धः श्वेतारण्ये यथान्धकः
  
३।०२९।०२८अ स वृत्र इव वज्रेण फेनेन नमुचिर् यथाअ
  
३।०२९।०२८च् बलो वेन्द्राशनिहतो निपपात हतः खरः
  
३।०२९।०२९अ ततो राजर्षयः सर्वे सङ्गताः परमर्षयः
  
३।०२९।०२९च् सभाज्य मुदिता रामम् इदं वचनम् अब्रुवन्
  
३।०२९।०३०अ एतदर्थं महातेजा महेन्द्रः पाकशासनः
  
३।०२९।०३०च् शरभङ्गाश्रमं पुण्यम् आजगाम पुरन्दरः
  
३।०२९।०३१अ आनीतस् त्वम् इमं देशम् उपायेन महर्षिभिः
  
३।०२९।०३१च् एषां वधार्थं क्रूराणां रक्षसां पापकर्मणाम्
  
३।०२९।०३२अ तद् इदं नः कृतं कार्यं त्वया दशरथात्मज
  
३।०२९।०३२च् सुखं धर्मं चरिष्यन्ति दण्डकेषु महर्षयः
  
३।०२९।०३३अ एतस्मिन्न् अन्तरे वीरो लक्ष्मणः सह सीतया
  
३।०२९।०३३च् गिरिदुर्गाद् विनिष्क्रम्य संविवेशाश्रमं सुखी
  
३।०२९।०३४अ ततो रामस् तु विजयी पूज्यमानो महर्षिभिः
  
३।०२९।०३४च् प्रविवेशाश्रमं वीरो लक्ष्मणेनाभिवादितः
  
३।०२९।०३५अ तं दृष्ट्वा शत्रुहन्तारं महर्षीणां सुखावहम्
  
३।०२९।०३५च् बभूव हृष्टा वैदेही भर्तारं परिषस्वजे
  
३।०३०।००१अ ततः शूर्पणखा दृष्ट्वा सहस्राणि चतुर्दश
  
३।०३०।००१च् हतान्य् एकेन रामेण रक्षसां भीमकर्मणाम्
  
३।०३०।००२अ दूषणं च खरं चैव हतं त्रिशिरसं रणे
  
३।०३०।००२च् दृष्ट्वा पुनर् महानादं ननाद जलदोपमा
  
३।०३०।००३अ सा दृष्ट्वा कर्म रामस्य कृतम् अन्यैः सुदुष्करम्
  
३।०३०।००३च् जगाम परमौद्विग्ना लङ्कां रावणपालिताम्
  
३।०३०।००४अ स ददर्श विमानाग्रे रावणं दीप्ततेजसं
  
३।०३०।००४च् उपोपविष्टं सचिवैर् मरुद्भिर् इव वासवम्
  
३।०३०।००५अ आसीनं सूर्यसङ्काशे काञ्चने परमासने
  
३।०३०।००५च् रुक्मवेदिगतं प्राज्यं ज्वलन्तम् इव पावकम्
  
३।०३०।००६अ देवगन्धर्वभूतानाम् ऋषीणां च महात्मनाम्
  
३।०३०।००६च् अजेयं समरे शूरं व्यात्ताननम् इवान्तकम्
  
३।०३०।००७अ देवासुरविमर्देषु वज्राशनिकृतव्रणम्
  
३।०३०।००७च् ऐरावतविषाणाग्रैर् उत्कृष्टकिणवक्षसं
  
३।०३०।००८अ विंशद्भुजं दशग्रीवं दर्शनीयपरिच्छदम्
  
३।०३०।००८च् विशालवक्षसं वीरं राजलक्ष्मणलक्षितम्
  
३।०३०।००९अ स्निग्धवैदूर्यसङ्काशं तप्तकाञ्चनकुण्डलम्
  
३।०३०।००९च् सुभुजं शुक्लदशनं महास्यं पर्वतोपमम्
  
३।०३०।०१०अ विष्णुचक्रनिपातैश् च शतशो देवसंयुगे
  
३।०३०।०१०च् आहताङ्गं समस्तैश् च देवप्रहरणैस् तथा
  
३।०३०।०११अ अक्षोभ्याणां समुद्राणां क्षोभणं क्षिप्रकारिणम्
  
३।०३०।०११च् क्षेप्तारं पर्वताग्राणां सुराणां च प्रमर्दनम्
  
३।०३०।०१२अ उच्छेत्तारं च धर्माणां परदाराभिमर्शनम्
  
३।०३०।०१२च् सर्वदिव्यास्त्रयोक्तारं यज्ञविघ्नकरं सदा
  
३।०३०।०१३अ पुरीं भोगवतीं गत्वा पराजित्य च वासुकिम्
  
३।०३०।०१३च् तक्षकस्य प्रियां भार्यां पराजित्य जहार यः
  
३।०३०।०१४अ कैलासं पर्वतं गत्वा विजित्य नरवाहनम्
  
३।०३०।०१४च् विमानं पुष्पकं तस्य कामगं वै जहार यः
  
३।०३०।०१५अ वनं चैत्ररथं दिव्यं नलिनीं नन्दनं वनम्
  
३।०३०।०१५च् विनाशयति यः क्रोधाद् देवोद्यानानि वीर्यवान्
  
३।०३०।०१६अ चन्द्रसूर्यौ महाभागाव् उत्तिष्ठन्तौ परन्तपौ
  
३।०३०।०१६च् निवारयति बाहुभ्यां यः शैलशिखरोपमः
  
३।०३०।०१७अ दशवर्षसहस्राणि तपस् तप्त्वा महावने
  
३।०३०।०१७च् पुरा स्वयम्भुवे धीरः शिरांस्य् उपजहार यः
  
३।०३०।०१८अ देवदानवगन्धर्वपिशाचपतगोरगैः
  
३।०३०।०१८च् अभयं यस्य सङ्ग्रामे मृत्युतो मानुषाद् ऋते
  
३।०३०।०१९अ मन्त्रर् अभितुष्टं पुण्यम् अध्वरेषु द्विजातिभिः
  
३।०३०।०१९च् हविर्धानेषु यः सोमम् उपहन्ति महाबलः
  
३।०३०।०२०अ आप्तयज्ञहरं क्रूरं ब्रह्मघ्नं दुष्टचारिणम्
  
३।०३०।०२०च् कर्कशं निरनुक्रोशं प्रजानाम् अहिते रतम्
  
३।०३०।०२०ए रावणं सर्वभूतानां सर्वलोकभयावहम्
  
३।०३०।०२१अ राक्षसी भ्रातरं क्रूरं सा ददर्श महाबलम्
  
३।०३०।०२१च् तं दिव्यवस्त्राभरणं दिव्यमाल्योपशोभितम्
  
३।०३०।०२१ए राक्षसेन्द्रं महाभागं पौलस्त्य कुलनन्दनम्
  
३।०३०।०२२अ तम् अब्रवीद् दीप्तविशाललोचनं; प्रदर्शयित्वा भयमोहमूर्छिता
  
३।०३०।०२२च् सुदारुणं वाक्यम् अभीतचारिणी; महात्मना शूर्पणखा विरूपिता
  
३।०३१।००१अ ततः शूर्पणखा दीना रावणं लोकरावणम्
  
३।०३१।००१च् अमात्यमध्ये सङ्क्रुद्धा परुषं वाक्यम् अब्रवीत्
  
३।०३१।००२अ प्रमत्तः कामभोगेषु स्वैरवृत्तो निरङ्कुशः
  
३।०३१।००२च् समुत्पन्नं भयं घोरं बोद्धव्यं नावबुध्यसे
  
३।०३१।००३अ सक्तं ग्राम्येषु भोगेषु कामवृत्तं महीपतिम्
  
३।०३१।००३च् लुब्धं न बहु मन्यन्ते श्मशानाग्निम् इव प्रजाः
  
३।०३१।००४अ स्वयं कार्याणि यः काले नानुतिष्ठति पार्थिवः
  
३।०३१।००४च् स तु वै सह राज्येन तैश् च कार्यैर् विनश्यति
  
३।०३१।००५अ अयुक्तचारं दुर्दर्शम् अस्वाधीनं नराधिपम्
  
३।०३१।००५च् वर्जयन्ति नरा दूरान् नदीपङ्कम् इव द्विपाः
  
३।०३१।००६अ ये न रक्षन्ति विषयम् अस्वाधीना नराधिपः
  
३।०३१।००६च् ते न वृद्ध्या प्रकाशन्ते गिरयः सागरे यथा
  
३।०३१।००७अ आत्मवद्भिर् विगृह्य त्वं देवगन्धर्वदानवैः
  
३।०३१।००७च् अयुक्तचारश् चपलः कथं राजा भविष्यसि
  
३।०३१।००८अ येषां चारश् च कोशश् च नयश् च जयतां वर
  
३।०३१।००८च् अस्वाधीना नरेन्द्राणां प्राकृतैस् ते जनैः समाः
  
३।०३१।००९अ यस्मात् पश्यन्ति दूरस्थान् सर्वान् अर्थान् नराधिपाः
  
३।०३१।००९च् चारेण तस्माद् उच्यन्ते राजानो दीर्घचक्षुषः
  
३।०३१।०१०अ अयुक्तचारं मन्ये त्वां प्राकृतैः सचिवैर् वृतम्
  
३।०३१।०१०च् स्वजनं च जनस्थानं हतं यो नावबुध्यसे
  
३।०३१।०११अ चतुर्दश सहस्राणि रक्षसां भीमकर्मणाम्
  
३।०३१।०११च् हतान्य् एकेन रामेण खरश् च सहदूषणः
  
३।०३१।०१२अ ऋषीणाम् अभयं दत्तं कृतक्षेमाश् च दण्डकाः
  
३।०३१।०१२च् धर्षितं च जनस्थानं रामेणाक्लिष्टकर्मणा
  
३।०३१।०१३अ त्वं तु लुब्धः प्रमत्तश् च पराधीनश् च रावण
  
३।०३१।०१३च् विषये स्वे समुत्पन्नं भयं यो नावबुध्यसे
  
३।०३१।०१४अ तीक्ष्णम् अल्पप्रदातारं प्रमत्तं गर्वितं शठम्
  
३।०३१।०१४च् व्यसने सर्वभूतानि नाभिधावन्ति पार्थिवम्
  
३।०३१।०१५अ अतिमानिनम् अग्राह्यम् आत्मसम्भावितं नरम्
  
३।०३१।०१५च् क्रोधनं व्यसने हन्ति स्वजनो ऽपि नराधिपम्
  
३।०३१।०१६अ नानुतिष्ठति कार्याणि भयेषु न बिभेति च
  
३।०३१।०१६च् क्षिप्रं राज्याच् च्युतो दीनस् तृणैस् तुल्यो भविष्यति
  
३।०३१।०१७अ शुष्ककाष्ठैर् भवेत् कार्यं लोष्टैर् अपि च पांसुभिः
  
३।०३१।०१७च् न तु स्थानात् परिभ्रष्टैः कार्यं स्याद् वसुधाधिपैः
  
३।०३१।०१८अ उपभुक्तं यथा वासः स्रजो वा मृदिता यथा
  
३।०३१।०१८च् एवं राज्यात् परिभ्रष्टः समर्थो ऽपि निरर्थकः
  
३।०३१।०१९अ अप्रमत्तश् च यो राजा सर्वज्ञो विजितेन्द्रियः
  
३।०३१।०१९च् कृतज्ञो धर्मशीलश् च स राजा तिष्ठते चिरम्
  
३।०३१।०२०अ नयनाभ्यां प्रसुप्तो ऽपि जागर्ति नयचक्षुषा
  
३।०३१।०२०च् व्यक्तक्रोधप्रसादश् च स राजा पूज्यते जनैः
  
३।०३१।०२१अ त्वं तु रावणदुर्बुद्धिर् गुणैर् एतैर् विवर्जितः
  
३।०३१।०२१च् यस्य ते ऽविदितश् चारै रक्षसां सुमहान् वधः
  
३।०३१।०२२अ परावमन्ता विषयेषु सङ्गतो; नदेश कालप्रविभाग तत्त्ववित्
  
३।०३१।०२२च् अयुक्तबुद्धिर् गुणदोषनिश्चये; विपन्नराज्यो न चिराद् विपत्स्यते
  
३।०३१।०२३अ इति स्वदोषान् परिकीर्तितांस् तया; समीक्ष्य बुद्ध्या क्षणदाचरेश्वरः
  
३।०३१।०२३च् धनेन दर्पेण बलेन चान्वितो; विचिन्तयाम् आस चिरं स रावणः
  
३।०३२।००१अ ततः शूर्पणखां क्रुद्धां ब्रुवतीं परुषं वचः
  
३।०३२।००१च् अमात्यमध्ये सङ्क्रुद्धः परिपप्रच्छ रावणः
  
३।०३२।००२अ कश् च रामः कथं वीर्यः किं रूपः किं पराक्रमः
  
३।०३२।००२च् किमर्थं दण्डकारण्यं प्रविष्टश् च सुदुश्चरम्
  
३।०३२।००३अ आयुधं किं च रामस्य निहता येन राक्षसाः
  
३।०३२।००३च् खरश् च निहतं सङ्ख्ये दूषणस् त्रिशिरास् तथा
  
३।०३२।००४अ इत्य् उक्ता राक्षसेन्द्रेण राक्षसी क्रोधमूर्छिता
  
३।०३२।००४च् ततो रामं यथान्यायम् आख्यातुम् उपचक्रमे
  
३।०३२।००५अ दीर्घबाहुर् विशालाक्षश् चीरकृष्णाजिनाम्बरः
  
३।०३२।००५च् कन्दर्पसमरूपश् च रामो दशरथात्मजः
  
३।०३२।००६अ शक्रचापनिभं चापं विकृष्य कनकाङ्गदम्
  
३।०३२।००६च् दीप्तान् क्षिपति नाराचान् सर्पान् इव महाविषान्
  
३।०३२।००७अ नाददानं शरान् घोरान् न मुञ्चन्तं महाबलम्
  
३।०३२।००७च् न कार्मुकं विकर्षन्तं रामं पश्यामि संयुगे
  
३।०३२।००८अ हन्यमानं तु तत् सैन्यं पश्यामि शरवृष्टिभिः
  
३।०३२।००८च् इन्द्रेणैवोत्तमं सस्यम् आहतं त्व् अश्मवृष्टिभिः
  
३।०३२।००९अ रक्षसां भीमवीर्याणां सहस्राणि चतुर्दश
  
३।०३२।००९च् निहतानि शरैस् तीक्ष्णैस् तेनैकेन पदातिना
  
३।०३२।०१०अ अर्धाधिकमुहूर्तेन खरश् च सहदूषणः
  
३।०३२।०१०च् ऋषीणाम् अभयं दत्तं कृतक्षेमाश् च दण्डकाः
  
३।०३२।०११अ एका कथं चिन् मुक्ताहं परिभूय महात्मना
  
३।०३२।०११च् स्त्रीवधं शङ्कमानेन रामेण विदितात्मना
  
३।०३२।०१२अ भ्राता चास्य महातेजा गुणतस् तुल्यविक्रमः
  
३।०३२।०१२च् अनुरक्तश् च भक्तश् च लक्ष्मणो नाम वीर्यवान्
  
३।०३२।०१३अ अमर्षी दुर्जयो जेता विक्रान्तो बुद्धिमान् बली
  
३।०३२।०१३च् रामस्य दक्षिणे बाहुर् नित्यं प्राणो बहिष्चरः
  
३।०३२।०१४अ रामस्य तु विशालाक्षी धर्मपत्नी यशस्विनी
  
३।०३२।०१४च् सीता नाम वरारोहा वैदेही तनुमध्यमा
  
३।०३२।०१५अ नैव देवी न गन्धर्वा न यक्षी न च किन्नरी
  
३।०३२।०१५च् तथारूपा मया नारी दृष्टपूर्वा महीतले
  
३।०३२।०१६अ यस्य सीता भवेद् भार्या यं च हृष्टा परिष्वजेत्
  
३।०३२।०१६च् अतिजीवेत् स सर्वेषु लोकेष्व् अपि पुरन्दरात्
  
३।०३२।०१७अ सा सुशीला वपुःश्लाघ्या रूपेणाप्रतिमा भुवि
  
३।०३२।०१७च् तवानुरूपा भार्या सा त्वं च तस्यास् तथा पतिः
  
३।०३२।०१८अ तां तु विस्तीर्णजघनां पीनोत्तुङ्गपयोधराम्
  
३।०३२।०१८च् भार्यार्थे तु तवानेतुम् उद्यताहं वराननाम्
  
३।०३२।०१९अ तां तु दृष्ट्वाद्य वैदेहीं पूर्णचन्द्रनिभाननाम्
  
३।०३२।०१९च् मन्मथस्य शराणां च त्वं विधेयो भविष्यसि
  
३।०३२।०२०अ यदि तस्याम् अभिप्रायो भार्यार्थे तव जायते
  
३।०३२।०२०च् शीघ्रम् उद्ध्रियतां पादो जयार्थम् इह दक्षिणः
  
३।०३२।०२१अ कुरु प्रियं तथा तेषां रक्षसां राक्षसेश्वर
  
३।०३२।०२१च् वधात् तस्य नृशंसस्य रामस्याश्रमवासिनः
  
३।०३२।०२२अ तं शरैर् निशितैर् हत्वा लक्ष्मणं च महारथम्
  
३।०३२।०२२च् हतनाथां सुखं सीतां यथावद् उपभोक्ष्यसे
  
३।०३२।०२३अ रोचते यदि ते वाक्यं ममैतद् राक्षसेश्वर
  
३।०३२।०२३च् क्रियतां निर्विशङ्केन वचनं मम राघव
  
३।०३२।०२४अ निशम्य रामेण शरैर् अजिह्मगैर्; हताञ् जनस्थानगतान् निशाचरान्
  
३।०३२।०२४च् खरं च बुद्ध्वा निहतं च दूषणं; त्वम् अद्य कृत्यं प्रतिपत्तुम् अर्हसि
  
३।०३३।००१अ ततः शूर्पणखा वाक्यं तच् छ्रुत्वा रोमहर्षणम्
  
३।०३३।००१च् सचिवान् अभ्यनुज्ञाय कार्यं बुद्ध्वा जगाम ह
  
३।०३३।००२अ तत् कार्यम् अनुगम्याथ यथावद् उपलभ्य च
  
३।०३३।००२च् दोषाणां च गुणानां च सम्प्रधार्य बलाबलम्
  
३।०३३।००३अ इति कर्तव्यम् इत्य् एव कृत्वा निश्चयम् आत्मनः
  
३।०३३।००३च् स्थिरबुद्धिस् ततो रम्यां यानशालां जगाम ह
  
३।०३३।००४अ यानशालां ततो गत्वा प्रच्छन्नं राक्षसाधिपः
  
३।०३३।००४च् सूतं सञ्चोदयाम् आस रथः संयुज्यताम् इति
  
३।०३३।००५अ एवम् उक्तः क्षणेनैव सारथिर् लघुविक्रमः
  
३।०३३।००५च् रथं संयोजयाम् आस तस्याभिमतम् उत्तमम्
  
३।०३३।००६अ काञ्चनं रथम् आस्थाय कामगं रत्नभूषितम्
  
३।०३३।००६च् पिशाचवदनैर् युक्तं खरैः कनकभूषणैः
  
३।०३३।००७अ मेघप्रतिमनादेन स तेन धनदानुजः
  
३।०३३।००७च् राक्षसाधिपतिः श्रीमान् ययौ नदनदीपतिम्
  
३।०३३।००८अ स श्वेतबालव्यसनः श्वेतच्छत्रो दशाननः
  
३।०३३।००८च् स्निग्धवैदूर्यसङ्काशस् तप्तकाञ्चनभूषणः
  
३।०३३।००९अ दशास्यो विंशतिभुजो दर्शनीय परिच्छदः
  
३।०३३।००९च् त्रिदशारिर् मुनीन्द्रघ्नो दशशीर्ष इवाद्रिराट्
  
३।०३३।०१०अ कामगं रथम् आस्थाय शुशुभे राक्षसाधिपः
  
३।०३३।०१०च् विद्युन्मण्डलवान् मेघः सबलाक इवाम्बरे
  
३।०३३।०११अ सशैलं सागरानूपं वीर्यवान् अवलोकयन्
  
३।०३३।०११च् नानापुष्पफलैर् वृक्षैर् अनुकीर्णं सहस्रशः
  
३।०३३।०१२अ शीतमङ्गलतोयाभिः पद्मिनीभिः समन्ततः
  
३।०३३।०१२च् विशालैर् आश्रमपदैर् वेदिमद्भिः समावृतम्
  
३।०३३।०१३अ कदल्य् आढकिसम्बाधं नालिकेरोपशोभितम्
  
३।०३३।०१३च् सालैस् तालैस् तमालैश् च तरुभिश् च सुपुष्पितैः
  
३।०३३।०१४अ अत्यन्तनियताहारैः शोभितं परमर्षिभिः
  
३।०३३।०१४च् नागैः सुपर्णैर् गन्धर्वैः किन्नरैश् च सहस्रशः
  
३।०३३।०१५अ जितकामैश् च सिद्धैश् च चामणैश् चोपशोभितम्
  
३।०३३।०१५च् आजैर् वैखानसैर् माषैर् वालखिल्यैर् मरीचिपैः
  
३।०३३।०१६अ दिव्याभरणमाल्याभिर् दिव्यरूपाभिर् आवृतम्
  
३।०३३।०१६च् क्रीडा रतिविधिज्ञाभिर् अप्सरोभिः सहस्रशः
  
३।०३३।०१७अ सेवितं देवपत्नीभिः श्रीमतीभिः श्रिया वृतम्
  
३।०३३।०१७च् देवदानवसङ्घैश् च चरितं त्व् अमृताशिभिः
  
३।०३३।०१८अ हंसक्रौञ्चप्लवाकीर्णं सारसैः सम्प्रणादितम्
  
३।०३३।०१८च् वैदूर्यप्रस्तरं रम्यं स्निग्धं सागरतेजसा
  
३।०३३।०१९अ पाण्डुराणि विशालानि दिव्यमाल्ययुतानि च
  
३।०३३।०१९च् तूर्यगीताभिजुष्टानि विमानानि समन्ततः
  
३।०३३।०२०अ तपसा जितलोकानां कामगान्य् अभिसम्पतन्
  
३।०३३।०२०च् गन्धर्वाप्सरसश् चैव ददर्श धनदानुजः
  
३।०३३।०२१अ निर्यासरसमूलानां चन्दनानां सहस्रशः
  
३।०३३।०२१च् वनानि पश्यन् सौम्यानि घ्राणतृप्तिकराणि च
  
३।०३३।०२२अ अगरूणां च मुख्यानां वनान्य् उपवनानि च
  
३।०३३।०२२च् तक्कोलानां च जात्यानां फलानां च सुगन्धिनाम्
  
३।०३३।०२३अ पुष्पाणि च तमालस्य गुल्मानि मरिचस्य च
  
३।०३३।०२३च् मुक्तानां च समूहानि शुष्यमाणानि तीरतः
  
३।०३३।०२४अ शङ्खानां प्रस्तरं चैव प्रवालनिचयं तथा
  
३।०३३।०२४च् काञ्चनानि च शैलानि राजतानि च सर्वशः
  
३।०३३।०२५अ प्रस्रवाणि मनोज्ञानि प्रसन्नानि ह्रदानि च
  
३।०३३।०२५च् धनधान्योपपन्नानि स्त्रीरत्नैर् आवृतानि च
  
३।०३३।०२६अ हस्त्यश्वरथगाढानि नगराण्य् अवलोकयन्
  
३।०३३।०२६च् तं समं सर्वतः स्निग्धं मृदुसंस्पर्शमारुतम्
  
३।०३३।०२७अ अनूपं सिन्धुराजस्य ददर्श त्रिदिवोपमम्
  
३।०३३।०२७च् तत्रापश्यत् स मेघाभं न्यग्रोधम् ऋषिभिर् वृतम्
  
३।०३३।०२८अ समन्ताद् यस्य ताः शाखाः शतयोजनम् आयताः
  
३।०३३।०२८च् यस्य हस्तिनम् आदाय महाकायं च कच्चपम्
  
३।०३३।०२८ए भक्षार्थं गरुडः शाखाम् आजगाम महाबलः
  
३।०३३।०२९अ तस्य तां सहसा शाखां भारेण पतगोत्तमः
  
३।०३३।०२९च् सुपर्णः पर्णबहुलां बभञ्जाथ महाबलः
  
३।०३३।०३०अ तत्र वैखानसा माषा वालखिल्या मरीचिपाः
  
३।०३३।०३०च् अजा बभूवुर् धूम्राश् च सङ्गताः परमर्षयः
  
३।०३३।०३१अ तेषां दयार्थं गरुडस् तां शाखां शतयोजनाम्
  
३।०३३।०३१च् जगामादाय वेगेन तौ चोभौ गजकच्छपौ
  
३।०३३।०३२अ एकपादेन धर्मात्मा भक्षयित्वा तद् आमिषम्
  
३।०३३।०३२च् निषादविषयं हत्वा शाखया पतगोत्तमः
  
३।०३३।०३२ए प्रहर्षम् अतुलं लेभे मोक्षयित्वा महामुनीन्
  
३।०३३।०३३अ स तेनैव प्रहर्षेण द्विगुणीकृतविक्रमः
  
३।०३३।०३३च् अमृतानयनार्थं वै चकार मतिमान् मतिम्
  
३।०३३।०३४अ अयोजालानि निर्मथ्य भित्त्वा रत्नगृहं वरम्
  
३।०३३।०३४च् महेन्द्रभवनाद् गुप्तम् आजहारामृतं ततः
  
३।०३३।०३५अ तं महर्षिगणैर् जुष्टं सुपर्णकृतलक्षणम्
  
३।०३३।०३५च् नाम्ना सुभद्रं न्यग्रोधं ददर्श धनदानुजः
  
३।०३३।०३६अ तं तु गत्वा परं पारं समुद्रस्य नदीपतेः
  
३।०३३।०३६च् ददर्शाश्रमम् एकान्ते पुण्ये रम्ये वनान्तरे
  
३।०३३।०३७अ तत्र कृष्णाजिनधरं जटावल्कलधारिणम्
  
३।०३३।०३७च् ददर्श नियताहारं मारीचं नाम राक्षसं
  
३।०३३।०३८अ स रावणः समागम्य विधिवत् तेन रक्षसा
  
३।०३३।०३८च् ततः पश्चाद् इदं वाक्यम् अब्रवीद् वाक्यकोविदः
  
३।०३४।००१अ मारीच श्रूयतां तात वचनं मम भाषतः
  
३।०३४।००१च् आर्तो ऽस्मि मम चार्तस्य भवान् हि परमा गतिः
  
३।०३४।००२अ जानीषे त्वं जनस्थानं भ्राता यत्र खरो मम
  
३।०३४।००२च् दूषणश् च महाबाहुः स्वसा शूर्पणखा च मे
  
३।०३४।००३अ त्रिशिराश् च महातेजा राक्षसः पिशिताशनः
  
३।०३४।००३च् अन्ये च बहवः शूरा लब्धलक्षा निशाचराः
  
३।०३४।००४अ वसन्ति मन्नियोगेन अधिवासं च राक्षसः
  
३।०३४।००४च् बाधमाना महारण्ये मुनीन् ये धर्मचारिणः
  
३।०३४।००५अ चतुर्दश सहस्राणि रक्षसां भीमकर्मणाम्
  
३।०३४।००५च् शूराणां लब्धलक्षाणां खरचित्तानुवर्तिनाम्
  
३।०३४।००६अ ते त्व् इदानीं जनस्थाने वसमाना महाबलाः
  
३।०३४।००६च् सङ्गताः परम् आयत्ता रामेण सह संयुगे
  
३।०३४।००७अ तेन सञ्जातरोषेण रामेण रणमूर्धनि
  
३।०३४।००७च् अनुक्त्वा परुषं किं चिच् छरैर् व्यापारितं धनुः
  
३।०३४।००८अ चतुर्दश सहस्राणि रक्षसां भीमकर्मणाम्
  
३।०३४।००८च् निहतानि शरैस् तीक्ष्णैर् मानुषेण पदातिना
  
३।०३४।००९अ खरश् च निहतः सङ्ख्ये दूषणश् च निपातितः
  
३।०३४।००९च् हत्वा त्रिशिरसं चापि निर्भया दण्डकाः कृताः
  
३।०३४।०१०अ पित्रा निरस्तः क्रुद्धेन सभार्यः क्षीणजीवितः
  
३।०३४।०१०च् स हन्ता तस्य सैन्यस्य रामः क्षत्रियपांसनः
  
३।०३४।०११अ अशीलः कर्कशस् तीक्ष्णो मूर्खो लुब्धो ऽजितेन्द्रियः
  
३।०३४।०११च् त्यक्तधर्मस् त्व् अधर्मात्मा भूतानाम् अहिते रतः
  
३।०३४।०१२अ येन वैरं विनारण्ये सत्त्वम् आश्रित्य केवलम्
  
३।०३४।०१२च् कर्णनासापहारेण भगिनी मे विरूपिता
  
३।०३४।०१३अ तस्य भार्यां जनस्थानात् सीतां सुरसुतोपमाम्
  
३।०३४।०१३च् आनयिष्यामि विक्रम्य सहायस् तत्र मे भव
  
३।०३४।०१४अ त्वया ह्य् अहं सहायेन पार्श्वस्थेन महाबल
  
३।०३४।०१४च् भ्रातृभिश् च सुरान् युद्धे समग्रान् नाभिचिन्तये
  
३।०३४।०१५अ तत् सहायो भव त्वं मे समर्थो ह्य् असि राक्षस
  
३।०३४।०१५च् वीर्ये युद्धे च दर्पे च न ह्य् अस्ति सदृशस् तव
  
३।०३४।०१६अ एतदर्थम् अहं प्राप्तस् त्वत्समीपं निशाचर
  
३।०३४।०१६च् शृणु तत् कर्म साहाय्ये यत् कार्यं वचनान् मम
  
३।०३४।०१७अ सौवर्णस् त्वं मृगो भूत्वा चित्रो रजतबिन्दुभिः
  
३।०३४।०१७च् आश्रमे तस्य रामस्य सीतायाः प्रमुखे चर
  
३।०३४।०१८अ त्वां तु निःसंशयं सीता दृष्ट्वा तु मृगरूपिणम्
  
३।०३४।०१८च् गृह्यताम् इति भर्तारं लक्ष्मणं चाभिधास्यति
  
३।०३४।०१९अ ततस् तयोर् अपाये तु शून्ये सीतां यथासुखम्
  
३।०३४।०१९च् निराबाधो हरिष्यामि राहुश् चन्द्रप्रभाम् इव
  
३।०३४।०२०अ ततः पश्चात् सुखं रामे भार्याहरणकर्शिते
  
३।०३४।०२०च् विस्रब्धं प्रहरिष्यामि कृतार्थेनान्तरात्मना
  
३।०३४।०२१अ तस्य रामकथां श्रुत्वा मारीचस्य महात्मनः
  
३।०३४।०२१च् शुष्कं समभवद् वक्त्रं परित्रस्तो बभूव च
  
३।०३४।०२२अ स रावणं त्रस्तविषण्णचेता; महावने रामपराक्रमज्ञः
  
३।०३४।०२२च् कृताञ्जलिस् तत्त्वम् उवाच वाक्यं; हितं च तस्मै हितम् आत्मनश् च
  
३।०३५।००१अ तच् छ्रुत्वा राक्षसेन्द्रस्य वाक्यं वाक्यविशारदः
  
३।०३५।००१च् प्रत्युवाच महाप्राज्ञो मारीचो राक्षसेश्वरम्
  
३।०३५।००२अ सुलभाः पुरुषा राजन् सततं प्रियवादिनः
  
३।०३५।००२च् अप्रियस्य च पथ्यस्य वक्ता श्रोता च दुर्लभः
  
३।०३५।००३अ न नूनं बुध्यसे रामं महावीर्यं गुणोन्नतम्
  
३।०३५।००३च् अयुक्तचारश् चपलो महेन्द्रवरुणोपमम्
  
३।०३५।००४अ अपि स्वस्ति भवेत् तात सर्वेषां भुवि रक्षसाम्
  
३।०३५।००४च् अपि रामो न सङ्क्रुद्धः कुर्याल् लोकम् अराक्षसं
  
३।०३५।००५अ अपि ते जीवितान्ताय नोत्पन्ना जनकात्मजा
  
३।०३५।००५च् अपि सीता निमित्तं च न भवेद् व्यसनं महत्
  
३।०३५।००६अ अपि त्वाम् ईश्वरं प्राप्य कामवृत्तं निरङ्कुशम्
  
३।०३५।००६च् न विनश्येत् पुरी लङ्का त्वया सह सराक्षसा
  
३।०३५।००७अ त्वद्विधः कामवृत्तो हि दुःशीलः पापमन्त्रितः
  
३।०३५।००७च् आत्मानं स्वजनं राष्ट्रं स राजा हन्ति दुर्मतिः
  
३।०३५।००८अ न च पित्रा परित्यक्तो नामर्यादः कथं चन
  
३।०३५।००८च् न लुब्धो न च दुःशीलो न च क्षत्रियपांसनः
  
३।०३५।००९अ न च धर्मगुणैर् हीनैः कौसल्यानन्दवर्धनः
  
३।०३५।००९च् न च तीक्ष्णो हि भूतानां सर्वेषां च हिते रतः
  
३।०३५।०१०अ वञ्चितं पितरं दृष्ट्वा कैकेय्या सत्यवादिनम्
  
३।०३५।०१०च् करिष्यामीति धर्मात्मा ततः प्रव्रजितो वनम्
  
३।०३५।०११अ कैकेय्याः प्रियकामार्थं पितुर् दशरथस्य च
  
३।०३५।०११च् हित्वा राज्यं च भोगांश् च प्रविष्टो दण्डकावनम्
  
३।०३५।०१२अ न रामः कर्कशस् तात नाविद्वान् नाजितेन्द्रियः
  
३।०३५।०१२च् अनृतं न श्रुतं चैव नैव त्वं वक्तुम् अर्हसि
  
३।०३५।०१३अ रामो विग्रहवान् धर्मः साधुः सत्यपराक्रमः
  
३।०३५।०१३च् राजा सर्वस्य लोकस्य देवानाम् इव वासवः
  
३।०३५।०१४अ कथं त्वं तस्य वैदेहीं रक्षितां स्वेन तेजसा
  
३।०३५।०१४च् इच्छसि प्रसभं हर्तुं प्रभाम् इव विवस्वतः
  
३।०३५।०१५अ शरार्चिषम् अनाधृष्यं चापखड्गेन्धनं रणे
  
३।०३५।०१५च् रामाग्निं सहसा दीप्तं न प्रवेष्टुं त्वम् अर्हसि
  
३।०३५।०१६अ धनुर्व्यादितदीप्तास्यं शरार्चिषम् अमर्षणम्
  
३।०३५।०१६च् चापबाणधरं वीरं शत्रुसेनापहारिणम्
  
३।०३५।०१७अ राज्यं सुखं च सन्त्यज्य जीवितं चेष्टम् आत्मनः
  
३।०३५।०१७च् नात्यासादयितुं तात रामान्तकम् इहार्हसि
  
३।०३५।०१८अ अप्रमेयं हि तत् तेजो यस्य सा जनकात्मजा
  
३।०३५।०१८च् न त्वं समर्थस् तां हर्तुं रामचापाश्रयां वने
  
३।०३५।०१९अ प्राणेभ्यो ऽपि प्रियतरा भार्या नित्यम् अनुव्रता
  
३।०३५।०१९च् दीप्तस्येव हुताशस्य शिखा सीता सुमध्यमा
  
३।०३५।०२०अ किम् उद्यमं व्यर्थम् इमं कृत्वा ते राक्षसाधिप
  
३।०३५।०२०च् दृष्टश् चेत् त्वं रणे तेन तद् अन्तं तव जीवितम्
  
३।०३५।०२०ए जीवितं च सुखं चैव राज्यं चैव सुदुर्लभम्
  
३।०३५।०२१अ स सर्वैः सचिवैः सार्धं विभीषणपुरस्कृतैः
  
३।०३५।०२१च् मन्त्रयित्वा तु धर्मिष्ठैः कृत्वा निश्चयम् आत्मनः
  
३।०३५।०२२अ दोषाणां च गुणानां च सम्प्रधार्य बलाबलम्
  
३।०३५।०२२च् आत्मनश् च बलं ज्ञात्वा राघवस्य च तत्त्वतः
  
३।०३५।०२२ए हितं हि तव निश्चित्य क्षमं त्वं कर्तुम् अर्हसि
  
३।०३५।०२३अ अहं तु मन्ये तव न क्षमं रणे; समागमं कोसलराजसूनुना
  
३।०३५।०२३च् इदं हि भूयः शृणु वाक्यम् उत्तमं; क्षमं च युक्तं च निशाचराधिप
  
३।०३६।००१अ कदा चिद् अप्य् अहं वीर्यात् पर्यटन् पृथिवीम् इमाम्
  
३।०३६।००१च् बलं नागसहस्रस्य धारयन् पर्वतोपमः
  
३।०३६।००२अ नीलजीमूतसङ्काशस् तप्तकाञ्चनकुण्डलः
  
३।०३६।००२च् भयं लोकस्य जनयन् किरीटी परिघायुधः
  
३।०३६।००२ए व्यचरं दण्डकारण्यम् ऋषिमांसानि भक्षयन्
  
३।०३६।००३अ विश्वामित्रो ऽथ धर्मात्मा मद्वित्रस्तो महामुनिः
  
३।०३६।००३च् स्वयं गत्वा दशरथं नरेन्द्रम् इदम् अब्रवीत्
  
३।०३६।००४अ अयं रक्षतु मां रामः पर्वकाले समाहितः
  
३।०३६।००४च् मारीचान् मे भयं घोरं समुत्पन्नं नरेश्वर
  
३।०३६।००५अ इत्य् एवम् उक्तो धर्मात्मा राजा दशरथस् तदा
  
३।०३६।००५च् प्रत्युवाच महाभागं विश्वामित्रं महामुनिम्
  
३।०३६।००६अ ऊन षोडश वर्षो ऽयम् अकृतास्त्रश् च राघवः
  
३।०३६।००६च् कामं तु मम यत् सैन्यं मया सह गमिष्यति
  
३।०३६।००६ए बधिष्यामि मुनिश्रेष्ठ शत्रुं तव यथेप्सितम्
  
३।०३६।००७अ इत्य् एवम् उक्तः स मुनी राजानं पुनर् अब्रवीत्
  
३।०३६।००७च् रामान् नान्यद् बलं लोके पर्याप्तं तस्य रक्षसः
  
३।०३६।००८अ बालो ऽप्य् एष महातेजाः समर्थस् तस्य निग्रहे
  
३।०३६।००८च् गमिष्ये रामम् आदाय स्वस्ति ते ऽस्तु परन्तपः
  
३।०३६।००९अ इत्य् एवम् उक्त्वा स मुनिस् तम् आदाय नृपात्मजम्
  
३।०३६।००९च् जगाम परमप्रीतो विश्वामित्रः स्वम् आश्रमम्
  
३।०३६।०१०अ तं तदा दण्डकारण्ये यज्ञम् उद्दिश्य दीक्षितम्
  
३।०३६।०१०च् बभूवावस्थितो रामश् चित्रं विस्फारयन् धनुः
  
३।०३६।०११अ अजातव्यञ्जनः श्रीमान् बालः श्यामः शुभेक्षणः
  
३।०३६।०११च् एकवस्त्रधरो धन्वी शिखी कनकमालया
  
३।०३६।०१२अ शोभयन् दण्डकारण्यं दीप्तेन स्वेन तेजसा
  
३।०३६।०१२च् अदृश्यत तदा रामो बालचन्द्र इवोदितः
  
३।०३६।०१३अ ततो ऽहं मेघसङ्काशस् तप्तकाञ्चनकुण्डलः
  
३।०३६।०१३च् बली दत्तवरो दर्पाद् आजगाम तदाश्रमम्
  
३।०३६।०१४अ तेन दृष्टः प्रविष्टो ऽहं सहसैवोद्यतायुधः
  
३।०३६।०१४च् मां तु दृष्ट्वा धनुः सज्यम् असम्भ्रान्तश् चकार ह
  
३।०३६।०१५अ अवजानन्न् अहं मोहाद् बालो ऽयम् इति राघवम्
  
३।०३६।०१५च् विश्वामित्रस्य तां वेदिम् अध्यधावं कृतत्वरः
  
३।०३६।०१६अ तेन मुक्तस् ततो बाणः शितः शत्रुनिबर्हणः
  
३।०३६।०१६च् तेनाहं ताडितः क्षिप्तः समुद्रे शतयोजने
  
३।०३६।०१७अ रामस्य शरवेगेन निरस्तो भ्रान्तचेतनः
  
३।०३६।०१७च् पातितो ऽहं तदा तेन गम्भीरे सागराम्भसि
  
३।०३६।०१७ए प्राप्य सञ्ज्ञां चिरात् तात लङ्कां प्रति गतः पुरीम्
  
३।०३६।०१८अ एवम् अस्मि तदा मुक्तः सहायास् ते निपातिताः
  
३।०३६।०१८च् अकृतास्त्रेण रामेण बालेनाक्लिष्टकर्मणा
  
३।०३६।०१९अ तन् मया वार्यमाणस् त्वं यदि रामेण विग्रहम्
  
३।०३६।०१९च् करिष्यस्य् आपदं घोरां क्षिप्रं प्राप्य नशिष्यसि
  
३।०३६।०२०अ क्रीडा रतिविधिज्ञानां समाजोत्सवशालिनाम्
  
३।०३६।०२०च् रक्षसां चैव सन्तापम् अनर्थं चाहरिष्यसि
  
३।०३६।०२१अ हर्म्यप्रासादसम्बाधां नानारत्नविभूउषिताम्
  
३।०३६।०२१च् द्रक्ष्यसि त्वं पुरीं लङ्कां विनष्टां मैथिलीकृते
  
३।०३६।०२२अ अकुर्वन्तो ऽपि पापानि शुचयः पापसंश्रयात्
  
३।०३६।०२२च् परपापैर् विनश्यन्ति मत्स्या नागह्रदे यथा
  
३।०३६।०२३अ दिव्यचन्दनदिग्धाङ्गान् दिव्याभरणभूषितान्
  
३।०३६।०२३च् द्रक्ष्यस्य् अभिहतान् भूमौ तव दोषात् तु राक्षसान्
  
३।०३६।०२४अ हृतदारान् सदारांश् च दशविद्रवतो दिशः
  
३।०३६।०२४च् हतशेषान् अशरणान् द्रक्ष्यसि त्वं निशाचरान्
  
३।०३६।०२५अ शरजालपरिक्षिप्ताम् अग्निज्वालासमावृताम्
  
३।०३६।०२५च् प्रदग्धभवनां लङ्कां द्रक्ष्यसि त्वम् असंशयम्
  
३।०३६।०२६अ प्रमदानां सहस्राणि तव राजन् परिग्रहः
  
३।०३६।०२६च् भव स्वदारनिरतः स्वकुलं रक्षराक्षस
  
३।०३६।०२७अ मानं वृद्धिं च राज्यं च जीवितं चेष्टम् इआत्मनः
  
३।०३६।०२७च् यदीच्छसि चिरं भोक्तुं मा कृथा राम विप्रियम्
  
३।०३६।०२८अ निवार्यमाणः सुहृदा मया भृशं; प्रसह्य सीतां यदि धर्षयिष्यसि
  
३।०३६।०२८च् गमिष्यसि क्षीणबलः सबान्धवो; यमक्षयं रामशरात्तजीवितः
  
३।०३७।००१अ एवम् अस्मि तदा मुक्तः कथं चित् तेन संयुगे
  
३।०३७।००१च् इदानीम् अपि यद् वृत्तं तच् छृणुष्व यद् उत्तरम्
  
३।०३७।००२अ राक्षसाभ्याम् अहं द्वाभ्याम् अनिर्विण्णस् तथा कृतः
  
३।०३७।००२च् सहितो मृगरूपाभ्यां प्रविष्टो दण्डकावनम्
  
३।०३७।००३अ दीप्तजिह्वो महाकायस् तीक्ष्णशृण्गो महाबलः
  
३।०३७।००३च् व्यचरन् दण्डकारण्यं मांसभक्षो महामृगः
  
३।०३७।००४अ अग्निहोत्रेषु तीर्थेषु चैत्यवृक्षेषु रावण
  
३।०३७।००४च् अत्यन्तघोरो व्यचरंस् तापसांस् तान् प्रधर्षयन्
  
३।०३७।००५अ निहत्य दण्डकारण्ये तापसान् धर्मचारिणः
  
३।०३७।००५च् रुधिराणि पिबंस् तेषां तथा मांसानि भक्षयन्
  
३।०३७।००६अ ऋषिमांसाशनः क्रूरस् त्रासयन् वनगोचरान्
  
३।०३७।००६च् तदा रुधिरमत्तो ऽहं व्यचरं दण्डकावनम्
  
३।०३७।००७अ तदाहं दण्डकारण्ये विचरन् धर्मदूषकः
  
३।०३७।००७च् आसादयं तदा रामं तापसं धर्मम् आश्रितम्
  
३।०३७।००८अ वैदेहीं च महाभागां लक्ष्मणं च महारथम्
  
३।०३७।००८च् तापसं नियताहारं सर्वभूतहिते रतम्
  
३।०३७।००९अ सो ऽहं वनगतं रामं परिभूय महाबलम्
  
३।०३७।००९च् तापसो ऽयम् इति ज्ञात्वा पूर्ववैरम् अनुस्मरन्
  
३।०३७।०१०अ अभ्यधावं सुसङ्क्रुद्धस् तीक्ष्णशृङ्गो मृगाकृतिः
  
३।०३७।०१०च् जिघांसुर् अकृतप्रज्ञस् तं प्रहारम् अनुस्मरन्
  
३।०३७।०११अ तेन मुक्तास् त्रयो बाणाः शिताः शत्रुनिबर्हणाः
  
३।०३७।०११च् विकृष्य बलवच् चापं सुपर्णानिलतुल्यगाः
  
३।०३७।०१२अ ते बाणा वज्रसङ्काशाः सुघोरा रक्तभोजनाः
  
३।०३७।०१२च् आजग्मुः सहिताः सर्वे त्रयः सन्नतपर्वणः
  
३।०३७।०१३अ पराक्रमज्ञो रामस्य शठो दृष्टभयः पुरा
  
३।०३७।०१३च् समुत्क्रान्तस् ततो मुक्तस् ताव् उभौ राक्षसौ हतौ
  
३।०३७।०१४अ शरेण मुक्तो रामस्य कथं चित् प्राप्य जीवितम्
  
३।०३७।०१४च् इह प्रव्राजितो युक्तस् तापसो ऽहं समाहितः
  
३।०३७।०१५अ वृक्षे वृक्षे हि पश्यामि चीरकृष्णाजिनाम्बरम्
  
३।०३७।०१५च् गृहीतधनुषं रामं पाशहस्तम् इवान्तकम्
  
३।०३७।०१६अ अपि रामसहस्राणि भीतः पश्यामि रावण
  
३।०३७।०१६च् रामभूतम् इदं सर्वम् अरण्यं प्रतिभाति मे
  
३।०३७।०१७अ रामम् एव हि पश्यामि रहिते राक्षसेश्वर
  
३।०३७।०१७च् दृष्ट्वा स्वप्नगतं रामम् उद्भ्रमामि विचेतनः
  
३।०३७।०१८अ रकारादीनि नामानि रामत्रस्तस्य रावण
  
३।०३७।०१८च् रत्नानि च रथाश् चैव त्रासं सञ्जनयन्ति मे
  
३।०३७।०१९अ अहं तस्य प्रभावज्ञो न युद्धं तेन ते क्षमम्
  
३।०३७।०१९च् रणे रामेण युध्यस्व क्षमां वा कुरु राक्षस
  
३।०३७।०१९ए न ते रामकथा कार्या यदि मां द्रष्टुम् इच्छसि
  
३।०३७।०२०अ इदं वचो बन्धुहितार्थिना मया; यथोच्यमानं यदि नाभिपत्स्यसे
  
३।०३७।०२०च् सबान्धवस् त्यक्ष्यसि जीवितं रणे; हतो ऽद्य रामेण शरैर् अजिह्मगैः
  
३।०३८।००१अ मारीचेन तु तद् वाक्यं क्षमं युक्तं च रावणः
  
३।०३८।००१च् उक्तो न प्रतिजग्राह मर्तुकाम इवौषधम्
  
३।०३८।००२अ तं पथ्यहितवक्तारं मारीचं राक्षसाधिपः
  
३।०३८।००२च् अब्रवीत् परुषं वाक्यम् अयुक्तं कालचोदितः
  
३।०३८।००३अ यत् किलैतद् अयुक्तार्थं मारीच मयि कथ्यते
  
३।०३८।००३च् वाक्यं निष्फलम् अत्यर्थं बीजम् उप्तम् इवोषरे
  
३।०३८।००४अ त्वद्वाक्यैर् न तु मां शक्यं भेत्तुं रामस्य संयुगे
  
३।०३८।००४च् पापशीलस्य मूर्खस्य मानुषस्य विशेषतः
  
३।०३८।००५अ यस् त्यक्त्वा सुहृदो राज्यं मातरं पितरं तथा
  
३।०३८।००५च् स्त्रीवाक्यं प्राकृतं श्रुत्वा वनम् एकपदे गतः
  
३।०३८।००६अ अवश्यं तु मया तस्य संयुगे खरघातिनः
  
३।०३८।००६च् प्राणैः प्रियतरा सीता हर्तव्या तव सन्निधौ
  
३।०३८।००७अ एवं मे निश्चिता बुद्धिर् हृदि मारीच वर्तते
  
३।०३८।००७च् न व्यावर्तयितुं शक्या सेन्द्रैर् अपि सुरासुरैः
  
३।०३८।००८अ दोषं गुणं वा सम्पृष्टस् त्वम् एवं वक्तुम् अर्हसि
  
३।०३८।००८च् अपायं वाप्य् उपायं वा कार्यस्यास्य विनिश्चने
  
३।०३८।००९अ सम्पृष्टेन तु वक्तव्यं सचिवेन विपश्चिता
  
३।०३८।००९च् उद्यताञ्जलिना राज्ञो य इच्छेद् भूतिम् आत्मनः
  
३।०३८।०१०अ वाक्यम् अप्रतिकूलं तु मृदुपूर्वं शुभं हितम्
  
३।०३८।०१०च् उपचारेण युक्तं च वक्तव्यो वसुधाधिपः
  
३।०३८।०११अ सावमर्दं तु यद् वाक्यं मारीच हितम् उच्यते
  
३।०३८।०११च् नाभिनन्दति तद् राजा मानार्हो मानवर्जितम्
  
३।०३८।०१२अ पञ्चरूपाणि राजानो धारयन्त्य् अमितौजसः
  
३।०३८।०१२च् अग्नेर् इन्द्रस्य सोमस्य यमस्य वरुणस्य च
  
३।०३८।०१२ए औष्ण्यं तथा विक्रमं च सौम्यं दण्डं प्रसन्नताम्
  
३।०३८।०१३अ तस्मात् सर्वास्व् अवस्थासु मान्याः पूज्याश् च पार्थिवाः
  
३।०३८।०१३च् त्वं तु धर्मम् अविज्ञाय केवलं मोहम् आस्थितः
  
३।०३८।०१४अ अभ्यागतं मां दौरात्म्यात् परुषं वदसीदृशम्
  
३।०३८।०१४च् गुणदोषौ न पृच्छामि क्षमं चात्मनि राक्षस
  
३।०३८।०१४ए अस्मिंस् तु स भवान् कृत्ये साहार्य्यं कर्तुम् अर्हसि
  
३।०३८।०१५अ सौवर्णस् त्वं मृगो भूत्वा चित्रो रजतबिन्दुभिः
  
३।०३८।०१५च् प्रलोभयित्वा वैदेहीं यथेष्टं गन्तुम् अर्हसि
  
३।०३८।०१६अ त्वां तु माया मृगं दृष्ट्वा काञ्चनं जातविस्मया
  
३।०३८।०१६च् आनयैनम् इति क्षिप्रं रामं वक्ष्यति मैथिली
  
३।०३८।०१७अ अपक्रान्ते च काकुत्स्थे लक्ष्मणे च यथासुखम्
  
३।०३८।०१७च् आनयिष्यामि वैदेहीं सहस्राक्षः शचीम् इव
  
३।०३८।०१८अ एवं कृत्वा त्व् इदं कार्यं यथेष्टं गच्छ राक्षस
  
३।०३८।०१८च् राज्यस्यार्धं प्रदास्यामि मारीच तव सुव्रत
  
३।०३८।०१९अ गच्छ सौम्य शिवं मार्गं कार्यस्यास्य विवृद्धये
  
३।०३८।०१९च् प्राप्य सीताम् अयुद्धेन वञ्चयित्वा तु राघवम्
  
३।०३८।०१९ए लङ्कां प्रति गमिष्यामि कृतकार्यः सह त्वया
  
३।०३८।०२०अ एतत् कार्यम् अवश्यं मे बलाद् अपि करिष्यसि
  
३।०३८।०२०च् राज्ञो हि प्रतिकूलस्थो न जातु सुखम् एधते
  
३।०३८।०२१अ आसाद्या तं जीवितसंशयस् ते; मृत्युर् ध्रुवो ह्य् अद्य मया विरुध्य
  
३।०३८।०२१च् एतद् यथावत् परिगृह्य बुद्ध्या; यद् अत्र पथ्यं कुरु तत् तथा त्वम्
  
३।०३९।००१अ आज्ञप्तो राजवद् वाक्यं प्रतिकूलं निशाचरः
  
३।०३९।००१च् अब्रवीत् परुषं वाक्यं मारीचो राक्षसाधिपम्
  
३।०३९।००२अ केनायम् उपदिष्टस् ते विनाशः पापकर्मणा
  
३।०३९।००२च् सपुत्रस्य सराष्ट्रस्य सामात्यस्य निशाचर
  
३।०३९।००३अ कस् त्वया सुखिना राजन् नाभिनन्दति पापकृत्
  
३।०३९।००३च् केनेदम् उपदिष्टं ते मृत्युद्वारम् उपायतः
  
३।०३९।००४अ शत्रवस् तव सुव्यक्तं हीनवीर्या निशाचर
  
३।०३९।००४च् इच्छन्ति त्वां विनश्यन्तम् उपरुद्धं बलीयसा
  
३।०३९।००५अ केनेदम् उपदिष्टं ते क्षुद्रेणाहितवादिना
  
३।०३९।००५च् यस् त्वाम् इच्छति नश्यन्तं स्वकृतेन निशाचर
  
३।०३९।००६अ वध्याः खलु न हन्यन्ते सचिवास् तव रावण
  
३।०३९।००६च् ये त्वाम् उत्पथम् आरूढं न निगृह्णन्ति सर्वशः
  
३।०३९।००७अ अमात्यैः कामवृत्तो हि राजा कापथम् आश्रितः
  
३।०३९।००७च् निग्राह्यः सर्वथा सद्भिर् न निग्राह्यो निगृह्यसे
  
३।०३९।००८अ धर्मम् अर्थं च कामं च यशश् च जयतां वर
  
३।०३९।००८च् स्वामिप्रसादात् सचिवाः प्राप्नुवन्ति निशाचर
  
३।०३९।००९अ विपर्यये तु तत् सर्वं व्यर्थं भवति रावण
  
३।०३९।००९च् व्यसनं स्वामिवैगुण्यात् प्राप्नुवन्तीतरे जनाः
  
३।०३९।०१०अ राजमूलो हि धर्मश् च जयश् च जयतां वर
  
३।०३९।०१०च् तस्मात् सर्वास्व् अवस्थासु रक्षितव्यो नराधिपः
  
३।०३९।०११अ राज्यं पालयितुं शक्यं न तीक्ष्णेन निशाचर
  
३।०३९।०११च् न चापि प्रतिकूलेन नाविनीतेन राक्षस
  
३।०३९।०१२अ ये तीक्ष्णमन्त्राः सचिवा भज्यन्ते सह तेन वै
  
३।०३९।०१२च् विषमेषु रथाः शीघ्रं मन्दसारथयो यथा
  
३।०३९।०१३अ बहवः साधवो लोके युक्तधर्मम् अनुष्ठिताः
  
३।०३९।०१३च् परेषाम् अपराधेन विनष्टाः सपरिच्छदाः
  
३।०३९।०१४अ स्वामिना प्रतिकूलेन प्रजास् तीक्ष्णेन रावण
  
३।०३९।०१४च् रक्ष्यमाणा न वर्धन्ते मेषा गोमायुना यथा
  
३।०३९।०१५अ अवश्यं विनशिष्यन्ति सर्वे रावणराक्षसाः
  
३।०३९।०१५च् येषां त्वं कर्कशो राजा दुर्बुद्धिर् अजितेन्द्रियः
  
३।०३९।०१६अ तद् इदं काकतालीयं घोरम् आसादितं त्वया
  
३।०३९।०१६च् अत्र किं शोभनं यत् त्वं ससैन्यो विनशिष्यसि
  
३।०३९।०१७अ मां निहत्य तु रामो ऽसौ नचिरात् त्वां वधिष्यति
  
३।०३९।०१७च् अनेन कृतकृत्यो ऽस्मि म्रिये यद् अरिणा हतः
  
३।०३९।०१८अ दर्शनाद् एव रामस्य हतं माम् उपधारय
  
३।०३९।०१८च् आत्मानं च हतं विद्धि हृत्वा सीतां सबान्धवम्
  
३।०३९।०१९अ आनयिष्यामि चेत् सीताम् आश्रमात् सहितो मया
  
३।०३९।०१९च् नैव त्वम् असि नैवाहं नैव लङ्का न राक्षसाः
  
३।०३९।०२०अ निवार्यमाणस् तु मया हितैषिणा; न मृष्यसे वाक्यम् इदं निशाचर
  
३।०३९।०२०च् परेतकल्पा हि गतायुषो नरा; हितं न गृह्णन्ति सुहृद्भिर् ईरितम्
  
३।०४०।००१अ एवम् उक्त्वा तु परुषं मारीचो रावणो ततः
  
३।०४०।००१च् गच्छावेत्य् अब्रवीद् दीनो भयाद् रात्रिञ्चरप्रभोः
  
३।०४०।००२अ दृष्टाश् चाहं पुनस् तेन शरचापासिधारिणा
  
३।०४०।००२च् मद्विधोद्यतशस्त्रेण विनष्टं जीवितं च मे
  
३।०४०।००३अ किं तु कर्तुं मया शक्यम् एवं त्वयि दुरात्मनि
  
३।०४०।००३च् एष गच्छाम्य् अहं तात स्वस्ति ते ऽस्तु निशाचरः
  
३।०४०।००४अ प्रहृष्टस् त्व् अभवत् तेन वचनेन स राक्षसः
  
३।०४०।००४च् परिष्वज्य सुसंश्लिष्टम् इदं वचनम् अब्रवीत्
  
३।०४०।००५अ एतच् छौण्डीर्ययुक्तं ते मच्छब्दाद् इव भाषितम्
  
३।०४०।००५च् इदानीम् असि मारीचः पूर्वम् अन्यो निशाचरः
  
३।०४०।००६अ आरुह्यताम् अयं शीघ्रं खगो रत्नविभूषितः
  
३।०४०।००६च् मया सह रथो युक्तः पिशाचवदनैः खरैः
  
३।०४०।००७अ ततो रावणमारीचौ विमानम् इव तं रथम्
  
३।०४०।००७च् आरुह्य ययतुः शीघ्रं तस्माद् आश्रममण्डलात्
  
३।०४०।००८अ तथैव तत्र पश्यन्तौ पत्तनानि वनानि च
  
३।०४०।००८च् गिरींश् च सरितः सर्वा राष्ट्राणि नगराणि च
  
३।०४०।००९अ समेत्य दण्डकारण्यं राघवस्याश्रमं ततः
  
३।०४०।००९च् ददर्श सहमरीचो रावणो राक्षसाधिपः
  
३।०४०।०१०अ अवतीर्य रथात् तस्मात् ततः काञ्चनभूषणात्
  
३।०४०।०१०च् हस्ते गृहीत्वा मारीचं रावणो वाक्यम् अब्रवीत्
  
३।०४०।०११अ एतद् रामाश्रमपदं दृश्यते कदलीवृतम्
  
३।०४०।०११च् क्रियतां तत् सखे शीघ्रं यदर्थं वयम् आगताः
  
३।०४०।०१२अ स रावणवचः श्रुत्वा मारीचो राक्षसस् तदा
  
३।०४०।०१२च् मृगो भूत्वाश्रमद्वारि रामस्य विचचार ह
  
३।०४०।०१३अ मणिप्रवरशृङ्गाग्रः सितासितमुखाकृतिः
  
३।०४०।०१३च् रक्तपद्मोत्पलमुख इन्द्रनीलोत्पलश्रवाः
  
३।०४०।०१४अ किं चिद् अभ्युन्नत ग्रीव इन्द्रनीलनिभोदरः
  
३।०४०।०१४च् मधूकनिभपार्श्वश् च कञ्जकिञ्जल्कसन्निभः
  
३।०४०।०१५अ वैदूर्यसङ्काशखुरस् तनुजङ्घः सुसंहतः
  
३।०४०।०१५च् इन्द्रायुधसवर्णेन पुच्छेनोर्ध्वं विराजितः
  
३।०४०।०१६अ मनोहरस्निग्धवर्णो रत्नैर् नानाविधैर् वृतः
  
३।०४०।०१६च् क्षणेन राक्षसो जातो मृगः परमशोभनः
  
३।०४०।०१७अ वनं प्रज्वलयन् रम्यं रामाश्रमपदं च तत्
  
३।०४०।०१७च् मनोहरं दर्शनीयं रूपं कृत्वा स राक्षसः
  
३।०४०।०१८अ प्रलोभनार्थं वैदेह्या नानाधातुविचित्रितम्
  
३।०४०।०१८च् विचरन् गच्छते सम्यक् शाद्वलानि समन्ततः
  
३।०४०।०१९अ रूप्यबिन्दुशतैश् चित्रो भूत्वा च प्रियदर्शनः
  
३।०४०।०१९च् विटपीनां किसलयान् भङ्क्त्वादन् विचचार ह
  
३।०४०।०२०अ कदलीगृहकं गत्वा कर्णिकारान् इतस् ततः
  
३।०४०।०२०च् समाश्रयन् मन्दगतिः सीतासन्दर्शनं तदा
  
३।०४०।०२१अ राजीवचित्रपृष्ठः स विरराज महामृगः
  
३।०४०।०२१च् रामाश्रमपदाभ्याशे विचचार यथासुखम्
  
३।०४०।०२२अ पुनर् गत्वा निवृत्तश् च विचचार मृगोत्तमः
  
३।०४०।०२२च् गत्वा मुहूर्तं त्वरया पुनः प्रतिनिवर्तते
  
३।०४०।०२३अ विक्रीडंश् च पुनर् भूमौ पुनर् एव निषीदति
  
३।०४०।०२३च् आश्रमद्वारम् आगम्य मृगयूथानि गच्छति
  
३।०४०।०२४अ मृगयूथैर् अनुगतः पुनर् एव निवर्तते
  
३।०४०।०२४च् सीतादर्शनम् आकाङ्क्षन् राक्षसो मृगतां गतः
  
३।०४०।०२५अ परिभ्रमति चित्राणि मण्डलानि विनिष्पतन्
  
३।०४०।०२५च् समुद्वीक्ष्य च सर्वे तं मृगा ये ऽन्ये वनेचराः
  
३।०४०।०२६अ उपगम्य समाघ्राय विद्रवन्ति दिशो दश
  
३।०४०।०२६च् राक्षसः सो ऽपि तान् वन्यान् मृगान् मृगवधे रतः
  
३।०४०।०२७अ प्रच्छादनार्थं भावस्य न भक्षयति संस्पृशन्
  
३।०४०।०२७च् तस्मिन्न् एव ततः काले वैदेही शुभलोचना
  
३।०४०।०२८अ कुसुमापचये व्यग्रा पादपान् अत्यवर्तत
  
३।०४०।०२८च् कर्णिकारान् अशोकांश् च चूटांश् च मदिरेक्षणा
  
३।०४०।०२९अ कुसुमान्य् अपचिन्वन्ती चचार रुचिरानना
  
३।०४०।०२९च् अनर्हारण्यवासस्य सा तं रत्नमयं मृगम्
  
३।०४०।०२९ए मुक्तामणिविचित्राङ्गं ददर्श परमाङ्गना
  
३।०४०।०३०अ तं वै रुचिरदण्तौष्ठं रूप्यधातुतनूरुहम्
  
३।०४०।०३०च् विस्मयोत्फुल्लनयना सस्नेहं समुदैक्षत
  
३।०४०।०३१अ स च तां राम दयितां पश्यन् मायामयो मृगः
  
३।०४०।०३१च् विचचार ततस् तत्र दीपयन्न् इव तद् वनम्
  
३।०४०।०३२अ अदृष्टपूर्वं दृष्ट्वा तं नानारत्नमयं मृगम्
  
३।०४०।०३२च् विस्मयं परमं सीता जगाम जनकात्मजा
  
३।०४१।००१अ सा तं सम्प्रेक्ष्य सुश्रोणी कुसुमानि विचिन्वती
  
३।०४१।००१च् हेमराजत वर्णाभ्यां पार्श्वाभ्याम् उपशोभितम्
  
३।०४१।००२अ प्रहृष्टा चानवद्याङ्गी मृष्टहाटकवर्णिनी
  
३।०४१।००२च् भर्तारम् अपि चाक्रन्दल् लक्ष्मणं चैव सायुधम्
  
३।०४१।००३अ तयाहूतौ नरव्याघ्रौ वैदेह्या रामलक्ष्मणौ
  
३।०४१।००३च् वीक्षमाणौ तु तं देशं तदा ददृशतुर् मृगम्
  
३।०४१।००४अ शङ्कमानस् तु तं दृष्ट्वा लक्ष्मणो रामम् अब्रवीत्
  
३।०४१।००४च् तम् एवैनम् अहं मन्ये मारीचं राक्षसं मृगम्
  
३।०४१।००५अ चरन्तो मृगयां हृष्टाः पापेनोपाधिना वने
  
३।०४१।००५च् अनेन निहता राम राजानः कामरूपिणा
  
३।०४१।००६अ अस्य मायाविदो माया मृगरूपम् इदं कृतम्
  
३।०४१।००६च् भानुमत्पुरुषव्याघ्र गन्धर्वपुरसन्निभम्
  
३।०४१।००७अ मृगो ह्य् एवंविधो रत्नविचित्रो नास्ति राघव
  
३।०४१।००७च् जगत्यां जगतीनाथ मायैषा हि न संशयः
  
३।०४१।००८अ एवं ब्रुवाणं काकुत्स्थं प्रतिवार्य शुचिस्मिता
  
३।०४१।००८च् उवाच सीता संहृष्टा छद्मना हृतचेतना
  
३।०४१।००९अ आर्यपुत्राभिरामो ऽसौ मृगो हरति मे मनः
  
३।०४१।००९च् आनयैनं महाबाहो क्रीडार्थं नो भविष्यति
  
३।०४१।०१०अ इहाश्रमपदे ऽस्माकं बहवः पुण्यदर्शनाः
  
३।०४१।०१०च् मृगाश् चरन्ति सहिताश् चमराः सृमरास् तथा
  
३।०४१।०११अ ऋक्षाः पृषतसङ्घाश् च वानराः किनरास् तथा
  
३।०४१।०११च् विचरन्ति महाबाहो रूपश्रेष्ठा महाबलाः
  
३।०४१।०१२अ न चास्य सदृशो राजन् दृष्टपूर्वो मृगः पुरा
  
३।०४१।०१२च् तेजसा क्षमया दीप्त्या यथायं मृगसत्तमः
  
३।०४१।०१३अ नानावर्णविचित्राङ्गो रत्नबिन्दुसमाचितः
  
३।०४१।०१३च् द्योतयन् वनम् अव्यग्रं शोभते शशिसन्निभः
  
३।०४१।०१४अ अहो रूपम् अहो लक्ष्मीः स्वरसम्पच् च शोभना
  
३।०४१।०१४च् मृगो ऽद्भुतो विचित्रो ऽसौ हृदयं हरतीव मे
  
३।०४१।०१५अ यदि ग्रहणम् अभ्येति जीवन्न् एव मृगस् तव
  
३।०४१।०१५च् आश्चर्यभूतं भवति विस्मयं जनयिष्यति
  
३।०४१।०१६अ समाप्तवनवासानां राज्यस्थानां च नः पुनः
  
३।०४१।०१६च् अन्तःपुरविभूषार्थो मृग एष भविष्यति
  
३।०४१।०१७अ भरतस्यार्यपुत्रस्य श्वश्रूणां मम च प्रभो
  
३।०४१।०१७च् मृगरूपम् इदं दिव्यं विस्मयं जनयिष्यति
  
३।०४१।०१८अ जीवन् न यदि ते ऽभ्येति ग्रहणं मृगसत्तमः
  
३।०४१।०१८च् अजिनं नरशार्दूल रुचिरं मे भविष्यति
  
३।०४१।०१९अ निहतस्यास्य सत्त्वस्य जाम्बूनदमयत्वचि
  
३।०४१।०१९च् शष्पबृस्यां विनीतायाम् इच्छाम्य् अहम् उपासितुम्
  
३।०४१।०२०अ कामवृत्तम् इदं रौद्रं स्त्रीणाम् असदृशं मतम्
  
३।०४१।०२०च् वपुषा त्व् अस्य सत्त्वस्य विस्मयो जनितो मम
  
३।०४१।०२१अ तेन काञ्चनर्ॐणा तु मणिप्रवरशृङ्गिणा
  
३।०४१।०२१च् तरुणादित्यवर्णेन नक्षत्रपथवर्चसा
  
३।०४१।०२१ए बभूव राघवस्यापि मनो विस्मयम् आगतम्
  
३।०४१।०२२अ एवं सीतावचः श्रुत्वा दृष्ट्वा च मृगम् अद्भुतम्
  
३।०४१।०२२च् उवाच राघवो हृष्टो भ्रातरं लक्ष्मणं वचः
  
३।०४१।०२३अ पश्य लक्ष्मण वैदेह्याः स्पृहां मृगगताम् इमाम्
  
३।०४१।०२३च् रूपश्रेष्ठतया ह्य् एष मृगो ऽद्य न भविष्यति
  
३।०४१।०२४अ न वने नन्दनोद्देशे न चैत्ररथसंश्रये
  
३।०४१।०२४च् कुतः पृथिव्यां सौमित्रे यो ऽस्य कश् चित् समो मृगः
  
३।०४१।०२५अ प्रतिलोमानुलोमाश् च रुचिरा रोमराजयः
  
३।०४१।०२५च् शोभन्ते मृगम् आश्रित्य चित्राः कनकबिन्दुभिः
  
३।०४१।०२६अ पश्यास्य जृम्भमाणस्य दीप्ताम् अग्निशिखोपमाम्
  
३।०४१।०२६च् जिह्वां मुखान् निःसरन्तीं मेघाद् इव शतह्रदाम्
  
३।०४१।०२७अ मसारगल्वर्कमुखः शङ्खमुक्तानिभोदरः
  
३।०४१।०२७च् कस्य नामानिरूप्यो ऽसौ न मनो लोभयेन् मृगः
  
३।०४१।०२८अ कस्य रूपम् इदं दृष्ट्वा जाम्बूनदमय प्रभम्
  
३।०४१।०२८च् नानारत्नमयं दिव्यं न मनो विस्मयं व्रजेत्
  
३।०४१।०२९अ मांसहेतोर् अपि मृगान् विहारार्थं च धन्विनः
  
३।०४१।०२९च् घ्नन्ति लक्ष्मण राजानो मृगयायां महावने
  
३।०४१।०३०अ धनानि व्यवसायेन विचीयन्ते महावने
  
३।०४१।०३०च् धातवो विविधाश् चापि मणिरत्नसुवर्णिनः
  
३।०४१।०३१अ तत् सारम् अखिलं नॄणां धनं निचयवर्धनम्
  
३।०४१।०३१च् मनसा चिन्तितं सर्वं यथा शुक्रस्य लक्ष्मण
  
३।०४१।०३२अ अर्थी येनार्थकृत्येन संव्रजत्य् अविचारयन्
  
३।०४१।०३२च् तम् अर्थम् अर्थशास्त्रज्ञः प्राहुर् अर्थ्याश् च लक्ष्मण
  
३।०४१।०३३अ एतस्य मृगरत्नस्य परार्ध्ये काञ्चनत्वचि
  
३।०४१।०३३च् उपवेक्ष्यति वैदेही मया सह सुमध्यमा
  
३।०४१।०३४अ न कादली न प्रियकी न प्रवेणी न चाविकी
  
३।०४१।०३४च् भवेद् एतस्य सदृशी स्पर्शनेनेति मे मतिः
  
३।०४१।०३५अ एष चैव मृगः श्रीमान् यश् च दिव्यो नभश्चरः
  
३।०४१।०३५च् उभाव् एतौ मृगौ दिव्यौ तारामृगमहीमृगौ
  
३।०४१।०३६अ यदि वायं तथा यन् मां भवेद् वदसि लक्ष्मण
  
३।०४१।०३६च् मायैषा राक्षसस्येति कर्तव्यो ऽस्य वधो मया
  
३।०४१।०३७अ एतेन हि नृशंसेन मारीचेनाकृतात्मना
  
३।०४१।०३७च् वने विचरता पूर्वं हिंसिता मुनिपुङ्गवाः
  
३।०४१।०३८अ उत्थाय बहवो येन मृगयायां जनाधिपाः
  
३।०४१।०३८च् निहताः परमेष्वासास् तस्माद् वध्यस् त्व् अयं मृगः
  
३।०४१।०३९अ पुरस्ताद् इह वातापिः परिभूय तपस्विनः
  
३।०४१।०३९च् उदरस्थो द्विजान् हन्ति स्वगर्भो ऽश्वतरीम् इव
  
३।०४१।०४०अ स कदा चिच् चिराल् लोके आससाद महामुनिम्
  
३।०४१।०४०च् अगस्त्यं तेजसा युक्तं भक्ष्यस् तस्य बभूव ह
  
३।०४१।०४१अ समुत्थाने च तद् रूपं कर्तुकामं समीक्ष्य तम्
  
३।०४१।०४१च् उत्स्मयित्वा तु भगवान् वातापिम् इदम् अब्रवीत्
  
३।०४१।०४२अ त्वयाविगण्य वातापे परिभूताश् च तेजसा
  
३।०४१।०४२च् जीवलोके द्विजश्रेष्ठास् तस्माद् असि जरां गतः
  
३।०४१।०४३अ एवं तन् न भवेद् रक्षो वातापिर् इव लक्ष्मण
  
३।०४१।०४३च् मद्विधं यो ऽतिमन्येत धर्मनित्यं जितेन्द्रियम्
  
३।०४१।०४४अ भवेद् धतो ऽयं वातापिर् अगस्त्येनेव मा गतिः
  
३।०४१।०४४च् इह त्वं भव सन्नद्धो यन्त्रितो रक्ष मैथिलीम्
  
३।०४१।०४५अ अस्याम् आयत्तम् अस्माकं यत् कृत्यं रघुनन्दन
  
३।०४१।०४५च् अहम् एनं वधिष्यामि ग्रहीष्याम्य् अथ वा मृगम्
  
३।०४१।०४६अ यावद् गच्छामि सौमित्रे मृगम् आनयितुं द्रुतम्
  
३।०४१।०४६च् पश्य लक्ष्मण वैदेहीं मृगत्वचि गतस्पृहाम्
  
३।०४१।०४७अ त्वचा प्रधानया ह्य् एष मृगो ऽद्य न भविष्यति
  
३।०४१।०४७च् अप्रमत्तेन ते भाव्यम् आश्रमस्थेन सीतया
  
३।०४१।०४८अ यावत् पृषतम् एकेन सायकेन निहन्म्य् अहम्
  
३।०४१।०४८च् हत्वैतच् चर्म आदाय शीघ्रम् एष्यामि लक्ष्मण
  
३।०४१।०४९अ प्रदक्षिणेनातिबलेन पक्षिणा; जटायुषा बुद्धिमता च लक्ष्मण
  
३।०४१।०४९च् भवाप्रमत्तः प्रतिगृह्य मैथिलीं; प्रतिक्षणं सर्वत एव शङ्कितः
  
३।०४२।००१अ तथा तु तं समादिश्य भ्रातरं रघुनन्दनः
  
३।०४२।००१च् बबन्धासिं महातेजा जाम्बूनदमयत्सरुम्
  
३।०४२।००२अ ततस् त्रिविणतं चापम् आदायात्मविभूषणम्
  
३।०४२।००२च् आबध्य च कलापौ द्वौ जगामोदग्रविक्रमः
  
३।०४२।००३अ तं वञ्चयानो राजेन्द्रम् आपतन्तं निरीक्ष्य वै
  
३।०४२।००३च् बभूवान्तर्हितस् त्रासात् पुनः सन्दर्शने ऽभवत्
  
३।०४२।००४अ बद्धासिर् धनुर् आदाय प्रदुद्राव यतो मृगः
  
३।०४२।००४च् तं स पश्यति रूपेण द्योतमानम् इवाग्रतः
  
३।०४२।००५अ अवेक्ष्यावेक्ष्य धावन्तं धनुष्पाणिर् महावने
  
३।०४२।००५च् अतिवृत्तम् इषोः पाताल् लोभयानं कदा चन
  
३।०४२।००६अ शङ्कितं तु समुद्भ्रान्तम् उत्पतन्तम् इवाम्बरे
  
३।०४२।००६च् दश्यमानम् अदृश्यं च नवोद्देशेषु केषु चित्
  
३।०४२।००७अ छिन्नाभ्रैर् इव संवीतं शारदं चन्द्रमण्डलम्
  
३।०४२।००७च् मुहूर्ताद् एव ददृशे मुहुर् दूरात् प्रकाशते
  
३।०४२।००८अ दर्शनादर्शनेनैव सो ऽपाकर्षत राघवम्
  
३।०४२।००८च् आसीत् क्रुद्धस् तु काकुत्स्थो विवशस् तेन मोहितः
  
३।०४२।००९अ अथावतस्थे सुश्रान्तश् छायाम् आश्रित्य शाद्वले
  
३।०४२।००९च् मृगैः परिवृतो वन्यैर् अदूरात् प्रत्यदृश्यत
  
३।०४२।०१०अ दृष्ट्वा रामो महातेजास् तं हन्तुं कृतनिश्चयः
  
३।०४२।०१०च् सन्धाय सुदृढे चापे विकृष्य बलवद् बली
  
३।०४२।०११अ तम् एव मृगम् उद्दिश्य ज्वलन्तम् इव पन्नगम्
  
३।०४२।०११च् मुमोच ज्वलितं दीप्तम् अस्त्रब्रह्मविनिर्मितम्
  
३।०४२।०१२अ स भृशं मृगरूपस्य विनिर्भिद्य शरोत्तमः
  
३।०४२।०१२च् मारीचस्यैव हृदयं विभेदाशनिसन्निभः
  
३।०४२।०१३अ तालमात्रम् अथोत्पत्य न्यपतत् स शरातुरः
  
३।०४२।०१३च् व्यनदद् भैरवं नादं धरण्याम् अल्पजीवितः
  
३।०४२।०१३ए म्रियमाणस् तु मारीचो जहौ तां कृत्रिमां तनुम्
  
३।०४२।०१४अ सम्प्राप्तकालम् आज्ञाय चकार च ततः स्वरम्
  
३।०४२।०१४च् सदृशं राघवस्यैव हा सीते लक्ष्मणेति च
  
३।०४२।०१५अ तेन मर्मणि निर्विद्धः शरेणानुपमेन हि
  
३।०४२।०१५च् मृगरूपं तु तत् त्यक्त्वा राक्षसं रूपम् आत्मनः
  
३।०४२।०१५ए चक्रे स सुमहाकायो मारीचो जीवितं त्यजन्
  
३।०४२।०१६अ ततो विचित्रकेयूरः सर्वाभरणभूषितः
  
३।०४२।०१६च् हेममाली महादंष्ट्रो राक्षसो ऽभूच् छराहतः
  
३।०४२।०१७अ तं दृष्ट्वा पतितं भूमौ राक्षसं घोरदर्शनम्
  
३।०४२।०१७च् जगाम मनसा सीतां लक्ष्मणस्य वचः स्मरन्
  
३।०४२।०१८अ हा सीते लक्ष्मणेत्य् एवम् आक्रुश्य तु महास्वरम्
  
३।०४२।०१८च् ममार राक्षसः सो ऽयं श्रुत्वा सीता कथं भवेत्
  
३।०४२।०१९अ लक्ष्मणश् च महाबाहुः काम् अवस्थां गमिष्यति
  
३।०४२।०१९च् इति सञ्चिन्त्य धर्मात्मा रामो हृष्टतनूरुहः
  
३।०४२।०२०अ तत्र रामं भयं तीव्रम् आविवेश विषादजम्
  
३।०४२।०२०च् राक्षसं मृगरूपं तं हत्वा श्रुत्वा च तत् स्वरम्
  
३।०४२।०२१अ निहत्य पृषतं चान्यं मांसम् आदाय राघवः
  
३।०४२।०२१च् त्वरमाणो जनस्थानं ससाराभिमुखस् तदा
  
३।०४३।००१अ आर्तस्वरं तु तं भर्तुर् विज्ञाय सदृशं वने
  
३।०४३।००१च् उवाच लक्ष्मणं सीता गच्छ जानीहि राघवम्
  
३।०४३।००२अ न हि मे जीवितं स्थाने हृदयं वावतिष्ठते
  
३।०४३।००२च् क्रोशतः परमार्तस्य श्रुतः शब्दो मया भृशम्
  
३।०४३।००३अ आक्रन्दमानं तु वने भ्रातरं त्रातुम् अर्हसि
  
३।०४३।००३च् तं क्षिप्रम् अभिधाव त्वं भ्रातरं शरणैषिणम्
  
३।०४३।००४अ रक्षसां वशम् आपन्नं सिंहानाम् इव गोवृषम्
  
३।०४३।००४च् न जगाम तथोक्तस् तु भ्रातुर् आज्ञाय शासनम्
  
३।०४३।००५अ तम् उवाच ततस् तत्र कुपिता जनकात्मजा
  
३।०४३।००५च् सौमित्रे मित्ररूपेण भ्रातुस् त्वम् असि शत्रुवत्
  
३।०४३।००६अ यस् त्वम् अस्याम् अवस्थायां भ्रातरं नाभिपद्यसे
  
३।०४३।००६च् इच्छसि त्वं विनश्यन्तं रामं लक्ष्मण मत्कृते
  
३।०४३।००७अ व्यसनं ते प्रियं मन्ये स्नेहो भ्रातरि नास्ति ते
  
३।०४३।००७च् तेन तिष्ठसि विस्रब्धस् तम् अपश्यन् महाद्युतिम्
  
३।०४३।००८अ किं हि संशयम् आपन्ने तस्मिन्न् इह मया भवेत्
  
३।०४३।००८च् कर्तव्यम् इह तिष्ठन्त्या यत् प्रधानस् त्वम् आगतः
  
३।०४३।००९अ इति ब्रुवाणं वैदेहीं बाष्पशोकपरिप्लुताम्
  
३।०४३।००९च् अब्रवील् लक्ष्मणस् त्रस्तां सीतां मृगवधूम् इव
  
३।०४३।०१०अ देवि देवमनुष्येषु गन्धर्वेषु पतत्रिषु
  
३।०४३।०१०च् राक्षसेषु पिशाचेषु किन्नरेषु मृगेषु च
  
३।०४३।०११अ दानवेषु च घोरेषु न स विद्येत शोभने
  
३।०४३।०११च् यो रामं प्रतियुध्येत समरे वासवोपमम्
  
३।०४३।०१२अ अवध्यः समरे रामो नैवं त्वं वक्तुम् अर्हसि
  
३।०४३।०१२च् न त्वाम् अस्मिन् वने हातुम् उत्सहे राघवं विना
  
३।०४३।०१३अ अनिवार्यं बलं तस्य बलैर् बलवताम् अपि
  
३।०४३।०१३च् त्रिभिर् लोकैः समुद्युक्तैः सेश्वरैः सामरैर् अपि
  
३।०४३।०१४अ हृदयं निर्वृतं ते ऽस्तु सन्तापस् त्यज्यताम् अयम्
  
३।०४३।०१४च् आगमिष्यति ते भर्ता शीघ्रं हत्वा मृगोत्तमम्
  
३।०४३।०१५अ न स तस्य स्वरो व्यक्तं न कश् चिद् अपि दैवतः
  
३।०४३।०१५च् गन्धर्वनगरप्रख्या माया सा तस्य रक्षसः
  
३।०४३।०१६अ न्यासभूतासि वैदेहि न्यस्ता मयि महात्मना
  
३।०४३।०१६च् रामेण त्वं वरारोहे न त्वां त्यक्तुम् इहोत्सहे
  
३।०४३।०१७अ कृतवैराश् च कल्याणि वयम् एतैर् निशाचरैः
  
३।०४३।०१७च् खरस्य निधने देवि जनस्थानवधं प्रति
  
३।०४३।०१८अ राक्षसा विधिना वाचो विसृजन्ति महावने
  
३।०४३।०१८च् हिंसाविहारा वैदेहि न चिन्तयितुम् अर्हसि
  
३।०४३।०१९अ लक्ष्मणेनैवम् उक्ता तु क्रुद्धा संरक्तलोचना
  
३।०४३।०१९च् अब्रवीत् परुषं वाक्यं लक्ष्मणं सत्यवादिनम्
  
३।०४३।०२०अ अनार्य करुणारम्भ नृशंस कुलपांसन
  
३।०४३।०२०च् अहं तव प्रियं मन्ये तेनैतानि प्रभाषसे
  
३।०४३।०२१अ नैतच् चित्रं सपत्नेषु पापं लक्ष्मण यद् भवेत्
  
३।०४३।०२१च् त्वद्विधेषु नृशंसेषु नित्यं प्रच्छन्नचारिषु
  
३।०४३।०२२अ सुदुष्टस् त्वं वने रामम् एकम् एको ऽनुगच्छसि
  
३।०४३।०२२च् मम हेतोः प्रतिच्छन्नः प्रयुक्तो भरतेन वा
  
३।०४३।०२३अ कथम् इन्दीवरश्यामं रामं पद्मनिभेक्षणम्
  
३।०४३।०२३च् उपसंश्रित्य भर्तारं कामयेयं पृथग् जनम्
  
३।०४३।०२४अ समक्षं तव सौमित्रे प्राणांस् त्यक्ष्ये न संशयः
  
३।०४३।०२४च् रामं विना क्षणम् अपि न हि जीवामि भूतले
  
३।०४३।०२५अ इत्य् उक्तः परुषं वाक्यं सीतया सोमहर्षणम्
  
३।०४३।०२५च् अब्रवील् लक्ष्मणः सीतां प्राञ्जलिर् विजितेन्द्रियः
  
३।०४३।०२६अ उत्तरं नोत्सहे वक्तुं दैवतं भवती मम
  
३।०४३।०२६च् वाक्यम् अप्रतिरूपं तु न चित्रं स्त्रीषु मैथिलि
  
३।०४३।०२७अ स्वभावस् त्व् एष नारीणाम् एषु लोकेषु दृश्यते
  
३।०४३।०२७च् विमुक्तधर्माश् चपलास् तीक्ष्णा भेदकराः स्त्रियः
  
३।०४३।०२८अ उपशृण्वन्तु मे सर्वे साक्षिभूता वनेचराः
  
३।०४३।०२८च् न्यायवादी यथा वाक्यम् उक्तो ऽहं परुषं त्वया
  
३।०४३।०२९अ धिक् त्वाम् अद्य प्रणश्य त्वं यन् माम् एवं विशङ्कसे
  
३।०४३।०२९च् स्त्रीत्वाद् दुष्टस्वभावेन गुरुवाक्ये व्यवस्थितम्
  
३।०४३।०३०अ गमिष्ये यत्र काकुत्स्थः स्वस्ति ते ऽस्तु वरानने
  
३।०४३।०३०च् रक्षन्तु त्वां विशालाक्षि समग्रा वनदेवताः
  
३।०४३।०३१अ निमित्तानि हि घोराणि यानि प्रादुर्भवन्ति मे
  
३।०४३।०३१च् अपि त्वां सह रामेण पश्येयं पुनर् आगतः
  
३।०४३।०३२अ लक्ष्मणेनैवम् उक्ता तु रुदती जनकात्मजा
  
३।०४३।०३२च् प्रत्युवाच ततो वाक्यं तीव्रं बाष्पपरिप्लुता
  
३।०४३।०३३अ गोदावरीं प्रवेक्ष्यामि विना रामेण लक्ष्मण
  
३।०४३।०३३च् आबन्धिष्ये ऽथवा त्यक्ष्ये विषमे देहम् आत्मनः
  
३।०४३।०३४अ पिबामि वा विषं तीक्ष्णं प्रवेक्ष्यामि हुताशनम्
  
३।०४३।०३४च् न त्व् अहं राघवाद् अन्यं पदापि पुरुषं स्पृशे
  
३।०४३।०३५अ इति लक्ष्मणम् आक्रुश्य सीता दुःखसमन्विता
  
३।०४३।०३५च् पाणिभ्यां रुदती दुःखाद् उदरं प्रजघान ह
  
३।०४३।०३६अ ताम् आर्तरूपां विमना रुदन्तीं; सौमित्रिर् आलोक्य विशालनेत्राम्
  
३।०४३।०३६च् आश्वासयाम् आस न चैव भर्तुस्; तं भ्रातरं किं चिद् उवाच सीता
  
३।०४३।०३७अ ततस् तु सीताम् अभिवाद्य लक्ष्मणः; कृताञ्जलिः किं चिद् अभिप्रणम्य
  
३।०४३।०३७च् अवेक्षमाणो बहुशश् च मैथिलीं; जगाम रामस्य समीपम् आत्मवान्
  
३।०४४।००१अ तया परुषम् उक्तस् तु कुपितो राघवानुजः
  
३।०४४।००१च् स विकाङ्क्षन् भृशं रामं प्रतस्थे नचिराद् इव
  
३।०४४।००२अ तदासाद्य दशग्रीवः क्षिप्रम् अन्तरम् आस्थितः
  
३।०४४।००२च् अभिचक्राम वैदेहीं परिव्राजकरूपधृक्
  
३।०४४।००३अ श्लक्ष्णकाषायसंवीतः शिखी छत्री उपानही
  
३।०४४।००३च् वामे चांसे ऽवसज्याथ शुभे यष्टिकमण्डलू
  
३।०४४।००३ए परिव्राजकरूपेण वैदेहीं समुपागमत्
  
३।०४४।००४अ ताम् आससादातिबलो भ्रातृभ्यां रहितां वने
  
३।०४४।००४च् रहितां सूर्यचन्द्राभ्यां सन्ध्याम् इव महत्तमः
  
३।०४४।००५अ ताम् अपश्यत् ततो बालां राजपुत्रीं यशस्विनीम्
  
३।०४४।००५च् रोहिणीं शशिना हीनां ग्रहवद् भृशदारुणः
  
३।०४४।००६अ तम् उग्रं पापकर्माणं जनस्थानरुहा द्रुमाः
  
३।०४४।००६च् समीक्ष्य न प्रकम्पन्ते न प्रवाति च मारुतः
  
३।०४४।००७अ शीघ्रस्रोताश् च तं दृष्ट्वा वीक्षन्तं रक्तलोचनम्
  
३।०४४।००७च् स्तिमितं गन्तुम् आरेभे भयाद् गोदावरी नदी
  
३।०४४।००८अ रामस्य त्व् अन्तरं प्रेप्सुर् दशग्रीवस् तदन्तरे
  
३।०४४।००८च् उपतस्थे च वैदेहीं भिक्षुरूपेण रावणः
  
३।०४४।००९अ अभव्यो भव्यरूपेण भर्तारम् अनुशोचतीम्
  
३।०४४।००९च् अभ्यवर्तत वैदेहीं चित्राम् इव शनैश्चरः
  
३।०४४।०१०अ स पापो भव्यरूपेण तृणैः कूप इवावृतः
  
३।०४४।०१०च् अतिष्ठत् प्रेक्ष्य वैदेहीं रामपत्नीं यशस्विनीम्
  
३।०४४।०११अ शुभां रुचिरदन्तौष्ठीं पूर्णचन्द्रनिभाननाम्
  
३।०४४।०११च् आसीनां पर्णशालायां बाष्पशोकाभिपीडिताम्
  
३।०४४।०१२अ स तां पद्मपलाशाक्षीं पीतकौशेयवासिनीम्
  
३।०४४।०१२च् अभ्यगच्छत वैदेहीं दुष्टचेता निशाचरः
  
३।०४४।०१३अ स मन्मथशराविष्टो ब्रह्मघोषम् उदीरयन्
  
३।०४४।०१३च् अब्रवीत् प्रश्रितं वाक्यं रहिते राक्षसाधिपः
  
३।०४४।०१४अ ताम् उत्तमां त्रिलोकानां पद्महीनाम् इव श्रियम्
  
३।०४४।०१४च् विभ्राजमानां वपुषा रावणः प्रशशंस ह
  
३।०४४।०१५अ का त्वं काञ्चनवर्णाभे पीतकौशेयवासिनि
  
३।०४४।०१५च् कमलानां शुभां मालां पद्मिनीव च बिभ्रती
  
३।०४४।०१६अ ह्रीः श्रीः कीर्तिः शुभा लक्ष्मीर् अप्सरा वा शुभानने
  
३।०४४।०१६च् भूतिर् वा त्वं वरारोहे रतिर् वा स्वैरचारिणी
  
३।०४४।०१७अ समाः शिखरिणः स्निग्धाः पाण्डुरा दशनास् तव
  
३।०४४।०१७च् विशाले विमले नेत्रे रक्तान्ते कृष्णतारके
  
३।०४४।०१८अ विशालं जघनं पीनम् ऊरू करिकरोपमौ
  
३।०४४।०१८च् एताव् उपचितौ वृत्तौ सहितौ सम्प्रगल्भितौ
  
३।०४४।०१९अ पीनोन्नतमुखौ कान्तौ स्निग्धतालफलोपमौ
  
३।०४४।०१९च् मणिप्रवेकाभरणौ रुचिरौ ते पयोधरौ
  
३।०४४।०२०अ चारुस्मिते चारुदति चारुनेत्रे विलासिनि
  
३।०४४।०२०च् मनो हरसि मे रामे नदीकूलम् इवाम्भसा
  
३।०४४।०२१अ करान्तमितमध्यासि सुकेशी संहतस्तनी
  
३।०४४।०२१च् नैव देवी न गन्धर्वी न यक्षी न च किन्नरी
  
३।०४४।०२२अ नैवंरूपा मया नारी दृष्टपूर्वा महीतले
  
३।०४४।०२२च् इह वासश् च कान्तारे चित्तम् उन्माथयन्ति मे
  
३।०४४।०२३अ सा प्रतिक्राम भद्रं ते न त्वं वस्तुम् इहार्हसि
  
३।०४४।०२३च् राक्षसानाम् अयं वासो घोराणां कामरूपिणाम्
  
३।०४४।०२४अ प्रासादाग्र्याणि रम्याणि नगरोपवनानि च
  
३।०४४।०२४च् सम्पन्नानि सुगन्धीनि युक्तान्य् आचरितुं त्वया
  
३।०४४।०२५अ वरं माल्यं वरं पानं वरं वस्त्रं च शोभने
  
३।०४४।०२५च् भर्तारं च वरं मन्ये त्वद्युक्तम् असितेक्षणे
  
३।०४४।०२६अ का त्वं भवसि रुद्राणां मरुतां वा शुचिस्मिते
  
३।०४४।०२६च् वसूनां वा वरारोहे देवता प्रतिभासि मे
  
३।०४४।०२७अ नेह गच्छन्ती गन्धर्वा न देवा न च किन्नराः
  
३।०४४।०२७च् राक्षसानाम् अयं वासः कथं नु त्वम् इहागता
  
३।०४४।०२८अ इह शाखामृगाः सिंहा द्वीपिव्याघ्रमृगास् तथा
  
३।०४४।०२८च् ऋक्षास् तरक्षवः कङ्काः कथं तेभ्यो न बिभ्यसे
  
३।०४४।०२९अ मदान्वितानां घोराणां कुञ्जराणां तरस्विनाम्
  
३।०४४।०२९च् कथम् एका महारण्ये न बिभेषि वनानने
  
३।०४४।०३०अ कासि कस्य कुतश् च त्वं किन्निमित्तं च दण्डकान्
  
३।०४४।०३०च् एका चरसि कल्याणि घोरान् राक्षससेवितान्
  
३।०४४।०३१अ इति प्रशस्ता वैदेही रावणेन दुरात्मना
  
३।०४४।०३१च् द्विजातिवेषेण हि तं दृष्ट्वा रावणम् आगतम्
  
३।०४४।०३१ए सर्वैर् अतिथिसत्कारैः पूजयाम् आस मैथिली
  
३।०४४।०३२अ उपानीयासनं पूर्वं पाद्येनाभिनिमन्त्र्य च
  
३।०४४।०३२च् अब्रवीत् सिद्धम् इत्य् एव तदा तं सौम्यदर्शनम्
  
३।०४४।०३३अ द्विजातिवेषेण समीक्ष्य मैथिली; तम् आगतं पात्रकुसुम्भधारिणम्
  
३।०४४।०३३च् अशक्यम् उद्द्वेष्टुम् उपायदर्शनान्; न्यमन्त्रयद् ब्राह्मणवद् यथागतम्
  
३।०४४।०३४अ इयं बृसी ब्राह्मण कामम् आस्यताम्; इदं च पाद्यं प्रतिगृह्यताम् इति
  
३।०४४।०३४च् इदं च सिद्धं वनजातम् उत्तमं; त्वदर्थम् अव्यग्रम् इहोपभुज्यताम्
  
३।०४४।०३५अ निमन्त्र्यमाणः प्रतिपूर्णभाषिणीं; नरेन्द्रपत्नीं प्रसमीक्ष्य मैथिलीम्
  
३।०४४।०३५च् प्रहस्य तस्या हरणे धृतं मनः; समर्पयाम् आस वधाय रावणः
  
३।०४४।०३६अ ततः सुवेषं मृगया गतं पतिं; प्रतीक्षमाणा सहलक्ष्मणं तदा
  
३।०४४।०३६च् निरीक्षमाणा हरितं ददर्श तन्; महद् वनं नैव तु रामलक्ष्मणौ
  
३।०४५।००१अ रावणेन तु वैदेही तदा पृष्टा जिहीर्षुणा
  
३।०४५।००१च् परिव्राजकरूपेण शशंसात्मानम् आत्मना
  
३।०४५।००२अ ब्राह्मणश् चातिथिश् चैष अनुक्तो हि शपेत माम्
  
३।०४५।००२च् इति ध्यात्वा मुहूर्तं तु सीता वचनम् अब्रवीत्
  
३।०४५।००३अ दुहिता जनकस्याहं मैथिलस्य महात्मनः
  
३।०४५।००३च् सीता नाम्नास्मि भद्रं ते रामभार्या द्विजोत्तम
  
३।०४५।००४अ संवत्सरं चाध्युषिता राघवस्य निवेशने
  
३।०४५।००४च् भुञ्जाना मानुषान् भोगान् सर्वकामसमृद्धिनी
  
३।०४५।००५अ ततः संवत्सराद् ऊर्ध्वं सममन्यत मे पतिम्
  
३।०४५।००५च् अभिषेचयितुं रामं समेतो राजमन्त्रिभिः
  
३।०४५।००६अ तस्मिन् सम्भ्रियमाणे तु राघवस्याभिषेचने
  
३।०४५।००६च् कैकेयी नाम भर्तारं ममार्या याचते वरम्
  
३।०४५।००७अ प्रतिगृह्य तु कैकेयी श्वशुरं सुकृतेन मे
  
३।०४५।००७च् मम प्रव्राजनं भर्तुर् भरतस्याभिषेचनम्
  
३।०४५।००७ए द्वाव् अयाचत भर्तारं सत्यसन्धं नृपोत्तमम्
  
३।०४५।००८अ नाद्य भोक्ष्ये न च स्वप्स्ये न पास्ये ऽहं कदा चन
  
३।०४५।००८च् एष मे जीवितस्यान्तो रामो यद्य् अभिषिच्यते
  
३।०४५।००९अ इति ब्रुवाणां कैकेयीं श्वशुरो मे स मानदः
  
३।०४५।००९च् अयाचतार्थैर् अन्वर्थैर् न च याच्ञां चकार सा
  
३।०४५।०१०अ मम भर्ता महातेजा वयसा पञ्चविंशकः
  
३।०४५।०१०च् रामेति प्रथितो लोके गुणवान् सत्यवाक् शुचिः
  
३।०४५।०१०ए विशालाक्षो महाबाहुः सर्वभूतहिते रतः
  
३।०४५।०११अ अभिषेकाय तु पितुः समीपं रामम् आगतम्
  
३।०४५।०११च् कैकेयी मम भर्तारम् इत्य् उवाच द्रुतं वचः
  
३।०४५।०१२अ तव पित्रा समाज्ञप्तं ममेदं शृणु राघव
  
३।०४५।०१२च् भरताय प्रदातव्यम् इदं राज्यम् अकण्टकम्
  
३।०४५।०१३अ त्वया तु खलु वस्तव्यं नव वर्षाणि पञ्च च
  
३।०४५।०१३च् वने प्रव्रज काकुत्स्थ पितरं मोचयानृतात्
  
३।०४५।०१४अ तथेत्य् उवाच तां रामः कैकेयीम् अकुतोभयः
  
३।०४५।०१४च् चकार तद्वचस् तस्या मम भर्ता दृढव्रतः
  
३।०४५।०१५अ दद्यान् न प्रतिगृह्णीयात् सत्यब्रूयान् न चानृतम्
  
३।०४५।०१५च् एतद् ब्राह्मण रामस्य व्रतं ध्रुवम् अनुत्तमम्
  
३।०४५।०१६अ तस्य भ्राता तु वैमात्रो लक्ष्मणो नाम वीर्यवान्
  
३।०४५।०१६च् रामस्य पुरुषव्याघ्रः सहायः समरे ऽरिहा
  
३।०४५।०१७अ स भ्राता लक्ष्मणो नाम धर्मचारी दृढव्रतः
  
३।०४५।०१७च् अन्वगच्छद् धनुष्पाणिः प्रव्रजन्तं मया सह
  
३।०४५।०१८अ ते वयं प्रच्युता राज्यात् कैलेय्यास् तु कृते त्रयः
  
३।०४५।०१८च् विचराम द्विजश्रेष्ठ वनं गम्भीरम् ओजसा
  
३।०४५।०१९अ समाश्वस मुहूर्तं तु शक्यं वस्तुम् इह त्वया
  
३।०४५।०१९च् आगमिष्यति मे भर्ता वन्यम् आदाय पुष्कलम्
  
३।०४५।०२०अ स त्वं नाम च गोत्रं च कुलम् आचक्ष्व तत्त्वतः
  
३।०४५।०२०च् एकश् च दण्डकारण्ये किमर्थं चरसि द्विज
  
३।०४५।०२१अ एवं ब्रुवत्यां सीतायां रामपत्न्यां महाबलः
  
३।०४५।०२१च् प्रत्युवाचोत्तरं तीव्रं रावणो राक्षसाधिपः
  
३।०४५।०२२अ येन वित्रासिता लोकाः सदेवासुरपन्नगाः
  
३।०४५।०२२च् अहं स रावणो नाम सीते रक्षोगणेश्वरः
  
३।०४५।०२३अ त्वां तु काञ्चनवर्णाभां दृष्ट्वा कौशेयवासिनीम्
  
३।०४५।०२३च् रतिं स्वकेषु दारेषु नाधिगच्छाम्य् अनिन्दिते
  
३।०४५।०२४अ बह्वीनाम् उत्तमस्त्रीणाम् आहृतानाम् इतस् ततः
  
३।०४५।०२४च् सर्वासाम् एव भद्रं ते ममाग्रमहिषी भव
  
३।०४५।०२५अ लङ्का नाम समुद्रस्य मध्ये मम महापुरी
  
३।०४५।०२५च् सागरेण परिक्षिप्ता निविष्टा गिरिमूर्धनि
  
३।०४५।०२६अ तत्र सीते मया सार्धं वनेषु विचरिष्यसि
  
३।०४५।०२६च् न चास्यारण्यवासस्य स्पृहयिष्यसि भामिनि
  
३।०४५।०२७अ पञ्चदास्यः सहस्राणि सर्वाभरणभूषिताः
  
३।०४५।०२७च् सीते परिचरिष्यन्ति भार्या भवसि मे यदि
  
३।०४५।०२८अ रावणेनैवम् उक्ता तु कुपिता जनकात्मजा
  
३।०४५।०२८च् प्रत्युवाचानवद्याङ्गी तम् अनादृत्य राक्षसं
  
३।०४५।०२९अ महागिरिम् इवाकम्प्यं महेन्द्रसदृशं पतिम्
  
३।०४५।०२९च् महोदधिम् इवाक्षोभ्यम् अहं रामम् अनुव्रता
  
३।०४५।०३०अ महाबाहुं महोरस्कं सिंहविक्रान्तगामिनम्
  
३।०४५।०३०च् नृसिंहं सिंहसङ्काशम् अहं रामम् अनुव्रता
  
३।०४५।०३१अ पूर्णचन्द्राननं वीरं राजवत्सं जितेन्द्रियम्
  
३।०४५।०३१च् पृथुकीर्तिं महाबाहुम् अहं रामम् अनुव्रता
  
३।०४५।०३२अ त्वं पुनर् जम्बुकः सिंहीं माम् इहेच्छसि दुर्लभाम्
  
३।०४५।०३२च् नाहं शक्या त्वया स्प्रष्टुम् आदित्यस्य प्रभा यथा
  
३।०४५।०३३अ पादपान् काञ्चनान् नूनं बहून् पश्यसि मन्दभाक्
  
३।०४५।०३३च् राघवस्य प्रियां भार्यां यस् त्वम् इच्छसि रावण
  
३।०४५।०३४अ क्षुधितस्य च सिंहस्य मृगशत्रोस् तरस्विनः
  
३।०४५।०३४च् आशीविषस्य वदनाद् दंष्ट्राम् आदातुम् इच्छसि
  
३।०४५।०३५अ मन्दरं पर्वतश्रेष्ठं पाणिना हर्तुम् इच्छसि
  
३।०४५।०३५च् कालकूटं विषं पीत्वा स्वस्तिमान् गन्तुम् इच्छसि
  
३।०४५।०३६अ अक्षिसूच्या प्रमृजसि जिह्वया लेढि च क्षुरम्
  
३।०४५।०३६च् राघवस्य प्रियां भार्याम् अधिगन्तुं त्वम् इच्छसि
  
३।०४५।०३७अ अवसज्य शिलां कण्ठे समुद्रं तर्तुम् इच्छसि
  
३।०४५।०३७च् सूर्या चन्द्रमसौ चोभौ प्राणिभ्यां हर्तुम् इच्छसि
  
३।०४५।०३७ए यो रामस्य प्रियां भार्यां प्रधर्षयितुम् इच्छसि
  
३।०४५।०३८अ अग्निं प्रज्वलितं दृष्ट्वा वस्त्रेणाहर्तुम् इच्छसि
  
३।०४५।०३८च् कल्याण वृत्तां रामस्य यो भार्यां हर्तुम् इच्छसि
  
३।०४५।०३९अ अयोमुखानां शूलानाम् अग्रे चरितुम् इच्छसि
  
३।०४५।०३९च् रामस्य सदृशीं भार्यां यो ऽधिगन्तुं त्वम् इच्छसि
  
३।०४५।०४०अ यद् अन्तरं सिंहशृगालयोर् वने; यद् अन्तरं स्यन्दनिकासमुद्रयोः
  
३।०४५।०४०च् सुराग्र्यसौवीरकयोर् यद् अन्तरं; तद् अन्तरं दाशरथेस् तवैव च
  
३।०४५।०४१अ यद् अन्तरं काञ्चनसीसलोहयोर्; यद् अन्तरं चन्दनवारिपङ्कयोः
  
३।०४५।०४१च् यद् अन्तरं हस्तिबिडालयोर् वने; तद् अन्तरं दशरथेस् तवैव च
  
३।०४५।०४२अ यद् अन्तरं वायसवैनतेययोर्; यद् अन्तरं मद्गुमयूरयोर् अपि
  
३।०४५।०४२च् यद् अन्तरं सारसगृध्रयोर् वने; तद् अन्तरं दाशरथेस् तवैव च
  
३।०४५।०४३अ तस्मिन् सहस्राक्षसमप्रभावे; रामे स्थिते कार्मुकबाणपाणौ
  
३।०४५।०४३च् हृतापि ते ऽहं न जरां गमिष्ये; वज्रं यथा मक्षिकयावगीर्णम्
  
३।०४५।०४४अ इतीव तद् वाक्यम् अदुष्टभावा; सुदृष्टम् उक्त्वा रजनीचरं तम्
  
३।०४५।०४४च् गात्रप्रकम्पाद् व्यथिता बभूव; वातोद्धता सा कदलीव तन्वी
  
३।०४५।०४५अ तां वेपमानाम् उपलक्ष्य सीतां; स रावणो मृत्युसमप्रभावः
  
३।०४५।०४५च् कुलं बलं नाम च कर्म चात्मनः; समाचचक्षे भयकारणार्थम्
  
३।०४६।००१अ एवं ब्रुवत्यां सीतायां संरब्धः परुषाक्षरम्
  
३।०४६।००१च् ललाटे भ्रुकुटीं कृत्वा रावणः प्रत्युवाच ह
  
३।०४६।००२अ भ्राता वैश्रवणस्याहं सापत्न्यो वरवर्णिनि
  
३।०४६।००२च् रावणो नाम भद्रं ते दशग्रीवः प्रतापवान्
  
३।०४६।००३अ यस्य देवाः सगन्धर्वाः पिशाचपतगोरगाः
  
३।०४६।००३च् विद्रवन्ति भयाद् भीता मृत्योर् इव सदा प्रजाः
  
३।०४६।००४अ येन वैश्रवणो भ्राता वैमात्रः कारणान्तरे
  
३।०४६।००४च् द्वन्द्वम् आसादितः क्रोधाद् रणे विक्रम्य निर्जितः
  
३।०४६।००५अ मद्भयार्तः परित्यज्य स्वम् अधिष्ठानम् ऋद्धिमत्
  
३।०४६।००५च् कैलासं पर्वतश्रेष्ठम् अध्यास्ते नरवाहनः
  
३।०४६।००६अ यस्य तत् पुष्पकं नाम विमानं कामगं शुभम्
  
३।०४६।००६च् वीर्याद् आवर्जितं भद्रे येन यामि विहायसं
  
३।०४६।००७अ मम सञ्जातरोषस्य मुखं दृष्ट्वैव मैथिलि
  
३।०४६।००७च् विद्रवन्ति परित्रस्ताः सुराः शक्रपुरोगमाः
  
३।०४६।००८अ यत्र तिष्ठाम्य् अहं तत्र मारुतो वाति शङ्कितः
  
३।०४६।००८च् तीव्रांशुः शिशिरांशुश् च भयात् सम्पद्यते रविः
  
३।०४६।००९अ निष्कम्पपत्रास् तरवो नद्यश् च स्तिमितोदकाः
  
३।०४६।००९च् भवन्ति यत्र यत्राहं तिष्ठामि च चरामि च
  
३।०४६।०१०अ मम पारे समुद्रस्य लङ्का नाम पुरी शुभा
  
३।०४६।०१०च् सम्पूर्णा राक्षसैर् घोरैर् यथेन्द्रस्यामरावती
  
३।०४६।०११अ प्राकारेण परिक्षिप्ता पाण्डुरेण विराजिता
  
३।०४६।०११च् हेमकक्ष्या पुरी रम्या वैदूर्यमय तोरणा
  
३।०४६।०१२अ हस्त्यश्वरथसम्भाधा तूर्यनादविनादिता
  
३।०४६।०१२च् सर्वकामफलैर् वृक्षैः सङ्कुलोद्यानशोभिता
  
३।०४६।०१३अ तत्र त्वं वसती सीते राजपुत्रि मया सह
  
३।०४६।०१३च् न स्रमिष्यसि नारीणां मानुषीणां मनस्विनि
  
३।०४६।०१४अ भुञ्जाना मानुषान् भोगान् दिव्यांश् च वरवर्णिनि
  
३।०४६।०१४च् न स्मरिष्यसि रामस्य मानुषस्य गतायुषः
  
३।०४६।०१५अ स्थापयित्वा प्रियं पुत्रं राज्ञा दशरथेन यः
  
३।०४६।०१५च् मन्दवीर्यः सुतो ज्येष्ठस् ततः प्रस्थापितो वनम्
  
३।०४६।०१६अ तेन किं भ्रष्टराज्येन रामेण गतचेतसा
  
३।०४६।०१६च् करिष्यसि विशालाक्षि तापसेन तपस्विना
  
३।०४६।०१७अ सर्वराक्षसभर्तारं कामात् स्वयम् इहागतम्
  
३।०४६।०१७च् न मन्मथशराविष्टं प्रत्याख्यातुं त्वम् अर्हसि
  
३।०४६।०१८अ प्रत्याख्याय हि मां भीरु परितापं गमिष्यसि
  
३।०४६।०१८च् चरणेनाभिहत्येव पुरूरवसम् उर्वशी
  
३।०४६।०१९अ एवम् उक्ता तु वैदेही क्रुद्धा संरक्तलोचना
  
३।०४६।०१९च् अब्रवीत् परुषं वाक्यं रहिते राक्षसाधिपम्
  
३।०४६।०२०अ कथं वैश्रवणं देवं सर्वभूतनमस्कृतम्
  
३।०४६।०२०च् भ्रातरं व्यपदिश्य त्वम् अशुभं कर्तुम् इच्छसि
  
३।०४६।०२१अ अवश्यं विनशिष्यन्ति सर्वे रावण राक्षसाः
  
३।०४६।०२१च् येषां त्वं कर्कशो राजा दुर्बुद्धिर् अजितेन्द्रियः
  
३।०४६।०२२अ अपहृत्य शचीं भार्यां शक्यम् इन्द्रस्य जीवितुम्
  
३।०४६।०२२च् न तु रामस्य भार्यां माम् अपनीयास्ति जीवितम्
  
३।०४६।०२३अ जीवेच् चिरं वज्रधरस्य हस्ताच्; छचीं प्रधृष्याप्रतिरूपरूपाम्
  
३।०४६।०२३च् न मादृशीं राक्षसधर्षयित्वा; पीतामृतस्यापि तवास्ति मोक्षः
  
३।०४७।००१अ सीताया वचनं श्रुत्वा दशग्रीवः प्रतापवान्
  
३।०४७।००१च् हस्ते हस्तं समाहत्य चकार सुमहद् वपुः
  
३।०४७।००२अ स मैथिलीं पुनर् वाक्यं बभाषे च ततो भृशम्
  
३।०४७।००२च् नोन्मत्तया श्रुतौ मन्ये मम वीर्यपराक्रमौ
  
३।०४७।००३अ उद्वहेयं भुजाभ्यां तु मेदिनीम् अम्बरे स्थितः
  
३।०४७।००३च् आपिबेयं समुद्रं च मृत्युं हन्यां रणे स्थितः
  
३।०४७।००४अ अर्कं रुन्ध्यां शरैस् तीक्ष्णैर् विभिन्द्यां हि महीतलम्
  
३।०४७।००४च् कामरूपिणम् उन्मत्ते पश्य मां कामदं पतिम्
  
३।०४७।००५अ एवम् उक्तवतस् तस्य रावणस्य शिखिप्रभे
  
३।०४७।००५च् क्रुद्धस्य हरिपर्यन्ते रक्ते नेत्रे बभूवतुः
  
३।०४७।००६अ सद्यः सौम्यं परित्यज्य भिक्षुरूपं स रावणः
  
३।०४७।००६च् स्वं रूपं कालरूपाभं भेजे वैश्रवणानुजः
  
३।०४७।००७अ संरक्तनयनः श्रीमांस् तप्तकाञ्चनकुण्डलः
  
३।०४७।००७च् दशास्यः कार्मुकी बाणी बभूव क्षणदाचरः
  
३।०४७।००८अ स परिव्राजकच्छद्म महाकायो विहाय तत्
  
३।०४७।००८च् प्रतिपेदे स्वकं रूपं रावणो राक्षसाधिपः
  
३।०४७।००९अ संरक्तनयनः क्रोधाज् जीमूतनिचयप्रभः
  
३।०४७।००९च् रक्ताम्बरधरस् तस्थौ स्त्रीरत्नं प्रेक्ष्य मैथिलीम्
  
३।०४७।०१०अ स ताम् असितकेशान्तां भास्करस्य प्रभाम् इव
  
३।०४७।०१०च् वसनाभरणोपेतां मैथिलीं रावणो ऽब्रवीत्
  
३।०४७।०११अ त्रिषु लोकेषु विख्यातं यदि भर्तारम् इच्छसि
  
३।०४७।०११च् माम् आश्रय वरारोहे तवाहं सदृशः पतिः
  
३।०४७।०१२अ मां भजस्व चिराय त्वम् अहं श्लाघ्यस् तव प्रियः
  
३।०४७।०१२च् नैव चाहं क्व चिद् भद्रे करिष्ये तव विप्रियम्
  
३।०४७।०१२ए त्यज्यतां मानुषो भावो मयि भावः प्रणीयताम्
  
३।०४७।०१३अ राज्याच् च्युतम् असिद्धार्थं रामं परिमितायुषम्
  
३।०४७।०१३च् कैर् गुणैर् अनुरक्तासि मूढे पण्डितमानिनि
  
३।०४७।०१४अ यः स्त्रिया वचनाद् राज्यं विहाय ससुहृज्जनम्
  
३।०४७।०१४च् अस्मिन् व्यालानुचरिते वने वसति दुर्मतिः
  
३।०४७।०१५अ इत्य् उक्त्वा मैथिलीं वाक्यं प्रियार्हां प्रियवादिनीम्
  
३।०४७।०१५च् जग्राह रावणः सीतां बुधः खे रोहिणीम् इव
  
३।०४७।०१६अ वामेन सीतां पद्माक्षीं मूर्धजेषु करेण सः
  
३।०४७।०१६च् ऊर्वोस् तु दक्षिणेनैव परिजग्राह पाणिना
  
३।०४७।०१७अ तं दृष्ट्वा गिरिशृङ्गाभं तीक्ष्णदंष्ट्रं महाभुजम्
  
३।०४७।०१७च् प्राद्रवन् मृत्युसङ्काशं भयार्ता वनदेवताः
  
३।०४७।०१८अ स च मायामयो दिव्यः खरयुक्तः खरस्वनः
  
३।०४७।०१८च् प्रत्यदृश्यत हेमाङ्गो रावणस्य महारथः
  
३।०४७।०१९अ ततस् तां परुषैर् वाक्यैर् अभितर्ज्य महास्वनः
  
३।०४७।०१९च् अङ्केनादाय वैदेहीं रथम् आरोपयत् तदा
  
३।०४७।०२०अ सा गृहीतातिचुक्रोश रावणेन यशस्विनी
  
३।०४७।०२०च् रामेति सीता दुःखार्ता रामं दूरगतं वने
  
३।०४७।०२१अ ताम् अकामां स कामार्तः पन्नगेन्द्रवधूम् इव
  
३।०४७।०२१च् विवेष्टमानाम् आदाय उत्पपाथाथ रावणः
  
३।०४७।०२२अ ततः सा राक्षसेन्द्रेण ह्रियमाणा विहायसा
  
३।०४७।०२२च् भृशं चुक्रोश मत्तेव भ्रान्तचित्ता यथातुरा
  
३।०४७।०२३अ हा लक्ष्मण महाबाहो गुरुचित्तप्रसादक
  
३।०४७।०२३च् ह्रियमाणां न जानीषे रक्षसा कामरूपिणा
  
३।०४७।०२४अ जीवितं सुखम् अर्थांश् च धर्महेतोः परित्यजन्
  
३।०४७।०२४च् ह्रियमाणाम् अधर्मेण मां राघव न पश्यसि
  
३।०४७।०२५अ ननु नामाविनीतानां विनेतासि परन्तप
  
३।०४७।०२५च् कथम् एवंविधं पापं न त्वं शाधि हि रावणम्
  
३।०४७।०२६अ ननु सद्यो ऽविनीतस्य दृश्यते कर्मणः फलम्
  
३।०४७।०२६च् कालो ऽप्य् अङ्गी भवत्य् अत्र सस्यानाम् इव पक्तये
  
३।०४७।०२७अ स कर्म कृतवान् एतत् कालोपहतचेतनः
  
३।०४७।०२७च् जीवितान्तकरं घोरं रामाद् व्यसनम् आप्नुहि
  
३।०४७।०२८अ हन्तेदानीं सकामा तु कैकेयी बान्धवैः सह
  
३।०४७।०२८च् ह्रियेयं धर्मकामस्य धर्मपत्नी यशस्विनः
  
३।०४७।०२९अ आमन्त्रये जनस्थानं कर्णिकारांश् च पुष्पितान्
  
३।०४७।०२९च् क्षिप्रं रामाय शंसध्वं सीतां हरति रावणः
  
३।०४७।०३०अ माल्यवन्तं शिखरिणं वन्दे प्रस्रवणं गिरिम्
  
३।०४७।०३०च् क्षिप्रं रामाय शंसध्वं सीतां हरति रावणः
  
३।०४७।०३१अ हंससारससङ्घुष्टां वन्दे गोदावरीं नदीम्
  
३।०४७।०३१च् क्षिप्रं रामाय शंसध्वं सीतां हरति रावणः
  
३।०४७।०३२अ दैवतानि च यान्त्य् अस्मिन् वने विविधपादपे
  
३।०४७।०३२च् नमस्करोम्य् अहं तेभ्यो भर्तुः शंसत मां हृताम्
  
३।०४७।०३३अ यानि कानि चिद् अप्य् अत्र सत्त्वानि निवसन्त्य् उत
  
३।०४७।०३३च् सर्वाणि शरणं यामि मृगपक्षिगणान् अपि
  
३।०४७।०३४अ ह्रियमाणां प्रियां भर्तुः प्राणेभ्यो ऽपि गरीयसीम्
  
३।०४७।०३४च् विवशापहृता सीता रावणेनेति शंसत
  
३।०४७।०३५अ विदित्वा मां महाबाहुर् अमुत्रापि महाबलः
  
३।०४७।०३५च् आनेष्यति पराक्रम्य वैवस्वतहृताम् अपि
  
३।०४७।०३६अ रामाय तु यथातत्त्वं जटायो हरणं मम
  
३।०४७।०३६च् लक्ष्मणाय च तत् सर्वम् आख्यातव्यम् अशेषतः
  
३।०४८।००१अ तं शब्दम् अवसुप्तस्य जटायुर् अथ शुश्रुवे
  
३।०४८।००१च् निरैक्षद् रावणं क्षिप्रं वैदेहीं च ददर्श सः
  
३।०४८।००२अ ततः पर्वतकूटाभस् तीक्ष्णतुण्डः खगोत्तमः
  
३।०४८।००२च् वनस्पतिगतः श्रीमान् व्याजहार शुभां गिरम्
  
३।०४८।००३अ दशग्रीवस्थितो धर्मे पुराणे सत्यसंश्रयः
  
३।०४८।००३च् जटायुर् नाम नाम्नाहं गृध्रराजो महाबलः
  
३।०४८।००४अ राजा सर्वस्य लोकस्य महेन्द्रवरुणोपमः
  
३।०४८।००४च् लोकानां च हिते युक्तो रामो दशरथात्मजः
  
३।०४८।००५अ तस्यैषा लोकनाथस्य धर्मपत्नी यशस्विनी
  
३।०४८।००५च् सीता नाम वरारोहा यां त्वं हर्तुम् इहेच्छसि
  
३।०४८।००६अ कथं राजा स्थितो धर्मे परदारान् परामृशेत्
  
३।०४८।००६च् रक्षणीया विशेषेण राजदारा महाबलः
  
३।०४८।००६ए निवर्तय मतिं नीचां परदाराभिमर्शनम्
  
३।०४८।००७अ न तत् समाचरेद् धीरो यत् परो ऽस्य विगर्हयेत्
  
३।०४८।००७च् यथात्मनस् तथान्येषां दारा रक्ष्या विमर्शनात्
  
३।०४८।००८अ अर्थं वा यदि वा कामं शिष्टाः शास्त्रेष्व् अनागतम्
  
३।०४८।००८च् व्यवस्यन्त्य् अनु राजानं धर्मं पौरस्त्यनन्दन
  
३।०४८।००९अ राजा धर्मश् च कामश् च द्रव्याणां चोत्तमो निधिः
  
३।०४८।००९च् धर्मः शुभं वा पापं वा राजमूलं प्रवर्तते
  
३।०४८।०१०अ पापस्वभावश् चपलः कथं त्वं रक्षसां वर
  
३।०४८।०१०च् ऐश्वर्यम् अभिसम्प्राप्तो विमानम् इव दुष्कृती
  
३।०४८।०११अ कामस्वभावो यो यस्य न स शक्यः प्रमार्जितुम्
  
३।०४८।०११च् न हि दुष्टात्मनाम् आर्य मा वसत्य् आलये चिरम्
  
३।०४८।०१२अ विषये वा पुरे वा ते यदा रामो महाबलः
  
३।०४८।०१२च् नापराध्यति धर्मात्मा कथं तस्यापराध्यसि
  
३।०४८।०१३अ यदि शूर्पणखाहेतोर् जनस्थानगतः खरः
  
३।०४८।०१३च् अतिवृत्तो हतः पूर्वं रामेणाक्लिष्टकर्मणा
  
३।०४८।०१४अ अत्र ब्रूहि यथासत्यं को रामस्य व्यतिक्रमः
  
३।०४८।०१४च् यस्य त्वं लोकनाथस्य हृत्वा भार्यां गमिष्यसि
  
३।०४८।०१५अ क्षिप्रं विसृज वैदेहीं मा त्वा घोरेण चक्षुषा
  
३।०४८।०१५च् दहेद् दहन भूतेन वृत्रम् इन्द्राशनिर् यथा
  
३।०४८।०१६अ सर्पम् आशीविषं बद्ध्वा वस्त्रान्ते नावबुध्यसे
  
३।०४८।०१६च् ग्रीवायां प्रतिमुक्तं च कालपाशं न पश्यसि
  
३।०४८।०१७अ स भारः सौम्य भर्तव्यो यो नरं नावसादयेत्
  
३।०४८।०१७च् तद् अन्नम् उपभोक्तव्यं जीर्यते यद् अनामयम्
  
३।०४८।०१८अ यत् कृत्वा न भवेद् धर्मो न कीर्तिर् न यशो भुवि
  
३।०४८।०१८च् शरीरस्य भवेत् खेदः कस् तत् कर्म समाचरेत्
  
३।०४८।०१९अ षष्टिवर्षसहस्राणि मम जातस्य रावण
  
३।०४८।०१९च् पितृपैतामहं राज्यं यथावद् अनुतिष्ठतः
  
३।०४८।०२०अ वृद्धो ऽहं त्वं युवा धन्वी सरथः कवची शरी
  
३।०४८।०२०च् तथाप्य् आदाय वैदेहीं कुशली न गमिष्यसि
  
३।०४८।०२१अ न शक्तस् त्वं बलाद् धर्तुं वैदेहीं मम पश्यतः
  
३।०४८।०२१च् हेतुभिर् न्यायसंयुक्तैर् ध्रुवां वेदश्रुतीम् इव
  
३।०४८।०२२अ युध्यस्व यदि शूरो ऽसि मुहूर्तं तिष्ठ रावण
  
३।०४८।०२२च् शयिष्यसे हतो भूमौ यथापूर्वं खरस् तथा
  
३।०४८।०२३अ असकृत् संयुगे येन निहता दैत्यदानवाः
  
३।०४८।०२३च् नचिराच् चीरवासास् त्वां रामो युधि वधिष्यति
  
३।०४८।०२४अ किं नु शक्यं मया कर्तुं गतौ दूरं नृपात्मजौ
  
३।०४८।०२४च् क्षिप्रं त्वं नश्यसे नीच तयोर् भीतो न संशयः
  
३।०४८।०२५अ न हि मे जीवमानस्य नयिष्यसि शुभाम् इमाम्
  
३।०४८।०२५च् सीतां कमलपत्राक्षीं रामस्य महषीं प्रियाम्
  
३।०४८।०२६अ अवश्यं तु मया कार्यं प्रियं तस्य महात्मनः
  
३।०४८।०२६च् जीवितेनापि रामस्य तथा दशरथस्य च
  
३।०४८।०२७अ तिष्ठ तिष्ठ दशग्रीव मुहूर्तं पश्य रावण
  
३।०४८।०२७च् युद्धातिथ्यं प्रदास्यामि यथाप्राणं निशाचर
  
३।०४८।०२७ए वृन्ताद् इव फलं त्वां तु पातयेयं रथोत्तमात्
  
३।०४९।००१अ इत्य् उक्तस्य यथान्यायं रावणस्य जटायुषा
  
३।०४९।००१च् क्रुद्धस्याग्निनिभाः सर्वा रेजुर् विंशतिदृष्टयः
  
३।०४९।००२अ संरक्तनयनः कोपात् तप्तकाञ्चनकुण्डलः
  
३।०४९।००२च् राक्षसेन्द्रो ऽभिदुद्राव पतगेन्द्रम् अमर्षणः
  
३।०४९।००३अ स सम्प्रहारस् तुमुलस् तयोस् तस्मिन् महावने
  
३।०४९।००३च् बभूव वातोद्धतयोर् मेघयोर् गगने यथा
  
३।०४९।००४अ तद् बभूवाद्भुतं युद्धं गृध्रराक्षसयोस् तदा
  
३।०४९।००४च् सपक्षयोर् माल्यवतोर् महापर्वतयोर् इव
  
३।०४९।००५अ ततो नालीकनाराचैस् तीक्ष्णाग्रैश् च विकर्णिभिः
  
३।०४९।००५च् अभ्यवर्षन् महाघोरैर् गृध्रराजं महाबलः
  
३।०४९।००६अ स तानि शरजालानि गृध्रः पत्ररथेश्वरः
  
३।०४९।००६च् जटायुः प्रतिजग्राह रावणास्त्राणि संयुगे
  
३।०४९।००७अ तस्य तीक्ष्णनखाभ्यां तु चरणाभ्यां महाबलः
  
३।०४९।००७च् चकार बहुधा गात्रे व्रणान् पतगसत्तमः
  
३।०४९।००८अ अथ क्रोधाद् दशग्रीवो जग्राह दशमार्गणान्
  
३।०४९।००८च् मृत्युदण्डनिभान् घोराञ् शत्रुमर्दनकाङ्क्षया
  
३।०४९।००९अ स तैर् बाणैर् महावीर्यः पूर्णमुक्तैर् अजिह्मगैः
  
३।०४९।००९च् बिभेद निशितैस् तीक्ष्णैर् गृध्रं घोरैः शिलीमुखैः
  
३।०४९।०१०अ स राक्षसरथे पश्यञ् जानकीं बाष्पलोचनाम्
  
३।०४९।०१०च् अचिन्तयित्वा बाणांस् तान् राक्षसं समभिद्रवत्
  
३।०४९।०११अ ततो ऽस्य सशरं चापं मुक्तामणिविभूषितम्
  
३।०४९।०११च् चरणाभ्यां महातेजा बभञ्ज पतगेश्वरः
  
३।०४९।०१२अ तच् चाग्निसदृशं दीप्तं रावणस्य शरावरम्
  
३।०४९।०१२च् पक्षाभ्यां च महातेजा व्यधुनोत् पतगेश्वरः
  
३।०४९।०१३अ काञ्चनोरश्छदान् दिव्यान् पिशाचवदनान् खरान्
  
३।०४९।०१३च् तांश् चास्य जवसम्पन्नाञ् जघान समरे बली
  
३।०४९।०१४अ वरं त्रिवेणुसम्पन्नं कामगं पावकार्चिषम्
  
३।०४९।०१४च् मणिहेमविचित्राङ्गं बभञ्ज च महारथम्
  
३।०४९।०१४ए पूर्णचन्द्रप्रतीकाशं छत्रं च व्यजनैः सह
  
३।०४९।०१५अ स भग्नधन्वा विरथो हताश्वो हतसारथिः
  
३।०४९।०१५च् अङ्केनादाय वैदेहीं पपात भुवि रावणः
  
३।०४९।०१६अ दृष्ट्वा निपतितं भूमौ रावणं भग्नवाहनम्
  
३।०४९।०१६च् साधु साध्व् इति भूतानि गृध्रराजम् अपूजयन्
  
३।०४९।०१७अ परिश्रान्तं तु तं दृष्ट्वा जरया पक्षियूथपम्
  
३।०४९।०१७च् उत्पपात पुनर् हृष्टो मैथिलीं गृह्य रावणः
  
३।०४९।०१८अ तं प्रहृष्टं निधायाङ्के गच्छन्तं जनकात्मजाम्
  
३।०४९।०१८च् गृध्रराजः समुत्पत्य जटायुर् इदम् अब्रवीत्
  
३।०४९।०१९अ वज्रसंस्पर्शबाणस्य भार्यां रामस्य रावण
  
३।०४९।०१९च् अल्पबुद्धे हरस्य् एनां वधाय खलु रक्षसाम्
  
३।०४९।०२०अ समित्रबन्धुः सामात्यः सबलः सपरिच्छदः
  
३।०४९।०२०च् विषपानं पिबस्य् एतत् पिपासित इवोदकम्
  
३।०४९।०२१अ अनुबन्धम् अजानन्तः कर्मणाम् अविचक्षणाः
  
३।०४९।०२१च् शीघ्रम् एव विनश्यन्ति यथा त्वं विनशिष्यसि
  
३।०४९।०२२अ बद्धस् त्वं कालपाशेन क्व गतस् तस्य मोक्ष्यसे
  
३।०४९।०२२च् वधाय बडिशं गृह्य सामिषं जलजो यथा
  
३।०४९।०२३अ न हि जातु दुराधर्षौ काकुत्स्थौ तव रावण
  
३।०४९।०२३च् धर्षणं चाश्रमस्यास्य क्षमिष्येते तु राघवौ
  
३।०४९।०२४अ यथा त्वया कृतं कर्म भीरुणा लोकगर्हितम्
  
३।०४९।०२४च् तस्कराचरितो मार्गो नैष वीरनिषेवितः
  
३।०४९।०२५अ युध्यस्व यदि शूरो ऽसि मुहूर्तं तिष्ठ रावण
  
३।०४९।०२५च् शयिष्यसे हतो भूमौ यथा भ्राता खरस् तथा
  
३।०४९।०२६अ परेतकाले पुरुषो यत् कर्म प्रतिपद्यते
  
३।०४९।०२६च् विनाशायात्मनो ऽधर्म्यं प्रतिपन्नो ऽसि कर्म तत्
  
३।०४९।०२७अ पापानुबन्धो वै यस्य कर्मणः को नु तत् पुमान्
  
३।०४९।०२७च् कुर्वीत लोकाधिपतिः स्वयम्भूर् भगवान् अपि
  
३।०४९।०२८अ एवम् उक्त्वा शुभं वाक्यं जटायुस् तस्य रक्षसः
  
३।०४९।०२८च् निपपात भृशं पृष्ठे दशग्रीवस्य वीर्यवान्
  
३।०४९।०२९अ तं गृहीत्वा नखैस् तीक्ष्णैर् विरराद समन्ततः
  
३।०४९।०२९च् अधिरूढो गजारोहि यथा स्याद् दुष्टवारणम्
  
३।०४९।०३०अ विरराद नखैर् अस्य तुण्डं पृष्ठे समर्पयन्
  
३।०४९।०३०च् केशांश् चोत्पाटयाम् आस नखपक्षमुखायुधः
  
३।०४९।०३१अ स तथा गृध्रराजेन क्लिश्यमानो मुहुर् मुहुः
  
३।०४९।०३१च् अमर्षस्फुरितौष्ठः सन् प्राकम्पत स राक्षसः
  
३।०४९।०३२अ सम्परिष्वज्य वैदेहीं वामेनाङ्केन रावणः
  
३।०४९।०३२च् तलेनाभिजघानार्तो जटायुं क्रोधमूर्छितः
  
३।०४९।०३३अ जटायुस् तम् अतिक्रम्य तुण्डेनास्य खराधिपः
  
३।०४९।०३३च् वामबाहून् दश तदा व्यपाहरद् अरिन्दमः
  
३।०४९।०३४अ ततः क्रुद्धो दशक्रीवः सीताम् उत्सृज्य वीर्यवान्
  
३।०४९।०३४च् मुष्टिभ्यां चरणाभ्यां च गृध्रराजम् अपोथयत्
  
३।०४९।०३५अ ततो मुहूर्तं सङ्ग्रामो बभूवातुलवीर्ययोः
  
३।०४९।०३५च् राक्षसानां च मुख्यस्य पक्षिणां प्रवरस्य च
  
३।०४९।०३६अ तस्य व्यायच्छमानस्य रामस्यार्थे ऽथ रावणः
  
३।०४९।०३६च् पक्षौ पादौ च पार्श्वौ च खड्गम् उद्धृत्य सो ऽच्छिनत्
  
३।०४९।०३७अ स छिन्नपक्षः सहसा रक्षसा रौद्रकर्मणा
  
३।०४९।०३७च् निपपात हतो गृध्रो धरण्याम् अल्पजीवितः
  
३।०४९।०३८अ तं दृष्ट्वा पतितं भूमौ क्षतजार्द्रं जटायुषम्
  
३।०४९।०३८च् अभ्यधावत वैदेही स्वबन्धुम् इव दुःखिता
  
३।०४९।०३९अ तं नीलजीमूतनिकाशकल्पं; सुपाण्डुरोरस्कम् उदारवीर्यम्
  
३।०४९।०३९च् ददर्श लङ्काधिपतिः पृथिव्यां; जटायुषं शान्तम् इवाग्निदावम्
  
३।०४९।०४०अ ततस् तु तं पत्ररथं महीतले; निपातितं रावणवेगमर्दितम्
  
३।०४९।०४०च् पुनः परिष्वज्य शशिप्रभानना; रुरोद सीता जनकात्मजा तदा
  
३।०५०।००१अ तम् अल्पजीवितं भूमौ स्फुरन्तं राक्षसाधिपः
  
३।०५०।००१च् ददर्श गृध्रं पतितं समीपे राघवाश्रमात्
  
३।०५०।००२अ सा तु ताराधिपमुखी रावणेन समीक्ष्य तम्
  
३।०५०।००२च् गृध्रराजं विनिहतं विललाप सुदुःखिता
  
३।०५०।००३अ निमित्तं लक्षणज्ञानं शकुनिस्वरदर्शनम्
  
३।०५०।००३च् अवश्यं सुखदुःखेषु नराणां प्रतिदृश्यते
  
३।०५०।००४अ न नूनं राम जानासि महद् व्यसनम् आत्मजः
  
३।०५०।००४च् धावन्ति नूनं काकुत्स्थ मदर्थं मृगपक्षिणः
  
३।०५०।००५अ त्राहि माम् अद्य काकुत्स्थ लक्ष्मणेति वराङ्गना
  
३।०५०।००५च् सुसन्त्रस्ता समाक्रन्दच् छृण्वतां तु यथान्तिके
  
३।०५०।००६अ तां क्लिष्टमाल्याभरणां विलपन्तीम् अनाथवत्
  
३।०५०।००६च् अभ्यधावत वैदेहीं रावणो राक्षसाधिपः
  
३।०५०।००७अ तां लताम् इव वेष्टन्तीम् आलिङ्गन्तीं महाद्रुमान्
  
३।०५०।००७च् मुञ्च मुञ्चेति बहुशः प्रवदन् राक्षसाधिपः
  
३।०५०।००८अ क्रोशन्तीं राम रामेति रामेण रहितां वने
  
३।०५०।००८च् जीवितान्ताय केशेषु जग्राहान्तकसन्निभः
  
३।०५०।००९अ प्रधर्षितायां वैदेह्यां बभूव सचराचरम्
  
३।०५०।००९च् जगत् सर्वम् अमर्यादं तमसान्धेन संवृतम्
  
३।०५०।०१०अ दृष्ट्वा सीतां परामृष्टां दीनां दिव्येन चक्षुषा
  
३।०५०।०१०च् कृतं कार्यम् इति श्रीमान् व्याजहार पितामहः
  
३।०५०।०११अ प्रहृष्टा व्यथिताश् चासन् सर्वे ते परमर्षयः
  
३।०५०।०११च् दृष्ट्वा सीतां परामृष्टां दण्डकारण्यवासिनः
  
३।०५०।०१२अ स तु तां राम रामेति रुदन्तीं लक्ष्मणेति च
  
३।०५०।०१२च् जगामाकाशम् आदाय रावणो राक्षसाधिपः
  
३।०५०।०१३अ तप्ताभरणसर्वाङ्गी पीतकौशेयवासनी
  
३।०५०।०१३च् रराज राजपुत्री तु विद्युत् सौदामनी यथा
  
३।०५०।०१४अ उद्धूतेन च वस्त्रेण तस्याः पीतेन रावणः
  
३।०५०।०१४च् अधिकं परिबभ्राज गिरिर् दीप इवाग्निना
  
३।०५०।०१५अ तस्याः परमकल्याण्यास् ताम्राणि सुरभीणि च
  
३।०५०।०१५च् पद्मपत्राणि वैदेह्या अभ्यकीर्यन्त रावणम्
  
३।०५०।०१६अ तस्याः कौशेयम् उद्धूतम् आकाशे कनकप्रभम्
  
३।०५०।०१६च् बभौ चादित्यरागेण ताम्रम् अभ्रम् इवातपे
  
३।०५०।०१७अ तस्यास् तद् विमलं वक्त्रम् आकाशे रावणाङ्कगम्
  
३।०५०।०१७च् न रराज विना रामं विनालम् इव पङ्कजम्
  
३।०५०।०१८अ बभूव जलदं नीलं भित्त्वा चन्द्र इवोदितः
  
३।०५०।०१८च् सुललाटं सुकेशान्तं पद्मगर्भाभम् अव्रणम्
  
३।०५०।०१८ए शुक्लैः सुविमलैर् दन्तैः प्रभावद्भिर् अलङ्कृतम्
  
३।०५०।०१९अ रुदितं व्यपमृष्टास्त्रं चन्द्रवत् प्रियदर्शनम्
  
३।०५०।०१९च् सुनासं चारुताम्रौष्ठम् आकाषे हाटकप्रभम्
  
३।०५०।०२०अ राक्षसेन्द्रसमाधूतं तस्यास् तद् वचनं शुभम्
  
३।०५०।०२०च् शुशुभे न विना रामं दिवा चन्द्र इवोदितः
  
३।०५०।०२१अ सा हेमवर्णा नीलाङ्गं मैथिली राक्षसाधिपम्
  
३।०५०।०२१च् शुशुभे काञ्चनी काञ्ची नीलं मणिम् इवाश्रिता
  
३।०५०।०२२अ सा पद्मगौरी हेमाभा रावणं जनकात्मजा
  
३।०५०।०२२च् विद्युद्घनम् इवाविश्य शुशुभे तप्तभूषणा
  
३।०५०।०२३अ तस्या भूषणघोषेण वैदेह्या राक्षसाधिपः
  
३।०५०।०२३च् बभूव विमलो नीलः सघोष इव तोयदः
  
३।०५०।०२४अ उत्तमाङ्गच्युता तस्याः पुष्पवृष्टिः समन्ततः
  
३।०५०।०२४च् सीताया ह्रियमाणायाः पपात धरणीतले
  
३।०५०।०२५अ सा तु रावणवेगेन पुष्पवृष्टिः समन्ततः
  
३।०५०।०२५च् समाधूता दशग्रीवं पुनर् एवाभ्यवर्तत
  
३।०५०।०२६अ अभ्यवर्तत पुष्पाणां धारा वैश्रवणानुजम्
  
३।०५०।०२६च् नक्षत्रमालाविमला मेरुं नगम् इवोत्तमम्
  
३।०५०।०२७अ चरणान् नूपुरं भ्रष्टं वैदेह्या रत्नभूषितम्
  
३।०५०।०२७च् विद्युन्मण्डलसङ्काशं पपात मधुरस्वनम्
  
३।०५०।०२८अ तरुप्रवालरक्ता सा नीलाङ्गं राक्षसेश्वरम्
  
३।०५०।०२८च् प्राशोभयत वैदेही गजं कष्येव काञ्चनी
  
३।०५०।०२९अ तां महोल्काम् इवाकाशे दीप्यमानां स्वतेजसा
  
३।०५०।०२९च् जहाराकाशम् आविश्य सीतां वैश्रवणानुजः
  
३।०५०।०३०अ तस्यास् तान्य् अग्निवर्णानि भूषणानि महीतले
  
३।०५०।०३०च् सघोषाण्य् अवकीर्यन्त क्षीणास् तारा इवाम्बरात्
  
३।०५०।०३१अ तस्याः स्तनान्तराद् भ्रष्टो हारस् ताराधिपद्युतिः
  
३।०५०।०३१च् वैदेह्या निपतन् भाति गङ्गेव गगनाच् च्युता
  
३।०५०।०३२अ उत्पात वाताभिहता नानाद्विज गणायुताः
  
३।०५०।०३२च् मा भैर् इति विधूताग्रा व्याजह्रुर् इव पादपाः
  
३।०५०।०३३अ नलिन्यो ध्वस्तकमलास् त्रस्तमीनजले चराः
  
३।०५०।०३३च् सखीम् इव गतोत्साहां शोचन्तीव स्म मैथिलीम्
  
३।०५०।०३४अ समन्ताद् अभिसम्पत्य सिंहव्याघ्रमृगद्विजाः
  
३।०५०।०३४च् अन्वधावंस् तदा रोषात् सीताच्छायानुगामिनः
  
३।०५०।०३५अ जलप्रपातास्रमुखाः शृङ्गैर् उच्छ्रितबाहवः
  
३।०५०।०३५च् सीतायां ह्रियमाणायां विक्रोशन्तीव पर्वताः
  
३।०५०।०३६अ ह्रियमाणां तु वैदेहीं दृष्ट्वा दीनो दिवाकरः
  
३।०५०।०३६च् प्रविध्वस्तप्रभः श्रीमान् आसीत् पाण्डुरमण्डलः
  
३।०५०।०३७अ नास्ति धर्मः कुतः सत्यं नार्जवं नानृशंसता
  
३।०५०।०३७च् यत्र रामस्य वैदेहीं भार्यां हरति रावणः
  
३।०५०।०३८अ इति सर्वाणि भूतानि गणशः पर्यदेवयन्
  
३।०५०।०३८च् वित्रस्तका दीनमुखा रुरुदुर् मृगपोतकाः
  
३।०५०।०३९अ उद्वीक्ष्योद्वीक्ष्य नयनैर् आस्रपाताविलेक्षणाः
  
३।०५०।०३९च् सुप्रवेपितगात्राश् च बभूवुर् वनदेवताः
  
३।०५०।०४०अ विक्रोशन्तीं दृढं सीतां दृष्ट्वा दुःखं तथा गताम्
  
३।०५०।०४०च् तां तु लक्ष्मण रामेति क्रोशन्तीं मधुरस्वराम्
  
३।०५०।०४१अ अवेक्षमाणां बहुषो वैदेहीं धरणीतलम्
  
३।०५०।०४१च् स ताम् आकुलकेशान्तां विप्रमृष्टविशेषकाम्
  
३।०५०।०४१ए जहारात्मविनाशाय दशग्रीवो मनस्विनाम्
  
३।०५०।०४२अ ततस् तु सा चारुदती शुचिस्मिता; विनाकृता बन्धुजनेन मैथिली
  
३।०५०।०४२च् अपश्यती राघवलक्ष्मणाव् उभौ; विवर्णवक्त्रा भयभारपीडिता
  
३।०५१।००१अ खम् उत्पतन्तं तं दृष्ट्वा मैथिली जनकात्मजा
  
३।०५१।००१च् दुःखिता परमोद्विग्ना भये महति वर्तिनी
  
३।०५१।००२अ रोषरोदनताम्राक्षी भीमाक्षं राक्षसाधिपम्
  
३।०५१।००२च् रुदती करुणं सीता ह्रियमाणेदम् अब्रवीत्
  
३।०५१।००३अ न व्यपत्रपसे नीच कर्मणानेन रावण
  
३।०५१।००३च् ज्ञात्वा विरहितां यो मां चोरयित्वा पलायसे
  
३।०५१।००४अ त्वयैव नूनं दुष्टात्मन् भीरुणा हर्तुम् इच्छता
  
३।०५१।००४च् ममापवाहितो भर्ता मृगरूपेण मायया
  
३।०५१।००४ए यो हि माम् उद्यतस् त्रातुं सो ऽप्य् अयं विनिपातितः
  
३।०५१।००५अ परमं खलु ते वीर्यं दृश्यते राक्षसाधम
  
३।०५१।००५च् विश्राव्य नामधेयं हि युद्धे नास्ति जिता त्वया
  
३।०५१।००६अ ईदृशं गर्हितं कर्म कथं कृत्वा न लज्जसे
  
३।०५१।००६च् स्त्रियाश् च हरणं नीच रहिते च परस्य च
  
३।०५१।००७अ कथयिष्यन्ति लोकेषु पुरुषाः कर्म कुत्सितम्
  
३।०५१।००७च् सुनृशंसम् अधर्मिष्ठं तव शौण्डीर्यमानिनः
  
३।०५१।००८अ धिक् ते शौर्यं च सत्त्वं च यत् त्वया कथितं तदा
  
३।०५१।००८च् कुलाक्रोशकरं लोके धिक् ते चारित्रम् ईदृशम्
  
३।०५१।००९अ किं शक्यं कर्तुम् एवं हि यज् जवेनैव धावसि
  
३।०५१।००९च् मुहूर्तम् अपि तिष्ठस्व न जीवन् प्रतियास्यसि
  
३।०५१।०१०अ न हि चक्षुःपथं प्राप्य तयोः पार्थिवपुत्रयोः
  
३।०५१।०१०च् ससैन्यो ऽपि समर्तःस् त्वं मुहूर्तम् अपि जीवितुम्
  
३।०५१।०११अ न त्वं तयोः शरस्पर्शं सोढुं शक्तः कथं चन
  
३।०५१।०११च् वने प्रज्वलितस्येव स्पर्शम् अग्नेर् विहङ्गमः
  
३।०५१।०१२अ साधु कृत्वात्मनः पथ्यं साधु मां मुञ्च रावण
  
३।०५१।०१२च् मत्प्रधर्षणरुष्टो हि भ्रात्रा सह पतिर् मम
  
३।०५१।०१२ए विधास्यति विनाशाय त्वं मां यदि न मुञ्चसि
  
३।०५१।०१३अ येन त्वं व्यवसायेन बलान् मां हर्तुम् इच्छसि
  
३।०५१।०१३च् व्यवसायः स ते नीच भविष्यति निरर्थकः
  
३।०५१।०१४अ न ह्य् अहं तम् अपश्यन्ती भर्तारं विबुधोपमम्
  
३।०५१।०१४च् उत्सहे शत्रुवशगा प्राणान् धारयितुं चिरम्
  
३।०५१।०१५अ न नूनं चात्मनः श्रेयः पथ्यं वा समवेक्षसे
  
३।०५१।०१५च् मृत्युकाले यथा मर्त्यो विपरीतानि सेवते
  
३।०५१।०१६अ मुमूर्षूणां हि सर्वेषां यत् पथ्यं तन् न रोचते
  
३।०५१।०१६च् पश्यामीव हि कण्ठे त्वां कालपाशावपाशितम्
  
३।०५१।०१७अ यथा चास्मिन् भयस्थाने न बिभेषे दशानन
  
३।०५१।०१७च् व्यक्तं हिरण्मयान् हि त्वं सम्पश्यसि महीरुहान्
  
३।०५१।०१८अ नदीं वैरतणीं घोरां रुधिरौघनिवाहिनीम्
  
३।०५१।०१८च् खड्गपत्रवनं चैव भीमं पश्यसि रावण
  
३।०५१।०१९अ तप्तकाञ्चनपुष्पां च वैदूर्यप्रवरच्छदाम्
  
३।०५१।०१९च् द्रक्ष्यसे शाल्मलीं तीक्ष्णाम् आयसैः कण्टकैश् चिताम्
  
३।०५१।०२०अ न हि त्वम् ईदृशं कृत्वा तस्यालीकं महात्मनः
  
३।०५१।०२०च् धारितुं शक्ष्यसि चिरं विषं पीत्वेव निर्घृणः
  
३।०५१।०२१अ बद्धस् त्वं कालपाशेन दुर्निवारेण रावण
  
३।०५१।०२१च् क्व गतो लप्स्यसे शर्म भर्तुर् मम महात्मनः
  
३।०५१।०२२अ निमेषान्तरमात्रेण विना भ्रातरम् आहवे
  
३।०५१।०२२च् राक्षसा निहता येन सहस्राणि चतुर्दश
  
३।०५१।०२३अ स कथं राघवो वीरः सर्वास्त्रकुशलो बली
  
३।०५१।०२३च् न त्वां हन्याच् छरैस् तीक्ष्णैर् इष्टभार्यापहारिणम्
  
३।०५१।०२४अ एतच् चान्यच् च परुषं वैदेही रावणाङ्कगा
  
३।०५१।०२४च् भयशोकसमाविष्टा करुणं विललाप ह
  
३।०५१।०२५अ तथा भृशार्तां बहु चैव भाषिणीं; विललाप पूर्वं करुणं च भामिनीम्
  
३।०५१।०२५च् जहार पापस् तरुणीं विवेष्टतीं; नृपात्मजाम् आगतगात्रवेपथुम्
  
३।०५२।००१अ ह्रियमाणा तु वैदेही कं चिन् नाथम् अपश्यती
  
३।०५२।००१च् ददर्श गिरिशृङ्गस्थान् पञ्चवानरपुङ्गवान्
  
३।०५२।००२अ तेषां मध्ये विशालाक्षी कौशेयं कनकप्रभम्
  
३।०५२।००२च् उत्तरीयं वरारोहा शुभान्य् आभरणानि च
  
३।०५२।००२ए मुमोच यदि रामाय शंसेयुर् इति मैथिली
  
३।०५२।००३अ वस्त्रम् उत्सृज्य तन् मध्ये विनिक्षिप्तं सभूषणम्
  
३।०५२।००३च् सम्भ्रमात् तु दशग्रीवस् तत् कर्म न च बुद्धिवान्
  
३।०५२।००४अ पिङ्गाक्षास् तां विशालाक्षीं नेत्रैर् अनिमिषैर् इव
  
३।०५२।००४च् विक्रोशन्तीं तदा सीतां ददृशुर् वानरर्षभाः
  
३।०५२।००५अ स च पम्पाम् अतिक्रम्य लङ्काम् अभिमुखः पुरीम्
  
३।०५२।००५च् जगाम रुदतीं गृह्य मैथिलीं राक्षसेश्वरः
  
३।०५२।००६अ तां जहार सुसंहृष्टो रावणो मृत्युम् आत्मनः
  
३।०५२।००६च् उत्सङ्गेनैव भुजगीं तीक्ष्णदंष्ट्रां महाविषाम्
  
३।०५२।००७अ वनानि सरितः शैलान् सरांसि च विहायसा
  
३।०५२।००७च् स क्षिप्रं समतीयाय शरश् चापाद् इव च्युतः
  
३।०५२।००८अ तिमिनक्रनिकेतं तु वरुणालयम् अक्षयम्
  
३।०५२।००८च् सरितां शरणं गत्वा समतीयाय सागरम्
  
३।०५२।००९अ सम्भ्रमात् परिवृत्तोर्मी रुद्धमीनमहोरगः
  
३।०५२।००९च् वैदेह्यां ह्रियमाणायां बभूव वरुणालयः
  
३।०५२।०१०अ अन्तरिक्षगता वाचः ससृजुश् चारणास् तदा
  
३।०५२।०१०च् एतद् अन्तो दशग्रीव इति सिद्धास् तदाब्रुवन्
  
३।०५२।०११अ स तु सीतां विवेष्टन्तीम् अङ्केनादाय रावणः
  
३।०५२।०११च् प्रविवेश पुरीं लङ्कां रूपिणीं मृत्युम् आत्मनः
  
३।०५२।०१२अ सो ऽभिगम्य पुरीं लङ्कां सुविभक्तमहापथाम्
  
३।०५२।०१२च् संरूढकक्ष्या बहुलं स्वम् अन्तःपुरम् आविशत्
  
३।०५२।०१३अ तत्र ताम् असितापाङ्गीं शोकमोहपरायणाम्
  
३।०५२।०१३च् निदधे रावणः सीतां मयो मायाम् इवासुरीम्
  
३।०५२।०१४अ अब्रवीच् च दशग्रीवः पिशाचीर् घोरदर्शनाः
  
३।०५२।०१४च् यथा नैनां पुमान् स्त्री वा सीतां पश्यत्य् असम्मतः
  
३।०५२।०१५अ मुक्तामणिसुवर्णानि वस्त्राण्य् आभरणानि च
  
३।०५२।०१५च् यद् यद् इच्छेत् तद् एवास्या देयं मच्छन्दतो यथा
  
३।०५२।०१६अ या च वक्ष्यति वैदेहीं वचनं किं चिद् अप्रियम्
  
३।०५२।०१६च् अज्ञानाद् यदि वा ज्ञानान् न तस्या जीवितं प्रियम्
  
३।०५२।०१७अ तथोक्त्वा राक्षसीस् तास् तु राक्षसेन्द्रः प्रतापवान्
  
३।०५२।०१७च् निष्क्रम्यान्तःपुरात् तस्मात् किं कृत्यम् इति चिन्तयन्
  
३।०५२।०१७ए ददर्शाष्टौ महावीर्यान् राक्षसान् पिशिताशनान्
  
३।०५२।०१८अ स तान् दृष्ट्वा महावीर्यो वरदानेन मोहितः
  
३।०५२।०१८च् उवाचैतान् इदं वाक्यं प्रशस्य बलवीर्यतः
  
३।०५२।०१९अ नानाप्रहरणाः क्षिप्रम् इतो गच्छत सत्वराः
  
३।०५२।०१९च् जनस्थानं हतस्थानं भूतपूर्वं खरालयम्
  
३।०५२।०२०अ तत्रोष्यतां जनस्थाने शून्ये निहतराक्षसे
  
३।०५२।०२०च् पौरुषं बलम् आश्रित्य त्रासम् उत्सृज्य दूरतः
  
३।०५२।०२१अ बलं हि सुमहद् यन् मे जनस्थाने निवेशितम्
  
३।०५२।०२१च् सदूषणखरं युद्धे हतं तद् रामसायकैः
  
३।०५२।०२२अ ततः क्रोधो ममापूर्वो धैर्यस्योपरि वर्धते
  
३।०५२।०२२च् वैरं च सुमहज् जातं रामं प्रति सुदारुणम्
  
३।०५२।०२३अ निर्यातयितुम् इच्छामि तच् च वैरम् अहं रिपोः
  
३।०५२।०२३च् न हि लप्स्याम्य् अहं निद्राम् अहत्वा संयुगे रिपुम्
  
३।०५२।०२४अ तं त्व् इदानीम् अहं हत्वा खरदूषणघातिनम्
  
३।०५२।०२४च् रामं शर्मोपलप्स्यामि धनं लब्ध्वेव निर्धनः
  
३।०५२।०२५अ जनस्थाने वसद्भिस् तु भवद्भी रामम् आश्रिता
  
३।०५२।०२५च् प्रवृत्तिर् उपनेतव्या किं करोतीति तत्त्वतः
  
३।०५२।०२६अ अप्रमादाच् च गन्तव्यं सर्वैर् एव निशाचरैः
  
३।०५२।०२६च् कर्तव्यश् च सदा यत्नो राघवस्य वधं प्रति
  
३।०५२।०२७अ युष्माकं हि बलज्ञो ऽहं बहुशो रणमूर्धनि
  
३।०५२।०२७च् अतश् चास्मिञ् जनस्थाने मया यूयं नियोजिताः
  
३।०५२।०२८अ ततः प्रियं वाक्यम् उपेत्य राक्षसा; महार्थम् अष्टाव् अभिवाद्य रावणम्
  
३।०५२।०२८च् विहाय लङ्कां सहिताः प्रतस्थिरे; यतो जनस्थानम् अलक्ष्यदर्शनाः
  
३।०५२।०२९अ ततस् तु सीताम् उपलभ्य रावणः; सुसम्प्रहृष्टः परिगृह्य मैथिलीम्
  
३।०५२।०२९च् प्रसज्य रामेण च वैरम् उत्तमं; बभूव मोहान् मुदितः स राक्षसः
  
३।०५३।००१अ सन्दिश्य राक्षसान् घोरान् रावणो ऽष्टौ महाबलान्
  
३।०५३।००१च् आत्मानं बुद्धिवैक्लव्यात् कृतकृत्यम् अमन्यत
  
३।०५३।००२अ स चिन्तयानो वैदेहीं कामबाणसमर्पितः
  
३।०५३।००२च् प्रविवेश गृहं रम्यं सीतां द्रष्टुम् अभित्वरन्
  
३।०५३।००३अ स प्रविश्य तु तद्वेश्म रावणो राक्षसाधिपः
  
३।०५३।००३च् अपश्यद् राक्षसीमध्ये सीतां शोकपरायणम्
  
३।०५३।००४अ अश्रुपूर्णमुखीं दीनां शोकभारावपीडिताम्
  
३।०५३।००४च् वायुवेगैर् इवाक्रान्तां मज्जन्तीं नावम् अर्णवे
  
३।०५३।००५अ मृगयूथपरिभ्रष्टां मृगीं श्वभिर् इवावृताम्
  
३।०५३।००५च् अधोमुखमुखीं दीनाम् अभ्येत्य च निशाचरः
  
३।०५३।००६अ तां तु शोकवशां दीनाम् अवशां राक्षसाधिपः
  
३।०५३।००६च् स बलाद् दर्शयाम् आस गृहं देवगृहोपमम्
  
३।०५३।००७अ हर्म्यप्रासादसम्बधं स्त्रीसहस्रनिषेवितम्
  
३।०५३।००७च् नानापक्षिगणैर् जुष्टं नानारत्नसमन्वितम्
  
३।०५३।००८अ काञ्चनैस् तापनीयैश् च स्फाटिकै राजतैस् तथा
  
३।०५३।००८च् वज्रवैदूर्यचित्रैश् च स्तम्भैर् दृष्टिमनोहरैः
  
३।०५३।००९अ दिव्यदुन्दुभिनिर्ह्रादं तप्तकाञ्चनतोरणम्
  
३।०५३।००९च् सोपानं काञ्चनं चित्रम् आरुरोह तया सह
  
३।०५३।०१०अ दान्तका राजताश् चैव गवाक्षाः प्रियदर्शनाः
  
३।०५३।०१०च् हेमजालावृताश् चासंस् तत्र प्रासादपङ्क्तयः
  
३।०५३।०११अ सुधामणिविचित्राणि भूमिभागानि सर्वशः
  
३।०५३।०११च् दशग्रीवः स्वभवने प्रादर्शयत मैथिलीम्
  
३।०५३।०१२अ दीर्घिकाः पुष्करिण्यश् च नानापुष्पसमावृताः
  
३।०५३।०१२च् रावणो दर्शयाम् आस सीतां शोकपरायणाम्
  
३।०५३।०१३अ दर्शयित्वा तु वैदेहीं कृत्स्नं तद् भवनोत्तमम्
  
३।०५३।०१३च् उवाच वाक्यं पापात्मा रावणो जनकात्मजाम्
  
३।०५३।०१४अ दशराक्षसकोट्यश् च द्वाविंशतिर् अथापराः
  
३।०५३।०१४च् वर्जयित्वा जरा वृद्धान् बालांश् च रजनीचरान्
  
३।०५३।०१५अ तेषां प्रभुर् अहं सीते सर्वेषां भीमकर्मणाम्
  
३।०५३।०१५च् सहस्रम् एकम् एकस्य मम कार्यपुरःसरम्
  
३।०५३।०१६अ यद् इदं राज्यतन्त्रं मे त्वयि सर्वं प्रतिष्ठितम्
  
३।०५३।०१६च् जीवितं च विशालाक्षि त्वं मे प्राणैर् गरीयसी
  
३।०५३।०१७अ बहूनां स्त्रीसहस्राणां मम यो ऽसौ परिग्रहः
  
३।०५३।०१७च् तासां त्वम् ईश्वरी सीते मम भार्या भव प्रिये
  
३।०५३।०१८अ साधु किं ते ऽन्यया बुद्ध्या रोचयस्व वचो मम
  
३।०५३।०१८च् भजस्व माभितप्तस्य प्रसादं कर्तुम् अर्हसि
  
३।०५३।०१९अ परिक्षिप्ता समुद्रेण लङ्केयं शतयोजना
  
३।०५३।०१९च् नेयं धर्षयितुं शक्या सेन्द्रैर् अपि सुरासुरैः
  
३।०५३।०२०अ न देवेषु न यक्षेषु न गन्धर्वेषु नर्षिषु
  
३।०५३।०२०च् अहं पश्यामि लोकेषु यो मे वीर्यसमो भवेत्
  
३।०५३।०२१अ राज्यभ्रष्टेन दीनेन तापसेन गतायुषा
  
३।०५३।०२१च् किं करिष्यसि रामेण मानुषेणाल्पतेजसा
  
३।०५३।०२२अ भजस्व सीते माम् एव भर्ताहं सदृशस् तव
  
३।०५३।०२२च् यौवनं ह्य् अध्रुवं भीरु रमस्वेह मया सह
  
३।०५३।०२३अ दर्शने मा कृथा बुद्धिं राघवस्य वरानने
  
३।०५३।०२३च् कास्य शक्तिर् इहागन्तुम् अपि सीते मनोरथैः
  
३।०५३।०२४अ न शक्यो वायुर् आकाशे पाशैर् बद्धं महाजवः
  
३।०५३।०२४च् दीप्यमानस्य वाप्य् अग्नेर् ग्रहीतुं विमलां शिखाम्
  
३।०५३।०२५अ त्रयाणाम् अपि लोकानां न तं पश्यामि शोभने
  
३।०५३।०२५च् विक्रमेण नयेद् यस् त्वां मद्बाहुपरिपालिताम्
  
३।०५३।०२६अ लङ्कायां सुमहद् राज्यम् इदं त्वम् अनुपालय
  
३।०५३।०२६च् अभिषेकोदकक्लिन्ना तुष्टा च रमयस्व माम्
  
३।०५३।०२७अ दुष्कृतं यत् पुरा कर्म वनवासेन तद् गतम्
  
३।०५३।०२७च् यश् च ते सुकृतो धर्मस् तस्येह फलम् आप्नुहि
  
३।०५३।०२८अ इह सर्वाणि माल्यानि दिव्यगन्धानि मैथिलि
  
३।०५३।०२८च् भूषणानि च मुख्यानि तानि सेव मया सह
  
३।०५३।०२९अ पुष्पकं नाम सुश्रोणि भ्रातुर् वैश्रवणस्य मे
  
३।०५३।०२९च् विमानं रमणीयं च तद् विमानं मनोजवम्
  
३।०५३।०३०अ तत्र सीते मया सार्धं विहरस्व यथासुखम्
  
३।०५३।०३०च् वदनं पद्मसङ्काशं विमलं चारुदर्शनम्
  
३।०५३।०३१अ शोकार्तं तु वरारोहे न भ्राजति वरानने
  
३।०५३।०३१च् अलं व्रीडेन वैदेहि धर्मलोप कृतेन ते
  
३।०५३।०३२अ आर्षो ऽयं दैवनिष्यन्दो यस् त्वाम् अभिगमिष्यति
  
३।०५३।०३२च् एतौ पादौ मया स्निग्धौ शिरोभिः परिपीडितौ
  
३।०५३।०३३अ प्रसादं कुरु मे क्षिप्रं वश्यो दासो ऽहम् अस्मि ते
  
३।०५३।०३३च् नेमाः शून्या मया वाचः शुष्यमाणेन भाषिताः
  
३।०५३।०३४अ न चापि रावणः कां चिन् मूर्ध्ना स्त्रीं प्रणमेत ह
  
३।०५३।०३४च् एवम् उक्त्वा दशग्रीवो मैथिलीं जनकात्मजाम्
  
३।०५३।०३५अ कृतान्तवशम् आपन्नो ममेयम् इति मन्यते
  
३।०५४।००१अ सा तथोक्ता तु वैदेही निर्भया शोककर्षिता
  
३।०५४।००१च् तृणम् अन्तरतः कृत्वा रावणं प्रत्यभाषत
  
३।०५४।००२अ राजा दशरथो नाम धर्मसेतुर् इवाचलः
  
३।०५४।००२च् सत्यसन्धः परिज्ञातो यस्य पुत्रः स राघवः
  
३।०५४।००३अ रामो नाम स धर्मात्मा त्रिषु लोकेषु विश्रुतः
  
३।०५४।००३च् दीर्घबाहुर् विशालाक्षो दैवतं स पतिर् मम
  
३।०५४।००४अ इक्ष्वाकूणां कुले जातः सिंहस्कन्धो महाद्युतिः
  
३।०५४।००४च् लक्ष्मणेन सह भ्रात्रा यस् ते प्राणां हरिष्यति
  
३।०५४।००५अ प्रत्यक्षं यद्य् अहं तस्य त्वया स्यां धर्षिता बलात्
  
३।०५४।००५च् शयिता त्वं हतः सङ्ख्ये जनस्थाने यथा खरः
  
३।०५४।००६अ य एते राक्षसाः प्रोक्ता घोररूपा महाबलाः
  
३।०५४।००६च् राघवे निर्विषाः सर्वे सुपर्णे पन्नगा यथा
  
३।०५४।००७अ तस्य ज्याविप्रमुक्तास् ते शराः काञ्चनभूषणाः
  
३।०५४।००७च् शरीरं विधमिष्यन्ति गङ्गाकूलम् इवोर्मयः
  
३।०५४।००८अ असुरैर् वा सुरैर् वा त्वं यद्य् अवधो ऽसि रावण
  
३।०५४।००८च् उत्पाद्य सुमहद् वैरं जीवंस् तस्य न मोक्ष्यसे
  
३।०५४।००९अ स ते जीवितशेषस्य राघवो ऽन्तकरो बली
  
३।०५४।००९च् पशोर् यूपगतस्येव जीवितं तव दुर्लभम्
  
३।०५४।०१०अ यदि पश्येत् स रामस् त्वां रोषदीप्तेन चक्षुषा
  
३।०५४।०१०च् रक्षस् त्वम् अद्य निर्दग्धो गच्छेः सद्यः पराभवम्
  
३।०५४।०११अ यश् चन्द्रं नभसो भूमौ पातयेन् नाशयेत वा
  
३।०५४।०११च् सागरं शोषयेद् वापि स सीतां मोचयेद् इह
  
३।०५४।०१२अ गतायुस् त्वं गतश्रीको गतसत्त्वो गतेन्द्रियः
  
३।०५४।०१२च् लङ्का वैधव्यसंयुक्ता त्वत्कृतेन भविष्यति
  
३।०५४।०१३अ न ते पापम् इदं कर्म सुखोदर्कं भविष्यति
  
३।०५४।०१३च् याहं नीता विना भावं पतिपार्श्वात् त्वया वनात्
  
३।०५४।०१४अ स हि दैवतसंयुक्तो मम भर्ता महाद्युतिः
  
३।०५४।०१४च् निर्भयो वीर्यम् आश्रित्य शून्ये वसति दण्डके
  
३।०५४।०१५अ स ते दर्पं बलं वीर्यम् उत्सेकं च तथाविधम्
  
३।०५४।०१५च् अपनेष्यति गात्रेभ्यः शरवर्षेण संयुगे
  
३।०५४।०१६अ यदा विनाशो भूतानां दृश्यते कालचोदितः
  
३।०५४।०१६च् तदा कार्ये प्रमाद्यन्ति नराः कालवशं गताः
  
३।०५४।०१७अ मां प्रधृष्य स ते कालः प्राप्तो ऽयं रक्षसाधम
  
३।०५४।०१७च् आत्मनो राक्षसानां च वधायान्तःपुरस्य च
  
३।०५४।०१८अ न शक्या यज्ञमध्यस्था वेदिः स्रुग्भाण्ड मण्डिता
  
३।०५४।०१८च् द्विजातिमन्त्रसम्पूता चण्डालेनावमर्दितुम्
  
३।०५४।०१९अ इदं शरीरं निःसञ्ज्ञं बन्ध वा घातयस्व वा
  
३।०५४।०१९च् नेदं शरीरं रक्ष्यं मे जीवितं वापि राक्षस
  
३।०५४।०१९ए न हि शक्ष्याम्य् उपक्रोशं पृथिव्यां दातुम् आत्मनः
  
३।०५४।०२०अ एवम् उक्त्वा तु वैदेही क्रोद्धात् सुपरुषं वचः
  
३।०५४।०२०च् रावणं मैथिली तत्र पुनर् नोवाच किं चन
  
३।०५४।०२१अ सीताया वचनं श्रुत्वा परुषं रोमहर्षणम्
  
३।०५४।०२१च् प्रत्युवाच ततः सीतां भयसन्दर्शनं वचः
  
३।०५४।०२२अ शृणु मैथिलि मद्वाक्यं मासान् द्वादश भामिनि
  
३।०५४।०२२च् कालेनानेन नाभ्येषि यदि मां चारुहासिनि
  
३।०५४।०२२ए ततस् त्वां प्रातराशार्थं सूदाश् छेत्स्यन्ति लेशशः
  
३।०५४।०२३अ इत्य् उक्त्वा परुषं वाक्यं रावणः शत्रुरावणः
  
३।०५४।०२३च् राक्षसीश् च ततः क्रुद्ध इदं वचनम् अब्रवीत्
  
३।०५४।०२४अ शीघ्रम् एवं हि राक्षस्यो विकृता घोरदर्शनाः
  
३।०५४।०२४च् दर्पम् अस्या विनेष्यन्तु मांसशोणितभोजनाः
  
३।०५४।०२५अ वचनाद् एव तास् तस्य विकृता घोरदर्शनाः
  
३।०५४।०२५च् कृतप्राञ्जलयो भूत्वा मैथिलीं पर्यवारयन्
  
३।०५४।०२६अ स ताः प्रोवाच राजा तु रावणो घोरदर्शनः
  
३।०५४।०२६च् प्रचाल्य चरणोत्कर्षैर् दारयन्न् इव मेदिनीम्
  
३।०५४।०२७अ अशोकवनिकामध्ये मैथिली नीयताम् इति
  
३।०५४।०२७च् तत्रेयं रक्ष्यतां गूढम् उष्माभिः परिवारिता
  
३।०५४।०२८अ तत्रैनां तर्जनैर् घोरैः पुनः सान्त्वैश् च मैथिलीम्
  
३।०५४।०२८च् आनयध्वं वशं सर्वा वन्यां गजवधूम् इव
  
३।०५४।०२९अ इति प्रतिसमादिष्टा राक्षस्यो रावणेन ताः
  
३।०५४।०२९च् अशोकवनिकां जग्मुर् मैथिलीं परिगृह्य ताम्
  
३।०५४।०३०अ सर्वकामफलैर् वृक्षैर् नानापुष्पफलैर् वृताम्
  
३।०५४।०३०च् सर्वकालमदैश् चापि द्विजैः समुपसेविताम्
  
३।०५४।०३१अ सा तु शोकपरीताङ्गी मैथिली जनकात्मजा
  
३।०५४।०३१च् राक्षसी वशम् आपन्ना व्याघ्रीणां हरिणी यथा
  
३।०५४।०३२अ न विन्दते तत्र तु शर्म मैथिली; विरूपनेत्राभिर् अतीव तर्जिता
  
३।०५४।०३२च् पतिं स्मरन्ती दयितं च देवरं; विचेतनाभूद् भयशोकपीडिता
  
३।०५५।००१अ राक्षसं मृगरूपेण चरन्तं कामरूपिणम्
  
३।०५५।००१च् निहत्य रामो मारीचं तूर्णं पथि न्यवर्तत
  
३।०५५।००२अ तस्य सन्त्वरमाणस्य द्रष्टुकामस्य मैथिलीम्
  
३।०५५।००२च् क्रूरस्वरो ऽथ गोमायुर् विननादास्य पृष्ठतः
  
३।०५५।००३अ स तस्य स्वरम् आज्ञाय दारुणं रोमहर्षणम्
  
३।०५५।००३च् चिन्तयाम् आस गोमायोः स्वरेण परिशङ्कितः
  
३।०५५।००४अ अशुभं बत मन्ये ऽहं गोमायुर् वाश्यते यथा
  
३।०५५।००४च् स्वस्ति स्याद् अपि वैदेह्या राक्षसैर् भक्षणं विना
  
३।०५५।००५अ मारीचेन तु विज्ञाय स्वरम् आलक्ष्य मामकम्
  
३।०५५।००५च् विक्रुष्टं मृगरूपेण लक्ष्मणः शृणुयाद् यदि
  
३।०५५।००६अ स सौमित्रिः स्वरं श्रुत्वा तां च हित्वाथ मैथिलीम्
  
३।०५५।००६च् तयैव प्रहितः क्षिप्रं मत्सकाशम् इहैष्यति
  
३।०५५।००७अ राक्षसैः सहितैर् नूनं सीताया ईप्सितो वधः
  
३।०५५।००७च् काञ्चनश् च मृगो भूत्वा व्यपनीयाश्रमात् तु माम्
  
३।०५५।००८अ दूरं नीत्वा तु मारीचो राक्षसो ऽभूच् छराहतः
  
३।०५५।००८च् हा लक्ष्मण हतो ऽस्मीति यद् वाक्यं व्यजहार ह
  
३।०५५।००९अ अपि स्वस्ति भवेद् द्वाभ्यां रहिताभ्यां मया वने
  
३।०५५।००९च् जनस्थाननिमित्तं हि कृतवैरो ऽस्मि राक्षसैः
  
३।०५५।००९ए निमित्तानि च घोराणि दृश्यन्ते ऽद्य बहूनि च
  
३।०५५।०१०अ इत्य् एवं चिन्तयन् रामः श्रुत्वा गोमायुनिःस्वनम्
  
३।०५५।०१०च् आत्मनश् चापनयनं मृगरूपेण रक्षसा
  
३।०५५।०१०ए आजगाम जनस्थानं राघवः परिशङ्कितः
  
३।०५५।०११अ तं दीनमानसं दीनम् आसेदुर् मृगपक्षिणः
  
३।०५५।०११च् सव्यं कृत्वा महात्मानं घोरांश् च ससृजुः स्वरान्
  
३।०५५।०१२अ तानि दृष्ट्वा निमित्तानि महाघोराणि राघवः
  
३।०५५।०१२च् ततो लक्षणम् आयान्तं ददर्श विगतप्रभम्
  
३।०५५।०१३अ ततो ऽविदूरे रामेण समीयाय स लक्ष्मणः
  
३।०५५।०१३च् विषण्णः स विषण्णेन दुःखितो दुःखभागिना
  
३।०५५।०१४अ सञ्जगर्हे ऽथ तं भ्राता जेष्ठो लक्ष्मणम् आगतम्
  
३।०५५।०१४च् विहाय सीतां विजने वने राक्षससेविते
  
३।०५५।०१५अ गृहीत्वा च करं सव्यं लक्ष्मणं रघुनन्दनः
  
३।०५५।०१५च् उवाच मधुरोदर्कम् इदं परुषम् आर्तवत्
  
३।०५५।०१६अ अहो लक्ष्मण गर्ह्यं ते कृतं यत् त्वं विहाय ताम्
  
३।०५५।०१६च् सीताम् इहागतः सौम्य कच्चित् स्वस्ति भवेद् इति
  
३।०५५।०१७अ न मे ऽस्ति संशयो वीर सर्वथा जनकात्मजा
  
३।०५५।०१७च् विनष्टा भक्षिता वाप राक्षसैर् वनचारिभिः
  
३।०५५।०१८अ अशुभान्य् एव भूयिष्ठं यथा प्रादुर्भवन्ति मे
  
३।०५५।०१८च् अपि लक्ष्मण सीतायाः सामग्र्यं प्राप्नुयावहे
  
३।०५५।०१९अ इदं हि रक्षोमृगसन्निकाशं; प्रलोभ्य मां दूरम् अनुप्रयातम्
  
३।०५५।०१९च् हतं कथं चिन् महता श्रमेण; स राक्षसो ऽभून् म्रियमाण एव
  
३।०५५।०२०अ मनश् च मे दीनम् इहाप्रहृष्टं; चक्षुश् च सव्यं कुरुते विकारम्
  
३।०५५।०२०च् असंशयं लक्ष्मण नास्ति सीता; हृता मृता वा पथि वर्तते वा
  
३।०५६।००१अ स दृष्ट्वा लक्ष्मणं दीनं शून्ये दशरथात्मजः
  
३।०५६।००१च् पर्यपृच्छत धर्मात्मा वैदेहीम् आगतं विना
  
३।०५६।००२अ प्रस्थितं दण्डकारण्यं या माम् अनुजगाम ह
  
३।०५६।००२च् क्व सा लक्ष्मण वैदेही यां हित्वा त्वम् इहागतः
  
३।०५६।००३अ राज्यभ्रष्टस्य दीनस्य दण्डकान् परिधावतः
  
३।०५६।००३च् क्व सा दुःखसहाया मे वैदेही तनुमध्यमा
  
३।०५६।००४अ यां विना नोत्सहे वीर मुहूर्तम् अपि जीवितुम्
  
३।०५६।००४च् क्व सा प्राणसहाया मे सीता सुरसुतोपमा
  
३।०५६।००५अ पतित्वम् अमराणां वा पृथिव्याश् चापि लक्ष्मण
  
३।०५६।००५च् विना तां तपनीयाभां नेच्छेयं जनकात्मजाम्
  
३।०५६।००६अ कच्चिज् जीवति वैदेही प्राणैः प्रियतरा मम
  
३।०५६।००६च् कच्चित् प्रव्राजनं सौम्य न मे मिथ्या भविष्यति
  
३।०५६।००७अ सीतानिमित्तं सौमित्रे मृते मयि गते त्वयि
  
३।०५६।००७च् कच्चित् सकामा सुखिता कैकेयी सा भविष्यति
  
३।०५६।००८अ सपुत्रराज्यां सिद्धार्थां मृतपुत्रा तपस्विनी
  
३।०५६।००८च् उपस्थास्यति कौसल्या कच्चिन् सौम्य न कैकयीम्
  
३।०५६।००९अ यदि जीवति वैदेही गमिष्याम्य् आश्रमं पुनः
  
३।०५६।००९च् सुवृत्ता यदि वृत्ता सा प्राणांस् त्यक्ष्यामि लक्ष्मण
  
३।०५६।०१०अ यदि माम् आश्रमगतं वैदेही नाभिभाषते
  
३।०५६।०१०च् पुनः प्रहसिता सीता विनशिष्यामि लक्ष्मण
  
३।०५६।०११अ ब्रूहि लक्ष्मण वैदेही यदि जीवति वा न वा
  
३।०५६।०११च् त्वयि प्रमत्ते रक्षोभिर् भक्षिता वा तपस्विनी
  
३।०५६।०१२अ सुकुमारी च बाला च नित्यं चादुःखदर्शिनी
  
३।०५६।०१२च् मद्वियोगेन वैदेही व्यक्तं शोचति दुर्मनाः
  
३।०५६।०१३अ सर्वथा रक्षसा तेन जिह्मेन सुदुरात्मना
  
३।०५६।०१३च् वदता लक्ष्मणेत्य् उच्चैस् तवापि जनितं भयम्
  
३।०५६।०१४अ श्रुतश् च शङ्के वैदेह्या स स्वरः सदृशो मम
  
३।०५६।०१४च् त्रस्तया प्रेषितस् त्वं च द्रष्टुं मां शीघ्रम् आगतः
  
३।०५६।०१५अ सर्वथा तु कृतं कष्टं सीताम् उत्सृजता वने
  
३।०५६।०१५च् प्रतिकर्तुं नृशंसानां रक्षसां दत्तम् अन्तरम्
  
३।०५६।०१६अ दुःखिताः खरघातेन राक्षसाः पिशिताशनाः
  
३।०५६।०१६च् तैः सीता निहता घोरैर् भविष्यति न संशयः
  
३।०५६।०१७अ अहो ऽस्मि व्यसने मग्नः सर्वथा रिपुनाशन
  
३।०५६।०१७च् किं त्व् इदानीं करिष्यामि शङ्के प्राप्तव्यम् ईदृशम्
  
३।०५६।०१८अ इति सीतां वरारोहां चिन्तयन्न् एव राघवः
  
३।०५६।०१८च् आजगाम जनस्थानं त्वरया सहलक्ष्मणः
  
३।०५६।०१९अ विगर्हमाणो ऽनुजम् आर्तरूपं; क्षुधा श्रमाच् चैव पिपासया च
  
३।०५६।०१९च् विनिःश्वसञ् शुष्कमुखो विषण्णः; प्रतिश्रयं प्राप्य समीक्ष्य शून्यम्
  
३।०५६।०२०अ स्वम् आश्रमं सम्प्रविगाह्य वीरो; विहारदेशान् अनुसृत्य कांश् चित्
  
३।०५६।०२०च् एतत् तद् इत्य् एव निवासभूमौ; प्रहृष्टरोमा व्यथितो बभूव
  
३।०५७।००१अ अथाश्रमाद् उपावृत्तम् अन्तरा रघुनन्दनः
  
३।०५७।००१च् परिपप्रच्छ सौमित्रिं रामो दुःखार्दितः पुनः
  
३।०५७।००२अ तम् उवाच किमर्थं त्वम् आगतो ऽपास्य मैथिलीम्
  
३।०५७।००२च् यदा सा तव विश्वासाद् वने विहरिता मया
  
३।०५७।००३अ दृष्ट्वैवाभ्यागतं त्वां मे मैथिलीं त्यज्य लक्ष्मण
  
३।०५७।००३च् शङ्कमानं महत् पापं यत् सत्यं व्यथितं मनः
  
३।०५७।००४अ स्फुरते नयनं सव्यं बाहुश् च हृदयं च मे
  
३।०५७।००४च् दृष्ट्वा लक्ष्मण दूरे त्वां सीताविरहितं पथि
  
३।०५७।००५अ एवम् उक्तस् तु सौमित्रिर् लक्ष्मणः शुभलक्षणः
  
३।०५७।००५च् भूयो दुःखसमाविष्टो दुःखितं रामम् अब्रवीत्
  
३।०५७।००६अ न स्वयं कामकारेण तां त्यक्त्वाहम् इहागतः
  
३।०५७।००६च् प्रचोदितस् तयैवोग्रैस् त्वत्सकाशम् इहागतः
  
३।०५७।००७अ आर्येणेव परिक्रुष्टं हा सीते लक्ष्मणेति च
  
३।०५७।००७च् परित्राहीति यद् वाक्यं मैथिल्यास् तच् छ्रुतिं गतम्
  
३।०५७।००८अ सा तम् आर्तस्वरं श्रुत्वा तव स्नेहेन मैथिली
  
३।०५७।००८च् गच्छ गच्छेति माम् आह रुदन्ती भयविह्वला
  
३।०५७।००९अ प्रचोद्यमानेन मया गच्छेति बहुशस् तया
  
३।०५७।००९च् प्रत्युक्ता मैथिली वाक्यम् इदं त्वत्प्रत्ययान्वितम्
  
३।०५७।०१०अ न तत् पश्याम्य् अहं रक्षो यद् अस्य भयम् आवहेत्
  
३।०५७।०१०च् निर्वृता भव नास्त्य् एतत् केनाप्य् एवम् उदाहृतम्
  
३।०५७।०११अ विगर्हितं च नीचं च कथम् आर्यो ऽभिधास्यति
  
३।०५७।०११च् त्राहीति वचनं सीते यस् त्रायेत् त्रिदशान् अपि
  
३।०५७।०१२अ किन्निमित्तं तु केनापि भ्रातुर् आलम्ब्य मे स्वरम्
  
३।०५७।०१२च् विस्वरं व्याहृतं वाक्यं लक्ष्मण त्राहि माम् इति
  
३।०५७।०१२ए न भवत्या व्यथा कार्या कुनारीजनसेविता
  
३।०५७।०१३अ अलं वैक्लव्यम् आलम्ब्य स्वस्था भव निरुत्सुका
  
३।०५७।०१३च् न चास्ति त्रिषु लोकेषु पुमान् यो राघवं रणे
  
३।०५७।०१३ए जातो वा जायमानो वा संयुगे यः पराजयेत्
  
३।०५७।०१४अ एवम् उक्ता तु वैदेही परिमोहितचेतना
  
३।०५७।०१४च् उवाचाश्रूणि मुञ्चन्ती दारुणं माम् इदं वचः
  
३।०५७।०१५अ भावो मयि तवात्यर्थं पाप एव निवेशितः
  
३।०५७।०१५च् विनष्टे भ्रातरि प्राप्ते न च त्वं माम् अवाप्स्यसि
  
३।०५७।०१६अ सङ्केताद् भरतेन त्वं रामं समनुगच्छसि
  
३।०५७।०१६च् क्रोशन्तं हि यथात्यर्थं नैनम् अभ्यवपद्यसे
  
३।०५७।०१७अ रिपुः प्रच्छन्नचारी त्वं मदर्थम् अनुगच्छसि
  
३।०५७।०१७च् राघवस्यान्तरप्रेप्सुस् तथैनं नाभिपद्यसे
  
३।०५७।०१८अ एवम् उक्तो हि वैदेह्या संरब्धो रक्तलोचनः
  
३।०५७।०१८च् क्रोधात् प्रस्फुरमाणौष्ठ आश्रमाद् अभिनिर्गतः
  
३।०५७।०१९अ एवं ब्रुवाणं सौमित्रिं रामः सन्तापमोहितः
  
३।०५७।०१९च् अब्रवीद् दुष्कृतं सौम्य तां विना यत् त्वम् आगतः
  
३।०५७।०२०अ जानन्न् अपि समर्थं मां रक्षसां विनिवारणे
  
३।०५७।०२०च् अनेन क्रोधवाक्येन मैथिल्या निःसृतो भवान्
  
३।०५७।०२१अ न हि ते परितुष्यामि त्यक्त्वा यद् यासि मैथिलीम्
  
३।०५७।०२१च् क्रुद्धायाः परुषं श्रुत्वा स्त्रिया यत् त्वम् इहागतः
  
३।०५७।०२२अ सर्वथा त्व् अपनीतं ते सीतया यत् प्रचोदितः
  
३।०५७।०२२च् क्रोधस्य वशम् आगम्य नाकरोः शासनं मम
  
३।०५७।०२३अ असौ हि राक्षसः शेते शरेणाभिहतो मया
  
३।०५७।०२३च् मृगरूपेण येनाहम् आश्रमाद् अपवादितः
  
३।०५७।०२४अ विकृष्य चापं परिधाय सायकं; सलील बाणेन च ताडितो मया
  
३।०५७।०२४च् मार्गीं तनुं त्यज्य च विक्लवस्वरो; बभूव केयूरधरः स राक्षसः
  
३।०५७।०२५अ शराहतेनैव तदार्तया गिरा; स्वरं ममालम्ब्य सुदूरसंश्रवम्
  
३।०५७।०२५च् उदाहृतं तद् वचनं सुदारुणं; त्वम् आगतो येन विहाय मैथिलीम्
  
३।०५८।००१अ भृशम् आव्रजमानस्य तस्याधोवामलोचनम्
  
३।०५८।००१च् प्रास्फुरच् चास्खलद् रामो वेपथुश् चास्य जायते
  
३।०५८।००२अ उपालक्ष्य निमित्तानि सो ऽशुभानि मुहुर् मुहुः
  
३।०५८।००२च् अपि क्षेमं तु सीताया इति वै व्याजहार ह
  
३।०५८।००३अ त्वरमाणो जगामाथ सीतादर्शनलालसः
  
३।०५८।००३च् शून्यम् आवसथं दृष्ट्वा बभूवोद्विग्नमानसः
  
३।०५८।००४अ उद्भ्रमन्न् इव वेगेन विक्षिपन् रघुनन्दनः
  
३।०५८।००४च् तत्र तत्रोटजस्थानम् अभिवीक्ष्य समन्ततः
  
३।०५८।००५अ ददर्श पर्णशालां च रहितां सीतया तदा
  
३।०५८।००५च् श्रिया विरहितां ध्वस्तां हेमन्ते पद्मिनीम् इव
  
३।०५८।००६अ रुदन्तम् इव वृक्षैश् च म्लानपुष्पमृगद्विजम्
  
३।०५८।००६च् श्रिया विहीनं विध्वस्तं सन्त्यक्तवनदैवतम्
  
३।०५८।००७अ विप्रकीर्णाजिनकुशं विप्रविद्धबृसीकटम्
  
३।०५८।००७च् दृष्ट्वा शून्योटजस्थानं विललाप पुनः पुनः
  
३।०५८।००८अ हृता मृता वा नष्टा वा भक्षिता वा भविष्यति
  
३।०५८।००८च् निलीनाप्य् अथ वा भीरुर् अथ वा वनम् आश्रिता
  
३।०५८।००९अ गता विचेतुं पुष्पाणि फलान्य् अपि च वा पुनः
  
३।०५८।००९च् अथ वा पद्मिनीं याता जलार्थं वा नदीं गता
  
३।०५८।०१०अ यत्नान् मृगयमाणस् तु नाससाद वने प्रियाम्
  
३।०५८।०१०च् शोकरक्तेक्षणः शोकाद् उन्मत्त इव लक्ष्यते
  
३।०५८।०११अ वृक्षाद् वृक्षं प्रधावन् स गिरींश् चापि नदीन् नदीम्
  
३।०५८।०११च् बभूव विलपन् रामः शोकपङ्कार्णवप्लुतः
  
३।०५८।०१२अ अस्ति कच्चित् त्वया दृष्टा सा कदम्बप्रिया प्रिया
  
३।०५८।०१२च् कदम्ब यदि जानीषे शंस सीतां शुभाननाम्
  
३।०५८।०१३अ स्निग्धपल्लवसङ्काशां पीतकौशेयवासिनीम्
  
३।०५८।०१३च् शंसस्व यदि वा दृष्टा बिल्व बिल्वोपमस्तनी
  
३।०५८।०१४अ अथ वार्जुन शंस त्वं प्रियां ताम् अर्जुनप्रियाम्
  
३।०५८।०१४च् जनकस्य सुता भीरुर् यदि जीवति वा न वा
  
३।०५८।०१५अ ककुभः ककुभोरुं तां व्यक्तं जानाति मैथिलीम्
  
३।०५८।०१५च् लतापल्लवपुष्पाढ्यो भाति ह्य् एष वनस्पतिः
  
३।०५८।०१६अ भ्रमरैर् उपगीतश् च यथा द्रुमवरो ह्य् अयम्
  
३।०५८।०१६च् एष व्यक्तं विजानाति तिलकस् तिलकप्रियाम्
  
३।०५८।०१७अ अशोकशोकापनुद शोकोपहतचेतसं
  
३।०५८।०१७च् त्वन्नामानं कुरु क्षिप्रं प्रियासन्दर्शनेन माम्
  
३।०५८।०१८अ यदि ताल त्वया दृष्टा पक्वतालफलस्तनी
  
३।०५८।०१८च् कथयस्व वरारोहां कारुष्यं यदि ते मयि
  
३।०५८।०१९अ यदि दृष्टा त्वया सीता जम्बुजाम्बूनदप्रभा
  
३।०५८।०१९च् प्रियां यदि विजानीषे निःशङ्कं कथयस्व मे
  
३।०५८।०२०अ अथ वा मृगशावाक्षीं मृग जानासि मैथिलीम्
  
३।०५८।०२०च् मृगविप्रेक्षणी कान्ता मृगीभिः सहिता भवेत्
  
३।०५८।०२१अ गज सा गजनासोरुर् यदि दृष्टा त्वया भवेत्
  
३।०५८।०२१च् तां मन्ये विदितां तुभ्यम् आख्याहि वरवारण
  
३।०५८।०२२अ शार्दूल यदि सा दृष्टा प्रिया चन्द्रनिभानना
  
३।०५८।०२२च् मैथिली मम विस्रब्धः कथयस्व न ते भयम्
  
३।०५८।०२३अ किं धावसि प्रिये नूनं दृष्टासि कमलेक्षणे
  
३।०५८।०२३च् वृक्षेणाच्छाद्य चात्मानं किं मां न प्रतिभाषसे
  
३।०५८।०२४अ तिष्ठ तिष्ठ वरारोहे न ते ऽस्ति करुणा मयि
  
३।०५८।०२४च् नात्यर्थं हास्यशीलासि किमर्थं माम् उपेक्षसे
  
३।०५८।०२५अ पीतकौशेयकेनासि सूचिता वरवर्णिनि
  
३।०५८।०२५च् धावन्त्य् अपि मया दृष्टा तिष्ठ यद्य् अस्ति सौहृदम्
  
३।०५८।०२६अ नैव सा नूनम् अथ वा हिंसिता चारुहासिनी
  
३।०५८।०२६च् कृच्छ्रं प्राप्तं हि मां नूनं यथोपेक्षितुम् अर्हति
  
३।०५८।०२७अ व्यक्तं सा भक्षिता बाला राक्षसैः पिशिताशनैः
  
३।०५८।०२७च् विभज्याङ्गानि सर्वाणि मया विरहिता प्रिया
  
३।०५८।०२८अ नूनं तच् छुभदन्तौष्ठं मुखं निष्प्रभतां गतम्
  
३।०५८।०२८च् सा हि चम्पकवर्णाभा ग्रीवा ग्रैवेय शोभिता
  
३।०५८।०२९अ कोमला विलपन्त्यास् तु कान्ताया भक्षिता शुभा
  
३।०५८।०२९च् नूनं विक्षिप्यमाणौ तौ बाहू पल्लवकोमलौ
  
३।०५८।०३०अ भक्षितौ वेपमानाग्रौ सहस्ताभरणाङ्गदौ
  
३।०५८।०३०च् मया विरहिता बाला रक्षसां भक्षणाय वै
  
३।०५८।०३१अ सार्थेनेव परित्यक्ता भक्षिता बहुबान्धवा
  
३।०५८।०३१च् हा लक्ष्मण महाबाहो पश्यसि त्वं प्रियां क्व चित्
  
३।०५८।०३२अ हा प्रिये क्व गता भद्रे हा सीतेति पुनः पुनः
  
३।०५८।०३२च् इत्य् एवं विलपन् रामः परिधावन् वनाद् वनम्
  
३।०५८।०३३अ क्व चिद् उद्भ्रमते वेगात् क्व चिद् विभ्रमते बलात्
  
३।०५८।०३३च् क्व चिन् मत्त इवाभाति कान्तान् वेषणतत्परः
  
३।०५८।०३४अ स वनानि नदीः शैलान् गिरिप्रस्रवणानि च
  
३।०५८।०३४च् काननानि च वेगेन भ्रमत्य् अपरिसंस्थितः
  
३।०५८।०३५अ तथा स गत्वा विपुलं महद् वनं; परीत्य सर्वं त्व् अथ मैथिलीं प्रति
  
३।०५८।०३५च् अनिष्ठिताशः स चकार मार्गणे; पुनः प्रियायाः परमं परिश्रमम्
  
३।०५९।००१अ दृष्टाश्रमपदं शून्यं रामो दशरथात्मजः
  
३।०५९।००१च् रहितां पर्णशालां च विध्वस्तान्य् आसनानि च
  
३।०५९।००२अ अदृष्ट्वा तत्र वैदेहीं सन्निरीक्ष्य च सर्वशः
  
३।०५९।००२च् उवाच रामः प्राक्रुश्य प्रगृह्य रुचिरौ भुजौ
  
३।०५९।००३अ क्व नु लक्ष्मण वैदेही कं वा देशम् इतो गता
  
३।०५९।००३च् केनाहृता वा सौमित्रे भक्षिता केन वा प्रिया
  
३।०५९।००४अ वृष्केणावार्य यदि मां सीते हसितुम् इच्छसि
  
३।०५९।००४च् अलं ते हसितेनाद्य मां भजस्व सुदुःखितम्
  
३।०५९।००५अ यैः सह क्रीडसे सीते विश्वस्तैर् मृगपोतकैः
  
३।०५९।००५च् एते हीनास् त्वया सौम्ये ध्यायन्त्य् अस्राविलेक्षणाः
  
३।०५९।००६अ मृतं शोकेन महता सीताहरणजेन माम्
  
३।०५९।००६च् परलोके महाराजो नूनं द्रक्ष्यति मे पिता
  
३।०५९।००७अ कथं प्रतिज्ञां संश्रुत्य मया त्वम् अभियोजितः
  
३।०५९।००७च् अपूरयित्वा तं कालं मत्सकाशम् इहागतः
  
३।०५९।००८अ कामवृत्तम् अनार्यं मां मृषावादिनम् एव च
  
३।०५९।००८च् धिक् त्वाम् इति परे लोके व्यक्तं वक्ष्यति मे पिता
  
३।०५९।००९अ विवशं शोकसन्तप्तं दीनं भग्नमनोरथम्
  
३।०५९।००९च् माम् इहोत्सृज्य करुणं कीर्तिर् नरम् इवानृजुम्
  
३।०५९।०१०अ क्व गच्छसि वरारोहे माम् उत्सृज्य सुमध्यमे
  
३।०५९।०१०च् त्वया विरहितश् चाहं मोक्ष्ये जीवितम् आत्मनः
  
३।०५९।०११अ इतीव विलपन् रामः सीतादर्शनलालसः
  
३।०५९।०११च् न ददर्श सुदुःखार्तो राघवो जनकात्मजाम्
  
३।०५९।०१२अ अनासादयमानं तं सीतां दशरथात्मजम्
  
३।०५९।०१२च् पङ्कम् आसाद्य विपुलं सीदन्तम् इव कुञ्जरम्
  
३।०५९।०१२ए लक्ष्मणो रामम् अत्यर्थम् उवाच हितकाम्यया
  
३।०५९।०१३अ मा विषादं महाबाहो कुरु यत्नं मया सह
  
३।०५९।०१३च् इदं च हि वनं शूर बहुकन्दरशोभितम्
  
३।०५९।०१४अ प्रियकाननसञ्चारा वनोन्मत्ता च मैथिली
  
३।०५९।०१४च् सा वनं वा प्रविष्टा स्यान् नलिनीं वा सुपुष्पिताम्
  
३।०५९।०१५अ सरितं वापि सम्प्राप्ता मीनवञ्जुरसेविताम्
  
३।०५९।०१५च् वित्रासयितुकामा वा लीना स्यात् कानने क्व चित्
  
३।०५९।०१५ए जिज्ञासमाना वैदेही त्वां मां च पुरुषर्षभ
  
३।०५९।०१६अ तस्या ह्य् अन्वेषणे श्रीमन् क्षिप्रम् एव यतावहे
  
३।०५९।०१६च् वनं सर्वं विचिनुवो यत्र सा जनकात्मजा
  
३।०५९।०१६ए मन्यसे यदि काकुत्स्थ मा स्म शोके मनः कृथाः
  
३।०५९।०१७अ एवम् उक्तस् तु सौहार्दाल् लक्ष्मणेन समाहितः
  
३।०५९।०१७च् सह सौमित्रिणा रामो विचेतुम् उपचक्रमे
  
३।०५९।०१७ए तौ वनानि गिरींश् चैव सरितश् च सरांसि च
  
३।०५९।०१८अ निखिलेन विचिन्वन्तौ सीतां दशरथात्मजौ
  
३।०५९।०१८च् तस्य शैलस्य सानूनि गुहाश् च शिखराणि च
  
३।०५९।०१९अ निखिलेन विचिन्वन्तौ नैव ताम् अभिजग्मतुः
  
३।०५९।०१९च् विचित्य सर्वतः शैलं रामो लक्ष्मणम् अब्रवीत्
  
३।०५९।०२०अ नेह पश्यामि सौमित्रे वैदेहीं पर्वते शुभे
  
३।०५९।०२०च् ततो दुःखाभिसन्तप्तो लक्ष्मणो वाक्यम् अब्रवीत्
  
३।०५९।०२१अ विचरन् दण्डकारण्यं भ्रातरं दीप्ततेजसं
  
३।०५९।०२१च् प्राप्स्यसि त्वं महाप्राज्ञ मैथिलीं जनकात्मजाम्
  
३।०५९।०२२अ यथा विष्णुर् महाबाहुर् बलिं बद्ध्वा महीम् इमाम्
  
३।०५९।०२२च् एवम् उक्तस् तु वीरेण लक्ष्मणेन स राघवः
  
३।०५९।०२३अ उवाच दीनया वाचा दुःखाभिहतचेतनः
  
३।०५९।०२३च् वनं सर्वं सुविचितं पद्मिन्यः फुल्लपङ्कजाः
  
३।०५९।०२४अ गिरिश् चायं महाप्राज्ञ बहुकन्दरनिर्झरः
  
३।०५९।०२४च् न हि पश्यामि वैदेहीं प्राणेभ्यो ऽपि गरीयसीम्
  
३।०५९।०२५अ एवं स विलपन् रामः सीताहरणकर्शितः
  
३।०५९।०२५च् दीनः शोकसमाविष्टो मुहूर्तं विह्वलो ऽभवत्
  
३।०५९।०२६अ स विह्वलितसर्वाङ्गो गतबुद्धिर् विचेतनः
  
३।०५९।०२६च् विषसादातुरो दीनो निःश्वस्याशीतम् आयतम्
  
३।०५९।०२७अ बहुशः स तु निःश्वस्य रामो राजीवलोचनः
  
३।०५९।०२७च् हा प्रियेति विचुक्रोश बहुशो बाष्पगद्गदः
  
३।०५९।०२८अ तं सान्त्वयाम् आस ततो लक्ष्मणः प्रियबान्धवः
  
३।०५९।०२८च् बहुप्रकारं धर्मज्ञः प्रश्रितः प्रश्रिताञ्जलिः
  
३।०५९।०२९अ अनादृत्य तु तद् वाक्यं लक्ष्मणौष्ठपुटच्युतम्
  
३।०५९।०२९च् अपश्यंस् तां प्रियां सीतां प्राक्रोशत् स पुनः पुनः
  
३।०६०।००१अ स दीनो दीनया वाचा लक्ष्मणं वाक्यम् अब्रवीत्
  
३।०६०।००१च् शीघ्रं लक्ष्मण जानीहि गत्वा गोदावरीं नदीम्
  
३।०६०।००१ए अपि गोदावरीं सीता पद्मान्य् आनयितुं गता
  
३।०६०।००२अ एवम् उक्तस् तु रामेण लक्ष्मणः पुनर् एव हि
  
३।०६०।००२च् नदीं गोदावरीं रम्यां जगाम लघुविक्रमः
  
३।०६०।००३अ तां लक्ष्मणस् तीर्थवतीं विचित्वा रामम् अब्रवीत्
  
३।०६०।००३च् नैनां पश्यामि तीर्थेषु क्रोशतो न शृणोति मे
  
३।०६०।००४अ कं नु सा देशम् आपन्ना वैदेही क्लेशनाशिनी
  
३।०६०।००४च् न हि तं वेद्मि वै राम यत्र सा तनुमध्यमा
  
३।०६०।००५अ लक्ष्मणस्य वचः श्रुत्वा दीनः सन्ताप मोहितः
  
३।०६०।००५च् रामः समभिचक्राम स्वयं गोदावरीं नदीम्
  
३।०६०।००६अ स ताम् उपस्थितो रामः क्व सीतेत्य् एवम् अब्रवीत्
  
३।०६०।००७अ भूतानि राक्षसेन्द्रेण वधार्हेण हृताम् अपि
  
३।०६०।००७च् न तां शशंसू रामाय तथा गोदावरी नदी
  
३।०६०।००८अ ततः प्रचोदिता भूतैः शंसास्मै तां प्रियाम् इति
  
३।०६०।००८च् न च साभ्यवदत् सीतां पृष्टा रामेण शोचिता
  
३।०६०।००९अ रावणस्य च तद् रूपं कर्माणि च दुरात्मनः
  
३।०६०।००९च् ध्यात्वा भयात् तु वैदेहीं सा नदी न शशंस ताम्
  
३।०६०।०१०अ निराशस् तु तया नद्या सीताया दर्शने कृतः
  
३।०६०।०१०च् उवाच रामः सौमित्रिं सीतादर्शनकर्शितः
  
३।०६०।०११अ किं नु लक्ष्मण वक्ष्यामि समेत्य जनकं वचः
  
३।०६०।०११च् मातरं चैव वैदेह्या विना ताम् अहम् अप्रियम्
  
३।०६०।०१२अ या मे राज्यविहीनस्य वने वन्येन जीवतः
  
३।०६०।०१२च् सर्वं व्यपनयच् छोकं वैदेही क्व नु सा गता
  
३।०६०।०१३अ ज्ञातिपक्षविहीनस्य राजपुत्रीम् अपश्यतः
  
३।०६०।०१३च् मन्ये दीर्घा भविष्यन्ति रात्रयो मम जाग्रतः
  
३।०६०।०१४अ गोदावरीं जनस्थानम् इमं प्रस्रवणं गिरिम्
  
३।०६०।०१४च् सर्वाण्य् अनुचरिष्यामि यदि सीता हि दृश्यते
  
३।०६०।०१५अ एवं सम्भाषमाणौ ताव् अन्योन्यं भ्रातराव् उभौ
  
३।०६०।०१५च् वसुन्धरायां पतितं पुष्पमार्गम् अपश्यताम्
  
३।०६०।०१६अ तां पुष्पवृष्टिं पतितां दृष्ट्वा रामो महीतले
  
३।०६०।०१६च् उवाच लक्ष्मणं वीरो दुःखितो दुःखितं वचः
  
३।०६०।०१७अ अभिजानामि पुष्पाणि तानीमामीह लक्ष्मण
  
३।०६०।०१७च् अपिनद्धानि वैदेह्या मया दत्तानि कानने
  
३।०६०।०१८अ एवम् उक्त्वा महाबाहुर् लक्ष्मणं पुरुषर्षभम्
  
३।०६०।०१८च् क्रुद्धो ऽब्रवीद् गिरिं तत्र सिंहः क्षुद्रमृगं यथा
  
३।०६०।०१९अ तां हेमवर्णां हेमाभां सीतां दर्शय पर्वत
  
३।०६०।०१९च् यावत् सानूनि सर्वाणि न ते विध्वंसयाम्य् अहम्
  
३।०६०।०२०अ मम बाणाग्निनिर्दग्धो भस्मीभूतो भविष्यसि
  
३।०६०।०२०च् असेव्यः सततं चैव निस्तृणद्रुमपल्लवः
  
३।०६०।०२१अ इमां वा सरितं चाद्य शोषयिष्यामि लक्ष्मण
  
३।०६०।०२१च् यदि नाख्याति मे सीताम् अद्य चन्द्रनिभाननाम्
  
३।०६०।०२२अ एवं स रुषितो रामो दिधक्षन्न् इव चक्षुषा
  
३।०६०।०२२च् ददर्श भूमौ निष्क्रान्तं राक्षसस्य पदं महत्
  
३।०६०।०२३अ स समीक्ष्य परिक्रान्तं सीताया राक्षसस्य च
  
३।०६०।०२३च् सम्भ्रान्तहृदयो रामः शशंस भ्रातरं प्रियम्
  
३।०६०।०२४अ पश्य लक्ष्मण वैदेह्याः शीर्णाः कनकबिन्दवः
  
३।०६०।०२४च् भूषणानां हि सौमित्रे माल्यानि विविधानि च
  
३।०६०।०२५अ तप्तबिन्दुनिकाशैश् च चित्रैः क्षतजबिन्दुभिः
  
३।०६०।०२५च् आवृतं पश्य सौमित्रे सर्वतो धरणीतलम्
  
३।०६०।०२६अ मन्ये लक्ष्मण वैदेही राक्षसैः कामरूपिभिः
  
३।०६०।०२६च् भित्त्वा भित्त्वा विभक्ता वा भक्षिता वा भविष्यति
  
३।०६०।०२७अ तस्य निमित्तं वैदेह्या द्वयोर् विवदमानयोः
  
३।०६०।०२७च् बभूव युद्धं सौमित्रे घोरं राक्षसयोर् इह
  
३।०६०।०२८अ मुक्तामणिचितं चेदं तपनीयविभूषितम्
  
३।०६०।०२८च् धरण्यां पतितं सौम्य कस्य भग्नं महद् धनुः
  
३।०६०।०२९अ तरुणादित्यसङ्काशं वैदूर्यगुलिकाचितम्
  
३।०६०।०२९च् विशीर्णं पतितं भूमौ कवचं कस्य काञ्चनम्
  
३।०६०।०३०अ छत्रं शतशलाकं च दिव्यमाल्योपशोभितम्
  
३।०६०।०३०च् भग्नदण्डम् इदं कस्य भूमौ सौम्य निपातितम्
  
३।०६०।०३१अ काञ्चनोरश्छदाश् चेमे पिशाचवदनाः खराः
  
३।०६०।०३१च् भीमरूपा महाकायाः कस्य वा निहता रणे
  
३।०६०।०३२अ दीप्तपावकसङ्काशो द्युतिमान् समरध्वजः
  
३।०६०।०३२च् अपविद्धश् च भग्नश् च कस्य साङ्ग्रामिको रथः
  
३।०६०।०३३अ रथाक्षमात्रा विशिखास् तपनीयविभूषणाः
  
३।०६०।०३३च् कस्येमे ऽभिहता बाणाः प्रकीर्णा घोरकर्मणः
  
३।०६०।०३४अ वैरं शतगुणं पश्य ममेदं जीवितान्तकम्
  
३।०६०।०३४च् सुघोरहृदयैः सौम्य राक्षसैः कामरूपिभिः
  
३।०६०।०३५अ हृता मृता वा सीता हि भक्षिता वा तपस्विनी
  
३।०६०।०३५च् न धर्मस् त्रायते सीतां ह्रियमाणां महावने
  
३।०६०।०३६अ भक्षितायां हि वैदेह्यां हृतायाम् अपि लक्ष्मण
  
३।०६०।०३६च् के हि लोके प्रियं कर्तुं शक्ताः सौम्य ममेश्वराः
  
३।०६०।०३७अ कर्तारम् अपि लोकानां शूरं करुणवेदिनम्
  
३।०६०।०३७च् अज्ञानाद् अवमन्येरन् सर्वभूतानि लक्ष्मण
  
३।०६०।०३८अ मृदुं लोकहिते युक्तं दान्तं करुणवेदिनम्
  
३।०६०।०३८च् निर्वीर्य इति मन्यन्ते नूनं मां त्रिदशेश्वराः
  
३।०६०।०३९अ मां प्राप्य हि गुणो दोषः संवृत्तः पश्य लक्ष्मण
  
३।०६०।०३९च् अद्यैव सर्वभूतानां रक्षसाम् अभवाय च
  
३।०६०।०३९ए संहृत्यैव शशिज्योत्स्नां महान् सूर्य इवोदितः
  
३।०६०।०४०अ नैव यक्षा न गन्धर्वा न पिशाचा न राक्षसाः
  
३।०६०।०४०च् किन्नरा वा मनुष्या वा सुखं प्राप्स्यन्ति लक्ष्मण
  
३।०६०।०४१अ ममास्त्रबाणसम्पूर्णम् आकाशं पश्य लक्ष्मण
  
३।०६०।०४१च् निःसम्पातं करिष्यामि ह्य् अद्य त्रैलोक्यचारिणाम्
  
३।०६०।०४२अ सन्निरुद्धग्रहगणम् आवारितनिशाकरम्
  
३।०६०।०४२च् विप्रनष्टानलमरुद्भास्करद्युतिसंवृतम्
  
३।०६०।०४३अ विनिर्मथितशैलाग्रं शुष्यमाणजलाशयम्
  
३।०६०।०४३च् ध्वस्तद्रुमलतागुल्मं विप्रणाशितसागरम्
  
३।०६०।०४४अ न तां कुशलिनीं सीतां प्रदास्यन्ति ममेश्वराः
  
३।०६०।०४४च् अस्मिन् मुहूर्ते सौमित्रे मम द्रक्ष्यन्ति विक्रमम्
  
३।०६०।०४५अ नाकाशम् उत्पतिष्यन्ति सर्वभूतानि लक्ष्मण
  
३।०६०।०४५च् मम चापगुणान् मुक्तैर् बाणजालैर् निरन्तरम्
  
३।०६०।०४६अ अर्दितं मम नाराचैर् ध्वस्तभ्रान्तमृगद्विजम्
  
३।०६०।०४६च् समाकुलम् अमर्यादं जगत् पश्याद्य लक्ष्मण
  
३।०६०।०४७अ आकर्णपूर्णैर् इषुभिर् जीवलोकं दुरावरैः
  
३।०६०।०४७च् करिष्ये मैथिलीहेतोर् अपिशाचम् अराक्षसं
  
३।०६०।०४८अ मम रोषप्रयुक्तानां सायकानां बलं सुराः
  
३।०६०।०४८च् द्रक्ष्यन्त्य् अद्य विमुक्तानाम् अमर्षाद् दूरगामिनाम्
  
३।०६०।०४९अ नैव देवा न दैतेया न पिशाचा न राक्षसाः
  
३।०६०।०४९च् भविष्यन्ति मम क्रोधात् त्रैलोक्ये विप्रणाशिते
  
३।०६०।०५०अ देवदानवयक्षाणां लोका ये रक्षसाम् अपि
  
३।०६०।०५०च् बहुधा निपतिष्यन्ति बाणौघैः शकुलीकृताः
  
३।०६०।०५०ए निर्मर्यादान् इमांल् लोकान् करिष्याम्य् अद्य सायकैः
  
३।०६०।०५१अ यथा जरा यथा मृत्युर् यथाकालो यथाविधिः
  
३।०६०।०५१च् नित्यं न प्रतिहन्यन्ते सर्वभूतेषु लक्ष्मण
  
३।०६०।०५१ए तथाहं क्रोधसंयुक्तो न निवार्यो ऽस्म्य् असंशयम्
  
३।०६०।०५२अ पुरेव मे चारुदतीम् अनिन्दितां; दिशन्ति सीतां यदि नाद्य मैथिलीम्
  
३।०६०।०५२च् सदेवगन्धर्वमनुष्य पन्नगं; जगत् सशैलं परिवर्तयाम्य् अहम्
  
३।०६१।००१अ तप्यमानं तथा रामं सीताहरणकर्शितम्
  
३।०६१।००१च् लोकानाम् अभवे युक्तं साम्वर्तकम् इवानलम्
  
३।०६१।००२अ वीक्षमाणं धनुः सज्यं निःश्वसन्तं मुहुर् मुहुः
  
३।०६१।००२च् हन्तुकामं पशुं रुद्रं क्रुद्धं दक्षक्रतौ यथा
  
३।०६१।००३अ अदृष्टपूर्वं सङ्क्रुद्धं दृष्ट्वा रामं स लक्ष्मणः
  
३।०६१।००३च् अब्रवीत् प्राञ्जलिर् वाक्यं मुखेन परिशुष्यता
  
३।०६१।००४अ पुरा भूत्वा मृदुर् दान्तः सर्वभूतहिते रतः
  
३।०६१।००४च् न क्रोधवशम् आपन्नः प्रकृतिं हातुम् अर्हसि
  
३।०६१।००५अ चन्द्रे लक्ष्णीः प्रभा सूर्ये गतिर् वायौ भुवि क्षमा
  
३।०६१।००५च् एतच् च नियतं सर्वं त्वयि चानुत्तमं यशः
  
३।०६१।००६अ न तु जानामि कस्यायं भग्नः साङ्ग्रामिको रथः
  
३।०६१।००६च् केन वा कस्य वा हेतोः सायुधः सपरिच्छदः
  
३।०६१।००७अ खुरनेमिक्षतश् चायं सिक्तो रुधिरबिन्दुभिः
  
३।०६१।००७च् देशो निवृत्तसङ्ग्रामः सुघोरः पार्थिवात्मज
  
३।०६१।००८अ एकस्य तु विमर्दो ऽयं न द्वयोर् वदतां वर
  
३।०६१।००८च् न हि वृत्तं हि पश्यामि बलस्य महतः पदम्
  
३।०६१।००९अ नैकस्य तु कृते लोकान् विनाशयितुम् अर्हसि
  
३।०६१।००९च् युक्तदण्डा हि मृदवः प्रशान्ता वसुधाधिपाः
  
३।०६१।०१०अ सदा त्वं सर्वभूतानां शरण्यः परमा गतिः
  
३।०६१।०१०च् को नु दारप्रणाशं ते साधु मन्येत राघव
  
३।०६१।०११अ सरितः सागराः शैला देवगन्धर्वदानवाः
  
३।०६१।०११च् नालं ते विप्रियं कर्तुं दीक्षितस्येव साधवः
  
३।०६१।०१२अ येन राजन् हृता सीता तम् अन्वेषितुम् अर्हसि
  
३।०६१।०१२च् मद्द्वितीयो धनुष्पाणिः सहायैः परमर्षिभिः
  
३।०६१।०१३अ समुद्रं च विचेष्यामः पर्वतांश् च वनानि च
  
३।०६१।०१३च् गुहाश् च विविधा घोरा नलिनीः पार्वतीश् च ह
  
३।०६१।०१४अ देवगन्धर्वलोकांश् च विचेष्यामः समाहिताः
  
३।०६१।०१४च् यावन् नाधिगमिष्यामस् तव भार्यापहारिणम्
  
३।०६१।०१५अ न चेत् साम्ना प्रदास्यन्ति पत्नीं ते त्रिदशेश्वराः
  
३।०६१।०१५च् कोसलेन्द्र ततः पश्चात् प्राप्तकालं करिष्यसि
  
३।०६१।०१६अ शीलेन साम्ना विनयेन सीतां; नयेन न प्राप्स्यसि चेन् नरेन्द्र
  
३।०६१।०१६च् ततः समुत्सादय हेमपुङ्खैर्; महेन्द्रवज्रप्रतिमैः शरौघैः
  
३।०६२।००१अ तं तथा शोकसन्तप्तं विलपन्तम् अनाथवत्
  
३।०६२।००१च् मोहेन महताविष्टं परिद्यूनम् अचेतनम्
  
३।०६२।००२अ ततः सौमित्रिर् आश्वास्य मुहूर्ताद् इव लक्ष्मणः
  
३।०६२।००२च् रामं सम्बोधयाम् आस चरणौ चाभिपीडयन्
  
३।०६२।००३अ महता तपसा राम महता चापि कर्मणा
  
३।०६२।००३च् राज्ञा दशरथेनासील् लब्धो ऽमृतम् इवामरैः
  
३।०६२।००४अ तव चैव गुणैर् बद्धस् त्वद्वियोगान् महीपतिः
  
३।०६२।००४च् राजा देवत्वम् आपन्नो भरतस्य यथा श्रुतम्
  
३।०६२।००५अ यदि दुःखम् इदं प्राप्तं काकुत्स्थ न सहिष्यसे
  
३।०६२।००५च् प्राकृतश् चाल्पसत्त्वश् च इतरः कः सहिष्यति
  
३।०६२।००६अ दुःखितो हि भवांल् लोकांस् तेजसा यदि धक्ष्यते
  
३।०६२।००६च् आर्ताः प्रजा नरव्याघ्र क्व नु यास्यन्ति निर्वृतिम्
  
३।०६२।००७अ लोकस्वभाव एवैष ययातिर् नहुषात्मजः
  
३।०६२।००७च् गतः शक्रेण सालोक्यम् अनयस् तं समस्पृशत्
  
३।०६२।००८अ महर्षयो वसिष्ठस् तु यः पितुर् नः पुरोहितः
  
३।०६२।००८च् अह्ना पुत्रशतं जज्ञे तथैवास्य पुनर् हतम्
  
३।०६२।००९अ या चेयं जगतो माता देवी लोकनमस्कृता
  
३।०६२।००९च् अस्याश् च चलनं भूमेर् दृश्यते सत्यसंश्रव
  
३।०६२।०१०अ यौ चेमौ जगतां नेत्रे यत्र सर्वं प्रतिष्ठितम्
  
३।०६२।०१०च् आदित्यचन्द्रौ ग्रहणम् अभ्युपेतौ महाबलौ
  
३।०६२।०११अ सुमहान्त्य् अपि भूतानि देवाश् च पुरुषर्षभ
  
३।०६२।०११च् न दैवस्य प्रमुञ्चन्ति सर्वभूतानि देहिनः
  
३।०६२।०१२अ शक्रादिष्व् अपि देवेषु वर्तमानौ नयानयौ
  
३।०६२।०१२च् श्रूयेते नरशार्दूल न त्वं व्यथितुम् अर्हसि
  
३।०६२।०१३अ नष्टायाम् अपि वैदेह्यां हृतायाम् अपि चानघ
  
३।०६२।०१३च् शोचितुं नार्हसे वीर यथान्यः प्राकृतस् तथा
  
३।०६२।०१४अ त्वद्विधा हि न शोचन्ति सततं सत्यदर्शिनः
  
३।०६२।०१४च् सुमहत्स्व् अपि कृच्छ्रेषु रामानिर्विण्णदर्शणाः
  
३।०६२।०१५अ तत्त्वतो हि नरश्रेष्ठ बुद्ध्या समनुचिन्तय
  
३।०६२।०१५च् बुद्ध्या युक्ता महाप्राज्ञा विजानन्ति शुभाशुभे
  
३।०६२।०१६अ अदृष्टगुणदोषाणाम् अधृतानां च कर्मणाम्
  
३।०६२।०१६च् नान्तरेण क्रियां तेषां फलम् इष्टं प्रवर्तते
  
३।०६२।०१७अ माम् एव हि पुरा वीर त्वम् एव बहुषो ऽन्वशाः
  
३।०६२।०१७च् अनुशिष्याद् धि को नु त्वाम् अपि साक्षाद् बृहस्पतिः
  
३।०६२।०१८अ बुद्धिश् च ते महाप्राज्ञ देवैर् अपि दुरन्वया
  
३।०६२।०१८च् शोकेनाभिप्रसुप्तं ते ज्ञानं सम्बोधयाम्य् अहम्
  
३।०६२।०१९अ दिव्यं च मानुषं चैवम् आत्मनश् च पराक्रमम्
  
३।०६२।०१९च् इक्ष्वाकुवृषभावेक्ष्य यतस्व द्विषतां बधे
  
३।०६२।०२०अ किं ते सर्वविनाशेन कृतेन पुरुषर्षभ
  
३।०६२।०२०च् तम् एव तु रिपुं पापं विज्ञायोद्धर्तुम् अर्हसि
  
३।०६३।००१अ पूर्वजो ऽप्य् उक्तमात्रस् तु लक्ष्मणेन सुभाषितम्
  
३।०६३।००१च् सारग्राही महासारं प्रतिजग्राह राघवः
  
३।०६३।००२अ सन्निगृह्य महाबाहुः प्रवृद्धं कोपम् आत्मनः
  
३।०६३।००२च् अवष्टभ्य धनुश् चित्रं रामो लक्ष्मणम् अब्रवीत्
  
३।०६३।००३अ किं करिष्यावहे वत्स क्व वा गच्छाव लक्ष्मण
  
३।०६३।००३च् केनोपायेन पश्येयं सीताम् इति विचिन्तय
  
३।०६३।००४अ तं तथा परितापार्तं लक्ष्मणो रामम् अब्रवीत्
  
३।०६३।००४च् इदम् एव जनस्थानं त्वम् अन्वेषितुम् अर्हसि
  
३।०६३।००५अ राक्षसैर् बहुभिः कीर्णं नानाद्रुमलतायुतम्
  
३।०६३।००५च् सन्तीह गिरिदुर्गाणि निर्दराः कन्दराणि च
  
३।०६३।००६अ गुहाश् च विविधा घोरा नानामृगगणाकुलाः
  
३।०६३।००६च् आवासाः किन्नराणां च गन्धर्वभवनानि च
  
३।०६३।००७अ तानि युक्तो मया सार्धं त्वम् अन्वेषितुम् अर्हसि
  
३।०६३।००७च् त्वद्विधो बुद्धिसम्पन्ना माहात्मानो नरर्षभ
  
३।०६३।००८अ आपत्सु न प्रकम्पन्ते वायुवेगैर् इवाचलाः
  
३।०६३।००८च् इत्य् उक्तस् तद् वनं सर्वं विचचार सलक्ष्मणः
  
३।०६३।००९अ क्रुद्धो रामः शरं घोरं सन्धाय धनुषि क्षुरम्
  
३।०६३।००९च् ततः पर्वतकूटाभं महाभागं द्विजोत्तमम्
  
३।०६३।०१०अ ददर्श पतितं भूमौ क्षतजार्द्रं जटायुषम्
  
३।०६३।०१०च् तं दृष्ट्वा गिरिशृङ्गाभं रामो लक्ष्मणम् अब्रवीत्
  
३।०६३।०१०ए अनेन सीता वैदेही भक्षिता नात्र संशयः
  
३।०६३।०११अ गृध्ररूपम् इदं व्यक्तं रक्षो भ्रमति काननम्
  
३।०६३।०११च् भक्षयित्वा विशालाक्षीम् आस्ते सीतां यथासुखम्
  
३।०६३।०११ए एनं वधिष्ये दीप्ताग्रैर् घोरैर् बाणैर् अजिह्मगैः
  
३।०६३।०१२अ इत्य् उक्त्वाभ्यपतद् गृध्रं सन्धाय धनुषि क्षुरम्
  
३।०६३।०१२च् क्रुद्धो रामः समुद्रान्तां चालयन्न् इव मेदिनीम्
  
३।०६३।०१३अ तं दीनदीनया वाचा सफेनं रुधिरं वमन्
  
३।०६३।०१३च् अभ्यभाषत पक्षी तु रामं दशरथात्मजम्
  
३।०६३।०१४अ याम् ओषधिम् इवायुष्मन्न् अन्वेषसि महावने
  
३।०६३।०१४च् सा देवी मम च प्राणा रावणेनोभयं हृतम्
  
३।०६३।०१५अ त्वया विरहिता देवी लक्ष्मणेन च राघव
  
३।०६३।०१५च् ह्रियमाणा मया दृष्टा रावणेन बलीयसा
  
३।०६३।०१६अ सीताम् अभ्यवपन् नो ऽहं रावणश् च रणे मया
  
३।०६३।०१६च् विध्वंसितरथच्छत्रः पातितो धरणीतले
  
३।०६३।०१७अ एतद् अस्य धनुर् भग्नम् एतद् अस्य शरावरम्
  
३।०६३।०१७च् अयम् अस्य रणे राम भग्नः साङ्ग्रामिको रथः
  
३।०६३।०१८अ परिश्रान्तस्य मे पक्षौ छित्त्वा खड्गेन रावणः
  
३।०६३।०१८च् सीताम् आदाय वैदेहीम् उत्पपात विहायसं
  
३।०६३।०१८ए रक्षसा निहतं पूर्व्म न मां हन्तुं त्वम् अर्हसि
  
३।०६३।०१९अ रामस् तस्य तु विज्ञाय सीतासक्तां प्रियां कथाम्
  
३।०६३।०१९च् गृध्रराजं परिष्वज्य रुरोद सहलक्ष्मणः
  
३।०६३।०२०अ एकम् एकायने दुर्गे निःश्वसन्तं कथं चन
  
३।०६३।०२०च् समीक्ष्य दुःखितो रामः सौमित्रिम् इदम् अब्रवीत्
  
३।०६३।०२१अ राज्याद् भ्रंशो वने वासः सीता नष्टा हतो द्विजः
  
३।०६३।०२१च् ईदृशीयं ममालक्ष्मीर् निर्दहेद् अपि पावकम्
  
३।०६३।०२२अ सम्पूर्णम् अपि चेद् अद्य प्रतरेयं महोदधिम्
  
३।०६३।०२२च् सो ऽपि नूनं ममालक्ष्म्या विशुष्येत् सरितां पतिः
  
३।०६३।०२३अ नास्त्य् अभाग्यतरो लोके मत्तो ऽस्मिन् सचराचरे
  
३।०६३।०२३च् येनेयं महती प्राप्ता मया व्यसनवागुरा
  
३।०६३।०२४अ अयं पितृवयस्यो मे गृध्रराजो जरान्वितः
  
३।०६३।०२४च् शेते विनिहतो भूमौ मम भाग्यविपर्ययात्
  
३।०६३।०२५अ इत्य् एवम् उक्त्वा बहुशो राघवः सहलक्ष्मणः
  
३।०६३।०२५च् जटायुषं च पस्पर्श पितृस्नेहं निदर्शयन्
  
३।०६३।०२६अ निकृत्तपक्षं रुधिरावसिक्तं; तं गृध्रराजं परिरभ्य रामः
  
३।०६३।०२६च् क्व मैथिलि प्राणसमा ममेति; विमुच्य वाचं निपपात भूमौ
  
३।०६४।००१अ रामः प्रेक्ष्य तु तं गृध्रं भुवि रौद्रेण पातितम्
  
३।०६४।००१च् सौमित्रिं मित्रसम्पन्नम् इदं वचनम् अब्रवीत्
  
३।०६४।००२अ ममायं नूनम् अर्थेषु यतमानो विहङ्गमः
  
३।०६४।००२च् राक्षसेन हतः सङ्ख्ये प्राणांस् त्यजति दुस्त्यजान्
  
३।०६४।००३अ अयम् अस्य शरीरे ऽस्मिन् प्राणो लक्ष्मण विद्यते
  
३।०६४।००३च् तथा स्वरविहीनो ऽयं विक्लवं समुदीक्षते
  
३।०६४।००४अ जटायो यदि शक्नोषि वाक्यं व्याहरितुं पुनः
  
३।०६४।००४च् सीताम् आख्याहि भद्रं ते वधम् आख्याहि चात्मनः
  
३।०६४।००५अ किन्निमित्तो ऽहरत् सीतां रावणस् तस्य किं मया
  
३।०६४।००५च् अपराद्धं तु यं दृष्ट्वा रावणेन हृता प्रिया
  
३।०६४।००६अ कथं तच् चन्द्रसङ्काशं मुखम् आसीन् मनोहरम्
  
३।०६४।००६च् सीतया कानि चोक्तानि तस्मिन् काले द्विजोत्तम
  
३।०६४।००७अ कथंवीर्यः कथंरूपः किङ्कर्मा स च राक्षसः
  
३।०६४।००७च् क्व चास्य भवनं तात ब्रूहि मे परिपृच्छतः
  
३।०६४।००८अ तम् उद्वीक्ष्याथ दीनात्मा विलपन्तम् अनन्तरम्
  
३।०६४।००८च् वाचातिसन्नया रामं जटायुर् इदम् अब्रवीत्
  
३।०६४।००९अ सा हृता राक्षसेन्द्रेण रावणेन विहायसा
  
३।०६४।००९च् मायाम् आस्थाय विपुलां वातदुर्दिनसङ्कुलाम्
  
३।०६४।०१०अ परिश्रान्तस्य मे तात पक्षौ छित्त्वा निशाचरः
  
३।०६४।०१०च् सीताम् आदाय वैदेहीं प्रयातो दक्षिणा मुखः
  
३।०६४।०११अ उपरुध्यन्ति मे प्राणा दृष्टिर् भ्रमति राघव
  
३।०६४।०११च् पश्यामि वृक्षान् सौवर्णान् उशीरकृतमूर्धजान्
  
३।०६४।०१२अ येन याति मुहूर्तेन सीताम् आदाय रावणः
  
३।०६४।०१२च् विप्रनष्टं धनं क्षिप्रं तत् स्वामिप्रतिपद्यते
  
३।०६४।०१३अ विन्दो नाम मुहूर्तो ऽसौ स च काकुत्स्थ नाबुधत्
  
३।०६४।०१३च् झषवद् बडिशं गृह्य क्षिप्रम् एव विनश्यति
  
३।०६४।०१४अ न च त्वया व्यथा कार्या जनकस्य सुतां प्रति
  
३।०६४।०१४च् वैदेह्या रंस्यसे क्षिप्रं हत्वा तं राक्षसं रणे
  
३।०६४।०१५अ असम्मूढस्य गृध्रस्य रामं प्रत्यनुभाषतः
  
३।०६४।०१५च् आस्यात् सुस्राव रुधिरं म्रियमाणस्य सामिषम्
  
३।०६४।०१६अ पुत्रो विश्रवसः साक्षाद् भ्राता वैश्रवणस्य च
  
३।०६४।०१६च् इत्य् उक्त्वा दुर्लभान् प्राणान् मुमोच पतगेश्वरः
  
३।०६४।०१७अ ब्रूहि ब्रूहीति रामस्य ब्रुवाणस्य कृताञ्जलेः
  
३।०६४।०१७च् त्यक्त्वा शरीरं गृध्रस्य जग्मुः प्राणा विहायसं
  
३।०६४।०१८अ स निक्षिप्य शिरो भूमौ प्रसार्य चरणौ तदा
  
३।०६४।०१८च् विक्षिप्य च शरीरं स्वं पपात धरणीतले
  
३।०६४।०१९अ तं गृध्रं प्रेक्ष्य ताम्राक्षं गतासुम् अचलोपमम्
  
३।०६४।०१९च् रामः सुबहुभिर् दुःखैर् दीनः सौमित्रिम् अब्रवीत्
  
३।०६४।०२०अ बहूनि रक्षसां वासे वर्षाणि वसता सुखम्
  
३।०६४।०२०च् अनेन दण्डकारण्ये विचीर्णम् इह पक्षिणा
  
३।०६४।०२१अ अनेकवार्षिको यस् तु चिरकालं समुत्थितः
  
३।०६४।०२१च् सो ऽयम् अद्य हतः शेते कालो हि दुरतिक्रमः
  
३।०६४।०२२अ पश्य लक्ष्मण गृध्रो ऽयम् उपकारी हतश् च मे
  
३।०६४।०२२च् सीताम् अभ्यवपन् नो वै रावणेन बलीयसा
  
३।०६४।०२३अ गृध्रराज्यं परित्यज्य पितृपैतामहं महत्
  
३।०६४।०२३च् मम हेतोर् अयं प्राणान् मुमोच पतगेश्वरः
  
३।०६४।०२४अ सर्वत्र खलु दृश्यन्ते साधवो धर्मचारिणः
  
३।०६४।०२४च् शूराः शरण्याः सौमित्रे तिर्यग्योनिगतेष्व् अपि
  
३।०६४।०२५अ सीताहरणजं दुःखं न मे सौम्य तथागतम्
  
३।०६४।०२५च् यथा विनाशो गृध्रस्य मत्कृते च परन्तप
  
३।०६४।०२६अ राजा दशरथः श्रीमान् यथा मम मया यशाः
  
३।०६४।०२६च् पूजनीयश् च मान्यश् च तथायं पतगेश्वरः
  
३।०६४।०२७अ सौमित्रे हर काष्ठानि निर्मथिष्यामि पावकम्
  
३।०६४।०२७च् गृध्रराजं दिधक्षामि मत्कृते निधनं गतम्
  
३।०६४।०२८अ नाथं पतगलोकस्य चिताम् आरोपयाम्य् अहम्
  
३।०६४।०२८च् इमं धक्ष्यामि सौमित्रे हतं रौद्रेण रक्षसा
  
३।०६४।०२९अ या गतिर् यज्ञशीलानाम् आहिताग्नेश् च या गतिः
  
३।०६४।०२९च् अपरावर्तिनां या च या च भूमिप्रदायिनाम्
  
३।०६४।०३०अ मया त्वं समनुज्ञातो गच्छ लोकान् अनुत्तमान्
  
३।०६४।०३०च् गृध्रराज महासत्त्व संस्कृतश् च मया व्रज
  
३।०६४।०३१अ एवम् उक्त्वा चितां दीप्ताम् आरोप्य पतगेश्वरम्
  
३।०६४।०३१च् ददाह रामो धर्मात्मा स्वबन्धुम् इव दुःखितः
  
३।०६४।०३२अ रामो ऽथ सहसौमित्रिर् वनं यात्वा स वीर्यवान्
  
३।०६४।०३२च् स्थूलान् हत्वा महारोहीन् अनु तस्तार तं द्विजम्
  
३।०६४।०३३अ रोहिमांसानि चोद्धृत्य पेशीकृत्वा महायशाः
  
३।०६४।०३३च् शकुनाय ददौ रामो रम्ये हरितशाद्वले
  
३।०६४।०३४अ यत् तत् प्रेतस्य मर्त्यस्य कथयन्ति द्विजातयः
  
३।०६४।०३४च् तत् स्वर्गगमनं तस्य क्षिप्रं रामो जजाप ह
  
३।०६४।०३५अ ततो गोदावरीं गत्वा नदीं नरवरात्मजौ
  
३।०६४।०३५च् उदकं चक्रतुस् तस्मै गृध्रराजाय ताव् उभौ
  
३।०६४।०३६अ स गृध्रराजः कृतवान् यशस्करं; सुदुष्करं कर्म रणे निपातितः
  
३।०६४।०३६च् महर्षिकल्पेन च संस्कृतस् तदा; जगाम पुण्यां गतिम् आत्मनः शुभाम्
  
३।०६५।००१अ कृत्वैवम् उदकं तस्मै प्रस्थितौ राघवौ तदा
  
३।०६५।००१च् अवेक्षन्तौ वने सीतां पश्चिमां जग्मतुर् दिशम्
  
३।०६५।००२अ तां दिशं दक्षिणां गत्वा शरचापासिधारिणौ
  
३।०६५।००२च् अविप्रहतम् ऐक्ष्वाकौ पन्थानं प्रतिपेदतुः
  
३।०६५।००३अ गुल्मैर् वृक्षैश् च बहुभिर् लताभिश् च प्रवेष्टितम्
  
३।०६५।००३च् आवृतं सर्वतो दुर्गं गहनं घोरदर्शनम्
  
३।०६५।००४अ व्यतिक्रम्य तु वेगेन गृहीत्वा दक्षिणां दिशम्
  
३।०६५।००४च् सुभीमं तन् महारण्यं व्यतियातौ महाबलौ
  
३।०६५।००५अ ततः परं जनस्थानात् त्रिक्रोशं गम्य राघवौ
  
३।०६५।००५च् क्रौञ्चारण्यं विविशतुर् गहनं तौ महौजसौ
  
३।०६५।००६अ नानामेघघनप्रख्यं प्रहृष्टम् इव सर्वतः
  
३।०६५।००६च् नानावर्णैः शुभैः पुष्पैर् मृगपक्षिगणैर् युतम्
  
३।०६५।००७अ दिदृक्षमाणौ वैदेहीं तद् वनं तौ विचिक्यतुः
  
३।०६५।००७च् तत्र तत्रावतिष्ठन्तौ सीताहरणकर्शितौ
  
३।०६५।००८अ लक्ष्मणस् तु महातेजाः सत्त्ववाञ् शीलवाञ् शुचिः
  
३।०६५।००८च् अब्रवीत् प्राञ्जलिर् वाक्यं भ्रातरं दीप्ततेजसं
  
३।०६५।००९अ स्पन्दते मे दृढं बाहुर् उद्विग्नम् इव मे मनः
  
३।०६५।००९च् प्रायशश् चाप्य् अनिष्टानि निमित्तान्य् उपलक्षये
  
३।०६५।०१०अ तस्मात् सज्जीभवार्य त्वं कुरुष्व वचनं हितम्
  
३।०६५।०१०च् ममैव हि निमित्तानि सद्यः शंसन्ति सम्भ्रमम्
  
३।०६५।०११अ एष वञ्चुलको नाम पक्षी परमदारुणः
  
३।०६५।०११च् आवयोर् विजयं युद्धे शंसन्न् इव विनर्दति
  
३।०६५।०१२अ तयोर् अन्वेषतोर् एवं सर्वं तद् वनम् ओजसा
  
३।०६५।०१२च् सञ्जज्ञे विपुलः शब्दः प्रभञ्जन्न् इव तद् वनम्
  
३।०६५।०१३अ संवेष्टितम् इवात्यर्थं गहनं मातरिश्वना
  
३।०६५।०१३च् वनस्य तस्य शब्दो ऽभूद् दिवम् आपूरयन्न् इव
  
३।०६५।०१४अ तं शब्दं काङ्क्षमाणस् तु रामः कक्षे सहानुजः
  
३।०६५।०१४च् ददर्श सुमहाकायं राक्षसं विपुलोरसं
  
३।०६५।०१५अ आसेदतुस् ततस् तत्र ताव् उभौ प्रमुखे स्थितम्
  
३।०६५।०१५च् विवृद्धम् अशिरोग्रीवं कबन्धम् उदरे मुखम्
  
३।०६५।०१६अ रोमभिर् निचितैस् तीक्ष्णैर् महागिरिम् इवोच्छ्रितम्
  
३।०६५।०१६च् नीलमेघनिभं रौद्रं मेघस्तनितनिःस्वनम्
  
३।०६५।०१७अ महापक्ष्मेण पिङ्गेन विपुलेनायतेन च
  
३।०६५।०१७च् एकेनोरसि घोरेण नयनेनाशुदर्शिना
  
३।०६५।०१८अ महादंष्ट्रोपपन्नं तं लेलिहानं महामुखम्
  
३।०६५।०१८च् भक्षयन्तं महाघोरान् ऋक्षसिंहमृगद्विपान्
  
३।०६५।०१९अ घोरौ भुजौ विकुर्वाणम् उभौ योजनम् आयतौ
  
३।०६५।०१९च् कराभ्यां विविधान् गृह्य ऋष्कान् पक्षिगणान् मृगान्
  
३।०६५।०२०अ आकर्षन्तं विकर्षन्तम् अनेकान् मृगयूथपान्
  
३।०६५।०२०च् स्थितम् आवृत्य पन्थानं तयोर् भ्रात्रोः प्रपन्नयोः
  
३।०६५।०२१अ अथ तौ समतिक्रम्य क्रोशमात्रे ददर्शतुः
  
३।०६५।०२१च् महान्तं दारुणं भीमं कबन्धं भुजसंवृतम्
  
३।०६५।०२२अ स महाबाहुर् अत्यर्थं प्रसार्य विपुलौ भुजौ
  
३।०६५।०२२च् जग्राह सहिताव् एव राघवौ पीडयन् बलात्
  
३।०६५।०२३अ खड्गिनौ दृढधन्वानौ तिग्मतेजौ महाभुजौ
  
३।०६५।०२३च् भ्रातरौ विवशं प्राप्तौ कृष्यमाणौ महाबलौ
  
३।०६५।०२४अ ताव् उवाच महाबाहुः कबन्धो दानवोत्तमः
  
३।०६५।०२४च् कौ युवां वृषभस्कन्धौ महाखड्गधनुर्धरौ
  
३।०६५।०२५अ घोरं देशम् इमं प्राप्तौ मम भक्षाव् उपस्थितौ
  
३।०६५।०२५च् वदतं कार्यम् इह वां किमर्थं चागतौ युवाम्
  
३।०६५।०२६अ इमं देशम् अनुप्राप्तौ क्षुधार्तस्येह तिष्ठतः
  
३।०६५।०२६च् सबाणचापखड्गौ च तीक्ष्णशृङ्गाव् इवर्षभौ
  
३।०६५।०२६ए ममास्यम् अनुसम्प्राप्तौ दुर्लभं जीवितं पुनः
  
३।०६५।०२७अ तस्य तद्वचनं श्रुत्वा कबन्धस्य दुरात्मनः
  
३।०६५।०२७च् उवाच लक्ष्मणं रामो मुखेन परिशुष्यता
  
३।०६५।०२८अ कृच्छ्रात् कृच्छ्रतरं प्राप्य दारुणं सत्यविक्रम
  
३।०६५।०२८च् व्यसनं जीवितान्ताय प्राप्तम् अप्राप्य तां प्रियाम्
  
३।०६५।०२९अ कालस्य सुमहद् वीर्यं सर्वभूतेषु लक्ष्मण
  
३।०६५।०२९च् त्वां च मां च नरव्याघ्र व्यसनैः पश्य मोहितौ
  
३।०६५।०२९ए नातिभारो ऽस्ति दैवस्य सर्वभुतेषु लक्ष्मण
  
३।०६५।०३०अ शूराश् च बलवन्तश् च कृतास्त्राश् च रणाजिरे
  
३।०६५।०३०च् कालाभिपन्नाः सीदन्ति यथा वालुकसेतवः
  
३।०६५।०३१अ इति ब्रुवाणो दृढसत्यविक्रमो; महायशा दाशरथिः प्रतापवान्
  
३।०६५।०३१च् अवेक्ष्य सौमित्रिम् उदग्रविक्रमं; स्थिरां तदा स्वां मतिम् आत्मनाकरोत्
  
३।०६६।००१अ तौ तु तत्र स्थितौ दृष्ट्वा भ्रातरौ रामलक्ष्मणौ
  
३।०६६।००१च् बाहुपाशपरिक्षिप्तौ कबन्धो वाक्यम् अब्रवीत्
  
३।०६६।००२अ तिष्ठतः किं नु मां दृष्ट्वा क्षुधार्तं क्षत्रियर्षभौ
  
३।०६६।००२च् आहारार्थं तु सन्दिष्टौ दैवेन गतचेतसौ
  
३।०६६।००३अ तच् छ्रुत्वा लक्ष्मणो वाक्यं प्राप्तकालं हितं तदा
  
३।०६६।००३च् उवाचार्तिसमापन्नो विक्रमे कृतनिश्चयः
  
३।०६६।००४अ त्वां च मां च पुरा तूर्णम् आदत्ते राक्षसाधमः
  
३।०६६।००४च् तस्माद् असिभ्याम् अस्याशु बाहू छिन्दावहे गुरू
  
३।०६६।००५अ ततस् तौ देशकालज्ञौ खड्गाभ्याम् एव राघवौ
  
३।०६६।००५च् अच्छिन्दतां सुसंहृष्टौ बाहू तस्यांसदेशयोः
  
३।०६६।००६अ दक्षिणो दक्षिणं बाहुम् असक्तम् असिना ततः
  
३।०६६।००६च् चिच्छेद रामो वेगेन सव्यं वीरस् तु लक्ष्मणः
  
३।०६६।००७अ स पपात महाबाहुश् छिन्नबाहुर् महास्वनः
  
३।०६६।००७च् खं च गां च दिशश् चैव नादयञ् जलदो यथा
  
३।०६६।००८अ स निकृत्तौ भुजौ दृष्ट्वा शोणितौघपरिप्लुतः
  
३।०६६।००८च् दीनः पप्रच्छ तौ वीरौ कौ युवाम् इति दानवः
  
३।०६६।००९अ इति तस्य ब्रुवाणस्य लक्ष्मणः शुभलक्षणः
  
३।०६६।००९च् शशंस तस्य काकुत्स्थं कबन्धस्य महाबलः
  
३।०६६।०१०अ अयम् इक्ष्वाकुदायादो रामो नाम जनैः श्रुतः
  
३।०६६।०१०च् अस्यैवावरजं विद्धि भ्रातरं मां च लक्ष्मणम्
  
३।०६६।०११अ अस्य देवप्रभावस्य वसतो विजने वने
  
३।०६६।०११च् रक्षसापहृता भार्या याम् इच्छन्ताव् इहागतौ
  
३।०६६।०१२अ त्वं तु को वा किमर्थं वा कबन्ध सदृशो वने
  
३।०६६।०१२च् आस्येनोरसि दीप्तेन भग्नजङ्घो विचेष्टसे
  
३।०६६।०१३अ एवम् उक्तः कबन्धस् तु लक्ष्मणेनोत्तरं वचः
  
३।०६६।०१३च् उवाच परमप्रीतस् तद् इन्द्रवचनं स्मरन्
  
३।०६६।०१४अ स्वागतं वां नरव्याघ्रौ दिष्ट्या पश्यामि चाप्य् अहम्
  
३।०६६।०१४च् दिष्ट्या चेमौ निकृत्तौ मे युवाभ्यां बाहुबन्धनौ
  
३।०६६।०१५अ विरूपं यच् च मे रूपं प्राप्तं ह्य् अविनयाद् यथा
  
३।०६६।०१५च् तन् मे शृणु नरव्याघ्र तत्त्वतः शंसतस् तव
  
३।०६७।००१अ पुरा राम महाबाहो महाबलपराक्रम
  
३।०६७।००१च् रूपम् आसीन् ममाचिन्त्यं त्रिषु लोकेषु विश्रुतम्
  
३।०६७।००१ए यथा सोमस्य शक्रस्य सूर्यस्य च यथा वपुः
  
३।०६७।००२अ सो ऽहं रूपम् इदं कृत्वा लोकवित्रासनं महत्
  
३।०६७।००२च् ऋषीन् वनगतान् राम त्रासयामि ततस् ततः
  
३।०६७।००३अ ततः स्थूलशिरा नाम महर्षिः कोपितो मया
  
३।०६७।००३च् सञ्चिन्वन् विविधं वन्यं रूपेणानेन धर्षितः
  
३।०६७।००४अ तेनाहम् उक्तः प्रेक्ष्यैवं घोरशापाभिधायिना
  
३।०६७।००४च् एतद् एव नृशंसं ते रूपम् अस्तु विगर्हितम्
  
३।०६७।००५अ स मया याचितः क्रुद्धः शापस्यान्तो भवेद् इति
  
३।०६७।००५च् अभिशापकृतस्येति तेनेदं भाषितं वचः
  
३।०६७।००६अ यदा छित्त्वा भुजौ रामस् त्वां दहेद् विजने वने
  
३।०६७।००६च् तदा त्वं प्राप्स्यसे रूपं स्वम् एव विपुलं शुभम्
  
३।०६७।००७अ श्रिया विराजितं पुत्रं दनोस् त्वं विद्धि लक्ष्मण
  
३।०६७।००७च् इन्द्रकोपाद् इदं रूपं प्राप्तम् एवं रणाजिरे
  
३।०६७।००८अ अहं हि तपसोग्रेण पितामहम् अतोषयम्
  
३।०६७।००८च् दीर्घम् आयुः स मे प्रादात् ततो मां विभ्रमो ऽस्पृशत्
  
३।०६७।००९अ दीर्घम् आयुर् मया प्राप्तं किं मे शक्रः करिष्यति
  
३।०६७।००९च् इत्य् एवं बुद्धिम् आस्थाय रणे शक्रम् अधर्षयम्
  
३।०६७।०१०अ तस्य बाहुप्रमुक्तेन वज्रेण शतपर्वणा
  
३।०६७।०१०च् सक्थिनी च शिरश् चैव शरीरे सम्प्रवेशितम्
  
३।०६७।०११अ स मया याच्यमानः सन्न् आनयद् यमसादनम्
  
३।०६७।०११च् पितामहवचः सत्यं तद् अस्त्व् इति ममाब्रवीत्
  
३।०६७।०१२अ अनाहारः कथं शक्तो भग्नसक्थिशिरोमुखः
  
३।०६७।०१२च् वज्रेणाभिहतः कालं सुदीर्घम् अपि जीवितुम्
  
३।०६७।०१३अ एवम् उक्तस् तु मे शक्रो बाहू योजनम् आयतौ
  
३।०६७।०१३च् प्रादाद् आस्यं च मे कुक्षौ तीक्ष्णदंष्ट्रम् अकल्पयत्
  
३।०६७।०१४अ सो ऽहं भुजाभ्यां दीर्घाभ्यां समाकृष्य वनेचरान्
  
३।०६७।०१४च् सिंहद्विपमृगव्याघ्रान् भक्षयामि समन्ततः
  
३।०६७।०१५अ स तु माम् अब्रवीद् इन्द्रो यदा रामः सलक्ष्मणः
  
३।०६७।०१५च् छेत्स्यते समरे बाहू तदा स्वर्गं गमिष्यसि
  
३।०६७।०१६अ स त्वं रामो ऽसि भद्रं ते नाहम् अन्येन राघव
  
३।०६७।०१६च् शक्यो हन्तुं यथातत्त्वम् एवम् उक्तं महर्षिणा
  
३।०६७।०१७अ अहं हि मतिसाचिव्यं करिष्यामि नरर्षभ
  
३।०६७।०१७च् मित्रं चैवोपदेक्ष्यामि युवाभ्यां संस्कृतो ऽग्निना
  
३।०६७।०१८अ एवम् उक्तस् तु धर्मात्मा दनुना तेन राघवः
  
३।०६७।०१८च् इदं जगाद वचनं लक्ष्मणस्योपशृण्वतः
  
३।०६७।०१९अ रावणेन हृता सीता मम भार्या यशस्विनी
  
३।०६७।०१९च् निष्क्रान्तस्य जनस्थानात् सह भ्रात्रा यथासुखम्
  
३।०६७।०२०अ नाममात्रं तु जानामि न रूपं तस्य रक्षसः
  
३।०६७।०२०च् निवासं वा प्रभावं वा वयं तस्य न विद्महे
  
३।०६७।०२१अ शोकार्तानाम् अनाथानाम् एवं विपरिधावताम्
  
३।०६७।०२१च् कारुण्यं सदृशं कर्तुम् उपकारे च वर्तताम्
  
३।०६७।०२२अ काष्ठान्य् आनीय शुष्काणि काले भग्नानि कुञ्जरैः
  
३।०६७।०२२च् भक्ष्यामस् त्वां वयं वीर श्वभ्रे महति कल्पिते
  
३।०६७।०२३अ स त्वं सीतां समाचक्ष्व येन वा यत्र वा हृता
  
३।०६७।०२३च् कुरु कल्याणम् अत्यर्थं यदि जानासि तत्त्वतः
  
३।०६७।०२४अ एवम् उक्तस् तु रामेण वाक्यं दनुर् अनुत्तमम्
  
३।०६७।०२४च् प्रोवाच कुशलो वक्तुं वक्तारम् अपि राघवम्
  
३।०६७।०२५अ दिव्यम् अस्ति न मे ज्ञानं नाभिजानामि मैथिलीम्
  
३।०६७।०२५च् यस् तां ज्ञास्यति तं वक्ष्ये दग्धः स्वं रूपम् आस्थितः
  
३।०६७।०२६अ अदग्धस्य हि विज्ञातुं शक्तिर् अस्ति न मे प्रभो
  
३।०६७।०२६च् राक्षसं तं महावीर्यं सीता येन हृता तव
  
३।०६७।०२७अ विज्ञानं हि महद् भ्रष्टं शापदोषेण राघव
  
३।०६७।०२७च् स्वकृतेन मया प्राप्तं रूपं लोकविगर्हितम्
  
३।०६७।०२८अ किं तु यावन् न यात्य् अस्तं सविता श्रान्तवाहनः
  
३।०६७।०२८च् तावन् माम् अवटे क्षिप्त्वा दह राम यथाविधि
  
३।०६७।०२९अ दग्धस् त्वयाहम् अवटे न्यायेन रघुनन्दन
  
३।०६७।०२९च् वक्ष्यामि तम् अहं वीर यस् तं ज्ञास्यति राक्षसं
  
३।०६७।०३०अ तेन सख्यं च कर्तव्यं न्याय्यवृत्तेन राघव
  
३।०६७।०३०च् कल्पयिष्यति ते प्रीतः साहाय्यं लघुविक्रमः
  
३।०६७।०३१अ न हि तस्यास्त्य् अविज्ञातं त्रिषु लोकेषु राघव
  
३।०६७।०३१च् सर्वान् परिसृतो लोकान् पुरा वै कारणान्तरे
  
३।०६८।००१अ एवम् उक्तौ तु तौ वीरौ कबन्धेन नरेश्वरौ
  
३।०६८।००१च् गिरिप्रदरम् आसाद्य पावकं विससर्जतुः
  
३।०६८।००२अ लक्ष्मणस् तु महोल्काभिर् ज्वलिताभिः समन्ततः
  
३।०६८।००२च् चिताम् आदीपयाम् आस सा प्रजज्वाल सर्वतः
  
३।०६८।००३अ तच् छरीरं कबन्धस्य घृतपिण्डोपमं महत्
  
३।०६८।००३च् मेदसा पच्यमानस्य मन्दं दहति पावक
  
३।०६८।००४अ स विधूय चिताम् आशु विधूमो ऽग्निर् इवोत्थितः
  
३।०६८।००४च् अरजे वाससी विभ्रन् मालां दिव्यां महाबलः
  
३।०६८।००५अ ततश् चिताया वेगेन भास्वरो विरजाम्बरः
  
३।०६८।००५च् उत्पपाताशु संहृष्टः सर्वप्रत्यङ्गभूषणः
  
३।०६८।००६अ विमाने भास्वरे तिष्ठन् हंसयुक्ते यशस्करे
  
३।०६८।००६च् प्रभया च महातेजा दिशो दश विराजयन्
  
३।०६८।००७अ सो ऽन्तरिक्षगतो रामं कबन्धो वाक्यम् अब्रवीत्
  
३।०६८।००७च् शृणु राघव तत्त्वेन यथा सीमाम् अवाप्स्यसि
  
३।०६८।००८अ राम षड् युक्तयो लोके याभिः सर्वं विमृश्यते
  
३।०६८।००८च् परिमृष्टो दशान्तेन दशाभागेन सेव्यते
  
३।०६८।००९अ दशाभागगतो हीनस् त्वं राम सहलक्ष्मणः
  
३।०६८।००९च् यत् कृते व्यसनं प्राप्तं त्वया दारप्रधर्षणम्
  
३।०६८।०१०अ तद् अवश्यं त्वया कार्यः स सुहृत् सुहृदां वर
  
३।०६८।०१०च् अकृत्वा न हि ते सिद्धिम् अहं पश्यामि चिन्तयन्
  
३।०६८।०११अ श्रूयतां राम वक्ष्यामि सुग्रीवो नाम वानरः
  
३।०६८।०११च् भ्रात्रा निरस्तः क्रुद्धेन वालिना शक्रसूनुना
  
३।०६८।०१२अ ऋष्यमूके गिरिवरे पम्पापर्यन्तशोभिते
  
३।०६८।०१२च् निवसत्य् आत्मवान् वीरश् चतुर्भिः सह वानरैः
  
३।०६८।०१३अ वयस्यं तं कुरु क्षिप्रम् इतो गत्वाद्य राघव
  
३।०६८।०१३च् अद्रोहाय समागम्य दीप्यमाने विभावसौ
  
३।०६८।०१४अ न च ते सो ऽवमन्तव्यः सुग्रीवो वानराधिपः
  
३।०६८।०१४च् कृतज्ञः कामरूपी च सहायार्थी च वीर्यवान्
  
३।०६८।०१५अ शक्तौ ह्य् अद्य युवां कर्तुं कार्यं तस्य चिकीर्षितम्
  
३।०६८।०१५च् कृतार्थो वाकृतार्थो वा कृत्यं तव करिष्यति
  
३।०६८।०१६अ स ऋक्षरजसः पुत्रः पम्पाम् अटति शङ्कितः
  
३।०६८।०१६च् भास्करस्यौरसः पुत्रो वालिना कृतकिल्बिषः
  
३।०६८।०१७अ सन्निधायायुधं क्षिप्रम् ऋष्यमूकालयं कपिम्
  
३।०६८।०१७च् कुरु राघव सत्येन वयस्यं वनचारिणम्
  
३।०६८।०१८अ स हि स्थानानि सर्वाणि कार्त्स्न्येन कपिकुञ्जरः
  
३।०६८।०१८च् नरमांसाशिनां लोके नैपुण्याद् अधिगच्छति
  
३।०६८।०१९अ न तस्याविदितं लोके किं चिद् अस्ति हि राघव
  
३।०६८।०१९च् यावत् सूर्यः प्रतपति सहस्रांशुर् अरिन्दम
  
३।०६८।०२०अ स नदीर् विपुलाञ् शैलान् गिरिदुर्गाणि कन्दरान्
  
३।०६८।०२०च् अन्विष्य वानरैः सार्धं पत्नीं ते ऽधिगमिष्यति
  
३।०६८।०२१अ वानरांश् च महाकायान् प्रेषयिष्यति राघव
  
३।०६८।०२१च् दिशो विचेतुं तां सीतां त्वद्वियोगेन शोचतीम्
  
३।०६८।०२२अ स मेरुशृङ्गाग्रगताम् अनिन्दितां; प्रविश्य पातालतले ऽपि वाश्रिताम्
  
३।०६८।०२२च् प्लवङ्गमानां प्रवरस् तव प्रियां; निहत्य रक्षांसि पुनः प्रदास्यति
  
३।०६९।००१अ निदर्शयित्वा रामाय सीतायाः प्रतिपादने
  
३।०६९।००१च् वाक्यम् अन्वर्थम् अर्थज्ञः कबन्धः पुनर् अब्रवीत्
  
३।०६९।००२अ एष राम शिवः पन्था यत्रैते पुष्पिता द्रुमाः
  
३।०६९।००२च् प्रतीचीं दिशम् आश्रित्य प्रकाशन्ते मनोरमाः
  
३।०६९।००३अ जम्बूप्रियालपनसाः प्लक्षन्यग्रोधतिन्दुकाः
  
३।०६९।००३च् अश्वत्थाः कर्णिकाराश् च चूताश् चान्ये च पादपाः
  
३।०६९।००४अ तान् आरुह्याथवा भूमौ पातयित्वा च तान् बलात्
  
३।०६९।००४च् फलान्य् अमृतकल्पानि भक्षयन्तौ गमिष्यथः
  
३।०६९।००५अ चङ्क्रमन्तौ वरान् देशाञ् शैलाच् छैलं वनाद् वनम्
  
३।०६९।००५च् ततः पुष्करिणीं वीरौ पम्पां नाम गमिष्यथः
  
३।०६९।००६अ अशर्कराम् अविभ्रंशां समतीर्थम् अशैवलाम्
  
३।०६९।००६च् राम सञ्जातवालूकां कमलोत्पलशोभिताम्
  
३।०६९।००७अ तत्र हंसाः प्लवाः क्रौञ्चाः कुरराश् चैव राघव
  
३।०६९।००७च् वल्गुस्वरा निकूजन्ति पम्पासलिलगोचराः
  
३।०६९।००८अ नोद्विजन्ते नरान् दृष्ट्वा वधस्याकोविदाः शुभाः
  
३।०६९।००८च् घृतपिण्डोपमान् स्थूलांस् तान् द्विजान् भक्षयिष्यथः
  
३।०६९।००९अ रोहितान् वक्रतुण्डांश् च नलमीनांश् च राघव
  
३।०६९।००९च् पम्पायाम् इषुभिर् मत्स्यांस् तत्र राम वरान् हतान्
  
३।०६९।०१०अ निस्त्वक्पक्षान् अयस्तप्तान् अकृशान् एककण्टकान्
  
३।०६९।०१०च् तव भक्त्या समायुक्तो लक्ष्मणः सम्प्रदास्यति
  
३।०६९।०११अ भृशं ते खादतो मत्स्यान् पम्पायाः पुष्पसञ्चये
  
३।०६९।०११च् पद्मगन्धि शिवं वारि सुखशीतम् अनामयम्
  
३।०६९।०१२अ उद्धृत्य स तदाक्लिष्टं रूप्यस्फटिकसन्निभम्
  
३।०६९।०१२च् अथ पुष्करपर्णेन लक्ष्मणः पाययिष्यति
  
३।०६९।०१३अ स्थूलान् गिरिगुहाशय्यान् वराहान् वनचारिणः
  
३।०६९।०१३च् अपां लोभाद् उपावृत्तान् वृषभान् इव नर्दतः
  
३।०६९।०१३ए रूपान्वितांश् च पम्पायां द्रक्ष्यसि त्वं नरोत्तम
  
३।०६९।०१४अ सायाह्ने विचरन् राम विटपी माल्यधारिणः
  
३।०६९।०१४च् शीतोदकं च पम्पायां दृष्ट्वा शोकं विहास्यसि
  
३।०६९।०१५अ सुमनोभिश् चितांस् तत्र तिलकान् नक्तमालकान्
  
३।०६९।०१५च् उत्पलानि च फुल्लानि पङ्कजानि च राघव
  
३।०६९।०१६अ न तानि कश् चिन् माल्यानि तत्रारोपयिता नरः
  
३।०६९।०१६च् मतङ्गशिष्यास् तत्रासन्न् ऋषयः सुसमाहितः
  
३।०६९।०१७अ तेषां भाराभितप्तानां वन्यम् आहरतां गुरोः
  
३।०६९।०१७च् ये प्रपेतुर् महीं तूर्णं शरीरात् स्वेदबिन्दवः
  
३।०६९।०१८अ तानि माल्यानि जातानि मुनीनां तपसा तदा
  
३।०६९।०१८च् स्वेदबिन्दुसमुत्थानि न विनश्यन्ति राघव
  
३।०६९।०१९अ तेषाम् अद्यापि तत्रैव दृश्यते परिचारिणी
  
३।०६९।०१९च् श्रमणी शबरी नाम काकुत्स्थ चिरजीविनी
  
३।०६९।०२०अ त्वां तु धर्मे स्थिता नित्यं सर्वभूतनमस्कृतम्
  
३।०६९।०२०च् दृष्ट्वा देवोपमं राम स्वर्गलोकं गमिष्यति
  
३।०६९।०२१अ ततस् तद् राम पम्पायास् तीरम् आश्रित्य पश्चिमम्
  
३।०६९।०२१च् आश्रमस्थानम् अतुलं गुह्यं काकुत्स्थ पश्यसि
  
३।०६९।०२२अ न तत्राक्रमितुं नागाः शक्नुवन्ति तम् आश्रमम्
  
३।०६९।०२२च् ऋषेस् तस्य मतङ्गस्य विधानात् तच् च काननम्
  
३।०६९।०२३अ तस्मिन् नन्दनसङ्काशे देवारण्योपमे वने
  
३।०६९।०२३च् नानाविहगसङ्कीर्णे रंस्यसे राम निर्वृतः
  
३।०६९।०२४अ ऋष्यमूकस् तु पम्पायाः पुरस्तात् पुष्पितद्रुमः
  
३।०६९।०२४च् सुदुःखारोहणो नाम शिशुनागाभिरक्षितः
  
३।०६९।०२४ए उदारो ब्रह्मणा चैव पूर्वकाले विनिर्मितः
  
३।०६९।०२५अ शयानः पुरुषो राम तस्य शैलस्य मूर्धनि
  
३।०६९।०२५च् यत् स्वप्ने लभते वित्तं तत् प्रबुद्धो ऽधिगच्छति
  
३।०६९।०२६अ न त्व् एनं विषमाचारः पापकर्माधिरोहति
  
३।०६९।०२६च् तत्रैव प्रहरन्त्य् एनं सुप्तम् आदाय राक्षसाः
  
३।०६९।०२७अ ततो ऽपि शिशुनागानाम् आक्रन्दः श्रूयते महान्
  
३।०६९।०२७च् क्रीडतां राम पम्पायां मतङ्गारण्यवासिनाम्
  
३।०६९।०२८अ सिक्ता रुधिरधाराभिः संहत्य परमद्विपाः
  
३।०६९।०२८च् प्रचरन्ति पृथक् कीर्णा मेघवर्णास् तरस्विनः
  
३।०६९।०२९अ ते तत्र पीत्वा पानीयं विमलं शीतम् अव्ययम्
  
३।०६९।०२९च् निवृत्ताः संविगाहन्ते वनानि वनगोचराः
  
३।०६९।०३०अ राम तस्य तु शैलस्य महती शोभते गुहा
  
३।०६९।०३०च् शिलापिधाना काकुत्स्थ दुःखं चास्याः प्रवेशनम्
  
३।०६९।०३१अ तस्या गुहायाः प्राग्द्वारे महाञ् शीतोदको ह्रदः
  
३।०६९।०३१च् बहुमूलफलो रम्यो नानानगसमावृतः
  
३।०६९।०३२अ तस्यां वसति सुग्रीवश् चतुर्भिः सह वानरैः
  
३।०६९।०३२च् कदा चिच् छिखरे तस्य पर्वतस्यावतिष्ठते
  
३।०६९।०३३अ कबन्धस् त्व् अनुशास्यैवं ताव् उभौ रामलक्ष्मणौ
  
३।०६९।०३३च् स्रग्वी भास्करवर्णाभः खे व्यरोचत वीर्यवान्
  
३।०६९।०३४अ तं तु खस्थं महाभागं कबन्धं रामलक्ष्मणौ
  
३।०६९।०३४च् प्रस्थितौ त्वं व्रजस्वेति वाक्यम् ऊचतुर् अन्तिकात्
  
३।०६९।०३५अ गम्यतां कार्यसिद्ध्यर्थम् इति ताव् अब्रवीच् च सः
  
३।०६९।०३५च् सुप्रीतौ ताव् अनुज्ञाप्य कबन्धः प्रस्थितस् तदा
  
३।०६९।०३६अ स तत् कबन्धः प्रतिपद्य रूपं; वृतः श्रिया भास्करतुल्यदेहः
  
३।०६९।०३६च् निदर्शयन् रामम् अवेक्ष्य खस्थः; सख्यं कुरुष्वेति तदाभ्युवाच
  
३।०७०।००१अ तौ कबन्धेन तं मार्गं पम्पाया दर्शितं वने
  
३।०७०।००१च् आतस्थतुर् दिशं गृह्य प्रतीचीं नृवरात्मजौ
  
३।०७०।००२अ तौ शैलेष्व् आचितानेकान् क्षौद्रकल्पफलद्रुमान्
  
३।०७०।००२च् वीक्षन्तौ जग्मतुर् द्रष्टुं सुग्रीवं रामलक्ष्मणौ
  
३।०७०।००३अ कृत्वा च शैलपृष्ठे तु तौ वासं रघुनन्दनौ
  
३।०७०।००३च् पम्पायाः पश्चिमं तीरं राघवाव् उपतस्थतुः
  
३।०७०।००४अ तौ पुष्करिण्याः पम्पायास् तीरम् आसाद्य पश्चिमम्
  
३।०७०।००४च् अपश्यतां ततस् तत्र शबर्या रम्यम् आश्रमम्
  
३।०७०।००५अ तौ तम् आश्रमम् आसाद्य द्रुमैर् बहुभिर् आवृतम्
  
३।०७०।००५च् सुरम्यम् अभिवीक्षन्तौ शबरीम् अभ्युपेयतुः
  
३।०७०।००६अ तौ तु दृष्ट्वा तदा सिद्धा समुत्थाय कृताञ्जलिः
  
३।०७०।००६च् पादौ जग्राह रामस्य लक्ष्मणस्य च धीमतः
  
३।०७०।००७अ ताम् उवाच ततो रामः श्रमणीं संशितव्रताम्
  
३।०७०।००७च् कच्चित् ते निर्जिता विघ्नाः कच्चित् ते वर्धते तपः
  
३।०७०।००८अ कच्चित् ते नियतः कोप आहारश् च तपोधने
  
३।०७०।००८च् कच्चित् ते नियमाः प्राप्ताः कच्चित् ते मनसः सुखम्
  
३।०७०।००८ए कच्चित् ते गुरुशुश्रूषा सफला चारुभाषिणि
  
३।०७०।००९अ रामेण तापसी पृष्ठा सा सिद्धा सिद्धसम्मता
  
३।०७०।००९च् शशंस शबरी वृद्धा रामाय प्रत्युपस्थिता
  
३।०७०।०१०अ चित्रकूटं त्वयि प्राप्ते विमानैर् अतुलप्रभैः
  
३।०७०।०१०च् इतस् ते दिवम् आरूढा यान् अहं पर्यचारिषम्
  
३।०७०।०११अ तैश् चाहम् उक्ता धर्मज्ञैर् महाभागैर् महर्षिभिः
  
३।०७०।०११च् आगमिष्यति ते रामः सुपुण्यम् इमम् आश्रमम्
  
३।०७०।०१२अ स ते प्रतिग्रहीतव्यः सौमित्रिसहितो ऽतिथिः
  
३।०७०।०१२च् तं च दृष्ट्वा वरांल् लोकान् अक्षयांस् त्वं गमिष्यसि
  
३।०७०।०१३अ मया तु विविधं वन्यं सञ्चितं पुरुषर्षभ
  
३।०७०।०१३च् तवार्थे पुरुषव्याघ्र पम्पायास् तीरसम्भवम्
  
३।०७०।०१४अ एवम् उक्तः स धर्मात्मा शबर्या शबरीम् इदम्
  
३।०७०।०१४च् राघवः प्राह विज्ञाने तां नित्यम् अबहिष्कृताम्
  
३।०७०।०१५अ दनोः सकाशात् तत्त्वेन प्रभावं ते महात्मनः
  
३।०७०।०१५च् श्रुतं प्रत्यक्षम् इच्छामि सन्द्रष्टुं यदि मन्यसे
  
३।०७०।०१६अ एतत् तु वचनं श्रुत्वा रामवक्त्राद् विनिःसृतम्
  
३।०७०।०१६च् शबरी दर्शयाम् आस ताव् उभौ तद् वनं महत्
  
३।०७०।०१७अ पश्य मेघघनप्रख्यं मृगपक्षिसमाकुलम्
  
३।०७०।०१७च् मतङ्गवनम् इत्य् एव विश्रुतं रघुनन्दन
  
३।०७०।०१८अ इह ते भावितात्मानो गुरवो मे महाद्युते
  
३।०७०।०१८च् जुहवांश् चक्रिरे तीर्थं मन्त्रवन् मन्त्रपूजितम्
  
३।०७०।०१९अ इयं प्रत्यक् स्थली वेदी यत्र ते मे सुसत्कृताः
  
३।०७०।०१९च् पुष्पोपहारं कुर्वन्ति श्रमाद् उद्वेपिभिः करैः
  
३।०७०।०२०अ तेषां तपः प्रभावेन पश्याद्यापि रघूत्तम
  
३।०७०।०२०च् द्योतयन्ति दिशः सर्वाः श्रिया वेद्यो ऽतुलप्रभाः
  
३।०७०।०२१अ अशक्नुवद्भिस् तैर् गन्तुम् उपवासश्रमालसैः
  
३।०७०।०२१च् चिन्तिते ऽभ्यागतान् पश्य समेतान् सप्त सागरान्
  
३।०७०।०२२अ कृताभिषेकैस् तैर् न्यस्ता वल्कलाः पादपेष्व् इह
  
३।०७०।०२२च् अद्यापि न विशुष्यन्ति प्रदेशे रघुनन्दन
  
३।०७०।०२३अ कृत्स्नं वनम् इदं दृष्टं श्रोतव्यं च श्रुतं त्वया
  
३।०७०।०२३च् तद् इच्छाम्य् अभ्यनुज्ञाता त्यक्तुम् एतत् कलेवरम्
  
३।०७०।०२४अ तेषाम् इच्छाम्य् अहं गन्तुं समीपं भावितात्मनाम्
  
३।०७०।०२४च् मुनीनाम् आश्रम्मो येषाम् अहं च परिचारिणी
  
३।०७०।०२५अ धर्मिष्ठं तु वचः श्रुत्वा राघवः सहलक्ष्मणः
  
३।०७०।०२५च् अनुजानामि गच्छेति प्रहृष्टवदनो ऽब्रवीत्
  
३।०७०।०२६अ अनुज्ञाता तु रामेण हुत्वात्मानं हुताशने
  
३।०७०।०२६च् ज्वलत्पावकसङ्काशा स्वर्गम् एव जगाम सा
  
३।०७०।०२७अ यत्र ते सुकृतात्मानो विहरन्ति महर्षयः
  
३।०७०।०२७च् तत् पुण्यं शबरीस्थानं जगामात्मसमाधिना
  
३।०७१।००१अ दिवं तु तस्यां यातायां शबर्यां स्वेन कर्मणा
  
३।०७१।००१च् लक्ष्मणेन सह भ्रात्रा चिन्तयाम् आस राघवः
  
३।०७१।००२अ चिन्तयित्वा तु धर्मात्मा प्रभावं तं महात्मनाम्
  
३।०७१।००२च् हितकारिणम् एकाग्रं लक्ष्मणं राघवो ऽब्रवीत्
  
३।०७१।००३अ दृष्टो ऽयम् आश्रमः सौम्य बह्वाश्चर्यः कृतात्मनाम्
  
३।०७१।००३च् विश्वस्तमृगशार्दूलो नानाविहगसेवितः
  
३।०७१।००४अ सप्तानां च समुद्राणाम् एषु तीर्थेषु लक्ष्मण
  
३।०७१।००४च् उपस्पृष्टं च विधिवत् पितरश् चापि तर्पिताः
  
३।०७१।००५अ प्रनष्टम् अशुभं यत् तत् कल्याणं समुपस्थितम्
  
३।०७१।००५च् तेन त्व् एतत् प्रहृष्टं मे मनो लक्ष्मण सम्प्रति
  
३।०७१।००६अ हृदये हि नरव्याघ्र शुभम् आविर्भविष्यति
  
३।०७१।००६च् तद् आगच्छ गमिष्यावः पम्पां तां प्रियदर्शनाम्
  
३।०७१।००७अ ऋश्यमूको गिरिर् यत्र नातिदूरे प्रकाशते
  
३।०७१।००७च् यस्मिन् वसति धर्मात्मा सुग्रीवो ऽंशुमतः सुतः
  
३।०७१।००७ए नित्यं वालिभयात् त्रस्तश् चतुर्भिः सह वानरैः
  
३।०७१।००८अ अभित्वरे च तं द्रष्टुं सुग्रीवं वानरर्षभम्
  
३।०७१।००८च् तदधीनं हि मे सौम्य सीतायाः परिमार्गणम्
  
३।०७१।००९अ इति ब्रुवाणं तं रामं सौमित्रिर् इदम् अब्रवीत्
  
३।०७१।००९च् गच्छावस् त्वरितं तत्र ममापि त्वरते मनः
  
३।०७१।०१०अ आश्रमात् तु ततस् तस्मान् निष्क्रम्य स विशां पतिः
  
३।०७१।०१०च् आजगाम ततः पम्पां लक्ष्मणेन सहाभिभूः
  
३।०७१।०११अ समीक्षमाणः पुष्पाढ्यं सर्वतो विपुलद्रुमम्
  
३।०७१।०११च् कोयष्टिभिश् चार्जुनकैः शतपत्रैश् च कीचकैः
  
३।०७१।०११ए एतैश् चान्यैश् च विविधैर् नादितं तद् वनं महत्
  
३।०७१।०१२अ स रामो विधिवान् वृक्षान् सरांसि विविधानि च
  
३।०७१।०१२च् पश्यन् कामाभिसन्तप्तो जगाम परमं ह्रदम्
  
३।०७१।०१३अ स ताम् आसाद्य वै रामो दूराद् उदकवाहिनीम्
  
३।०७१।०१३च् मतङ्गसरसं नाम ह्रदं समवगाहत
  
३।०७१।०१४अ स तु शोकसमाविष्टो रामो दशरथात्मजः
  
३।०७१।०१४च् विवेश नलिनीं पम्पां पङ्कजैश् च समावृताम्
  
३।०७१।०१५अ तिलकाशोकपुन्नागबकुलोद्दाल काशिनीम्
  
३।०७१।०१५च् रम्योपवनसम्बाधां पद्मसम्पीडितोदकाम्
  
३।०७१।०१६अ स्फटिकोपमतोयाढ्यां श्लक्ष्णवालुकसन्तताम्
  
३।०७१।०१६च् मत्स्यकच्छपसम्बाधां तीरस्थद्रुमशोभिताम्
  
३।०७१।०१७अ सखीभिर् इव युक्ताभिर् लताभिर् अनुवेष्टिताम्
  
३।०७१।०१७च् किन्नरोरगगन्धर्वयक्षराक्षससेविताम्
  
३।०७१।०१७ए नानाद्रुमलताकीर्णां शीतवारिनिधिं शुभाम्
  
३।०७१।०१८अ पद्मैः सौगन्धिकैस् ताम्रां शुक्लां कुमुदमण्डलैः
  
३।०७१।०१८च् नीलां कुवलयोद्धातैर् बहुवर्णां कुथाम् इव
  
३।०७१।०१९अ अरविन्दोत्पलवतीं पद्मसौगन्धिकायुताम्
  
३।०७१।०१९च् पुष्पिताम्रवणोपेतां बर्हिणोद्घुष्टनादिताम्
  
३।०७१।०२०अ स तां दृष्ट्वा ततः पम्पां रामः सौमित्रिणा सह
  
३।०७१।०२०च् विललाप च तेजस्वी कामाद् दशरथात्मजः
  
३।०७१।०२१अ तिलकैर् बीजपूरैश् च वटैः शुक्लद्रुमैस् तथा
  
३।०७१।०२१च् पुष्पितैः करवीरैश् च पुन्नागैश् च सुपुष्पितैः
  
३।०७१।०२२अ मालतीकुन्दगुल्मैश् च भण्डीरैर् निचुलैस् तथा
  
३।०७१।०२२च् अशोकैः सप्तपर्णैश् च केतकैर् अतिमुक्तकैः
  
३।०७१।०२२ए अन्यैश् च विविधैर् वृक्षैः प्रमदेवोपशोभिताम्
  
३।०७१।०२३अ अस्यास् तीरे तु पूर्वोक्तः पर्वतो धातुमण्डितः
  
३।०७१।०२३च् ऋश्यमूक इति ख्यातश् चित्रपुष्पितकाननः
  
३।०७१।०२४अ हरिर् ऋक्षरजो नाम्नः पुत्रस् तस्य महात्मनः
  
३।०७१।०२४च् अध्यास्ते तं महावीर्यः सुग्रीव इति विश्रुतः
  
३।०७१।०२५अ सुग्रीवम् अभिगच्छ त्वं वानरेन्द्रं नरर्षभ
  
३।०७१।०२५च् इत्य् उवाच पुनर् वाक्यं लक्ष्मणं सत्यविक्रमम्
  
३।०७१।०२६अ ततो महद् वर्त्म च दूरसङ्क्रमं; क्रमेण गत्वा प्रविलोकयन् वनम्
  
३।०७१।०२६च् ददर्श पम्पां शुभदर्श काननाम्; अनेकनानाविधपक्षिसङ्कुलाम्  
  
