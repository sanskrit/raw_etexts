---
title: 'Mahabharata: Asramavasikaparvan'

---
## Intro
  
  
  
  
Mahabharata: Asramavasikaparvan  
  
  
  
  
% Mahabharata: Asramavasikaparvan  
% Electronic text (C) Bhandarkar Oriental Research Institute,  
% Pune, India, 1999  
  
% On the basis of the text entered by Muneo Tokunaga et al.,   
% revised by John Smith, Cambridge, et al.  
  
  
  
  


## पाठः
  
  
  
  
  
  
१५,०००।०००*०००१_०१	नारायणं नमस्कृत्य नरं चैव नरोत्तमम्  
१५,०००।०००*०००१_०२	देवीं सरस्वतीं चैव ततो जयम् उदीरयेत्  
१५,०००।०००*०००२_०१	जयति पराशरसूनुः सत्यवतीहृदयनन्दनो व्यासः  
१५,०००।०००*०००२_०२	यस्यास्यकमलगलितं वाङ्मयम् अमृतं जगत् पिबति  
१५,०००।०००*०००३_०१	कस्तूरिनिकराकारं वस्तूतीकृतरक्षणम् (सिच्)  
१५,०००।०००*०००३_०२	अस्तु भूर् दधिदुग्धाभ्याम् अस्तु मुक्त्यैव मुक्तये  
१५,००१।००१	जनमेजय उवाच  
१५,००१।००१अ	प्राप्य राज्यं महाभागाः पाण्डवा मे पितामहाः  
१५,००१।००१च्	कथम् आसन् महाराजे धृतराष्ट्रे महात्मनि  
१५,००१।००२अ	स हि राजा हतामात्यो हतपुत्रो निराश्रयः  
१५,००१।००२च्	कथम् आसीद् धतैश्वर्यो गान्धारी च यशस्विनी  
१५,००१।००३अ	कियन्तं चैव कालं ते पितरो मम पूर्वकाः  
१५,००१।००३च्	स्थिता राज्ये महात्मानस् तन् मे व्याख्यातुम् अर्हसि  
१५,००१।००४	वैशम्पायन उवाच  
१५,००१।००४अ	प्राप्य राज्यं महात्मानः पाण्डवा हतशत्रवः  
१५,००१।००४च्	धृतराष्ट्रं पुरस्कृत्य पृथिवीं पर्यपालयन्  
१५,००१।००५अ	धृतराष्ट्रम् उपातिष्ठद् विदुरः सञ्जयस् तथा  
१५,००१।००५च्	युयुत्सुश् चापि मेधावी वैश्यापुत्रः स कौरवः  
१५,००१।००६अ	पाण्डवाः सर्वकार्याणि सम्पृच्छन्ति स्म तं नृपम्  
१५,००१।००६च्	चक्रुस् तेनाभ्यनुज्ञाता वर्षाणि दश पञ्च च  
१५,००१।००७अ	सदा हि गत्वा ते वीराः पर्युपासन्त तं नृपम्  
१५,००१।००७च्	पादाभिवन्दनं कृत्वा धर्मराजमते स्थिताः  
१५,००१।००७ए	ते मूर्ध्नि समुपाघ्राताः सर्वकार्याणि चक्रिरे  
१५,००१।००७ड़्*०००४_०१	राजन्न् एतानि सर्वाणि स च तान् अन्ववर्तत  
१५,००१।००७ड़्*०००५_०१	तथाविधांश् च तान् दृष्ट्वा धृतराष्ट्रो ऽभ्यनन्दत  
१५,००१।००८अ	कुन्तिभोजसुता चैव गान्धारीम् अन्ववर्तत  
१५,००१।००८च्	द्रौपदी च सुभद्रा च याश् चान्याः पाण्डवस्त्रियः  
१५,००१।००८ए	समां वृत्तिम् अवर्तन्त तयोः श्वश्र्वोर् यथाविधि  
१५,००१।००९अ	शयनानि महार्हाणि वासांस्य् आभरणानि च  
१५,००१।००९च्	राजार्हाणि च सर्वाणि भक्ष्यभोज्यान्य् अनेकशः  
१५,००१।००९ए	युधिष्ठिरो महाराज धृतराष्ट्रे ऽभ्युपाहरत्  
१५,००१।०१०अ	तथैव कुन्ती गान्धार्यां गुरुवृत्तिम् अवर्तत  
१५,००१।०१०च्	विदुरः सञ्जयश् चैव युयुत्सुश् चैव कौरवः  
१५,००१।०१०ए	उपासते स्म तं वृद्धं हतपुत्रं जनाधिपम्  
१५,००१।०११अ	स्यालो द्रोणस्य यश् चैको दयितो ब्राह्मणो महान्  
१५,००१।०११च्	स च तस्मिन् महेष्वासः कृपः समभवत् तदा  
१५,००१।०१२अ	व्यासश् च भगवान् नित्यं वासं चक्रे नृपेण ह  
१५,००१।०१२च्	कथाः कुर्वन् पुराणर्षिर् देवर्षिनृपरक्षसाम्  
१५,००१।०१३अ	धर्मयुक्तानि कार्याणि व्यवहारान्वितानि च  
१५,००१।०१३च्	धृतराष्ट्राभ्यनुज्ञातो विदुरस् तान्य् अकारयत्  
१५,००१।०१४अ	सामन्तेभ्यः प्रियाण्य् अस्य कार्याणि सुगुरूण्य् अपि  
१५,००१।०१४च्	प्राप्यन्ते ऽर्थैः सुलघुभिः प्रभावाद् विदुरस्य वै  
१५,००१।०१५अ	अकरोद् बन्धमोक्षांश् च वध्यानां मोक्षणं तथा  
१५,००१।०१५च्	न च धर्मात्मजो राजा कदा चित् किं चिद् अब्रवीत्  
१५,००१।०१६अ	विहारयात्रासु पुनः कुरुराजो युधिष्ठिरः  
१५,००१।०१६च्	सर्वान् कामान् महातेजाः प्रददाव् अम्बिकासुते  
१५,००१।०१७अ	आरालिकाः सूपकारा रागखाण्डविकास् तथा  
१५,००१।०१७च्	उपातिष्ठन्त राजानं धृतराष्ट्रं यथा पुरा  
१५,००१।०१८अ	वासांसि च महार्हाणि माल्यानि विविधानि च  
१५,००१।०१८च्	उपाजह्रुर् यथान्यायं धृतराष्ट्रस्य पाण्डवाः  
१५,००१।०१९अ	मैरेयं मधु मांसानि पानकानि लघूनि च  
१५,००१।०१९च्	चित्रान् भक्ष्यविकारांश् च चक्रुर् अस्य यथा पुरा  
१५,००१।०२०अ	ये चापि पृथिवीपालाः समाजग्मुः समन्ततः  
१५,००१।०२०च्	उपातिष्ठन्त ते सर्वे कौरवेन्द्रं यथा पुरा  
१५,००१।०२१अ	कुन्ती च द्रौपदी चैव सात्वती चैव भामिनी  
१५,००१।०२१च्	उलूपी नागकन्या च देवी चित्राङ्गदा तथा  
१५,००१।०२२अ	धृष्टकेतोश् च भगिनी जरासन्धस्य चात्मजा  
१५,००१।०२२ब्*०००६_०१	एताश् चान्याश् च बह्व्यो वै योषितो भरतर्षभ  
१५,००१।०२२च्	किङ्कराः स्मोपतिष्ठन्ति सर्वाः सुबलजां तथा  
१५,००१।०२३अ	यथा पुत्रवियुक्तो ऽयं न किं चिद् दुःखम् आप्नुयात्  
१५,००१।०२३च्	इति राजान्वशाद् भ्रातॄन् नित्यम् एव युधिष्ठिरः  
१५,००१।०२४अ	एवं ते धर्मराजस्य श्रुत्वा वचनम् अर्थवत्  
१५,००१।०२४च्	सविशेषम् अवर्तन्त भीमम् एकं विना तदा  
१५,००१।०२५अ	न हि तत् तस्य वीरस्य हृदयाद् अपसर्पति  
१५,००१।०२५च्	धृतराष्ट्रस्य दुर्बुद्धेर् यद् वृत्तं द्यूतकारितम्  
१५,००२।००१	वैशम्पायन उवाच  
१५,००२।००१अ	एवं सम्पूजितो राजा पाण्डवैर् अम्बिकासुतः  
१५,००२।००१च्	विजहार यथापूर्वम् ऋषिभिः पर्युपासितः  
१५,००२।००२अ	ब्रह्मदेयाग्रहारांश् च प्रददौ स कुरूद्वहः  
१५,००२।००२च्	तच् च कुन्तीसुतो राजा सर्वम् एवान्वमोदत  
१५,००२।००३अ	आनृशंस्यपरो राजा प्रीयमाणो युधिष्ठिरः  
१५,००२।००३च्	उवाच स तदा भ्रातॄन् अमात्यांश् च महीपतिः  
१५,००२।००४अ	मया चैव भवद्भिश् च मान्य एष नराधिपः  
१५,००२।००४च्	निदेशे धृतराष्ट्रस्य यः स्थास्यति स मे सुहृत्  
१५,००२।००४ए	विपरीतश् च मे शत्रुर् निरस्यश् च भवेन् नरः  
१५,००२।००५अ	परिदृष्टेषु चाहःसु पुत्राणां श्राद्धकर्मणि  
१५,००२।००५च्	ददातु राजा सर्वेषां यावद् अस्य चिकीर्षितम्  
१५,००२।००६अ	ततः स राजा कौरव्यो धृतराष्ट्रो महामनाः  
१५,००२।००६च्	ब्राह्मणेभ्यो महार्हेभ्यो ददौ वित्तान्य् अनेकशः  
१५,००२।००७अ	धर्मराजश् च भीमश् च सव्यसाची यमाव् अपि  
१५,००२।००७च्	तत् सर्वम् अन्ववर्तन्त धृतराष्ट्रव्यपेक्षया  
१५,००२।००८अ	कथं नु राजा वृद्धः सन् पुत्रशोकसमाहतः  
१५,००२।००८च्	शोकम् अस्मत्कृतं प्राप्य न म्रियेतेति चिन्त्यते  
१५,००२।००९अ	यावद् धि कुरुमुख्यस्य जीवत्पुत्रस्य वै सुखम्  
१५,००२।००९च्	बभूव तद् अवाप्नोतु भोगांश् चेति व्यवस्थिताः  
१५,००२।०१०अ	ततस् ते सहिताः सर्वे भ्रातरः पञ्च पाण्डवाः  
१५,००२।०१०च्	तथाशीलाः समातस्थुर् धृतराष्ट्रस्य शासने  
१५,००२।०११अ	धृतराष्ट्रश् च तान् वीरान् विनीतान् विनये स्थितान्  
१५,००२।०११च्	शिष्यवृत्तौ स्थितान् नित्यं गुरुवत् पर्यपश्यत  
१५,००२।०१२अ	गान्धारी चैव पुत्राणां विविधैः श्राद्धकर्मभिः  
१५,००२।०१२च्	आनृण्यम् अगमत् कामान् विप्रेभ्यः प्रतिपाद्य वै  
१५,००२।०१३अ	एवं धर्मभृतां श्रेष्ठो धर्मराजो युधिष्ठिरः  
१५,००२।०१३च्	भ्रातृभिः सहितो धीमान् पूजयाम् आस तं नृपम्  
१५,००३।००१	वैशम्पायन उवाच  
१५,००३।००१अ	स राजा सुमहातेजा वृद्धः कुरुकुलोद्वहः  
१५,००३।००१च्	नापश्यत तदा किं चिद् अप्रियं पाण्डुनन्दने  
१५,००३।००२अ	वर्तमानेषु सद्वृत्तिं पाण्डवेषु महात्मसु  
१५,००३।००२च्	प्रीतिमान् अभवद् राजा धृतराष्ट्रो ऽम्बिकासुतः  
१५,००३।००३अ	सौबलेयी च गान्धारी पुत्रशोकम् अपास्य तम्  
१५,००३।००३च्	सदैव प्रीतिमत्य् आसीत् तनयेषु निजेष्व् इव  
१५,००३।००४अ	प्रियाण्य् एव तु कौरव्यो नाप्रियाणि कुरूद्वह  
१५,००३।००४च्	वैचित्रवीर्ये नृपतौ समाचरति नित्यदा  
१५,००३।००५अ	यद् यद् ब्रूते च किं चित् स धृतराष्ट्रो नराधिपः  
१५,००३।००५च्	गुरु वा लघु वा कार्यं गान्धारी च यशस्विनी  
१५,००३।००६अ	तत् स राजा महाराज पाण्डवानां धुरन्धरः  
१५,००३।००६च्	पूजयित्वा वचस् तत् तद् अकार्षीत् परवीरहा  
१५,००३।००७अ	तेन तस्याभवत् प्रीतो वृत्तेन स नराधिपः  
१५,००३।००७च्	अन्वतप्यच् च संस्मृत्य पुत्रं मन्दम् अचेतसम्  
१५,००३।००८अ	सदा च प्रातर् उत्थाय कृतजप्यः शुचिर् नृपः  
१५,००३।००८च्	आशास्ते पाण्डुपुत्राणां समरेष्व् अपराजयम्  
१५,००३।००९अ	ब्राह्मणान् वाचयित्वा च हुत्वा चैव हुताशनम्  
१५,००३।००९च्	आयुष्यं पाण्डुपुत्राणाम् आशास्ते स नराधिपः  
१५,००३।०१०अ	न तां प्रीतिं पराम् आप पुत्रेभ्यः स महीपतिः  
१५,००३।०१०च्	यां प्रीतिं पाण्डुपुत्रेभ्यः समवाप तदा नृपः  
१५,००३।०११अ	ब्राह्मणानां च वृद्धानां क्षत्रियाणां च भारत  
१५,००३।०११च्	तथा विट्शूद्रसङ्घानाम् अभवत् सुप्रियस् तदा  
१५,००३।०१२अ	यच् च किं चित् पुरा पापं धृतराष्ट्रसुतैः कृतम्  
१५,००३।०१२च्	अकृत्वा हृदि तद् राजा तं नृपं सो ऽन्ववर्तत  
१५,००३।०१३अ	यश् च कश् चिन् नरः किं चिद् अप्रियं चाम्बिकासुते  
१५,००३।०१३च्	कुरुते द्वेष्यताम् एति स कौन्तेयस्य धीमतः  
१५,००३।०१४अ	न राज्ञो धृतराष्ट्रस्य न च दुर्योधनस्य वै  
१५,००३।०१४च्	उवाच दुष्कृतं किं चिद् युधिष्ठिरभयान् नरः  
१५,००३।०१५अ	धृत्या तुष्टो नरेन्द्रस्य गान्धारी विदुरस् तथा  
१५,००३।०१५च्	शौचेन चाजातशत्रोर् न तु भीमस्य शत्रुहन्  
१५,००३।०१६अ	अन्ववर्तत भीमो ऽपि निष्टनन् धर्मजं नृपम्  
१५,००३।०१६च्	धृतराष्ट्रं च सम्प्रेक्ष्य सदा भवति दुर्मनाः  
१५,००३।०१७अ	राजानम् अनुवर्तन्तं धर्मपुत्रं महामतिम्  
१५,००३।०१७च्	अन्ववर्तत कौरव्यो हृदयेन पराङ्मुखः  
१५,००४।००१	वैशम्पायन उवाच  
१५,००४।००१अ	युधिष्ठिरस्य नृपतेर् दुर्योधनपितुस् तथा  
१५,००४।००१च्	नान्तरं ददृशू राजन् पुरुषाः प्रणयं प्रति  
१५,००४।००२अ	यदा तु कौरवो राजा पुत्रं सस्मार बालिशम्  
१५,००४।००२च्	तदा भीमं हृदा राजन्न् अपध्याति स पार्थिवः  
१५,००४।००३अ	तथैव भीमसेनो ऽपि धृतराष्ट्रं जनाधिपम्  
१५,००४।००३च्	नामर्षयत राजेन्द्र सदैवातुष्टवद् धृदा  
१५,००४।००३द्*०००७_०१	कौरवश् चैव भीमश् च हृदान्योन्यम् अमृष्यताम्  
१५,००४।००३द्*०००७_०२	ध्यायन्तौ श्लक्ष्णया वाचा अन्योन्याम् अभितिष्ठताम्  
१५,००४।००४अ	अप्रकाशान्य् अप्रियाणि चकारास्य वृकोदरः  
१५,००४।००४च्	आज्ञां प्रत्यहरच् चापि कृतकैः पुरुषैः सदा  
१५,००४।००४द्*०००८_०१	संवत्सराण्य् अथैवं ते वृत्तवन्तश् च कानि चित्  
१५,००४।००४द्*०००९_०१	स्मरन् दुर्मन्त्रितं तस्य वृत्तान्य् अप्य् अस्य कानि चित्  
१५,००४।००४द्*००१०_०१	असकृच् चाप्य् उवाचेदं हतास् ते मन्दचेतसः  
१५,००४।००५अ	अथ भीमः सुहृन्मध्ये बाहुशब्दं तथाकरोत्  
१५,००४।००५च्	संश्रवे धृतराष्ट्रस्य गान्धार्याश् चाप्य् अमर्षणः  
१५,००४।००६अ	स्मृत्वा दुर्योधनं शत्रुं कर्णदुःशासनाव् अपि  
१५,००४।००६च्	प्रोवाचाथ सुसंरब्धो भीमः स परुषं वचः  
१५,००४।००७अ	अन्धस्य नृपतेः पुत्रा मया परिघबाहुना  
१५,००४।००७च्	नीता लोकम् अमुं सर्वे नानाशस्त्रात्तजीविताः  
१५,००४।००७द्*००११_०१	असकृच् चाप्य् उवाचेदं हतास् ते मन्दचेतसः  
१५,००४।००८अ	इमौ तौ परिघप्रख्यौ भुजौ मम दुरासदौ  
१५,००४।००८च्	ययोर् अन्तरम् आसाद्य धार्तराष्ट्राः क्षयं गताः  
१५,००४।००८द्*००१२_०१	इमौ पीनौ सुवृत्तौ मे नागराजकरोपमौ  
१५,००४।००८द्*००१२_०२	याव् आसाद्य रणे मूढा धार्तराष्ट्राः क्षयं गताः  
१५,००४।००९अ	ताव् इमौ चन्दनेनाक्तौ वन्दनीयौ च मे भुजौ  
१५,००४।००९च्	याभ्यां दुर्योधनो नीतः क्षयं ससुतबान्धवः  
१५,००४।०१०अ	एताश् चान्याश् च विविधाः शल्यभूता जनाधिपः  
१५,००४।०१०च्	वृकोदरस्य ता वाचः श्रुत्वा निर्वेदम् आगमत्  
१५,००४।०१०द्*००१३_०१	श्रुत्वा निर्वेदम् आपेदे भीमवाग्बाणचोदितः  
१५,००४।०११अ	सा च बुद्धिमती देवी कालपर्यायवेदिनी  
१५,००४।०११च्	गान्धारी सर्वधर्मज्ञा तान्य् अलीकानि शुश्रुवे  
१५,००४।०११द्*००१४_०१	कुन्त्याः सपर्यां संवीक्ष्य शापे नास्याकरोन् मतिम्  
१५,००४।०१२अ	ततः पञ्चदशे वर्षे समतीते नराधिपः  
१५,००४।०१२च्	राजा निर्वेदम् आपेदे भीमवाग्बाणपीडितः  
१५,००४।०१२द्*००१५_०१	सुखासक्तं कृच्छ्रपरं ज्ञात्वा चैव युधिष्ठिरम्  
१५,००४।०१२द्*००१५_०२	तपोयोगात् तपस् तप्तुं मनश् चक्रे महामतिः  
१५,००४।०१३अ	नान्वबुध्यत तद् राजा कुन्तीपुत्रो युधिष्ठिरः  
१५,००४।०१३च्	श्वेताश्वो वाथ कुन्ती वा द्रौपदी वा यशस्विनी  
१५,००४।०१४अ	माद्रीपुत्रौ च भीमस्य चित्तज्ञाव् अन्वमोदताम्  
१५,००४।०१४च्	राज्ञस् तु चित्तं रक्षन्तौ नोचतुः किं चिद् अप्रियम्  
१५,००४।०१५अ	ततः समानयाम् आस धृतराष्ट्रः सुहृज्जनम्  
१५,००४।०१५च्	बाष्पसन्दिग्धम् अत्यर्थम् इदम् आह वचो भृशम्  
१५,००४।०१५द्*००१६_०१	स भीमवाक्याग्निविदीपिताङ्गो  
१५,००४।०१५द्*००१६_०२	निर्विण्णचेता नृपतिः सशोकः  
१५,००४।०१५द्*००१६_०३	सपौरभृत्यं जनम् आनिनाय  
१५,००४।०१५द्*००१६_०४	वनं यियासुर् वचनं बभाषे  
१५,००५।००१	धृतराष्ट्र उवाच  
१५,००५।००१*००१७_०१	वर्तमानेषु सद्वृत्तिं पाण्डवेषु महात्मसु  
१५,००५।००१*००१७_०२	प्रीतिमानम् अभवद् राजा कुन्तीपुत्रो युधिष्ठिरः  
१५,००५।००१अ	विदितं भवताम् एतद् यथा वृत्तः कुरुक्षयः  
१५,००५।००१च्	ममापराधात् तत् सर्वम् इति ज्ञेयं तु कौरवाः  
१५,००५।००२अ	यो ऽहं दुष्टमतिं मूढं ज्ञातीनां भयवर्धनम्  
१५,००५।००२च्	दुर्योधनं कौरवाणाम् आधिपत्ये ऽभ्यषेचयम्  
१५,००५।००३अ	यच् चाहं वासुदेवस्य वाक्यं नाश्रौषम् अर्थवत्  
१५,००५।००३च्	वध्यतां साध्व् अयं पापः सामात्य इति दुर्मतिः  
१५,००५।००४अ	पुत्रस्नेहाभिभूतश् च हितम् उक्तो मनीषिभिः  
१५,००५।००४च्	विदुरेणाथ भीष्मेण द्रोणेन च कृपेण च  
१५,००५।००५अ	पदे पदे भगवता व्यासेन च महात्मना  
१५,००५।००५च्	सञ्जयेनाथ गान्धार्या तद् इदं तप्यते ऽद्य माम्  
१५,००५।००६अ	यच् चाहं पाण्डुपुत्रेण गुणवत्सु महात्मसु  
१५,००५।००६च्	न दत्तवाञ् श्रियं दीप्तां पितृपैतामहीम् इमाम्  
१५,००५।००७अ	विनाशं पश्यमानो हि सर्वराज्ञां गदाग्रजः  
१५,००५।००७च्	एतच् छ्रेयः स परमम् अमन्यत जनार्दनः  
१५,००५।००७द्*००१८_०१	तस्य त्रैलोक्यनाथस्य समुपेत्याभियाचतः  
१५,००५।००७द्*००१८_०२	अकृत्वा वचनं पश्चात् तप्स्याम्य् अद्य सुदुर्मतिः  
१५,००५।००८अ	सो ऽहम् एतान्य् अलीकानि निवृत्तान्य् आत्मनः सदा  
१५,००५।००८च्	हृदये शल्यभूतानि धारयामि सहस्रशः  
१५,००५।००९अ	विशेषतस् तु दह्यामि वर्षं पञ्चदशं हि वै  
१५,००५।००९च्	अस्य पापस्य शुद्ध्यर्थं नियतो ऽस्मि सुदुर्मतिः  
१५,००५।०१०अ	चतुर्थे नियते काले कदा चिद् अपि चाष्टमे  
१५,००५।०१०च्	तृष्णाविनयनं भुञ्जे गान्धारी वेद तन् मम  
१५,००५।०११अ	करोत्य् आहारम् इति मां सर्वः परिजनः सदा  
१५,००५।०११च्	युधिष्ठिरभयाद् वेत्ति भृशं तप्यति पाण्डवः  
१५,००५।०१२अ	भूमौ शये जप्यपरो दर्भेष्व् अजिनसंवृतः  
१५,००५।०१२च्	नियमव्यपदेशेन गान्धारी च यशस्विनी  
१५,००५।०१३अ	हतं पुत्रशतं शूरं सङ्ग्रामेष्व् अपलायिनम्  
१५,००५।०१३ब्*००१९_०१	हतं शतं तु पुत्राणां ययोर् युद्धे ऽपलायिनाम्  
१५,००५।०१३च्	नानुतप्यामि तच् चाहं क्षत्रधर्मं हि तं विदुः  
१५,००५।०१३ए	इत्य् उक्त्वा धर्मराजानम् अभ्यभाषत कौरवः  
१५,००५।०१४अ	भद्रं ते यादवीमातर् वाक्यं चेदं निबोध मे  
१५,००५।०१४च्	सुखम् अस्म्य् उषितः पुत्र त्वया सुपरिपालितः  
१५,००५।०१५अ	महादानानि दत्तानि श्राद्धानि च पुनः पुनः  
१५,००५।०१५च्	प्रकृष्टं मे वयः पुत्र पुण्यं चीर्णं यथाबलम्  
१५,००५।०१५ए	गान्धारी हतपुत्रेयं धैर्येणोदीक्षते च माम्  
१५,००५।०१६अ	द्रौपद्या ह्य् अपकर्तारस् तव चैश्वर्यहारिणः  
१५,००५।०१६च्	समतीता नृशंसास् ते धर्मेण निहता युधि  
१५,००५।०१७अ	न तेषु प्रतिकर्तव्यं पश्यामि कुरुनन्दन  
१५,००५।०१७च्	सर्वे शस्त्रजितांल् लोकान् गतास् ते ऽभिमुखं हताः  
१५,००५।०१८अ	आत्मनस् तु हितं मुख्यं प्रतिकर्तव्यम् अद्य मे  
१५,००५।०१८च्	गान्धार्याश् चैव राजेन्द्र तद् अनुज्ञातुम् अर्हसि  
१५,००५।०१९अ	त्वं हि धर्मभृतां श्रेष्ठः सततं धर्मवत्सलः  
१५,००५।०१९च्	राजा गुरुः प्राणभृतां तस्माद् एतद् ब्रवीम्य् अहम्  
१५,००५।०२०अ	अनुज्ञातस् त्वया वीर संश्रयेयं वनान्य् अहम्  
१५,००५।०२०च्	चीरवल्कलभृद् राजन् गान्धार्या सहितो ऽनया  
१५,००५।०२०ए	तवाशिषः प्रयुञ्जानो भविष्यामि वनेचरः  
१५,००५।०२१अ	उचितं नः कुले तात सर्वेषां भरतर्षभ  
१५,००५।०२१च्	पुत्रेष्व् ऐश्वर्यम् आधाय वयसो ऽन्ते वनं नृप  
१५,००५।०२२अ	तत्राहं वायुभक्षो वा निराहारो ऽपि वा वसन्  
१५,००५।०२२च्	पत्न्या सहानया वीर चरिष्यामि तपः परम्  
१५,००५।०२३अ	त्वं चापि फलभाक् तात तपसः पार्थिवो ह्य् असि  
१५,००५।०२३च्	फलभाजो हि राजानः कल्याणस्येतरस्य वा  
१५,००६।०००*००२१_००	वैशम्पायनः  
१५,००६।०००*००२१_०१	तरसा मनसा ध्यात्वा गमनं स वनं प्रति  
१५,००६।०००*००२१_०२	तस्य राज्ञस् तदा राजा प्रोवाचेदं वचः शुभम्  
१५,००६।००१	युधिष्ठिर उवाच  
१५,००६।००१अ	न मां प्रीणयते राज्यं त्वय्य् एवं दुःखिते नृप  
१५,००६।००१च्	धिङ् माम् अस्तु सुदुर्बुद्धिं राज्यसक्तं प्रमादिनम्  
१५,००६।००२अ	यो ऽहं भवन्तं दुःखार्तम् उपवासकृशं नृप  
१५,००६।००२च्	यताहारं क्षितिशयं नाविन्दं भ्रातृभिः सह  
१५,००६।००३अ	अहो ऽस्मि वञ्चितो मूढो भवता गूढबुद्धिना  
१५,००६।००३च्	विश्वासयित्वा पूर्वं मां यद् इदं दुःखम् अश्नुथाः  
१५,००६।००४अ	किं मे राज्येन भोगैर् वा किं यज्ञैः किं सुखेन वा  
१५,००६।००४च्	यस्य मे त्वं महीपाल दुःखान्य् एतान्य् अवाप्तवान्  
१५,००६।००५अ	पीडितं चापि जानामि राज्यम् आत्मानम् एव च  
१५,००६।००५च्	अनेन वचसा तुभ्यं दुःखितस्य जनेश्वर  
१५,००६।००६अ	भवान् पिता भवान् माता भवान् नः परमो गुरुः  
१५,००६।००६च्	भवता विप्रहीणा हि क्व नु तिष्ठामहे वयम्  
१५,००६।००७अ	औरसो भवतः पुत्रो युयुत्सुर् नृपसत्तम  
१५,००६।००७च्	अस्तु राजा महाराज यं चान्यं मन्यते भवान्  
१५,००६।००८अ	अहं वनं गमिष्यामि भवान् राज्यं प्रशास्त्व् इदम्  
१५,००६।००८च्	न माम् अयशसा दग्धं भूयस् त्वं दग्धुम् अर्हसि  
१५,००६।००९अ	नाहं राजा भवान् राजा भवता परवान् अहम्  
१५,००६।००९च्	कथं गुरुं त्वां धर्मज्ञम् अनुज्ञातुम् इहोत्सहे  
१५,००६।०१०अ	न मन्युर् हृदि नः कश् चिद् दुर्योधनकृते ऽनघ  
१५,००६।०१०च्	भवितव्यं तथा तद् धि वयं ते चैव मोहिताः  
१५,००६।०११अ	वयं हि पुत्रा भवतो यथा दुर्योधनादयः  
१५,००६।०११च्	गान्धारी चैव कुन्ती च निर्विशेषे मते मम  
१५,००६।०१२अ	स मां त्वं यदि राजेन्द्र परित्यज्य गमिष्यसि  
१५,००६।०१२च्	पृष्ठतस् त्वानुयास्यामि सत्येनात्मानम् आलभे  
१५,००६।०१३अ	इयं हि वसुसम्पूर्णा मही सागरमेखला  
१५,००६।०१३च्	भवता विप्रहीणस्य न मे प्रीतिकरी भवेत्  
१५,००६।०१४अ	भवदीयम् इदं सर्वं शिरसा त्वां प्रसादये  
१५,००६।०१४च्	त्वदधीनाः स्म राजेन्द्र व्येतु ते मानसो ज्वरः  
१५,००६।०१५अ	भवितव्यम् अनुप्राप्तं मन्ये त्वां तज् जनाधिप  
१५,००६।०१५च्	दिष्ट्या शुश्रूषमाणस् त्वां मोक्ष्यामि मनसो ज्वरम्  
१५,००६।०१६	धृतराष्ट्र उवाच  
१५,००६।०१६अ	तापस्ये मे मनस् तात वर्तते कुरुनन्दन  
१५,००६।०१६च्	उचितं हि कुले ऽस्माकम् अरण्यगमनं प्रभो  
१५,००६।०१७अ	चिरम् अस्म्य् उषितः पुत्र चिरं शुश्रूषितस् त्वया  
१५,००६।०१७च्	वृद्धं माम् अभ्यनुज्ञातुं त्वम् अर्हसि जनाधिप  
१५,००६।०१८	वैशम्पायन उवाच  
१५,००६।०१८अ	इत्य् उक्त्वा धर्मराजानं वेपमानः कृताञ्जलिम्  
१५,००६।०१८च्	उवाच वचनं राजा धृतराष्ट्रो ऽम्बिकासुतः  
१५,००६।०१९अ	सञ्जयं च महामात्रं कृपं चापि महारथम्  
१५,००६।०१९च्	अनुनेतुम् इहेच्छामि भवद्भिः पृथिवीपतिम्  
१५,००६।०२०अ	ग्लायते मे मनो हीदं मुखं च परिशुष्यति  
१५,००६।०२०च्	वयसा च प्रकृष्टेन वाग्व्यायामेन चैव हि  
१५,००६।०२१अ	इत्य् उक्त्वा स तु धर्मात्मा वृद्धो राजा कुरूद्वहः  
१५,००६।०२१च्	गान्धारीं शिश्रिये धीमान् सहसैव गतासुवत्  
१५,००६।०२२अ	तं तु दृष्ट्वा तथासीनं निश्चेष्टं कुरुपार्थिवम्  
१५,००६।०२२च्	आर्तिं राजा ययौ तूर्णं कौन्तेयः परवीरहा  
१५,००६।०२३	युधिष्ठिर उवाच  
१५,००६।०२३अ	यस्य नागसहस्रेण दशसङ्ख्येन वै बलम्  
१५,००६।०२३च्	सो ऽयं नारीम् उपाश्रित्य शेते राजा गतासुवत्  
१५,००६।०२४अ	आयसी प्रतिमा येन भीमसेनस्य वै पुरा  
१५,००६।०२४च्	चूर्णीकृता बलवता स बलार्थी श्रितः स्त्रियम्  
१५,००६।०२५अ	धिग् अस्तु माम् अधर्मज्ञं धिग् बुद्धिं धिक् च मे श्रुतम्  
१५,००६।०२५च्	यत्कृते पृथिवीपालः शेते ऽयम् अतथोचितः  
१५,००६।०२६अ	अहम् अप्य् उपवत्स्यामि यथैवायं गुरुर् मम  
१५,००६।०२६च्	यदि राजा न भुङ्क्ते ऽयं गान्धारी च यशस्विनी  
१५,००६।०२७	वैशम्पायन उवाच  
१५,००६।०२७अ	ततो ऽस्य पाणिना राजा जलशीतेन पाण्डवः  
१५,००६।०२७च्	उरो मुखं च शनकैः पर्यमार्जत धर्मवित्  
१५,००६।०२८अ	तेन रत्नौषधिमता पुण्येन च सुगन्धिना  
१५,००६।०२८च्	पाणिस्पर्शेन राज्ञस् तु राजा सञ्ज्ञाम् अवाप ह  
१५,००७।००१	धृतराष्ट्र उवाच  
१५,००७।००१अ	स्पृश मां पाणिना भूयः परिष्वज च पाण्डव  
१५,००७।००१ब्*००२२_०१	उवाच राजधर्मज्ञो धृतराष्ट्रः शुभं वचः  
१५,००७।००१च्	जीवामीव हि संस्पर्शात् तव राजीवलोचन  
१५,००७।००२अ	मूर्धानं च तवाघ्रातुम् इच्छामि मनुजाधिप  
१५,००७।००२च्	पाणिभ्यां च परिस्प्रष्टुं प्राणा हि न जहुर् मम  
१५,००७।००३अ	अष्टमो ह्य् अद्य कालो ऽयम् आहारस्य कृतस्य मे  
१५,००७।००३च्	येनाहं कुरुशार्दूल न शक्नोमि विचेष्टितुम्  
१५,००७।००४अ	व्यायामश् चायम् अत्यर्थं कृतस् त्वाम् अभियाचता  
१५,००७।००४च्	ततो ग्लानमनास् तात नष्टसञ्ज्ञ इवाभवम्  
१५,००७।००५अ	तवामृतसमस्पर्शं हस्तस्पर्शम् इमं विभो  
१५,००७।००५च्	लब्ध्वा सञ्जीवितो ऽस्मीति मन्ये कुरुकुलोद्वह  
१५,००७।००६	वैशम्पायन उवाच  
१५,००७।००६अ	एवम् उक्तस् तु कौन्तेयः पित्रा ज्येष्ठेन भारत  
१५,००७।००६च्	पस्पर्श सर्वगात्रेषु सौहार्दात् तं शनैस् तदा  
१५,००७।००७अ	उपलभ्य ततः प्राणान् धृतराष्ट्रो महीपतिः  
१५,००७।००७च्	बाहुभ्यां सम्परिष्वज्य मूर्ध्न्य् आजिघ्रत पाण्डवम्  
१५,००७।००८अ	विदुरादयश् च ते सर्वे रुरुदुर् दुःखिता भृशम्  
१५,००७।००८च्	अतिदुःखाच् च राजानं नोचुः किं चन पाण्डवाः  
१५,००७।००९अ	गान्धारी त्व् एव धर्मज्ञा मनसोद्वहती भृशम्  
१५,००७।००९च्	दुःखान्य् अवारयद् राजन् मैवम् इत्य् एव चाब्रवीत्  
१५,००७।०१०अ	इतरास् तु स्त्रियः सर्वाः कुन्त्या सह सुदुःखिताः  
१५,००७।०१०च्	नेत्रैर् आगतविक्लेदैः परिवार्य स्थिताभवन्  
१५,००७।०११अ	अथाब्रवीत् पुनर् वाक्यं धृतराष्ट्रो युधिष्ठिरम्  
१५,००७।०११च्	अनुजानीहि मां राजंस् तापस्ये भरतर्षभ  
१५,००७।०१२अ	ग्लायते मे मनस् तात भूयो भूयः प्रजल्पतः  
१५,००७।०१२च्	न माम् अतः परं पुत्र परिक्लेष्टुम् इहार्हसि  
१५,००७।०१३अ	तस्मिंस् तु कौरवेन्द्रे तं तथा ब्रुवति पाण्डवम्  
१५,००७।०१३च्	सर्वेषाम् अवरोधानाम् आर्तनादो महान् अभूत्  
१५,००७।०१४अ	दृष्ट्वा कृशं विवर्णं च राजानम् अतथोचितम्  
१५,००७।०१४च्	उपवासपरिश्रान्तं त्वगस्थिपरिवारितम्  
१५,००७।०१५अ	धर्मपुत्रः स पितरं परिष्वज्य महाभुजः  
१५,००७।०१५च्	शोकजं बाष्पम् उत्सृज्य पुनर् वचनम् अब्रवीत्  
१५,००७।०१६अ	न कामये नरश्रेष्ठ जीवितं पृथिवीं तथा  
१५,००७।०१६च्	यथा तव प्रियं राजंश् चिकीर्षामि परन्तप  
१५,००७।०१७अ	यदि त्व् अहम् अनुग्राह्यो भवतो दयितो ऽपि वा  
१५,००७।०१७च्	क्रियतां तावद् आहारस् ततो वेत्स्यामहे वयम्  
१५,००७।०१८अ	ततो ऽब्रवीन् महातेजा धर्मपुत्रं स पार्थिवः  
१५,००७।०१८च्	अनुज्ञातस् त्वया पुत्र भुञ्जीयाम् इति कामये  
१५,००७।०१९अ	इति ब्रुवति राजेन्द्रे धृतराष्ट्रे युधिष्ठिरम्  
१५,००७।०१९च्	ऋषिः सत्यवतीपुत्रो व्यासो ऽभ्येत्य वचो ऽब्रवीत्  
१५,००८।००१	व्यास उवाच  
१५,००८।००१अ	युधिष्ठिर महाबाहो यद् आह कुरुनन्दनः  
१५,००८।००१च्	धृतराष्ट्रो महात्मा त्वां तत् कुरुष्वाविचारयन्  
१५,००८।००२अ	अयं हि वृद्धो नृपतिर् हतपुत्रो विशेषतः  
१५,००८।००२च्	नेदं कृच्छ्रं चिरतरं सहेद् इति मतिर् मम  
१५,००८।००३अ	गान्धारी च महाभागा प्राज्ञा करुणवेदिनी  
१५,००८।००३च्	पुत्रशोकं महाराज धैर्येणोद्वहते भृशम्  
१५,००८।००४अ	अहम् अप्य् एतद् एव त्वां ब्रवीमि कुरु मे वचः  
१५,००८।००४च्	अनुज्ञां लभतां राजा मा वृथेह मरिष्यति  
१५,००८।००४द्*००२३_०१	स्वस्थो भवत्व् अयं धीमान् वनेषु मधुगन्धिषु  
१५,००८।००५अ	राजर्षीणां पुराणानाम् अनुयातु गतिं नृपः  
१५,००८।००५च्	राजर्षीणां हि सर्वेषाम् अन्ते वनम् उपाश्रयः  
१५,००८।००६	वैशम्पायन उवाच  
१५,००८।००६अ	इत्य् उक्तः स तदा राजा व्यासेनाद्भुतकर्मणा  
१५,००८।००६च्	प्रत्युवाच महातेजा धर्मराजो युधिष्ठिरः  
१५,००८।००७अ	भगवान् एव नो मान्यो भगवान् एव नो गुरुः  
१५,००८।००७च्	भगवान् अस्य राज्यस्य कुलस्य च परायणम्  
१५,००८।००८अ	अहं तु पुत्रो भगवान् पिता राजा गुरुश् च मे  
१५,००८।००८च्	निदेशवर्ती च पितुः पुत्रो भवति धर्मतः  
१५,००८।००९अ	इत्य् उक्तः स तु तं प्राह व्यासो धर्मभृतां वरः  
१५,००८।००९च्	युधिष्ठिरं महातेजाः पुनर् एव विशां पते  
१५,००८।०१०अ	एवम् एतन् महाबाहो यथा वदसि भारत  
१५,००८।०१०च्	राजायं वृद्धतां प्राप्तः प्रमाणे परमे स्थितः  
१५,००८।०११अ	सो ऽयं मयाभ्यनुज्ञातस् त्वया च पृथिवीपते  
१५,००८।०११च्	करोतु स्वम् अभिप्रायं मास्य विघ्नकरो भव  
१५,००८।०१२अ	एष एव परो धर्मो राजर्षीणां युधिष्ठिर  
१५,००८।०१२च्	समरे वा भवेन् मृत्युर् वने वा विधिपूर्वकम्  
१५,००८।०१३अ	पित्रा तु तव राजेन्द्र पाण्डुना पृथिवीक्षिता  
१५,००८।०१३च्	शिष्यभूतेन राजायं गुरुवत् पर्युपासितः  
१५,००८।०१४अ	क्रतुभिर् दक्षिणावद्भिर् अन्नपर्वतशोभितैः  
१५,००८।०१४च्	महद्भिर् इष्टं भोगाश् च भुक्ताः पुत्राश् च पालिताः  
१५,००८।०१५अ	पुत्रसंस्थं च विपुलं राज्यं विप्रोषिते त्वयि  
१५,००८।०१५च्	त्रयोदशसमा भुक्तं दत्तं च विविधं वसु  
१५,००८।०१६अ	त्वया चायं नरव्याघ्र गुरुशुश्रूषया नृपः  
१५,००८।०१६च्	आराधितः सभृत्येन गान्धारी च यशस्विनी  
१५,००८।०१७अ	अनुजानीहि पितरं समयो ऽस्य तपोविधौ  
१५,००८।०१७च्	न मन्युर् विद्यते चास्य सुसूक्ष्मो ऽपि युधिष्ठिर  
१५,००८।०१८अ	एतावद् उक्त्वा वचनम् अनुज्ञाप्य च पार्थिवम्  
१५,००८।०१८च्	तथास्त्व् इति च तेनोक्तः कौन्तेयेन ययौ वनम्  
१५,००८।०१९अ	गते भगवति व्यासे राजा पाण्डुसुतस् ततः  
१५,००८।०१९च्	प्रोवाच पितरं वृद्धं मन्दं मन्दम् इवानतः  
१५,००८।०२०अ	यद् आह भगवान् व्यासो यच् चापि भवतो मतम्  
१५,००८।०२०च्	यद् आह च महेष्वासः कृपो विदुर एव च  
१५,००८।०२१अ	युयुत्सुः सञ्जयश् चैव तत् कर्तास्म्य् अहम् अञ्जसा  
१५,००८।०२१च्	सर्वे ह्य् एते ऽनुमान्या मे कुलस्यास्य हितैषिणः  
१५,००८।०२२अ	इदं तु याचे नृपते त्वाम् अहं शिरसा नतः  
१५,००८।०२२च्	क्रियतां तावद् आहारस् ततो गच्छाश्रमं प्रति  
१५,००९।००१	वैशम्पायन उवाच  
१५,००९।००१अ	ततो राज्ञाभ्यनुज्ञातो धृतराष्ट्रः प्रतापवान्  
१५,००९।००१च्	ययौ स्वभवनं राजा गान्धार्यानुगतस् तदा  
१५,००९।००२अ	मन्दप्राणगतिर् धीमान् कृच्छ्राद् इव समुद्धरन्  
१५,००९।००२च्	पदातिः स महीपालो जीर्णो गजपतिर् यथा  
१५,००९।००३अ	तम् अन्वगच्छद् विदुरो विद्वान् सूतश् च सञ्जयः  
१५,००९।००३च्	स चापि परमेष्वासः कृपः शारद्वतस् तथा  
१५,००९।००४अ	स प्रविश्य गृहं राजा कृतपूर्वाह्णिकक्रियः  
१५,००९।००४च्	तर्पयित्वा द्विजश्रेष्ठान् आहारम् अकरोत् तदा  
१५,००९।००५अ	गान्धारी चैव धर्मज्ञा कुन्त्या सह मनस्विनी  
१५,००९।००५च्	वधूभिर् उपचारेण पूजिताभुङ्क्त भारत  
१५,००९।००६अ	कृताहारं कृताहाराः सर्वे ते विदुरादयः  
१५,००९।००६च्	पाण्डवाश् च कुरुश्रेष्ठम् उपातिष्ठन्त तं नृपम्  
१५,००९।००७अ	ततो ऽब्रवीन् महाराज कुन्तीपुत्रम् उपह्वरे  
१५,००९।००७च्	निषण्णं पाणिना पृष्ठे संस्पृशन्न् अम्बिकासुतः  
१५,००९।००८अ	अप्रमादस् त्वया कार्यः सर्वथा कुरुनन्दन  
१५,००९।००८च्	अष्टाङ्गे राजशार्दूल राज्ये धर्मपुरस्कृते  
१५,००९।००९अ	तत् तु शक्यं यथा तात रक्षितुं पाण्डुनन्दन  
१५,००९।००९च्	राज्यं धर्मं च कौन्तेय विद्वान् असि निबोध तत्  
१५,००९।०१०अ	विद्यावृद्धान् सदैव त्वम् उपासीथा युधिष्ठिर  
१५,००९।०१०च्	शृणुयास् ते च यद् ब्रूयुः कुर्याश् चैवाविचारयन्  
१५,००९।०११अ	प्रातर् उत्थाय तान् राजन् पूजयित्वा यथाविधि  
१५,००९।०११च्	कृत्यकाले समुत्पन्ने पृच्छेथाः कार्यम् आत्मनः  
१५,००९।०१२अ	ते तु सम्मानिता राजंस् त्वया राज्यहितार्थिना  
१५,००९।०१२च्	प्रवक्ष्यन्ति हितं तात सर्वं कौरवनन्दन  
१५,००९।०१३अ	इन्द्रियाणि च सर्वाणि वाजिवत् परिपालय  
१५,००९।०१३च्	हिताय वै भविष्यन्ति रक्षितं द्रविणं यथा  
१५,००९।०१४अ	अमात्यान् उपधातीतान् पितृपैतामहाञ् शुचीन्  
१५,००९।०१४च्	दान्तान् कर्मसु सर्वेषु मुख्यान् मुख्येषु योजयेः  
१५,००९।०१५अ	चारयेथाश् च सततं चारैर् अविदितैः परान्  
१५,००९।०१५च्	परीक्षितैर् बहुविधं स्वराष्ट्रेषु परेषु च  
१५,००९।०१६अ	पुरं च ते सुगुप्तं स्याद् दृढप्राकारतोरणम्  
१५,००९।०१६च्	अट्टाट्टालकसम्बाधं षट्पथं सर्वतोदिशम्  
१५,००९।०१७अ	तस्य द्वाराणि कार्याणि पर्याप्तानि बृहन्ति च  
१५,००९।०१७च्	सर्वतः सुविभक्तानि यन्त्रैर् आरक्षितानि च  
१५,००९।०१८अ	पुरुषैर् अलम् अर्थज्ञैर् विदितैः कुलशीलतः  
१५,००९।०१८च्	आत्मा च रक्ष्यः सततं भोजनादिषु भारत  
१५,००९।०१९अ	विहाराहारकालेषु माल्यशय्यासनेषु च  
१५,००९।०१९च्	स्त्रियश् च ते सुगुप्ताः स्युर् वृद्धैर् आप्तैर् अधिष्ठिताः  
१५,००९।०१९ए	शीलवद्भिः कुलीनैश् च विद्वद्भिश् च युधिष्ठिर  
१५,००९।०२०अ	मन्त्रिणश् चैव कुर्वीथा द्विजान् विद्याविशारदान्  
१५,००९।०२०च्	विनीतांश् च कुलीनांश् च धर्मार्थकुशलान् ऋजून्  
१५,००९।०२१अ	तैः सार्धं मन्त्रयेथास् त्वं नात्यर्थं बहुभिः सह  
१५,००९।०२१च्	समस्तैर् अपि च व्यस्तैर् व्यपदेशेन केन चित्  
१५,००९।०२२अ	सुसंवृतं मन्त्रगृहं स्थलं चारुह्य मन्त्रयेः  
१५,००९।०२२च्	अरण्ये निःशलाके वा न च रात्रौ कथं चन  
१५,००९।०२३अ	वानराः पक्षिणश् चैव ये मनुष्यानुकारिणः  
१५,००९।०२३च्	सर्वे मन्त्रगृहे वर्ज्या ये चापि जडपङ्गुकाः  
१५,००९।०२४अ	मन्त्रभेदे हि ये दोषा भवन्ति पृथिवीक्षिताम्  
१५,००९।०२४च्	न ते शक्याः समाधातुं कथं चिद् इति मे मतिः  
१५,००९।०२५अ	दोषांश् च मन्त्रभेदेषु ब्रूयास् त्वं मन्त्रिमण्डले  
१५,००९।०२५च्	अभेदे च गुणान् राजन् पुनः पुनर् अरिन्दम  
१५,००९।०२६अ	पौरजानपदानां च शौचाशौचं युधिष्ठिर  
१५,००९।०२६च्	यथा स्याद् विदितं राजंस् तथा कार्यम् अरिन्दम  
१५,०१०।००१	धृतराष्ट्र उवाच  
१५,०१०।००१अ	व्यवहाराश् च ते तात नित्यम् आप्तैर् अधिष्ठिताः  
१५,०१०।००१च्	योज्यास् तुष्टैर् हितै राजन् नित्यं चारैर् अनुष्ठिताः  
१५,०१०।००१द्*००२४_०१	अलुब्धैश् चास्य व्यसनिभिः स्निग्धैर् आत्मसमैः सदा  
१५,०१०।००२अ	परिमाणं विदित्वा च दण्डं दण्ड्येषु भारत  
१५,०१०।००२च्	प्रणयेयुर् यथान्यायं पुरुषास् ते युधिष्ठिर  
१५,०१०।००३अ	आदानरुचयश् चैव परदाराभिमर्शकाः  
१५,०१०।००३च्	उग्रदण्डप्रधानाश् च मिथ्या व्याहारिणस् तथा  
१५,०१०।००४अ	आक्रोष्टारश् च लुब्धाश् च हन्तारः साहसप्रियाः  
१५,०१०।००४च्	सभाविहारभेत्तारो वर्णानां च प्रदूषकाः  
१५,०१०।००४ए	हिरण्यदण्ड्या वध्याश् च कर्तव्या देशकालतः  
१५,०१०।००४ड़्*००२५_०१	अवरोधभूमौ भृत्यैस् तु सह पानं विवर्जयेत्  
१५,०१०।००४ड़्*००२५_०२	आक्रोशन्त्य् अनुमत्तास् ते कलत्रं चापि गृह्णते  
१५,०१०।००४ड़्*००२५_०३	जिघांसन्त्य् अपि शस्त्रेण नष्टाः क्रीडन्ति चोत्कटाः  
१५,०१०।००४ड़्*००२५_०४	नानाक्षेपा व्याहरन्ति गम्यागम्यं न जानते  
१५,०१०।००४ड़्*००२५_०५	अतिपानेन राजापि सर्वकोशं विनाशयेत्  
१५,०१०।००४ड़्*००२५_०६	वितरेद् गायकेभ्यश् च प्रधानद्रव्यसञ्चयम्  
१५,०१०।००४ड़्*००२५_०७	बुद्ध्वेमान् पानदोषांस् तु पिबेद् एकः स्वजायया  
१५,०१०।००४ड़्*००२५_०८	युक्त्या प्रकाशं मतिमान् स्ववीर्यस्याभिवृद्धये  
१५,०१०।००५अ	प्रातर् एव हि पश्येथा ये कुर्युर् व्ययकर्म ते  
१५,०१०।००५च्	अलङ्कारम् अथो भोज्यम् अत ऊर्ध्वं समाचरेः  
१५,०१०।००६अ	पश्येथाश् च ततो योधान् सदा त्वं परिहर्षयन्  
१५,०१०।००६च्	दूतानां च चराणां च प्रदोषस् ते सदा भवेत्  
१५,०१०।००७अ	सदा चापररात्रं ते भवेत् कार्यार्थनिर्णये  
१५,०१०।००७च्	मध्यरात्रे विहारस् ते मध्याह्ने च सदा भवेत्  
१५,०१०।००८अ	सर्वे त्व् आत्ययिकाः कालाः कार्याणां भरतर्षभ  
१५,०१०।००८च्	तथैवालङ्कृतः काले तिष्ठेथा भूरिदक्षिणः  
१५,०१०।००८द्*००२६_०१	न वृथा व्यवतिष्ठेत पारिहार्यादिभूषणम्  
१५,०१०।००८द्*००२६_०२	प्रयोज्यं सर्वदेवेह माङ्गल्यं पापनाशनम्  
१५,०१०।००८ए	चक्रवत् कर्मणां तात पर्यायो ह्य् एष नित्यशः  
१५,०१०।००९अ	कोशस्य सञ्चये यत्नं कुर्वीथा न्यायतः सदा  
१५,०१०।००९च्	द्विविधस्य महाराज विपरीतं विवर्जयेः  
१५,०१०।०१०अ	चारैर् विदित्वा शत्रूंश् च ये ते राज्यान्तरायिणः  
१५,०१०।०१०च्	तान् आप्तैः पुरुषैर् दूराद् घातयेथाः परस्परम्  
१५,०१०।०११अ	कर्मदृष्ट्याथ भृत्यांस् त्वं वरयेथाः कुरूद्वह  
१५,०१०।०११च्	कारयेथाश् च कर्माणि युक्तायुक्तैर् अधिष्ठितैः  
१५,०१०।०१२अ	सेनाप्रणेता च भवेत् तव तात दृढव्रतः  
१५,०१०।०१२च्	शूरः क्लेशसहश् चैव प्रियश् च तव मानवः  
१५,०१०।०१३अ	सर्वे जानपदाश् चैव तव कर्माणि पाण्डव  
१५,०१०।०१३च्	पौरोगवाश् च सभ्याश् च कुर्युर् ये व्यवहारिणः  
१५,०१०।०१४अ	स्वरन्ध्रं पररन्ध्रं च स्वेषु चैव परेषु च  
१५,०१०।०१४च्	उपलक्षयितव्यं ते नित्यम् एव युधिष्ठिर  
१५,०१०।०१५अ	देशान्तरस्थाश् च नरा विक्रान्ताः सर्वकर्मसु  
१५,०१०।०१५च्	मात्राभिर् अनुरूपाभिर् अनुग्राह्या हितास् त्वया  
१५,०१०।०१६अ	गुणार्थिनां गुणः कार्यो विदुषां ते जनाधिप  
१५,०१०।०१६च्	अविचाल्याश् च ते ते स्युर् यथा मेरुर् महागिरिः  
१५,०११।००१	धृतराष्ट्र उवाच  
१५,०११।००१अ	मण्डलानि च बुध्येथाः परेषाम् आत्मनस् तथा  
१५,०११।००१च्	उदासीनगुणानां च मध्यमानां तथैव च  
१५,०११।००२अ	चतुर्णां शत्रुजातानां सर्वेषाम् आततायिनाम्  
१५,०११।००२च्	मित्रं चामित्रमित्रं च बोद्धव्यं ते ऽरिकर्शन  
१५,०११।००३अ	तथामात्या जनपदा दुर्गाणि विषमाणि च  
१५,०११।००३च्	बलानि च कुरुश्रेष्ठ भवन्त्य् एषां यथेच्छकम्  
१५,०११।००४अ	ते च द्वादश कौन्तेय राज्ञां वै विविधात्मकाः  
१५,०११।००४च्	मन्त्रिप्रधानाश् च गुणाः षष्टिर् द्वादश च प्रभो  
१५,०११।००५अ	एतन् मण्डलम् इत्य् आहुर् आचार्या नीतिकोविदाः  
१५,०११।००५च्	अत्र षाड्गुण्यम् आयत्तं युधिष्ठिर निबोध तत्  
१५,०११।००६अ	वृद्धिक्षयौ च विज्ञेयौ स्थानं च कुरुनन्दन  
१५,०११।००६च्	द्विसप्तत्या महाबाहो ततः षाड्गुण्यचारिणः  
१५,०११।००७अ	यदा स्वपक्षो बलवान् परपक्षस् तथाबलः  
१५,०११।००७च्	विगृह्य शत्रून् कौन्तेय यायात् क्षितिपतिस् तदा  
१५,०११।००७ए	यदा स्वपक्षो ऽबलवांस् तदा सन्धिं समाश्रयेत्  
१५,०११।००७ए*००२७_०१	**** **** स्वपक्षश् चैव दुर्बलः  
१५,०११।००७ए*००२७_०२	सार्धं विद्वांस् तदा क्षीणः  
१५,०११।००८अ	द्रव्याणां सञ्चयश् चैव कर्तव्यः स्यान् महांस् तथा  
१५,०११।००८च्	यदा समर्थो यानाय नचिरेणैव भारत  
१५,०११।००९अ	तदा सर्वं विधेयं स्यात् स्थानं च न विभाजयेत्  
१५,०११।००९च्	भूमिर् अल्पफला देया विपरीतस्य भारत  
१५,०११।०१०अ	हिरण्यं कुप्यभूयिष्ठं मित्रं क्षीणम् अकोशवत्  
१५,०११।०१०च्	विपरीतान् न गृह्णीयात् स्वयं सन्धिविशारदः  
१५,०११।०११अ	सन्ध्यर्थं राजपुत्रं च लिप्सेथा भरतर्षभ  
१५,०११।०११च्	विपरीतस् तु ते ऽदेयः पुत्र कस्यां चिद् आपदि  
१५,०११।०११ए	तस्य प्रमोक्षे यत्नं च कुर्याः सोपायमन्त्रवित्  
१५,०११।०१२अ	प्रकृतीनां च कौन्तेय राजा दीनां विभावयेत्  
१५,०११।०१२च्	क्रमेण युगपद् द्वन्द्वं व्यसनानां बलाबलम्  
१५,०११।०१३अ	पीडनं स्तम्भनं चैव कोशभङ्गस् तथैव च  
१५,०११।०१३च्	कार्यं यत्नेन शत्रूणां स्वराष्ट्रं रक्षता स्वयम्  
१५,०११।०१४अ	न च हिंस्यो ऽभ्युपगतः सामन्तो वृद्धिम् इच्छता  
१५,०११।०१४च्	कौन्तेय तं न हिंसेत यो महीं विजिगीषते  
१५,०११।०१५अ	गणानां भेदने योगं गच्छेथाः सह मन्त्रिभिः  
१५,०११।०१५च्	साधुसङ्ग्रहणाच् चैव पापनिग्रहणात् तथा  
१५,०११।०१६अ	दुर्बलाश् चापि सततं नावष्टभ्या बलीयसा  
१५,०११।०१६च्	तिष्ठेथा राजशार्दूल वैतसीं वृत्तिम् आस्थितः  
१५,०११।०१७अ	यद्य् एवम् अभियायाच् च दुर्बलं बलवान् नृपः  
१५,०११।०१७च्	सामादिभिर् उपायैस् तं क्रमेण विनिवर्तयेत्  
१५,०११।०१८अ	अशक्नुवंस् तु युद्धाय निष्पतेत् सह मन्त्रिभिः  
१५,०११।०१८च्	कोशेन पौरैर् दण्डेन ये चान्ये प्रियकारिणः  
१५,०११।०१९अ	असम्भवे तु सर्वस्य यथामुख्येन निष्पतेत्  
१५,०११।०१९च्	क्रमेणानेन मोक्षः स्याच् छरीरम् अपि केवलम्  
१५,०१२।००१	धृतराष्ट्र उवाच  
१५,०१२।००१अ	सन्धिविग्रहम् अप्य् अत्र पश्येथा राजसत्तम  
१५,०१२।००१च्	द्वियोनिं त्रिविधोपायं बहुकल्पं युधिष्ठिर  
१५,०१२।००२अ	राजेन्द्र पर्युपासीथाश् छित्त्वा द्वैविध्यम् आत्मनः  
१५,०१२।००२च्	तुष्टपुष्टबलः शत्रुर् आत्मवान् इति च स्मरेत्  
१५,०१२।००३अ	पर्युपासनकाले तु विपरीतं विधीयते  
१५,०१२।००३च्	आमर्दकाले राजेन्द्र व्यपसर्पस् ततो वरः  
१५,०१२।००४अ	व्यसनं भेदनं चैव शत्रूणां कारयेत् ततः  
१५,०१२।००४च्	कर्शनं भीषणं चैव युद्धे चापि बहुक्षयम्  
१५,०१२।००५अ	प्रयास्यमानो नृपतिस् त्रिविधं परिचिन्तयेत्  
१५,०१२।००५च्	आत्मनश् चैव शत्रोश् च शक्तिं शास्त्रविशारदः  
१५,०१२।००६अ	उत्साहप्रभुशक्तिभ्यां मन्त्रशक्त्या च भारत  
१५,०१२।००६च्	उपपन्नो नरो यायाद् विपरीतम् अतो ऽन्यथा  
१५,०१२।००७अ	आददीत बलं राजा मौलं मित्रबलं तथा  
१५,०१२।००७च्	अटवीबलं भृतं चैव तथा श्रेणीबलं च यत्  
१५,०१२।००८अ	तत्र मित्रबलं राजन् मौलेन न विशिष्यते  
१५,०१२।००८च्	श्रेणीबलं भृतं चैव तुल्य एवेति मे मतिः  
१५,०१२।००९अ	तथा चारबलं चैव परस्परसमं नृप  
१५,०१२।००९च्	विज्ञेयं बलकालेषु राज्ञा काल उपस्थिते  
१५,०१२।०१०अ	आपदश् चापि बोद्धव्या बहुरूपा नराधिप  
१५,०१२।०१०च्	भवन्ति राज्ञां कौरव्य यास् ताः पृथग् अतः शृणु  
१५,०१२।०११अ	विकल्पा बहवो राजन्न् आपदां पाण्डुनन्दन  
१५,०१२।०११च्	सामादिभिर् उपन्यस्य शमयेत् तान् नृपः सदा  
१५,०१२।०१२अ	यात्रां यायाद् बलैर् युक्तो राजा षड्भिः परन्तप  
१५,०१२।०१२च्	संयुक्तो देशकालाभ्यां बलैर् आत्मगुणैस् तथा  
१५,०१२।०१३अ	तुष्टपुष्टबलो यायाद् राजा वृद्ध्युदये रतः  
१५,०१२।०१३च्	आहूतश् चाप्य् अथो यायाद् अनृताव् अपि पार्थिवः  
१५,०१२।०१४अ	स्थूणाश्मानं वाजिरथप्रधानां; ध्वजद्रुमैः संवृतकूलरोधसम्  
१५,०१२।०१४च्	पदातिनागैर् बहुकर्दमां नदीं; सपत्ननाशे नृपतिः प्रयायात्  
१५,०१२।०१५अ	अथोपपत्त्या शकटं पद्मं वज्रं च भारत  
१५,०१२।०१५च्	उशना वेद यच् छास्त्रं तत्रैतद् विहितं विभो  
१५,०१२।०१६अ	सादयित्वा परबलं कृत्वा च बलहर्षणम्  
१५,०१२।०१६च्	स्वभूमौ योजयेद् युद्धं परभूमौ तथैव च  
१५,०१२।०१७अ	लब्धं प्रशमयेद् राजा निक्षिपेद् धनिनो नरान्  
१५,०१२।०१७च्	ज्ञात्वा स्वविषयं तं च सामादिभिर् उपक्रमेत्  
१५,०१२।०१८अ	सर्वथैव महाराज शरीरं धारयेद् इह  
१५,०१२।०१८च्	प्रेत्येह चैव कर्तव्यम् आत्मनिःश्रेयसं परम्  
१५,०१२।०१९अ	एवं कुर्वञ् शुभा वाचो लोके ऽस्मिञ् शृणुते नृपः  
१५,०१२।०१९च्	प्रेत्य स्वर्गं तथाप्नोति प्रजा धर्मेण पालयन्  
१५,०१२।०२०अ	एवं त्वया कुरुश्रेष्ठ वर्तितव्यं प्रजाहितम्  
१५,०१२।०२०च्	उभयोर् लोकयोस् तात प्राप्तये नित्यम् एव च  
१५,०१२।०२१अ	भीष्मेण पूर्वम् उक्तो ऽसि कृष्णेन विदुरेण च  
१५,०१२।०२१च्	मयाप्य् अवश्यं वक्तव्यं प्रीत्या ते नृपसत्तम  
१५,०१२।०२२अ	एतत् सर्वं यथान्यायं कुर्वीथा भूरिदक्षिण  
१५,०१२।०२२च्	प्रियस् तथा प्रजानां त्वं स्वर्गे सुखम् अवाप्स्यसि  
१५,०१२।०२३अ	अश्वमेधसहस्रेण यो यजेत् पृथिवीपतिः  
१५,०१२।०२३च्	पालयेद् वापि धर्मेण प्रजास् तुल्यं फलं लभेत्  
१५,०१३।००१	युधिष्ठिर उवाच  
१५,०१३।००१अ	एवम् एतत् करिष्यामि यथात्थ पृथिवीपते  
१५,०१३।००१च्	भूयश् चैवानुशास्यो ऽहं भवता पार्थिवर्षभ  
१५,०१३।००२अ	भीष्मे स्वर्गम् अनुप्राप्ते गते च मधुसूदने  
१५,०१३।००२च्	विदुरे सञ्जये चैव को ऽन्यो मां वक्तुम् अर्हति  
१५,०१३।००३अ	यत् तु माम् अनुशास्तीह भवान् अद्य हिते स्थितः  
१५,०१३।००३च्	कर्तास्म्य् एतन् महीपाल निर्वृतो भव भारत  
१५,०१३।००४	वैशम्पायन उवाच  
१५,०१३।००४अ	एवम् उक्तः स राजर्षिर् धर्मराजेन धीमता  
१५,०१३।००४च्	कौन्तेयं समनुज्ञातुम् इयेष भरतर्षभ  
१५,०१३।००५अ	पुत्र विश्रम्यतां तावन् ममापि बलवाञ् श्रमः  
१५,०१३।००५च्	इत्य् उक्त्वा प्राविशद् राजा गान्धार्या भवनं तदा  
१५,०१३।००६अ	तम् आसनगतं देवी गान्धारी धर्मचारिणी  
१५,०१३।००६च्	उवाच काले कालज्ञा प्रजापतिसमं पतिम्  
१५,०१३।००७अ	अनुज्ञातः स्वयं तेन व्यासेनापि महर्षिणा  
१५,०१३।००७च्	युधिष्ठिरस्यानुमते कदारण्यं गमिष्यसि  
१५,०१३।००८	धृतराष्ट्र उवाच  
१५,०१३।००८अ	गान्धार्य् अहम् अनुज्ञातः स्वयं पित्रा महात्मना  
१५,०१३।००८च्	युधिष्ठिरस्यानुमते गन्तास्मि नचिराद् वनम्  
१५,०१३।००९अ	अहं हि नाम सर्वेषां तेषां दुर्द्यूतदेविनाम्  
१५,०१३।००९च्	पुत्राणां दातुम् इच्छामि प्रेत्यभावानुगं वसु  
१५,०१३।००९ए	सर्वप्रकृतिसान्निध्यं कारयित्वा स्ववेश्मनि  
१५,०१३।००९ड़्*००२८_०१	धृतराष्ट्रः स तान् सर्वान् प्रेतकार्यार्थम् अब्रवीत्  
१५,०१३।००९ड़्*००२९_०१	आपृष्ट्वा गन्तुम् इच्छामि वनं सुबलनन्दिनि  
१५,०१३।०१०	वैशम्पायन उवाच  
१५,०१३।०१०अ	इत्य् उक्त्वा धर्मराजाय प्रेषयाम् आस पार्थिवः  
१५,०१३।०१०च्	स च तद्वचनात् सर्वं समानिन्ये महीपतिः  
१५,०१३।०११अ	ततो निष्क्रम्य नृपतिस् तस्माद् अन्तःपुरात् तदा  
१५,०१३।०११च्	सर्वं सुहृज्जनं चैव सर्वाश् च प्रकृतीस् तथा  
१५,०१३।०११ए	समवेतांश् च तान् सर्वान् पौरजानपदान् अथ  
१५,०१३।०११ड़्*००३०_०१	तान् आगतान् अभिप्रेक्ष्य समस्तं च सुहृज्जनम्  
१५,०१३।०१२अ	ब्राह्मणांश् च महीपालान् नानादेशसमागतान्  
१५,०१३।०१२च्	ततः प्राह महातेजा धृतराष्ट्रो महीपतिः  
१५,०१३।०१३अ	शृण्वन्त्य् एकाग्रमनसो ब्राह्मणाः कुरुजाङ्गलाः  
१५,०१३।०१३च्	क्षत्रियाश् चैव वैश्याश् च शूद्राश् चैव समागताः  
१५,०१३।०१४अ	भवन्तः कुरवश् चैव बहुकालं सहोषिताः  
१५,०१३।०१४च्	परस्परस्य सुहृदः परस्परहिते रताः  
१५,०१३।०१५अ	यद् इदानीम् अहं ब्रूयाम् अस्मिन् काल उपस्थिते  
१५,०१३।०१५च्	तथा भवद्भिः कर्तव्यम् अविचार्य वचो मम  
१५,०१३।०१६अ	अरण्यगमने बुद्धिर् गान्धारीसहितस्य मे  
१५,०१३।०१६च्	व्यासस्यानुमते राज्ञस् तथा कुन्तीसुतस्य च  
१५,०१३।०१६ए	भवन्तो ऽप्य् अनुजानन्तु मा वो ऽन्या भूद् विचारणा  
१५,०१३।०१७अ	अस्माकं भवतां चैव येयं प्रीतिर् हि शाश्वती  
१५,०१३।०१७च्	न चान्येष्व् अस्ति देशेषु राज्ञाम् इति मतिर् मम  
१५,०१३।०१८अ	श्रान्तो ऽस्मि वयसानेन तथा पुत्रविनाकृतः  
१५,०१३।०१८च्	उपवासकृशश् चास्मि गान्धारीसहितो ऽनघाः  
१५,०१३।०१९अ	युधिष्ठिरगते राज्ये प्राप्तश् चास्मि सुखं महत्  
१५,०१३।०१९च्	मन्ये दुर्योधनैश्वर्याद् विशिष्टम् इति सत्तमाः  
१५,०१३।०२०अ	मम त्व् अन्धस्य वृद्धस्य हतपुत्रस्य का गतिः  
१५,०१३।०२०च्	ऋते वनं महाभागास् तन् मानुज्ञातुम् अर्हथ  
१५,०१३।०२१अ	तस्य तद् वचनं श्रुत्वा सर्वे ते कुरुजाङ्गलाः  
१५,०१३।०२१च्	बाष्पसन्दिग्धया वाचा रुरुदुर् भरतर्षभ  
१५,०१३।०२२अ	तान् अविब्रुवतः किं चिद् दुःखशोकपरायणान्  
१५,०१३।०२२च्	पुनर् एव महातेजा धृतराष्ट्रो ऽब्रवीद् इदम्  
१५,०१४।००१	धृतराष्ट्र उवाच  
१५,०१४।००१अ	शन्तनुः पालयाम् आस यथावत् पृथिवीम् इमाम्  
१५,०१४।००१च्	तथा विचित्रवीर्यश् च भीष्मेण परिपालितः  
१५,०१४।००१ए	पालयाम् आस वस् तातो विदितं वो नसंशयः  
१५,०१४।००१ड़्*००३१_०१	अनन्तरं स पाण्डुश् च पालयाम् आस मेदिनीम्  
१५,०१४।००२अ	यथा च पाण्डुर् भ्राता मे दयितो भवताम् अभूत्  
१५,०१४।००२च्	स चापि पालयाम् आस यथावत् तच् च वेत्थ ह  
१५,०१४।००२द्*००३२_०१	अनन्तरं हि पितरम् अनुजातो युधिष्ठिरः  
१५,०१४।००२द्*००३२_०२	नात्र किं चिन् मृषा जातु भवितेति मतिर् मम  
१५,०१४।००३अ	मया च भवतां सम्यक् छुश्रूषा या कृतानघाः  
१५,०१४।००३च्	असम्यग् वा महाभागास् तत् क्षन्तव्यम् अतन्द्रितैः  
१५,०१४।००४अ	यच् च दुर्योधनेनेदं राज्यं भुक्तम् अकण्टकम्  
१५,०१४।००४च्	अपि तत्र न वो मन्दो दुर्बुद्धिर् अपराद्धवान्  
१५,०१४।००५अ	तस्यापराधाद् दुर्बुद्धेर् अभिमानान् महीक्षिताम्  
१५,०१४।००५च्	विमर्दः सुमहान् आसीद् अनयान् मत्कृताद् अथ  
१५,०१४।००५द्*००३३_०१	घातिताः कुरवो यच् च पृथिवी च विनाशिता  
१५,०१४।००६अ	तन् मया साधु वापीदं यदि वासाधु वै कृतम्  
१५,०१४।००६च्	तद् वो हृदि न कर्तव्यं माम् अनुज्ञातुम् अर्हथ  
१५,०१४।००७अ	वृद्धो ऽयं हतपुत्रो ऽयं दुःखितो ऽयं जनाधिपः  
१५,०१४।००७च्	पूर्वराज्ञां च पुत्रो ऽयम् इति कृत्वानुजानत  
१५,०१४।००८अ	इयं च कृपणा वृद्धा हतपुत्रा तपस्विनी  
१५,०१४।००८च्	गान्धारी पुत्रशोकार्ता तुल्यं याचति वो मया  
१५,०१४।००९अ	हतपुत्राव् इमौ वृद्धौ विदित्वा दुःखितौ तथा  
१५,०१४।००९च्	अनुजानीत भद्रं वो व्रजावः शरणं च वः  
१५,०१४।०१०अ	अयं च कौरवो राजा कुन्तीपुत्रो युधिष्ठिरः  
१५,०१४।०१०च्	सर्वैर् भवद्भिर् द्रष्टव्यः समेषु विषमेषु च  
१५,०१४।०१०ए	न जातु विषमं चैव गमिष्यति कदा चन  
१५,०१४।०११अ	चत्वारः सचिवा यस्य भ्रातरो विपुलौजसः  
१५,०१४।०११च्	लोकपालोपमा ह्य् एते सर्वे धर्मार्थदर्शिनः  
१५,०१४।०११द्*००३४_०१	चतुर्णां लोकपालानां मध्ये विपरिवर्तते  
१५,०१४।०१२अ	ब्रह्मेव भगवान् एष सर्वभूतजगत्पतिः  
१५,०१४।०१२ब्*००३५_०१	एवम् एष महाबाहुर् भीमार्जुनयमैर् वृतः  
१५,०१४।०१२च्	युधिष्ठिरो महातेजा भवतः पालयिष्यति  
१५,०१४।०१३अ	अवश्यम् एव वक्तव्यम् इति कृत्वा ब्रवीमि वः  
१५,०१४।०१३च्	एष न्यासो मया दत्तः सर्वेषां वो युधिष्ठिरः  
१५,०१४।०१३ए	भवन्तो ऽस्य च वीरस्य न्यासभूता मया कृताः  
१५,०१४।०१४अ	यद्य् एव तैः कृतं किं चिद् व्यलीकं वा सुतैर् मम  
१५,०१४।०१४च्	यद्य् अन्येन मदीयेन तद् अनुज्ञातुम् अर्हथ  
१५,०१४।०१५अ	भवद्भिर् हि न मे मन्युः कृतपूर्वः कथं चन  
१५,०१४।०१५च्	अत्यन्तगुरुभक्तानाम् एषो ऽञ्जलिर् इदं नमः  
१५,०१४।०१६अ	तेषाम् अस्थिरबुद्धीनां लुब्धानां कामचारिणाम्  
१५,०१४।०१६च्	कृते याचामि वः सर्वान् गान्धारीसहितो ऽनघाः  
१५,०१४।०१७अ	इत्य् उक्तास् तेन ते राज्ञा पौरजानपदा जनाः  
१५,०१४।०१७ब्*००३६_०१	इत्य् एवं ब्रुवतस् तस्य धृतराष्ट्रस्य धीमतः  
१५,०१४।०१७च्	नोचुर् बाष्पकलाः किं चिद् वीक्षां चक्रुः परस्परम्  
१५,०१५।००१	वैशम्पायन उवाच  
१५,०१५।००१अ	एवम् उक्तास् तु ते तेन पौरजानपदा जनाः  
१५,०१५।००१च्	वृद्धेन राज्ञा कौरव्य नष्टसञ्ज्ञा इवाभवन्  
१५,०१५।००२अ	तूष्णीम्भूतांस् ततस् तांस् तु बाष्पकण्ठान् महीपतिः  
१५,०१५।००२च्	धृतराष्ट्रो महीपालः पुनर् एवाभ्यभाषत  
१५,०१५।००३अ	वृद्धं मां हतपुत्रं च धर्मपत्न्या सहानया  
१५,०१५।००३च्	विलपन्तं बहुविधं कृपणं चैव सत्तमाः  
१५,०१५।००४अ	पित्रा स्वयम् अनुज्ञातं कृष्णद्वैपायनेन वै  
१५,०१५।००४च्	वनवासाय धर्मज्ञा धर्मज्ञेन नृपेण च  
१५,०१५।००५अ	सो ऽहं पुनः पुनर् याचे शिरसावनतो ऽनघाः  
१५,०१५।००५च्	गान्धार्या सहितं तन् मां समनुज्ञातुम् अर्हथ  
१५,०१५।००६अ	श्रुत्वा तु कुरुराजस्य वाक्यानि करुणानि ते  
१५,०१५।००६च्	रुरुदुः सर्वतो राजन् समेताः कुरुजाङ्गलाः  
१५,०१५।००७अ	उत्तरीयैः करैश् चापि सञ्छाद्य वदनानि ते  
१५,०१५।००७च्	रुरुदुः शोकसन्तप्ता मुहूर्तं पितृमातृवत्  
१५,०१५।००८अ	हृदयैः शून्यभूतैस् ते धृतराष्ट्रप्रवासजम्  
१५,०१५।००८च्	दुःखं सन्धारयन्तः स्म नष्टसञ्ज्ञा इवाभवन्  
१५,०१५।००९अ	ते विनीय तम् आयासं कुरुराजवियोगजम्  
१५,०१५।००९च्	शनैः शनैस् तदान्योन्यम् अब्रुवन् स्वमतान्य् उत  
१५,०१५।०१०अ	ततः सन्धाय ते सर्वे वाक्यान्य् अथ समासतः  
१५,०१५।०१०च्	एकस्मिन् ब्राह्मणे राजन्न् आवेश्योचुर् नराधिपम्  
१५,०१५।०११अ	ततः स्वचरणे वृद्धः सम्मतो ऽर्थविशारदः  
१५,०१५।०११च्	साम्बाख्यो बह्वृचो राजन् वक्तुं समुपचक्रमे  
१५,०१५।०१२अ	अनुमान्य महाराजं तत् सदः सम्प्रभाष्य च  
१५,०१५।०१२च्	विप्रः प्रगल्भो मेधावी स राजानम् उवाच ह  
१५,०१५।०१३अ	राजन् वाक्यं जनस्यास्य मयि सर्वं समर्पितम्  
१५,०१५।०१३च्	वक्ष्यामि तद् अहं वीर तज् जुषस्व नराधिप  
१५,०१५।०१४अ	यथा वदसि राजेन्द्र सर्वम् एतत् तथा विभो  
१५,०१५।०१४च्	नात्र मिथ्या वचः किं चित् सुहृत् त्वं नः परस्परम्  
१५,०१५।०१५अ	न जात्व् अस्य तु वंशस्य राज्ञां कश् चित् कदा चन  
१५,०१५।०१५च्	राजासीद् यः प्रजापालः प्रजानाम् अप्रियो भवेत्  
१५,०१५।०१६अ	पितृवद् भ्रातृवच् चैव भवन्तः पालयन्ति नः  
१५,०१५।०१६च्	न च दुर्योधनः किं चिद् अयुक्तं कृतवान् नृप  
१५,०१५।०१६द्*००३७_०१	प्रियाणि कुर्वन् सर्वेषाम् अनुवृत्त्यर्थम् उद्यतः  
१५,०१५।०१७अ	यथा ब्रवीति धर्मज्ञो मुनिः सत्यवतीसुतः  
१५,०१५।०१७च्	तथा कुरु महाराज स हि नः परमो गुरुः  
१५,०१५।०१८अ	त्यक्ता वयं तु भवता दुःखशोकपरायणाः  
१५,०१५।०१८च्	भविष्यामश् चिरं राजन् भवद्गुणशतैर् हृताः  
१५,०१५।०१९अ	यथा शन्तनुना गुप्ता राज्ञा चित्राङ्गदेन च  
१५,०१५।०१९च्	भीष्मवीर्योपगूढेन पित्रा च तव पार्थिव  
१५,०१५।०२०अ	भवद्बुद्धियुजा चैव पाण्डुना पृथिवीक्षिता  
१५,०१५।०२०च्	तथा दुर्योधनेनापि राज्ञा सुपरिपालिताः  
१५,०१५।०२१अ	न स्वल्पम् अपि पुत्रस् ते व्यलीकं कृतवान् नृप  
१५,०१५।०२१च्	पितरीव सुविश्वस्तास् तस्मिन्न् अपि नराधिपे  
१५,०१५।०२१ए	वयम् आस्म यथा सम्यग् भवतो विदितं तथा  
१५,०१५।०२२अ	तथा वर्षसहस्राय कुन्तीपुत्रेण धीमता  
१५,०१५।०२२च्	पाल्यमाना धृतिमता सुखं विन्दामहे नृप  
१५,०१५।०२३अ	राजर्षीणां पुराणानां भवतां वंशधारिणाम्  
१५,०१५।०२३च्	कुरुसंवरणादीनां भरतस्य च धीमतः  
१५,०१५।०२४अ	वृत्तं समनुयात्य् एष धर्मात्मा भूरिदक्षिणः  
१५,०१५।०२४च्	नात्र वाच्यं महाराज सुसूक्ष्मम् अपि विद्यते  
१५,०१५।०२५अ	उषिताः स्म सुखं नित्यं भवता परिपालिताः  
१५,०१५।०२५च्	सुसूक्ष्मं च व्यलीकं ते सपुत्रस्य न विद्यते  
१५,०१५।०२६अ	यत् तु ज्ञातिविमर्दे ऽस्मिन्न् आत्थ दुर्योधनं प्रति  
१५,०१५।०२६च्	भवन्तम् अनुनेष्यामि तत्रापि कुरुनन्दन  
१५,०१६।००१	ब्राह्मण उवाच  
१५,०१६।००१अ	न तद् दुर्योधनकृतं न च तद् भवता कृतम्  
१५,०१६।००१च्	न कर्णसौबलाभ्यां च कुरवो यत् क्षयं गताः  
१५,०१६।००२अ	दैवं तत् तु विजानीमो यन् न शक्यं प्रबाधितुम्  
१५,०१६।००२च्	दैवं पुरुषकारेण न शक्यम् अतिवर्तितुम्  
१५,०१६।००३अ	अक्षौहिण्यो महाराज दशाष्टौ च समागताः  
१५,०१६।००३च्	अष्टादशाहेन हता दशभिर् योधपुङ्गवैः  
१५,०१६।००४अ	भीष्मद्रोणकृपाद्यैश् च कर्णेन च महात्मना  
१५,०१६।००४च्	युयुधानेन वीरेण धृष्टद्युम्नेन चैव ह  
१५,०१६।००५अ	चतुर्भिः पाण्डुपुत्रैश् च भीमार्जुनयमैर् नृप  
१५,०१६।००५च्	जनक्षयो ऽयं नृपते कृतो दैवबलात्कृतैः  
१५,०१६।००६अ	अवश्यम् एव सङ्ग्रामे क्षत्रियेण विशेषतः  
१५,०१६।००६च्	कर्तव्यं निधनं लोके शस्त्रेण क्षत्रबन्धुना  
१५,०१६।००७अ	तैर् इयं पुरुषव्याघ्रैर् विद्याबाहुबलान्वितैः  
१५,०१६।००७च्	पृथिवी निहता सर्वा सहया सरथद्विपा  
१५,०१६।००८अ	न स राजापराध्नोति पुत्रस् तव महामनाः  
१५,०१६।००८ब्*००३८_०१	न स राज्ञां वधे सूनुः कारणं ते महात्मनाम्  
१५,०१६।००८च्	न भवान् न च ते भृत्या न कर्णो न च सौबलः  
१५,०१६।००९अ	यद् विनष्टाः कुरुश्रेष्ठा राजानश् च सहस्रशः  
१५,०१६।००९च्	सर्वं दैवकृतं तद् वै को ऽत्र किं वक्तुम् अर्हति  
१५,०१६।०१०अ	गुरुर् मतो भवान् अस्य कृत्स्नस्य जगतः प्रभुः  
१५,०१६।०१०च्	धर्मात्मानम् अतस् तुभ्यम् अनुजानीमहे सुतम्  
१५,०१६।०११अ	लभतां वीरलोकान् स ससहायो नराधिपः  
१५,०१६।०११च्	द्विजाग्र्यैः समनुज्ञातस् त्रिदिवे मोदतां सुखी  
१५,०१६।०१२अ	प्राप्स्यते च भवान् पुण्यं धर्मे च परमां स्थितिम्  
१५,०१६।०१२ब्*००३९_०१	तद् एव पुण्यं धर्मे च धर्मे च परमां गतिम्  
१५,०१६।०१२च्	वेद पुण्यं च कार्त्स्न्येन सम्यग् भरतसत्तम  
१५,०१६।०१२द्*००४०_०१	वेद धर्मं महाबाहो लौक्यं वैदिकम् एव च  
१५,०१६।०१३अ	दृष्टापदानाश् चास्माभिः पाण्डवाः पुरुषर्षभाः  
१५,०१६।०१३ब्*००४१_०१	दृष्टिप्रदानम् अपि ते पाण्डवान् प्रति नो वृथा  
१५,०१६।०१३च्	समर्थास् त्रिदिवस्यापि पालने किं पुनः क्षितेः  
१५,०१६।०१४अ	अनुवत्स्यन्ति चापीमाः समेषु विषमेषु च  
१५,०१६।०१४च्	प्रजाः कुरुकुलश्रेष्ठ पाण्डवाञ् शीलभूषणान्  
१५,०१६।०१५अ	ब्रह्मदेयाग्रहारांश् च परिहारांश् च पार्थिव  
१५,०१६।०१५च्	पूर्वराजातिसर्गांश् च पालयत्य् एव पाण्डवः  
१५,०१६।०१६अ	दीर्घदर्शी कृतप्रज्ञः सदा वैश्रवणो यथा  
१५,०१६।०१६च्	अक्षुद्रसचिवश् चायं कुन्तीपुत्रो महामनाः  
१५,०१६।०१७अ	अप्य् अमित्रे दयावांश् च शुचिश् च भरतर्षभ  
१५,०१६।०१७च्	ऋजु पश्यति मेधावी पुत्रवत् पाति नः सदा  
१५,०१६।०१८अ	विप्रियं च जनस्यास्य संसर्गाद् धर्मजस्य वै  
१५,०१६।०१८च्	न करिष्यन्ति राजर्षे तथा भीमार्जुनादयः  
१५,०१६।०१९अ	मन्दा मृदुषु कौरव्यास् तीक्ष्णेष्व् आशीविषोपमाः  
१५,०१६।०१९च्	वीर्यवन्तो महात्मानः पौराणां च हिते रताः  
१५,०१६।०२०अ	न कुन्ती न च पाञ्चाली न चोलूपी न सात्वती  
१५,०१६।०२०च्	अस्मिञ् जने करिष्यन्ति प्रतिकूलानि कर्हि चित्  
१५,०१६।०२१अ	भवत्कृतम् इमं स्नेहं युधिष्ठिरविवर्धितम्  
१५,०१६।०२१च्	न पृष्ठतः करिष्यन्ति पौरजानपदा जनाः  
१५,०१६।०२२अ	अधर्मिष्ठान् अपि सतः कुन्तीपुत्रा महारथाः  
१५,०१६।०२२च्	मानवान् पालयिष्यन्ति भूत्वा धर्मपरायणाः  
१५,०१६।०२३अ	स राजन् मानसं दुःखम् अपनीय युधिष्ठिरात्  
१५,०१६।०२३च्	कुरु कार्याणि धर्म्याणि नमस् ते भरतर्षभ  
१५,०१६।०२४	वैशम्पायन उवाच  
१५,०१६।०२४अ	तस्य तद् वचनं धर्म्यम् अनुबन्धगुणोत्तरम्  
१५,०१६।०२४च्	साधु साध्व् इति सर्वः स जनः प्रतिगृहीतवान्  
१५,०१६।०२५अ	धृतराष्ट्रश् च तद् वाक्यम् अभिपूज्य पुनः पुनः  
१५,०१६।०२५च्	विसर्जयाम् आस तदा सर्वास् तु प्रकृतीः शनैः  
१५,०१६।०२६अ	स तैः सम्पूजितो राजा शिवेनावेक्षितस् तदा  
१५,०१६।०२६च्	प्राञ्जलिः पूजयाम् आस तं जनं भरतर्षभ  
१५,०१६।०२७अ	ततो विवेश भुवनं गान्धार्या सहितो नृपः  
१५,०१६।०२७च्	व्युष्टायां चैव शर्वर्यां यच् चकार निबोध तत्  
१५,०१६।०२७द्*००४२_०१	आगतायां च शर्वर्यां सुखं शेते नराधिपः  
१५,०१७।००१	वैशम्पायन उवाच  
१५,०१७।००१अ	व्युषितायां रजन्यां तु धृतराष्ट्रो ऽम्बिकासुतः  
१५,०१७।००१च्	विदुरं प्रेषयाम् आस युधिष्ठिरनिवेशनम्  
१५,०१७।००२अ	स गत्वा राजवचनाद् उवाचाच्युतम् ईश्वरम्  
१५,०१७।००२च्	युधिष्ठिरं महातेजाः सर्वबुद्धिमतां वरः  
१५,०१७।००३अ	धृतराष्ट्रो महाराज वनवासाय दीक्षितः  
१५,०१७।००३च्	गमिष्यति वनं राजन् कार्त्तिकीम् आगताम् इमाम्  
१५,०१७।००४अ	स त्वा कुरुकुलश्रेष्ठ किं चिद् अर्थम् अभीप्सति  
१५,०१७।००४च्	श्राद्धम् इच्छति दातुं स गाङ्गेयस्य महात्मनः  
१५,०१७।००५अ	द्रोणस्य सोमदत्तस्य बाह्लीकस्य च धीमतः  
१५,०१७।००५च्	पुत्राणां चैव सर्वेषां ये चास्य सुहृदो हताः  
१५,०१७।००५ए	यदि चाभ्यनुजानीषे सैन्धवापसदस्य च  
१५,०१७।००६अ	एतच् छ्रुत्वा तु वचनं विदुरस्य युधिष्ठिरः  
१५,०१७।००६च्	हृष्टः सम्पूजयाम् आस गुडाकेशश् च पाण्डवः  
१५,०१७।००७अ	न तु भीमो दृढक्रोधस् तद् वचो जगृहे तदा  
१५,०१७।००७च्	विदुरस्य महातेजा दुर्योधनकृतं स्मरन्  
१५,०१७।००८अ	अभिप्रायं विदित्वा तु भीमसेनस्य फल्गुनः  
१५,०१७।००८च्	किरीटी किं चिद् आनम्य भीमं वचनम् अब्रवीत्  
१५,०१७।००९अ	भीम राजा पिता वृद्धो वनवासाय दीक्षितः  
१५,०१७।००९च्	दातुम् इच्छति सर्वेषां सुहृदाम् और्ध्वदेहिकम्  
१५,०१७।०१०अ	भवता निर्जितं वित्तं दातुम् इच्छति कौरवः  
१५,०१७।०१०च्	भीष्मादीनां महाबाहो तद् अनुज्ञातुम् अर्हसि  
१५,०१७।०११अ	दिष्ट्या त्व् अद्य महाबाहो धृतराष्ट्रः प्रयाचति  
१५,०१७।०११च्	याचितो यः पुरास्माभिः पश्य कालस्य पर्ययम्  
१५,०१७।०१२अ	यो ऽसौ पृथिव्याः कृत्स्नाया भर्ता भूत्वा नराधिपः  
१५,०१७।०१२च्	परैर् विनिहतापत्यो वनं गन्तुम् अभीप्सति  
१५,०१७।०१३अ	मा ते ऽन्यत् पुरुषव्याघ्र दानाद् भवतु दर्शनम्  
१५,०१७।०१३च्	अयशस्यम् अतो ऽन्यत् स्याद् अधर्म्यं च महाभुज  
१५,०१७।०१४अ	राजानम् उपतिष्ठस्व ज्येष्ठं भ्रातरम् ईश्वरम्  
१५,०१७।०१४च्	अर्हस् त्वम् असि दातुं वै नादातुं भरतर्षभ  
१५,०१७।०१४ए	एवं ब्रुवाणं कौन्तेयं धर्मराजो ऽभ्यपूजयत्  
१५,०१७।०१५अ	भीमसेनस् तु सक्रोधः प्रोवाचेदं वचस् तदा  
१५,०१७।०१५च्	वयं भीष्मस्य कुर्मेह प्रेतकार्याणि फल्गुन  
१५,०१७।०१६अ	सोमदत्तस्य नृपतेर् भूरिश्रवस एव च  
१५,०१७।०१६च्	बाह्लीकस्य च राजर्षेर् द्रोणस्य च महात्मनः  
१५,०१७।०१७अ	अन्येषां चैव सुहृदां कुन्ती कर्णाय दास्यति  
१५,०१७।०१७च्	श्राद्धानि पुरुषव्याघ्र मादात् कौरवको नृपः  
१५,०१७।०१८अ	इति मे वर्तते बुद्धिर् मा वो नन्दन्तु शत्रवः  
१५,०१७।०१८च्	कष्टात् कष्टतरं यान्तु सर्वे दुर्योधनादयः  
१५,०१७।०१८ए	यैर् इयं पृथिवी सर्वा घातिता कुलपांसनैः  
१५,०१७।०१९अ	कुतस् त्वम् अद्य विस्मृत्य वैरं द्वादशवार्षिकम्  
१५,०१७।०१९च्	अज्ञातवासगमनं द्रौपदीशोकवर्धनम्  
१५,०१७।०१९ए	क्व तदा धृतराष्ट्रस्य स्नेहो ऽस्मास्व् अभवत् तदा  
१५,०१७।०२०अ	कृष्णाजिनोपसंवीतो हृताभरणभूषणः  
१५,०१७।०२०च्	सार्धं पाञ्चालपुत्र्या त्वं राजानम् उपजग्मिवान्  
१५,०१७।०२०ए	क्व तदा द्रोणभीष्मौ तौ सोमदत्तो ऽपि वाभवत्  
१५,०१७।०२१अ	यत्र त्रयोदश समा वने वन्येन जीवसि  
१५,०१७।०२१च्	न तदा त्वा पिता ज्येष्ठः पितृत्वेनाभिवीक्षते  
१५,०१७।०२२अ	किं ते तद् विस्मृतं पार्थ यद् एष कुलपांसनः  
१५,०१७।०२२च्	दुर्वृत्तो विदुरं प्राह द्यूते किं जितम् इत्य् उत  
१५,०१७।०२३अ	तम् एवंवादिनं राजा कुन्तीपुत्रो युधिष्ठिरः  
१५,०१७।०२३च्	उवाच भ्रातरं धीमाञ् जोषम् आस्वेति भर्त्सयन्  
१५,०१८।००१	अर्जुन उवाच  
१५,०१८।००१अ	भीम ज्येष्ठो गुरुर् मे त्वं नातो ऽन्यद् वक्तुम् उत्सहे  
१५,०१८।००१च्	धृतराष्ट्रो हि राजर्षिः सर्वथा मानम् अर्हति  
१५,०१८।००२अ	न स्मरन्त्य् अपराद्धानि स्मरन्ति सुकृतानि च  
१५,०१८।००२च्	असम्भिन्नार्थमर्यादाः साधवः पुरुषोत्तमाः  
१५,०१८।००२द्*००४३_०१	इति तस्य वचः श्रुत्वा फल्गुनस्य महात्मनः  
१५,०१८।००२द्*००४३_०२	विदुरं प्राह धर्मात्मा कुन्तीपुत्रो युधिष्ठिरः  
१५,०१८।००३अ	इदं मद्वचनात् क्षत्तः कौरवं ब्रूहि पार्थिवम्  
१५,०१८।००३च्	यावद् इच्छति पुत्राणां दातुं तावद् ददाम्य् अहम्  
१५,०१८।००४अ	भीष्मादीनां च सर्वेषां सुहृदाम् उपकारिणाम्  
१५,०१८।००४च्	मम कोशाद् इति विभो मा भूद् भीमः सुदुर्मनाः  
१५,०१८।००५	वैशम्पायन उवाच  
१५,०१८।००५अ	इत्य् उक्ते धर्मराजस् तम् अर्जुनं प्रत्यपूजयत्  
१५,०१८।००५च्	भीमसेनः कटाक्षेण वीक्षां चक्रे धनञ्जयम्  
१५,०१८।००६अ	ततः स विदुरं धीमान् वाक्यम् आह युधिष्ठिरः  
१५,०१८।००६च्	न भीमसेने कोपं स नृपतिः कर्तुम् अर्हति  
१५,०१८।००७अ	परिक्लिष्टो हि भीमो ऽयं हिमवृष्ट्यातपादिभिः  
१५,०१८।००७च्	दुःखैर् बहुविधैर् धीमान् अरण्ये विदितं तव  
१५,०१८।००८अ	किं तु मद्वचनाद् ब्रूहि राजानं भरतर्षभम्  
१५,०१८।००८च्	यद् यद् इच्छसि यावच् च गृह्यतां मद्गृहाद् इति  
१५,०१८।००९अ	यन् मात्सर्यम् अयं भीमः करोति भृशदुःखितः  
१५,०१८।००९च्	न तन् मनसि कर्तव्यम् इति वाच्यः स पार्थिवः  
१५,०१८।०१०अ	यन् ममास्ति धनं किं चिद् अर्जुनस्य च वेश्मनि  
१५,०१८।०१०च्	तस्य स्वामी महाराज इति वाच्यः स पार्थिवः  
१५,०१८।०११अ	ददातु राजा विप्रेभ्यो यथेष्टं क्रियतां व्ययः  
१५,०१८।०११च्	पुत्राणां सुहृदां चैव गच्छत्व् आनृण्यम् अद्य सः  
१५,०१८।०१२अ	इदं चापि शरीरं मे तवायत्तं जनाधिप  
१५,०१८।०१२च्	धनानि चेति विद्धि त्वं क्षत्तर् नास्त्य् अत्र संशयः  
१५,०१९।००१	वैशम्पायन उवाच  
१५,०१९।००१अ	एवम् उक्तस् तु राज्ञा स विदुरो बुद्धिसत्तमः  
१५,०१९।००१च्	धृतराष्ट्रम् उपेत्येदं वाक्यम् आह महार्थवत्  
१५,०१९।००२अ	उक्तो युधिष्ठिरो राजा भवद्वचनम् आदितः  
१५,०१९।००२च्	स च संश्रुत्य वाक्यं ते प्रशशंस महाद्युतिः  
१५,०१९।००३अ	बीभत्सुश् च महातेजा निवेदयति ते गृहान्  
१५,०१९।००३च्	वसु तस्य गृहे यच् च प्राणान् अपि च केवलान्  
१५,०१९।००४अ	धर्मराजश् च पुत्रस् ते राज्यं प्राणान् धनानि च  
१५,०१९।००४च्	अनुजानाति राजर्षे यच् चान्यद् अपि किं चन  
१५,०१९।००४द्*००४४_०१	नकुलः सहदेवश् च तद् अनुज्ञातवान् विभो  
१५,०१९।००५अ	भीमस् तु सर्वदुःखानि संस्मृत्य बहुलान्य् उत  
१५,०१९।००५च्	कृच्छ्राद् इव महाबाहुर् अनुमन्ये विनिःश्वसन्  
१५,०१९।००६अ	स राज्ञा धर्मशीलेन भ्रात्रा बीभत्सुना तथा  
१५,०१९।००६च्	अनुनीतो महाबाहुः सौहृदे स्थापितो ऽपि च  
१५,०१९।००७अ	न च मन्युस् त्वया कार्य इति त्वां प्राह धर्मराट्  
१५,०१९।००७च्	संस्मृत्य भीमस् तद् वैरं यद् अन्यायवद् आचरेत्  
१५,०१९।००८अ	एवम्प्रायो हि धर्मो ऽयं क्षत्रियाणां नराधिप  
१५,०१९।००८च्	युद्धे क्षत्रियधर्मे च निरतो ऽयं वृकोदरः  
१५,०१९।००९अ	वृकोदरकृते चाहम् अर्जुनश् च पुनः पुनः  
१५,०१९।००९च्	प्रसादयाव नृपते भवान् प्रभुर् इहास्ति यत्  
१५,०१९।०१०अ	प्रददातु भवान् वित्तं यावद् इच्छसि पार्थिव  
१५,०१९।०१०च्	त्वम् ईश्वरो नो राज्यस्य प्राणानां चेति भारत  
१५,०१९।०११अ	ब्रह्मदेयाग्रहारांश् च पुत्राणां चौर्ध्वदेहिकम्  
१५,०१९।०११च्	इतो रत्नानि गाश् चैव दासीदासम् अजाविकम्  
१५,०१९।०१२अ	आनयित्वा कुरुश्रेष्ठो ब्राह्मणेभ्यः प्रयच्छतु  
१५,०१९।०१२च्	दीनान्धकृपणेभ्यश् च तत्र तत्र नृपाज्ञया  
१५,०१९।०१३अ	बह्वन्नरसपानाढ्याः सभा विदुर कारय  
१५,०१९।०१३च्	गवां निपानान्य् अन्यच् च विविधं पुण्यकर्म यत्  
१५,०१९।०१४अ	इति माम् अब्रवीद् राजा पार्थश् चैव धनञ्जयः  
१५,०१९।०१४च्	यद् अत्रानन्तरं कार्यं तद् भवान् वक्तुम् अर्हति  
१५,०१९।०१५अ	इत्य् उक्तो विदुरेणाथ धृतराष्ट्रो ऽभिनन्द्य तत्  
१५,०१९।०१५च्	मनश् चक्रे महादाने कार्त्तिक्यां जनमेजय  
१५,०१९।०१५द्*००४५_०१	इतीदम् उक्तो विदुरेण राजा  
१५,०१९।०१५द्*००४५_०२	तस्याभिनन्द्याथ वचो विचिन्त्य  
१५,०१९।०१५द्*००४५_०३	गन्तुं स चक्रे वनम् एव वेगात्  
१५,०१९।०१५द्*००४५_०४	तदा मनः कार्तिकपौर्णमास्याम्  
१५,०२०।००१	वैशम्पायन उवाच  
१५,०२०।००१अ	विदुरेणैवम् उक्तस् तु धृतराष्ट्रो जनाधिपः  
१५,०२०।००१च्	प्रीतिमान् अभवद् राजा राज्ञो जिष्णोश् च कर्मणा  
१५,०२०।००२अ	ततो ऽभिरूपान् भीष्माय ब्राह्मणान् ऋषिसत्तमान्  
१५,०२०।००२च्	पुत्रार्थे सुहृदां चैव स समीक्ष्य सहस्रशः  
१५,०२०।००३अ	कारयित्वान्नपानानि यानान्य् आच्छादनानि च  
१५,०२०।००३च्	सुवर्णमणिरत्नानि दासीदासपरिच्छदान्  
१५,०२०।००४अ	कम्बलाजिनरत्नानि ग्रामान् क्षेत्रान् अजाविकम्  
१५,०२०।००४च्	अलङ्कारान् गजान् अश्वान् कन्याश् चैव वरस्त्रियः  
१५,०२०।००४ए	आदिश्यादिश्य विप्रेभ्यो ददौ स नृपसत्तमः  
१५,०२०।००५अ	द्रोणं सङ्कीर्त्य भीष्मं च सोमदत्तं च बाह्लिकम्  
१५,०२०।००५च्	दुर्योधनं च राजानं पुत्रांश् चैव पृथक् पृथक्  
१५,०२०।००५ए	जयद्रथपुरोगांश् च सुहृदश् चैव सर्वशः  
१५,०२०।००६अ	स श्राद्धयज्ञो ववृधे बहुगोधनदक्षिणः  
१५,०२०।००६च्	अनेकधनरत्नौघो युधिष्ठिरमते तदा  
१५,०२०।००७अ	अनिशं यत्र पुरुषा गणका लेखकास् तथा  
१५,०२०।००७च्	युधिष्ठिरस्य वचनात् तद् आपृच्छन्ति तं नृपम्  
१५,०२०।००८अ	आज्ञापय किम् एतेभ्यः प्रदेयं दीयताम् इति  
१५,०२०।००८च्	तद् उपस्थितम् एवात्र वचनान्ते प्रदृश्यते  
१५,०२०।००९अ	शते देये दशशतं सहस्रे चायुतं तथा  
१५,०२०।००९च्	दीयते वचनाद् राज्ञः कुन्तीपुत्रस्य धीमतः  
१५,०२०।०१०अ	एवं स वसुधाराभिर् वर्षमाणो नृपाम्बुदः  
१५,०२०।०१०च्	तर्पयाम् आस विप्रांस् तान् वर्षन् भूमिम् इवाम्बुदः  
१५,०२०।०११अ	ततो ऽनन्तरम् एवात्र सर्ववर्णान् महीपतिः  
१५,०२०।०११च्	अन्नपानरसौघेन प्लावयाम् आस पार्थिवः  
१५,०२०।०१२अ	सवस्त्रफेनरत्नौघो मृदङ्गनिनदस्वनः  
१५,०२०।०१२च्	गवाश्वमकरावर्तो नारीरत्नमहाकरः  
१५,०२०।०१३अ	ग्रामाग्रहारकुल्याढ्यो मणिहेमजलार्णवः  
१५,०२०।०१३च्	जगत् सम्प्लावयाम् आस धृतराष्ट्रदयाम्बुधिः  
१५,०२०।०१४अ	एवं स पुत्रपौत्राणां पितॄणाम् आत्मनस् तथा  
१५,०२०।०१४च्	गान्धार्याश् च महाराज प्रददाव् और्ध्वदेहिकम्  
१५,०२०।०१५अ	परिश्रान्तो यदासीत् स ददद् दानान्य् अनेकशः  
१५,०२०।०१५च्	ततो निर्वर्तयाम् आस दानयज्ञं कुरूद्वहः  
१५,०२०।०१६अ	एवं स राजा कौरव्यश् चक्रे दानमहोत्सवम्  
१५,०२०।०१६च्	नटनर्तकलास्याढ्यं बह्वन्नरसदक्षिणम्  
१५,०२०।०१७अ	दशाहम् एवं दानानि दत्त्वा राजाम्बिकासुतः  
१५,०२०।०१७च्	बभूव पुत्रपौत्राणाम् अनृणो भरतर्षभ  
१५,०२१।००१	वैशम्पायन उवाच  
१५,०२१।००१अ	ततः प्रभाते राजा स धृतराष्ट्रो ऽम्बिकासुतः  
१५,०२१।००१च्	आहूय पाण्डवान् वीरान् वनवासकृतक्षणः  
१५,०२१।००२अ	गान्धारीसहितो धीमान् अभिनन्द्य यथाविधि  
१५,०२१।००२च्	कार्त्तिक्यां कारयित्वेष्टिं ब्राह्मणैर् वेदपारगैः  
१५,०२१।००३अ	अग्निहोत्रं पुरस्कृत्य वल्कलाजिनसंवृतः  
१५,०२१।००३च्	वधूपरिवृतो राजा निर्ययौ भवनात् ततः  
१५,०२१।००४अ	ततः स्त्रियः कौरवपाण्डवानां; याश् चाप्य् अन्याः कौरवराजवंश्याः  
१५,०२१।००४च्	तासां नादः प्रादुरासीत् तदानीं; वैचित्रवीर्ये नृपतौ प्रयाते  
१५,०२१।००५अ	ततो लाजैः सुमनोभिश् च राजा; विचित्राभिस् तद् गृहं पूजयित्वा  
१५,०२१।००५च्	संयोज्यार्थैर् भृत्यजनं च सर्वं; ततः समुत्सृज्य ययौ नरेन्द्रः  
१५,०२१।००६अ	ततो राजा प्राञ्जलिर् वेपमानो; युधिष्ठिरः सस्वनं बाष्पकण्ठः  
१५,०२१।००६च्	विलप्योच्चैर् हा महाराज साधो; क्व गन्तासीत्य् अपतत् तात भूमौ  
१५,०२१।००७अ	तथार्जुनस् तीव्रदुःखाभितप्तो; मुहुर् मुहुर् निःश्वसन् भारताग्र्यः  
१५,०२१।००७च्	युधिष्ठिरं मैवम् इत्य् एवम् उक्त्वा; निगृह्याथोदीधरत् सीदमानः  
१५,०२१।००८अ	वृकोदरः फल्गुनश् चैव वीरौ; माद्रीपुत्रौ विदुरः सञ्जयश् च  
१५,०२१।००८च्	वैश्यापुत्रः सहितो गौतमेन; धौम्यो विप्राश् चान्वयुर् बाष्पकण्ठाः  
१५,०२१।००९अ	कुन्ती गान्धारीं बद्धनेत्रां व्रजन्तीं; स्कन्धासक्तं हस्तम् अथोद्वहन्ती  
१५,०२१।००९च्	राजा गान्धार्याः स्कन्धदेशे ऽवसज्य; पाणिं ययौ धृतराष्ट्रः प्रतीतः  
१५,०२१।०१०अ	तथा कृष्णा द्रौपदी यादवी च; बालापत्या चोत्तरा कौरवी च  
१५,०२१।०१०च्	चित्राङ्गदा याश् च काश् चित् स्त्रियो ऽन्याः; सार्धं राज्ञा प्रस्थितास् ता वधूभिः  
१५,०२१।०११अ	तासां नादो रुदतीनां तदासीद्; राजन् दुःखात् कुररीणाम् इवोच्चैः  
१५,०२१।०११च्	ततो निष्पेतुर् ब्राह्मणक्षत्रियाणां; विट्शूद्राणां चैव नार्यः समन्तात्  
१५,०२१।०१२अ	तन्निर्याणे दुःखितः पौरवर्गो; गजाह्वये ऽतीव बभूव राजन्  
१५,०२१।०१२च्	यथा पूर्वं गच्छतां पाण्डवानां; द्यूते राजन् कौरवाणां सभायाम्  
१५,०२१।०१३अ	या नापश्यच् चन्द्रमा नैव सूर्यो; रामाः कदा चिद् अपि तस्मिन् नरेन्द्रे  
१५,०२१।०१३च्	महावनं गच्छति कौरवेन्द्रे; शोकेनार्ता राजमार्गं प्रपेदुः  
१५,०२२।००१	वैशम्पायन उवाच  
१५,०२२।००१अ	ततः प्रासादहर्म्येषु वसुधायां च पार्थिव  
१५,०२२।००१च्	स्त्रीणां च पुरुषाणां च सुमहान् निस्वनो ऽभवत्  
१५,०२२।००२अ	स राजा राजमार्गेण नृनारीसङ्कुलेन च  
१५,०२२।००२च्	कथं चिन् निर्ययौ धीमान् वेपमानः कृताञ्जलिः  
१५,०२२।००३अ	स वर्धमानद्वारेण निर्ययौ गजसाह्वयात्  
१५,०२२।००३च्	विसर्जयाम् आस च तं जनौघं स मुहुर् मुहुः  
१५,०२२।००४अ	वनं गन्तुं च विदुरो राज्ञा सह कृतक्षणः  
१५,०२२।००४च्	सञ्जयश् च महामात्रः सूतो गावल्गणिस् तथा  
१५,०२२।००५अ	कृपं निवर्तयाम् आस युयुत्सुं च महारथम्  
१५,०२२।००५च्	धृतराष्ट्रो महीपालः परिदाय युधिष्ठिरे  
१५,०२२।००६अ	निवृत्ते पौरवर्गे तु राजा सान्तःपुरस् तदा  
१५,०२२।००६च्	धृतराष्ट्राभ्यनुज्ञातो निवर्तितुम् इयेष सः  
१५,०२२।००७अ	सो ऽब्रवीन् मातरं कुन्तीम् उपेत्य भरतर्षभ  
१५,०२२।००७च्	अहं राजानम् अन्विष्ये भवती विनिवर्तताम्  
१५,०२२।००८अ	वधूपरिवृता राज्ञि नगरं गन्तुम् अर्हसि  
१५,०२२।००८च्	राजा यात्व् एष धर्मात्मा तपसे धृतनिश्चयः  
१५,०२२।००९अ	इत्य् उक्ता धर्मराजेन बाष्पव्याकुललोचना  
१५,०२२।००९च्	जगादैवं तदा कुन्ती गान्धारीं परिगृह्य ह  
१५,०२२।०१०अ	सहदेवे महाराज मा प्रमादं कृथाः क्व चित्  
१५,०२२।०१०च्	एष माम् अनुरक्तो हि राजंस् त्वां चैव नित्यदा  
१५,०२२।०११अ	कर्णं स्मरेथाः सततं सङ्ग्रामेष्व् अपलायिनम्  
१५,०२२।०११च्	अवकीर्णो हि स मया वीरो दुष्प्रज्ञया तदा  
१५,०२२।०१२अ	आयसं हृदयं नूनं मन्दाया मम पुत्रक  
१५,०२२।०१२च्	यत् सूर्यजम् अपश्यन्त्याः शतधा न विदीर्यते  
१५,०२२।०१३अ	एवङ्गते तु किं शक्यं मया कर्तुम् अरिन्दम  
१५,०२२।०१३च्	मम दोषो ऽयम् अत्यर्थं ख्यापितो यन् न सूर्यजः  
१५,०२२।०१३ए	तन्निमित्तं महाबाहो दानं दद्यास् त्वम् उत्तमम्  
१५,०२२।०१४अ	सदैव भ्रातृभिः सार्धम् अग्रजस्यारिमर्दन  
१५,०२२।०१४च्	द्रौपद्याश् च प्रिये नित्यं स्थातव्यम् अरिकर्शन  
१५,०२२।०१५अ	भीमसेनार्जुनौ चैव नकुलश् च कुरूद्वह  
१५,०२२।०१५च्	समाधेयास् त्वया वीर त्वय्य् अद्य कुलधूर् गता  
१५,०२२।०१६अ	श्वश्रूश्वशुरयोः पादाञ् शुश्रूषन्ती वने त्व् अहम्  
१५,०२२।०१६च्	गान्धारीसहिता वत्स्ये तापसी मलपङ्किनी  
१५,०२२।०१७अ	एवम् उक्तः स धर्मात्मा भ्रातृभिः सहितो वशी  
१५,०२२।०१७च्	विषादम् अगमत् तीव्रं न च किं चिद् उवाच ह  
१५,०२२।०१८अ	स मुहूर्तम् इव ध्यात्वा धर्मपुत्रो युधिष्ठिरः  
१५,०२२।०१८च्	उवाच मातरं दीनश् चिन्ताशोकपरायणः  
१५,०२२।०१९अ	किम् इदं ते व्यवसितं नैवं त्वं वक्तुम् अर्हसि  
१५,०२२।०१९च्	न त्वाम् अभ्यनुजानामि प्रसादं कर्तुम् अर्हसि  
१५,०२२।०२०अ	व्यरोचयः पुरा ह्य् अस्मान् उत्साह्य प्रियदर्शने  
१५,०२२।०२०च्	विदुराया वचोभिस् त्वम् अस्मान् न त्यक्तुम् अर्हसि  
१५,०२२।०२१अ	निहत्य पृथिवीपालान् राज्यं प्राप्तम् इदं मया  
१५,०२२।०२१च्	तव प्रज्ञाम् उपश्रुत्य वासुदेवान् नरर्षभात्  
१५,०२२।०२२अ	क्व सा बुद्धिर् इयं चाद्य भवत्या या श्रुता मया  
१५,०२२।०२२च्	क्षत्रधर्मे स्थितिं ह्य् उक्त्वा तस्याश् चलितुम् इच्छसि  
१५,०२२।०२३अ	अस्मान् उत्सृज्य राज्यं च स्नुषां चेमां यशस्विनीम्  
१५,०२२।०२३च्	कथं वत्स्यसि शून्येषु वनेष्व् अम्ब प्रसीद मे  
१५,०२२।०२४अ	इति बाष्पकलां वाचं कुन्ती पुत्रस्य शृण्वती  
१५,०२२।०२४च्	जगामैवाश्रुपूर्णाक्षी भीमस् ताम् इदम् अब्रवीत्  
१५,०२२।०२५अ	यदा राज्यम् इदं कुन्ति भोक्तव्यं पुत्रनिर्जितम्  
१५,०२२।०२५च्	प्राप्तव्या राजधर्माश् च तदेयं ते कुतो मतिः  
१५,०२२।०२६अ	किं वयं कारिताः पूर्वं भवत्या पृथिवीक्षयम्  
१५,०२२।०२६च्	कस्य हेतोः परित्यज्य वनं गन्तुम् अभीप्ससि  
१५,०२२।०२७अ	वनाच् चापि किम् आनीता भवत्या बालका वयम्  
१५,०२२।०२७च्	दुःखशोकसमाविष्टौ माद्रीपुत्राव् इमौ तथा  
१५,०२२।०२८अ	प्रसीद मातर् मा गास् त्वं वनम् अद्य यशस्विनि  
१५,०२२।०२८च्	श्रियं यौधिष्ठिरीं तावद् भुङ्क्ष्व पार्थबलार्जिताम्  
१५,०२२।०२९अ	इति सा निश्चितैवाथ वनवासकृतक्षणा  
१५,०२२।०२९च्	लालप्यतां बहुविधं पुत्राणां नाकरोद् वचः  
१५,०२२।०३०अ	द्रौपदी चान्वयाच् छ्वश्रूं विषण्णवदना तदा  
१५,०२२।०३०च्	वनवासाय गच्छन्तीं रुदती भद्रया सह  
१५,०२२।०३१अ	सा पुत्रान् रुदतः सर्वान् मुहुर् मुहुर् अवेक्षती  
१५,०२२।०३१च्	जगामैव महाप्राज्ञा वनाय कृतनिश्चया  
१५,०२२।०३२अ	अन्वयुः पाण्डवास् तां तु सभृत्यान्तःपुरास् तदा  
१५,०२२।०३२च्	ततः प्रमृज्य साश्रूणि पुत्रान् वचनम् अब्रवीत्  
१५,०२३।००१	कुन्त्य् उवाच  
१५,०२३।००१अ	एवम् एतन् महाबाहो यथा वदसि पाण्डव  
१५,०२३।००१च्	कृतम् उद्धर्षणं पूर्वं मया वः सीदतां नृप  
१५,०२३।००२अ	द्यूतापहृतराज्यानां पतितानां सुखाद् अपि  
१५,०२३।००२च्	ज्ञातिभिः परिभूतानां कृतम् उद्धर्षणं मया  
१५,०२३।००३अ	कथं पाण्डोर् न नश्येत सन्ततिः पुरुषर्षभाः  
१५,०२३।००३च्	यशश् च वो न नश्येत इति चोद्धर्षणं कृतम्  
१५,०२३।००४अ	यूयम् इन्द्रसमाः सर्वे देवतुल्यपराक्रमाः  
१५,०२३।००४च्	मा परेषां मुखप्रेक्षाः स्थेत्य् एवं तत् कृतं मया  
१५,०२३।००५अ	कथं धर्मभृतां श्रेष्ठो राजा त्वं वासवोपमः  
१५,०२३।००५च्	पुनर् वने न दुःखी स्या इति चोद्धर्षणं कृतम्  
१५,०२३।००६अ	नागायुतसमप्राणः ख्यातविक्रमपौरुषः  
१५,०२३।००६च्	नायं भीमो ऽत्ययं गच्छेद् इति चोद्धर्षणं कृतम्  
१५,०२३।००७अ	भीमसेनाद् अवरजस् तथायं वासवोपमः  
१५,०२३।००७च्	विजयो नावसीदेत इति चोद्धर्षणं कृतम्  
१५,०२३।००८अ	नकुलः सहदेवश् च तथेमौ गुरुवर्तिनौ  
१५,०२३।००८च्	क्षुधा कथं न सीदेताम् इति चोद्धर्षणं कृतम्  
१५,०२३।००९अ	इयं च बृहती श्यामा श्रीमत्य् आयतलोचना  
१५,०२३।००९च्	वृथा सभातले क्लिष्टा मा भूद् इति च तत् कृतम्  
१५,०२३।०१०अ	प्रेक्षन्त्या मे तदा हीमां वेपन्तीं कदलीम् इव  
१५,०२३।०१०च्	स्त्रीधर्मिणीम् अनिन्द्याङ्गीं तथा द्यूतपराजिताम्  
१५,०२३।०११अ	दुःशासनो यदा मौढ्याद् दासीवत् पर्यकर्षत  
१५,०२३।०११च्	तदैव विदितं मह्यं पराभूतम् इदं कुलम्  
१५,०२३।०१२अ	विषण्णाः कुरवश् चैव तदा मे श्वशुरादयः  
१५,०२३।०१२च्	यदैषा नाथम् इच्छन्ती व्यलपत् कुररी यथा  
१५,०२३।०१३अ	केशपक्षे परामृष्टा पापेन हतबुद्धिना  
१५,०२३।०१३च्	यदा दुःशासनेनैषा तदा मुह्याम्य् अहं नृप  
१५,०२३।०१४अ	युष्मत्तेजोविवृद्ध्यर्थं मया ह्य् उद्धर्षणं कृतम्  
१५,०२३।०१४च्	तदानीं विदुरावाक्यैर् इति तद् वित्त पुत्रकाः  
१५,०२३।०१५अ	कथं न राजवंशो ऽयं नश्येत् प्राप्य सुतान् मम  
१५,०२३।०१५च्	पाण्डोर् इति मया पुत्र तस्माद् उद्धर्षणं कृतम्  
१५,०२३।०१६अ	न तस्य पुत्रः पौत्रौ वा कुत एव स पार्थिव  
१५,०२३।०१६च्	लभते सुकृतांल् लोकान् यस्माद् वंशः प्रणश्यति  
१५,०२३।०१७अ	भुक्तं राज्यफलं पुत्रा भर्तुर् मे विपुलं पुरा  
१५,०२३।०१७च्	महादानानि दत्तानि पीतः सोमो यथाविधि  
१५,०२३।०१८अ	साहं नात्मफलार्थं वै वासुदेवम् अचूचुदम्  
१५,०२३।०१८च्	विदुरायाः प्रलापैस् तैः प्लावनार्थं तु तत् कृतम्  
१५,०२३।०१९अ	नाहं राज्यफलं पुत्र कामये पुत्रनिर्जितम्  
१५,०२३।०१९च्	पतिलोकान् अहं पुण्यान् कामये तपसा विभो  
१५,०२३।०२०अ	श्वश्रूश्वशुरयोः कृत्वा शुश्रूषां वनवासिनोः  
१५,०२३।०२०च्	तपसा शोषयिष्यामि युधिष्ठिर कलेवरम्  
१५,०२३।०२१अ	निवर्तस्व कुरुश्रेष्ठ भीमसेनादिभिः सह  
१५,०२३।०२१च्	धर्मे ते धीयतां बुद्धिर् मनस् ते महद् अस्तु च  
१५,०२४।००१	वैशम्पायन उवाच  
१५,०२४।००१अ	कुन्त्यास् तु वचनं श्रुत्वा पाण्डवा राजसत्तम  
१५,०२४।००१च्	व्रीडिताः सन्न्यवर्तन्त पाञ्चाल्या सहितानघाः  
१५,०२४।००२अ	ततः शब्दो महान् आसीत् सर्वेषाम् एव भारत  
१५,०२४।००२च्	अन्तःपुराणां रुदतां दृष्ट्वा कुन्तीं तथागताम्  
१५,०२४।००३अ	प्रदक्षिणम् अथावृत्य राजानं पाण्डवास् तदा  
१५,०२४।००३च्	अभिवाद्य न्यवर्तन्त पृथां ताम् अनिवर्त्य वै  
१५,०२४।००४अ	ततो ऽब्रवीन् महाराजो धृतराष्ट्रो ऽम्बिकासुतः  
१५,०२४।००४च्	गान्धारीं विदुरं चैव समाभाष्य निगृह्य च  
१५,०२४।००५अ	युधिष्ठिरस्य जननी देवी साधु निवर्त्यताम्  
१५,०२४।००५च्	यथा युधिष्ठिरः प्राह तत् सर्वं सत्यम् एव हि  
१५,०२४।००६अ	पुत्रैश्वर्यं महद् इदम् अपास्य च महाफलम्  
१५,०२४।००६च्	का नु गच्छेद् वनं दुर्गं पुत्रान् उत्सृज्य मूढवत्  
१५,०२४।००७अ	राज्यस्थया तपस् तप्तं दानं दत्तं व्रतं कृतम्  
१५,०२४।००७च्	अनया शक्यम् अद्येह श्रूयतां च वचो मम  
१५,०२४।००८अ	गान्धारि परितुष्टो ऽस्मि वध्वाः शुश्रूषणेन वै  
१५,०२४।००८च्	तस्मात् त्वम् एनां धर्मज्ञे समनुज्ञातुम् अर्हसि  
१५,०२४।००९अ	इत्य् उक्ता सौबलेयी तु राज्ञा कुन्तीम् उवाच ह  
१५,०२४।००९च्	तत् सर्वं राजवचनं स्वं च वाक्यं विशेषवत्  
१५,०२४।०१०अ	न च सा वनवासाय देवीं कृतमतिं तदा  
१५,०२४।०१०च्	शक्नोत्य् उपावर्तयितुं कुन्तीं धर्मपरां सतीम्  
१५,०२४।०११अ	तस्यास् तु तं स्थिरं ज्ञात्वा व्यवसायं कुरुस्त्रियः  
१५,०२४।०११च्	निवृत्तांश् च कुरुश्रेष्ठान् दृष्ट्वा प्ररुरुदुस् तदा  
१५,०२४।०१२अ	उपावृत्तेषु पार्थेषु सर्वेष्व् अन्तःपुरेषु च  
१५,०२४।०१२च्	ययौ राजा महाप्राज्ञो धृतराष्ट्रो वनं तदा  
१५,०२४।०१३अ	पाण्डवा अपि दीनास् ते दुःखशोकपरायणाः  
१५,०२४।०१३च्	यानैः स्त्रीसहिताः सर्वे पुरं प्रविविशुस् तदा  
१५,०२४।०१४अ	तद् अहृष्टम् इवाकूजं गतोत्सवम् इवाभवत्  
१५,०२४।०१४च्	नगरं हास्तिनपुरं सस्त्रीवृद्धकुमारकम्  
१५,०२४।०१५अ	सर्वे चासन् निरुत्साहाः पाण्डवा जातमन्यवः  
१५,०२४।०१५च्	कुन्त्या हीनाः सुदुःखार्ता वत्सा इव विनाकृताः  
१५,०२४।०१६अ	धृतराष्ट्रस् तु तेनाह्ना गत्वा सुमहद् अन्तरम्  
१५,०२४।०१६च्	ततो भागीरथीतीरे निवासम् अकरोत् प्रभुः  
१५,०२४।०१७अ	प्रादुष्कृता यथान्यायम् अग्नयो वेदपारगैः  
१५,०२४।०१७च्	व्यराजन्त द्विजश्रेष्ठैस् तत्र तत्र तपोधनैः  
१५,०२४।०१७ए	प्रादुष्कृताग्निर् अभवत् स च वृद्धो नराधिपः  
१५,०२४।०१८अ	स राजाग्नीन् पर्युपास्य हुत्वा च विधिवत् तदा  
१५,०२४।०१८च्	सन्ध्यागतं सहस्रांशुम् उपातिष्ठत भारत  
१५,०२४।०१९अ	विदुरः सञ्जयश् चैव राज्ञः शय्यां कुशैस् ततः  
१५,०२४।०१९च्	चक्रतुः कुरुवीरस्य गान्धार्याश् चाविदूरतः  
१५,०२४।०२०अ	गान्धार्याः सन्निकर्षे तु निषसाद कुशेष्व् अथ  
१५,०२४।०२०च्	युधिष्ठिरस्य जननी कुन्ती साधुव्रते स्थिता  
१५,०२४।०२१अ	तेषां संश्रवणे चापि निषेदुर् विदुरादयः  
१५,०२४।०२१च्	याजकाश् च यथोद्देशं द्विजा ये चानुयायिनः  
१५,०२४।०२२अ	प्राधीतद्विजमुख्या सा सम्प्रज्वालितपावका  
१५,०२४।०२२च्	बभूव तेषां रजनी ब्राह्मीव प्रीतिवर्धनी  
१५,०२४।०२३अ	ततो रात्र्यां व्यतीतायां कृतपूर्वाह्णिकक्रियाः  
१५,०२४।०२३च्	हुत्वाग्निं विधिवत् सर्वे प्रययुस् ते यथाक्रमम्  
१५,०२४।०२३ए	उदङ्मुखा निरीक्षन्त उपवासपरायणाः  
१५,०२४।०२४अ	स तेषाम् अतिदुःखो ऽभून् निवासः प्रथमे ऽहनि  
१५,०२४।०२४च्	शोचतां शोच्यमानानां पौरजानपदैर् जनैः  
१५,०२५।००१	वैशम्पायन उवाच  
१५,०२५।००१अ	ततो भागीरथीतीरे मेध्ये पुण्यजनोचिते  
१५,०२५।००१च्	निवासम् अकरोद् राजा विदुरस्य मते स्थितः  
१५,०२५।००२अ	तत्रैनं पर्युपातिष्ठन् ब्राह्मणा राष्ट्रवासिनः  
१५,०२५।००२च्	क्षत्रविट्शूद्रसङ्घाश् च बहवो भरतर्षभ  
१५,०२५।००३अ	स तैः परिवृतो राजा कथाभिर् अभिनन्द्य तान्  
१५,०२५।००३च्	अनुजज्ञे सशिष्यान् वै विधिवत् प्रतिपूज्य च  
१५,०२५।००४अ	सायाह्ने स महीपालस् ततो गङ्गाम् उपेत्य ह  
१५,०२५।००४च्	चकार विधिवच् छौचं गान्धारी च यशस्विनी  
१५,०२५।००५अ	तथैवान्ये पृथक् सर्वे तीर्थेष्व् आप्लुत्य भारत  
१५,०२५।००५च्	चक्रुः सर्वाः क्रियास् तत्र पुरुषा विदुरादयः  
१५,०२५।००६अ	कृतशौचं ततो वृद्धं श्वशुरं कुन्तिभोजजा  
१५,०२५।००६च्	गान्धारीं च पृथा राजन् गङ्गातीरम् उपानयत्  
१५,०२५।००७अ	राज्ञस् तु याजकैस् तत्र कृतो वेदीपरिस्तरः  
१५,०२५।००७च्	जुहाव तत्र वह्निं स नृपतिः सत्यसङ्गरः  
१५,०२५।००८अ	ततो भागीरथीतीरात् कुरुक्षेत्रं जगाम सः  
१५,०२५।००८च्	सानुगो नृपतिर् विद्वान् नियतः संयतेन्द्रियः  
१५,०२५।००९अ	तत्राश्रमपदं धीमान् अभिगम्य स पार्थिवः  
१५,०२५।००९च्	आससादाथ राजर्षिः शतयूपं मनीषिणम्  
१५,०२५।०१०अ	स हि राजा महान् आसीत् केकयेषु परन्तपः  
१५,०२५।०१०च्	स पुत्रं मनुजैश्वर्ये निवेश्य वनम् आविशत्  
१५,०२५।०११अ	तेनासौ सहितो राजा ययौ व्यासाश्रमं तदा  
१५,०२५।०११च्	तत्रैनं विधिवद् राजन् प्रत्यगृह्णात् कुरूद्वहम्  
१५,०२५।०१२अ	स दीक्षां तत्र सम्प्राप्य राजा कौरवनन्दनः  
१५,०२५।०१२च्	शतयूपाश्रमे तस्मिन् निवासम् अकरोत् तदा  
१५,०२५।०१३अ	तस्मै सर्वं विधिं राजन् राजाचख्यौ महामतिः  
१५,०२५।०१३च्	आरण्यकं महाराज व्यासस्यानुमते तदा  
१५,०२५।०१४अ	एवं स तपसा राजा धृतराष्ट्रो महामनाः  
१५,०२५।०१४च्	योजयाम् आस चात्मानं तांश् चाप्य् अनुचरांस् तदा  
१५,०२५।०१५अ	तथैव देवी गान्धारी वल्कलाजिनवासिनी  
१५,०२५।०१५च्	कुन्त्या सह महाराज समानव्रतचारिणी  
१५,०२५।०१६अ	कर्मणा मनसा वाचा चक्षुषा चापि ते नृप  
१५,०२५।०१६च्	सन्नियम्येन्द्रियग्रामम् आस्थिताः परमं तपः  
१५,०२५।०१७अ	त्वगस्थिभूतः परिशुष्कमांसो; जटाजिनी वल्कलसंवृताङ्गः  
१५,०२५।०१७च्	स पार्थिवस् तत्र तपश् चचार; महर्षिवत् तीव्रम् अपेतदोषः  
१५,०२५।०१८अ	क्षत्ता च धर्मार्थविद् अग्र्यबुद्धिः; ससञ्जयस् तं नृपतिं सदारम्  
१५,०२५।०१८च्	उपाचरद् घोरतपो जितात्मा; तदा कृशो वल्कलचीरवासाः  
१५,०२६।००१	वैशम्पायन उवाच  
१५,०२६।००१अ	ततस् तस्मिन् मुनिश्रेष्ठा राजानं द्रष्टुम् अभ्ययुः  
१५,०२६।००१च्	नारदः पर्वतश् चैव देवलश् च महातपाः  
१५,०२६।००२अ	द्वैपायनः सशिष्यश् च सिद्धाश् चान्ये मनीषिणः  
१५,०२६।००२च्	शतयूपश् च राजर्षिर् वृद्धः परमधार्मिकः  
१५,०२६।००३अ	तेषां कुन्ती महाराज पूजां चक्रे यथाविधि  
१५,०२६।००३च्	ते चापि तुतुषुस् तस्यास् तापसाः परिचर्यया  
१५,०२६।००४अ	तत्र धर्म्याः कथास् तात चक्रुस् ते परमर्षयः  
१५,०२६।००४च्	रमयन्तो महात्मानं धृतराष्ट्रं जनाधिपम्  
१५,०२६।००५अ	कथान्तरे तु कस्मिंश् चिद् देवर्षिर् नारदस् तदा  
१५,०२६।००५च्	कथाम् इमाम् अकथयत् सर्वप्रत्यक्षदर्शिवान्  
१५,०२६।००६अ	पुरा प्रजापतिसमो राजासीद् अकुतोभयः  
१५,०२६।००६च्	सहस्रचित्य इत्य् उक्तः शतयूपपितामहः  
१५,०२६।००७अ	स पुत्रे राज्यम् आसज्य ज्येष्ठे परमधार्मिके  
१५,०२६।००७च्	सहस्रचित्यो धर्मात्मा प्रविवेश वनं नृपः  
१५,०२६।००७द्*००४६_०१	वनं विवेश धर्मात्मा शतचित्यो महीपतिः  
१५,०२६।००८अ	स गत्वा तपसः पारं दीप्तस्य स नराधिपः  
१५,०२६।००८च्	पुरन्दरस्य संस्थानं प्रतिपेदे महामनाः  
१५,०२६।००९अ	दृष्टपूर्वः स बहुशो राजन् सम्पतता मया  
१५,०२६।००९च्	महेन्द्रसदने राजा तपसा दग्धकिल्बिषः  
१५,०२६।०१०अ	तथा शैलालयो राजा भगदत्तपितामहः  
१५,०२६।०१०च्	तपोबलेनैव नृपो महेन्द्रसदनं गतः  
१५,०२६।०११अ	तथा पृषध्रो नामासीद् राजा वज्रधरोपमः  
१५,०२६।०११च्	स चापि तपसा लेभे नाकपृष्ठम् इतो नृपः  
१५,०२६।०१२अ	अस्मिन्न् अरण्ये नृपते मान्धातुर् अपि चात्मजः  
१५,०२६।०१२च्	पुरुकुत्सो नृपः सिद्धिं महतीं समवाप्तवान्  
१५,०२६।०१३अ	भार्या समभवद् यस्य नर्मदा सरितां वरा  
१५,०२६।०१३च्	सो ऽस्मिन्न् अरण्ये नृपतिस् तपस् तप्त्वा दिवं गतः  
१५,०२६।०१४अ	शशलोमा च नामासीद् राजा परमधार्मिकः  
१५,०२६।०१४च्	स चाप्य् अस्मिन् वने तप्त्वा तपो दिवम् अवाप्तवान्  
१५,०२६।०१५अ	द्वैपायनप्रसादाच् च त्वम् अपीदं तपोवनम्  
१५,०२६।०१५च्	राजन्न् अवाप्य दुष्प्रापां सिद्धिम् अग्र्यां गमिष्यसि  
१५,०२६।०१६अ	त्वं चापि राजशार्दूल तपसो ऽन्ते श्रिया वृतः  
१५,०२६।०१६च्	गान्धारीसहितो गन्ता गतिं तेषां महात्मनाम्  
१५,०२६।०१७अ	पाण्डुः स्मरति नित्यं च बलहन्तुः समीपतः  
१५,०२६।०१७च्	त्वां सदैव महीपाल स त्वां श्रेयसि योक्ष्यति  
१५,०२६।०१८अ	तव शुश्रूषया चैव गान्धार्याश् च यशस्विनी  
१५,०२६।०१८च्	भर्तुः सलोकतां कुन्ती गमिष्यति वधूस् तव  
१५,०२६।०१९अ	युधिष्ठिरस्य जननी स हि धर्मः सनातनः  
१५,०२६।०१९च्	वयम् एतत् प्रपश्यामो नृपते दिव्यचक्षुषा  
१५,०२६।०२०अ	प्रवेक्ष्यति महात्मानं विदुरश् च युधिष्ठिरम्  
१५,०२६।०२०च्	सञ्जयस् त्वदनुध्यानात् पूतः स्वर्गम् अवाप्स्यति  
१५,०२६।०२१अ	एतच् छ्रुत्वा कौरवेन्द्रो महात्मा; सहैव पत्न्या प्रीतिमान् प्रत्यगृह्णात्  
१५,०२६।०२१च्	विद्वान् वाक्यं नारदस्य प्रशस्य; चक्रे पूजां चातुलां नारदाय  
१५,०२६।०२२अ	तथा सर्वे नारदं विप्रसङ्घाः; सम्पूजयाम् आसुर् अतीव राजन्  
१५,०२६।०२२च्	राज्ञः प्रीत्या धृतराष्ट्रस्य ते वै; पुनः पुनः समहृष्टास् तदानीम्  
१५,०२७।००१	वैशम्पायन उवाच  
१५,०२७।००१अ	नारदस्य तु तद् वाक्यं प्रशशंसुर् द्विजोत्तमाः  
१५,०२७।००१च्	शतयूपस् तु राजर्षिर् नारदं वाक्यम् अब्रवीत्  
१५,०२७।००२अ	अहो भगवता श्रद्धा कुरुराजस्य वर्धिता  
१५,०२७।००२च्	सर्वस्य च जनस्यास्य मम चैव महाद्युते  
१५,०२७।००३अ	अस्ति का चिद् विवक्षा तु मम तां गदतः शृणु  
१५,०२७।००३च्	धृतराष्ट्रं प्रति नृपं देवर्षे लोकपूजित  
१५,०२७।००४अ	सर्ववृत्तान्ततत्त्वज्ञो भवान् दिव्येन चक्षुषा  
१५,०२७।००४च्	युक्तः पश्यसि देवर्षे गतीर् वै विविधा नृणाम्  
१५,०२७।००५अ	उक्तवान् नृपतीनां त्वं महेन्द्रस्य सलोकताम्  
१५,०२७।००५च्	न त्व् अस्य नृपतेर् लोकाः कथितास् ते महामुने  
१५,०२७।००६अ	स्थानम् अस्य क्षितिपतेः श्रोतुम् इच्छाम्य् अहं विभो  
१५,०२७।००६च्	त्वत्तः कीदृक् कदा वेति तन् ममाचक्ष्व पृच्छतः  
१५,०२७।००७अ	इत्य् उक्तो नारदस् तेन वाक्यं सर्वमनोनुगम्  
१५,०२७।००७च्	व्याजहार सतां मध्ये दिव्यदर्शी महातपाः  
१५,०२७।००८अ	यदृच्छया शक्रसदो गत्वा शक्रं शचीपतिम्  
१५,०२७।००८च्	दृष्टवान् अस्मि राजर्षे तत्र पाण्डुं नराधिपम्  
१५,०२७।००८द्*००४७_०१	माद्र्या सह महात्मानम् इन्द्रार्धासनसंस्थितम्  
१५,०२७।००८द्*००४७_०२	युधिष्ठिरादिसत्पुत्रकृतपुण्योपबृंहितम्  
१५,०२७।००९अ	तत्रेयं धृतराष्ट्रस्य कथा समभवन् नृप  
१५,०२७।००९च्	तपसो दुश्चरस्यास्य यद् अयं तप्यते नृपः  
१५,०२७।०१०अ	तत्राहम् इदम् अश्रौषं शक्रस्य वदतो नृप  
१५,०२७।०१०च्	वर्षाणि त्रीणि शिष्टानि राज्ञो ऽस्य परमायुषः  
१५,०२७।०११अ	ततः कुबेरभवनं गान्धारीसहितो नृपः  
१५,०२७।०११च्	विहर्ता धृतराष्ट्रो ऽयं राजराजाभिपूजितः  
१५,०२७।०१२अ	कामगेन विमानेन दिव्याभरणभूषितः  
१५,०२७।०१२च्	ऋषिपुत्रो महाभागस् तपसा दग्धकिल्बिषः  
१५,०२७।०१३अ	सञ्चरिष्यति लोकांश् च देवगन्धर्वरक्षसाम्  
१५,०२७।०१३च्	स्वच्छन्देनेति धर्मात्मा यन् मां त्वं परिपृच्छसि  
१५,०२७।०१४अ	देवगुह्यम् इदं प्रीत्या मया वः कथितं महत्  
१५,०२७।०१४च्	भवन्तो हि श्रुतधनास् तपसा दग्धकिल्बिषाः  
१५,०२७।०१५अ	इति ते तस्य तच् छ्रुत्वा देवर्षेर् मधुरं वचः  
१५,०२७।०१५च्	सर्वे सुमनसः प्रीता बभूवुः स च पार्थिवः  
१५,०२७।०१६अ	एवं कथाभिर् अन्वास्य धृतराष्ट्रं मनीषिणः  
१५,०२७।०१६च्	विप्रजग्मुर् यथाकामं ते सिद्धगतिम् आस्थिताः  
१५,०२८।००१	वैशम्पायन उवाच  
१५,०२८।००१अ	वनं गते कौरवेन्द्रे दुःखशोकसमाहताः  
१५,०२८।००१च्	बभूवुः पाण्डवा राजन् मातृशोकेन चार्दिताः  
१५,०२८।००२अ	तथा पौरजनः सर्वः शोचन्न् आस्ते जनाधिपम्  
१५,०२८।००२च्	कुर्वाणाश् च कथास् तत्र ब्राह्मणा नृपतिं प्रति  
१५,०२८।००२द्*००४८_०१	तत्र तत्र कथा ह्य् आसन् द्विजानां कौरवान् प्रति  
१५,०२८।००३अ	कथं नु राजा वृद्धः स वने वसति निर्जने  
१५,०२८।००३च्	गान्धारी च महाभागा सा च कुन्ती पृथा कथम्  
१५,०२८।००४अ	सुखार्हः स हि राजर्षिर् न सुखं तन् महावनम्  
१५,०२८।००४च्	किमवस्थः समासाद्य प्रज्ञाचक्षुर् हतात्मजः  
१५,०२८।००५अ	सुदुष्करं कृतवती कुन्ती पुत्रान् अपश्यती  
१५,०२८।००५च्	राज्यश्रियं परित्यज्य वनवासम् अरोचयत्  
१५,०२८।००६अ	विदुरः किमवस्थश् च भ्रातुः शुश्रूषुर् आत्मवान्  
१५,०२८।००६च्	स च गावल्गणिर् धीमान् भर्तृपिण्डानुपालकः  
१५,०२८।००७अ	आकुमारं च पौरास् ते चिन्ताशोकसमाहताः  
१५,०२८।००७च्	तत्र तत्र कथाश् चक्रुः समासाद्य परस्परम्  
१५,०२८।००८अ	पाण्डवाश् चैव ते सर्वे भृशं शोकपरायणाः  
१५,०२८।००८च्	शोचन्तो मातरं वृद्धाम् ऊषुर् नातिचिरं पुरे  
१५,०२८।००९अ	तथैव पितरं वृद्धं हतपुत्रं जनेश्वरम्  
१५,०२८।००९च्	गान्धारीं च महाभागां विदुरं च महामतिम्  
१५,०२८।०१०अ	नैषां बभूव सम्प्रीतिस् तान् विचिन्तयतां तदा  
१५,०२८।०१०च्	न राज्ये न च नारीषु न वेदाध्ययने तथा  
१५,०२८।०११अ	परं निर्वेदम् अगमंश् चिन्तयन्तो नराधिपम्  
१५,०२८।०११च्	तच् च ज्ञातिवधं घोरं संस्मरन्तः पुनः पुनः  
१५,०२८।०१२अ	अभिमन्योश् च बालस्य विनाशं रणमूर्धनि  
१५,०२८।०१२च्	कर्णस्य च महाबाहोः सङ्ग्रामेष्व् अपलायिनः  
१५,०२८।०१३अ	तथैव द्रौपदेयानाम् अन्येषां सुहृदाम् अपि  
१५,०२८।०१३च्	वधं संस्मृत्य ते वीरा नातिप्रमनसो ऽभवन्  
१५,०२८।०१४अ	हतप्रवीरां पृथिवीं हतरत्नां च भारत  
१५,०२८।०१४च्	सदैव चिन्तयन्तस् ते न निद्राम् उपलेभिरे  
१५,०२८।०१५अ	द्रौपदी हतपुत्रा च सुभद्रा चैव भामिनी  
१५,०२८।०१५च्	नातिप्रीतियुते देव्यौ तदास्ताम् अप्रहृष्टवत्  
१५,०२८।०१६अ	वैराट्यास् तु सुतं दृष्ट्वा पितरं ते परिक्षितम्  
१५,०२८।०१६च्	धारयन्ति स्म ते प्राणांस् तव पूर्वपितामहाः  
१५,०२८।०१६द्*००४९_०१	ते शोकवेगाभिहता विचेतसो  
१५,०२८।०१६द्*००४९_०२	दिने दिने तैः पुरवासिभिः सह  
१५,०२८।०१६द्*००४९_०३	विहाय भोगान् परराष्ट्रमर्दनाः  
१५,०२८।०१६द्*००४९_०४	प्रत्यक्तकामास् त्व् अवतस्थुर् आदृताः  
१५,०२९।००१	वैशम्पायन उवाच  
१५,०२९।००१अ	एवं ते पुरुषव्याघ्राः पाण्डवा मातृनन्दनाः  
१५,०२९।००१च्	स्मरन्तो मातरं वीरा बभूवुर् भृशदुःखिताः  
१५,०२९।००२अ	ये राजकार्येषु पुरा व्यासक्ता नित्यशो ऽभवन्  
१५,०२९।००२च्	ते राजकार्याणि तदा नाकार्षुः सर्वतः पुरे  
१५,०२९।००३अ	आविष्टा इव शोकेन नाभ्यनन्दन्त किं चन  
१५,०२९।००३च्	सम्भाष्यमाणा अपि ते न किं चित् प्रत्यपूजयन्  
१५,०२९।००४अ	ते स्म वीरा दुराधर्षा गाम्भीर्ये सागरोपमाः  
१५,०२९।००४च्	शोकोपहतविज्ञाना नष्टसञ्ज्ञा इवाभवन्  
१५,०२९।००५अ	अनुस्मरन्तो जननीं ततस् ते कुरुनन्दनाः  
१५,०२९।००५च्	कथं नु वृद्धमिथुनं वहत्य् अद्य पृथा कृशा  
१५,०२९।००६अ	कथं च स महीपालो हतपुत्रो निराश्रयः  
१५,०२९।००६च्	पत्न्या सह वसत्य् एको वने श्वापदसेविते  
१५,०२९।००७अ	सा च देवी महाभागा गान्धारी हतबान्धवा  
१५,०२९।००७च्	पतिम् अन्धं कथं वृद्धम् अन्वेति विजने वने  
१५,०२९।००८अ	एवं तेषां कथयताम् औत्सुक्यम् अभवत् तदा  
१५,०२९।००८च्	गमने चाभवद् बुद्धिर् धृतराष्ट्रदिदृक्षया  
१५,०२९।००९अ	सहदेवस् तु राजानं प्रणिपत्येदम् अब्रवीत्  
१५,०२९।००९च्	अहो मे भवतो दृष्टं हृदयं गमनं प्रति  
१५,०२९।०१०अ	न हि त्वा गौरवेणाहम् अशकं वक्तुम् आत्मना  
१५,०२९।०१०च्	गमनं प्रति राजेन्द्र तद् इदं समुपस्थितम्  
१५,०२९।०११अ	दिष्ट्या द्रक्ष्यामि तां कुन्तीं वर्तयन्तीं तपस्विनीम्  
१५,०२९।०११च्	जटिलां तापसीं वृद्धां कुशकाशपरिक्षताम्  
१५,०२९।०१२अ	प्रासादहर्म्यसंवृद्धाम् अत्यन्तसुखभागिनीम्  
१५,०२९।०१२च्	कदा नु जननीं श्रान्तां द्रक्ष्यामि भृशदुःखिताम्  
१५,०२९।०१३अ	अनित्याः खलु मर्त्यानां गतयो भरतर्षभ  
१५,०२९।०१३च्	कुन्ती राजसुता यत्र वसत्य् असुखिनी वने  
१५,०२९।०१४अ	सहदेववचः श्रुत्वा द्रौपदी योषितां वरा  
१५,०२९।०१४च्	उवाच देवी राजानम् अभिपूज्याभिनन्द्य च  
१५,०२९।०१५अ	कदा द्रक्ष्यामि तां देवीं यदि जीवति सा पृथा  
१५,०२९।०१५च्	जीवन्त्या ह्य् अद्य नः प्रीतिर् भविष्यति नराधिप  
१५,०२९।०१६अ	एषा ते ऽस्तु मतिर् नित्यं धर्मे ते रमतां मनः  
१५,०२९।०१६च्	यो ऽद्य त्वम् अस्मान् राजेन्द्र श्रेयसा योजयिष्यसि  
१५,०२९।०१७अ	अग्रपादस्थितं चेमं विद्धि राजन् वधूजनम्  
१५,०२९।०१७च्	काङ्क्षन्तं दर्शनं कुन्त्या गान्धार्याः श्वशुरस्य च  
१५,०२९।०१८अ	इत्य् उक्तः स नृपो देव्या पाञ्चाल्या भरतर्षभ  
१५,०२९।०१८च्	सेनाध्यक्षान् समानाय्य सर्वान् इदम् अथाब्रवीत्  
१५,०२९।०१९अ	निर्यातयत मे सेनां प्रभूतरथकुञ्जराम्  
१५,०२९।०१९च्	द्रक्ष्यामि वनसंस्थं च धृतराष्ट्रं महीपतिम्  
१५,०२९।०२०अ	स्त्र्यध्यक्षांश् चाब्रवीद् राजा यानानि विविधानि मे  
१५,०२९।०२०च्	सज्जीक्रियन्तां सर्वाणि शिबिकाश् च सहस्रशः  
१५,०२९।०२१अ	शकटापणवेशाश् च कोशशिल्पिन एव च  
१५,०२९।०२१च्	निर्यान्तु कोशपालाश् च कुरुक्षेत्राश्रमं प्रति  
१५,०२९।०२२अ	यश् च पौरजनः कश् चिद् द्रष्टुम् इच्छति पार्थिवम्  
१५,०२९।०२२च्	अनावृतः सुविहितः स च यातु सुरक्षितः  
१५,०२९।०२३अ	सूदाः पौरोगवाश् चैव सर्वं चैव महानसम्  
१५,०२९।०२३च्	विविधं भक्ष्यभोज्यं च शकटैर् उह्यतां मम  
१५,०२९।०२४अ	प्रयाणं घुष्यतां चैव श्वोभूत इति मा चिरम्  
१५,०२९।०२४च्	क्रियन्तां पथि चाप्य् अद्य वेश्मानि विविधानि च  
१५,०२९।०२५अ	एवम् आज्ञाप्य राजा स भ्रातृभिः सह पाण्डवः  
१५,०२९।०२५च्	श्वोभूते निर्ययौ राजा सस्त्रीबालपुरस्कृतः  
१५,०२९।०२६अ	स बहिर् दिवसान् एवं जनौघं परिपालयन्  
१५,०२९।०२६च्	न्यवसन् नृपतिः पञ्च ततो ऽगच्छद् वनं प्रति  
१५,०३०।००१	वैशम्पायन उवाच  
१५,०३०।००१अ	आज्ञापयाम् आस ततः सेनां भरतसत्तमः  
१५,०३०।००१च्	अर्जुनप्रमुखैर् गुप्तां लोकपालोपमैर् नरैः  
१५,०३०।००२अ	योगो योग इति प्रीत्या ततः शब्दो महान् अभूत्  
१५,०३०।००२च्	क्रोशतां सादिनां तत्र युज्यतां युज्यताम् इति  
१५,०३०।००३अ	के चिद् यानैर् नरा जग्मुः के चिद् अश्वैर् मनोजवैः  
१५,०३०।००३च्	रथैश् च नगराकारैः प्रदीप्तज्वलनोपमैः  
१५,०३०।००४अ	गजेन्द्रैश् च तथैवान्ये के चिद् उष्ट्रैर् नराधिप  
१५,०३०।००४च्	पदातिनस् तथैवान्ये नखरप्रासयोधिनः  
१५,०३०।००५अ	पौरजानपदाश् चैव यानैर् बहुविधैस् तथा  
१५,०३०।००५च्	अन्वयुः कुरुराजानं धृतराष्ट्रदिदृक्षया  
१५,०३०।००६अ	स चापि राजवचनाद् आचार्यो गौतमः कृपः  
१५,०३०।००६च्	सेनाम् आदाय सेनानी प्रययाव् आश्रमं प्रति  
१५,०३०।००७अ	ततो द्विजैर् वृतः श्रीमान् कुरुराजो युधिष्ठिरः  
१५,०३०।००७च्	संस्तूयमानो बहुभिः सूतमागधबन्दिभिः  
१५,०३०।००८अ	पाण्डुरेणातपत्रेण ध्रियमाणेन मूर्धनि  
१५,०३०।००८च्	रथानीकेन महता निर्ययौ कुरुनन्दनः  
१५,०३०।००९अ	गजैश् चाचलसङ्काशैर् भीमकर्मा वृकोदरः  
१५,०३०।००९च्	सज्जयन्त्रायुधोपेतैः प्रययौ मारुतात्मजः  
१५,०३०।०१०अ	माद्रीपुत्राव् अपि तथा हयारोहैः सुसंवृतौ  
१५,०३०।०१०च्	जग्मतुः प्रीतिजननौ सन्नद्धकवचध्वजौ  
१५,०३०।०११अ	अर्जुनश् च महातेजा रथेनादित्यवर्चसा  
१५,०३०।०११च्	वशी श्वेतैर् हयैर् दिव्यैर् युक्तेनान्वगमन् नृपम्  
१५,०३०।०१२अ	द्रौपदीप्रमुखाश् चापि स्त्रीसङ्घाः शिबिकागताः  
१५,०३०।०१२च्	स्त्र्यध्यक्षयुक्ताः प्रययुर् विसृजन्तो ऽमितं वसु  
१५,०३०।०१३अ	समृद्धनरनागाश्वं वेणुवीणानिनादितम्  
१५,०३०।०१३च्	शुशुभे पाण्डवं सैन्यं तत् तदा भरतर्षभ  
१५,०३०।०१४अ	नदीतीरेषु रम्येषु सरत्सु च विशां पते  
१५,०३०।०१४च्	वासान् कृत्वा क्रमेणाथ जग्मुस् ते कुरुपुङ्गवाः  
१५,०३०।०१५अ	युयुत्सुश् च महातेजा धौम्यश् चैव पुरोहितः  
१५,०३०।०१५च्	युधिष्ठिरस्य वचनात् पुरगुप्तिं प्रचक्रतुः  
१५,०३०।०१६अ	ततो युधिष्ठिरो राजा कुरुक्षेत्रम् अवातरत्  
१५,०३०।०१६च्	क्रमेणोत्तीर्य यमुनां नदीं परमपावनीम्  
१५,०३०।०१७अ	स ददर्शाश्रमं दूराद् राजर्षेस् तस्य धीमतः  
१५,०३०।०१७च्	शतयूपस्य कौरव्य धृतराष्ट्रस्य चैव ह  
१५,०३०।०१८अ	ततः प्रमुदितः सर्वो जनस् तद् वनम् अञ्जसा  
१५,०३०।०१८च्	विवेश सुमहानादैर् आपूर्य भरतर्षभ  
१५,०३१।००१	वैशम्पायन उवाच  
१५,०३१।००१अ	ततस् ते पाण्डवा दूराद् अवतीर्य पदातयः  
१५,०३१।००१च्	अभिजग्मुर् नरपतेर् आश्रमं विनयानताः  
१५,०३१।००२अ	स च पौरजनः सर्वो ये च राष्ट्रनिवासिनः  
१५,०३१।००२च्	स्त्रियश् च कुरुमुख्यानां पद्भिर् एवान्वयुस् तदा  
१५,०३१।००३अ	आश्रमं ते ततो जग्मुर् धृतराष्ट्रस्य पाण्डवाः  
१५,०३१।००३च्	शून्यं मृगगणाकीर्णं कदलीवनशोभितम्  
१५,०३१।००४अ	ततस् तत्र समाजग्मुस् तापसा विविधव्रताः  
१५,०३१।००४च्	पाण्डवान् आगतान् द्रष्टुं कौतूहलसमन्विताः  
१५,०३१।००५अ	तान् अपृच्छत् ततो राजा क्वासौ कौरववंशभृत्  
१५,०३१।००५च्	पिता ज्येष्ठो गतो ऽस्माकम् इति बाष्पपरिप्लुतः  
१५,०३१।००६अ	तम् ऊचुस् ते ततो वाक्यं यमुनाम् अवगाहितुम्  
१५,०३१।००६च्	पुष्पाणाम् उदकुम्भस्य चार्थे गत इति प्रभो  
१५,०३१।००७अ	तैर् आख्यातेन मार्गेण ततस् ते प्रययुस् तदा  
१५,०३१।००७च्	ददृशुश् चाविदूरे तान् सर्वान् अथ पदातयः  
१५,०३१।००८अ	ततस् ते सत्वरा जग्मुः पितुर् दर्शनकाङ्क्षिणः  
१५,०३१।००८च्	सहदेवस् तु वेगेन प्राधावद् येन सा पृथा  
१५,०३१।००९अ	सस्वनं प्ररुदन् धीमान् मातुः पादाव् उपस्पृशन्  
१५,०३१।००९च्	सा च बाष्पाविलमुखी प्रददर्श प्रियं सुतम्  
१५,०३१।०१०अ	बाहुभ्यां सम्परिष्वज्य समुन्नाम्य च पुत्रकम्  
१५,०३१।०१०च्	गान्धार्याः कथयाम् आस सहदेवम् उपस्थितम्  
१५,०३१।०११अ	अनन्तरं च राजानं भीमसेनम् अथार्जुनम्  
१५,०३१।०११च्	नकुलं च पृथा दृष्ट्वा त्वरमाणोपचक्रमे  
१५,०३१।०१२अ	सा ह्य् अग्रे ऽगच्छत तयोर् दम्पत्योर् हतपुत्रयोः  
१५,०३१।०१२च्	कर्षन्ती तौ ततस् ते तां दृष्ट्वा सन्न्यपतन् भुवि  
१५,०३१।०१२द्*००५०_०१	तयोस् तु पादयो राजन् न्यपतन् हतपुत्रयोः  
१५,०३१।०१३अ	तान् राजा स्वरयोगेन स्पर्शेन च महामनाः  
१५,०३१।०१३च्	प्रत्यभिज्ञाय मेधावी समाश्वासयत प्रभुः  
१५,०३१।०१४अ	ततस् ते बाष्पम् उत्सृज्य गान्धारीसहितं नृपम्  
१५,०३१।०१४च्	उपतस्थुर् महात्मानो मातरं च यथाविधि  
१५,०३१।०१५अ	सर्वेषां तोयकलशाञ् जगृहुस् ते स्वयं तदा  
१५,०३१।०१५च्	पाण्डवा लब्धसञ्ज्ञास् ते मात्रा चाश्वासिताः पुनः  
१५,०३१।०१६अ	ततो नार्यो नृसिंहानां स च योधजनस् तदा  
१५,०३१।०१६च्	पौरजानपदाश् चैव ददृशुस् तं नराधिपम्  
१५,०३१।०१७अ	निवेदयाम् आस तदा जनं तं नामगोत्रतः  
१५,०३१।०१७च्	युधिष्ठिरो नरपतिः स चैनान् प्रत्यपूजयत्  
१५,०३१।०१८अ	स तैः परिवृतो मेने हर्षबाष्पाविलेक्षणः  
१५,०३१।०१८च्	राजात्मानं गृहगतं पुरेव गजसाह्वये  
१५,०३१।०१९अ	अभिवादितो वधूभिश् च कृष्णाद्याभिः स पार्थिवः  
१५,०३१।०१९च्	गान्धार्या सहितो धीमान् कुन्त्या च प्रत्यनन्दत  
१५,०३१।०२०अ	ततश् चाश्रमम् आगच्छत् सिद्धचारणसेवितम्  
१५,०३१।०२०च्	दिदृक्षुभिः समाकीर्णं नभस् तारागणैर् इव  
१५,०३२।००१	वैशम्पायन उवाच  
१५,०३२।००१अ	स तैः सह नरव्याघ्रैर् भ्रातृभिर् भरतर्षभ  
१५,०३२।००१च्	राजा रुचिरपद्माक्षैर् आसां चक्रे तदाश्रमे  
१५,०३२।००२अ	तापसैश् च महाभागैर् नानादेशसमागतैः  
१५,०३२।००२च्	द्रष्टुं कुरुपतेः पुत्रान् पाण्डवान् पृथुवक्षसः  
१५,०३२।००३अ	ते ऽब्रुवञ् ज्ञातुम् इच्छामः कतमो ऽत्र युधिष्ठिरः  
१५,०३२।००३च्	भीमार्जुनयमाश् चैव द्रौपदी च यशस्विनी  
१५,०३२।००४अ	तान् आचख्यौ तदा सूतः सर्वान् नामाभिनामतः  
१५,०३२।००४च्	सञ्जयो द्रौपदीं चैव सर्वाश् चान्याः कुरुस्त्रियः  
१५,०३२।००५अ	य एष जाम्बूनदशुद्धगौर;तनुर् महासिंह इव प्रवृद्धः  
१५,०३२।००५च्	प्रचण्डघोणः पृथुदीर्घनेत्रस्; ताम्रायतास्यः कुरुराज एषः  
१५,०३२।००६अ	अयं पुनर् मत्तगजेन्द्रगामी; प्रतप्तचामीकरशुद्धगौरः  
१५,०३२।००६च्	पृथ्वायतांसः पृथुदीर्घबाहुर्; वृकोदरः पश्यत पश्यतैनम्  
१५,०३२।००७अ	यस् त्व् एष पार्श्वे ऽस्य महाधनुष्माञ्; श्यामो युवा वारणयूथपाभः  
१५,०३२।००७च्	सिंहोन्नतांसो गजखेलगामी; पद्मायताक्षो ऽर्जुन एष वीरः  
१५,०३२।००८अ	कुन्तीसमीपे पुरुषोत्तमौ तु; यमाव् इमौ विष्णुमहेन्द्रकल्पौ  
१५,०३२।००८च्	मनुष्यलोके सकले समो ऽस्ति; ययोर् न रूपे न बले न शीले  
१५,०३२।००९अ	इयं पुनः पद्मदलायताक्षी; मध्यं वयः किं चिद् इव स्पृशन्ती  
१५,०३२।००९च्	नीलोत्पलाभा पुरदेवतेव; कृष्णा स्थिता मूर्तिमतीव लक्ष्मीः  
१५,०३२।०१०अ	अस्यास् तु पार्श्वे कनकोत्तमाभा; यैषा प्रभा मूर्तिमतीव गौरी  
१५,०३२।०१०च्	मध्ये स्थितैषा भगिनी द्विजाग्र्या; चक्रायुधस्याप्रतिमस्य तस्य  
१५,०३२।०१०द्*००५१_०१	इयं च जाम्बूनदशुद्धगौरी  
१५,०३२।०१०द्*००५१_०२	पार्थस्य भार्या भुजगेन्द्रकन्या  
१५,०३२।०१०द्*००५१_०३	चित्राङ्गदा चैव नरेन्द्रकन्या  
१५,०३२।०१०द्*००५१_०४	यैषा सवर्णाग्र्यमधूकपुष्पैः  
१५,०३२।०११अ	इयं स्वसा राजचमूपतेस् तु; प्रवृद्धनीलोत्पलदामवर्णा  
१५,०३२।०११च्	पस्पर्ध कृष्णेन नृपः सदा यो; वृकोदरस्यैष परिग्रहो ऽग्र्यः  
१५,०३२।०१२अ	इयं च राज्ञो मगधाधिपस्य; सुता जरासन्ध इति श्रुतस्य  
१५,०३२।०१२च्	यवीयसो माद्रवतीसुतस्य; भार्या मता चम्पकदामगौरी  
१५,०३२।०१३अ	इन्दीवरश्यामतनुः स्थिता तु; यैषापरासन्नमहीतले च  
१५,०३२।०१३च्	भार्या मता माद्रवतीसुतस्य; ज्येष्ठस्य सेयं कमलायताक्षी  
१५,०३२।०१४अ	इयं तु निष्टप्तसुवर्णगौरी; राज्ञो विराटस्य सुता सपुत्रा  
१५,०३२।०१४च्	भार्याभिमन्योर् निहतो रणे यो; द्रोणादिभिस् तैर् विरथो रथस्थैः  
१५,०३२।०१५अ	एतास् तु सीमन्तशिरोरुहा याः; शुक्लोत्तरीया नरराजपत्न्यः  
१५,०३२।०१५च्	राज्ञो ऽस्य वृद्धस्य परंशताख्याः; स्नुषा विवीरा हतपुत्रनाथाः  
१५,०३२।०१६अ	एता यथामुख्यम् उदाहृता वो; ब्राह्मण्यभावाद् ऋजुबुद्धिसत्त्वाः  
१५,०३२।०१६च्	सर्वा भवद्भिः परिपृच्छ्यमाना; नरेन्द्रपत्न्यः सुविशुद्धसत्त्वाः  
१५,०३२।०१७अ	एवं स राजा कुरुवृद्धवर्यः; समागतस् तैर् नरदेवपुत्रैः  
१५,०३२।०१७च्	पप्रच्छ सर्वान् कुशलं तदानीं; गतेषु सर्वेष्व् अथ तापसेषु  
१५,०३२।०१८अ	योधेषु चाप्य् आश्रममण्डलं तं; मुक्त्वा निविष्टेषु विमुच्य पत्रम्  
१५,०३२।०१८च्	स्त्रीवृद्धबाले च सुसन्निविष्टे; यथार्हतः कुशलं पर्यपृच्छत्  
१५,०३३।००१	धृतराष्ट्र उवाच  
१५,०३३।००१अ	युधिष्ठिर महाबाहो कच्चित् तात कुशल्य् असि  
१५,०३३।००१च्	सहितो भ्रातृभिः सर्वैः पौरजानपदैस् तथा  
१५,०३३।००२अ	ये च त्वाम् उपजीवन्ति कच्चित् ते ऽपि निरामयाः  
१५,०३३।००२च्	सचिवा भृत्यवर्गाश् च गुरवश् चैव ते विभो  
१५,०३३।००२द्*००५२_०१	कच्चित् ते ऽपि निरातङ्का वसन्ति विषये तव  
१५,०३३।००३अ	कच्चिद् वर्तसि पौराणीं वृत्तिं राजर्षिसेविताम्  
१५,०३३।००३च्	कच्चिद् दायान् अनुच्छिद्य कोशस् ते ऽभिप्रपूर्यते  
१५,०३३।००४अ	अरिमध्यस्थमित्रेषु वर्तसे चानुरूपतः  
१५,०३३।००४च्	ब्राह्मणान् अग्रहारैर् वा यथावद् अनुपश्यसि  
१५,०३३।००५अ	कच्चित् ते परितुष्यन्ति शीलेन भरतर्षभ  
१५,०३३।००५च्	शत्रवो गुरवः पौरा भृत्या वा स्वजनो ऽपि वा  
१५,०३३।००६अ	कच्चिद् यजसि राजेन्द्र श्रद्धावान् पितृदेवताः  
१५,०३३।००६च्	अतिथींश् चान्नपानेन कच्चिद् अर्चसि भारत  
१५,०३३।००७अ	कच्चिच् च विषये विप्राः स्वकर्मनिरतास् तव  
१५,०३३।००७च्	क्षत्रिया वैश्यवर्गा वा शूद्रा वापि कुटुम्बिनः  
१५,०३३।००७द्*००५३_०१	सर्वे ते आश्रमा वर्णा धर्मस्था ये च वित्तमाः  
१५,०३३।००८अ	कच्चित् स्त्रीबालवृद्धं ते न शोचति न याचते  
१५,०३३।००८च्	जामयः पूजिताः कच्चित् तव गेहे नरर्षभ  
१५,०३३।००९अ	कच्चिद् राजर्षिवंशो ऽयं त्वाम् आसाद्य महीपतिम्  
१५,०३३।००९च्	यथोचितं महाराज यशसा नावसीदति  
१५,०३३।०१०	वैशम्पायन उवाच  
१५,०३३।०१०अ	इत्य् एवंवादिनं तं स न्यायवित् प्रत्यभाषत  
१५,०३३।०१०च्	कुशलप्रश्नसंयुक्तं कुशलो वाक्यकर्मणि  
१५,०३३।०११अ	कच्चित् ते वर्धते राजंस् तपो मन्दश्रमस्य ते  
१५,०३३।०११च्	अपि मे जननी चेयं शुश्रूषुर् विगतक्लमा  
१५,०३३।०११ए	अप्य् अस्याः सफलो राजन् वनवासो भविष्यति  
१५,०३३।०१२अ	इयं च माता ज्येष्ठा मे वीतवाताध्वकर्शिता  
१५,०३३।०१२च्	घोरेण तपसा युक्ता देवी कच्चिन् न शोचति  
१५,०३३।०१३अ	हतान् पुत्रान् महावीर्यान् क्षत्रधर्मपरायणान्  
१५,०३३।०१३च्	नापध्यायति वा कच्चिद् अस्मान् पापकृतः सदा  
१५,०३३।०१४अ	क्व चासौ विदुरो राजन् नैनं पश्यामहे वयम्  
१५,०३३।०१४च्	सञ्जयः कुशली चायं कच्चिन् नु तपसि स्थितः  
१५,०३३।०१५अ	इत्य् उक्तः प्रत्युवाचेदं धृतराष्ट्रो जनाधिपम्  
१५,०३३।०१५च्	कुशली विदुरः पुत्र तपो घोरं समास्थितः  
१५,०३३।०१६अ	वायुभक्षो निराहारः कृशो धमनिसन्ततः  
१५,०३३।०१६च्	कदा चिद् दृश्यते विप्रैः शून्ये ऽस्मिन् कानने क्व चित्  
१५,०३३।०१७अ	इत्य् एवं वदतस् तस्य जटी वीटामुखः कृशः  
१५,०३३।०१७अ*००५४_०१	**** **** धृतराष्ट्रस्य धीमतः  
१५,०३३।०१७अ*००५४_०२	जगाम स वनं राजा धर्मराजो युधिष्ठिरः  
१५,०३३।०१७अ*००५४_०३	दृश्यते विदुरस् तत्र  
१५,०३३।०१७च्	दिग्वासा मलदिग्धाङ्गो वनरेणुसमुक्षितः  
१५,०३३।०१८अ	दूराद् आलक्षितः क्षत्ता तत्राख्यातो महीपतेः  
१५,०३३।०१८ब्*००५५_०१	विदुरस् त्व् एष धर्मात्मा जनं दृष्ट्वा निवर्तते  
१५,०३३।०१८ब्*००५६_०१	तूष्णीं गच्छन्तम् एकाग्रे विदुरं समुदैक्षत  
१५,०३३।०१८च्	निवर्तमानः सहसा जनं दृष्ट्वाश्रमं प्रति  
१५,०३३।०१९अ	तम् अन्वधावन् नृपतिर् एक एव युधिष्ठिरः  
१५,०३३।०१९च्	प्रविशन्तं वनं घोरं लक्ष्यालक्ष्यं क्व चित् क्व चित्  
१५,०३३।०२०अ	भो भो विदुर राजाहं दयितस् ते युधिष्ठिरः  
१५,०३३।०२०च्	इति ब्रुवन् नरपतिस् तं यत्नाद् अभ्यधावत  
१५,०३३।०२१अ	ततो विविक्त एकान्ते तस्थौ बुद्धिमतां वरः  
१५,०३३।०२१च्	विदुरो वृक्षम् आश्रित्य कं चित् तत्र वनान्तरे  
१५,०३३।०२२अ	तं राजा क्षीणभूयिष्ठम् आकृतीमात्रसूचितम्  
१५,०३३।०२२च्	अभिजज्ञे महाबुद्धिं महाबुद्धिर् युधिष्ठिरः  
१५,०३३।०२३अ	युधिष्ठिरो ऽहम् अस्मीति वाक्यम् उक्त्वाग्रतः स्थितः  
१५,०३३।०२३च्	विदुरस्याश्रवे राजा स च प्रत्याह सञ्ज्ञया  
१५,०३३।०२४अ	ततः सो ऽनिमिषो भूत्वा राजानं समुदैक्षत  
१५,०३३।०२४च्	संयोज्य विदुरस् तस्मिन् दृष्टिं दृष्ट्या समाहितः  
१५,०३३।०२५अ	विवेश विदुरो धीमान् गात्रैर् गात्राणि चैव ह  
१५,०३३।०२५च्	प्राणान् प्राणेषु च दधद् इन्द्रियाणीन्द्रियेषु च  
१५,०३३।०२६अ	स योगबलम् आस्थाय विवेश नृपतेस् तनुम्  
१५,०३३।०२६च्	विदुरो धर्मराजस्य तेजसा प्रज्वलन्न् इव  
१५,०३३।०२७अ	विदुरस्य शरीरं तत् तथैव स्तब्धलोचनम्  
१५,०३३।०२७च्	वृक्षाश्रितं तदा राजा ददर्श गतचेतनम्  
१५,०३३।०२८अ	बलवन्तं तथात्मानं मेने बहुगुणं तदा  
१५,०३३।०२८च्	धर्मराजो महातेजास् तच् च सस्मार पाण्डवः  
१५,०३३।०२९अ	पौराणम् आत्मनः सर्वं विद्यावान् स विशां पते  
१५,०३३।०२९च्	योगधर्मं महातेजा व्यासेन कथितं यथा  
१५,०३३।०३०अ	धर्मराजस् तु तत्रैनं सञ्चस्कारयिषुस् तदा  
१५,०३३।०३०च्	दग्धुकामो ऽभवद् विद्वान् अथ वै वाग् अभाषत  
१५,०३३।०३१अ	भो भो राजन् न दग्धव्यम् एतद् विदुरसञ्ज्ञकम्  
१५,०३३।०३१च्	कलेवरम् इहैतत् ते धर्म एष सनातनः  
१५,०३३।०३१द्*००५७_०१	न दग्धव्यो न दग्धव्य एष राजन् महातपाः  
१५,०३३।०३१द्*००५७_०२	ज्ञानदग्धस्य देहस्य पुनर्दाहो न विद्यते  
१५,०३३।०३२अ	लोकाः सन्तानका नाम भविष्यन्त्य् अस्य पार्थिव  
१५,०३३।०३२च्	यतिधर्मम् अवाप्तो ऽसौ नैव शोच्यः परन्तप  
१५,०३३।०३३अ	इत्य् उक्तो धर्मराजः स विनिवृत्य ततः पुनः  
१५,०३३।०३३च्	राज्ञो वैचित्रवीर्यस्य तत् सर्वं प्रत्यवेदयत्  
१५,०३३।०३४अ	ततः स राजा द्युतिमान् स च सर्वो जनस् तदा  
१५,०३३।०३४च्	भीमसेनादयश् चैव परं विस्मयम् आगताः  
१५,०३३।०३५अ	तच् छ्रुत्वा प्रीतिमान् राजा भूत्वा धर्मजम् अब्रवीत्  
१५,०३३।०३५ब्*००५८_०१	अथ राजाब्रवीद् वृद्धः कुरुराजो युधिष्ठिरम्  
१५,०३३।०३५च्	आपो मूलं फलं चैव ममेदं प्रतिगृह्यताम्  
१५,०३३।०३६अ	यदन्नो हि नरो राजंस् तदन्नो ऽस्यातिथिः स्मृतः  
१५,०३३।०३६च्	इत्य् उक्तः स तथेत्य् एव प्राह धर्मात्मजो नृपम्  
१५,०३३।०३६ए	फलं मूलं च बुभुजे राज्ञा दत्तं सहानुजः  
१५,०३३।०३७अ	ततस् ते वृक्षमूलेषु कृतवासपरिग्रहाः  
१५,०३३।०३७च्	तां रात्रिं न्यवसन् सर्वे फलमूलजलाशनाः  
१५,०३४।००१	वैशम्पायन उवाच  
१५,०३४।००१अ	एवं सा रजनी तेषाम् आश्रमे पुण्यकर्मणाम्  
१५,०३४।००१च्	शिवा नक्षत्रसम्पन्ना सा व्यतीयाय भारत  
१५,०३४।००२अ	तत्र तत्र कथाश् चासंस् तेषां धर्मार्थलक्षणाः  
१५,०३४।००२च्	विचित्रपदसञ्चारा नानाश्रुतिभिर् अन्विताः  
१५,०३४।००३अ	पाण्डवास् त्व् अभितो मातुर् धरण्यां सुषुपुस् तदा  
१५,०३४।००३च्	उत्सृज्य सुमहार्हाणि शयनानि नराधिप  
१५,०३४।००४अ	यदाहारो ऽभवद् राजा धृतराष्ट्रो महामनाः  
१५,०३४।००४च्	तदाहारा नृवीरास् ते न्यवसंस् तां निशां तदा  
१५,०३४।००५अ	व्यतीतायां तु शर्वर्यां कृतपूर्वाह्णिकक्रियः  
१५,०३४।००५च्	भ्रातृभिः सह कौन्तेयो ददर्शाश्रममण्डलम्  
१५,०३४।००६अ	सान्तःपुरपरीवारः सभृत्यः सपुरोहितः  
१५,०३४।००६च्	यथासुखं यथोद्देशं धृतराष्ट्राभ्यनुज्ञया  
१५,०३४।००७अ	ददर्श तत्र वेदीश् च सम्प्रज्वलितपावकाः  
१५,०३४।००७च्	कृताभिषेकैर् मुनिभिर् हुताग्निभिर् उपस्थिताः  
१५,०३४।००८अ	वानेयपुष्पनिकरैर् आज्यधूमोद्गमैर् अपि  
१५,०३४।००८च्	ब्राह्मेण वपुषा युक्ता युक्ता मुनिगणैश् च ताः  
१५,०३४।००९अ	मृगयूथैर् अनुद्विग्नैस् तत्र तत्र समाश्रितैः  
१५,०३४।००९च्	अशङ्कितैः पक्षिगणैः प्रगीतैर् इव च प्रभो  
१५,०३४।०१०अ	केकाभिर् नीलकण्ठानां दात्यूहानां च कूजितैः  
१५,०३४।०१०च्	कोकिलानां च कुहरैः शुभैः श्रुतिमनोहरैः  
१५,०३४।०११अ	प्राधीतद्विजघोषैश् च क्व चित् क्व चिद् अलङ्कृतम्  
१५,०३४।०११च्	फलमूलसमुद्वाहैर् महद्भिश् चोपशोभितम्  
१५,०३४।०१२अ	ततः स राजा प्रददौ तापसार्थम् उपाहृतान्  
१५,०३४।०१२च्	कलशान् काञ्चनान् राजंस् तथैवौदुम्बरान् अपि  
१५,०३४।०१३अ	अजिनानि प्रवेणीश् च स्रुक्स्रुवं च महीपतिः  
१५,०३४।०१३च्	कमण्डलूंस् तथा स्थालीः पिठराणि च भारत  
१५,०३४।०१४अ	भाजनानि च लौहानि पात्रीश् च विविधा नृप  
१५,०३४।०१४च्	यद् यद् इच्छति यावच् च यद् अन्यद् अपि काङ्क्षितम्  
१५,०३४।०१४द्*००५९_०१	तत् सर्वं प्रददौ राजा कुन्तीपुत्रो युधिष्ठिरः  
१५,०३४।०१५अ	एवं स राजा धर्मात्मा परीत्याश्रममण्डलम्  
१५,०३४।०१५च्	वसु विश्राण्य तत् सर्वं पुनर् आयान् महीपतिः  
१५,०३४।०१६अ	कृताह्निकं च राजानं धृतराष्ट्रं मनीषिणम्  
१५,०३४।०१६च्	ददर्शासीनम् अव्यग्रं गान्धारीसहितं तदा  
१५,०३४।०१७अ	मातरं चाविदूरस्थां शिष्यवत् प्रणतां स्थिताम्  
१५,०३४।०१७च्	कुन्तीं ददर्श धर्मात्मा सततं धर्मचारिणीम्  
१५,०३४।०१८अ	स तम् अभ्यर्च्य राजानं नाम संश्राव्य चात्मनः  
१५,०३४।०१८च्	निषीदेत्य् अभ्यनुज्ञातो बृस्याम् उपविवेश ह  
१५,०३४।०१९अ	भीमसेनादयश् चैव पाण्डवाः कौरवर्षभम्  
१५,०३४।०१९च्	अभिवाद्योपसङ्गृह्य निषेदुः पार्थिवाज्ञया  
१५,०३४।०२०अ	स तैः परिवृतो राजा शुशुभे ऽतीव कौरवः  
१५,०३४।०२०च्	बिभ्रद् ब्राह्मीं श्रियं दीप्तां देवैर् इव बृहस्पतिः  
१५,०३४।०२१अ	तथा तेषूपविष्टेषु समाजग्मुर् महर्षयः  
१५,०३४।०२१च्	शतयूपप्रभृतयः कुरुक्षेत्रनिवासिनः  
१५,०३४।०२२अ	व्यासश् च भगवान् विप्रो देवर्षिगणपूजितः  
१५,०३४।०२२च्	वृतः शिष्यैर् महातेजा दर्शयाम् आस तं नृपम्  
१५,०३४।०२३अ	ततः स राजा कौरव्यः कुन्तीपुत्रश् च वीर्यवान्  
१५,०३४।०२३च्	भीमसेनादयश् चैव समुत्थायाभ्यपूजयन्  
१५,०३४।०२४अ	समागतस् ततो व्यासः शतयूपादिभिर् वृतः  
१५,०३४।०२४च्	धृतराष्ट्रं महीपालम् आस्यताम् इत्य् अभाषत  
१५,०३४।०२५अ	नवं तु विष्टरं कौश्यं कृष्णाजिनकुशोत्तरम्  
१५,०३४।०२५च्	प्रतिपेदे तदा व्यासस् तदर्थम् उपकल्पितम्  
१५,०३४।०२६अ	ते च सर्वे द्विजश्रेष्ठा विष्टरेषु समन्ततः  
१५,०३४।०२६च्	द्वैपायनाभ्यनुज्ञाता निषेदुर् विपुलौजसः  
१५,०३५।००१	वैशम्पायन उवाच  
१५,०३५।००१अ	तथा समुपविष्टेषु पाण्डवेषु महात्मसु  
१५,०३५।००१च्	व्यासः सत्यवतीपुत्रः प्रोवाचामन्त्र्य पार्थिवम्  
१५,०३५।००२अ	धृतराष्ट्र महाबाहो कच्चित् ते वर्धते तपः  
१५,०३५।००२च्	कच्चिन् मनस् ते प्रीणाति वनवासे नराधिप  
१५,०३५।००३अ	कच्चिद् धृदि न ते शोको राजन् पुत्रविनाशजः  
१५,०३५।००३च्	कच्चिज् ज्ञानानि सर्वाणि प्रसन्नानि तवानघ  
१५,०३५।००४अ	कच्चिद् बुद्धिं दृढां कृत्वा चरस्य् आरण्यकं विधिम्  
१५,०३५।००४च्	कच्चिद् वधूश् च गान्धारी न शोकेनाभिभूयते  
१५,०३५।००५अ	महाप्रज्ञा बुद्धिमती देवी धर्मार्थदर्शिनी  
१५,०३५।००५च्	आगमापायतत्त्वज्ञा कच्चिद् एषा न शोचति  
१५,०३५।००६अ	कच्चित् कुन्ती च राजंस् त्वां शुश्रूषुर् अनहङ्कृता  
१५,०३५।००६च्	या परित्यज्य राज्यं स्वं गुरुशुश्रूषणे रता  
१५,०३५।००७अ	कच्चिद् धर्मसुतो राजा त्वया प्रीत्याभिनन्दितः  
१५,०३५।००७च्	भीमार्जुनयमाश् चैव कच्चिद् एते ऽपि सान्त्विताः  
१५,०३५।००८अ	कच्चिन् नन्दसि दृष्ट्वैतान् कच्चित् ते निर्मलं मनः  
१५,०३५।००८च्	कच्चिद् विशुद्धभावो ऽसि जातज्ञानो नराधिप  
१५,०३५।००९अ	एतद् धि त्रितयं श्रेष्ठं सर्वभूतेषु भारत  
१५,०३५।००९च्	निर्वैरता महाराज सत्यम् अद्रोह एव च  
१५,०३५।०१०अ	कच्चित् ते नानुतापो ऽस्ति वनवासेन भारत  
१५,०३५।०१०च्	स्वदते वन्यम् अन्नं वा मुनिवासांसि वा विभो  
१५,०३५।०११अ	विदितं चापि मे राजन् विदुरस्य महात्मनः  
१५,०३५।०११च्	गमनं विधिना येन धर्मस्य सुमहात्मनः  
१५,०३५।०१२अ	माण्डव्यशापाद् धि स वै धर्मो विदुरतां गतः  
१५,०३५।०१२च्	महाबुद्धिर् महायोगी महात्मा सुमहामनाः  
१५,०३५।०१३अ	बृहस्पतिर् वा देवेषु शुक्रो वाप्य् असुरेषु यः  
१५,०३५।०१३च्	न तथा बुद्धिसम्पन्नो यथा स पुरुषर्षभः  
१५,०३५।०१४अ	तपोबलव्ययं कृत्वा सुमहच् चिरसम्भृतम्  
१५,०३५।०१४च्	माण्डव्येनर्षिणा धर्मो ह्य् अभिभूतः सनातनः  
१५,०३५।०१५अ	नियोगाद् ब्रह्मणः पूर्वं मया स्वेन बलेन च  
१५,०३५।०१५च्	वैचित्रवीर्यके क्षेत्रे जातः स सुमहामतिः  
१५,०३५।०१६अ	भ्राता तव महाराज देवदेवः सनातनः  
१५,०३५।०१६च्	धारणाच् छ्रेयसो ध्यानाद् यं धर्मं कवयो विदुः  
१५,०३५।०१७अ	सत्येन संवर्धयति दमेन नियमेन च  
१५,०३५।०१७च्	अहिंसया च दानेन तपसा च सनातनः  
१५,०३५।०१८अ	येन योगबलाज् जातः कुरुराजो युधिष्ठिरः  
१५,०३५।०१८च्	धर्म इत्य् एष नृपते प्राज्ञेनामितबुद्धिना  
१५,०३५।०१८द्*००६०_०१	प्रत्यक्षं पूजितो येन चित्तस्थश् चिन्मयो हरिः  
१५,०३५।०१८द्*००६०_०२	शुद्धाशयस्य भक्त्या च सम्भ्रमाराधितः पुरा  
१५,०३५।०१९अ	यथा ह्य् अग्निर् यथा वायुर् यथापः पृथिवी यथा  
१५,०३५।०१९च्	यथाकाशं तथा धर्म इह चामुत्र च स्थितः  
१५,०३५।०२०अ	सर्वगश् चैव कौरव्य सर्वं व्याप्य चराचरम्  
१५,०३५।०२०च्	दृश्यते देवदेवः स सिद्धैर् निर्दग्धकिल्बिषैः  
१५,०३५।०२१अ	यो हि धर्मः स विदुरो विदुरो यः स पाण्डवः  
१५,०३५।०२१च्	स एष राजन् वश्यस् ते पाण्डवः प्रेष्यवत् स्थितः  
१५,०३५।०२२अ	प्रविष्टः स स्वम् आत्मानं भ्राता ते बुद्धिसत्तमः  
१५,०३५।०२२च्	दिष्ट्या महात्मा कौन्तेयं महायोगबलान्वितः  
१५,०३५।०२३अ	त्वां चापि श्रेयसा योक्ष्ये नचिराद् भरतर्षभ  
१५,०३५।०२३च्	संशयच्छेदनार्थं हि प्राप्तं मां विद्धि पुत्रक  
१५,०३५।०२४अ	न कृतं यत् पुरा कैश् चित् कर्म लोके महर्षिभिः  
१५,०३५।०२४च्	आश्चर्यभूतं तपसः फलं सन्दर्शयामि वः  
१५,०३५।०२५अ	किम् इच्छसि महीपाल मत्तः प्राप्तुम् अमानुषम्  
१५,०३५।०२५च्	द्रष्टुं स्प्रष्टुम् अथ श्रोतुं वद कर्तास्मि तत् तथा  
१५,०३६।००१	जनमेजय उवाच  
१५,०३६।००१अ	वनवासं गते विप्र धृतराष्ट्रे महीपतौ  
१५,०३६।००१च्	सभार्ये नृपशार्दूले वध्वा कुन्त्या समन्विते  
१५,०३६।००२अ	विदुरे चापि संसिद्धे धर्मराजं व्यपाश्रिते  
१५,०३६।००२च्	वसत्सु पाण्डुपुत्रेषु सर्वेष्व् आश्रममण्डले  
१५,०३६।००३अ	यत् तद् आश्चर्यम् इति वै करिष्यामीत्य् उवाच ह  
१५,०३६।००३च्	व्यासः परमतेजस्वी महर्षिस् तद् वदस्व मे  
१५,०३६।००४अ	वनवासे च कौरव्यः कियन्तं कालम् अच्युतः  
१५,०३६।००४च्	युधिष्ठिरो नरपतिर् न्यवसत् सजनो द्विज  
१५,०३६।००५अ	किमाहाराश् च ते तत्र ससैन्या न्यवसन् प्रभो  
१५,०३६।००५च्	सान्तःपुरा महात्मान इति तद् ब्रूहि मे ऽनघ  
१५,०३६।००६	वैशम्पायन उवाच  
१५,०३६।००६*००६१_०१	वनवासगतं राजन् धृतराष्ट्रं महीपतिम्  
१५,०३६।००६*००६१_०२	युधिष्ठिरो ऽभ्ययाद् द्रष्टुं ससैन्यो भ्रातृभिः सह  
१५,०३६।००६*००६१_०३	प्रथमे दिवसे चैषाम् आपो मूलं फलं तथा  
१५,०३६।००६*००६१_०४	भोजनं भूमिशय्या च तत्रासीद् भरतर्षभ  
१५,०३६।००६अ	ते ऽनुज्ञातास् तदा राजन् कुरुराजेन पाण्डवाः  
१५,०३६।००६च्	विविधान्य् अन्नपानानि विश्राम्यानुभवन्ति ते  
१५,०३६।००७अ	मासम् एकं विजह्रुस् ते ससैन्यान्तःपुरा वने  
१५,०३६।००७च्	अथ तत्रागमद् व्यासो यथोक्तं ते मयानघ  
१५,०३६।००८अ	तथा तु तेषां सर्वेषां कथाभिर् नृपसन्निधौ  
१५,०३६।००८च्	व्यासम् अन्वासतां राजन्न् आजग्मुर् मुनयो ऽपरे  
१५,०३६।००९अ	नारदः पर्वतश् चैव देवलश् च महातपाः  
१५,०३६।००९च्	विश्वावसुस् तुम्बुरुश् च चित्रसेनश् च भारत  
१५,०३६।०१०अ	तेषाम् अपि यथान्यायं पूजां चक्रे महामनाः  
१५,०३६।०१०च्	धृतराष्ट्राभ्यनुज्ञातः कुरुराजो युधिष्ठिरः  
१५,०३६।०११अ	निषेदुस् ते ततः सर्वे पूजां प्राप्य युधिष्ठिरात्  
१५,०३६।०११च्	आसनेष्व् अथ पुण्येषु बर्हिष्केषु वरेषु च  
१५,०३६।०१२अ	तेषु तत्रोपविष्टेषु स तु राजा महामतिः  
१५,०३६।०१२च्	पाण्डुपुत्रैः परिवृतो निषसाद कुरूद्वहः  
१५,०३६।०१३अ	गान्धारी चैव कुन्ती च द्रौपदी सात्वती तथा  
१५,०३६।०१३च्	स्त्रियश् चान्यास् तथान्याभिः सहोपविविशुस् ततः  
१५,०३६।०१४अ	तेषां तत्र कथा दिव्या धर्मिष्ठाश् चाभवन् नृप  
१५,०३६।०१४च्	ऋषीणां च पुराणानां देवासुरविमिश्रिताः  
१५,०३६।०१५अ	ततः कथान्ते व्यासस् तं प्रज्ञाचक्षुषम् ईश्वरम्  
१५,०३६।०१५च्	प्रोवाच वदतां श्रेष्ठः पुनर् एव स तद् वचः  
१५,०३६।०१५ए	प्रीयमाणो महातेजाः सर्ववेदविदां वरः  
१५,०३६।०१६अ	विदितं मम राजेन्द्र यत् ते हृदि विवक्षितम्  
१५,०३६।०१६च्	दह्यमानस्य शोकेन तव पुत्रकृतेन वै  
१५,०३६।०१७अ	गान्धार्याश् चैव यद् दुःखं हृदि तिष्ठति पार्थिव  
१५,०३६।०१७च्	कुन्त्याश् च यन् महाराज द्रौपद्याश् च हृदि स्थितम्  
१५,०३६।०१८अ	यच् च धारयते तीव्रं दुःखं पुत्रविनाशजम्  
१५,०३६।०१८च्	सुभद्रा कृष्णभगिनी तच् चापि विदितं मम  
१५,०३६।०१९अ	श्रुत्वा समागमम् इमं सर्वेषां वस् ततो नृप  
१५,०३६।०१९च्	संशयच्छेदनायाहं प्राप्तः कौरवनन्दन  
१५,०३६।०१९द्*००६२_०१	प्राप्तो ऽस्मि कुरुशार्दूल संशयच्छेदनाय वः  
१५,०३६।०२०अ	इमे च देवगन्धर्वाः सर्वे चैव महर्षयः  
१५,०३६।०२०च्	पश्यन्तु तपसो वीर्यम् अद्य मे चिरसम्भृतम्  
१५,०३६।०२१अ	तद् उच्यतां महाबाहो कं कामं प्रदिशामि ते  
१५,०३६।०२१च्	प्रवणो ऽस्मि वरं दातुं पश्य मे तपसो बलम्  
१५,०३६।०२२अ	एवम् उक्तः स राजेन्द्रो व्यासेनामितबुद्धिना  
१५,०३६।०२२च्	मुहूर्तम् इव सञ्चिन्त्य वचनायोपचक्रमे  
१५,०३६।०२३अ	धन्यो ऽस्म्य् अनुगृहीतो ऽस्मि सफलं जीवितं च मे  
१५,०३६।०२३च्	यन् मे समागमो ऽद्येह भवद्भिः सह साधुभिः  
१५,०३६।०२४अ	अद्य चाप्य् अवगच्छामि गतिम् इष्टाम् इहात्मनः  
१५,०३६।०२४च्	भवद्भिर् ब्रह्मकल्पैर् यत् समेतो ऽहं तपोधनाः  
१५,०३६।०२५अ	दर्शनाद् एव भवतां पूतो ऽहं नात्र संशयः  
१५,०३६।०२५च्	विद्यते न भयं चापि परलोकान् ममानघाः  
१५,०३६।०२६अ	किं तु तस्य सुदुर्बुद्धेर् मन्दस्यापनयैर् भृशम्  
१५,०३६।०२६च्	दूयते मे मनो नित्यं स्मरतः पुत्रगृद्धिनः  
१५,०३६।०२७अ	अपापाः पाण्डवा येन निकृताः पापबुद्धिना  
१५,०३६।०२७च्	घातिता पृथिवी चेयं सहसा सनरद्विपा  
१५,०३६।०२८अ	राजानश् च महात्मानो नानाजनपदेश्वराः  
१५,०३६।०२८च्	आगम्य मम पुत्रार्थे सर्वे मृत्युवशं गताः  
१५,०३६।०२९अ	ये ते पुत्रांश् च दाराश् च प्राणांश् च मनसः प्रियान्  
१५,०३६।०२९ब्*००६३_०१	भोगांश् च विविधांस् तात इष्टापूर्तांस् तथैव च  
१५,०३६।०२९च्	परित्यज्य गताः शूराः प्रेतराजनिवेशनम्  
१५,०३६।०३०अ	का नु तेषां गतिर् ब्रह्मन् मित्रार्थे ये हता मृधे  
१५,०३६।०३०च्	तथैव पुत्रपौत्राणां मम ये निहता युधि  
१५,०३६।०३१अ	दूयते मे मनो ऽभीक्ष्णं घातयित्वा महाबलम्  
१५,०३६।०३१च्	भीष्मं शान्तनवं वृद्धं द्रोणं च द्विजसत्तमम्  
१५,०३६।०३२अ	मम पुत्रेण मूढेन पापेन सुहृदद्विषा  
१५,०३६।०३२च्	क्षयं नीतं कुलं दीप्तं पृथिवीराज्यम् इच्छता  
१५,०३६।०३३अ	एतत् सर्वम् अनुस्मृत्य दह्यमानो दिवानिशम्  
१५,०३६।०३३च्	न शान्तिम् अधिगच्छामि दुःखशोकसमाहतः  
१५,०३६।०३३ए	इति मे चिन्तयानस्य पितः शर्म न विद्यते  
१५,०३७।००१	वैशम्पायन उवाच  
१५,०३७।००१अ	तच् छ्रुत्वा विविधं तस्य राजर्षेः परिदेवितम्  
१५,०३७।००१च्	पुनर् नवीकृतः शोको गान्धार्या जनमेजय  
१५,०३७।००२अ	कुन्त्या द्रुपदपुत्र्याश् च सुभद्रायास् तथैव च  
१५,०३७।००२च्	तासां च वरनारीणां वधूनां कौरवस्य ह  
१५,०३७।००३अ	पुत्रशोकसमाविष्टा गान्धारी त्व् इदम् अब्रवीत्  
१५,०३७।००३च्	श्वशुरं बद्धनयना देवी प्राञ्जलिर् उत्थिता  
१५,०३७।००३द्*००६४_०१	लोकान्तरगतान् पुत्रान् अयं काङ्क्षति मानद  
१५,०३७।००३द्*००६४_०२	तच् चास्य मानसं ज्ञातं भगवंस् तपसा त्वया  
१५,०३७।००४अ	षोडशेमानि वर्षाणि गतानि मुनिपुङ्गव  
१५,०३७।००४च्	अस्य राज्ञो हतान् पुत्राञ् शोचतो न शमो विभो  
१५,०३७।००५अ	पुत्रशोकसमाविष्टो निःश्वसन् ह्य् एष भूमिपः  
१५,०३७।००५च्	न शेते वसतीः सर्वा धृतराष्ट्रो महामुने  
१५,०३७।००६अ	लोकान् अन्यान् समर्थो ऽसि स्रष्टुं सर्वांस् तपोबलात्  
१५,०३७।००६च्	किम् उ लोकान्तरगतान् राज्ञो दर्शयितुं सुतान्  
१५,०३७।००७अ	इयं च द्रौपदी कृष्णा हतज्ञातिसुता भृशम्  
१५,०३७।००७च्	शोचत्य् अतीव साध्वी ते स्नुषाणां दयिता स्नुषा  
१५,०३७।००८अ	तथा कृष्णस्य भगिनी सुभद्रा भद्रभाषिणी  
१५,०३७।००८च्	सौभद्रवधसन्तप्ता भृशं शोचति भामिनी  
१५,०३७।००९अ	इयं च भूरिश्रवसो भार्या परमदुःखिता  
१५,०३७।००९च्	भर्तृव्यसनशोकार्ता न शेते वसतीः प्रभो  
१५,०३७।०१०अ	यस्यास् तु श्वशुरो धीमान् बाह्लीकः स कुरूद्वहः  
१५,०३७।०१०च्	निहतः सोमदत्तश् च पित्रा सह महारणे  
१५,०३७।०११अ	श्रीमच् चास्य महाबुद्धेः सङ्ग्रामेष्व् अपलायिनः  
१५,०३७।०११च्	पुत्रस्य ते पुत्रशतं निहतं यद् रणाजिरे  
१५,०३७।०१२अ	तस्य भार्याशतम् इदं पुत्रशोकसमाहतम्  
१५,०३७।०१२च्	पुनः पुनर् वर्धयानं शोकं राज्ञो ममैव च  
१५,०३७।०१२ए	तेनारम्भेण महता माम् उपास्ते महामुने  
१५,०३७।०१३अ	ये च शूरा महात्मानः श्वशुरा मे महारथाः  
१५,०३७।०१३च्	सोमदत्तप्रभृतयः का नु तेषां गतिः प्रभो  
१५,०३७।०१४अ	तव प्रसादाद् भगवन् विशोको ऽयं महीपतिः  
१५,०३७।०१४च्	कुर्यात् कालम् अहं चैव कुन्ती चेयं वधूस् तव  
१५,०३७।०१५अ	इत्य् उक्तवत्यां गान्धार्यां कुन्ती व्रतकृशानना  
१५,०३७।०१५च्	प्रच्छन्नजातं पुत्रं तं सस्मारादित्यसम्भवम्  
१५,०३७।०१६अ	ताम् ऋषिर् वरदो व्यासो दूरश्रवणदर्शनः  
१५,०३७।०१६च्	अपश्यद् दुःखितां देवीं मातरं सव्यसाचिनः  
१५,०३७।०१७अ	ताम् उवाच ततो व्यासो यत् ते कार्यं विवक्षितम्  
१५,०३७।०१७च्	तद् ब्रूहि त्वं महाप्राज्ञे यत् ते मनसि वर्तते  
१५,०३७।०१८अ	ततः कुन्ती श्वशुरयोः प्रणम्य शिरसा तदा  
१५,०३७।०१८च्	उवाच वाक्यं सव्रीडं विवृण्वाना पुरातनम्  
१५,०३८।००१	कुन्त्य् उवाच  
१५,०३८।००१अ	भगवञ् श्वशुरो मे ऽसि दैवतस्यापि दैवतम्  
१५,०३८।००१च्	स मे देवातिदेवस् त्वं शृणु सत्यां गिरं मम  
१५,०३८।००२अ	तपस्वी कोपनो विप्रो दुर्वासा नाम मे पितुः  
१५,०३८।००२च्	भिक्षाम् उपागतो भोक्तुं तम् अहं पर्यतोषयम्  
१५,०३८।००३अ	शौचेन त्व् आगसस् त्यागैः शुद्धेन मनसा तथा  
१५,०३८।००३च्	कोपस्थानेष्व् अपि महत्स्व् अकुप्यं न कदा चन  
१५,०३८।००४अ	स मे वरम् अदात् प्रीतः कृतम् इत्य् अहम् अब्रुवम्  
१५,०३८।००४ब्*००६५_०१	स प्रीतो वरदो मे ऽभूत् कृतकृत्यो महामुनिः  
१५,०३८।००४च्	अवश्यं ते ग्रहीतव्यम् इति मां सो ऽब्रवीद् वचः  
१५,०३८।००४द्*००६६_०१	तम् अहं भयसंविग्ना याचे सानुनयं द्विजम्  
१५,०३८।००५अ	ततः शापभयाद् विप्रम् अवोचं पुनर् एव तम्  
१५,०३८।००५च्	एवम् अस्त्व् इति च प्राह पुनर् एव स मां द्विजः  
१५,०३८।००६अ	धर्मस्य जननी भद्रे भवित्री त्वं वरानने  
१५,०३८।००६च्	वशे स्थास्यन्ति ते देवा यांस् त्वम् आवाहयिष्यसि  
१५,०३८।००७अ	इत्य् उक्त्वान्तर्हितो विप्रस् ततो ऽहं विस्मिताभवम्  
१५,०३८।००७च्	न च सर्वास्व् अवस्थासु स्मृतिर् मे विप्रणश्यति  
१५,०३८।००८अ	अथ हर्म्यतलस्थाहं रविम् उद्यन्तम् ईक्षती  
१५,०३८।००८च्	संस्मृत्य तद् ऋषेर् वाक्यं स्पृहयन्ती दिवाकरम्  
१५,०३८।००८ए	स्थिताहं बालभावेन तत्र दोषम् अबुध्यती  
१५,०३८।००९अ	अथ देवः सहस्रांशुर् मत्समीपगतो ऽभवत्  
१५,०३८।००९च्	द्विधा कृत्वात्मनो देहं भूमौ च गगने ऽपि च  
१५,०३८।००९ए	तताप लोकान् एकेन द्वितीयेनागमच् च माम्  
१५,०३८।०१०अ	स माम् उवाच वेपन्तीं वरं मत्तो वृणीष्व ह  
१५,०३८।०१०च्	गम्यताम् इति तं चाहं प्रणम्य शिरसावदम्  
१५,०३८।०११अ	स माम् उवाच तिग्मांशुर् वृथाह्वानं न ते क्षमम्  
१५,०३८।०११च्	धक्ष्यामि त्वां च विप्रं च येन दत्तो वरस् तव  
१५,०३८।०१२अ	तम् अहं रक्षती विप्रं शापाद् अनपराधिनम्  
१५,०३८।०१२च्	पुत्रो मे त्वत्समो देव भवेद् इति ततो ऽब्रुवम्  
१५,०३८।०१३अ	ततो मां तेजसाविश्य मोहयित्वा च भानुमान्  
१५,०३८।०१३च्	उवाच भविता पुत्रस् तवेत्य् अभ्यगमद् दिवम्  
१५,०३८।०१४अ	ततो ऽहम् अन्तर्भवने पितुर् वृत्तान्तरक्षिणी  
१५,०३८।०१४च्	गूढोत्पन्नं सुतं बालं जले कर्णम् अवासृजम्  
१५,०३८।०१५अ	नूनं तस्यैव देवस्य प्रसादात् पुनर् एव तु  
१५,०३८।०१५च्	कन्याहम् अभवं विप्र यथा प्राह स माम् ऋषिः  
१५,०३८।०१६अ	स मया मूढया पुत्रो ज्ञायमानो ऽप्य् उपेक्षितः  
१५,०३८।०१६च्	तन् मां दहति विप्रर्षे यथा सुविदितं तव  
१५,०३८।०१७अ	यदि पापम् अपापं वा तद् एतद् विवृतं मया  
१५,०३८।०१७च्	तन् मे भयं त्वं भगवन् व्यपनेतुम् इहार्हसि  
१५,०३८।०१८अ	यच् चास्य राज्ञो विदितं हृदिस्थं भवतो ऽनघ  
१५,०३८।०१८च्	तं चायं लभतां कामम् अद्यैव मुनिसत्तम  
१५,०३८।०१९अ	इत्य् उक्तः प्रत्युवाचेदं व्यासो वेदविदां वरः  
१५,०३८।०१९च्	साधु सर्वम् इदं तथ्यम् एवम् एव यथात्थ माम्  
१५,०३८।०१९द्*००६७_०१	स्थित्यर्थं तेन देवेन बुद्धिस् ते परिवर्तिता  
१५,०३८।०२०अ	अपराधश् च ते नास्ति कन्याभावं गता ह्य् असि  
१५,०३८।०२०च्	देवाश् चैश्वर्यवन्तो वै शरीराण्य् आविशन्ति वै  
१५,०३८।०२१अ	सन्ति देवनिकायाश् च सङ्कल्पाज् जनयन्ति ये  
१५,०३८।०२१च्	वाचा दृष्ट्या तथा स्पर्शात् सङ्घर्षेणेति पञ्चधा  
१५,०३८।०२२अ	मनुष्यधर्मो दैवेन धर्मेण न हि युज्यते  
१५,०३८।०२२च्	इति कुन्ति व्यजानीहि व्येतु ते मानसो ज्वरः  
१५,०३८।०२३अ	सर्वं बलवतां पथ्यं सर्वं बलवतां शुचि  
१५,०३८।०२३च्	सर्वं बलवतां धर्मः सर्वं बलवतां स्वकम्  
१५,०३९।००१	व्यास उवाच  
१५,०३९।००१अ	भद्रे द्रक्ष्यसि गान्धारि पुत्रान् भ्रातॄन् सखींस् तथा  
१५,०३९।००१च्	वधूश् च पतिभिः सार्धं निशि सुप्तोत्थिता इव  
१५,०३९।००२अ	कर्णं द्रक्ष्यति कुन्ती च सौभद्रं चापि यादवी  
१५,०३९।००२च्	द्रौपदी पञ्च पुत्रांश् च पितॄन् भ्रातॄंस् तथैव च  
१५,०३९।००३अ	पूर्वम् एवैष हृदये व्यवसायो ऽभवन् मम  
१५,०३९।००३च्	यथास्मि चोदितो राज्ञा भवत्या पृथयैव च  
१५,०३९।००४अ	न ते शोच्या महात्मानः सर्व एव नरर्षभाः  
१५,०३९।००४च्	क्षत्रधर्मपराः सन्तस् तथा हि निधनं गताः  
१५,०३९।००५अ	भवितव्यम् अवश्यं तत् सुरकार्यम् अनिन्दिते  
१५,०३९।००५च्	अवतेरुस् ततः सर्वे देवभागैर् महीतलम्  
१५,०३९।००६अ	गन्धर्वाप्सरसश् चैव पिशाचा गुह्यराक्षसाः  
१५,०३९।००६च्	तथा पुण्यजनाश् चैव सिद्धा देवर्षयो ऽपि च  
१५,०३९।००७अ	देवाश् च दानवाश् चैव तथा ब्रह्मर्षयो ऽमलाः  
१५,०३९।००७च्	त एते निधनं प्राप्ताः कुरुक्षेत्रे रणाजिरे  
१५,०३९।००८अ	गन्धर्वराजो यो धीमान् धृतराष्ट्र इति श्रुतः  
१५,०३९।००८च्	स एव मानुषे लोके धृतराष्ट्रः पतिस् तव  
१५,०३९।००९अ	पाण्डुं मरुद्गणं विद्धि विशिष्टतमम् अच्युतम्  
१५,०३९।००९च्	धर्मस्यांशो ऽभवत् क्षत्ता राजा चायं युधिष्ठिरः  
१५,०३९।०१०अ	कलिं दुर्योधनं विद्धि शकुनिं द्वापरं तथा  
१५,०३९।०१०च्	दुःशासनादीन् विद्धि त्वं राक्षसाञ् शुभदर्शने  
१५,०३९।०११अ	मरुद्गणाद् भीमसेनं बलवन्तम् अरिन्दमम्  
१५,०३९।०११च्	विद्धि च त्वं नरम् ऋषिम् इमं पार्थं धनञ्जयम्  
१५,०३९।०११ए	नारायणं हृषीकेशम् अश्विनौ यमजाव् उभौ  
१५,०३९।०१२अ	द्विधा कृत्वात्मनो देहम् आदित्यं तपतां वरम्  
१५,०३९।०१२च्	लोकांश् च तापयानं वै विद्धि कर्णं च शोभने  
१५,०३९।०१२ए	यश् च वैरार्थम् उद्भूतः सङ्घर्षजननस् तथा  
१५,०३९।०१२ड़्*००६८_०१	तं कर्णं विद्धि कल्याणि भास्करं शुभदर्शने  
१५,०३९।०१३अ	यश् च पाण्डवदायादो हतः षड्भिर् महारथैः  
१५,०३९।०१३च्	स सोम इह सौभद्रो योगाद् एवाभवद् द्विधा  
१५,०३९।०१४अ	द्रौपद्या सह सम्भूतं धृष्टद्युम्नं च पावकात्  
१५,०३९।०१४च्	अग्नेर् भागं शुभं विद्धि राक्षसं तु शिखण्डिनम्  
१५,०३९।०१५अ	द्रोणं बृहस्पतेर् भागं विद्धि द्रौणिं च रुद्रजम्  
१५,०३९।०१५च्	भीष्मं च विद्धि गाङ्गेयं वसुं मानुषतां गतम्  
१५,०३९।०१५द्*००६९_०१	गाङ्गेयो वसुवीर्येण देवो मानुषतां गतः  
१५,०३९।०१६अ	एवम् एते महाप्राज्ञे देवा मानुष्यम् एत्य हि  
१५,०३९।०१६च्	ततः पुनर् गताः स्वर्गं कृते कर्मणि शोभने  
१५,०३९।०१७अ	यच् च वो हृदि सर्वेषां दुःखम् एनच् चिरं स्थितम्  
१५,०३९।०१७च्	तद् अद्य व्यपनेष्यामि परलोककृताद् भयात्  
१५,०३९।०१८अ	सर्वे भवन्तो गच्छन्तु नदीं भागीरथीं प्रति  
१५,०३९।०१८च्	तत्र द्रक्ष्यथ तान् सर्वान् ये हतास्मिन् रणाजिरे  
१५,०३९।०१९	वैशम्पायन उवाच  
१५,०३९।०१९अ	इति व्यासस्य वचनं श्रुत्वा सर्वो जनस् तदा  
१५,०३९।०१९च्	महता सिंहनादेन गङ्गाम् अभिमुखो ययौ  
१५,०३९।०२०अ	धृतराष्ट्रश् च सामात्यः प्रययौ सह पाण्डवैः  
१५,०३९।०२०च्	सहितो मुनिशार्दूलैर् गन्धर्वैश् च समागतैः  
१५,०३९।०२१अ	ततो गङ्गां समासाद्य क्रमेण स जनार्णवः  
१५,०३९।०२१च्	निवासम् अकरोत् सर्वो यथाप्रीति यथासुखम्  
१५,०३९।०२२अ	राजा च पाण्डवैः सार्धम् इष्टे देशे सहानुगः  
१५,०३९।०२२च्	निवासम् अकरोद् धीमान् सस्त्रीवृद्धपुरःसरः  
१५,०३९।०२३अ	जगाम तद् अहश् चापि तेषां वर्षशतं यथा  
१५,०३९।०२३च्	निशां प्रतीक्षमाणानां दिदृक्षूणां मृतान् नृपान्  
१५,०३९।०२४अ	अथ पुण्यं गिरिवरम् अस्तम् अभ्यगमद् रविः  
१५,०३९।०२४च्	ततः कृताभिषेकास् ते नैशं कर्म समाचरन्  
१५,०४०।००१	वैशम्पायन उवाच  
१५,०४०।००१अ	ततो निशायां प्राप्तायां कृतसायाह्निकक्रियाः  
१५,०४०।००१च्	व्यासम् अभ्यगमन् सर्वे ये तत्रासन् समागताः  
१५,०४०।००२अ	धृतराष्ट्रस् तु धर्मात्मा पाण्डवैः सहितस् तदा  
१५,०४०।००२च्	शुचिर् एकमनाः सार्धम् ऋषिभिस् तैर् उपाविशत्  
१५,०४०।००३अ	गान्धार्या सह नार्यस् तु सहिताः समुपाविशन्  
१५,०४०।००३च्	पौरजानपदश् चापि जनः सर्वो यथावयः  
१५,०४०।००४अ	ततो व्यासो महातेजाः पुण्यं भागीरथीजलम्  
१५,०४०।००४च्	अवगाह्याजुहावाथ सर्वांल् लोकान् महामुनिः  
१५,०४०।००५अ	पाण्डवानां च ये योधाः कौरवाणां च सर्वशः  
१५,०४०।००५च्	राजानश् च महाभागा नानादेशनिवासिनः  
१५,०४०।००५द्*००७०_०१	प्रतीक्ष्य तस्थुस् ते सर्वे तेषाम् आगमनं प्रति  
१५,०४०।००६अ	ततः सुतुमुलः शब्दो जलान्तर् जनमेजय  
१५,०४०।००६च्	प्रादुरासीद् यथा पूर्वं कुरुपाण्डवसेनयोः  
१५,०४०।००७अ	ततस् ते पार्थिवाः सर्वे भीष्मद्रोणपुरोगमाः  
१५,०४०।००७च्	ससैन्याः सलिलात् तस्मात् समुत्तस्थुः सहस्रशः  
१५,०४०।००८अ	विराटद्रुपदौ चोभौ सपुत्रौ सहसैनिकौ  
१५,०४०।००८च्	द्रौपदेयाश् च सौभद्रो राक्षसश् च घटोत्कचः  
१५,०४०।००९अ	कर्णदुर्योधनौ चोभौ शकुनिश् च महारथः  
१५,०४०।००९च्	दुःशासनादयश् चैव धार्तराष्ट्रा महारथाः  
१५,०४०।०१०अ	जारासन्धिर् भगदत्तो जलसन्धश् च पार्थिवः  
१५,०४०।०१०च्	भूरिश्रवाः शलः शल्यो वृषसेनश् च सानुजः  
१५,०४०।०११अ	लक्ष्मणो राजपुत्रश् च धृष्टद्युम्नस्य चात्मजाः  
१५,०४०।०११च्	शिखण्डिपुत्राः सर्वे च धृष्टकेतुश् च सानुजः  
१५,०४०।०१२अ	अचलो वृषकश् चैव राक्षसश् चाप्य् अलायुधः  
१५,०४०।०१२च्	बाह्लीकः सोमदत्तश् च चेकितानश् च पार्थिवः  
१५,०४०।०१३अ	एते चान्ये च बहवो बहुत्वाद् ये न कीर्तिताः  
१५,०४०।०१३च्	सर्वे भासुरदेहास् ते समुत्तस्थुर् जलात् ततः  
१५,०४०।०१४अ	यस्य वीरस्य यो वेषो यो ध्वजो यच् च वाहनम्  
१५,०४०।०१४च्	तेन तेन व्यदृश्यन्त समुपेता नराधिपाः  
१५,०४०।०१४द्*००७१_०१	यद् वर्म यत् प्रहरणं तेन तेन स दृश्यते  
१५,०४०।०१५अ	दिव्याम्बरधराः सर्वे सर्वे भ्राजिष्णुकुण्डलाः  
१५,०४०।०१५च्	निर्वैरा निरहङ्कारा विगतक्रोधमन्यवः  
१५,०४०।०१६अ	गन्धर्वैर् उपगीयन्तः स्तूयमानाश् च बन्दिभिः  
१५,०४०।०१६च्	दिव्यमाल्याम्बरधरा वृताश् चाप्सरसां गणैः  
१५,०४०।०१७अ	धृतराष्ट्रस्य च तदा दिव्यं चक्षुर् नराधिप  
१५,०४०।०१७च्	मुनिः सत्यवतीपुत्रः प्रीतः प्रादात् तपोबलात्  
१५,०४०।०१८अ	दिव्यज्ञानबलोपेता गान्धारी च यशस्विनी  
१५,०४०।०१८च्	ददर्श पुत्रांस् तान् सर्वान् ये चान्ये ऽपि रणे हताः  
१५,०४०।०१९अ	तद् अद्भुतम् अचिन्त्यं च सुमहद् रोमहर्षणम्  
१५,०४०।०१९च्	विस्मितः स जनः सर्वो ददर्शानिमिषेक्षणः  
१५,०४०।०२०अ	तद् उत्सवमदोदग्रं हृष्टनारीनराकुलम्  
१५,०४०।०२०च्	ददृशे बलम् आयान्तं चित्रं पटगतं यथा  
१५,०४०।०२१अ	धृतराष्ट्रस् तु तान् सर्वान् पश्यन् दिव्येन चक्षुषा  
१५,०४०।०२१च्	मुमुदे भरतश्रेष्ठ प्रसादात् तस्य वै मुनेः  
१५,०४१।००१	वैशम्पायन उवाच  
१५,०४१।००१अ	ततस् ते भरतश्रेष्ठाः समाजग्मुः परस्परम्  
१५,०४१।००१च्	विगतक्रोधमात्सर्याः सर्वे विगतकल्मषाः  
१५,०४१।००२अ	विधिं परमम् आस्थाय ब्रह्मर्षिविहितं शुभम्  
१५,०४१।००२च्	सम्प्रीतमनसः सर्वे देवलोक इवामराः  
१५,०४१।००३अ	पुत्रः पित्रा च मात्रा च भार्या च पतिना सह  
१५,०४१।००३च्	भ्राता भ्रात्रा सखा चैव सख्या राजन् समागताः  
१५,०४१।००४अ	पाण्डवास् तु महेष्वासं कर्णं सौभद्रम् एव च  
१५,०४१।००४च्	सम्प्रहर्षात् समाजग्मुर् द्रौपदेयांश् च सर्वशः  
१५,०४१।००४द्*००७२_०१	दुर्योधनो धर्मराजम् अभिवाद्यापतद् भुवि  
१५,०४१।००४द्*००७२_०२	गाढं परिष्वज्य सुयोधनं तं  
१५,०४१।००४द्*००७२_०३	सभ्रातृकं सहितः सोदरैः स्वैः  
१५,०४१।००४द्*००७२_०४	कर्णः पादाव् अभिवाद्य पूर्वं  
१५,०४१।००४द्*००७२_०५	भीष्मं च सर्वान् अभिपूज्य तस्थौ  
१५,०४१।००४द्*००७२_०६	धर्मराजं समाश्लिष्य भीमं च यमजाव् अपि  
१५,०४१।००४द्*००७२_०७	पृषतं सोदरं जिष्णुं सुगाढं परिषस्वजे  
१५,०४१।००४द्*००७२_०८	द्रौपदीं च सुभद्रां च सौभद्रो महिषीं स्वकाम्  
१५,०४१।००४द्*००७२_०९	समाश्वास्य स्थितो वीरः पश्यन् पुत्रं परिक्षितम्  
१५,०४१।००५अ	ततस् ते प्रीयमाणा वै कर्णेन सह पाण्डवाः  
१५,०४१।००५च्	समेत्य पृथिवीपालाः सौहृदे ऽवस्थिताभवन्  
१५,०४१।००५द्*००७३_०१	परस्परं समागम्य योधास् ते भरतर्षभ  
१५,०४१।००६अ	ऋषिप्रसादात् ते ऽन्ये च क्षत्रिया नष्टमन्यवः  
१५,०४१।००६च्	असौहृदं परित्यज्य सौहृदे पर्यवस्थिताः  
१५,०४१।००७अ	एवं समागताः सर्वे गुरुभिर् बान्धवैस् तथा  
१५,०४१।००७च्	पुत्रैश् च पुरुषव्याघ्राः कुरवो ऽन्ये च मानवाः  
१५,०४१।००८अ	तां रात्रिम् एकां कृत्स्नां ते विहृत्य प्रीतमानसाः  
१५,०४१।००८च्	मेनिरे परितोषेण नृपाः स्वर्गसदो यथा  
१५,०४१।००९अ	नात्र शोको भयं त्रासो नारतिर् नायशो ऽभवत्  
१५,०४१।००९च्	परस्परं समागम्य योधानां भरतर्षभ  
१५,०४१।०१०अ	समागतास् ताः पितृभिर् भ्रातृभिः पतिभिः सुतैः  
१५,०४१।०१०च्	मुदं परमिकां प्राप्य नार्यो दुःखम् अथात्यजन्  
१५,०४१।०१०द्*००७४_०१	देवलोकं गता ये च ये च ब्रह्मसदो गताः  
१५,०४१।०१०द्*००७४_०२	ये चापि वारुणं लोकं ये च गोलोकम् आश्रिताः  
१५,०४१।०१०द्*००७४_०३	तथा वैवस्वतं लोकं ये च यक्षान् उपागताः  
१५,०४१।०१०द्*००७४_०४	राक्षसांश् च पिशाचांश् च कुरूंश् चापि तथोत्तरान्  
१५,०४१।०१०द्*००७४_०५	विचित्राश् च गति[ती]र् अन्ये ये प्राप्ताः कर्मनिर्भराः  
१५,०४१।०१०द्*००७४_०६	सर्वे ते तद्वयोरूपवेषास् तत्र समभ्ययुः  
१५,०४१।०१०द्*००७५_०१	ये च गान्धर्वम् आश्रिताः  
१५,०४१।०१०द्*००७६_०१	राजानः पुण्यकर्मिभिः  
१५,०४१।०११अ	एकां रात्रिं विहृत्यैवं ते वीरास् ताश् च योषितः  
१५,०४१।०११च्	आमन्त्र्यान्योन्यम् आश्लिष्य ततो जग्मुर् यथागतम्  
१५,०४१।०१२अ	ततो विसर्जयाम् आस लोकांस् तान् मुनिपुङ्गवः  
१५,०४१।०१२च्	क्षणेनान्तर्हिताश् चैव प्रेक्षताम् एव ते ऽभवन्  
१५,०४१।०१३अ	अवगाह्य महात्मानः पुण्यां त्रिपथगां नदीम्  
१५,०४१।०१३च्	सरथाः सध्वजाश् चैव स्वानि स्थानानि भेजिरे  
१५,०४१।०१४अ	देवलोकं ययुः के चित् के चिद् ब्रह्मसदस् तथा  
१५,०४१।०१४च्	के चिच् च वारुणं लोकं के चित् कौबेरम् आप्नुवन्  
१५,०४१।०१५अ	तथा वैवस्वतं लोकं के चिच् चैवाप्नुवन् नृपाः  
१५,०४१।०१५च्	राक्षसानां पिशाचानां के चिच् चाप्य् उत्तरान् कुरून्  
१५,०४१।०१६अ	विचित्रगतयः सर्वे या अवाप्यामरैः सह  
१५,०४१।०१६च्	आजग्मुस् ते महात्मानः सवाहाः सपदानुगाः  
१५,०४१।०१७अ	गतेषु तेषु सर्वेषु सलिलस्थो महामुनिः  
१५,०४१।०१७च्	धर्मशीलो महातेजाः कुरूणां हितकृत् सदा  
१५,०४१।०१७ए	ततः प्रोवाच ताः सर्वाः क्षत्रिया निहतेश्वराः  
१५,०४१।०१८अ	या याः पतिकृतांल् लोकान् इच्छन्ति परमस्त्रियः  
१५,०४१।०१८च्	ता जाह्नवीजलं क्षिप्रम् अवगाहन्त्व् अतन्द्रिताः  
१५,०४१।०१९अ	ततस् तस्य वचः श्रुत्वा श्रद्दधाना वराङ्गनाः  
१५,०४१।०१९च्	श्वशुरं समनुज्ञाप्य विविशुर् जाह्नवीजलम्  
१५,०४१।०१९द्*००७७_०१	उत्तराद्याः प्रदायाथ पुत्रान् स्वान् अनुमान्य च  
१५,०४१।०१९द्*००७७_०२	त * * भूरिश्रवसो द्रोणादीन् अनुमान्य च  
१५,०४१।०२०अ	विमुक्ता मानुषैर् देहैस् ततस् ता भर्तृभिः सह  
१५,०४१।०२०च्	समाजग्मुस् तदा साध्व्यः सर्वा एव विशां पते  
१५,०४१।०२१अ	एवं क्रमेण सर्वास् ताः शीलवत्यः कुलस्त्रियः  
१५,०४१।०२१अ*००७८_०१	**** **** गच्छध्वं पतिभिः सदा  
१५,०४१।०२१अ*००७८_०२	ततस् ताः क्षत्रिया राजन् या या विनिहतेश्वराः  
१५,०४१।०२१च्	प्रविश्य तोयं निर्मुक्ता जग्मुर् भर्तृसलोकताम्  
१५,०४१।०२२अ	दिव्यरूपसमायुक्ता दिव्याभरणभूषिताः  
१५,०४१।०२२च्	दिव्यमाल्याम्बरधरा यथासां पतयस् तथा  
१५,०४१।०२३अ	ताः शीलसत्त्वसम्पन्ना वितमस्का गतक्लमाः  
१५,०४१।०२३च्	सर्वाः सर्वगुणैर् युक्ताः स्वं स्वं स्थानं प्रपेदिरे  
१५,०४१।०२४अ	यस्य यस्य च यः कामस् तस्मिन् काले ऽभवत् तदा  
१५,०४१।०२४च्	तं तं विसृष्टवान् व्यासो वरदो धर्मवत्सलः  
१५,०४१।०२५अ	तच् छ्रुत्वा नरदेवानां पुनरागमनं नराः  
१५,०४१।०२५च्	जहृषुर् मुदिताश् चासन्न् अन्यदेहगता अपि  
१५,०४१।०२५द्*००७९_०१	ते नष्टभयसङ्कल्पा नरा विगतकल्मषाः  
१५,०४१।०२५द्*००७९_०२	बभूवुः पौरवाः सर्वे तद् दृष्ट्वाश्चर्यम् उत्तमम्  
१५,०४१।०२६अ	प्रियैः समागमं तेषां य इमं शृणुयान् नरः  
१५,०४१।०२६च्	प्रियाणि लभते नित्यम् इह च प्रेत्य चैव ह  
१५,०४१।०२७अ	इष्टबान्धवसंयोगम् अनायासम् अनामयम्  
१५,०४१।०२७च्	य इमं श्रावयेद् विद्वान् संसिद्धिं प्राप्नुयात् पराम्  
१५,०४१।०२७द्*००८०_०१	स यशः प्राप्नुयाल् लोके परत्र च शुभां गतिम्  
१५,०४१।०२८अ	स्वाध्याययुक्ताः पुरुषाः क्रियायुक्ताश् च भारत  
१५,०४१।०२८ब्*००८१_०१	साध्वाचारा दमोपेता दाननिर्धूतकल्मषाः  
१५,०४१।०२८ब्*००८१_०२	ऋजवः शुचयः शान्ता हिंसानृतविवर्जिताः  
१५,०४१।०२८च्	अध्यात्मयोगयुक्ताश् च धृतिमन्तश् च मानवाः  
१५,०४१।०२८द्*००८२_०१	पुनस् ते दर्शनं प्राप्ताः पुनश् च परिकीर्तिताः  
१५,०४१।०२८द्*००८२_०२	पुनः पुनः प्रयच्छन्ति शृण्वताम् अभयं सदा  
१५,०४१।०२८ए	श्रुत्वा पर्व त्व् इदं नित्यम् अवाप्स्यन्ति परां गतिम्  
१५,०४२।००१	सूत उवाच  
१५,०४२।००१अ	एतच् छ्रुत्वा नृपो विद्वान् हृष्टो ऽभूज् जनमेजयः  
१५,०४२।००१च्	पितामहानां सर्वेषां गमनागमनं तदा  
१५,०४२।००२अ	अब्रवीच् च मुदा युक्तः पुनरागमनं प्रति  
१५,०४२।००२च्	कथं नु त्यक्तदेहानां पुनस् तद् रूपदर्शनम्  
१५,०४२।००३अ	इत्य् उक्तः स द्विजश्रेष्ठो व्यासशिष्यः प्रतापवान्  
१५,०४२।००३च्	प्रोवाच वदतां श्रेष्ठस् तं नृपं जनमेजयम्  
१५,०४२।००४अ	अविप्रणाशः सर्वेषां कर्मणाम् इति निश्चयः  
१५,०४२।००४च्	कर्मजानि शरीराणि तथैवाकृतयो नृप  
१५,०४२।००५अ	महाभूतानि नित्यानि भूताधिपतिसंश्रयात्  
१५,०४२।००५च्	तेषां च नित्यसंवासो न विनाशो वियुज्यताम्  
१५,०४२।००६अ	अनाशाय कृतं कर्म तस्य चेष्टः फलागमः  
१५,०४२।००६च्	आत्मा चैभिः समायुक्तः सुखदुःखम् उपाश्नुते  
१५,०४२।००७अ	अविनाशी तथा नित्यं क्षेत्रज्ञ इति निश्चयः  
१५,०४२।००७च्	भूतानाम् आत्मभावो यो ध्रुवो ऽसौ संविजानताम्  
१५,०४२।००८अ	यावन् न क्षीयते कर्म तावद् अस्य स्वरूपता  
१५,०४२।००८च्	सङ्क्षीणकर्मा पुरुषो रूपान्यत्वं नियच्छति  
१५,०४२।००९अ	नानाभावास् तथैकत्वं शरीरं प्राप्य संहताः  
१५,०४२।००९च्	भवन्ति ते तथा नित्याः पृथग्भावं विजानताम्  
१५,०४२।०१०अ	अश्वमेधे श्रुतिश् चेयम् अश्वसञ्ज्ञपनं प्रति  
१५,०४२।०१०च्	लोकान्तरगता नित्यं प्राणा नित्या हि वाजिनः  
१५,०४२।०११अ	अहं हितं वदाम्य् एतत् प्रियं चेत् तव पार्थिव  
१५,०४२।०११च्	देवयाना हि पन्थानः श्रुतास् ते यज्ञसंस्तरे  
१५,०४२।०१२अ	सुकृतो यत्र ते यज्ञस् तत्र देवा हितास् तव  
१५,०४२।०१२च्	यदा समन्विता देवाः पशूनां गमनेश्वराः  
१५,०४२।०१२ए	गतिमन्तश् च तेनेष्ट्वा नान्ये नित्या भवन्ति ते  
१५,०४२।०१३अ	नित्ये ऽस्मिन् पञ्चके वर्गे नित्ये चात्मनि यो नरः  
१५,०४२।०१३च्	अस्य नानासमायोगं यः पश्यति वृथामतिः  
१५,०४२।०१३ए	वियोगे शोचते ऽत्यर्थं स बाल इति मे मतिः  
१५,०४२।०१४अ	वियोगे दोषदर्शी यः संयोगम् इह वर्जयेत्  
१५,०४२।०१४च्	असङ्गे सङ्गमो नास्ति दुःखं भुवि वियोगजम्  
१५,०४२।०१५अ	परापरज्ञस् तु नरो नाभिमानाद् उदीरितः  
१५,०४२।०१५च्	अपरज्ञः परां बुद्धिं स्पृष्ट्वा मोहाद् विमुच्यते  
१५,०४२।०१६अ	अदर्शनाद् आपतितः पुनश् चादर्शनं गतः  
१५,०४२।०१६च्	नाहं तं वेद्मि नासौ मां न च मे ऽस्ति विरागता  
१५,०४२।०१७अ	येन येन शरीरेण करोत्य् अयम् अनीश्वरः  
१५,०४२।०१७च्	तेन तेन शरीरेण तद् अवश्यम् उपाश्नुते  
१५,०४२।०१७ए	मानसं मनसाप्नोति शारीरं च शरीरवान्  
१५,०४३।००१	वैशम्पायन उवाच  
१५,०४३।००१अ	अदृष्ट्वा तु नृपः पुत्रान् दर्शनं प्रतिलब्धवान्  
१५,०४३।००१च्	ऋषिप्रसादात् पुत्राणां स्वरूपाणां कुरूद्वह  
१५,०४३।००२अ	स राजा राजधर्मांश् च ब्रह्मोपनिषदं तथा  
१५,०४३।००२च्	अवाप्तवान् नरश्रेष्ठो बुद्धिनिश्चयम् एव च  
१५,०४३।००३अ	विदुरश् च महाप्राज्ञो ययौ सिद्धिं तपोबलात्  
१५,०४३।००३च्	धृतराष्ट्रः समासाद्य व्यासं चापि तपस्विनम्  
१५,०४३।००४	जनमेजय उवाच  
१५,०४३।००४अ	ममापि वरदो व्यासो दर्शयेत् पितरं यदि  
१५,०४३।००४च्	तद् रूपवेषवयसं श्रद्दध्यां सर्वम् एव ते  
१५,०४३।००५अ	प्रियं मे स्यात् कृतार्थश् च स्याम् अहं कृतनिश्चयः  
१५,०४३।००५च्	प्रसादाद् ऋषिपुत्रस्य मम कामः समृध्यताम्  
१५,०४३।००६	सूत उवाच  
१५,०४३।००६अ	इत्य् उक्तवचने तस्मिन् नृपे व्यासः प्रतापवान्  
१५,०४३।००६च्	प्रसादम् अकरोद् धीमान् आनयच् च परिक्षितम्  
१५,०४३।००७अ	ततस् तद्रूपवयसम् आगतं नृपतिं दिवः  
१५,०४३।००७च्	श्रीमन्तं पितरं राजा ददर्श जनमेजयः  
१५,०४३।००८अ	शमीकं च महात्मानं पुत्रं तं चास्य शृङ्गिणम्  
१५,०४३।००८च्	अमात्या ये बभूवुश् च राज्ञस् तांश् च ददर्श ह  
१५,०४३।००९अ	ततः सो ऽवभृथे राजा मुदितो जनमेजयः  
१५,०४३।००९च्	पितरं स्नापयाम् आस स्वयं सस्नौ च पार्थिवः  
१५,०४३।०१०अ	स्नात्वा च भरतश्रेष्ठः सो ऽऽस्तीकम् इदम् अब्रवीत्  
१५,०४३।०१०च्	यायावरकुलोत्पन्नं जरत्कारुसुतं तदा  
१५,०४३।०११अ	आस्तीक विविधाश्चर्यो यज्ञो ऽयम् इति मे मतिः  
१५,०४३।०११च्	यद् अद्यायं पिता प्राप्तो मम शोकप्रणाशनः  
१५,०४३।०१२	आस्तीक उवाच  
१५,०४३।०१२अ	ऋषिर् द्वैपायनो यत्र पुराणस् तपसो निधिः  
१५,०४३।०१२च्	यज्ञे कुरुकुलश्रेष्ठ तस्य लोकाव् उभौ जितौ  
१५,०४३।०१३अ	श्रुतं विचित्रम् आख्यानं त्वया पाण्डवनन्दन  
१५,०४३।०१३च्	सर्पाश् च भस्मसान् नीता गताश् च पदवीं पितुः  
१५,०४३।०१४अ	कथं चित् तक्षको मुक्तः सत्यत्वात् तव पार्थिव  
१५,०४३।०१४च्	ऋषयः पूजिताः सर्वे गतिं दृष्ट्वा महात्मनः  
१५,०४३।०१५अ	प्राप्तः सुविपुलो धर्मः श्रुत्वा पापविनाशनम्  
१५,०४३।०१५च्	विमुक्तो हृदयग्रन्थिर् उदारजनदर्शनात्  
१५,०४३।०१६अ	ये च पक्षधरा धर्मे सद्वृत्तरुचयश् च ये  
१५,०४३।०१६च्	यान् दृष्ट्वा हीयते पापं तेभ्यः कार्या नमस्क्रियाः  
१५,०४३।०१७	सूत उवाच  
१५,०४३।०१७अ	एतच् छ्रुत्वा द्विजश्रेष्ठात् स राजा जनमेजयः  
१५,०४३।०१७ब्*००८४_०१	वैशम्पायन उवाच  
१५,०४३।०१७ब्*००८४_०१	दृष्ट्वा च पितरं वृत्तं पूजयाम् आस तं मुनिम्  
१५,०४३।०१७ब्*००८४_०२	धृतराष्ट्रो महाराज प्रसादात् तस्य वै मुनेः  
१५,०४३।०१७च्	पूजयाम् आस तम् ऋषिम् अनुमान्य पुनः पुनः  
१५,०४३।०१७द्*००८५_०१	परिक्षिद् अपि तत्रैव बभूव च तिरोहितः  
१५,०४३।०१८अ	पप्रच्छ तम् ऋषिं चापि वैशम्पायनम् अच्युतम्  
१५,०४३।०१८च्	कथावशेषं धर्मज्ञो वनवासस्य सत्तम  
१५,०४४।००१	जनमेजय उवाच  
१५,०४४।००१अ	दृष्ट्वा पुत्रांस् तथा पौत्रान् सानुबन्धाञ् जनाधिपः  
१५,०४४।००१च्	धृतराष्ट्रः किम् अकरोद् राजा चैव युधिष्ठिरः  
१५,०४४।००२	वैशम्पायन उवाच  
१५,०४४।००२अ	तद् दृष्ट्वा महद् आश्चर्यं पुत्राणां दर्शनं पुनः  
१५,०४४।००२च्	वीतशोकः स राजर्षिः पुनर् आश्रमम् आगमत्  
१५,०४४।००३अ	इतरस् तु जनः सर्वस् ते चैव परमर्षयः  
१५,०४४।००३च्	प्रतिजग्मुर् यथाकामं धृतराष्ट्राभ्यनुज्ञया  
१५,०४४।००४अ	पाण्डवास् तु महात्मानो लघुभूयिष्ठसैनिकाः  
१५,०४४।००४च्	अनुजग्मुर् महात्मानं सदारं तं महीपतिम्  
१५,०४४।००५अ	तम् आश्रमगतं धीमान् ब्रह्मर्षिर् लोकपूजितः  
१५,०४४।००५च्	मुनिः सत्यवतीपुत्रो धृतराष्ट्रम् अभाषत  
१५,०४४।००५द्*००८६_०१	द्वैपायन उपागम्य राजानम् इदम् अब्रवीत्  
१५,०४४।००६अ	धृतराष्ट्र महाबाहो शृणु कौरवनन्दन  
१५,०४४।००६च्	श्रुतं ते ज्ञानवृद्धानाम् ऋषीणां पुण्यकर्मणाम्  
१५,०४४।००७अ	ऋद्धाभिजनवृद्धानां वेदवेदाङ्गवेदिनाम्  
१५,०४४।००७च्	धर्मज्ञानां पुराणानां वदतां विविधाः कथाः  
१५,०४४।००७द्*००८७_०१	यथायं वासुदेवस् तु धृतराष्ट्र बलेन वै  
१५,०४४।००७द्*००८७_०२	जगत्पति यथा धर्मो लोके तिष्ठन् कलाव् अपि  
१५,०४४।००७द्*००८७_०३	तत्प्रसादेन राजासौ महान् धर्मम् अवाप्नुयात्  
१५,०४४।००७द्*००८७_०४	तत्पादकमलस्पृष्टां कलिर् नेयान् महीम् इमाम्  
१५,०४४।००८अ	मा स्म शोके मनः कार्षीर् दिष्टेन व्यथते बुधः  
१५,०४४।००८च्	श्रुतं देवरहस्यं ते नारदाद् देवदर्शनात्  
१५,०४४।००९अ	गतास् ते क्षत्रधर्मेण शस्त्रपूतां गतिं शुभाम्  
१५,०४४।००९च्	यथा दृष्टास् त्वया पुत्रा यथाकामविहारिणः  
१५,०४४।०१०अ	युधिष्ठिरस् त्व् अयं धीमान् भवन्तम् अनुरुध्यते  
१५,०४४।०१०च्	सहितो भ्रातृभिः सर्वैः सदारः ससुहृज्जनः  
१५,०४४।०११अ	विसर्जयैनं यात्व् एष स्वराज्यम् अनुशासताम्  
१५,०४४।०११च्	मासः समधिको ह्य् एषाम् अतीतो वसतां वने  
१५,०४४।०१२अ	एतद् धि नित्यं यत्नेन पदं रक्ष्यं परन्तप  
१५,०४४।०१२च्	बहुप्रत्यर्थिकं ह्य् एतद् राज्यं नाम नराधिप  
१५,०४४।०१३अ	इत्य् उक्तः कौरवो राजा व्यासेनामितबुद्धिना  
१५,०४४।०१३च्	युधिष्ठिरम् अथाहूय वाग्मी वचनम् अब्रवीत्  
१५,०४४।०१४अ	अजातशत्रो भद्रं ते शृणु मे भ्रातृभिः सह  
१५,०४४।०१४च्	त्वत्प्रसादान् महीपाल शोको नास्मान् प्रबाधते  
१५,०४४।०१५अ	रमे चाहं त्वया पुत्र पुरेव गजसाह्वये  
१५,०४४।०१५च्	नाथेनानुगतो विद्वन् प्रियेषु परिवर्तिना  
१५,०४४।०१६अ	प्राप्तं पुत्रफलं त्वत्तः प्रीतिर् मे विपुला त्वयि  
१५,०४४।०१६च्	न मे मन्युर् महाबाहो गम्यतां पुत्र मा चिरम्  
१५,०४४।०१७अ	भवन्तं चेह सम्प्रेक्ष्य तपो मे परिहीयते  
१५,०४४।०१७च्	तपोयुक्तं शरीरं च त्वां दृष्ट्वा धारितं पुनः  
१५,०४४।०१८अ	मातरौ ते तथैवेमे शीर्णपर्णकृताशने  
१५,०४४।०१८च्	मम तुल्यव्रते पुत्र नचिरं वर्तयिष्यतः  
१५,०४४।०१९अ	दुर्योधनप्रभृतयो दृष्टा लोकान्तरं गताः  
१५,०४४।०१९च्	व्यासस्य तपसो वीर्याद् भवतश् च समागमात्  
१५,०४४।०२०अ	प्रयोजनं चिरं वृत्तं जीवितस्य च मे ऽनघ  
१५,०४४।०२०च्	उग्रं तपः समास्थास्ये त्वम् अनुज्ञातुम् अर्हसि  
१५,०४४।०२१अ	त्वय्य् अद्य पिण्डः कीर्तिश् च कुलं चेदं प्रतिष्ठितम्  
१५,०४४।०२१च्	श्वो वाद्य वा महाबाहो गम्यतां पुत्र मा चिरम्  
१५,०४४।०२२अ	राजनीतिः सुबहुशः श्रुता ते भरतर्षभ  
१५,०४४।०२२च्	सन्देष्टव्यं न पश्यामि कृतम् एतावता विभो  
१५,०४४।०२३अ	इत्य् उक्तवचनं तात नृपो राजानम् अब्रवीत्  
१५,०४४।०२३ब्*००८८_०१	तत्कालयुक्तं तथ्यं च बुद्धिमान् स युधिष्ठिरः  
१५,०४४।०२३च्	न माम् अर्हसि धर्मज्ञ परित्यक्तुम् अनागसम्  
१५,०४४।०२४अ	कामं गच्छन्तु मे सर्वे भ्रातरो ऽनुचरास् तथा  
१५,०४४।०२४च्	भवन्तम् अहम् अन्विष्ये मातरौ च यतव्रते  
१५,०४४।०२५अ	तम् उवाचाथ गान्धारी मैवं पुत्र शृणुष्व मे  
१५,०४४।०२५च्	त्वय्य् अधीनं कुरुकुलं पिण्डश् च श्वशुरस्य मे  
१५,०४४।०२६अ	गम्यतां पुत्र पर्याप्तम् एतावत् पूजिता वयम्  
१५,०४४।०२६च्	राजा यद् आह तत् कार्यं त्वया पुत्र पितुर् वचः  
१५,०४४।०२७अ	इत्य् उक्तः स तु गान्धार्या कुन्तीम् इदम् उवाच ह  
१५,०४४।०२७च्	स्नेहबाष्पाकुले नेत्रे प्रमृज्य रुदतीं वचः  
१५,०४४।०२८अ	विसर्जयति मां राजा गान्धारी च यशस्विनी  
१५,०४४।०२८ब्*००८९_०१	कुन्ती उवाच  
१५,०४४।०२८ब्*००८९_०१	शुश्रूषातिकृशा त्वं च नातः पुण्यं परं मम  
१५,०४४।०२८ब्*००८९_०२	न युक्तं तपसो विघ्नं कर्तुं दीक्षाकृशा वयम्  
१५,०४४।०२८ब्*००८९_०३	अन्तकाले न युक्तं हि अपत्यादिपरिग्रहम्  
१५,०४४।०२८च्	भवत्यां बद्धचित्तस् तु कथं यास्यामि दुःखितः  
१५,०४४।०२९अ	न चोत्सहे तपोविघ्नं कर्तुं ते धर्मचारिणि  
१५,०४४।०२९च्	तपसो हि परं नास्ति तपसा विन्दते महत्  
१५,०४४।०३०अ	ममापि न तथा राज्ञि राज्ये बुद्धिर् यथा पुरा  
१५,०४४।०३०च्	तपस्य् एवानुरक्तं मे मनः सर्वात्मना तथा  
१५,०४४।०३१अ	शून्येयं च मही सर्वा न मे प्रीतिकरी शुभे  
१५,०४४।०३१च्	बान्धवा नः परिक्षीणा बलं नो न यथा पुरा  
१५,०४४।०३२अ	पाञ्चालाः सुभृशं क्षीणाः कन्यामात्रावशेषिताः  
१५,०४४।०३२च्	न तेषां कुलकर्तारं कं चित् पश्याम्य् अहं शुभे  
१५,०४४।०३३अ	सर्वे हि भस्मसान् नीता द्रोणेनैकेन संयुगे  
१५,०४४।०३३च्	अवशेषास् तु निहता द्रोणपुत्रेण वै निशि  
१५,०४४।०३४अ	चेदयश् चैव मत्स्याश् च दृष्टपूर्वास् तथैव नः  
१५,०४४।०३४च्	केवलं वृष्णिचक्रं तु वासुदेवपरिग्रहात्  
१५,०४४।०३४द्*००९०_०१	स वृद्धं प्रीयते नित्यं स च देवः परात्मभूः  
१५,०४४।०३४ए	यं दृष्ट्वा स्थातुम् इच्छामि धर्मार्थं नान्यहेतुकम्  
१५,०४४।०३५अ	शिवेन पश्य नः सर्वान् दुर्लभं दर्शनं तव  
१५,०४४।०३५च्	भविष्यत्य् अम्ब राजा हि तीव्रम् आरप्स्यते तपः  
१५,०४४।०३६अ	एतच् छ्रुत्वा महाबाहुः सहदेवो युधां पतिः  
१५,०४४।०३६च्	युधिष्ठिरम् उवाचेदं बाष्पव्याकुललोचनः  
१५,०४४।०३७अ	नोत्सहे ऽहं परित्यक्तुं मातरं पार्थिवर्षभ  
१५,०४४।०३७च्	प्रतियातु भवान् क्षिप्रं तपस् तप्स्याम्य् अहं वने  
१५,०४४।०३८अ	इहैव शोषयिष्यामि तपसाहं कलेवरम्  
१५,०४४।०३८च्	पादशुश्रूषणे युक्तो राज्ञो मात्रोस् तथानयोः  
१५,०४४।०३९अ	तम् उवाच ततः कुन्ती परिष्वज्य महाभुजम्  
१५,०४४।०३९च्	गम्यतां पुत्र मैव त्वं वोचः कुरु वचो मम  
१५,०४४।०४०अ	आगमा वः शिवाः सन्तु स्वस्था भवत पुत्रकाः  
१५,०४४।०४०च्	उपरोधो भवेद् एवम् अस्माकं तपसः कृते  
१५,०४४।०४१अ	त्वत्स्नेहपाशबद्धा च हीयेयं तपसः परात्  
१५,०४४।०४१च्	तस्मात् पुत्रक गच्छ त्वं शिष्टम् अल्पं हि नः प्रभो  
१५,०४४।०४२अ	एवं संस्तम्भितं वाक्यैः कुन्त्या बहुविधैर् मनः  
१५,०४४।०४२च्	सहदेवस्य राजेन्द्र राज्ञश् चैव विशेषतः  
१५,०४४।०४३अ	ते मात्रा समनुज्ञाता राज्ञा च कुरुपुङ्गवाः  
१५,०४४।०४३च्	अभिवाद्य कुरुश्रेष्ठम् आमन्त्रयितुम् आरभन्  
१५,०४४।०४४अ	राजन् प्रतिगमिष्यामः शिवेन प्रतिनन्दिताः  
१५,०४४।०४४ब्*००९१_०१	आज्ञापय महाबाहो सर्वे त्वच्छासनानुगाः  
१५,०४४।०४४च्	अनुज्ञातास् त्वया राजन् गमिष्यामो विकल्मषाः  
१५,०४४।०४५अ	एवम् उक्तः स राजर्षिर् धर्मराज्ञा महात्मना  
१५,०४४।०४५च्	अनुजज्ञे जयाशीर्भिर् अभिनन्द्य युधिष्ठिरम्  
१५,०४४।०४६अ	भीमं च बलिनां श्रेष्ठं सान्त्वयाम् आस पार्थिवः  
१५,०४४।०४६च्	स चास्य सम्यङ् मेधावी प्रत्यपद्यत वीर्यवान्  
१५,०४४।०४७अ	अर्जुनं च समाश्लिष्य यमौ च पुरुषर्षभौ  
१५,०४४।०४७च्	अनुजज्ञे स कौरव्यः परिष्वज्याभिनन्द्य च  
१५,०४४।०४८अ	गान्धार्या चाभ्यनुज्ञाताः कृतपादाभिवन्दनाः  
१५,०४४।०४८च्	जनन्या समुपाघ्राताः परिष्वक्ताश् च ते नृपम्  
१५,०४४।०४८ए	चक्रुः प्रदक्षिणं सर्वे वत्सा इव निवारणे  
१५,०४४।०४९अ	पुनः पुनर् निरीक्षन्तः प्रजग्मुस् ते प्रदक्षिणम्  
१५,०४४।०४९च्	तथैव द्रौपदी साध्वी सर्वाः कौरवयोषितः  
१५,०४४।०५०अ	न्यायतः श्वशुरे वृत्तिं प्रयुज्य प्रययुस् ततः  
१५,०४४।०५०च्	श्वश्रूभ्यां समनुज्ञाताः परिष्वज्याभिनन्दिताः  
१५,०४४।०५०ए	सन्दिष्टाश् चेतिकर्तव्यं प्रययुर् भर्तृभिः सह  
१५,०४४।०५१अ	ततः प्रजज्ञे निनदः सूतानां युज्यताम् इति  
१५,०४४।०५१च्	उष्ट्राणां क्रोशतां चैव हयानां हेषताम् अपि  
१५,०४४।०५२अ	ततो युधिष्ठिरो राजा सदारः सहसैनिकः  
१५,०४४।०५२च्	नगरं हास्तिनपुरं पुनर् आयात् सबान्धवः  
१५,०४५।००१	वैशम्पायन उवाच  
१५,०४५।००१अ	द्विवर्षोपनिवृत्तेषु पाण्डवेषु यदृच्छया  
१५,०४५।००१ब्*००९२_०१	कदा चिन् नगरे नागसाह्वये च यदृच्छया  
१५,०४५।००१च्	देवर्षिर् नारदो राजन्न् आजगाम युधिष्ठिरम्  
१५,०४५।००२अ	तम् अभ्यर्च्य महाबाहुः कुरुराजो युधिष्ठिरः  
१५,०४५।००२च्	आसीनं परिविश्वस्तं प्रोवाच वदतां वरः  
१५,०४५।००२द्*००९३_०१	उवाच वचनं वाग्मी प्रश्रयावनतः सुधीः  
१५,०४५।००३अ	चिरस्य खलु पश्यामि भगवन्तम् उपस्थितम्  
१५,०४५।००३च्	कच्चित् ते कुशलं विप्र शुभं वा प्रत्युपस्थितम्  
१५,०४५।००३द्*००९४_०१	अभिवाद्याब्रवीद् राजन् भ्रातृभिः सह पाण्डवः  
१५,०४५।००४अ	के देशाः परिदृष्टास् ते किं च कार्यं करोमि ते  
१५,०४५।००४च्	तद् ब्रूहि द्विजमुख्य त्वम् अस्माकं च प्रियो ऽतिथिः  
१५,०४५।००५	नारद उवाच  
१५,०४५।००५अ	चिरदृष्टो ऽसि मे राजन्न् आगतो ऽस्मि तपोवनात्  
१५,०४५।००५च्	परिदृष्टानि तीर्थानि गङ्गा चैव मया नृप  
१५,०४५।००६	युधिष्ठिर उवाच  
१५,०४५।००६अ	वदन्ति पुरुषा मे ऽद्य गङ्गातीरनिवासिनः  
१५,०४५।००६च्	धृतराष्ट्रं महात्मानम् आस्थितं परमं तपः  
१५,०४५।००६द्*००९५_०१	वदन्ति पितरं ज्येष्ठम् आस्थितं परमं तपः  
१५,०४५।००६द्*००९५_०२	तं द्रष्टुं तत्र गत्वाहम् आगतो नृपसत्तमम्  
१५,०४५।००७अ	अपि दृष्टस् त्वया तत्र कुशली स कुरूद्वहः  
१५,०४५।००७च्	गान्धारी च पृथा चैव सूतपुत्रश् च सञ्जयः  
१५,०४५।००८अ	कथं च वर्तते चाद्य पिता मम स पार्थिवः  
१५,०४५।००८च्	श्रोतुम् इच्छामि भगवन् यदि दृष्टस् त्वया नृपः  
१५,०४५।००९	नारद उवाच  
१५,०४५।००९अ	स्थिरीभूय महाराज शृणु सर्वं यथातथम्  
१५,०४५।००९च्	यथा श्रुतं च दृष्टं च मया तस्मिंस् तपोवने  
१५,०४५।०१०अ	वनवासनिवृत्तेषु भवत्सु कुरुनन्दन  
१५,०४५।०१०च्	कुरुक्षेत्रात् पिता तुभ्यं गङ्गाद्वारं ययौ नृप  
१५,०४५।०११अ	गान्धार्या सहितो धीमान् वध्वा कुन्त्या समन्वितः  
१५,०४५।०११च्	सञ्जयेन च सूतेन साग्निहोत्रः सयाजकः  
१५,०४५।०१२अ	आतस्थे स तपस् तीव्रं पिता तव तपोधनः  
१५,०४५।०१२ब्*००९६_०१	तत्रोग्रं तप आस्थाय धृतराष्ट्रो महामनाः  
१५,०४५।०१२च्	वीटां मुखे समाधाय वायुभक्षो ऽभवन् मुनिः  
१५,०४५।०१३अ	वने स मुनिभिः सर्वैः पूज्यमानो महातपाः  
१५,०४५।०१३च्	त्वगस्थिमात्रशेषः स षण्मासान् अभवन् नृपः  
१५,०४५।०१४अ	गान्धारी तु जलाहारा कुन्ती मासोपवासिनी  
१५,०४५।०१४च्	सञ्जयः षष्ठभक्तेन वर्तयाम् आस भारत  
१५,०४५।०१५अ	अग्नींस् तु याजकास् तत्र जुहुवुर् विधिवत् प्रभो  
१५,०४५।०१५च्	दृश्यतो ऽदृश्यतश् चैव वने तस्मिन् नृपस्य ह  
१५,०४५।०१६अ	अनिकेतो ऽथ राजा स बभूव वनगोचरः  
१५,०४५।०१६च्	ते चापि सहिते देव्यौ सञ्जयश् च तम् अन्वयुः  
१५,०४५।०१७अ	सञ्जयो नृपतेर् नेता समेषु विषमेषु च  
१५,०४५।०१७च्	गान्धार्यास् तु पृथा राजंश् चक्षुर् आसीद् अनिन्दिता  
१५,०४५।०१८अ	ततः कदा चिद् गङ्गायाः कच्छे स नृपसत्तमः  
१५,०४५।०१८च्	गङ्गायाम् आप्लुतो धीमान् आश्रमाभिमुखो ऽभवत्  
१५,०४५।०१९अ	अथ वायुः समुद्भूतो दावाग्निर् अभवन् महान्  
१५,०४५।०१९च्	ददाह तद् वनं सर्वं परिगृह्य समन्ततः  
१५,०४५।०२०अ	दह्यत्सु मृगयूथेषु द्विजिह्वेषु समन्ततः  
१५,०४५।०२०च्	वराहाणां च यूथेषु संश्रयत्सु जलाशयान्  
१५,०४५।०२१अ	समाविद्धे वने तस्मिन् प्राप्ते व्यसन उत्तमे  
१५,०४५।०२१च्	निराहारतया राजा मन्दप्राणविचेष्टितः  
१५,०४५।०२१ए	असमर्थो ऽपसरणे सुकृशौ मातरौ च ते  
१५,०४५।०२२अ	ततः स नृपतिर् दृष्ट्वा वह्निम् आयान्तम् अन्तिकात्  
१५,०४५।०२२च्	इदम् आह ततः सूतं सञ्जयं पृथिवीपते  
१५,०४५।०२३अ	गच्छ सञ्जय यत्राग्निर् न त्वां दहति कर्हि चित्  
१५,०४५।०२३च्	वयम् अत्राग्निना युक्ता गमिष्यामः परां गतिम्  
१५,०४५।०२४अ	तम् उवाच किलोद्विग्नः सञ्जयो वदतां वरः  
१५,०४५।०२४च्	राजन् मृत्युर् अनिष्टो ऽयं भविता ते वृथाग्निना  
१५,०४५।०२५अ	न चोपायं प्रपश्यामि मोक्षणे जातवेदसः  
१५,०४५।०२५च्	यद् अत्रानन्तरं कार्यं तद् भवान् वक्तुम् अर्हति  
१५,०४५।०२६अ	इत्य् उक्तः सञ्जयेनेदं पुनर् आह स पार्थिवः  
१५,०४५।०२६च्	नैष मृत्युर् अनिष्टो नो निःसृतानां गृहात् स्वयम्  
१५,०४५।०२७अ	जलम् अग्निस् तथा वायुर् अथ वापि विकर्शनम्  
१५,०४५।०२७च्	तापसानां प्रशस्यन्ते गच्छ सञ्जय माचिरम्  
१५,०४५।०२८अ	इत्य् उक्त्वा सञ्जयं राजा समाधाय मनस् तदा  
१५,०४५।०२८च्	प्राङ्मुखः सह गान्धार्या कुन्त्या चोपाविशत् तदा  
१५,०४५।०२९अ	सञ्जयस् तं तथा दृष्ट्वा प्रदक्षिणम् अथाकरोत्  
१५,०४५।०२९च्	उवाच चैनं मेधावी युङ्क्ष्वात्मानम् इति प्रभो  
१५,०४५।०३०अ	ऋषिपुत्रो मनीषी स राजा चक्रे ऽस्य तद् वचः  
१५,०४५।०३०च्	सन्निरुध्येन्द्रियग्रामम् आसीत् काष्ठोपमस् तदा  
१५,०४५।०३१अ	गान्धारी च महाभागा जननी च पृथा तव  
१५,०४५।०३१च्	दावाग्निना समायुक्ते स च राजा पिता तव  
१५,०४५।०३२अ	सञ्जयस् तु महामात्रस् तस्माद् दावाद् अमुच्यत  
१५,०४५।०३२च्	गङ्गाकूले मया दृष्टस् तापसैः परिवारितः  
१५,०४५।०३३अ	स तान् आमन्त्र्य तेजस्वी निवेद्यैतच् च सर्वशः  
१५,०४५।०३३च्	प्रययौ सञ्जयः सूतो हिमवन्तं महीधरम्  
१५,०४५।०३४अ	एवं स निधनं प्राप्तः कुरुराजो महामनाः  
१५,०४५।०३४च्	गान्धारी च पृथा चैव जनन्यौ ते नराधिप  
१५,०४५।०३५अ	यदृच्छयानुव्रजता मया राज्ञः कलेवरम्  
१५,०४५।०३५च्	तयोश् च देव्योर् उभयोर् दृष्टानि भरतर्षभ  
१५,०४५।०३६अ	ततस् तपोवने तस्मिन् समाजग्मुस् तपोधनाः  
१५,०४५।०३६च्	श्रुत्वा राज्ञस् तथा निष्ठां न त्व् अशोचन् गतिं च ते  
१५,०४५।०३७अ	तत्राश्रौषम् अहं सर्वम् एतत् पुरुषसत्तम  
१५,०४५।०३७च्	यथा च नृपतिर् दग्धो देव्यौ ते चेति पाण्डव  
१५,०४५।०३८अ	न शोचितव्यं राजेन्द्र स्वन्तः स पृथिवीपतिः  
१५,०४५।०३८च्	प्राप्तवान् अग्निसंयोगं गान्धारी जननी च ते  
१५,०४५।०३९	वैशम्पायन उवाच  
१५,०४५।०३९अ	एतच् छ्रुत्वा तु सर्वेषां पाण्डवानां महात्मनाम्  
१५,०४५।०३९च्	निर्याणं धृतराष्ट्रस्य शोकः समभवन् महान्  
१५,०४५।०४०अ	अन्तःपुराणां च तदा महान् आर्तस्वरो ऽभवत्  
१५,०४५।०४०च्	पौराणां च महाराज श्रुत्वा राज्ञस् तदा गतिम्  
१५,०४५।०४१अ	अहो धिग् इति राजा तु विक्रुश्य भृशदुःखितः  
१५,०४५।०४१च्	ऊर्ध्वबाहुः स्मरन् मातुः प्ररुरोद युधिष्ठिरः  
१५,०४५।०४१ए	भीमसेनपुरोगाश् च भ्रातरः सर्व एव ते  
१५,०४५।०४१ड़्*००९७_०१	रुरुदुर् दुःखसन्तप्ता वर्णयन्तः पृथां तदा  
१५,०४५।०४२अ	अन्तःपुरेषु च तदा सुमहान् रुदितस्वनः  
१५,०४५।०४२ब्*००९८_०१	अन्तःपुरेषु सुमहांस् ततो रुदितनिस्वनः  
१५,०४५।०४२च्	प्रादुरासीन् महाराज पृथां श्रुत्वा तथागताम्  
१५,०४५।०४३अ	तं च वृद्धं तथा दग्धं हतपुत्रं नराधिपम्  
१५,०४५।०४३च्	अन्वशोचन्त ते सर्वे गान्धारीं च तपस्विनीम्  
१५,०४५।०४४अ	तस्मिन्न् उपरते शब्दे मुहूर्ताद् इव भारत  
१५,०४५।०४४च्	निगृह्य बाष्पं धैर्येण धर्मराजो ऽब्रवीद् इदम्  
१५,०४६।००१	युधिष्ठिर उवाच  
१५,०४६।००१अ	तथा महात्मनस् तस्य तपस्य् उग्रे च वर्ततः  
१५,०४६।००१च्	अनाथस्येव निधनं तिष्ठत्स्व् अस्मासु बन्धुषु  
१५,०४६।००२अ	दुर्विज्ञेया हि गतयः पुरुषाणां मता मम  
१५,०४६।००२च्	यत्र वैचित्रवीर्यो ऽसौ दग्ध एवं दवाग्निना  
१५,०४६।००३अ	यस्य पुत्रशतं श्रीमद् अभवद् बाहुशालिनः  
१५,०४६।००३च्	नागायुतबलो राजा स दग्धो हि दवाग्निना  
१५,०४६।००४अ	यं पुरा पर्यवीजन्त तालवृन्तैर् वरस्त्रियः  
१५,०४६।००४च्	तं गृध्राः पर्यवीजन्त दावाग्निपरिकालितम्  
१५,०४६।००५अ	सूतमागधसङ्घैश् च शयानो यः प्रबोध्यते  
१५,०४६।००५च्	धरण्यां स नृपः शेते पापस्य मम कर्मभिः  
१५,०४६।००६अ	न तु शोचामि गान्धारीं हतपुत्रां यशस्विनीम्  
१५,०४६।००६च्	पतिलोकम् अनुप्राप्तां तथा भर्तृव्रते स्थिताम्  
१५,०४६।००७अ	पृथाम् एव तु शोचामि या पुत्रैश्वर्यम् ऋद्धिमत्  
१५,०४६।००७च्	उत्सृज्य सुमहद् दीप्तं वनवासम् अरोचयत्  
१५,०४६।००८अ	धिग् राज्यम् इदम् अस्माकं धिग् बलं धिक् पराक्रमम्  
१५,०४६।००८च्	क्षत्रधर्मं च धिग् यस्मान् मृता जीवामहे वयम्  
१५,०४६।००९अ	सुसूक्ष्मा किल कालस्य गतिर् द्विजवरोत्तम  
१५,०४६।००९च्	यत् समुत्सृज्य राज्यं सा वनवासम् अरोचयत्  
१५,०४६।०१०अ	युधिष्ठिरस्य जननी भीमस्य विजयस्य च  
१५,०४६।०१०च्	अनाथवत् कथं दग्धा इति मुह्यामि चिन्तयन्  
१५,०४६।०११अ	वृथा सन्तोषितो वह्निः खाण्डवे सव्यसाचिना  
१५,०४६।०११च्	उपकारम् अजानन् स कृतघ्न इति मे मतिः  
१५,०४६।०१२अ	यत्रादहत् स भगवान् मातरं सव्यसाचिनः  
१५,०४६।०१२च्	कृत्वा यो ब्राह्मणच्छद्म भिक्षार्थी समुपागतः  
१५,०४६।०१२ए	धिग् अग्निं धिक् च पार्थस्य विश्रुतां सत्यसन्धताम्  
१५,०४६।०१२ड़्*००९९_०१	दहते मातरं मह्यं यस्य ते गतिर् ईदृशी  
१५,०४६।०१३अ	इदं कष्टतरं चान्यद् भगवन् प्रतिभाति मे  
१५,०४६।०१३च्	वृथाग्निना समायोगो यद् अभूत् पृथिवीपतेः  
१५,०४६।०१४अ	तथा तपस्विनस् तस्य राजर्षेः कौरवस्य ह  
१५,०४६।०१४च्	कथम् एवंविधो मृत्युः प्रशास्य पृथिवीम् इमाम्  
१५,०४६।०१५अ	तिष्ठत्सु मन्त्रपूतेषु तस्याग्निषु महावने  
१५,०४६।०१५च्	वृथाग्निना समायुक्तो निष्ठां प्राप्तः पिता मम  
१५,०४६।०१६अ	मन्ये पृथा वेपमाना कृशा धमनिसन्तता  
१५,०४६।०१६च्	हा तात धर्मराजेति समाक्रन्दन् महाभये  
१५,०४६।०१७अ	भीम पर्याप्नुहि भयाद् इति चैवाभिवाशती  
१५,०४६।०१७ब्*०१००_०१	भीम मां त्राहि दावाग्नेर् भयाद् इत्य् अभियाचती  
१५,०४६।०१७च्	समन्ततः परिक्षिप्ता माता मे ऽभूद् दवाग्निना  
१५,०४६।०१८अ	सहदेवः प्रियस् तस्याः पुत्रेभ्यो ऽधिक एव तु  
१५,०४६।०१८च्	न चैनां मोक्षयाम् आस वीरो माद्रवतीसुतः  
१५,०४६।०१९अ	तच् छ्रुत्वा रुरुदुः सर्वे समालिङ्ग्य परस्परम्  
१५,०४६।०१९च्	पाण्डवाः पञ्च दुःखार्ता भूतानीव युगक्षये  
१५,०४६।०२०अ	तेषां तु पुरुषेन्द्राणां रुदतां रुदितस्वनः  
१५,०४६।०२०च्	प्रासादाभोगसंरुद्धो अन्वरौत्सीत् स रोदसी  
१५,०४६।०२०द्*०१०१_०१	अन्योन्यं वीक्ष्य वीक्ष्यैवं स्मृत्वा मातुर् उपप्लवम्  
१५,०४६।०२०द्*०१०१_०२	सेहिरे न महीपाला निपेतुः पृथिवीतले  
१५,०४६।०२०द्*०१०१_०३	पुनर् उत्थाय चालिङ्ग्य रुदन्तो विषमस्वनाः  
१५,०४६।०२०द्*०१०१_०४	निपेतुः पाण्डवाः शोकाद् धर्मराजस्य पादयोः  
१५,०४७।००१	नारद उवाच  
१५,०४७।००१अ	नासौ वृथाग्निना दग्धो यथा तत्र श्रुतं मया  
१५,०४७।००१च्	वैचित्रवीर्यो नृपतिस् तत् ते वक्ष्यामि भारत  
१५,०४७।००२अ	वनं प्रविशता तेन वायुभक्षेण धीमता  
१५,०४७।००२च्	अग्नयः कारयित्वेष्टिम् उत्सृष्टा इति नः श्रुतम्  
१५,०४७।००३अ	याजकास् तु ततस् तस्य तान् अग्नीन् निर्जने वने  
१५,०४७।००३च्	समुत्सृज्य यथाकामं जग्मुर् भरतसत्तम  
१५,०४७।००४अ	स विवृद्धस् तदा वह्निर् वने तस्मिन्न् अभूत् किल  
१५,०४७।००४च्	तेन तद् वनम् आदीप्तम् इति मे तापसाब्रुवन्  
१५,०४७।००५अ	स राजा जाह्नवीकच्छे यथा ते कथितं मया  
१५,०४७।००५च्	तेनाग्निना समायुक्तः स्वेनैव भरतर्षभ  
१५,०४७।००६अ	एवम् आवेदयाम् आसुर् मुनयस् ते ममानघ  
१५,०४७।००६च्	ये ते भागीरथीतीरे मया दृष्टा युधिष्ठिर  
१५,०४७।००७अ	एवं स्वेनाग्निना राजा समायुक्तो महीपते  
१५,०४७।००७च्	मा शोचिथास् त्वं नृपतिं गतः स परमां गतिम्  
१५,०४७।००८अ	गुरुशुश्रूषया चैव जननी तव पाण्डव  
१५,०४७।००८च्	प्राप्ता सुमहतीं सिद्धिम् इति मे नात्र संशयः  
१५,०४७।००९अ	कर्तुम् अर्हसि कौरव्य तेषां त्वम् उदकक्रियाम्  
१५,०४७।००९च्	भ्रातृभिः सहितः सर्वैर् एतद् अत्र विधीयताम्  
१५,०४७।०१०	वैशम्पायन उवाच  
१५,०४७।०१०अ	ततः स पृथिवीपालः पाण्डवानां धुरन्धरः  
१५,०४७।०१०च्	निर्ययौ सह सोदर्यैः सदारो भरतर्षभ  
१५,०४७।०११अ	पौरजानपदाश् चैव राजभक्तिपुरस्कृताः  
१५,०४७।०११च्	गङ्गां प्रजग्मुर् अभितो वाससैकेन संवृताः  
१५,०४७।०१२अ	ततो ऽवगाह्य सलिलं सर्वे ते कुरुपुङ्गवाः  
१५,०४७।०१२च्	युयुत्सुम् अग्रतः कृत्वा ददुस् तोयं महात्मने  
१५,०४७।०१३अ	गान्धार्याश् च पृथायाश् च विधिवन् नामगोत्रतः  
१५,०४७।०१३च्	शौचं निवर्तयन्तस् ते तत्रोषुर् नगराद् बहिः  
१५,०४७।०१४अ	प्रेषयाम् आस स नरान् विधिज्ञान् आप्तकारिणः  
१५,०४७।०१४च्	गङ्गाद्वारं कुरुश्रेष्ठो यत्र दग्धो ऽभवन् नृपः  
१५,०४७।०१५अ	तत्रैव तेषां कुल्यानि गङ्गाद्वारे ऽन्वशात् तदा  
१५,०४७।०१५च्	कर्तव्यानीति पुरुषान् दत्तदेयान् महीपतिः  
१५,०४७।०१६अ	द्वादशे ऽहनि तेभ्यः स कृतशौचो नराधिपः  
१५,०४७।०१६च्	ददौ श्राद्धानि विधिवद् दक्षिणावन्ति पाण्डवः  
१५,०४७।०१७अ	धृतराष्ट्रं समुद्दिश्य ददौ स पृथिवीपतिः  
१५,०४७।०१७च्	सुवर्णं रजतं गाश् च शय्याश् च सुमहाधनाः  
१५,०४७।०१८अ	गान्धार्याश् चैव तेजस्वी पृथायाश् च पृथक् पृथक्  
१५,०४७।०१८ब्*०१०२_०१	बहूनि चैव रत्नानि वासांसि विविधानि च  
१५,०४७।०१८ब्*०१०२_०२	महार्हाणि विचित्राणि ददौ कौरवनन्दनः  
१५,०४७।०१८च्	सङ्कीर्त्य नामनी राजा ददौ दानम् अनुत्तमम्  
१५,०४७।०१८द्*०१०३_०१	सङ्कीर्त्य नामानि ददौ राजन् दानानि पार्थिवः  
१५,०४७।०१९अ	यो यद् इच्छति यावच् च तावत् स लभते द्विजः  
१५,०४७।०१९ब्*०१०४_०१	यावद् इच्छन्ति विप्रास् तु तावन्ति प्राप्नुयुर् द्विजाः  
१५,०४७।०१९च्	शयनं भोजनं यानं मणिरत्नम् अथो धनम्  
१५,०४७।०२०अ	यानम् आच्छादनं भोगान् दासीश् च परिचारिकाः  
१५,०४७।०२०च्	ददौ राजा समुद्दिश्य तयोर् मात्रोर् महीपतिः  
१५,०४७।०२१अ	ततः स पृथिवीपालो दत्त्वा श्राद्धान्य् अनेकशः  
१५,०४७।०२१च्	प्रविवेश पुनर् धीमान् नगरं वारणाह्वयम्  
१५,०४७।०२१द्*०१०५_०१	सिक्तसम्मार्जितपथं पताकातोरणोच्छ्रितम्  
१५,०४७।०२१द्*०१०५_०२	हृष्टपुष्टजनाकीर्णं पुरं तेषां प्रवेशने  
१५,०४७।०२२अ	ते चापि राजवचनात् पुरुषा ये गताभवन्  
१५,०४७।०२२ब्*०१०६_०१	धृतराष्ट्रस्य गान्धार्याः कुन्त्याश् चक्रुश् च सङ्घशः  
१५,०४७।०२२ब्*०१०६_०२	गङ्गाद्वारे शुभे पुण्ये यथोद्दिष्टं महात्मना  
१५,०४७।०२२च्	सङ्कल्प्य तेषां कुल्यानि पुनः प्रत्यागमंस् ततः  
१५,०४७।०२३अ	माल्यैर् गन्धैश् च विविधैः पूजयित्वा यथाविधि  
१५,०४७।०२३च्	कुल्यानि तेषां संयोज्य तदाचख्युर् महीपतेः  
१५,०४७।०२४अ	समाश्वास्य च राजानं धर्मात्मानं युधिष्ठिरम्  
१५,०४७।०२४च्	नारदो ऽप्य् अगमद् राजन् परमर्षिर् यथेप्सितम्  
१५,०४७।०२४द्*०१०७_०१	द्वारकायां ततः कृष्णं वासुदेवं जनार्दनम्  
१५,०४७।०२४द्*०१०७_०२	अनादिनिधनं विष्णुं शङ्खचक्रगदाधरम्  
१५,०४७।०२४द्*०१०७_०३	रहस्यकथने युक्तं नारायणम् अनामयम्  
१५,०४७।०२५अ	एवं वर्षाण्य् अतीतानि धृतराष्ट्रस्य धीमतः  
१५,०४७।०२५च्	वनवासे तदा त्रीणि नगरे दश पञ्च च  
१५,०४७।०२६अ	हतपुत्रस्य सङ्ग्रामे दानानि ददतः सदा  
१५,०४७।०२६च्	ज्ञातिसम्बन्धिमित्राणां भ्रातॄणां स्वजनस्य च  
१५,०४७।०२७अ	युधिष्ठिरस् तु नृपतिर् नातिप्रीतमनास् तदा  
१५,०४७।०२७च्	धारयाम् आस तद् राज्यं निहतज्ञातिबान्धवः  
१५,०४७।०२७द्*०१०८_०१	तथाश्रमवासिके तु पर्वण्य् अपि समाहितः  
१५,०४७।०२७द्*०१०८_०२	गन्धमाल्यादियुक्तं च हविष्यं भोजयेद् द्विजान्  
  
  
  
  
