---
title: 'Mahabharata: Sauptikaparvan'

---
## Intro
  
  
  
  
Mahabharata: Sauptikaparvan  
  
  
  
  
% Mahabharata: Sauptikaparvan  
% Electronic text (C) Bhandarkar Oriental Research Institute,  
% Pune, India, 1999  
  
% On the basis of the text entered by Muneo Tokunaga et al.,   
% revised by John Smith, Cambridge, et al.  
  
  
  
  


## पाठः
  
  
  
  
  
  
  
१०,०००।०००*०००१_०१<>नारायणं नमस्कृत्य नरं चैव नरोत्तमम्  
१०,०००।०००*०००१_०२<>देवीं सरस्वतीं चैव ततो जयम् उदीरयेत्  
१०,०००।०००*०००२_०१<>ॐ नमः सकलकल्याणदायिने चक्रपाणये  
१०,०००।०००*०००२_०२<>विषयार्णवमग्नानां समुद्धरणसेतवे  
१०,००१।००१<>सञ्जय उवाच  
१०,००१।००१अ<>ततस् ते सहिता वीराः प्रयाता दक्षिणामुखाः  
१०,००१।००१च्<>उपास्तमयवेलायां शिबिराभ्याशम् आगताः  
१०,००१।००१च्*०००३_०१<>॥॥ ॥॥ सर्वे सुमनसस् तदा  
१०,००१।००१च्*०००३_०२<>समीपे पाण्डवाव् एत्य वासुदेवो ऽब्रवीद् इदम्  
१०,००१।००२अ<>विमुच्य वाहांस् त्वरिता भीताः समभवंस् तदा  
१०,००१।००२च्<>गहनं देशम् आसाद्य प्रच्छन्ना न्यविशन्त ते  
१०,००१।००३अ<>सेनानिवेशम् अभितो नातिदूरम् अवस्थिताः  
१०,००१।००३च्<>निकृत्ता निशितैः शस्त्रैः समन्तात् क्षतविक्षताः  
१०,००१।००४अ<>दीर्घम् उष्णं च निःश्वस्य पाण्डवान् अन्वचिन्तयन्  
१०,००१।००४च्<>श्रुत्वा च निनदं घोरं पाण्डवानां जयैषिणाम्  
१०,००१।००५अ<>अनुसारभयाद् भीताः प्राङ्मुखाः प्राद्रवन् पुनः  
१०,००१।००५च्<>ते मुहूर्तं ततो गत्वा श्रान्तवाहाः पिपासिताः  
१०,००१।००६अ<>नामृष्यन्त महेष्वासाः क्रोधामर्षवशं गताः  
१०,००१।००६च्<>राज्ञो वधेन सन्तप्ता मुहूर्तं समवस्थिताः  
१०,००१।००७<>धृतराष्ट्र उवाच  
१०,००१।००७अ<>अश्रद्धेयम् इदं कर्म कृतं भीमेन सञ्जय  
१०,००१।००७च्<>यत् स नागायुतप्राणः पुत्रो मम निपातितः  
१०,००१।००८अ<>अवध्यः सर्वभूतानां वज्रसंहननो युवा  
१०,००१।००८च्<>पाण्डवैः समरे पुत्रो निहतो मम सञ्जय  
१०,००१।००९अ<>न दिष्टम् अभ्यतिक्रान्तुं शक्यं गावल्गणे नरैः  
१०,००१।००९च्<>यत् समेत्य रणे पार्थैः पुत्रो मम निपातितः  
१०,००१।०१०अ<>अद्रिसारमयं नूनं हृदयं मम सञ्जय  
१०,००१।०१०च्<>हतं पुत्रशतं श्रुत्वा यन् न दीर्णं सहस्रधा  
१०,००१।०११अ<>कथं हि वृद्धमिथुनं हतपुत्रं भविष्यति  
१०,००१।०११च्<>न ह्य् अहं पाण्डवेयस्य विषये वस्तुम् उत्सहे  
१०,००१।०१२अ<>कथं राज्ञः पिता भूत्वा स्वयं राजा च सञ्जय  
१०,००१।०१२च्<>प्रेष्यभूतः प्रवर्तेयं पाण्डवेयस्य शासनात्  
१०,००१।०१३अ<>आज्ञाप्य पृथिवीं सर्वां स्थित्वा मूर्ध्नि च सञ्जय  
१०,००१।०१३च्<>कथम् अद्य भविष्यामि प्रेष्यभूतो दुरन्तकृत्  
१०,००१।०१४अ<>कथं भीमस्य वाक्यानि श्रोतुं शक्ष्यामि सञ्जय  
१०,००१।०१४च्<>येन पुत्रशतं पूर्णम् एकेन निहतं मम  
१०,००१।०१५अ<>कृतं सत्यं वचस् तस्य विदुरस्य महात्मनः  
१०,००१।०१५च्<>अकुर्वता वचस् तेन मम पुत्रेण सञ्जय  
१०,००१।०१६अ<>अधर्मेण हते तात पुत्रे दुर्योधने मम  
१०,००१।०१६च्<>कृतवर्मा कृपो द्रौणिः किम् अकुर्वत सञ्जय  
१०,००१।०१७<>सञ्जय उवाच  
१०,००१।०१७अ<>गत्वा तु तावका राजन् नातिदूरम् अवस्थिताः  
१०,००१।०१७च्<>अपश्यन्त वनं घोरं नानाद्रुमलताकुलम्  
१०,००१।०१८अ<>ते मुहूर्तं तु विश्रम्य लब्धतोयैर् हयोत्तमैः  
१०,००१।०१८च्<>सूर्यास्तमयवेलायाम् आसेदुः सुमहद् वनम्  
१०,००१।०१९अ<>नानामृगगणैर् जुष्टं नानापक्षिसमाकुलम्  
१०,००१।०१९च्<>नानाद्रुमलताच्छन्नं नानाव्यालनिषेवितम्  
१०,००१।०२०अ<>नानातोयसमाकीर्णं तडागैर् उपशोभितम्  
१०,००१।०२०च्<>पद्मिनीशतसञ्छन्नं नीलोत्पलसमायुतम्  
१०,००१।०२१अ<>प्रविश्य तद् वनं घोरं वीक्षमाणाः समन्ततः  
१०,००१।०२१च्<>शाखासहस्रसञ्छन्नं न्यग्रोधं ददृशुस् ततः  
१०,००१।०२२अ<>उपेत्य तु तदा राजन् न्यग्रोधं ते महारथाः  
१०,००१।०२२च्<>ददृशुर् द्विपदां श्रेष्ठाः श्रेष्ठं तं वै वनस्पतिम्  
१०,००१।०२३अ<>ते ऽवतीर्य रथेभ्यस् तु विप्रमुच्य च वाजिनः  
१०,००१।०२३च्<>उपस्पृश्य यथान्यायं सन्ध्याम् अन्वासत प्रभो  
१०,००१।०२४अ<>ततो ऽस्तं पर्वतश्रेष्ठम् अनुप्राप्ते दिवाकरे  
१०,००१।०२४च्<>सर्वस्य जगतो धात्री शर्वरी समपद्यत  
१०,००१।०२५अ<>ग्रहनक्षत्रताराभिः प्रकीर्णाभिर् अलङ्कृतम्  
१०,००१।०२५च्<>नभो ऽंशुकम् इवाभाति प्रेक्षणीयं समन्ततः  
१०,००१।०२६अ<>ईषच् चापि प्रवल्गन्ति ये सत्त्वा रात्रिचारिणः  
१०,००१।०२६च्<>दिवाचराश् च ये सत्त्वास् ते निद्रावशम् आगताः  
१०,००१।०२७अ<>रात्रिञ्चराणां सत्त्वानां निनादो ऽभूत् सुदारुणः  
१०,००१।०२७च्<>क्रव्यादाश् च प्रमुदिता घोरा प्राप्ता च शर्वरी  
१०,००१।०२८अ<>तस्मिन् रात्रिमुखे घोरे दुःखशोकसमन्विताः  
१०,००१।०२८च्<>कृतवर्मा कृपो द्रौणिर् उपोपविविशुः समम्  
१०,००१।०२९अ<>तत्रोपविष्टाः शोचन्तो न्यग्रोधस्य समन्ततः  
१०,००१।०२९च्<>तम् एवार्थम् अतिक्रान्तं कुरुपाण्डवयोः क्षयम्  
१०,००१।०३०अ<>निद्रया च परीताङ्गा निषेदुर् धरणीतले  
१०,००१।०३०च्<>श्रमेण सुदृढं युक्ता विक्षता विविधैः शरैः  
१०,००१।०३१अ<>ततो निद्रावशं प्राप्तौ कृपभोजौ महारथौ  
१०,००१।०३१च्<>सुखोचिताव् अदुःखार्हौ निषण्णौ धरणीतले  
१०,००१।०३१च्*०००४_०१<>महार्हशयनोपेतौ भूमाव् एव ह्य् अनाथवत्  
१०,००१।०३१ए<>तौ तु सुप्तौ महाराज श्रमशोकसमन्वितौ  
१०,००१।०३२अ<>क्रोधामर्षवशं प्राप्तो द्रोणपुत्रस् तु भारत  
१०,००१।०३२च्<>नैव स्म स जगामाथ निद्रां सर्प इव श्वसन्  
१०,००१।०३३अ<>न लेभे स तु निद्रां वै दह्यमानो ऽतिमन्युना  
१०,००१।०३३च्<>वीक्षां चक्रे महाबाहुस् तद् वनं घोरदर्शनम्  
१०,००१।०३४अ<>वीक्षमाणो वनोद्देशं नानासत्त्वैर् निषेवितम्  
१०,००१।०३४च्<>अपश्यत महाबाहुर् न्यग्रोधं वायसायुतम्  
१०,००१।०३५अ<>तत्र काकसहस्राणि तां निशां पर्यणामयन्  
१०,००१।०३५च्<>सुखं स्वपन्तः कौरव्य पृथक् पृथग् अपाश्रयाः  
१०,००१।०३६अ<>सुप्तेषु तेषु काकेषु विस्रब्धेषु समन्ततः  
१०,००१।०३६च्<>सो ऽपश्यत् सहसायान्तम् उलूकं घोरदर्शनम्  
१०,००१।०३७अ<>महास्वनं महाकायं हर्यक्षं बभ्रुपिङ्गलम्  
१०,००१।०३७च्<>सुदीर्घघोणानखरं सुपर्णम् इव वेगिनम्  
१०,००१।०३८अ<>सो ऽथ शब्दं मृदुं कृत्वा लीयमान इवाण्डजः  
१०,००१।०३८च्<>न्यग्रोधस्य ततः शाखां प्रार्थयाम् आस भारत  
१०,००१।०३९अ<>सन्निपत्य तु शाखायां न्यग्रोधस्य विहङ्गमः  
१०,००१।०३९च्<>सुप्ताञ् जघान सुबहून् वायसान् वायसान्तकः  
१०,००१।०४०अ<>केषां चिद् अच्छिनत् पक्षाञ् शिरांसि च चकर्त ह  
१०,००१।०४०च्<>चरणांश् चैव केषां चिद् बभञ्ज चरणायुधः  
१०,००१।०४१अ<>क्षणेनाहन् स बलवान् ये ऽस्य दृष्टिपथे स्थिताः  
१०,००१।०४१च्<>तेषां शरीरावयवैः शरीरैश् च विशां पते  
१०,००१।०४१ए<>न्यग्रोधमण्डलं सर्वं सञ्छन्नं सर्वतो ऽभवत्  
१०,००१।०४२अ<>तांस् तु हत्वा ततः काकान् कौशिको मुदितो ऽभवत्  
१०,००१।०४२च्<>प्रतिकृत्य यथाकामं शत्रूणां शत्रुसूदनः  
१०,००१।०४३अ<>तद् दृष्ट्वा सोपधं कर्म कौशिकेन कृतं निशि  
१०,००१।०४३च्<>तद्भावकृतसङ्कल्पो द्रौणिर् एको व्यचिन्तयत्  
१०,००१।०४४अ<>उपदेशः कृतो ऽनेन पक्षिणा मम संयुगे  
१०,००१।०४४च्<>शत्रूणां क्षपणे युक्तः प्राप्तकालश् च मे मतः  
१०,००१।०४५अ<>नाद्य शक्या मया हन्तुं पाण्डवा जितकाशिनः  
१०,००१।०४५च्<>बलवन्तः कृतोत्साहा लब्धलक्षाः प्रहारिणः  
१०,००१।०४५ए<>राज्ञः सकाशे तेषां च प्रतिज्ञातो वधो मया  
१०,००१।०४६अ<>पतङ्गाग्निसमां वृत्तिम् आस्थायात्मविनाशिनीम्  
१०,००१।०४६च्<>न्यायतो युध्यमानस्य प्राणत्यागो न संशयः  
१०,००१।०४६ए<>छद्मना तु भवेत् सिद्धिः शत्रूणां च क्षयो महान्  
१०,००१।०४७अ<>तत्र संशयिताद् अर्थाद् यो ऽर्थो निःसंशयो भवेत्  
१०,००१।०४७च्<>तं जना बहु मन्यन्ते ये ऽर्थशास्त्रविशारदाः  
१०,००१।०४८अ<>यच् चाप्य् अत्र भवेद् वाच्यं गर्हितं लोकनिन्दितम्  
१०,००१।०४८च्<>कर्तव्यं तन् मनुष्येण क्षत्रधर्मेण वर्तता  
१०,००१।०४९अ<>निन्दितानि च सर्वाणि कुत्सितानि पदे पदे  
१०,००१।०४९च्<>सोपधानि कृतान्य् एव पाण्डवैर् अकृतात्मभिः  
१०,००१।०५०अ<>अस्मिन्न् अर्थे पुरा गीतौ श्रूयेते धर्मचिन्तकैः  
१०,००१।०५०च्<>श्लोकौ न्यायम् अवेक्षद्भिस् तत्त्वार्थं तत्त्वदर्शिभिः  
१०,००१।०५१अ<>परिश्रान्ते विदीर्णे च भुञ्जाने चापि शत्रुभिः  
१०,००१।०५१च्<>प्रस्थाने च प्रवेशे च प्रहर्तव्यं रिपोर् बलम्  
१०,००१।०५२अ<>निद्रार्तम् अर्धरात्रे च तथा नष्टप्रणायकम्  
१०,००१।०५२च्<>भिन्नयोधं बलं यच् च द्विधा युक्तं च यद् भवेत्  
१०,००१।०५२च्*०००५_०१<>न शत्रुघाते विद्वद्भिर् धर्मो द्रष्टव्य इत्य् उत  
१०,००१।०५२च्*०००५_०२<>येन केन प्रकारेण रिपुं हन्यात् तद् आचरेत्  
१०,००१।०५२च्*०००५_०३<>न च वध्यः कदा चिद् धि रिपुर् न्यायम् अवेक्षता  
१०,००१।०५२च्*०००५_०४<>यदि शक्यो भवेत् कश् चिच् छेत्तुम् आमूलतो रिपुः  
१०,००१।०५२च्*०००५_०५<>तत्र यत्नः प्रकर्तव्यस् तस्य सिद्धिर् भवेद् यथा  
१०,००१।०५३अ<>इत्य् एवं निश्चयं चक्रे सुप्तानां युधि मारणे  
१०,००१।०५३च्<>पाण्डूनां सह पाञ्चालैर् द्रोणपुत्रः प्रतापवान्  
१०,००१।०५३च्*०००६_०१<>तौ प्रबुद्धौ महात्मानौ कृपभोजौ महाबलौ  
१०,००१।०५४अ<>स क्रूरां मतिम् आस्थाय विनिश्चित्य मुहुर् मुहुः  
१०,००१।०५४च्<>सुप्तौ प्राबोधयत् तौ तु मातुलं भोजम् एव च  
१०,००१।०५५अ<>नोत्तरं प्रतिपेदे च तत्र युक्तं ह्रिया वृतः  
१०,००१।०५५च्<>स मुहूर्तम् इव ध्यात्वा बाष्पविह्वलम् अब्रवीत्  
१०,००१।०५६अ<>हतो दुर्योधनो राजा एकवीरो महाबलः  
१०,००१।०५६च्<>यस्यार्थे वैरम् अस्माभिर् आसक्तं पाण्डवैः सह  
१०,००१।०५७अ<>एकाकी बहुभिः क्षुद्रैर् आहवे शुद्धविक्रमः  
१०,००१।०५७च्<>पातितो भीमसेनेन एकादशचमूपतिः  
१०,००१।०५८अ<>वृकोदरेण क्षुद्रेण सुनृशंसम् इदं कृतम्  
१०,००१।०५८च्<>मूर्धाभिषिक्तस्य शिरः पादेन परिमृद्नता  
१०,००१।०५९अ<>विनर्दन्ति स्म पाञ्चालाः क्ष्वेडन्ति च हसन्ति च  
१०,००१।०५९च्<>धमन्ति शङ्खाञ् शतशो हृष्टा घ्नन्ति च दुन्दुभीन्  
१०,००१।०६०अ<>वादित्रघोषस् तुमुलो विमिश्रः शङ्खनिस्वनैः  
१०,००१।०६०च्<>अनिलेनेरितो घोरो दिशः पूरयतीव हि  
१०,००१।०६१अ<>अश्वानां हेषमाणानां गजानां चैव बृंहताम्  
१०,००१।०६१च्<>सिंहनादश् च शूराणां श्रूयते सुमहान् अयम्  
१०,००१।०६२अ<>दिशं प्राचीं समाश्रित्य हृष्टानां गर्जतां भृशम्  
१०,००१।०६२च्<>रथनेमिस्वनाश् चैव श्रूयन्ते लोमहर्षणाः  
१०,००१।०६३अ<>पाण्डवैर् धार्तराष्ट्राणां यद् इदं कदनं कृतम्  
१०,००१।०६३च्<>वयम् एव त्रयः शिष्टास् तस्मिन् महति वैशसे  
१०,००१।०६४अ<>के चिन् नागशतप्राणाः के चित् सर्वास्त्रकोविदाः  
१०,००१।०६४च्<>निहताः पाण्डवेयैः स्म मन्ये कालस्य पर्ययम्  
१०,००१।०६५अ<>एवम् एतेन भाव्यं हि नूनं कार्येण तत्त्वतः  
१०,००१।०६५च्<>यथा ह्य् अस्येदृशी निष्ठा कृते कार्ये ऽपि दुष्करे  
१०,००१।०६६अ<>भवतोस् तु यदि प्रज्ञा न मोहाद् अपचीयते  
१०,००१।०६६च्<>व्यापन्ने ऽस्मिन् महत्य् अर्थे यन् नः श्रेयस् तद् उच्यताम्  
१०,००२।००१<>कृप उवाच  
१०,००२।००१अ<>श्रुतं ते वचनं सर्वं हेतुयुक्तं मया विभो  
१०,००२।००१च्<>ममापि तु वचः किं चिच् छृणुष्वाद्य महाभुज  
१०,००२।००२अ<>आबद्धा मानुषाः सर्वे निर्बन्धाः कर्मणोर् द्वयोः  
१०,००२।००२च्<>दैवे पुरुषकारे च परं ताभ्यां न विद्यते  
१०,००२।००३अ<>न हि दैवेन सिध्यन्ति कर्माण्य् एकेन सत्तम  
१०,००२।००३च्<>न चापि कर्मणैकेन द्वाभ्यां सिद्धिस् तु योगतः  
१०,००२।००४अ<>ताभ्याम् उभाभ्यां सर्वार्था निबद्धा ह्य् अधमोत्तमाः  
१०,००२।००४च्<>प्रवृत्ताश् चैव दृश्यन्ते निवृत्ताश् चैव सर्वशः  
१०,००२।००४च्*०००७_०१<>न वा पुरुषकारेण संसिद्धिश् चैव सर्वशः  
१०,००२।००५अ<>पर्जन्यः पर्वते वर्षन् किं नु साधयते फलम्  
१०,००२।००५च्<>कृष्टे क्षेत्रे तथावर्षन् किं नु साधयते फलम्  
१०,००२।००६अ<>उत्थानं चाप्य् अदैवस्य ह्य् अनुत्थानस्य दैवतम्  
१०,००२।००६च्<>व्यर्थं भवति सर्वत्र पूर्वं कस् तत्र निश्चयः  
१०,००२।००७अ<>प्रवृष्टे च यथा देवे सम्यक् क्षेत्रे च कर्षिते  
१०,००२।००७च्<>बीजं महागुणं भूयात् तथा सिद्धिर् हि मानुषी  
१०,००२।००८अ<>तयोर् दैवं विनिश्चित्य स्ववशेनैव वर्तते  
१०,००२।००८च्<>प्राज्ञाः पुरुषकारं तु घटन्ते दाक्ष्यम् आस्थिताः  
१०,००२।००९अ<>ताभ्यां सर्वे हि कार्यार्था मनुष्याणां नरर्षभ  
१०,००२।००९च्<>विचेष्टन्तश् च दृश्यन्ते निवृत्ताश् च तथैव हि  
१०,००२।०१०अ<>कृतः पुरुषकारः सन् सो ऽपि दैवेन सिध्यति  
१०,००२।०१०च्<>तथास्य कर्मणः कर्तुर् अभिनिर्वर्तते फलम्  
१०,००२।०११अ<>उत्थानं तु मनुष्याणां दक्षाणां दैववर्जितम्  
१०,००२।०११च्<>अफलं दृश्यते लोके सम्यग् अप्य् उपपादितम्  
१०,००२।०१२अ<>तत्रालसा मनुष्याणां ये भवन्त्य् अमनस्विनः  
१०,००२।०१२च्<>उत्थानं ते विगर्हन्ति प्राज्ञानां तन् न रोचते  
१०,००२।०१३अ<>प्रायशो हि कृतं कर्म अफलं दृश्यते भुवि  
१०,००२।०१३च्<>अकृत्वा च पुनर् दुःखं कर्म दृश्येन् महाफलम्  
१०,००२।०१४अ<>चेष्टाम् अकुर्वंल् लभते यदि किं चिद् यदृच्छया  
१०,००२।०१४च्<>यो वा न लभते कृत्वा दुर्दशौ ताव् उभाव् अपि  
१०,००२।०१५अ<>शक्नोति जीवितुं दक्षो नालसः सुखम् एधते  
१०,००२।०१५च्<>दृश्यन्ते जीवलोके ऽस्मिन् दक्षाः प्रायो हितैषिणः  
१०,००२।०१६अ<>यदि दक्षः समारम्भात् कर्मणां नाश्नुते फलम्  
१०,००२।०१६च्<>नास्य वाच्यं भवेत् किं चित् तत्त्वं चाप्य् अधिगच्छति  
१०,००२।०१७अ<>अकृत्वा कर्म यो लोके फलं विन्दति विष्टितः  
१०,००२।०१७च्<>स तु वक्तव्यतां याति द्वेष्यो भवति प्रायशः  
१०,००२।०१८अ<>एवम् एतद् अनादृत्य वर्तते यस् त्व् अतो ऽन्यथा  
१०,००२।०१८च्<>स करोत्य् आत्मनो ऽनर्थान् नैष बुद्धिमतां नयः  
१०,००२।०१९अ<>हीनं पुरुषकारेण यदा दैवेन वा पुनः  
१०,००२।०१९च्<>कारणाभ्याम् अथैताभ्याम् उत्थानम् अफलं भवेत्  
१०,००२।०१९ए<>हीनं पुरुषकारेण कर्म त्व् इह न सिध्यति  
१०,००२।०२०अ<>दैवतेभ्यो नमस्कृत्य यस् त्व् अर्थान् सम्यग् ईहते  
१०,००२।०२०च्<>दक्षो दाक्षिण्यसम्पन्नो न स मोघं विहन्यते  
१०,००२।०२१अ<>सम्यग् ईहा पुनर् इयं यो वृद्धान् उपसेवते  
१०,००२।०२१च्<>आपृच्छति च यच् छ्रेयः करोति च हितं वचः  
१०,००२।०२२अ<>उत्थायोत्थाय हि सदा प्रष्टव्या वृद्धसम्मताः  
१०,००२।०२२च्<>ते ऽस्य योगे परं मूलं तन्मूला सिद्धिर् उच्यते  
१०,००२।०२३अ<>वृद्धानां वचनं श्रुत्वा यो ह्य् उत्थानं प्रयोजयेत्  
१०,००२।०२३च्<>उत्थानस्य फलं सम्यक् तदा स लभते ऽचिरात्  
१०,००२।०२४अ<>रागात् क्रोधाद् भयाल् लोभाद् यो ऽर्थान् ईहेत मानवः  
१०,००२।०२४च्<>अनीशश् चावमानी च स शीघ्रं भ्रश्यते श्रियः  
१०,००२।०२५अ<>सो ऽयं दुर्योधनेनार्थो लुब्धेनादीर्घदर्शिना  
१०,००२।०२५च्<>असमर्थ्य समारब्धो मूढत्वाद् अविचिन्तितः  
१०,००२।०२६अ<>हितबुद्धीन् अनादृत्य सम्मन्त्र्यासाधुभिः सह  
१०,००२।०२६च्<>वार्यमाणो ऽकरोद् वैरं पाण्डवैर् गुणवत्तरैः  
१०,००२।०२७अ<>पूर्वम् अप्य् अतिदुःशीलो न दैन्यं कर्तुम् अर्हति  
१०,००२।०२७च्<>तपत्य् अर्थे विपन्ने हि मित्राणाम् अकृतं वचः  
१०,००२।०२८अ<>अन्वावर्तामहि वयं यत् तु तं पापपूरुषम्  
१०,००२।०२८च्<>अस्मान् अप्य् अनयस् तस्मात् प्राप्तो ऽयं दारुणो महान्  
१०,००२।०२९अ<>अनेन तु ममाद्यापि व्यसनेनोपतापिता  
१०,००२।०२९च्<>बुद्धिश् चिन्तयतः किं चित् स्वं श्रेयो नावबुध्यते  
१०,००२।०३०अ<>मुह्यता तु मनुष्येण प्रष्टव्याः सुहृदो बुधाः  
१०,००२।०३०अ*०००८_०१<>तत्रास्य बुद्धिर् विनयस् तत्र श्रेयश् च पश्यति  
१०,००२।०३०अ*०००८_०२<>ततो ऽस्य मूलं कार्याणां बुद्ध्या निश्चित्य वै बुधाः  
१०,००२।०३०च्<>ते च पृष्टा यथा ब्रूयुस् तत् कर्तव्यं तथा भवेत्  
१०,००२।०३१अ<>ते वयं धृतराष्ट्रं च गान्धारीं च समेत्य ह  
१०,००२।०३१च्<>उपपृच्छामहे गत्वा विदुरं च महामतिम्  
१०,००२।०३२अ<>ते पृष्टाश् च वदेयुर् यच् छ्रेयो नः समनन्तरम्  
१०,००२।०३२च्<>तद् अस्माभिः पुनः कार्यम् इति मे नैष्ठिकी मतिः  
१०,००२।०३३अ<>अनारम्भात् तु कार्याणां नार्थः सम्पद्यते क्व चित्  
१०,००२।०३३च्<>कृते पुरुषकारे च येषां कार्यं न सिध्यति  
१०,००२।०३३ए<>दैवेनोपहतास् ते तु नात्र कार्या विचारणा  
१०,००३।००१<>सञ्जय उवाच  
१०,००३।००१अ<>कृपस्य वचनं श्रुत्वा धर्मार्थसहितं शुभम्  
१०,००३।००१च्<>अश्वत्थामा महाराज दुःखशोकसमन्वितः  
१०,००३।००२अ<>दह्यमानस् तु शोकेन प्रदीप्तेनाग्निना यथा  
१०,००३।००२च्<>क्रूरं मनस् ततः कृत्वा ताव् उभौ प्रत्यभाषत  
१०,००३।००३अ<>पुरुषे पुरुषे बुद्धिः सा सा भवति शोभना  
१०,००३।००३च्<>तुष्यन्ति च पृथक् सर्वे प्रज्ञया ते स्वया स्वया  
१०,००३।००४अ<>सर्वो हि मन्यते लोक आत्मानं बुद्धिमत्तरम्  
१०,००३।००४च्<>सर्वस्यात्मा बहुमतः सर्वात्मानं प्रशंसति  
१०,००३।००५अ<>सर्वस्य हि स्वका प्रज्ञा साधुवादे प्रतिष्ठिता  
१०,००३।००५च्<>परबुद्धिं च निन्दन्ति स्वां प्रशंसन्ति चासकृत्  
१०,००३।००६अ<>कारणान्तरयोगेन योगे येषां समा मतिः  
१०,००३।००६च्<>ते ऽन्योन्येन च तुष्यन्ति बहु मन्यन्ति चासकृत्  
१०,००३।००७अ<>तस्यैव तु मनुष्यस्य सा सा बुद्धिस् तदा तदा  
१०,००३।००७च्<>कालयोगविपर्यासं प्राप्यान्योन्यं विपद्यते  
१०,००३।००८अ<>अचिन्त्यत्वाद् धि चित्तानां मनुष्याणां विशेषतः  
१०,००३।००८च्<>चित्तवैकल्यम् आसाद्य सा सा बुद्धिः प्रजायते  
१०,००३।००९अ<>यथा हि वैद्यः कुशलो ज्ञात्वा व्याधिं यथाविधि  
१०,००३।००९च्<>भेषजं कुरुते योगात् प्रशमार्थम् इहाभिभो  
१०,००३।०१०अ<>एवं कार्यस्य योगार्थं बुद्धिं कुर्वन्ति मानवाः  
१०,००३।०१०च्<>प्रज्ञया हि स्वया युक्तास् तां च निन्दन्ति मानवाः  
१०,००३।०११अ<>अन्यया यौवने मर्त्यो बुद्ध्या भवति मोहितः  
१०,००३।०११च्<>मध्ये ऽन्यया जरायां तु सो ऽन्यां रोचयते मतिम्  
१०,००३।०१२अ<>व्यसनं वा पुनर् घोरं समृद्धिं वापि तादृशीम्  
१०,००३।०१२च्<>अवाप्य पुरुषो भोज कुरुते बुद्धिवैकृतम्  
१०,००३।०१३अ<>एकस्मिन्न् एव पुरुषे सा सा बुद्धिस् तदा तदा  
१०,००३।०१३च्<>भवत्य् अनित्यप्रज्ञत्वात् सा तस्यैव न रोचते  
१०,००३।०१४अ<>निश्चित्य तु यथाप्रज्ञं यां मतिं साधु पश्यति  
१०,००३।०१४च्<>तस्यां प्रकुरुते भावं सा तस्योद्योगकारिका  
१०,००३।०१५अ<>सर्वो हि पुरुषो भोज साध्व् एतद् इति निश्चितः  
१०,००३।०१५च्<>कर्तुम् आरभते प्रीतो मरणादिषु कर्मसु  
१०,००३।०१६अ<>सर्वे हि युक्तिं विज्ञाय प्रज्ञां चापि स्वकां नराः  
१०,००३।०१६च्<>चेष्टन्ते विविधाश् चेष्टा हितम् इत्य् एव जानते  
१०,००३।०१७अ<>उपजाता व्यसनजा येयम् अद्य मतिर् मम  
१०,००३।०१७च्<>युवयोस् तां प्रवक्ष्यामि मम शोकविनाशिनीम्  
१०,००३।०१८अ<>प्रजापतिः प्रजाः सृष्ट्वा कर्म तासु विधाय च  
१०,००३।०१८च्<>वर्णे वर्णे समाधत्त एकैकं गुणवत्तरम्  
१०,००३।०१९अ<>ब्राह्मणे दमम् अव्यग्रं क्षत्रिये तेज उत्तमम्  
१०,००३।०१९च्<>दाक्ष्यं वैश्ये च शूद्रे च सर्ववर्णानुकूलताम्  
१०,००३।०२०अ<>अदान्तो ब्राह्मणो ऽसाधुर् निस्तेजाः क्षत्रियो ऽधमः  
१०,००३।०२०च्<>अदक्षो निन्द्यते वैश्यः शूद्रश् च प्रतिकूलवान्  
१०,००३।०२१अ<>सो ऽस्मि जातः कुले श्रेष्ठे ब्राह्मणानां सुपूजिते  
१०,००३।०२१च्<>मन्दभाग्यतयास्म्य् एतं क्षत्रधर्मम् अनु ष्ठितः  
१०,००३।०२२अ<>क्षत्रधर्मं विदित्वाहं यदि ब्राह्मण्य् असंश्रितम्  
१०,००३।०२२च्<>प्रकुर्यां सुमहत् कर्म न मे तत् साधु सम्मतम्  
१०,००३।०२३अ<>धारयित्वा धनुर् दिव्यं दिव्यान्य् अस्त्राणि चाहवे  
१०,००३।०२३च्<>पितरं निहतं दृष्ट्वा किं नु वक्ष्यामि संसदि  
१०,००३।०२४अ<>सो ऽहम् अद्य यथाकामं क्षत्रधर्मम् उपास्य तम्  
१०,००३।०२४च्<>गन्तास्मि पदवीं राज्ञः पितुश् चापि महाद्युतेः  
१०,००३।०२५अ<>अद्य स्वप्स्यन्ति पाञ्चाला विश्वस्ता जितकाशिनः  
१०,००३।०२५च्<>विमुक्तयुग्यकवचा हर्षेण च समन्विताः  
१०,००३।०२५च्*०००९_०१<>अद्य तान् सूदितान् सर्वान् धृष्टद्युम्नपुरोगमान्  
१०,००३।०२५ए<>वयं जिता मताश् चैषां श्रान्ता व्यायम् अनेन च  
१०,००३।०२६अ<>तेषां निशि प्रसुप्तानां स्वस्थानां शिबिरे स्वके  
१०,००३।०२६च्<>अवस्कन्दं करिष्यामि शिबिरस्याद्य दुष्करम्  
१०,००३।०२७अ<>तान् अवस्कन्द्य शिबिरे प्रेतभूतान् विचेतसः  
१०,००३।०२७च्<>सूदयिष्यामि विक्रम्य मघवान् इव दानवान्  
१०,००३।०२८अ<>अद्य तान् सहितान् सर्वान् धृष्टद्युम्नपुरोगमान्  
१०,००३।०२८च्<>सूदयिष्यामि विक्रम्य कक्षं दीप्त इवानलः  
१०,००३।०२८ए<>निहत्य चैव पाञ्चालाञ् शान्तिं लब्धास्मि सत्तम  
१०,००३।०२९अ<>पाञ्चालेषु चरिष्यामि सूदयन्न् अद्य संयुगे  
१०,००३।०२९च्<>पिनाकपाणिः सङ्क्रुद्धः स्वयं रुद्रः पशुष्व् इव  
१०,००३।०३०अ<>अद्याहं सर्वपाञ्चालान् निहत्य च निकृत्य च  
१०,००३।०३०अ*००१०_०१<>गमिष्याम्य् अथ पञ्चानां पदवीम् अद्य दुर्गमाम्  
१०,००३।०३०च्<>अर्दयिष्यामि सङ्क्रुद्धो रणे पाण्डुसुतांस् तथा  
१०,००३।०३०च्*००११_०१<>सूदयिष्यामि संहृष्टः पशून् इव पिनाकधृक्  
१०,००३।०३१अ<>अद्याहं सर्वपाञ्चालैः कृत्वा भूमिं शरीरिणीम्  
१०,००३।०३१च्<>प्रहृत्यैकैकशस् तेभ्यो भविष्याम्य् अनृणः पितुः  
१०,००३।०३२अ<>दुर्योधनस्य कर्णस्य भीष्मसैन्धवयोर् अपि  
१०,००३।०३२च्<>गमयिष्यामि पाञ्चालान् पदवीम् अद्य दुर्गमाम्  
१०,००३।०३३अ<>अद्य पाञ्चालराजस्य धृष्टद्युम्नस्य वै निशि  
१०,००३।०३३च्<>विरात्रे प्रमथिष्यामि पशोर् इव शिरो बलात्  
१०,००३।०३४अ<>अद्य पाञ्चालपाण्डूनां शयितान् आत्मजान् निशि  
१०,००३।०३४च्<>खड्गेन निशितेनाजौ प्रमथिष्यामि गौतम  
१०,००३।०३४च्*००१२_०१<>विरात्रे प्रमथिष्यामि खड्गेन निशि गौतम  
१०,००३।०३५अ<>अद्य पाञ्चालसेनां तां निहत्य निशि सौप्तिके  
१०,००३।०३५च्<>कृतकृत्यः सुखी चैव भविष्यामि महामते  
१०,००३।०३५च्*००१३_०१<>श्रूयते जामदग्न्येन पितुर् वधम् अमृष्यता  
१०,००३।०३५च्*००१३_०२<>त्रिःसप्तकृत्वः पृथिवी कृता निःक्षत्रिया पुरा  
१०,००४।००१<>कृप उवाच  
१०,००४।००१अ<>दिष्ट्या ते प्रतिकर्तव्ये मतिर् जातेयम् अच्युत  
१०,००४।००१च्<>न त्वा वारयितुं शक्तो वज्रपाणिर् अपि स्वयम्  
१०,००४।००२अ<>अनुयास्यावहे त्वां तु प्रभाते सहिताव् उभौ  
१०,००४।००२च्<>अद्य रात्रौ विश्रमस्व विमुक्तकवचध्वजः  
१०,००४।००३अ<>अहं त्वाम् अनुयास्यामि कृतवर्मा च सात्वतः  
१०,००४।००३च्<>परान् अभिमुखं यान्तं रथाव् आस्थाय दंशितौ  
१०,००४।००४अ<>आवाभ्यां सहितः शत्रूञ् श्वो ऽसि हन्ता समागमे  
१०,००४।००४च्<>विक्रम्य रथिनां श्रेष्ठ पाञ्चालान् सपदानुगान्  
१०,००४।००५अ<>शक्तस् त्वम् असि विक्रान्तुं विश्रमस्व निशाम् इमाम्  
१०,००४।००५च्<>चिरं ते जाग्रतस् तात स्वप तावन् निशाम् इमाम्  
१०,००४।००६अ<>विश्रान्तश् च विनिद्रश् च स्वस्थचित्तश् च मानद  
१०,००४।००६च्<>समेत्य समरे शत्रून् वधिष्यसि न संशयः  
१०,००४।००७अ<>न हि त्वा रथिनां श्रेष्ठ प्रगृहीतवरायुधम्  
१०,००४।००७च्<>जेतुम् उत्सहते कश् चिद् अपि देवेषु पावकिः  
१०,००४।००८अ<>कृपेण सहितं यान्तं युक्तं च कृतवर्मणा  
१०,००४।००८च्<>को द्रौणिं युधि संरब्धं योधयेद् अपि देवराट्  
१०,००४।००९अ<>ते वयं परिविश्रान्ता विनिद्रा विगतज्वराः  
१०,००४।००९च्<>प्रभातायां रजन्यां वै निहनिष्याम शात्रवान्  
१०,००४।०१०अ<>तव ह्य् अस्त्राणि दिव्यानि मम चैव न संशयः  
१०,००४।०१०च्<>सात्वतो ऽपि महेष्वासो नित्यं युद्धेषु कोविदः  
१०,००४।०११अ<>ते वयं सहितास् तात सर्वाञ् शत्रून् समागतान्  
१०,००४।०११च्<>प्रसह्य समरे हत्वा प्रीतिं प्राप्स्याम पुष्कलाम्  
१०,००४।०११ए<>विश्रमस्व त्वम् अव्यग्रः स्वप चेमां निशां सुखम्  
१०,००४।०१२अ<>अहं च कृतवर्मा च प्रयान्तं त्वां नरोत्तम  
१०,००४।०१२च्<>अनुयास्याव सहितौ धन्विनौ परतापिनौ  
१०,००४।०१२ए<>रथिनं त्वरया यान्तं रथाव् आस्थाय दंशितौ  
१०,००४।०१३अ<>स गत्वा शिबिरं तेषां नाम विश्राव्य चाहवे  
१०,००४।०१३च्<>ततः कर्तासि शत्रूणां युध्यतां कदनं महत्  
१०,००४।०१४अ<>कृत्वा च कदनं तेषां प्रभाते विमले ऽहनि  
१०,००४।०१४च्<>विहरस्व यथा शक्रः सूदयित्वा महासुरान्  
१०,००४।०१५अ<>त्वं हि शक्तो रणे जेतुं पाञ्चालानां वरूथिनीम्  
१०,००४।०१५च्<>दैत्यसेनाम् इव क्रुद्धः सर्वदानवसूदनः  
१०,००४।०१६अ<>मया त्वां सहितं सङ्ख्ये गुप्तं च कृतवर्मणा  
१०,००४।०१६च्<>न सहेत विभुः साक्षाद् वज्रपाणिर् अपि स्वयम्  
१०,००४।०१७अ<>न चाहं समरे तात कृतवर्मा तथैव च  
१०,००४।०१७च्<>अनिर्जित्य रणे पाण्डून् व्यपयास्याव कर्हि चित्  
१०,००४।०१८अ<>हत्वा च समरे क्षुद्रान् पाञ्चालान् पाण्डुभिः सह  
१०,००४।०१८च्<>निवर्तिष्यामहे सर्वे हता वा स्वर्गगा वयम्  
१०,००४।०१९अ<>सर्वोपायैः सहायास् ते प्रभाते वयम् एव हि  
१०,००४।०१९च्<>सत्यम् एतन् महाबाहो प्रब्रवीमि तवानघ  
१०,००४।०२०अ<>एवम् उक्तस् ततो द्रौणिर् मातुलेन हितं वचः  
१०,००४।०२०च्<>अब्रवीन् मातुलं राजन् क्रोधाद् उद्वृत्य लोचने  
१०,००४।०२१अ<>आतुरस्य कुतो निद्रा नरस्यामर्षितस्य च  
१०,००४।०२१च्<>अर्थांश् चिन्तयतश् चापि कामयानस्य वा पुनः  
१०,००४।०२२अ<>तद् इदं समनुप्राप्तं पश्य मे ऽद्य चतुष्टयम्  
१०,००४।०२२च्<>यस्य भागश् चतुर्थो मे स्वप्नम् अह्नाय नाशयेत्  
१०,००४।०२३अ<>किं नाम दुःखं लोके ऽस्मिन् पितुर् वधम् अनुस्मरन्  
१०,००४।०२३च्<>हृदयं निर्दहन् मे ऽद्य रात्र्यहानि न शाम्यति  
१०,००४।०२४अ<>यथा च निहतः पापैः पिता मम विशेषतः  
१०,००४।०२४च्<>प्रत्यक्षम् अपि ते सर्वं तन् मे मर्माणि कृन्तति  
१०,००४।०२५अ<>कथं हि मादृशो लोके मुहूर्तम् अपि जीवति  
१०,००४।०२५च्<>द्रोणो हतेति यद् वाचः पाञ्चालानां शृणोम्य् अहम्  
१०,००४।०२६अ<>दृष्टद्युम्नम् अहत्वाजौ नाहं जीवितुम् उत्सहे  
१०,००४।०२६च्<>स मे पितृवधाद् वध्यः पाञ्चाला ये च सङ्गताः  
१०,००४।०२७अ<>विलापो भग्नसक्थस्य यस् तु राज्ञो मया श्रुतः  
१०,००४।०२७च्<>स पुनर् हृदयं कस्य क्रूरस्यापि न निर्दहेत्  
१०,००४।०२८अ<>कस्य ह्य् अकरुणस्यापि नेत्राभ्याम् अश्रु नाव्रजेत्  
१०,००४।०२८च्<>नृपतेर् भग्नसक्थस्य श्रुत्वा तादृग् वचः पुनः  
१०,००४।०२९अ<>यश् चायं मित्रपक्षो मे मयि जीवति निर्जितः  
१०,००४।०२९च्<>शोकं मे वर्धयत्य् एष वारिवेग इवार्णवम्  
१०,००४।०२९ए<>एकाग्रमनसो मे ऽद्य कुतो निद्रा कुतः सुखम्  
१०,००४।०३०अ<>वासुदेवार्जुनाभ्यां हि तान् अहं परिरक्षितान्  
१०,००४।०३०च्<>अविषह्यतमान् मन्ये महेन्द्रेणापि मातुल  
१०,००४।०३१अ<>न चास्मि शक्यः संयन्तुम् अस्मात् कार्यात् कथं चन  
१०,००४।०३१च्<>न तं पश्यामि लोके ऽस्मिन् यो मां कार्यान् निवर्तयेत्  
१०,००४।०३१ए<>इति मे निश्चिता बुद्धिर् एषा साधुमता च मे  
१०,००४।०३२अ<>वार्त्तिकैः कथ्यमानस् तु मित्राणां मे पराभवः  
१०,००४।०३२च्<>पाण्डवानां च विजयो हृदयं दहतीव मे  
१०,००४।०३३अ<>अहं तु कदनं कृत्वा शत्रूणाम् अद्य सौप्तिके  
१०,००४।०३३च्<>ततो विश्रमिता चैव स्वप्ता च विगतज्वरः  
१०,००५।००१<>कृप उवाच  
१०,००५।००१अ<>शुश्रूषुर् अपि दुर्मेधाः पुरुषो ऽनियतेन्द्रियः  
१०,००५।००१च्<>नालं वेदयितुं कृत्स्नौ धर्मार्थाव् इति मे मतिः  
१०,००५।००२अ<>तथैव तावन् मेधावी विनयं यो न शिक्षति  
१०,००५।००२च्<>न च किं चन जानाति सो ऽपि धर्मार्थनिश्चयम्  
१०,००५।००२च्*००१४_०१<>चिरं ह्य् अपि जडः शूरः पण्डितं पर्युपास्य ह  
१०,००५।००२च्*००१४_०२<>न स धर्मान् विजानाति दर्वी सूपरसान् इव  
१०,००५।००२च्*००१४_०३<>मुहूर्तम् अपि तं प्राज्ञः पण्डितं पर्युपास्य ह  
१०,००५।००२च्*००१४_०४<>क्षिप्रं धर्मान् विजानाति जिह्वा सूपरसान् इव  
१०,००५।००३अ<>शुश्रूषुस् त्व् एव मेधावी पुरुषो नियतेन्द्रियः  
१०,००५।००३च्<>जानीयाद् आगमान् सर्वान् ग्राह्यं च न विरोधयेत्  
१०,००५।००४अ<>अनेयस् त्व् अवमानी यो दुरात्मा पापपूरुषः  
१०,००५।००४च्<>दिष्टम् उत्सृज्य कल्याणं करोति बहुपापकम्  
१०,००५।००५अ<>नाथवन्तं तु सुहृदः प्रतिषेधन्ति पातकात्  
१०,००५।००५च्<>निवर्तते तु लक्ष्मीवान् नालक्ष्मीवान् निवर्तते  
१०,००५।००६अ<>यथा ह्य् उच्चावचैर् वाक्यैः क्षिप्तचित्तो नियम्यते  
१०,००५।००६च्<>तथैव सुहृदा शक्यो नशक्यस् त्व् अवसीदति  
१०,००५।००७अ<>तथैव सुहृदं प्राज्ञं कुर्वाणं कर्म पापकम्  
१०,००५।००७च्<>प्राज्ञाः सम्प्रतिषेधन्ते यथाशक्ति पुनः पुनः  
१०,००५।००८अ<>स कल्याणे मतिं कृत्वा नियम्यात्मानम् आत्मना  
१०,००५।००८च्<>कुरु मे वचनं तात येन पश्चान् न तप्यसे  
१०,००५।००९अ<>न वधः पूज्यते लोके सुप्तानाम् इह धर्मतः  
१०,००५।००९च्<>तथैव न्यस्तशस्त्राणां विमुक्तरथवाजिनाम्  
१०,००५।०१०अ<>ये च ब्रूयुस् तवास्मीति ये च स्युः शरणागताः  
१०,००५।०१०च्<>विमुक्तमूर्धजा ये च ये चापि हतवाहनाः  
१०,००५।०११अ<>अद्य स्वप्स्यन्ति पाञ्चाला विमुक्तकवचा विभो  
१०,००५।०११च्<>विश्वस्ता रजनीं सर्वे प्रेता इव विचेतसः  
१०,००५।०१२अ<>यस् तेषां तदवस्थानां द्रुह्येत पुरुषो ऽनृजुः  
१०,००५।०१२च्<>व्यक्तं स नरके मज्जेद् अगाधे विपुले ऽप्लवे  
१०,००५।०१३अ<>सर्वास्त्रविदुषां लोके श्रेष्ठस् त्वम् असि विश्रुतः  
१०,००५।०१३च्<>न च ते जातु लोके ऽस्मिन् सुसूक्ष्मम् अपि किल्बिषम्  
१०,००५।०१४अ<>त्वं पुनः सूर्यसङ्काशः श्वोभूत उदिते रवौ  
१०,००५।०१४च्<>प्रकाशे सर्वभूतानां विजेता युधि शात्रवान्  
१०,००५।०१५अ<>असम्भावितरूपं हि त्वयि कर्म विगर्हितम्  
१०,००५।०१५च्<>शुक्ले रक्तम् इव न्यस्तं भवेद् इति मतिर् मम  
१०,००५।०१६<>अश्वत्थामोवाच  
१०,००५।०१६अ<>एवम् एतद् यथात्थ त्वम् अनुशास्मीह मातुल  
१०,००५।०१६च्<>तैस् तु पूर्वमयं सेतुः शतधा विदलीकृतः  
१०,००५।०१७अ<>प्रत्यक्षं भूमिपालानां भवतां चापि सन्निधौ  
१०,००५।०१७च्<>न्यस्तशस्त्रो मम पिता धृष्टद्युम्नेन पातितः  
१०,००५।०१८अ<>कर्णश् च पतिते चक्रे रथस्य रथिनां वरः  
१०,००५।०१८च्<>उत्तमे व्यसने सन्नो हतो गाण्डीवधन्वना  
१०,००५।०१९अ<>तथा शान्तनवो भीष्मो न्यस्तशस्त्रो निरायुधः  
१०,००५।०१९च्<>शिखण्डिनं पुरस्कृत्य हतो गाण्डीवधन्वना  
१०,००५।०२०अ<>भूरिश्रवा महेष्वासस् तथा प्रायगतो रणे  
१०,००५।०२०च्<>क्रोशतां भूमिपालानां युयुधानेन पातितः  
१०,००५।०२१अ<>दुर्योधनश् च भीमेन समेत्य गदया मृधे  
१०,००५।०२१च्<>पश्यतां भूमिपालानाम् अधर्मेण निपातितः  
१०,००५।०२२अ<>एकाकी बहुभिस् तत्र परिवार्य महारथैः  
१०,००५।०२२च्<>अधर्मेण नरव्याघ्रो भीमसेनेन पातितः  
१०,००५।०२३अ<>विलापो भग्नसक्थस्य यो मे राज्ञः परिश्रुतः  
१०,००५।०२३च्<>वार्त्तिकानां कथयतां स मे मर्माणि कृन्तति  
१०,००५।०२४अ<>एवम् अधार्मिकाः पापाः पाञ्चाला भिन्नसेतवः  
१०,००५।०२४च्<>तान् एवं भिन्नमर्यादान् किं भवान् न विगर्हति  
१०,००५।०२४च्*००१५_०१<>यास्याम्य् अपचितिं राज्ञः कौरवस्य पितुस् तथा  
१०,००५।०२५अ<>पितृहन्तॄन् अहं हत्वा पाञ्चालान् निशि सौप्तिके  
१०,००५।०२५च्<>कामं कीटः पतङ्गो वा जन्म प्राप्य भवामि वै  
१०,००५।०२६अ<>त्वरे चाहम् अनेनाद्य यद् इदं मे चिकीर्षितम्  
१०,००५।०२६च्<>तस्य मे त्वरमाणस्य कुतो निद्रा कुतः सुखम्  
१०,००५।०२७अ<>न स जातः पुमांल् लोके कश् चिन् न च भविष्यति  
१०,००५।०२७च्<>यो मे व्यावर्तयेद् एतां वधे तेषां कृतां मतिम्  
१०,००५।०२८<>सञ्जय उवाच  
१०,००५।०२८अ<>एवम् उक्त्वा महाराज द्रोणपुत्रः प्रतापवान्  
१०,००५।०२८च्<>एकान्ते योजयित्वाश्वान् प्रायाद् अभिमुखः परान्  
१०,००५।०२९अ<>तम् अब्रूतां महात्मानौ भोजशारद्वताव् उभौ  
१०,००५।०२९च्<>किम् अयं स्यन्दनो युक्तः किं च कार्यं चिकीर्षितम्  
१०,००५।०३०अ<>एकसार्थं प्रयातौ स्वस् त्वया सह नरर्षभ  
१०,००५।०३०च्<>समदुःखसुखौ चैव नावां शङ्कितुम् अर्हसि  
१०,००५।०३१अ<>अश्वत्थामा तु सङ्क्रुद्धः पितुर् वधम् अनुस्मरन्  
१०,००५।०३१च्<>ताभ्यां तथ्यं तदाचख्यौ यद् अस्यात्मचिकीर्षितम्  
१०,००५।०३२अ<>हत्वा शतसहस्राणि योधानां निशितैः शरैः  
१०,००५।०३२च्<>न्यस्तशस्त्रो मम पिता धृष्टद्युम्नेन पातितः  
१०,००५।०३३अ<>तं तथैव हनिष्यामि न्यस्तवर्माणम् अद्य वै  
१०,००५।०३३च्<>पुत्रं पाञ्चालराजस्य पापं पापेन कर्मणा  
१०,००५।०३४अ<>कथं च निहतः पापः पाञ्चालः पशुवन् मया  
१०,००५।०३४च्<>शस्त्राहवजितां लोकान् प्राप्नुयाद् इति मे मतिः  
१०,००५।०३५अ<>क्षिप्रं सन्नद्धकवचौ सखड्गाव् आत्तकार्मुकौ  
१०,००५।०३५च्<>समास्थाय प्रतीक्षेतां रथवर्यौ परन्तपौ  
१०,००५।०३६अ<>इत्य् उक्त्वा रथम् आस्थाय प्रायाद् अभिमुखः परान्  
१०,००५।०३६च्<>तम् अन्वगात् कृपो राजन् कृतवर्मा च सात्वतः  
१०,००५।०३७अ<>ते प्रयाता व्यरोचन्त परान् अभिमुखास् त्रयः  
१०,००५।०३७च्<>हूयमाना यथा यज्ञे समिद्धा हव्यवाहनाः  
१०,००५।०३८अ<>ययुश् च शिबिरं तेषां सम्प्रसुप्तजनं विभो  
१०,००५।०३८च्<>द्वारदेशं तु सम्प्राप्य द्रौणिस् तस्थौ रथोत्तमे  
१०,००५।०३८च्*००१६=००<>सञ्जय उवाच  
१०,००५।०३८च्*००१६_०१<>ततस् तौ संविदं कृत्वा वासुदेववृषध्वजौ  
१०,००५।०३८च्*००१६_०२<>निश्चितौ तु वधे तेषां पाञ्चालानां महाव्रतौ  
१०,००५।०३८च्*००१६_०३<>ततो ऽब्रवीन् महादेवं कृष्णम् अक्लिष्टकारिणम्  
१०,००५।०३८च्*००१६_०४<>योगमूर्तिधरो भूत्वा प्रविश्याभ्यन्तरं मनः  
१०,००५।०३८च्*००१६_०५<>तावत् कार्यम् इदं युक्तं साधयाम्य् अहम् अञ्जसा  
१०,००५।०३८च्*००१६_०६<>एवं तु संविदं कृत्वा एकमूर्तिधरौ स्थितौ  
१०,००६।००१<>धृतराष्ट्र उवाच  
१०,००६।००१अ<>द्वारदेशे ततो द्रौणिम् अवस्थितम् अवेक्ष्य तौ  
१०,००६।००१च्<>अकुर्वतां भोजकृपौ किं सञ्जय वदस्व मे  
१०,००६।००२<>सञ्जय उवाच  
१०,००६।००२अ<>कृतवर्माणम् आमन्त्र्य कृपं च स महारथम्  
१०,००६।००२च्<>द्रौणिर् मन्युपरीतात्मा शिबिरद्वारम् आसदत्  
१०,००६।००३अ<>तत्र भूतं महाकायं चन्द्रार्कसदृशद्युतिम्  
१०,००६।००३च्<>सो ऽपश्यद् द्वारम् आवृत्य तिष्ठन्तं लोमहर्षणम्  
१०,००६।००४अ<>वसानं चर्म वैयाघ्रं महारुधिरविस्रवम्  
१०,००६।००४च्<>कृष्णाजिनोत्तरासङ्गं नागयज्ञोपवीतिनम्  
१०,००६।००५अ<>बाहुभिः स्वायतैः पीनैर् नानाप्रहरणोद्यतैः  
१०,००६।००५च्<>बद्धाङ्गदमहासर्पं ज्वालामालाकुलाननम्  
१०,००६।००६अ<>दंष्ट्राकरालवदनं व्यादितास्यं भयावहम्  
१०,००६।००६च्<>नयनानां सहस्रैश् च विचित्रैर् अभिभूषितम्  
१०,००६।००७अ<>नैव तस्य वपुः शक्यं प्रवक्तुं वेष एव वा  
१०,००६।००७च्<>सर्वथा तु तद् आलक्ष्य स्फुटेयुर् अपि पर्वताः  
१०,००६।००८अ<>तस्यास्यान् नासिकाभ्यां च श्रवणाभ्यां च सर्वशः  
१०,००६।००८च्<>तेभ्यश् चाक्षिसहस्रेभ्यः प्रादुरासन् महार्चिषः  
१०,००६।००९अ<>तथा तेजोमरीचिभ्यः शङ्खचक्रगदाधराः  
१०,००६।००९च्<>प्रादुरासन् हृषीकेशाः शतशो ऽथ सहस्रशः  
१०,००६।०१०अ<>तद् अत्यद्भुतम् आलोक्य भूतं लोकभयङ्करम्  
१०,००६।०१०च्<>द्रौणिर् अव्यथितो दिव्यैर् अस्त्रवर्षैर् अवाकिरत्  
१०,००६।०११अ<>द्रौणिमुक्ताञ् शरांस् तांस् तु तद् भूतं महद् अग्रसत्  
१०,००६।०११च्<>उदधेर् इव वार्योघान् पावको वडवामुखः  
१०,००६।०११च्*००१७_०१<>अग्रसत् तांस् तथा भूतं द्रौणिना प्रहिताञ् शरान्  
१०,००६।०१२अ<>अश्वत्थामा तु सम्प्रेक्ष्य ताञ् शरौघान् निरर्थकान्  
१०,००६।०१२च्<>रथशक्तिं मुमोचास्मै दीप्ताम् अग्निशिखाम् इव  
१०,००६।०१३अ<>सा तदाहत्य दीप्ताग्रा रथशक्तिर् अशीर्यत  
१०,००६।०१३च्<>युगान्ते सूर्यम् आहत्य महोल्केव दिवश् च्युता  
१०,००६।०१४अ<>अथ हेमत्सरुं दिव्यं खड्गम् आकाशवर्चसम्  
१०,००६।०१४च्<>कोशात् समुद्बबर्हाशु बिलाद् दीप्तम् इवोरगम्  
१०,००६।०१५अ<>ततः खड्गवरं धीमान् भूताय प्राहिणोत् तदा  
१०,००६।०१५च्<>स तदासाद्य भूतं वै विलयं तूलवद् ययौ  
१०,००६।०१६अ<>ततः स कुपितो द्रौणिर् इन्द्रकेतुनिभां गदाम्  
१०,००६।०१६च्<>ज्वलन्तीं प्राहिणोत् तस्मै भूतं ताम् अपि चाग्रसत्  
१०,००६।०१७अ<>ततः सर्वायुधाभावे वीक्षमाणस् ततस् ततः  
१०,००६।०१७च्<>अपश्यत् कृतम् आकाशम् अनाकाशं जनार्दनैः  
१०,००६।०१८अ<>तद् अद्भुततमं दृष्ट्वा द्रोणपुत्रो निरायुधः  
१०,००६।०१८च्<>अब्रवीद् अभिसन्तप्तः कृपवाक्यम् अनुस्मरन्  
१०,००६।०१९अ<>ब्रुवताम् अप्रियं पथ्यं सुहृदां न शृणोति यः  
१०,००६।०१९च्<>स शोचत्य् आपदं प्राप्य यथाहम् अतिवर्त्य तौ  
१०,००६।०२०अ<>शास्त्रदृष्टान् अवध्यान् यः समतीत्य जिघांसति  
१०,००६।०२०च्<>स पथः प्रच्युतो धर्म्यात् कुपथं प्रतिपद्यते  
१०,००६।०२१अ<>गोब्राह्मणनृपस्त्रीषु सख्युर् मातुर् गुरोस् तथा  
१०,००६।०२१च्<>वृद्धबालजडान्धेषु सुप्तभीतोत्थितेषु च  
१०,००६।०२२अ<>मत्तोन्मत्तप्रमत्तेषु न शस्त्राण्य् उपधारयेत्  
१०,००६।०२२च्<>इत्य् एवं गुरुभिः पूर्वम् उपदिष्टं नृणां सदा  
१०,००६।०२३अ<>सो ऽहम् उत्क्रम्य पन्थानं शास्त्रदृष्टं सनातनम्  
१०,००६।०२३च्<>अमार्गेणैवम् आरभ्य घोराम् आपदम् आगतः  
१०,००६।०२४अ<>तां चापदं घोरतरां प्रवदन्ति मनीषिणः  
१०,००६।०२४च्<>यद् उद्यम्य महत् कृत्यं भयाद् अपि निवर्तते  
१०,००६।०२५अ<>अशक्यं चैव कः कर्तुं शक्तः शक्तिबलाद् इह  
१०,००६।०२५च्<>न हि दैवाद् गरीयो वै मानुषं कर्म कथ्यते  
१०,००६।०२६अ<>मानुषं कुर्वतः कर्म यदि दैवान् न सिध्यति  
१०,००६।०२६च्<>स पथः प्रच्युतो धर्म्याद् विपदं प्रतिपद्यते  
१०,००६।०२७अ<>प्रतिघातं ह्य् अविज्ञातं प्रवदन्ति मनीषिणः  
१०,००६।०२७च्<>यद् आरभ्य क्रियां कां चिद् भयाद् इह निवर्तते  
१०,००६।०२८अ<>तद् इदं दुष्प्रणीतेन भयं मां समुपस्थितम्  
१०,००६।०२८च्<>न हि द्रोणसुतः सङ्ख्ये निवर्तेत कथं चन  
१०,००६।०२९अ<>इदं च सुमहद् भूतं दैवदण्डम् इवोद्यतम्  
१०,००६।०२९च्<>न चैतद् अभिजानामि चिन्तयन्न् अपि सर्वथा  
१०,००६।०३०अ<>ध्रुवं येयम् अधर्मे मे प्रवृत्ता कलुषा मतिः  
१०,००६।०३०च्<>तस्याः फलम् इदं घोरं प्रतिघाताय दृश्यते  
१०,००६।०३१अ<>तद् इदं दैवविहितं मम सङ्ख्ये निवर्तनम्  
१०,००६।०३१च्<>नान्यत्र दैवाद् उद्यन्तुम् इह शक्यं कथं चन  
१०,००६।०३२अ<>सो ऽहम् अद्य महादेवं प्रपद्ये शरणं प्रभुम्  
१०,००६।०३२च्<>दैवदण्डम् इमं घोरं स हि मे नाशयिष्यति  
१०,००६।०३३अ<>कपर्दिनं प्रपद्याथ देवदेवम् उमापतिम्  
१०,००६।०३३च्<>कपालमालिनं रुद्रं भगनेत्रहरं हरम्  
१०,००६।०३४अ<>स हि देवो ऽत्यगाद् देवांस् तपसा विक्रमेण च  
१०,००६।०३४च्<>तस्माच् छरणम् अभ्येष्ये गिरिशं शूलपाणिनम्  
१०,००७।००१<>सञ्जय उवाच  
१०,००७।००१अ<>स एवं चिन्तयित्वा तु द्रोणपुत्रो विशां पते  
१०,००७।००१च्<>अवतीर्य रथोपस्थाद् दध्यौ सम्प्रयतः स्थितः  
१०,००७।००२<>द्रौणिर् उवाच  
१०,००७।००२अ<>उग्रं स्थाणुं शिवं रुद्रं शर्वम् ईशानम् ईश्वरम्  
१०,००७।००२च्<>गिरिशं वरदं देवं भवं भावनम् अव्ययम्  
१०,००७।००३अ<>शितिकण्ठम् अजं शक्रं क्रथं क्रतुहरं हरम्  
१०,००७।००३च्<>विश्वरूपं विरूपाक्षं बहुरूपम् उमापतिम्  
१०,००७।००४अ<>श्मशानवासिनं दृप्तं महागणपतिं प्रभुम्  
१०,००७।००४च्<>खट्वाङ्गधारिणं मुण्डं जटिलं ब्रह्मचारिणम्  
१०,००७।००५अ<>मनसाप्य् असुचिन्त्येन दुष्करेणाल्पचेतसा  
१०,००७।००५च्<>सो ऽहम् आत्मोपहारेण यक्ष्ये त्रिपुरघातिनम्  
१०,००७।००६अ<>स्तुतं स्तुत्यं स्तूयमानम् अमोघं चर्मवाससम्  
१०,००७।००६च्<>विलोहितं नीलकण्ठम् अपृक्तं दुर्निवारणम्  
१०,००७।००७अ<>शुक्रं विश्वसृजं ब्रह्म ब्रह्मचारिणम् एव च  
१०,००७।००७च्<>व्रतवन्तं तपोनित्यम् अनन्तं तपतां गतिम्  
१०,००७।००८अ<>बहुरूपं गणाध्यक्षं त्र्यक्षं पारिषदप्रियम्  
१०,००७।००८च्<>गणाध्यक्षेक्षितमुखं गौरीहृदयवल्लभम्  
१०,००७।००९अ<>कुमारपितरं पिङ्गं गोवृषोत्तमवाहनम्  
१०,००७।००९च्<>तनुवाससम् अत्युग्रम् उमाभूषणतत्परम्  
१०,००७।०१०अ<>परं परेभ्यः परमं परं यस्मान् न विद्यते  
१०,००७।०१०च्<>इष्वस्त्रोत्तमभर्तारं दिगन्तं चैव दक्षिणम्  
१०,००७।०११अ<>हिरण्यकवचं देवं चन्द्रमौलिविभूषितम्  
१०,००७।०११च्<>प्रपद्ये शरणं देवं परमेण समाधिना  
१०,००७।०१२अ<>इमां चाप्य् आपदं घोरां तराम्य् अद्य सुदुस्तराम्  
१०,००७।०१२च्<>सर्वभूतोपहारेण यक्ष्ये ऽहं शुचिना शुचिम्  
१०,००७।०१३अ<>इति तस्य व्यवसितं ज्ञात्वा त्यागात्मकं मनः  
१०,००७।०१३च्<>पुरस्तात् काञ्चनी वेदिः प्रादुरासीन् महात्मनः  
१०,००७।०१४अ<>तस्यां वेद्यां तदा राजंश् चित्रभानुर् अजायत  
१०,००७।०१४च्<>द्यां दिशो विदिशः खं च ज्वालाभिर् अभिपूरयन्  
१०,००७।०१४च्*००१८_०१<>रत्नचित्राङ्गदधराः समुद्यतकरास् तथा  
१०,००७।०१५अ<>दीप्तास्यनयनाश् चात्र नैकपादशिरोभुजाः  
१०,००७।०१५च्<>द्विपशैलप्रतीकाशाः प्रादुरासन् महाननाः  
१०,००७।०१६अ<>श्ववराहोष्ट्ररूपाश् च हयगोमायुगोमुखाः  
१०,००७।०१६च्<>ऋक्षमार्जारवदना व्याघ्रद्वीपिमुखास् तथा  
१०,००७।०१७अ<>काकवक्त्राः प्लवमुखाः शुकवक्त्रास् तथैव च  
१०,००७।०१७च्<>महाजगरवक्त्राश् च हंसवक्त्राः सितप्रभाः  
१०,००७।०१८अ<>दार्वाघाटमुखाश् चैव चाषवक्त्राश् च भारत  
१०,००७।०१८अ*००१९_०१<>शतशश् च सहस्राक्षास् तथैव च घटोदराः  
१०,००७।०१८च्<>कूर्मनक्रमुखाश् चैव शिशुमारमुखास् तथा  
१०,००७।०१९अ<>महामकरवक्त्राश् च तिमिवक्त्रास् तथैव च  
१०,००७।०१९च्<>हरिवक्त्राः क्रौञ्चमुखाः कपोतेभमुखास् तथा  
१०,००७।०२०अ<>पारावतमुखाश् चैव मद्गुवक्त्रास् तथैव च  
१०,००७।०२०च्<>पाणिकर्णाः सहस्राक्षास् तथैव च शतोदराः  
१०,००७।०२१अ<>निर्मांसाः कोकवक्त्राश् च श्येनवक्त्राश् च भारत  
१०,००७।०२१च्<>तथैवाशिरसो राजन्न् ऋक्षवक्त्राश् च भीषणाः  
१०,००७।०२२अ<>प्रदीप्तनेत्रजिह्वाश् च ज्वालावक्त्रास् तथैव च  
१०,००७।०२२अ*००२०_०१<>ज्वालाकेशाश् च राजेन्द्र ज्वलद्रोमचतुर्भुजाः  
१०,००७।०२२च्<>मेषवक्त्रास् तथैवान्ये तथा छागमुखा नृप  
१०,००७।०२३अ<>शङ्खाभाः शङ्खवक्त्राश् च शङ्खकर्णास् तथैव च  
१०,००७।०२३च्<>शङ्खमालापरिकराः शङ्खध्वनिसमस्वनाः  
१०,००७।०२४अ<>जटाधराः पञ्चशिखास् तथा मुण्डाः कृशोदराः  
१०,००७।०२४च्<>चतुर्दंष्ट्राश् चतुर्जिह्वाः शङ्कुकर्णाः किरीटिनः  
१०,००७।०२५अ<>मौलीधराश् च राजेन्द्र तथाकुञ्चितमूर्धजाः  
१०,००७।०२५च्<>उष्णीषिणो मुकुटिनश् चारुवक्त्राः स्वलङ्कृताः  
१०,००७।०२५च्*००२१_०१<>चारुकुण्डलिनश् चैव तथा मुकुटधारिणः  
१०,००७।०२६अ<>पद्मोत्पलापीडधरास् तथा कुमुदधारिणः  
१०,००७।०२६च्<>माहात्म्येन च संयुक्ताः शतशो ऽथ सहस्रशः  
१०,००७।०२७अ<>शतघ्नीचक्रहस्ताश् च तथा मुसलपाणयः  
१०,००७।०२७च्<>भुशुण्डीपाशहस्ताश् च गदाहस्ताश् च भारत  
१०,००७।०२८अ<>पृष्ठेषु बद्धेषुधयश् चित्रबाणा रणोत्कटाः  
१०,००७।०२८च्<>सध्वजाः सपताकाश् च सघण्टाः सपरश्वधाः  
१०,००७।०२९अ<>महापाशोद्यतकरास् तथा लगुडपाणयः  
१०,००७।०२९च्<>स्थूणाहस्ताः खड्गहस्ताः सर्पोच्छ्रितकिरीटिनः  
१०,००७।०२९ए<>महासर्पाङ्गदधराश् चित्राभरणधारिणः  
१०,००७।०३०अ<>रजोध्वस्ताः पङ्कदिग्धाः सर्वे शुक्लाम्बरस्रजः  
१०,००७।०३०अ*००२२_०१<>करालाक्षाः सकृद्भास्वच्छतवक्रास् तथैव च  
१०,००७।०३०च्<>नीलाङ्गाः कमलाङ्गाश् च मुण्डवक्त्रास् तथैव च  
१०,००७।०३१अ<>भेरीशङ्खमृदङ्गांस् ते झर्झरानकगोमुखान्  
१०,००७।०३१च्<>अवादयन् पारिषदाः प्रहृष्टाः कनकप्रभाः  
१०,००७।०३२अ<>गायमानास् तथैवान्ये नृत्यमानास् तथापरे  
१०,००७।०३२च्<>लङ्घयन्तः प्लवन्तश् च वल्गन्तश् च महाबलाः  
१०,००७।०३३अ<>धावन्तो जवनाश् चण्डाः पवनोद्धूतमूर्धजाः  
१०,००७।०३३च्<>मत्ता इव महानागा विनदन्तो मुहुर् मुहुः  
१०,००७।०३४अ<>सुभीमा घोररूपाश् च शूलपट्टिशपाणयः  
१०,००७।०३४च्<>नानाविरागवसनाश् चित्रमाल्यानुलेपनाः  
१०,००७।०३५अ<>रत्नचित्राङ्गदधराः समुद्यतकरास् तथा  
१०,००७।०३५च्<>हन्तारो द्विषतां शूराः प्रसह्यासह्यविक्रमाः  
१०,००७।०३६अ<>पातारो ऽसृग्वसाद्यानां मांसान्त्रकृतभोजनाः  
१०,००७।०३६च्<>चूडालाः कर्णिकालाश् च प्रकृशाः पिठरोदराः  
१०,००७।०३७अ<>अतिह्रस्वातिदीर्घाश् च प्रबलाश् चातिभैरवाः  
१०,००७।०३७च्<>विकटाः काललम्बोष्ठा बृहच्छेफास्थिपिण्डिकाः  
१०,००७।०३८अ<>महार्हनानामुकुटा मुण्डाश् च जटिलाः परे  
१०,००७।०३८च्<>सार्केन्दुग्रहनक्षत्रां द्यां कुर्युर् ये महीतले  
१०,००७।०३९अ<>उत्सहेरंश् च ये हन्तुं भूतग्रामं चतुर्विधम्  
१०,००७।०३९च्<>ये च वीतभया नित्यं हरस्य भ्रुकुटीभटाः  
१०,००७।०४०अ<>कामकारकराः सिद्धास् त्रैलोक्यस्येश्वरेश्वराः  
१०,००७।०४०च्<>नित्यानन्दप्रमुदिता वागीशा वीतमत्सराः  
१०,००७।०४१अ<>प्राप्याष्टगुणम् ऐश्वर्यं ये न यान्ति च विस्मयम्  
१०,००७।०४१च्<>येषां विस्मयते नित्यं भगवान् कर्मभिर् हरः  
१०,००७।०४२अ<>मनोवाक्कर्मभिर् भक्तैर् नित्यम् आराधितश् च यैः  
१०,००७।०४२च्<>मनोवाक्कर्मभिर् भक्तान् पाति पुत्रान् इवौरसान्  
१०,००७।०४३अ<>पिबन्तो ऽसृग्वसास् त्व् अन्ये क्रुद्धा ब्रह्मद्विषां सदा  
१०,००७।०४३च्<>चतुर्विंशात्मकं सोमं ये पिबन्ति च नित्यदा  
१०,००७।०४४अ<>श्रुतेन ब्रह्मचर्येण तपसा च दमेन च  
१०,००७।०४४च्<>ये समाराध्य शूलाङ्कं भवसायुज्यम् आगताः  
१०,००७।०४५अ<>यैर् आत्मभूतैर् भगवान् पार्वत्या च महेश्वरः  
१०,००७।०४५च्<>सह भूतगणान् भुङ्क्ते भूतभव्यभवत्प्रभुः  
१०,००७।०४६अ<>नानाविचित्रहसितक्ष्वेडितोत्क्रुष्टगर्जितैः  
१०,००७।०४६च्<>सन्नादयन्तस् ते विश्वम् अश्वत्थामानम् अभ्ययुः  
१०,००७।०४७अ<>संस्तुवन्तो महादेवं भाः कुर्वाणाः सुवर्चसः  
१०,००७।०४७च्<>विवर्धयिषवो द्रौणेर् महिमानं महात्मनः  
१०,००७।०४८अ<>जिज्ञासमानास् तत्तेजः सौप्तिकं च दिदृक्षवः  
१०,००७।०४८च्<>भीमोग्रपरिघालातशूलपट्टिशपाणयः  
१०,००७।०४८ए<>घोररूपाः समाजग्मुर् भूतसङ्घाः समन्ततः  
१०,००७।०४९अ<>जनयेयुर् भयं ये स्म त्रैलोक्यस्यापि दर्शनात्  
१०,००७।०४९च्<>तान् प्रेक्षमाणो ऽपि व्यथां न चकार महाबलः  
१०,००७।०५०अ<>अथ द्रौणिर् धनुष्पाणिर् बद्धगोधाङ्गुलित्रवान्  
१०,००७।०५०च्<>स्वयम् एवात्मनात्मानम् उपहारम् उपाहरत्  
१०,००७।०५१अ<>धनूंषि समिधस् तत्र पवित्राणि शिताः शराः  
१०,००७।०५१च्<>हविर् आत्मवतश् चात्मा तस्मिन् भारत कर्मणि  
१०,००७।०५२अ<>ततः सौम्येन मन्त्रेण द्रोणपुत्रः प्रतापवान्  
१०,००७।०५२च्<>उपहारं महामन्युर् अथात्मानम् उपाहरत्  
१०,००७।०५३अ<>तं रुद्रं रौद्रकर्माणं रौद्रैः कर्मभिर् अच्युतम्  
१०,००७।०५३च्<>अभिष्टुत्य महात्मानम् इत्य् उवाच कृताञ्जलिः  
१०,००७।०५४अ<>इमम् आत्मानम् अद्याहं जातम् आङ्गिरसे कुले  
१०,००७।०५४च्<>अग्नौ जुहोमि भगवन् प्रतिगृह्णीष्व मां बलिम्  
१०,००७।०५५अ<>भवद्भक्त्या महादेव परमेण समाधिना  
१०,००७।०५५च्<>अस्याम् आपदि विश्वात्मन्न् उपाकुर्मि तवाग्रतः  
१०,००७।०५६अ<>त्वयि सर्वाणि भूतानि सर्वभूतेषु चासि वै  
१०,००७।०५६च्<>गुणानां हि प्रधानानाम् एकत्वं त्वयि तिष्ठति  
१०,००७।०५७अ<>सर्वभूताशय विभो हविर्भूतम् उपस्थितम्  
१०,००७।०५७च्<>प्रतिगृहाण मां देव यद्य् अशक्याः परे मया  
१०,००७।०५८अ<>इत्य् उक्त्वा द्रौणिर् आस्थाय तां वेदीं दीप्तपावकाम्  
१०,००७।०५८च्<>सन्त्यक्तात्मा समारुह्य कृष्णवर्त्मन्य् उपाविशत्  
१०,००७।०५९अ<>तम् ऊर्ध्वबाहुं निश्चेष्टं दृष्ट्वा हविर् उपस्थितम्  
१०,००७।०५९च्<>अब्रवीद् भगवान् साक्षान् महादेवो हसन्न् इव  
१०,००७।०६०अ<>सत्यशौचार्जवत्यागैस् तपसा नियमेन च  
१०,००७।०६०च्<>क्षान्त्या भक्त्या च धृत्या च बुद्ध्या च वचसा तथा  
१०,००७।०६१अ<>यथावद् अहम् आराद्धः कृष्णेनाक्लिष्टकर्मणा  
१०,००७।०६१च्<>तस्माद् इष्टतमः कृष्णाद् अन्यो मम न विद्यते  
१०,००७।०६२अ<>कुर्वता तस्य सम्मानं त्वां च जिज्ञासता मया  
१०,००७।०६२च्<>पाञ्चालाः सहसा गुप्ता मायाश् च बहुशः कृताः  
१०,००७।०६३अ<>कृतस् तस्यैष सम्मानः पाञ्चालान् रक्षता मया  
१०,००७।०६३च्<>अभिभूतास् तु कालेन नैषाम् अद्यास्ति जीवितम्  
१०,००७।०६४अ<>एवम् उक्त्वा महेष्वासं भगवान् आत्मनस् तनुम्  
१०,००७।०६४च्<>आविवेश ददौ चास्मै विमलं खड्गम् उत्तमम्  
१०,००७।०६५अ<>अथाविष्टो भगवता भूयो जज्वाल तेजसा  
१०,००७।०६५च्<>वर्ष्मवांश् चाभवद् युद्धे देवसृष्टेन तेजसा  
१०,००७।०६६अ<>तम् अदृश्यानि भूतानि रक्षांसि च समाद्रवन्  
१०,००७।०६६च्<>अभितः शत्रुशिबिरं यान्तं साक्षाद् इवेश्वरम्  
१०,००७।०६६ए*००२३_०१<>॥॥ ॥॥ यान्तं द्रौणिं महारथम्  
१०,००७।०६६ए*००२३_०२<>देवदेवं हरं स्थाणुं  
१०,००७।०६६ए*००२४_०१<>यश् चेदं पठते स्तोत्रं श्रुत्वा भक्तिसमन्वितः  
१०,००७।०६६ए*००२४_०२<>सर्वपापविशुद्धात्मा रुद्रलोकं स गच्छति  
१०,००८।००१<>धृतराष्ट्र उवाच  
१०,००८।००१अ<>तथा प्रयाते शिबिरं द्रोणपुत्रे महारथे  
१०,००८।००१च्<>कच्चित् कृपश् च भोजश् च भयार्तौ न न्यवर्तताम्  
१०,००८।००२अ<>कच्चिन् न वारितौ क्षुद्रै रक्षिभिर् नोपलक्षितौ  
१०,००८।००२च्<>असह्यम् इति वा मत्वा न निवृत्तौ महारथौ  
१०,००८।००३अ<>कच्चित् प्रमथ्य शिबिरं हत्वा सोमकपाण्डवान्  
१०,००८।००३अ*००२५_०१<>कृता प्रतिज्ञा सफला कच्चित् सञ्जय सा निशि  
१०,००८।००३च्<>दुर्योधनस्य पदवीं गतौ परमिकां रणे  
१०,००८।००३च्*००२६_०१<>बलैर् वा निहतौ तौ तु कच्चिन् न पतितौ क्षितौ  
१०,००८।००३च्*००२७_०१<>गत्वा तिष्ठत्य् असौ द्रौणिः कृत्वा कर्म सुदुष्करम्  
१०,००८।००३च्*००२७_०२<>धृष्टद्युम्नशिखण्डिभ्यां द्रौपद्याश् च सुतैः किल  
१०,००८।००३च्*००२७_०३<>सञ्छन्ना मेदिनी सुप्तैर् निहतैः पाण्डुसैनिकैः  
१०,००८।००४अ<>पाञ्चालैर् वा विनिहतौ कच्चिन् नास्वपतां क्षितौ  
१०,००८।००४च्<>कच्चित् ताभ्यां कृतं कर्म तन् ममाचक्ष्व सञ्जय  
१०,००८।००५<>सञ्जय उवाच  
१०,००८।००५अ<>तस्मिन् प्रयाते शिबिरं द्रोणपुत्रे महात्मनि  
१०,००८।००५च्<>कृपश् च कृतवर्मा च शिबिरद्वार्य् अतिष्ठताम्  
१०,००८।००६अ<>अश्वत्थामा तु तौ दृष्ट्वा यत्नवन्तौ महारथौ  
१०,००८।००६च्<>प्रहृष्टः शनकै राजन्न् इदं वचनम् अब्रवीत्  
१०,००८।००७अ<>यत्तौ भवन्तौ पर्याप्तौ सर्वक्षत्रस्य नाशने  
१०,००८।००७च्<>किं पुनर् योधशेषस्य प्रसुप्तस्य विशेषतः  
१०,००८।००८अ<>अहं प्रवेक्ष्ये शिबिरं चरिष्यामि च कालवत्  
१०,००८।००८च्<>यथा न कश् चिद् अपि मे जीवन् मुच्येत मानवः  
१०,००८।००८च्*००२८_०१<>तथा भवद्भ्यां कार्यं स्याद् इति मे निश्चिता मतिः  
१०,००८।००९अ<>इत्य् उक्त्वा प्राविशद् द्रौणिः पार्थानां शिबिरं महत्  
१०,००८।००९च्<>अद्वारेणाभ्यवस्कन्द्य विहाय भयम् आत्मनः  
१०,००८।०१०अ<>स प्रविश्य महाबाहुर् उद्देशज्ञश् च तस्य ह  
१०,००८।०१०अ*००२९_०१<>द्रौणिः परमसङ्क्रुद्धः तेजसा प्रज्वलन्न् इव  
१०,००८।०१०अ*००२९_०२<>ततः पर्यचरत् सर्वं सम्प्रसुप्तजनं निशि  
१०,००८।०१०च्<>धृष्टद्युम्नस्य निलयं शनकैर् अभ्युपागमत्  
१०,००८।०११अ<>ते तु कृत्वा महत् कर्म श्रान्ताश् च बलवद् रणे  
१०,००८।०११च्<>प्रसुप्ता वै सुविश्वस्ताः स्वसैन्यपरिवारिताः  
१०,००८।०१२अ<>अथ प्रविश्य तद् वेश्म धृष्टद्युम्नस्य भारत  
१०,००८।०१२च्<>पाञ्चाल्यं शयने द्रौणिर् अपश्यत् सुप्तम् अन्तिकात्  
१०,००८।०१३अ<>क्षौमावदाते महति स्पर्ध्यास्तरणसंवृते  
१०,००८।०१३च्<>माल्यप्रवरसंयुक्ते धूपैश् चूर्णैश् च वासिते  
१०,००८।०१४अ<>तं शयानं महात्मानं विस्रब्धम् अकुतोभयम्  
१०,००८।०१४च्<>प्राबोधयत पादेन शयनस्थं महीपते  
१०,००८।०१५अ<>स बुद्ध्वा चरणस्पर्शम् उत्थाय रणदुर्मदः  
१०,००८।०१५च्<>अभ्यजानद् अमेयात्मा द्रोणपुत्रं महारथम्  
१०,००८।०१६अ<>तम् उत्पतन्तं शयनाद् अश्वत्थामा महाबलः  
१०,००८।०१६च्<>केशेष्व् आलम्ब्य पाणिभ्यां निष्पिपेष महीतले  
१०,००८।०१७अ<>स बलात् तेन निष्पिष्टः साध्वसेन च भारत  
१०,००८।०१७च्<>निद्रया चैव पाञ्चाल्यो नाशकच् चेष्टितुं तदा  
१०,००८।०१७च्*००३०_०१<>निष्पिष्य तु ततो भूमौ पाञ्चालं द्रौणिर् ओजसा  
१०,००८।०१७च्*००३०_०२<>धनुषो ज्यां विमुच्याशु क्रूरबुद्धिर् अमर्षणः  
१०,००८।०१७च्*००३०_०३<>तस्य कण्ठे ऽथ बद्ध्वा तां त्वरितः क्रोधमूर्छितः  
१०,००८।०१७च्*००३०_०४<>द्रौणिः क्रूरं मनः कृत्वा पाञ्चाल्यम् अवधीत् तदा  
१०,००८।०१८अ<>तम् आक्रम्य तदा राजन् कण्ठे चोरसि चोभयोः  
१०,००८।०१८च्<>नदन्तं विस्फुरन्तं च पशुमारम् अमारयत्  
१०,००८।०१८च्*००३१_०१<>स वार्यमाणस् तरसा बलाद् बलवता बली  
१०,००८।०१९अ<>तुदन् नखैस् तु स द्रौणिं नातिव्यक्तम् उदाहरत्  
१०,००८।०१९च्<>आचार्यपुत्र शस्त्रेण जहि मा मा चिरं कृथाः  
१०,००८।०१९च्*००३२_०१<>एवम् उक्त्वा तु वचनं विरराम परन्तपः  
१०,००८।०१९च्*००३२_०२<>सुतः पाञ्चालराजस्य आक्रान्तो बलिना भृशम्  
१०,००८।०१९ए<>त्वत्कृते सुकृतांल् लोकान् गच्छेयं द्विपदां वर  
१०,००८।०२०अ<>तस्याव्यक्तां तु तां वाचं संश्रुत्य द्रौणिर् अब्रवीत्  
१०,००८।०२०च्<>आचार्यघातिनां लोका न सन्ति कुलपांसन  
१०,००८।०२०च्*००३३_०१<>नृशंसेनातिवृत्तेन त्वया मे निहतः पिता  
१०,००८।०२०च्*००३३_०२<>तस्मात् त्वम् अपि वध्यस् तु नृशंसेन नृशंसकृत्  
१०,००८।०२०ए<>तस्माच् छस्त्रेण निधनं न त्वम् अर्हसि दुर्मते  
१०,००८।०२१अ<>एवं ब्रुवाणस् तं वीरं सिंहो मत्तम् इव द्विपम्  
१०,००८।०२१च्<>मर्मस्व् अभ्यवधीत् क्रुद्धः पादाष्ठीलैः सुदारुणैः  
१०,००८।०२२अ<>तस्य वीरस्य शब्देन मार्यमाणस्य वेश्मनि  
१०,००८।०२२च्<>अबुध्यन्त महाराज स्त्रियो ये चास्य रक्षिणः  
१०,००८।०२३अ<>ते दृष्ट्वा वर्ष्मवन्तं तम् अतिमानुषविक्रमम्  
१०,००८।०२३च्<>भूतम् एव व्यवस्यन्तो न स्म प्रव्याहरन् भयात्  
१०,००८।०२४अ<>तं तु तेनाभ्युपायेन गमयित्वा यमक्षयम्  
१०,००८।०२४च्<>अध्यतिष्ठत् स तेजस्वी रथं प्राप्य सुदर्शनम्  
१०,००८।०२५अ<>स तस्य भवनाद् राजन् निष्क्रम्यानादयन् दिशः  
१०,००८।०२५च्<>रथेन शिबिरं प्रायाज् जिघांसुर् द्विषतो बली  
१०,००८।०२६अ<>अपक्रान्ते ततस् तस्मिन् द्रोणपुत्रे महारथे  
१०,००८।०२६च्<>सह तै रक्षिभिः सर्वैः प्रणेदुर् योषितस् तदा  
१०,००८।०२७अ<>राजानं निहतं दृष्ट्वा भृशं शोकपरायणाः  
१०,००८।०२७च्<>व्याक्रोशन् क्षत्रियाः सर्वे धृष्टद्युम्नस्य भारत  
१०,००८।०२८अ<>तासां तु तेन शब्देन समीपे क्षत्रियर्षभाः  
१०,००८।०२८च्<>क्षिप्रं च समनह्यन्त किम् एतद् इति चाब्रुवन्  
१०,००८।०२९अ<>स्त्रियस् तु राजन् वित्रस्ता भारद्वाजं निरीक्ष्य तम्  
१०,००८।०२९च्<>अब्रुवन् दीनकण्ठेन क्षिप्रम् आद्रवतेति वै  
१०,००८।०३०अ<>राक्षसो वा मनुष्यो वा नैनं जानीमहे वयम्  
१०,००८।०३०च्<>हत्वा पाञ्चालराजं यो रथम् आरुह्य तिष्ठति  
१०,००८।०३१अ<>ततस् ते योधमुख्यास् तं सहसा पर्यवारयन्  
१०,००८।०३१च्<>स तान् आपततः सर्वान् रुद्रास्त्रेण व्यपोथयत्  
१०,००८।०३२अ<>धृष्टद्युम्नं च हत्वा स तांश् चैवास्य पदानुगान्  
१०,००८।०३२च्<>अपश्यच् छयने सुप्तम् उत्तमौजसम् अन्तिके  
१०,००८।०३३अ<>तम् अप्य् आक्रम्य पादेन कण्ठे चोरसि चौजसा  
१०,००८।०३३च्<>तथैव मारयाम् आस विनर्दन्तम् अरिन्दमम्  
१०,००८।०३४अ<>युधामन्युस् तु सम्प्राप्तो मत्त्वा तं रक्षसा हतम्  
१०,००८।०३४च्<>गदाम् उद्यम्य वेगेन हृदि द्रौणिम् अताडयत्  
१०,००८।०३४च्*००३४_०१<>गदाप्रहाराभिहतो नाकम्पद् द्रौणिर् आहवे  
१०,००८।०३५अ<>तम् अभिद्रुत्य जग्राह क्षितौ चैनम् अपातयत्  
१०,००८।०३५च्<>विस्फुरन्तं च पशुवत् तथैवैनम् अमारयत्  
१०,००८।०३६अ<>तथा स वीरो हत्वा तं ततो ऽन्यान् समुपाद्रवत्  
१०,००८।०३६च्<>संसुप्तान् एव राजेन्द्र तत्र तत्र महारथान्  
१०,००८।०३६च्*००३५_०१<>पाञ्चालवीरान् आक्रम्य क्रुद्धो न्यहनद् अन्तिके  
१०,००८।०३६ए<>स्फुरतो वेपमानांश् च शमितेव पशून् मखे  
१०,००८।०३७अ<>ततो निस्त्रिंशम् आदाय जघानान्यान् पृथग्जनान्  
१०,००८।०३७च्<>भागशो विचरन् मार्गान् असियुद्धविशारदः  
१०,००८।०३८अ<>तथैव गुल्मे सम्प्रेक्ष्य शयानान् मध्यगौल्मिकान्  
१०,००८।०३८च्<>श्रान्तान् न्यस्तायुधान् सर्वान् क्षणेनैव व्यपोथयत्  
१०,००८।०३९अ<>योधान् अश्वान् द्विपांश् चैव प्राच्छिनत् स वरासिना  
१०,००८।०३९च्<>रुधिरोक्षितसर्वाङ्गः कालसृष्ट इवान्तकः  
१०,००८।०४०अ<>विस्फुरद्भिश् च तैर् द्रौणिर् निस्त्रिंशस्योद्यमेन च  
१०,००८।०४०च्<>आक्षेपेण तथैवासेस् त्रिधा रक्तोक्षितो ऽभवत्  
१०,००८।०४१अ<>तस्य लोहितसिक्तस्य दीप्तखड्गस्य युध्यतः  
१०,००८।०४१च्<>अमानुष इवाकारो बभौ परमभीषणः  
१०,००८।०४२अ<>ये त्व् अजाग्रत कौरव्य ते ऽपि शब्देन मोहिताः  
१०,००८।०४२च्<>निरीक्ष्यमाणा अन्योन्यं द्रौणिं दृष्ट्वा प्रविव्यथुः  
१०,००८।०४३अ<>तद् रूपं तस्य ते दृष्ट्वा क्षत्रियाः शत्रुकर्शनाः  
१०,००८।०४३च्<>राक्षसं मन्यमानास् तं नयनानि न्यमीलयन्  
१०,००८।०४४अ<>स घोररूपो व्यचरत् कालवच् छिबिरे ततः  
१०,००८।०४४च्<>अपश्यद् द्रौपदीपुत्रान् अवशिष्टांश् च सोमकान्  
१०,००८।०४५अ<>तेन शब्देन वित्रस्ता धनुर्हस्ता महारथाः  
१०,००८।०४५च्<>धृष्टद्युम्नं हतं श्रुत्वा द्रौपदेया विशां पते  
१०,००८।०४५ए<>अवाकिरञ् शरव्रातैर् भारद्वाजम् अभीतवत्  
१०,००८।०४६अ<>ततस् तेन निनादेन सम्प्रबुद्धाः प्रभद्रकाः  
१०,००८।०४६च्<>शिलीमुखैः शिखण्डी च द्रोणपुत्रं समार्दयन्  
१०,००८।०४७अ<>भारद्वाजस् तु तान् दृष्ट्वा शरवर्षाणि वर्षतः  
१०,००८।०४७च्<>ननाद बलवन् नादं जिघांसुस् तान् सुदुर्जयान्  
१०,००८।०४८अ<>ततः परमसङ्क्रुद्धः पितुर् वधम् अनुस्मरन्  
१०,००८।०४८च्<>अवरुह्य रथोपस्थात् त्वरमाणो ऽभिदुद्रुवे  
१०,००८।०४९अ<>सहस्रचन्द्रं विपुलं गृहीत्वा चर्म संयुगे  
१०,००८।०४९च्<>खड्गं च विपुलं दिव्यं जातरूपपरिष्कृतम्  
१०,००८।०४९ए<>द्रौपदेयान् अभिद्रुत्य खड्गेन व्यचरद् बली  
१०,००८।०५०अ<>ततः स नरशार्दूलः प्रतिविन्ध्यं तम् आहवे  
१०,००८।०५०च्<>कुक्षिदेशे ऽवधीद् राजन् स हतो न्यपतद् भुवि  
१०,००८।०५१अ<>प्रासेन विद्ध्वा द्रौणिं तु सुतसोमः प्रतापवान्  
१०,००८।०५१च्<>पुनश् चासिं समुद्यम्य द्रोणपुत्रम् उपाद्रवत्  
१०,००८।०५१च्*००३६_०१<>प्रासप्रहारं तु तदा विगृह्य द्रौणिर् आहवे  
१०,००८।०५२अ<>सुतसोमस्य सासिं तु बाहुं छित्त्वा नरर्षभः  
१०,००८।०५२च्<>पुनर् अभ्यहनत् पार्श्वे स भिन्नहृदयो ऽपतत्  
१०,००८।०५३अ<>नाकुलिस् तु शतानीको रथचक्रेण वीर्यवान्  
१०,००८।०५३च्<>दोर्भ्याम् उत्क्षिप्य वेगेन वक्षस्य् एनम् अताडयत्  
१०,००८।०५४अ<>अताडयच् छतानीकं मुक्तचक्रं द्विजस् तु सः  
१०,००८।०५४च्<>स विह्वलो ययौ भूमिं ततो ऽस्यापाहरच् छिरः  
१०,००८।०५५अ<>श्रुतकर्मा तु परिघं गृहीत्वा समताडयत्  
१०,००८।०५५च्<>अभिद्रुत्य ततो द्रौणिं सव्ये स फलके भृशम्  
१०,००८।०५६अ<>स तु तं श्रुतकर्माणम् आस्ये जघ्ने वरासिना  
१०,००८।०५६च्<>स हतो न्यपतद् भूमौ विमूढो विकृताननः  
१०,००८।०५७अ<>तेन शब्देन वीरस् तु श्रुतकीर्तिर् महाधनुः  
१०,००८।०५७च्<>अश्वत्थामानम् आसाद्य शरवर्षैर् अवाकिरत्  
१०,००८।०५७च्*००३७_०१<>शरैर् आच्छादितस् तेन द्रोणपुत्रो महारथः  
१०,००८।०५७च्*००३७_०२<>अदृश्यत महाराज श्वाविट् शललितो यथा  
१०,००८।०५८अ<>तस्यापि शरवर्षाणि चर्मणा प्रतिवार्य सः  
१०,००८।०५८च्<>सकुण्डलं शिरः कायाद् भ्राजमानम् अपाहरत्  
१०,००८।०५९अ<>ततो भीष्मनिहन्ता तं सह सर्वैः प्रभद्रकैः  
१०,००८।०५९च्<>अहनत् सर्वतो वीरं नानाप्रहरणैर् बली  
१०,००८।०५९ए<>शिलीमुखेन चाप्य् एनं भ्रुवोर् मध्ये समार्दयत्  
१०,००८।०६०अ<>स तु क्रोधसमाविष्टो द्रोणपुत्रो महाबलः  
१०,००८।०६०च्<>शिखण्डिनं समासाद्य द्विधा चिच्छेद सो ऽसिना  
१०,००८।०६१अ<>शिखण्डिनं ततो हत्वा क्रोधाविष्टः परन्तपः  
१०,००८।०६१च्<>प्रभद्रकगणान् सर्वान् अभिदुद्राव वेगवान्  
१०,००८।०६१ए<>यच् च शिष्टं विराटस्य बलं तच् च समाद्रवत्  
१०,००८।०६२अ<>द्रुपदस्य च पुत्राणां पौत्राणां सुहृदाम् अपि  
१०,००८।०६२च्<>चकार कदनं घोरं दृष्ट्वा दृष्ट्वा महाबलः  
१०,००८।०६३अ<>अन्यान् अन्यांश् च पुरुषान् अभिसृत्याभिसृत्य च  
१०,००८।०६३च्<>न्यकृन्तद् असिना द्रौणिर् असिमार्गविशारदः  
१०,००८।०६४अ<>कालीं रक्तास्यनयनां रक्तमाल्यानुलेपनाम्  
१०,००८।०६४च्<>रक्ताम्बरधराम् एकां पाशहस्तां शिखण्डिनीम्  
१०,००८।०६५अ<>ददृशुः कालरात्रिं ते स्मयमानाम् अवस्थिताम्  
१०,००८।०६५च्<>नराश्वकुञ्जरान् पाशैर् बद्ध्वा घोरैः प्रतस्थुषीम्  
१०,००८।०६५च्*००३८_०१<>तथैव च महाराज न्यस्तशस्त्रान् महारथान्  
१०,००८।०६५ए<>हरन्तीं विविधान् प्रेतान् पाशबद्धान् विमूर्धजान्  
१०,००८।०६६अ<>स्वप्ने सुप्तान् नयन्तीं तां रात्रिष्व् अन्यासु मारिष  
१०,००८।०६६च्<>ददृशुर् योधमुख्यास् ते घ्नन्तं द्रौणिं च नित्यदा  
१०,००८।०६७अ<>यतः प्रवृत्तः सङ्ग्रामः कुरुपाण्डवसेनयोः  
१०,००८।०६७च्<>ततः प्रभृति तां कृत्याम् अपश्यन् द्रौणिम् एव च  
१०,००८।०६८अ<>तांस् तु दैवहतान् पूर्वं पश्चाद् द्रौणिर् न्यपातयत्  
१०,००८।०६८च्<>त्रासयन् सर्वभूतानि विनदन् भैरवान् रवान्  
१०,००८।०६९अ<>तद् अनुस्मृत्य ते वीरा दर्शनं पौर्वकालिकम्  
१०,००८।०६९च्<>इदं तद् इत्य् अमन्यन्त दैवेनोपनिपीडिताः  
१०,००८।०७०अ<>ततस् तेन निनादेन प्रत्यबुध्यन्त धन्विनः  
१०,००८।०७०च्<>शिबिरे पाण्डवेयानां शतशो ऽथ सहस्रशः  
१०,००८।०७१अ<>सो ऽच्छिनत् कस्य चित् पादौ जघनं चैव कस्य चित्  
१०,००८।०७१च्<>कांश् चिद् बिभेद पार्श्वेषु कालसृष्ट इवान्तकः  
१०,००८।०७२अ<>अत्युग्रप्रतिपिष्टैश् च नदद्भिश् च भृशातुरैः  
१०,००८।०७२च्<>गजाश्वमथितैश् चान्यैर् मही कीर्णाभवत् प्रभो  
१०,००८।०७३अ<>क्रोशतां किम् इदं को ऽयं किं शब्दः किं नु किं कृतम्  
१०,००८।०७३च्<>एवं तेषां तदा द्रौणिर् अन्तकः समपद्यत  
१०,००८।०७४अ<>अपेतशस्त्रसन्नाहान् संरब्धान् पाण्डुसृञ्जयान्  
१०,००८।०७४च्<>प्राहिणोन् मृत्युलोकाय द्रौणिः प्रहरतां वरः  
१०,००८।०७५अ<>ततस् तच्छस्त्रवित्रस्ता उत्पतन्तो भयातुराः  
१०,००८।०७५च्<>निद्रान्धा नष्टसञ्ज्ञाश् च तत्र तत्र निलिल्यिरे  
१०,००८।०७६अ<>ऊरुस्तम्भगृहीताश् च कश्मलाभिहतौजसः  
१०,००८।०७६च्<>विनदन्तो भृशं त्रस्ताः सन्न्यपेषन् परस्परम्  
१०,००८।०७७अ<>ततो रथं पुनर् द्रौणिर् आस्थितो भीमनिस्वनम्  
१०,००८।०७७च्<>धनुष्पाणिः शरैर् अन्यान् प्रेषयद् वै यमक्षयम्  
१०,००८।०७८अ<>पुनर् उत्पततः कांश् चिद् दूराद् अपि नरोत्तमान्  
१०,००८।०७८च्<>शूरान् सम्पततश् चान्यान् कालरात्र्यै न्यवेदयत्  
१०,००८।०७९अ<>तथैव स्यन्दनाग्रेण प्रमथन् स विधावति  
१०,००८।०७९च्<>शरवर्षैश् च विविधैर् अवर्षच् छात्रवांस् ततः  
१०,००८।०८०अ<>पुनश् च सुविचित्रेण शतचन्द्रेण चर्मणा  
१०,००८।०८०च्<>तेन चाकाशवर्णेन तदाचरत सो ऽसिना  
१०,००८।०८१अ<>तथा स शिबिरं तेषां द्रौणिर् आहवदुर्मदः  
१०,००८।०८१च्<>व्यक्षोभयत राजेन्द्र महाह्रदम् इव द्विपः  
१०,००८।०८२अ<>उत्पेतुस् तेन शब्देन योधा राजन् विचेतसः  
१०,००८।०८२च्<>निद्रार्ताश् च भयार्ताश् च व्यधावन्त ततस् ततः  
१०,००८।०८२च्*००३९_०१<>विक्रोशं चुक्रुशुश् चान्ये बहुबद्धं ततस् ततः  
१०,००८।०८३अ<>विस्वरं चुक्रुशुश् चान्ये बह्वबद्धं तथावदन्  
१०,००८।०८३च्<>न च स्म प्रतिपद्यन्ते शस्त्राणि वसनानि च  
१०,००८।०८४अ<>विमुक्तकेशाश् चाप्य् अन्ये नाभ्यजानन् परस्परम्  
१०,००८।०८४च्<>उत्पतन्तः परे भीताः के चित् तत्र तथाभ्रमन्  
१०,००८।०८४ए<>पुरीषम् असृजन् के चित् के चिन् मूत्रं प्रसुस्रुवुः  
१०,००८।०८५अ<>बन्धनानि च राजेन्द्र सञ्छिद्य तुरगा द्विपाः  
१०,००८।०८५च्<>समं पर्यपतंश् चान्ये कुर्वन्तो महद् आकुलम्  
१०,००८।०८६अ<>तत्र के चिन् नरा भीता व्यलीयन्त महीतले  
१०,००८।०८६च्<>तथैव तान् निपतितान् अपिंषन् गजवाजिनः  
१०,००८।०८७अ<>तस्मिंस् तथा वर्तमाने रक्षांसि पुरुषर्षभ  
१०,००८।०८७च्<>तृप्तानि व्यनदन्न् उच्चैर् मुदा भरतसत्तम  
१०,००८।०८८अ<>स शब्दः प्रेरितो राजन् भूतसङ्घैर् मुदा युतैः  
१०,००८।०८८च्<>अपूरयद् दिशः सर्वा दिवं चापि महास्वनः  
१०,००८।०८९अ<>तेषाम् आर्तस्वरं श्रुत्वा वित्रस्ता गजवाजिनः  
१०,००८।०८९च्<>मुक्ताः पर्यपतन् राजन् मृद्नन्तः शिबिरे जनम्  
१०,००८।०९०अ<>तैस् तत्र परिधावद्भिश् चरणोदीरितं रजः  
१०,००८।०९०च्<>अकरोच् छिबिरे तेषां रजन्यां द्विगुणं तमः  
१०,००८।०९१अ<>तस्मिंस् तमसि सञ्जाते प्रमूढाः सर्वतो जनाः  
१०,००८।०९१च्<>नाजानन् पितरः पुत्रान् भ्रातॄन् भ्रातर एव च  
१०,००८।०९२अ<>गजा गजान् अतिक्रम्य निर्मनुष्या हया हयान्  
१०,००८।०९२च्<>अताडयंस् तथाभञ्जंस् तथामृद्नंश् च भारत  
१०,००८।०९३अ<>ते भग्नाः प्रपतन्तश् च निघ्नन्तश् च परस्परम्  
१०,००८।०९३च्<>न्यपातयन्त च परान् पातयित्वा तथापिषन्  
१०,००८।०९४अ<>विचेतसः सनिद्राश् च तमसा चावृता नराः  
१०,००८।०९४च्<>जघ्नुः स्वान् एव तत्राथ कालेनाभिप्रचोदिताः  
१०,००८।०९५अ<>त्यक्त्वा द्वाराणि च द्वाःस्थास् तथा गुल्मांश् च गौल्मिकाः  
१०,००८।०९५च्<>प्राद्रवन्त यथाशक्ति कान्दिशीका विचेतसः  
१०,००८।०९६अ<>विप्रनष्टाश् च ते ऽन्योन्यं नाजानन्त तदा विभो  
१०,००८।०९६च्<>क्रोशन्तस् तात पुत्रेति दैवोपहतचेतसः  
१०,००८।०९७अ<>पलायतां दिशस् तेषां स्वान् अप्य् उत्सृज्य बान्धवान्  
१०,००८।०९७च्<>गोत्रनामभिर् अन्योन्यम् आक्रन्दन्त ततो जनाः  
१०,००८।०९८अ<>हाहाकारं च कुर्वाणाः पृथिव्यां शेरते परे  
१०,००८।०९८च्<>तान् बुद्ध्वा रणमत्तो ऽसौ द्रोणपुत्रो व्यपोथयत्  
१०,००८।०९९अ<>तत्रापरे वध्यमाना मुहुर् मुहुर् अचेतसः  
१०,००८।०९९च्<>शिबिरान् निष्पतन्ति स्म क्षत्रिया भयपीडिताः  
१०,००८।१००अ<>तांस् तु निष्पततस् त्रस्ताञ् शिबिराञ् जीवितैषिणः  
१०,००८।१००च्<>कृतवर्मा कृपश् चैव द्वारदेशे निजघ्नतुः  
१०,००८।१०१अ<>विशस्त्रयन्त्रकवचान् मुक्तकेशान् कृताञ्जलीन्  
१०,००८।१०१च्<>वेपमानान् क्षितौ भीतान् नैव कांश् चिद् अमुञ्चताम्  
१०,००८।१०२अ<>नामुच्यत तयोः कश् चिन् निष्क्रान्तः शिबिराद् बहिः  
१०,००८।१०२च्<>कृपस्य च महाराज हार्दिक्यस्य च दुर्मतेः  
१०,००८।१०३अ<>भूयश् चैव चिकीर्षन्तौ द्रोणपुत्रस्य तौ प्रियम्  
१०,००८।१०३च्<>त्रिषु देशेषु ददतुः शिबिरस्य हुताशनम्  
१०,००८।१०४अ<>ततः प्रकाशे शिबिरे खड्गेन पितृनन्दनः  
१०,००८।१०४च्<>अश्वत्थामा महाराज व्यचरत् कृतहस्तवत्  
१०,००८।१०५अ<>कांश् चिद् आपततो वीरान् अपरांश् च प्रधावतः  
१०,००८।१०५च्<>व्ययोजयत खड्गेन प्राणैर् द्विजवरो नरान्  
१०,००८।१०६अ<>कांश् चिद् योधान् स खड्गेन मध्ये सञ्छिद्य वीर्यवान्  
१०,००८।१०६च्<>अपातयद् द्रोणसुतः संरब्धस् तिलकाण्डवत्  
१०,००८।१०७अ<>विनदद्भिर् भृशायस्तैर् नराश्वद्विरदोत्तमैः  
१०,००८।१०७च्<>पतितैर् अभवत् कीर्णा मेदिनी भरतर्षभ  
१०,००८।१०८अ<>मानुषाणां सहस्रेषु हतेषु पतितेषु च  
१०,००८।१०८च्<>उदतिष्ठन् कबन्धानि बहून्य् उत्थाय चापतन्  
१०,००८।१०९अ<>सायुधान् साङ्गदान् बाहून् निचकर्त शिरांसि च  
१०,००८।१०९च्<>हस्तिहस्तोपमान् ऊरून् हस्तान् पादांश् च भारत  
१०,००८।११०अ<>पृष्ठच्छिन्नाञ् शिरश्छिन्नान् पार्श्वच्छिन्नांस् तथापरान्  
१०,००८।११०च्<>समासाद्याकरोद् द्रौणिः कांश् चिच् चापि पराङ्मुखान्  
१०,००८।१११अ<>मध्यकायान् नरान् अन्यांश् चिच्छेदान्यांश् च कर्णतः  
१०,००८।१११च्<>अंसदेशे निहत्यान्यान् काये प्रावेशयच् छिरः  
१०,००८।११२अ<>एवं विचरतस् तस्य निघ्नतः सुबहून् नरान्  
१०,००८।११२च्<>तमसा रजनी घोरा बभौ दारुणदर्शना  
१०,००८।११३अ<>किं चित् प्राणैश् च पुरुषैर् हतैश् चान्यैः सहस्रशः  
१०,००८।११३च्<>बहुना च गजाश्वेन भूर् अभूद् भीमदर्शना  
१०,००८।११४अ<>यक्षरक्षःसमाकीर्णे रथाश्वद्विपदारुणे  
१०,००८।११४च्<>क्रुद्धेन द्रोणपुत्रेण सञ्छिन्नाः प्रापतन् भुवि  
१०,००८।११५अ<>मातॄर् अन्ये पितॄन् अन्ये भ्रातॄन् अन्ये विचुक्रुशुः  
१०,००८।११५च्<>के चिद् ऊचुर् न तत् क्रुद्धैर् धार्तराष्ट्रैः कृतं रणे  
१०,००८।११६अ<>यत् कृतं नः प्रसुप्तानां रक्षोभिः क्रूरकर्मभिः  
१०,००८।११६च्<>असान्निध्याद् धि पार्थानाम् इदं नः कदनं कृतम्  
१०,००८।११७अ<>न देवासुरगन्धर्वैर् न यक्षैर् न च राक्षसैः  
१०,००८।११७च्<>शक्यो विजेतुं कौन्तेयो गोप्ता यस्य जनार्दनः  
१०,००८।११८अ<>ब्रह्मण्यः सत्यवाग् दान्तः सर्वभूतानुकम्पकः  
१०,००८।११८च्<>न च सुप्तं प्रमत्तं वा न्यस्तशस्त्रं कृताञ्जलिम्  
१०,००८।११८ए<>धावन्तं मुक्तकेशं वा हन्ति पार्थो धनञ्जयः  
१०,००८।११९अ<>तद् इदं नः कृतं घोरं रक्षोभिः क्रूरकर्मभिः  
१०,००८।११९च्<>इति लालप्यमानाः स्म शेरते बहवो जनाः  
१०,००८।१२०अ<>स्तनतां च मनुष्याणाम् अपरेषां च कूजताम्  
१०,००८।१२०च्<>ततो मुहूर्तात् प्राशाम्यत् स शब्दस् तुमुलो महान्  
१०,००८।१२१अ<>शोणितव्यतिषिक्तायां वसुधायां च भूमिप  
१०,००८।१२१च्<>तद् रजस् तुमुलं घोरं क्षणेनान्तरधीयत  
१०,००८।१२२अ<>संवेष्टमानान् उद्विग्नान् निरुत्साहान् सहस्रशः  
१०,००८।१२२च्<>न्यपातयन् नरान् क्रुद्धः पशून् पशुपतिर् यथा  
१०,००८।१२३अ<>अन्योन्यं सम्परिष्वज्य शयानान् द्रवतो ऽपरान्  
१०,००८।१२३च्<>संलीनान् युध्यमानांश् च सर्वान् द्रौणिर् अपोथयत्  
१०,००८।१२४अ<>दह्यमाना हुताशेन वध्यमानाश् च तेन ते  
१०,००८।१२४च्<>परस्परं तदा योधा अनयन् यमसादनम्  
१०,००८।१२५अ<>तस्या रजन्यास् त्व् अर्धेन पाण्डवानां महद् बलम्  
१०,००८।१२५च्<>गमयाम् आस राजेन्द्र द्रौणिर् यमनिवेशनम्  
१०,००८।१२६अ<>निशाचराणां सत्त्वानां स रात्रिर् हर्षवर्धिनी  
१०,००८।१२६च्<>आसीन् नरगजाश्वानां रौद्री क्षयकरी भृशम्  
१०,००८।१२७अ<>तत्रादृश्यन्त रक्षांसि पिशाचाश् च पृथग्विधाः  
१०,००८।१२७च्<>खादन्तो नरमांसानि पिबन्तः शोणितानि च  
१०,००८।१२८अ<>करालाः पिङ्गला रौद्राः शैलदन्ता रजस्वलाः  
१०,००८।१२८च्<>जटिला दीर्घसक्थाश् च पञ्चपादा महोदराः  
१०,००८।१२९अ<>पश्चाद् अङ्गुलयो रूक्षा विरूपा भैरवस्वनाः  
१०,००८।१२९च्<>घटजानवो ऽतिह्रस्वाश् च नीलकण्ठा विभीषणाः  
१०,००८।१३०अ<>सपुत्रदाराः सुक्रूरा दुर्दर्शनसुनिर्घृणाः  
१०,००८।१३०च्<>विविधानि च रूपाणि तत्रादृश्यन्त रक्षसाम्  
१०,००८।१३१अ<>पीत्वा च शोणितं हृष्टाः प्रानृत्यन् गणशो ऽपरे  
१०,००८।१३१च्<>इदं वरम् इदं मेध्यम् इदं स्वाद्व् इति चाब्रुवन्  
१०,००८।१३२अ<>मेदोमज्जास्थिरक्तानां वसानां च भृशासिताः  
१०,००८।१३२च्<>परमांसानि खादन्तः क्रव्यादा मांसजीविनः  
१०,००८।१३३अ<>वसां चाप्य् अपरे पीत्वा पर्यधावन् विकुक्षिलाः  
१०,००८।१३३च्<>नानावक्त्रास् तथा रौद्राः क्रव्यादाः पिशिताशिनः  
१०,००८।१३४अ<>अयुतानि च तत्रासन् प्रयुतान्य् अर्बुदानि च  
१०,००८।१३४च्<>रक्षसां घोररूपाणां महतां क्रूरकर्मणाम्  
१०,००८।१३५अ<>मुदितानां वितृप्तानां तस्मिन् महति वैशसे  
१०,००८।१३५च्<>समेतानि बहून्य् आसन् भूतानि च जनाधिप  
१०,००८।१३६अ<>प्रत्यूषकाले शिबिरात् प्रतिगन्तुम् इयेष सः  
१०,००८।१३६च्<>नृशोणितावसिक्तस्य द्रौणेर् आसीद् असित्सरुः  
१०,००८।१३६ए<>पाणिना सह संश्लिष्ट एकीभूत इव प्रभो  
१०,००८।१३७अ<>स निःशेषान् अरीन् कृत्वा विरराज जनक्षये  
१०,००८।१३७च्<>युगान्ते सर्वभूतानि भस्म कृत्वेव पावकः  
१०,००८।१३८अ<>यथाप्रतिज्ञं तत् कर्म कृत्वा द्रौणायनिः प्रभो  
१०,००८।१३८च्<>दुर्गमां पदवीं कृत्वा पितुर् आसीद् गतज्वरः  
१०,००८।१३९अ<>यथैव संसुप्तजने शिबिरे प्राविशन् निशि  
१०,००८।१३९च्<>तथैव हत्वा निःशब्दे निश्चक्राम नरर्षभः  
१०,००८।१४०अ<>निष्क्रम्य शिबिरात् तस्मात् ताभ्यां सङ्गम्य वीर्यवान्  
१०,००८।१४०च्<>आचख्यौ कर्म तत् सर्वं हृष्टः संहर्षयन् विभो  
१०,००८।१४१अ<>ताव् अप्य् आचख्यतुस् तस्मै प्रियं प्रियकरौ तदा  
१०,००८।१४१च्<>पाञ्चालान् सृञ्जयांश् चैव विनिकृत्तान् सहस्रशः  
१०,००८।१४१ए<>प्रीत्या चोच्चैर् उदक्रोशंस् तथैवास्फोटयंस् तलान्  
१०,००८।१४२अ<>एवंविधा हि सा रात्रिः सोमकानां जनक्षये  
१०,००८।१४२च्<>प्रसुप्तानां प्रमत्तानाम् आसीत् सुभृशदारुणा  
१०,००८।१४३अ<>असंशयं हि कालस्य पर्यायो दुरतिक्रमः  
१०,००८।१४३च्<>तादृशा निहता यत्र कृत्वास्माकं जनक्षयम्  
१०,००८।१४४<>धृतराष्ट्र उवाच  
१०,००८।१४४अ<>प्राग् एव सुमहत् कर्म द्रौणिर् एतन् महारथः  
१०,००८।१४४च्<>नाकरोद् ईदृशं कस्मान् मत्पुत्रविजये धृतः  
१०,००८।१४५अ<>अथ कस्माद् धते क्षत्रे कर्मेदं कृतवान् असौ  
१०,००८।१४५च्<>द्रोणपुत्रो महेष्वासस् तन् मे शंसितुम् अर्हसि  
१०,००८।१४६<>सञ्जय उवाच  
१०,००८।१४६अ<>तेषां नूनं भयान् नासौ कृतवान् कुरुनन्दन  
१०,००८।१४६च्<>असान्निध्याद् धि पार्थानां केशवस्य च धीमतः  
१०,००८।१४७अ<>सात्यकेश् चापि कर्मेदं द्रोणपुत्रेण साधितम्  
१०,००८।१४७च्<>न हि तेषां समक्षं तान् हन्याद् अपि मरुत्पतिः  
१०,००८।१४८अ<>एतद् ईदृशकं वृत्तं राजन् सुप्तजने विभो  
१०,००८।१४८च्<>ततो जनक्षयं कृत्वा पाण्डवानां महात्ययम्  
१०,००८।१४८ए<>दिष्ट्या दिष्ट्येति चान्योन्यं समेत्योचुर् महारथाः  
१०,००८।१४९अ<>पर्यष्वजत् ततो द्रौणिस् ताभ्यां च प्रतिनन्दितः  
१०,००८।१४९च्<>इदं हर्षाच् च सुमहद् आददे वाक्यम् उत्तमम्  
१०,००८।१५०अ<>पाञ्चाला निहताः सर्वे द्रौपदेयाश् च सर्वशः  
१०,००८।१५०च्<>सोमका मत्स्यशेषाश् च सर्वे विनिहता मया  
१०,००८।१५१अ<>इदानीं कृतकृत्याः स्म याम तत्रैव माचिरम्  
१०,००८।१५१च्<>यदि जीवति नो राजा तस्मै शंसामहे प्रियम्  
१०,००९।००१<>सञ्जय उवाच  
१०,००९।००१अ<>ते हत्वा सर्वपाञ्चालान् द्रौपदेयांश् च सर्वशः  
१०,००९।००१च्<>अगच्छन् सहितास् तत्र यत्र दुर्योधनो हतः  
१०,००९।००२अ<>गत्वा चैनम् अपश्यंस् ते किं चित् प्राणं नराधिपम्  
१०,००९।००२च्<>ततो रथेभ्यः प्रस्कन्द्य परिवव्रुस् तवात्मजम्  
१०,००९।००३अ<>तं भग्नसक्थं राजेन्द्र कृच्छ्रप्राणम् अचेतसम्  
१०,००९।००३च्<>वमन्तं रुधिरं वक्त्राद् अपश्यन् वसुधातले  
१०,००९।००४अ<>वृतं समन्ताद् बहुभिः श्वापदैर् घोरदर्शनैः  
१०,००९।००४च्<>शालावृकगणैश् चैव भक्षयिष्यद्भिर् अन्तिकात्  
१०,००९।००५अ<>निवारयन्तं कृच्छ्रात् ताञ् श्वापदान् सञ्चिखादिषून्  
१०,००९।००५च्<>विवेष्टमानं मह्यां च सुभृशं गाढवेदनम्  
१०,००९।००६अ<>तं शयानं महात्मानं भूमौ स्वरुधिरोक्षितम्  
१०,००९।००६च्<>हतशिष्टास् त्रयो वीराः शोकार्ताः पर्यवारयन्  
१०,००९।००६ए<>अश्वत्थामा कृपश् चैव कृतवर्मा च सात्वतः  
१०,००९।००७अ<>तैस् त्रिभिः शोणितादिग्धैर् निःश्वसद्भिर् महारथैः  
१०,००९।००७च्<>शुशुभे संवृतो राजा वेदी त्रिभिर् इवाग्निभिः  
१०,००९।००८अ<>ते तं शयानं सम्प्रेक्ष्य राजानम् अतथोचितम्  
१०,००९।००८अ*००४०_०१<>दुःखाद् अश्रूण्य् अमुञ्चन्त निःश्वासपरमा नृपः  
१०,००९।००८च्<>अविषह्येन दुःखेन ततस् ते रुरुदुस् त्रयः  
१०,००९।००९अ<>ततस् ते रुधिरं हस्तैर् मुखान् निर्मृज्य तस्य ह  
१०,००९।००९च्<>रणे राज्ञः शयानस्य कृपणं पर्यदेवयन्  
१०,००९।०१०<>कृप उवाच  
१०,००९।०१०अ<>न दैवस्यातिभारो ऽस्ति यद् अयं रुधिरोक्षितः  
१०,००९।०१०च्<>एकादशचमूभर्ता शेते दुर्योधनो हतः  
१०,००९।०११अ<>पश्य चामीकराभस्य चामीकरविभूषिताम्  
१०,००९।०११च्<>गदां गदाप्रियस्येमां समीपे पतितां भुवि  
१०,००९।०१२अ<>इयम् एनं गदा शूरं न जहाति रणे रणे  
१०,००९।०१२च्<>स्वर्गायापि व्रजन्तं हि न जहाति यशस्विनम्  
१०,००९।०१३अ<>पश्येमां सह वीरेण जाम्बूनदविभूषिताम्  
१०,००९।०१३च्<>शयानां शयने धर्मे भार्यां प्रीतिमतीम् इव  
१०,००९।०१४अ<>यो वै मूर्धावसिक्तानाम् अग्रे यातः परन्तपः  
१०,००९।०१४च्<>स हतो ग्रसते पांसून् पश्य कालस्य पर्ययम्  
१०,००९।०१५अ<>येनाजौ निहता भूमाव् अशेरत पुरा द्विषः  
१०,००९।०१५च्<>स भूमौ निहतः शेते कुरुराजः परैर् अयम्  
१०,००९।०१६अ<>भयान् नमन्ति राजानो यस्य स्म शतसङ्घशः  
१०,००९।०१६च्<>स वीरशयने शेते क्रव्याद्भिः परिवारितः  
१०,००९।०१७अ<>उपासत नृपाः पूर्वम् अर्थहेतोर् यम् ईश्वरम्  
१०,००९।०१७च्<>धिक् सद्यो निहतः शेते पश्य कालस्य पर्ययम्  
१०,००९।०१७च्*००४१_०१<>तम् उपास्यन्त्य् अरण्ये ऽद्य मृगगोमायवः स्म ह  
१०,००९।०१७च्*००४२_०१<>उपासते च तं ह्य् अद्य क्रव्यादा मांसहेतवः  
१०,००९।०१७च्*००४३_०१<>तम् उपासन्त कौरव्यं क्रव्यादा मांसगृद्धिनः  
१०,००९।०१८<>सञ्जय उवाच  
१०,००९।०१८अ<>तं शयानं नृपश्रेष्ठं ततो भरतसत्तम  
१०,००९।०१८च्<>अश्वत्थामा समालोक्य करुणं पर्यदेवयत्  
१०,००९।०१९अ<>आहुस् त्वां राजशार्दूल मुख्यं सर्वधनुष्मताम्  
१०,००९।०१९च्<>धनाध्यक्षोपमं युद्धे शिष्यं सङ्कर्षणस्य ह  
१०,००९।०२०अ<>कथं विवरम् अद्राक्षीद् भीमसेनस् तवानघ  
१०,००९।०२०च्<>बलिनः कृतिनो नित्यं स च पापात्मवान् नृप  
१०,००९।०२१अ<>कालो नूनं महाराज लोके ऽस्मिन् बलवत्तरः  
१०,००९।०२१च्<>पश्यामो निहतं त्वां चेद् भीमसेनेन संयुगे  
१०,००९।०२२अ<>कथं त्वां सर्वधर्मज्ञं क्षुद्रः पापो वृकोदरः  
१०,००९।०२२च्<>निकृत्या हतवान् मन्दो नूनं कालो दुरत्ययः  
१०,००९।०२३अ<>धर्मयुद्धे ह्य् अधर्मेण समाहूयौजसा मृधे  
१०,००९।०२३च्<>गदया भीमसेनेन निर्भिन्ने सक्थिनी तव  
१०,००९।०२४अ<>अधर्मेण हतस्याजौ मृद्यमानं पदा शिरः  
१०,००९।०२४च्<>यद् उपेक्षितवान् क्षुद्रो धिक् तम् अस्तु युधिष्ठिरम्  
१०,००९।०२४च्*००४४_०१<>धिग् अस्तु तस्य पापस्य मिथ्या धर्मिष्ठवादिनः  
१०,००९।०२४च्*००४४_०२<>इदं पापं भीमसेनः कृतवाञ् छद्मना च यत्  
१०,००९।०२५अ<>युद्धेष्व् अपवदिष्यन्ति योधा नूनं वृकोदरम्  
१०,००९।०२५च्<>यावत् स्थास्यन्ति भूतानि निकृत्या ह्य् असि पातितः  
१०,००९।०२६अ<>ननु रामो ऽब्रवीद् राजंस् त्वां सदा यदुनन्दनः  
१०,००९।०२६च्<>दुर्योधनसमो नास्ति गदया इति वीर्यवान्  
१०,००९।०२७अ<>श्लाघते त्वां हि वार्ष्णेयो राजन् संसत्सु भारत  
१०,००९।०२७च्<>सुशिष्यो मम कौरव्यो गदायुद्ध इति प्रभो  
१०,००९।०२८अ<>यां गतिं क्षत्रियस्याहुः प्रशस्तां परमर्षयः  
१०,००९।०२८च्<>हतस्याभिमुखस्याजौ प्राप्तस् त्वम् असि तां गतिम्  
१०,००९।०२९अ<>दुर्योधन न शोचामि त्वाम् अहं पुरुषर्षभ  
१०,००९।०२९च्<>हतपुत्रां तु शोचामि गान्धारीं पितरं च ते  
१०,००९।०२९च्*००४५_०१<>याव् अनाथौ कृतौ वीर त्वया नाथेन वध्यता  
१०,००९।०२९ए<>भिक्षुकौ विचरिष्येते शोचन्तौ पृथिवीम् इमाम्  
१०,००९।०३०अ<>धिग् अस्तु कृष्णं वार्ष्णेयम् अर्जुनं चापि दुर्मतिम्  
१०,००९।०३०च्<>धर्मज्ञमानिनौ यौ त्वां वध्यमानम् उपेक्षताम्  
१०,००९।०३१अ<>पाण्डवाश् चापि ते सर्वे किं वक्ष्यन्ति नराधिपान्  
१०,००९।०३१च्<>कथं दुर्योधनो ऽस्माभिर् हत इत्य् अनपत्रपाः  
१०,००९।०३२अ<>धन्यस् त्वम् असि गान्धारे यस् त्वम् आयोधने हतः  
१०,००९।०३२च्<>प्रयातो ऽभिमुखः शत्रून् धर्मेण पुरुषर्षभ  
१०,००९।०३३अ<>हतपुत्रा हि गान्धारी निहतज्ञातिबान्धवा  
१०,००९।०३३च्<>प्रज्ञाचक्षुश् च दुर्धर्षः कां गतिं प्रतिपत्स्यते  
१०,००९।०३४अ<>धिग् अस्तु कृतवर्माणं मां कृपं च महारथम्  
१०,००९।०३४च्<>ये वयं न गताः स्वर्गं त्वां पुरस्कृत्य पार्थिवम्  
१०,००९।०३५अ<>दातारं सर्वकामानां रक्षितारं प्रजाहितम्  
१०,००९।०३५च्<>यद् वयं नानुगच्छामस् त्वां धिग् अस्मान् नराधमान्  
१०,००९।०३६अ<>कृपस्य तव वीर्येण मम चैव पितुश् च मे  
१०,००९।०३६च्<>सभृत्यानां नरव्याघ्र रत्नवन्ति गृहाणि च  
१०,००९।०३७अ<>भवत्प्रसादाद् अस्माभिः समित्रैः सहबान्धवैः  
१०,००९।०३७च्<>अवाप्ताः क्रतवो मुख्या बहवो भूरिदक्षिणाः  
१०,००९।०३८अ<>कुतश् चापीदृशं सार्थम् उपलप्स्यामहे वयम्  
१०,००९।०३८च्<>यादृशेन पुरस्कृत्य त्वं गतः सर्वपार्थिवान्  
१०,००९।०३९अ<>वयम् एव त्रयो राजन् गच्छन्तं परमां गतिम्  
१०,००९।०३९च्<>यद् वै त्वां नानुगच्छामस् तेन तप्स्यामहे वयम्  
१०,००९।०४०अ<>त्वत्स्वर्गहीना हीनार्थाः स्मरन्तः सुकृतस्य ते  
१०,००९।०४०च्<>किं नाम तद् भवेत् कर्म येन त्वानुव्रजेम वै  
१०,००९।०४१अ<>दुःखं नूनं कुरुश्रेष्ठ चरिष्यामो महीम् इमाम्  
१०,००९।०४१च्<>हीनानां नस् त्वया राजन् कुतः शान्तिः कुतः सुखम्  
१०,००९।०४२अ<>गत्वैतांस् तु महाराज समेत्य त्वं महारथान्  
१०,००९।०४२च्<>यथाश्रेष्ठं यथाज्येष्ठं पूजयेर् वचनान् मम  
१०,००९।०४३अ<>आचार्यं पूजयित्वा च केतुं सर्वधनुष्मताम्  
१०,००९।०४३च्<>हतं मयाद्य शंसेथा धृष्टद्युम्नं नराधिप  
१०,००९।०४४अ<>परिष्वजेथा राजानं बाह्लिकं सुमहारथम्  
१०,००९।०४४च्<>सैन्धवं सोमदत्तं च भूरिश्रवसम् एव च  
१०,००९।०४५अ<>तथा पूर्वगतान् अन्यान् स्वर्गं पार्थिवसत्तमान्  
१०,००९।०४५च्<>अस्मद् वाक्यात् परिष्वज्य पृच्छेथास् त्वम् अनामयम्  
१०,००९।०४६अ<>इत्य् एवम् उक्त्वा राजानं भग्नसक्थम् अचेतसम्  
१०,००९।०४६च्<>अश्वत्थामा समुद्वीक्ष्य पुनर् वचनम् अब्रवीत्  
१०,००९।०४७अ<>दुर्योधन जीवसि चेद् वाचं श्रोत्रसुखां शृणु  
१०,००९।०४७च्<>सप्त पाण्डवतः शेषा धार्तराष्ट्रास् त्रयो वयम्  
१०,००९।०४८अ<>ते चैव भ्रातरः पञ्च वासुदेवो ऽथ सात्यकिः  
१०,००९।०४८च्<>अहं च कृतवर्मा च कृपः शारद्वतस् तथा  
१०,००९।०४९अ<>द्रौपदेया हताः सर्वे धृष्टद्युम्नस्य चात्मजाः  
१०,००९।०४९च्<>पाञ्चाला निहताः सर्वे मत्स्यशेषं च भारत  
१०,००९।०५०अ<>कृते प्रतिकृतं पश्य हतपुत्रा हि पाण्डवाः  
१०,००९।०५०च्<>सौप्तिके शिबिरं तेषां हतं सनरवाहनम्  
१०,००९।०५१अ<>मया च पापकर्मासौ धृष्टद्युम्नो महीपते  
१०,००९।०५१च्<>प्रविश्य शिबिरं रात्रौ पशुमारेण मारितः  
१०,००९।०५२अ<>दुर्योधनस् तु तां वाचं निशम्य मनसः प्रियाम्  
१०,००९।०५२च्<>प्रतिलभ्य पुनश् चेत इदं वचनम् अब्रवीत्  
१०,००९।०५३अ<>न मे ऽकरोत् तद् गाङ्गेयो न कर्णो न च ते पिता  
१०,००९।०५३च्<>यत् त्वया कृपभोजाभ्यां सहितेनाद्य मे कृतम्  
१०,००९।०५४अ<>स चेत् सेनापतिः क्षुद्रो हतः सार्धं शिखण्डिना  
१०,००९।०५४च्<>तेन मन्ये मघवता समम् आत्मानम् अद्य वै  
१०,००९।०५५अ<>स्वस्ति प्राप्नुत भद्रं वः स्वर्गे नः सङ्गमः पुनः  
१०,००९।०५५च्<>इत्य् एवम् उक्त्वा तूष्णीं स कुरुराजो महामनाः  
१०,००९।०५५च्*००४६_०१<>समुत्सृष्टेषु विधिना प्राणेषु गगनं गते  
१०,००९।०५५च्*००४६_०२<>विद्युत्तेजःसमः प्रायात् कृपाद्याः कौतुकान्विताः  
१०,००९।०५५च्*००४७_०१<>आक्रामत दिवं पुण्यां शरीरं क्षितिम् आविशत्  
१०,००९।०५५च्*००४७_०२<>एवं ते निधनं यातः पुत्रो दुर्योधनो नृप  
१०,००९।०५५च्*००४७_०३<>अग्रे यात्वा रणे शूरः पश्चाद् विनिहतः परैः  
१०,००९।०५५ए<>प्राणान् उदसृजद् वीरः सुहृदां शोकम् आदधत्  
१०,००९।०५६अ<>तथेति ते परिष्वक्ताः परिष्वज्य च तं नृपम्  
१०,००९।०५६अ*००४८_०१<>विमानसंस्थम् आकाशे ददृशुस् ते सुयोधनम्  
१०,००९।०५६अ*००४८_०२<>ऐन्द्रैर् गणैः परिवृतं दिव्यमाल्यानुलेपनम्  
१०,००९।०५६अ*००४८_०३<>साधु साध्व् इति भाषन्तं कृपादीनां पुनः पुनः  
१०,००९।०५६च्<>पुनः पुनः प्रेक्षमाणाः स्वकान् आरुरुहू रथान्  
१०,००९।०५७अ<>इत्य् एवं तव पुत्रस्य निशम्य करुणां गिरम्  
१०,००९।०५७च्<>प्रत्यूषकाले शोकार्तः प्राधावं नगरं प्रति  
१०,००९।०५७च्*००४९_०१<>एवम् एष क्षयो वृत्तः कुरुपाण्डवसेनयोः  
१०,००९।०५७च्*००४९_०२<>घोरो विशसनो रौद्रो राजन् दुर्मन्त्रिते तव  
१०,००९।०५८अ<>तव पुत्रे गते स्वर्गं शोकार्तस्य ममानघ  
१०,००९।०५८च्<>ऋषिदत्तं प्रनष्टं तद् दिव्यदर्शित्वम् अद्य वै  
१०,००९।०५९<>वैशम्पायन उवाच  
१०,००९।०५९अ<>इति श्रुत्वा स नृपतिः पुत्रज्ञातिवधं तदा  
१०,००९।०५९च्<>निःश्वस्य दीर्घम् उष्णं च ततश् चिन्तापरो ऽभवत्  
१०,०१०।०००*००५०_०१<>नारायणं नमस्कृत्य नरं चैव नरोत्तमम्  
१०,०१०।०००*००५०_०२<>देवीं सरस्वतीं चैव ततो जयम् उदीरयेत्  
१०,०१०।००१<>वैशम्पायन उवाच  
१०,०१०।००१अ<>तस्यां रात्र्यां व्यतीतायां धृष्टद्युम्नस्य सारथिः  
१०,०१०।००१च्<>शशंस धर्मराजाय सौप्तिके कदनं कृतम्  
१०,०१०।००२अ<>द्रौपदेया महाराज द्रुपदस्यात्मजैः सह  
१०,०१०।००२च्<>प्रमत्ता निशि विश्वस्ताः स्वपन्तः शिबिरे स्वके  
१०,०१०।००३अ<>कृतवर्मणा नृशंसेन गौतमेन कृपेण च  
१०,०१०।००३च्<>अश्वत्थाम्ना च पापेन हतं वः शिबिरं निशि  
१०,०१०।००४अ<>एतैर् नरगजाश्वानां प्रासशक्तिपरश्वधैः  
१०,०१०।००४च्<>सहस्राणि निकृन्तद्भिर् निःशेषं ते बलं कृतम्  
१०,०१०।००४च्*००५१_०१<>विघुष्टनानाविहगफलभारानतस्य ह  
१०,०१०।००५अ<>छिद्यमानस्य महतो वनस्येव परश्वधैः  
१०,०१०।००५च्<>शुश्रुवे सुमहाञ् शब्दो बलस्य तव भारत  
१०,०१०।००६अ<>अहम् एको ऽवशिष्टस् तु तस्मात् सैन्यान् महीपते  
१०,०१०।००६च्<>मुक्तः कथं चिद् धर्मात्मन् व्यग्रस्य कृतवर्मणः  
१०,०१०।००७अ<>तच् छ्रुत्वा वाक्यम् अशिवं कुन्तीपुत्रो युधिष्ठिरः  
१०,०१०।००७च्<>पपात मह्यां दुर्धर्षः पुत्रशोकसमन्वितः  
१०,०१०।००८अ<>तं पतन्तम् अभिक्रम्य परिजग्राह सात्यकिः  
१०,०१०।००८च्<>भीमसेनो ऽर्जुनश् चैव माद्रीपुत्रौ च पाण्डवौ  
१०,०१०।००९अ<>लब्धचेतास् तु कौन्तेयः शोकविह्वलया गिरा  
१०,०१०।००९च्<>जित्वा शत्रूञ् जितः पश्चात् पर्यदेवयद् आतुरः  
१०,०१०।०१०अ<>दुर्विदा गतिर् अर्थानाम् अपि ये दिव्यचक्षुषः  
१०,०१०।०१०च्<>जीयमाना जयन्त्य् अन्ये जयमाना वयं जिताः  
१०,०१०।०११अ<>हत्वा भ्रातॄन् वयस्यांश् च पितॄन् पुत्रान् सुहृद्गणान्  
१०,०१०।०११च्<>बन्धून् अमात्यान् पौत्रांश् च जित्वा सर्वाञ् जिता वयम्  
१०,०१०।०१२अ<>अनर्थो ह्य् अर्थसङ्काशस् तथार्थो ऽनर्थदर्शनः  
१०,०१०।०१२च्<>जयो ऽयम् अजयाकारो जयस् तस्मात् पराजयः  
१०,०१०।०१३अ<>यं जित्वा तप्यते पश्चाद् आपन्न इव दुर्मतिः  
१०,०१०।०१३च्<>कथं मन्येत विजयं ततो जिततरः परैः  
१०,०१०।०१४अ<>येषाम् अर्थाय पापस्य धिग् जयस्य सुहृद्वधे  
१०,०१०।०१४च्<>निर्जितैर् अप्रमत्तैर् हि विजिता जितकाशिनः  
१०,०१०।०१५अ<>कर्णिनालीकदंष्ट्रस्य खड्गजिह्वस्य संयुगे  
१०,०१०।०१५च्<>चापव्यात्तस्य रौद्रस्य ज्यातलस्वननादिनः  
१०,०१०।०१६अ<>क्रुद्धस्य नरसिंहस्य सङ्ग्रामेष्व् अपलायिनः  
१०,०१०।०१६च्<>ये व्यमुच्यन्त कर्णस्य प्रमादात् त इमे हताः  
१०,०१०।०१७अ<>रथह्रदं शरवर्षोर्मिमन्तं; रत्नाचितं वाहनराजियुक्तम्  
१०,०१०।०१७च्<>शक्त्यृष्टिमीनध्वजनागनक्रं; शरासनावर्तमहेषुफेनम्  
१०,०१०।०१८अ<>सङ्ग्रामचन्द्रोदयवेगवेलं; द्रोणार्णवं ज्यातलनेमिघोषम्  
१०,०१०।०१८च्<>ये तेरुर् उच्चावचशस्त्रनौभिस्; ते राजपुत्रा निहताः प्रमादात्  
१०,०१०।०१९अ<>न हि प्रमादात् परमो ऽस्ति कश् चिद्; वधो नराणाम् इह जीवलोके  
१०,०१०।०१९च्<>प्रमत्तम् अर्था हि नरं समन्तात्; त्यजन्त्य् अनर्थाश् च समाविशन्ति  
१०,०१०।०२०अ<>ध्वजोत्तमाग्रोच्छ्रितधूमकेतुं; शरार्चिषं कोपमहासमीरम्  
१०,०१०।०२०च्<>महाधनुर्ज्यातलनेमिघोषं; तनुत्रनानाविधशस्त्रहोमम्  
१०,०१०।०२१अ<>महाचमूकक्षवराभिपन्नं; महाहवे भीष्ममहादवाग्निम्  
१०,०१०।०२१च्<>ये सेहुर् आत्तायतशस्त्रवेगं; ते राजपुत्रा निहताः प्रमादात्  
१०,०१०।०२२अ<>न हि प्रमत्तेन नरेण लभ्या; विद्या तपः श्रीर् विपुलं यशो वा  
१०,०१०।०२२च्<>पश्याप्रमादेन निहत्य शत्रून्; सर्वान् महेन्द्रं सुखम् एधमानम्  
१०,०१०।०२३अ<>इन्द्रोपमान् पार्थिवपुत्रपौत्रान्; पश्याविशेषेण हतान् प्रमादात्  
१०,०१०।०२३च्<>तीर्त्वा समुद्रं वणिजः समृद्धाः; सन्नाः कुनद्याम् इव हेलमानाः  
१०,०१०।०२३ए<>अमर्षितैर् ये निहताः शयाना; निःसंशयं ते त्रिदिवं प्रपन्नाः  
१०,०१०।०२४अ<>कृष्णां नु शोचामि कथं न साध्वीं; शोकार्णवे साद्य विनङ्क्ष्यतीति  
१०,०१०।०२४च्<>भ्रातॄंश् च पुत्रांश् च हतान् निशम्य; पाञ्चालराजं पितरं च वृद्धम्  
१०,०१०।०२४ए<>ध्रुवं विसञ्ज्ञा पतिता पृथिव्यां; सा शेष्यते शोककृशाङ्गयष्टिः  
१०,०१०।०२५अ<>तच् छोकजं दुःखम् अपारयन्ती; कथं भविष्यत्य् उचिता सुखानाम्  
१०,०१०।०२५च्<>पुत्रक्षयभ्रातृवधप्रणुन्ना; प्रदह्यमानेव हुताशनेन  
१०,०१०।०२६अ<>इत्य् एवम् आर्तः परिदेवयन् स; राजा कुरूणां नकुलं बभाषे  
१०,०१०।०२६च्<>गच्छानयैनाम् इह मन्दभाग्यां; समातृपक्षाम् इति राजपुत्रीम्  
१०,०१०।०२७अ<>माद्रीसुतस् तत् परिगृह्य वाक्यं; धर्मेण धर्मप्रतिमस्य राज्ञः  
१०,०१०।०२७च्<>ययौ रथेनालयम् आशु देव्याः; पाञ्चालराजस्य च यत्र दाराः  
१०,०१०।०२८अ<>प्रस्थाप्य माद्रीसुतम् आजमीढः; शोकार्दितस् तैः सहितः सुहृद्भिः  
१०,०१०।०२८च्<>रोरूयमाणः प्रययौ सुतानाम्; आयोधनं भूतगणानुकीर्णम्  
१०,०१०।०२९अ<>स तत् प्रविश्याशिवम् उग्ररूपं; ददर्श पुत्रान् सुहृदः सखींश् च  
१०,०१०।०२९च्<>भूमौ शयानान् रुधिरार्द्रगात्रान्; विभिन्नभग्नापहृतोत्तमाङ्गान्  
१०,०१०।०३०अ<>स तांस् तु दृष्ट्वा भृशम् आर्तरूपो; युधिष्ठिरो धर्मभृतां वरिष्ठः  
१०,०१०।०३०च्<>उच्चैः प्रचुक्रोश च कौरवाग्र्यः; पपात चोर्व्यां सगणो विसञ्ज्ञः  
१०,०११।००१<>वैशम्पायन उवाच  
१०,०११।००१अ<>स दृष्ट्वा निहतान् सङ्ख्ये पुत्रान् भ्रातॄन् सखींस् तथा  
१०,०११।००१च्<>महादुःखपरीतात्मा बभूव जनमेजय  
१०,०११।००२अ<>ततस् तस्य महाञ् शोकः प्रादुरासीन् महात्मनः  
१०,०११।००२च्<>स्मरतः पुत्रपौत्राणां भ्रातॄणां स्वजनस्य ह  
१०,०११।००३अ<>तम् अश्रुपरिपूर्णाक्षं वेपमानम् अचेतसम्  
१०,०११।००३च्<>सुहृदो भृशसंविग्नाः सान्त्वयां चक्रिरे तदा  
१०,०११।००३च्*००५२_०१<>कृत्वा तु विधिवत् तेषां पुत्राणाम् अमितौजसाम्  
१०,०११।००३च्*००५२_०२<>प्रेतकार्याणि सर्वेषां बभूव भृशदुःखितः  
१०,०११।००४अ<>ततस् तस्मिन् क्षणे काल्ये रथेनादित्यवर्चसा  
१०,०११।००४अ*००५३_०१<>तस्मिन् मुहूर्ते जवनैर् वाजिभिर् हेममालिभिः  
१०,०११।००४च्<>नकुलः कृष्णया सार्धम् उपायात् परमार्तया  
१०,०११।००५अ<>उपप्लव्यगता सा तु श्रुत्वा सुमहद् अप्रियम्  
१०,०११।००५च्<>तदा विनाशं पुत्राणां सर्वेषां व्यथिताभवत्  
१०,०११।००६अ<>कम्पमानेव कदली वातेनाभिसमीरिता  
१०,०११।००६च्<>कृष्णा राजानम् आसाद्य शोकार्ता न्यपतद् भुवि  
१०,०११।००७अ<>बभूव वदनं तस्याः सहसा शोककर्शितम्  
१०,०११।००७च्<>फुल्लपद्मपलाशाक्ष्यास् तमोध्वस्त इवांशुमान्  
१०,०११।००८अ<>ततस् तां पतितां दृष्ट्वा संरम्भी सत्यविक्रमः  
१०,०११।००८च्<>बाहुभ्यां परिजग्राह समुपेत्य वृकोदरः  
१०,०११।००९अ<>सा समाश्वासिता तेन भीमसेनेन भामिनी  
१०,०११।००९च्<>रुदती पाण्डवं कृष्णा सहभ्रातरम् अब्रवीत्  
१०,०११।०१०अ<>दिष्ट्या राजंस् त्वम् अद्येमाम् अखिलां भोक्ष्यसे महीम्  
१०,०११।०१०च्<>आत्मजान् क्षत्रधर्मेण सम्प्रदाय यमाय वै  
१०,०११।०११अ<>दिष्ट्या त्वं पार्थ कुशली मत्तमातङ्गगामिनम्  
१०,०११।०११ब्@००१_०००१<>राजन् राज्यं प्रदाय त्वम् अनुजानां मया सह  
१०,०११।०११ब्@००१_०००२<>वनं व्रज परित्यज्य कष्टां राज्यस्पृहां विभो  
१०,०११।०११ब्@००१_०००३<>एवंविधं फलं कष्टं राज्यस्य कटुकोदयम्  
१०,०११।०११ब्@००१_०००४<>यत्र ज्ञातिवधं कृत्वा राज्येन सुखम् ईप्स्यते  
१०,०११।०११ब्@००१_०००५<>यदर्थम् इष्यते राज्यं भोगाश् चार्था धनानि च  
१०,०११।०११ब्@००१_०००६<>द्रौणिरूपेण दैवेन हताः पशुवद् एव ते  
१०,०११।०११ब्@००१_०००७<>नूनं वज्रेण घटितं हृदयं तव पार्थिव  
१०,०११।०११ब्@००१_०००८<>तथा हि मन्दभाग्याया मम दुःखानि सर्वदा  
१०,०११।०११ब्@००१_०००९<>पश्यन्त्या लोकनाथेभ्यो भर्तृभ्यः सुरसम्मिते  
१०,०११।०११ब्@००१_००१०<>स्मृत्वा तेषां सुखं चाद्य यौवनं च नराधिप  
१०,०११।०११ब्@००१_००११<>चेष्टाश् च विविधास् तेषां वयःकालानुरूपिकाः  
१०,०११।०११ब्@००१_००१२<>कथं शक्ष्यसि राजेन्द्र मुहूर्तम् अपि जीवितुम्  
१०,०११।०११ब्@००१_००१३<>भ्रातरो मम राजेन्द्र भृत्या इव वशे तव  
१०,०११।०११ब्@००१_००१४<>तान् अपश्यन् कथं राजन् भविष्यसि विचिन्त्य वै  
१०,०११।०११ब्@००१_००१५<>कथम् आस्थाय काले त्वं रतिं प्राप्स्यसि पार्थिव  
१०,०११।०११ब्@००१_००१६<>पुत्रपौत्रैर् विहीनो हि श्यालैर् बन्धुभिर् एव च  
१०,०११।०११ब्@००१_००१७<>बान्धवैः कृतकृत्यैश् च सुहृद्भिर् ज्ञातिभिस् तथा  
१०,०११।०११ब्@००१_००१८<>अथ वा राज्यलब्धस्थो भोगेच्छः कृपणो ऽसि चेत्  
१०,०११।०११ब्@००१_००१९<>कामं ते ऽस्तु यथाजोषम् अहं त्यक्ष्यामि जीवितम्  
१०,०११।०११ब्@००१_००२०<>चितां कुरुत मे क्षिप्रं प्रवेक्ष्यामि हुताशनम्  
१०,०११।०११ब्@००१_००२१<>न करिष्यथ मे जातु वचनं ह्य् एतद् एव हि  
१०,०११।०११ब्@००१_००२२<>विषेण रज्ज्वा पातेन परित्यक्ष्यामि जीवितम्  
१०,०११।०११ब्@००१_००२३<>तस्य पापकृतो द्रौणेर् जीवतो जीवितं न मे  
१०,०११।०११ब्@००१_००२४<>निमेषम् अपि च स्थातुं कथं युक्तं नरेश्वर  
१०,०११।०११ब्@००१_००२५<>इहैव प्रायम् आसिष्ये दर्भान् संस्तर वा शुभे  
१०,०११।०११ब्@००१_००२६<>वज्रपातोपमं दुःखं साहं शक्ष्ये कथं त्व् अहम्  
१०,०११।०११ब्@००१_००२७<>हा हेति परिदेवन्त्याः स्मृत्वा पुत्रांस् तथागतान्  
१०,०११।०११ब्@००१_००२८<>मरणं सर्वथा श्रेष्ठं न तु मे जीवितं क्षमम्  
१०,०११।०११ब्@००१_००२९<>येन मे निशि सुप्तस्य भ्रातृवर्गस्य पार्थिव  
१०,०११।०११ब्@००१_००३०<>जीवितं दू[हृ]तम् एवेह पशूनाम् इव तस्य तु  
१०,०११।०११ब्@००१_००३१<>जीवतो जीवितुं नाहं धारयिष्ये मुहूर्तकम्  
१०,०११।०११ब्@००१_००३२<>एषा त्यजाम्य् अहं प्राय आस्थायेदं तवाग्रतः  
१०,०११।०११च्<>अवाप्य पृथिवीं कृत्स्नां सौभद्रं न स्मरिष्यसि  
१०,०११।०१२अ<>आत्मजांस् तेन धर्मेण श्रुत्वा शूरान् निपातितान्  
१०,०११।०१२च्<>उपप्लव्ये मया सार्धं दिष्ट्या त्वं न स्मरिष्यसि  
१०,०११।०१३अ<>प्रसुप्तानां वधं श्रुत्वा द्रौणिना पापकर्मणा  
१०,०११।०१३च्<>शोकस् तपति मां पार्थ हुताशन इवाशयम्  
१०,०११।०१४अ<>तस्य पापकृतो द्रौणेर् न चेद् अद्य त्वया मृधे  
१०,०११।०१४च्<>ह्रियते सानुबन्धस्य युधि विक्रम्य जीवितम्  
१०,०११।०१५अ<>इहैव प्रायम् आसिष्ये तन् निबोधत पाण्डवाः  
१०,०११।०१५च्<>न चेत् फलम् अवाप्नोति द्रौणिः पापस्य कर्मणः  
१०,०११।०१६अ<>एवम् उक्त्वा ततः कृष्णा पाण्डवं प्रत्युपाविशत्  
१०,०११।०१६च्<>युधिष्ठिरं याज्ञसेनी धर्मराजं यशस्विनी  
१०,०११।०१७अ<>दृष्ट्वोपविष्टां राजर्षिः पाण्डवो महिषीं प्रियाम्  
१०,०११।०१७च्<>प्रत्युवाच स धर्मात्मा द्रौपदीं चारुदर्शनाम्  
१०,०११।०१८अ<>धर्म्यं धर्मेण धर्मज्ञे प्राप्तास् ते निधनं शुभे  
१०,०११।०१८च्<>पुत्रास् ते भ्रातरश् चैव तान् न शोचितुम् अर्हसि  
१०,०११।०१८च्*००५४_०१<>तं श्रुत्वागतमन्युतत्कम्पमानाभ्यपद्यत(सिच्)  
१०,०११।०१९अ<>द्रोणपुत्रः स कल्याणि वनं दूरम् इतो गतः  
१०,०११।०१९च्<>तस्य त्वं पातनं सङ्ख्ये कथं ज्ञास्यसि शोभने  
१०,०११।०२०<>द्रौपद्य् उवाच  
१०,०११।०२०अ<>द्रोणपुत्रस्य सहजो मणिः शिरसि मे श्रुतः  
१०,०११।०२०च्<>निहत्य सङ्ख्ये तं पापं पश्येयं मणिम् आहृतम्  
१०,०११।०२०ए<>राजञ् शिरसि तं कृत्वा जीवेयम् इति मे मतिः  
१०,०११।०२१<>वैशम्पायन उवाच  
१०,०११।०२१अ<>इत्य् उक्त्वा पाण्डवं कृष्णा राजानं चारुदर्शना  
१०,०११।०२१च्<>भीमसेनम् अथाभ्येत्य कुपिता वाक्यम् अब्रवीत्  
१०,०११।०२२अ<>त्रातुम् अर्हसि मां भीम क्षत्रधर्मम् अनुस्मरन्  
१०,०११।०२२च्<>जहि तं पापकर्माणं शम्बरं मघवान् इव  
१०,०११।०२२ए<>न हि ते विक्रमे तुल्यः पुमान् अस्तीह कश् चन  
१०,०११।०२३अ<>श्रुतं तत् सर्वलोकेषु परमव्यसने यथा  
१०,०११।०२३च्<>द्वीपो ऽभूस् त्वं हि पार्थानां नगरे वारणावते  
१०,०११।०२३ए<>हिडिम्बदर्शने चैव तथा त्वम् अभवो गतिः  
१०,०११।०२४अ<>तथा विराटनगरे कीचकेन भृशार्दिताम्  
१०,०११।०२४च्<>माम् अप्य् उद्धृतवान् कृच्छ्रात् पौलोमीं मघवान् इव  
१०,०११।०२५अ<>यथैतान्य् अकृथाः पार्थ महाकर्माणि वै पुरा  
१०,०११।०२५च्<>तथा द्रौणिम् अमित्रघ्न विनिहत्य सुखी भव  
१०,०११।०२५च्*००५५_०१<>विस्फार्य सशरं चापं तूर्णम् अश्वांश् च नोदयन्  
१०,०११।०२५च्*००५५_०२<>तं पापं पुरुषव्याघ्र विनिहत्य सुखी भव  
१०,०११।०२६अ<>तस्या बहुविधं दुःखान् निशम्य परिदेवितम्  
१०,०११।०२६च्<>नामर्षयत कौन्तेयो भीमसेनो महाबलः  
१०,०११।०२७अ<>स काञ्चनविचित्राङ्गम् आरुरोह महारथम्  
१०,०११।०२७च्<>आदाय रुचिरं चित्रं समार्गणगुणं धनुः  
१०,०११।०२८अ<>नकुलं सारथिं कृत्वा द्रोणपुत्रवधे वृतः  
१०,०११।०२८च्<>विस्फार्य सशरं चापं तूर्णम् अश्वान् अचोदयत्  
१०,०११।०२९अ<>ते हयाः पुरुषव्याघ्र चोदिता वातरंहसः  
१०,०११।०२९च्<>वेगेन त्वरिता जग्मुर् हरयः शीघ्रगामिनः  
१०,०११।०३०अ<>शिबिरात् स्वाद् गृहीत्वा स रथस्य पदम् अच्युतः  
१०,०११।०३०च्<>द्रोणपुत्ररथस्याशु ययौ मार्गेण वीर्यवान्  
१०,०१२।००१<>वैशम्पायन उवाच  
१०,०१२।००१अ<>तस्मिन् प्रयाते दुर्धर्षे यदूनाम् ऋषभस् ततः  
१०,०१२।००१च्<>अब्रवीत् पुण्डरीकाक्षः कुन्तीपुत्रं युधिष्ठिरम्  
१०,०१२।००२अ<>एष पाण्डव ते भ्राता पुत्रशोकम् अपारयन्  
१०,०१२।००२च्<>जिघांसुर् द्रौणिम् आक्रन्दे याति भारत भारतः  
१०,०१२।००३अ<>भीमः प्रियस् ते सर्वेभ्यो भ्रातृभ्यो भरतर्षभ  
१०,०१२।००३च्<>तं कृच्छ्रगतम् अद्य त्वं कस्मान् नाभ्यवपद्यसे  
१०,०१२।००३च्*००५६_०१<>स्यास् तु मे परमं गुह्यं श्रुत्वा च क्रियतां पुनः  
१०,०१२।००३च्*००५७_०१<>तं प्रयान्तं महाबाहुं भीमसेनं महाबलम्  
१०,०१२।००३च्*००५७_०२<>द्रोणपुत्रवधप्रेप्सुं कस्मान् नाभ्यवपत्स्यसे  
१०,०१२।००३च्*००५७_०३<>स हि क्रोधपरीतात्मा शाङ्करं वपुर् आस्थितः  
१०,०१२।००३च्*००५७_०४<>अवध्यः सर्वलोकानां द्रौणिः परमकोपनः  
१०,०१२।००३च्*००५७_०५<>क्रोधेन परमाविष्टं भीमं पुत्रवधार्दितम्  
१०,०१२।००३च्*००५७_०६<>दृष्टमात्रेण तं शूरो वधिष्यति महास्त्रवित्  
१०,०१२।००३च्*००५७_०७<>स शूरः स च विक्रान्तः समन्युर् नाशयिष्यति  
१०,०१२।००३च्*००५७_०८<>तस्माद् भीमं महाराज प्रयाम भरतर्षभ  
१०,०१२।००४अ<>यत् तद् आचष्ट पुत्राय द्रोणः परपुरञ्जयः  
१०,०१२।००४च्<>अस्त्रं ब्रह्मशिरो नाम दहेद् यत् पृथिवीम् अपि  
१०,०१२।००५अ<>तन् महात्मा महाभागः केतुः सर्वधनुष्मताम्  
१०,०१२।००५च्<>प्रत्यपादयद् आचार्यः प्रीयमाणो धनञ्जयम्  
१०,०१२।००६अ<>तत्पुत्रो ऽस्यैवम् एवैनम् अन्वयाचद् अमर्षणः  
१०,०१२।००६अ*००५८_०१<>अथार्जुनस्य सम्प्राप्तं दृष्ट्वा ब्रह्मशिरस् तथा  
१०,०१२।००६अ*००५८_०२<>तम् उवाच स्वपितरम् अश्वत्थामा महाबलः  
१०,०१२।००६अ*००५८_०३<>क्रोधेन महताविष्टो दृष्ट्वा स्नेहविपर्ययम्  
१०,०१२।००६अ*००५८_०४<>पुत्रो ऽहं गुणवांस् तात किमर्थं मे न दत्तवान्  
१०,०१२।००६अ*००५८_०५<>ब्रह्मास्त्रं सरहस्यं च अर्जुनायोपपादितम्  
१०,०१२।००६अ*००५८_०६<>तं क्रुद्धम् इति स ज्ञात्वा पुत्रस्नेहाच् च भारत  
१०,०१२।००६च्<>ततः प्रोवाच पुत्राय नातिहृष्टमना इव  
१०,०१२।००७अ<>विदितं चापलं ह्य् आसीद् आत्मजस्य महात्मनः  
१०,०१२।००७अ*००५९_०१<>क्रुद्धरूपस्य शूरस्य वीरस्याप्य् अत्यमर्षिणः  
१०,०१२।००७च्<>सर्वधर्मविद् आचार्यो नान्विषत् सततं सुतम्  
१०,०१२।००८अ<>परमापद्गतेनापि न स्म तात त्वया रणे  
१०,०१२।००८च्<>इदम् अस्त्रं प्रयोक्तव्यं मानुषेषु विशेषतः  
१०,०१२।००९अ<>इत्य् उक्तवान् गुरुः पुत्रं द्रोणः पश्चाद् अथोक्तवान्  
१०,०१२।००९च्<>न त्वं जातु सतां मार्गे स्थातेति पुरुषर्षभ  
१०,०१२।०१०अ<>स तद् आज्ञाय दुष्टात्मा पितुर् वचनम् अप्रियम्  
१०,०१२।०१०च्<>निराशः सर्वकल्याणैः शोचन् पर्यपतन् महीम्  
१०,०१२।०११अ<>ततस् तदा कुरुश्रेष्ठ वनस्थे त्वयि भारत  
१०,०१२।०११च्<>अवसद् द्वारकाम् एत्य वृष्णिभिः परमार्चितः  
१०,०१२।०१२अ<>स कदा चित् समुद्रान्ते वसन् द्रारवतीम् अनु  
१०,०१२।०१२च्<>एक एकं समागम्य माम् उवाच हसन्न् इव  
१०,०१२।०१३अ<>यत् तद् उग्रं तपः कृष्ण चरन् सत्यपराक्रमः  
१०,०१२।०१३च्<>अगस्त्याद् भारताचार्यः प्रत्यपद्यत मे पिता  
१०,०१२।०१४अ<>अस्त्रं ब्रह्मशिरो नाम देवगन्धर्वपूजितम्  
१०,०१२।०१४च्<>तद् अद्य मयि दाशार्ह यथा पितरि मे तथा  
१०,०१२।०१५अ<>अस्मत्तस् तद् उपादाय दिव्यम् अस्त्रं यदूत्तम  
१०,०१२।०१५च्<>ममाप्य् अस्त्रं प्रयच्छ त्वं चक्रं रिपुहरं रणे  
१०,०१२।०१६अ<>स राजन् प्रीयमाणेन मयाप्य् उक्तः कृताञ्जलिः  
१०,०१२।०१६च्<>याचमानः प्रयत्नेन मत्तो ऽस्त्रं भरतर्षभ  
१०,०१२।०१७अ<>देवदानवगन्धर्वमनुष्यपतगोरगाः  
१०,०१२।०१७च्<>न समा मम वीर्यस्य शतांशेनापि पिण्डिताः  
१०,०१२।०१८अ<>इदं धनुर् इयं शक्तिर् इदं चक्रम् इयं गदा  
१०,०१२।०१८च्<>यद् यद् इच्छसि चेद् अस्त्रं मत्तस् तत् तद् ददानि ते  
१०,०१२।०१९अ<>यच् छक्नोषि समुद्यन्तुं प्रयोक्तुम् अपि वा रणे  
१०,०१२।०१९च्<>तद् गृहाण विनास्त्रेण यन् मे दातुम् अभीप्ससि  
१०,०१२।०२०अ<>स सुनाभं सहस्रारं वज्रनाभम् अयस्मयम्  
१०,०१२।०२०च्<>वव्रे चक्रं महाबाहो स्पर्धमानो मया सह  
१०,०१२।०२१अ<>गृहाण चक्रम् इत्य् उक्तो मया तु तदनन्तरम्  
१०,०१२।०२१च्<>जग्राहोपेत्य सहसा चक्रं सव्येन पाणिना  
१०,०१२।०२१ए<>न चैतद् अशकत् स्थानात् सञ्चालयितुम् अच्युत  
१०,०१२।०२२अ<>अथ तद् दक्षिणेनापि ग्रहीतुम् उपचक्रमे  
१०,०१२।०२२च्<>सर्वयत्नेन तेनापि गृह्णन्न् एतद् अकल्पयत्  
१०,०१२।०२३अ<>ततः सर्वबलेनापि यच् चैतन् न शशाक सः  
१०,०१२।०२३च्<>उद्धर्तुं वा चालयितुं द्रौणिः परमदुर्मनाः  
१०,०१२।०२३ए<>कृत्वा यत्नं परं श्रान्तः स न्यवर्तत भारत  
१०,०१२।०२४अ<>निवृत्तम् अथ तं तस्माद् अभिप्रायाद् विचेतसम्  
१०,०१२।०२४च्<>अहम् आमन्त्र्य सुस्निग्धम् अश्वत्थामानम् अब्रुवम्  
१०,०१२।०२५अ<>यः स देवमनुष्येषु प्रमाणं परमं गतः  
१०,०१२।०२५च्<>गाण्डीवधन्वा श्वेताश्वः कपिप्रवरकेतनः  
१०,०१२।०२६अ<>यः साक्षाद् देवदेवेशं शितिकण्ठम् उमापतिम्  
१०,०१२।०२६च्<>द्वन्द्वयुद्धे पराजिष्णुस् तोषयाम् आस शङ्करम्  
१०,०१२।०२७अ<>यस्मात् प्रियतरो नास्ति ममान्यः पुरुषो भुवि  
१०,०१२।०२७च्<>नादेयं यस्य मे किं चिद् अपि दाराः सुतास् तथा  
१०,०१२।०२८अ<>तेनापि सुहृदा ब्रह्मन् पार्थेनाक्लिष्टकर्मणा  
१०,०१२।०२८च्<>नोक्तपुर्वम् इदं वाक्यं यत् त्वं माम् अभिभाषसे  
१०,०१२।०२९अ<>ब्रह्मचर्यं महद् घोरं चीर्त्वा द्वादशवार्षिकम्  
१०,०१२।०२९च्<>हिमवत्पार्श्वम् अभ्येत्य यो मया तपसार्चितः  
१०,०१२।०३०अ<>समानव्रतचारिण्यां रुक्मिण्यां यो ऽन्वजायत  
१०,०१२।०३०च्<>सनत्कुमारस् तेजस्वी प्रद्युम्नो नाम मे सुतः  
१०,०१२।०३१अ<>तेनाप्य् एतन् महद् दिव्यं चक्रम् अप्रतिमं मम  
१०,०१२।०३१च्<>न प्रार्थितम् अभून् मूढ यद् इदं प्रार्थितं त्वया  
१०,०१२।०३२अ<>रामेणातिबलेनैतन् नोक्तपूर्वं कदा चन  
१०,०१२।०३२च्<>न गदेन न साम्बेन यद् इदं प्रार्थितं त्वया  
१०,०१२।०३३अ<>द्वारकावासिभिश् चान्यैर् वृष्ण्यन्धकमहारथैः  
१०,०१२।०३३च्<>नोक्तपूर्वम् इदं जातु यद् इदं प्रार्थितं त्वया  
१०,०१२।०३४अ<>भारताचार्यपुत्रः सन् मानितः सर्वयादवैः  
१०,०१२।०३४अ*००६०_०१<>धारणे न समर्थस् त्वं कुतः क्षेप्तुं महाहवे  
१०,०१२।०३४च्<>चक्रेण रथिनां श्रेष्ठ किं नु तात युयुत्ससे  
१०,०१२।०३५अ<>एवम् उक्तो मया द्रौणिर् माम् इदं प्रत्युवाच ह  
१०,०१२।०३५च्<>प्रयुज्य भवते पूजां योत्स्ये कृष्ण त्वयेत्य् उत  
१०,०१२।०३६अ<>ततस् ते प्रार्थितं चक्रं देवदानवपूजितम्  
१०,०१२।०३६च्<>अजेयः स्याम् इति विभो सत्यम् एतद् ब्रवीमि ते  
१०,०१२।०३७अ<>त्वत्तो ऽहं दुर्लभं कामम् अनवाप्यैव केशव  
१०,०१२।०३७च्<>प्रतियास्यामि गोविन्द शिवेनाभिवदस्व माम्  
१०,०१२।०३८अ<>एतत् सुनाभं वृष्णीनाम् ऋषभेण त्वया धृतम्  
१०,०१२।०३८च्<>चक्रम् अप्रतिचक्रेण भुवि नान्यो ऽभिपद्यते  
१०,०१२।०३९अ<>एतावद् उक्त्वा द्रौणिर् मां युग्यम् अश्वान् धनानि च  
१०,०१२।०३९च्<>आदायोपययौ बालो रत्नानि विविधानि च  
१०,०१२।०४०अ<>स संरम्भी दुरात्मा च चपलः क्रूर एव च  
१०,०१२।०४०च्<>वेद चास्त्रं ब्रह्मशिरस् तस्माद् रक्ष्यो वृकोदरः  
१०,०१३।००१<>वैशम्पायन उवाच  
१०,०१३।००१अ<>एवम् उक्त्वा युधां श्रेष्ठः सर्वयादवनन्दनः  
१०,०१३।००१च्<>सर्वायुधवरोपेतम् आरुरोह महारथम्  
१०,०१३।००१ए<>युक्तं परमकाम्बोजैस् तुरगैर् हेममालिभिः  
१०,०१३।००२अ<>आदित्योदयवर्णस्य धुरं रथवरस्य तु  
१०,०१३।००२च्<>दक्षिणाम् अवहत् सैन्यः सुग्रीवः सव्यतो ऽवहत्  
१०,०१३।००२ए<>पार्ष्णिवाहौ तु तस्यास्तां मेघपुष्पबलाहकौ  
१०,०१३।००३अ<>विश्वकर्मकृता दिव्या नानारत्नविभूषिता  
१०,०१३।००३च्<>उच्छ्रितेव रथे माया ध्वजयष्टिर् अदृश्यत  
१०,०१३।००४अ<>वैनतेयः स्थितस् तस्यां प्रभामण्डलरश्मिवान्  
१०,०१३।००४च्<>तस्य सत्यवतः केतुर् भुजगारिर् अदृश्यत  
१०,०१३।००५अ<>अन्वारोहद् धृषीकेशः केतुः सर्वधनुष्मताम्  
१०,०१३।००५च्<>अर्जुनः सत्यकर्मा च कुरुराजो युधिष्ठिरः  
१०,०१३।००६अ<>अशोभेतां महात्मानौ दाशार्हम् अभितः स्थितौ  
१०,०१३।००६च्<>रथस्थं शार्ङ्गधन्वानम् अश्विनाव् इव वासवम्  
१०,०१३।००७अ<>ताव् उपारोप्य दाशार्हः स्यन्दनं लोकपूजितम्  
१०,०१३।००७च्<>प्रतोदेन जवोपेतान् परमाश्वान् अचोदयत्  
१०,०१३।००८अ<>ते हयाः सहसोत्पेतुर् गृहीत्वा स्यन्दनोत्तमम्  
१०,०१३।००८च्<>आस्थितं पाण्डवेयाभ्यां यदूनाम् ऋषभेण च  
१०,०१३।००९अ<>वहतां शार्ङ्गधन्वानम् अश्वानां शीघ्रगामिनाम्  
१०,०१३।००९च्<>प्रादुरासीन् महाञ् शब्दः पक्षिणां पतताम् इव  
१०,०१३।०१०अ<>ते समार्छन् नरव्याघ्राः क्षणेन भरतर्षभ  
१०,०१३।०१०च्<>भीमसेनं महेष्वासं समनुद्रुत्य वेगिताः  
१०,०१३।०११अ<>क्रोधदीप्तं तु कौन्तेयं द्विषदर्थे समुद्यतम्  
१०,०१३।०११च्<>नाशक्नुवन् वारयितुं समेत्यापि महारथाः  
१०,०१३।०१२अ<>स तेषां प्रेक्षताम् एव श्रीमतां दृढधन्विनाम्  
१०,०१३।०१२च्<>ययौ भागिरथीकच्छं हरिभिर् भृशवेगितैः  
१०,०१३।०१२ए<>यत्र स्म श्रूयते द्रौणिः पुत्रहन्ता महात्मनाम्  
१०,०१३।०१३अ<>स ददर्श महात्मानम् उदकान्ते यशस्विनम्  
१०,०१३।०१३च्<>कृष्णद्वैपायनं व्यासम् आसीनम् ऋषिभिः सह  
१०,०१३।०१४अ<>तं चैव क्रूरकर्माणं घृताक्तं कुशचीरिणम्  
१०,०१३।०१४च्<>रजसा ध्वस्तकेशान्तं ददर्श द्रौणिम् अन्तिके  
१०,०१३।०१५अ<>तम् अभ्यधावत् कौन्तेयः प्रगृह्य सशरं धनुः  
१०,०१३।०१५च्<>भीमसेनो महाबाहुस् तिष्ठ तिष्ठेति चाब्रवीत्  
१०,०१३।०१६अ<>स दृष्ट्वा भीमधन्वानं प्रगृहीतशरासनम्  
१०,०१३।०१६च्<>भ्रातरौ पृष्ठतश् चास्य जनार्दनरथे स्थितौ  
१०,०१३।०१६ए<>व्यथितात्माभवद् द्रौणिः प्राप्तं चेदम् अमन्यत  
१०,०१३।०१७अ<>स तद् दिव्यम् अदीनात्मा परमास्त्रम् अचिन्तयत्  
१०,०१३।०१७ब्*००६१_०१<>प्रधक्षन्न् इव कोपेन द्रौणिः परममन्युमान्  
१०,०१३।०१७च्<>जग्राह च स चैषीकां द्रौणिः सव्येन पाणिना  
१०,०१३।०१७ए<>स ताम् आपदम् आसाद्य दिव्यम् अस्त्रम् उदीरयत्  
१०,०१३।०१८अ<>अमृष्यमाणस् ताञ् शूरान् दिव्यायुधधरान् स्थितान्  
१०,०१३।०१८च्<>अपाण्डवायेति रुषा व्यसृजद् दारुणं वचः  
१०,०१३।०१९अ<>इत्य् उक्त्वा राजशार्दूल द्रोणपुत्रः प्रतापवान्  
१०,०१३।०१९च्<>सर्वलोकप्रमोहार्थं तद् अस्त्रं प्रमुमोच ह  
१०,०१३।०२०अ<>ततस् तस्याम् इषीकायां पावकः समजायत  
१०,०१३।०२०च्<>प्रधक्ष्यन्न् इव लोकांस् त्रीन् कालान्तकयमोपमः  
१०,०१४।००१<>वैशम्पायन उवाच  
१०,०१४।००१अ<>इङ्गितेनैव दाशार्हस् तम् अभिप्रायम् आदितः  
१०,०१४।००१च्<>द्रौणेर् बुद्ध्वा महाबाहुर् अर्जुनं प्रत्यभाषत  
१०,०१४।००२अ<>अर्जुनार्जुन यद् दिव्यम् अस्त्रं ते हृदि वर्तते  
१०,०१४।००२च्<>द्रोणोपदिष्टं तस्यायं कालः सम्प्रति पाण्डव  
१०,०१४।००३अ<>भ्रातॄणाम् आत्मनश् चैव परित्राणाय भारत  
१०,०१४।००३च्<>विसृजैतत् त्वम् अप्य् आजाव् अस्त्रम् अस्त्रनिवारणम्  
१०,०१४।००४अ<>केशवेनैवम् उक्तस् तु पाण्डवः परवीरहा  
१०,०१४।००४च्<>अवातरद् रथात् तूर्णं प्रगृह्य सशरं धनुः  
१०,०१४।००५अ<>पूर्वम् आचार्यपुत्राय ततो ऽनन्तरम् आत्मने  
१०,०१४।००५च्<>भ्रातृभ्यश् चैव सर्वेभ्यः स्वस्तीत्य् उक्त्वा परन्तपः  
१०,०१४।००६अ<>देवताभ्यो नमस्कृत्य गुरुभ्यश् चैव सर्वशः  
१०,०१४।००६च्<>उत्ससर्ज शिवं ध्यायन्न् अस्त्रम् अस्त्रेण शाम्यताम्  
१०,०१४।००७अ<>ततस् तद् अस्त्रं सहसा सृष्टं गाण्डीवधन्वना  
१०,०१४।००७च्<>प्रजज्वाल महार्चिष्मद् युगान्तानलसन्निभम्  
१०,०१४।००८अ<>तथैव द्रोणपुत्रस्य तद् अस्त्रं तिग्मतेजसः  
१०,०१४।००८च्<>प्रजज्वाल महाज्वालं तेजोमण्डलसंवृतम्  
१०,०१४।००९अ<>निर्घाता बहवश् चासन् पेतुर् उल्काः सहस्रशः  
१०,०१४।००९च्<>महद् भयं च भूतानां सर्वेषां समजायत  
१०,०१४।०१०अ<>सशब्दम् अभवद् व्योम ज्वालामालाकुलं भृशम्  
१०,०१४।०१०च्<>चचाल च मही कृत्स्ना सपर्वतवनद्रुमा  
१०,०१४।०११अ<>ते अस्त्रे तेजसा लोकांस् तापयन्ती व्यवस्थिते  
१०,०१४।०११च्<>महर्षी सहितौ तत्र दर्शयाम् आसतुस् तदा  
१०,०१४।०१२अ<>नारदः स च धर्मात्मा भरतानां पितामहः  
१०,०१४।०१२च्<>उभौ शमयितुं वीरौ भारद्वाजधनञ्जयौ  
१०,०१४।०१३अ<>तौ मुनी सर्वधर्मज्ञौ सर्वभूतहितैषिणौ  
१०,०१४।०१३च्<>दीप्तयोर् अस्त्रयोर् मध्ये स्थितौ परमतेजसौ  
१०,०१४।०१४अ<>तदन्तरम् अनाधृष्याव् उपगम्य यशस्विनौ  
१०,०१४।०१४च्<>आस्ताम् ऋषिवरौ तत्र ज्वलिताव् इव पावकौ  
१०,०१४।०१५अ<>प्राणभृद्भिर् अनाधृष्यौ देवदानवसम्मतौ  
१०,०१४।०१५च्<>अस्त्रतेजः शमयितुं लोकानां हितकाम्यया  
१०,०१४।०१६<>ऋषी ऊचतुः  
१०,०१४।०१६अ<>नानाशस्त्रविदः पूर्वे ये ऽप्य् अतीता महारथाः  
१०,०१४।०१६अ*००६२_०१<>सञ्जहार हं [शरं] दिव्यं त्वरमाणो महारथाः[थः]  
१०,०१४।०१६च्<>नैतद् अस्त्रं मनुष्येषु तैः प्रयुक्तं कथं चन  
१०,०१४।०१६च्*००६३_०१<>किम् इदं साहसं वीरौ कृतवन्तौ महात्ययम्  
१०,०१५।००१<>वैशम्पायन उवाच  
१०,०१५।००१अ<>दृष्ट्वैव नरशार्दूलस् ताव् अग्निसमतेजसौ  
१०,०१५।००१अ*००६४_०१<>गाण्डीवधन्वा सञ्चिन्त्य प्राप्तकालं महारथः  
१०,०१५।००१च्<>सञ्जहार शरं दिव्यं त्वरमाणो धनञ्जयः  
१०,०१५।००२अ<>उवाच वदतां श्रेष्ठस् ताव् ऋषी प्राञ्जलिस् तदा  
१०,०१५।००२च्<>प्रयुक्तम् अस्त्रम् अस्त्रेण शाम्यताम् इति वै मया  
१०,०१५।००३अ<>संहृते परमास्त्रे ऽस्मिन् सर्वान् अस्मान् अशेषतः  
१०,०१५।००३च्<>पापकर्मा ध्रुवं द्रौणिः प्रधक्ष्यत्य् अस्त्रतेजसा  
१०,०१५।००४अ<>अत्र यद् धितम् अस्माकं लोकानां चैव सर्वथा  
१०,०१५।००४च्<>भवन्तौ देवसङ्काशौ तथा संहर्तुम् अर्हतः  
१०,०१५।००५अ<>इत्य् उक्त्वा सञ्जहारास्त्रं पुनर् एव धनञ्जयः  
१०,०१५।००५च्<>संहारो दुष्करस् तस्य देवैर् अपि हि संयुगे  
१०,०१५।००६अ<>विसृष्टस्य रणे तस्य परमास्त्रस्य सङ्ग्रहे  
१०,०१५।००६च्<>न शक्तः पाण्डवाद् अन्यः साक्षाद् अपि शतक्रतुः  
१०,०१५।००७अ<>ब्रह्मतेजोभवं तद् धि विसृष्टम् अकृतात्मना  
१०,०१५।००७च्<>न शक्यम् आवर्तयितुं ब्रह्मचारिव्रताद् ऋते  
१०,०१५।००८अ<>अचीर्णब्रह्मचर्यो यः सृष्ट्वावर्तयते पुनः  
१०,०१५।००८च्<>तद् अस्त्रं सानुबन्धस्य मूर्धानं तस्य कृन्तति  
१०,०१५।००९अ<>ब्रह्मचारी व्रती चापि दुरवापम् अवाप्य तत्  
१०,०१५।००९च्<>परमव्यसनार्तो ऽपि नार्जुनो ऽस्त्रं व्यमुञ्चत  
१०,०१५।०१०अ<>सत्यव्रतधरः शूरो ब्रह्मचारी च पाण्डवः  
१०,०१५।०१०च्<>गुरुवर्ती च तेनास्त्रं सञ्जहारार्जुनः पुनः  
१०,०१५।०११अ<>द्रौणिर् अप्य् अथ सम्प्रेक्ष्य ताव् ऋषी पुरतः स्थितौ  
१०,०१५।०११च्<>न शशाक पुनर् घोरम् अस्त्रं संहर्तुम् आहवे  
१०,०१५।०१२अ<>अशक्तः प्रतिसंहारे परमास्त्रस्य संयुगे  
१०,०१५।०१२च्<>द्रौणिर् दीनमना राजन् द्वैपायनम् अभाषत  
१०,०१५।०१३अ<>उत्तमव्यसनार्तेन प्राणत्राणम् अभीप्सुना  
१०,०१५।०१३च्<>मयैतद् अस्त्रम् उत्सृष्टं भीमसेनभयान् मुने  
१०,०१५।०१४अ<>अधर्मश् च कृतो ऽनेन धार्तराष्ट्रं जिघांसता  
१०,०१५।०१४च्<>मिथ्याचारेण भगवन् भीमसेनेन संयुगे  
१०,०१५।०१५अ<>अतः सृष्टम् इदं ब्रह्मन् मयास्त्रम् अकृतात्मना  
१०,०१५।०१५च्<>तस्य भूयो ऽद्य संहारं कर्तुं नाहम् इहोत्सहे  
१०,०१५।०१६अ<>विसृष्टं हि मया दिव्यम् एतद् अस्त्रं दुरासदम्  
१०,०१५।०१६च्<>अपाण्डवायेति मुने वह्नितेजो ऽनुमन्त्र्य वै  
१०,०१५।०१७अ<>तद् इदं पाण्डवेयानाम् अन्तकायाभिसंहितम्  
१०,०१५।०१७च्<>अद्य पाण्डुसुतान् सर्वाञ् जीविताद् भ्रंशयिष्यति  
१०,०१५।०१८अ<>कृतं पापम् इदं ब्रह्मन् रोषाविष्टेन चेतसा  
१०,०१५।०१८च्<>वधम् आशास्य पार्थानां मयास्त्रं सृजता रणे  
१०,०१५।०१९<>व्यास उवाच  
१०,०१५।०१९अ<>अस्त्रं ब्रह्मशिरस् तात विद्वान् पार्थो धनञ्जयः  
१०,०१५।०१९च्<>उत्सृष्टवान् न रोषेण न वधाय तवाहवे  
१०,०१५।०२०अ<>अस्त्रम् अस्त्रेण तु रणे तव संशमयिष्यता  
१०,०१५।०२०च्<>विसृष्टम् अर्जुनेनेदं पुनश् च प्रतिसंहृतम्  
१०,०१५।०२१अ<>ब्रह्मास्त्रम् अप्य् अवाप्यैतद् उपदेशात् पितुस् तव  
१०,०१५।०२१च्<>क्षत्रधर्मान् महाबाहुर् नाकम्पत धनञ्जयः  
१०,०१५।०२२अ<>एवं धृतिमतः साधोः सर्वास्त्रविदुषः सतः  
१०,०१५।०२२च्<>सभ्रातृबन्धोः कस्मात् त्वं वधम् अस्य चिकीर्षसि  
१०,०१५।०२३अ<>अस्त्रं ब्रह्मशिरो यत्र परमास्त्रेण वध्यते  
१०,०१५।०२३च्<>समा द्वादश पर्जन्यस् तद् राष्ट्रं नाभिवर्षति  
१०,०१५।०२४अ<>एतदर्थं महाबाहुः शक्तिमान् अपि पाण्डवः  
१०,०१५।०२४च्<>न विहन्त्य् एतद् अस्त्रं ते प्रजाहितचिकीर्षया  
१०,०१५।०२५अ<>पाण्डवास् त्वं च राष्ट्रं च सदा संरक्ष्यम् एव नः  
१०,०१५।०२५च्<>तस्मात् संहर दिव्यं त्वम् अस्त्रम् एतन् महाभुज  
१०,०१५।०२६अ<>अरोषस् तव चैवास्तु पार्थाः सन्तु निरामयाः  
१०,०१५।०२६च्<>न ह्य् अधर्मेण राजर्षिः पाण्डवो जेतुम् इच्छति  
१०,०१५।०२७अ<>मणिं चैतं प्रयच्छैभ्यो यस् ते शिरसि तिष्ठति  
१०,०१५।०२७च्<>एतद् आदाय ते प्राणान् प्रतिदास्यन्ति पाण्डवाः  
१०,०१५।०२८<>द्रौणिर् उवाच  
१०,०१५।०२८अ<>पाण्डवैर् यानि रत्नानि यच् चान्यत् कौरवैर् धनम्  
१०,०१५।०२८च्<>अवाप्तानीह तेभ्यो ऽयं मणिर् मम विशिष्यते  
१०,०१५।०२९अ<>यम् आबध्य भयं नास्ति शस्त्रव्याधिक्षुधाश्रयम्  
१०,०१५।०२९च्<>देवेभ्यो दानवेभ्यो वा नागेभ्यो वा कथं चन  
१०,०१५।०३०अ<>न च रक्षोगणभयं न तस्करभयं तथा  
१०,०१५।०३०च्<>एवंवीर्यो मणिर् अयं न मे त्याज्यः कथं चन  
१०,०१५।०३१अ<>यत् तु मे भगवान् आह तन् मे कार्यम् अनन्तरम्  
१०,०१५।०३१च्<>अयं मणिर् अयं चाहम् इषीका निपतिष्यति  
१०,०१५।०३१च्*००६५_०१<>न च शक्तो ऽस्मि भगवन् संहर्तुं पुनर् उद्यतम्  
१०,०१५।०३१च्*००६५_०२<>एतद् अस्त्रम् अतश् चैव गर्भेषु विसृजाम्य् अहम्  
१०,०१५।०३१च्*००६५_०३<>न च वाक्यं भगवतो न करिष्ये महामुने  
१०,०१५।०३१च्*००६६_०१<>प्राह द्रोणसुतं तत्र व्यासः परमदुर्मनाः  
१०,०१५।०३१ए<>गर्भेषु पाण्डवेयानाम् अमोघं चैतद् उद्यतम्  
१०,०१५।०३२<>व्यास उवाच  
१०,०१५।०३२अ<>एवं कुरु न चान्या ते बुद्धिः कार्या कदा चन  
१०,०१५।०३२च्<>गर्भेषु पाण्डवेयानां विसृज्यैतद् उपारम  
१०,०१५।०३३<>वैशम्पायन उवाच  
१०,०१५।०३३अ<>ततः परमम् अस्त्रं तद् अश्वत्थामा भृशातुरः  
१०,०१५।०३३च्<>द्वैपायनवचः श्रुत्वा गर्भेषु प्रमुमोच ह  
१०,०१५।०३३च्*००६७_०१<>तम् उवाच हृषीकेशः पाण्डवानां हिते रतः  
१०,०१५।०३३च्*००६७_०२<>भविष्यम् एकम् उत्सृज्य गर्भेष्व् अस्त्रं निपात्यताम्  
१०,०१५।०३३च्*००६७_०३<>अहम् एकं ददाम्य् एषां पिण्डदं कीर्तिवर्धनम्  
१०,०१५।०३३च्*००६७_०४<>राजर्षिं पुण्यकर्माणम् अनेकक्रतुयाजिनम्  
१०,०१५।०३३च्*००६७_०५<>एवं कुरु न चान्या ते बुद्धिः कार्या कथं चन  
१०,०१५।०३३च्*००६७_०६<>आ गर्भात् पाण्डवेयानां कृत्वा पातं विनङ्क्ष्यति  
१०,०१६।००१<>वैशम्पायन उवाच  
१०,०१६।००१अ<>तद् आज्ञाय हृषीकेशो विसृष्टं पापकर्मणा  
१०,०१६।००१च्<>हृष्यमाण इदं वाक्यं द्रौणिं प्रत्यब्रवीत् तदा  
१०,०१६।००२अ<>विराटस्य सुतां पूर्वं स्नुषां गाण्डीवधन्वनः  
१०,०१६।००२च्<>उपप्लव्यगतां दृष्ट्वा व्रतवान् ब्राह्मणो ऽब्रवीत्  
१०,०१६।००३अ<>परिक्षीणेषु कुरुषु पुत्रस् तव जनिष्यति  
१०,०१६।००३च्<>एतद् अस्य परिक्षित्त्वं गर्भस्थस्य भविष्यति  
१०,०१६।००४अ<>तस्य तद् वचनं साधोः सत्यम् एव भविष्यति  
१०,०१६।००४च्<>परिक्षिद् भविता ह्य् एषां पुनर् वंशकरः सुतः  
१०,०१६।००५अ<>एवं ब्रुवाणं गोविन्दं सात्वतप्रवरं तदा  
१०,०१६।००५च्<>द्रौणिः परमसंरब्धः प्रत्युवाचेदम् उत्तरम्  
१०,०१६।००६अ<>नैतद् एवं यथात्थ त्वं पक्षपातेन केशव  
१०,०१६।००६च्<>वचनं पुण्डरीकाक्ष न च मद्वाक्यम् अन्यथा  
१०,०१६।००७अ<>पतिष्यत्य् एतद् अस्त्रं हि गर्भे तस्या मयोद्यतम्  
१०,०१६।००७च्<>विराटदुहितुः कृष्ण यां त्वं रक्षितुम् इच्छसि  
१०,०१६।००८<>वासुदेव उवाच  
१०,०१६।००८अ<>अमोघः परमास्त्रस्य पातस् तस्य भविष्यति  
१०,०१६।००८अ*००६८_०१<>अभिमन्योः सृजैषीकां गर्भस्थः शाम्यतां शिशुः  
१०,०१६।००८अ*००६८_०२<>अहम् एतं मृतं जातं जीवयिष्यामि बालकम्  
१०,०१६।००८च्<>स तु गर्भो मृतो जातो दीर्घम् आयुर् अवाप्स्यति  
१०,०१६।००८च्*००६९_०१<>इत्य् उक्तः प्रत्युवाचेदं द्रोणपुत्रः स्मयन्न् इव  
१०,०१६।००८च्*००६९_०२<>यद्य् अस्त्रदग्धं गोविन्द जीवयस्य् एवम् अस्त्व् इति  
१०,०१६।००९अ<>त्वां तु कापुरुषं पापं विदुः सर्वे मनीषिणः  
१०,०१६।००९च्<>असकृत् पापकर्माणं बालजीवितघातकम्  
१०,०१६।०१०अ<>तस्मात् त्वम् अस्य पापस्य कर्मणः फलम् आप्नुहि  
१०,०१६।०१०च्<>त्रीणि वर्षसहस्राणि चरिष्यसि महीम् इमाम्  
१०,०१६।०१०ए<>अप्राप्नुवन् क्व चित् कां चित् संविदं जातु केन चित्  
१०,०१६।०११अ<>निर्जनान् असहायस् त्वं देशान् प्रविचरिष्यसि  
१०,०१६।०११च्<>भवित्री न हि ते क्षुद्र जनमध्येषु संस्थितिः  
१०,०१६।०१२अ<>पूयशोणितगन्धी च दुर्गकान्तारसंश्रयः  
१०,०१६।०१२च्<>विचरिष्यसि पापात्मन् सर्वव्याधिसमन्वितः  
१०,०१६।०१३अ<>वयः प्राप्य परिक्षित् तु वेदव्रतम् अवाप्य च  
१०,०१६।०१३च्<>कृपाच् छारद्वताद् वीरः सर्वास्त्राण्य् उपलप्स्यते  
१०,०१६।०१४अ<>विदित्वा परमास्त्राणि क्षत्रधर्मव्रते स्थितः  
१०,०१६।०१४च्<>षष्टिं वर्षाणि धर्मात्मा वसुधां पालयिष्यति  
१०,०१६।०१५अ<>इतश् चोर्ध्वं महाबाहुः कुरुराजो भविष्यति  
१०,०१६।०१५ब्*००७१_०१<>प्रययौ जाह्नवीकच्छात् क्षिप्तास्त्रश् चोत्तरां दिशम्  
१०,०१६।०१५च्<>परिक्षिन् नाम नृपतिर् मिषतस् ते सुदुर्मते  
१०,०१६।०१५च्*००७०_०१<>अहं तं जीवयिष्यामि दग्धम् अस्त्राग्नितेजसा  
१०,०१६।०१५ए<>पश्य मे तपसो वीर्यं सत्यस्य च नराधम  
१०,०१६।०१६<>व्यास उवाच  
१०,०१६।०१६अ<>यस्माद् अनादृत्य कृतं त्वयास्मान् कर्म दारुणम्  
१०,०१६।०१६च्<>ब्राह्मणस्य सतश् चैव यस्मात् ते वृत्तम् ईदृशम्  
१०,०१६।०१७अ<>तस्माद् यद् देवकीपुत्र उक्तवान् उत्तमं वचः  
१०,०१६।०१७च्<>असंशयं ते तद् भावि क्षुद्रकर्मन् व्रजाश्व् इतः  
१०,०१६।०१८<>अश्वत्थामोवाच  
१०,०१६।०१८अ<>सहैव भवता ब्रह्मन् स्थास्यामि पुरुषेष्व् अहम्  
१०,०१६।०१८च्<>सत्यवाग् अस्तु भगवान् अयं च पुरुषोत्तमः  
१०,०१६।०१९<>वैशम्पायन उवाच  
१०,०१६।०१९अ<>प्रदायाथ मणिं द्रौणिः पाण्डवानां महात्मनाम्  
१०,०१६।०१९च्<>जगाम विमनास् तेषां सर्वेषां पश्यतां वनम्  
१०,०१६।०२०अ<>पाण्डवाश् चापि गोविन्दं पुरस्कृत्य हतद्विषः  
१०,०१६।०२०च्<>कृष्णद्वैपायनं चैव नारदं च महामुनिम्  
१०,०१६।०२१अ<>द्रोणपुत्रस्य सहजं मणिम् आदाय सत्वराः  
१०,०१६।०२१च्<>द्रौपदीम् अभ्यधावन्त प्रायोपेतां मनस्विनीम्  
१०,०१६।०२२अ<>ततस् ते पुरुषव्याघ्राः सदश्वैर् अनिलोपमैः  
१०,०१६।०२२च्<>अभ्ययुः सहदाशार्हाः शिबिरं पुनर् एव ह  
१०,०१६।०२३अ<>अवतीर्य रथाभ्यां तु त्वरमाणा महारथाः  
१०,०१६।०२३च्<>ददृशुर् द्रौपदीं कृष्णाम् आर्ताम् आर्ततराः स्वयम्  
१०,०१६।०२४अ<>ताम् उपेत्य निरानन्दां दुःखशोकसमन्विताम्  
१०,०१६।०२४च्<>परिवार्य व्यतिष्ठन्त पाण्डवाः सहकेशवाः  
१०,०१६।०२५अ<>ततो राज्ञाभ्यनुज्ञातो भीमसेनो महाबलः  
१०,०१६।०२५च्<>प्रददौ तु मणिं दिव्यं वचनं चेदम् अब्रवीत्  
१०,०१६।०२६अ<>अयं भद्रे तव मणिः पुत्रहन्ता जितः स ते  
१०,०१६।०२६च्<>उत्तिष्ठ शोकम् उत्सृज्य क्षत्रधर्मम् अनुस्मर  
१०,०१६।०२७अ<>प्रयाणे वासुदेवस्य शमार्थम् असितेक्षणे  
१०,०१६।०२७च्<>यान्य् उक्तानि त्वया भीरु वाक्यानि मधुघातिनः  
१०,०१६।०२८अ<>नैव मे पतयः सन्ति न पुत्रा भ्रातरो न च  
१०,०१६।०२८च्<>नैव त्वम् अपि गोविन्द शमम् इच्छति राजनि  
१०,०१६।०२९अ<>उक्तवत्य् असि धीराणि वाक्यानि पुरुषोत्तमम्  
१०,०१६।०२९च्<>क्षत्रधर्मानुरूपाणि तानि संस्मर्तुम् अर्हसि  
१०,०१६।०३०अ<>हतो दुर्योधनः पापो राज्यस्य परिपन्थकः  
१०,०१६।०३०च्<>दुःशासनस्य रुधिरं पीतं विस्फुरतो मया  
१०,०१६।०३१अ<>वैरस्य गतम् आनृण्यं न स्म वाच्या विवक्षताम्  
१०,०१६।०३१च्<>जित्वा मुक्तो द्रोणपुत्रो ब्राह्मण्याद् गौरवेण च  
१०,०१६।०३२अ<>यशो ऽस्य पातितं देवि शरीरं त्व् अवशेषितम्  
१०,०१६।०३२च्<>वियोजितश् च मणिना न्यासितश् चायुधं भुवि  
१०,०१६।०३३<>द्रौपद्य् उवाच  
१०,०१६।०३३अ<>केवलानृण्यम् आप्तास्मि गुरुपुत्रो गुरुर् मम  
१०,०१६।०३३च्<>शिरस्य् एतं मणिं राजा प्रतिबध्नातु भारत  
१०,०१६।०३४<>वैशम्पायन उवाच  
१०,०१६।०३४अ<>तं गृहीत्वा ततो राजा शिरस्य् एवाकरोत् तदा  
१०,०१६।०३४च्<>गुरोर् उच्छिष्टम् इत्य् एव द्रौपद्या वचनाद् अपि  
१०,०१६।०३५अ<>ततो दिव्यं मणिवरं शिरसा धारयन् प्रभुः  
१०,०१६।०३५च्<>शुशुभे स महाराजः सचन्द्र इव पर्वतः  
१०,०१६।०३६अ<>उत्तस्थौ पुत्रशोकार्ता ततः कृष्णा मनस्विनी  
१०,०१६।०३६च्<>कृष्णं चापि महाबाहुं पर्यपृच्छत धर्मराट्  
१०,०१७।००१<>वैशम्पायन उवाच  
१०,०१७।००१अ<>हतेषु सर्वसैन्येषु सौप्तिके तै रथैस् त्रिभिः  
१०,०१७।००१च्<>शोचन् युधिष्ठिरो राजा दाशार्हम् इदम् अब्रवीत्  
१०,०१७।००२अ<>कथं नु कृष्ण पापेन क्षुद्रेणाक्लिष्टकर्मणा  
१०,०१७।००२च्<>द्रौणिना निहताः सर्वे मम पुत्रा महारथाः  
१०,०१७।००३अ<>तथा कृतास्त्रा विक्रान्ताः सहस्रशतयोधिनः  
१०,०१७।००३च्<>द्रुपदस्यात्मजाश् चैव द्रोणपुत्रेण पातिताः  
१०,०१७।००४अ<>यस्य द्रोणो महेष्वासो न प्रादाद् आहवे मुखम्  
१०,०१७।००४च्<>तं जघ्ने रथिनां श्रेष्ठं धृष्टद्युम्नं कथं नु सः  
१०,०१७।००५अ<>किं नु तेन कृतं कर्म तथायुक्तं नरर्षभ  
१०,०१७।००५च्<>यद् एकः शिबिरं सर्वम् अवधीन् नो गुरोः सुतः  
१०,०१७।००६<>वासुदेव उवाच  
१०,०१७।००६अ<>नूनं स देवदेवानाम् ईश्वरेश्वरम् अव्ययम्  
१०,०१७।००६च्<>जगाम शरणं द्रौणिर् एकस् तेनावधीद् बहून्  
१०,०१७।००७अ<>प्रसन्नो हि महादेवो दद्याद् अमरताम् अपि  
१०,०१७।००७च्<>वीर्यं च गिरिशो दद्याद् येनेन्द्रम् अपि शातयेत्  
१०,०१७।००८अ<>वेदाहं हि महादेवं तत्त्वेन भरतर्षभ  
१०,०१७।००८च्<>यानि चास्य पुराणानि कर्माणि विविधान्य् उत  
१०,०१७।००९अ<>आदिर् एष हि भूतानां मध्यम् अन्तश् च भारत  
१०,०१७।००९च्<>विचेष्टते जगच् चेदं सर्वम् अस्यैव कर्मणा  
१०,०१७।०१०अ<>एवं सिसृक्षुर् भूतानि ददर्श प्रथमं विभुः  
१०,०१७।०१०च्<>पितामहो ऽब्रवीच् चैनं भूतानि सृज माचिरम्  
१०,०१७।०११अ<>हरिकेशस् तथेत्य् उक्त्वा भूतानां दोषदर्शिवान्  
१०,०१७।०११च्<>दीर्घकालं तपस् तेपे मग्नो ऽम्भसि महातपाः  
१०,०१७।०१२अ<>सुमहान्तं ततः कालं प्रतीक्ष्यैनं पितामहः  
१०,०१७।०१२च्<>स्रष्टारं सर्वभूतानां ससर्ज मनसापरम्  
१०,०१७।०१३अ<>सो ऽब्रवीत् पितरं दृष्ट्वा गिरिशं मग्नम् अम्भसि  
१०,०१७।०१३च्<>यदि मे नाग्रजस् त्व् अन्यस् ततः स्रक्ष्याम्य् अहं प्रजाः  
१०,०१७।०१४अ<>तम् अब्रवीत् पिता नास्ति त्वद् अन्यः पुरुषो ऽग्रजः  
१०,०१७।०१४च्<>स्थाणुर् एष जले मग्नो विस्रब्धः कुरु वै कृतिम्  
१०,०१७।०१५अ<>स भूतान्य् असृजत् सप्त दक्षादींस् तु प्रजापतीन्  
१०,०१७।०१५च्<>यैर् इमं व्यकरोत् सर्वं भूतग्रामं चतुर्विधम्  
१०,०१७।०१६अ<>ताः सृष्टमात्राः क्षुधिताः प्रजाः सर्वाः प्रजापतिम्  
१०,०१७।०१६च्<>बिभक्षयिषवो राजन् सहसा प्राद्रवंस् तदा  
१०,०१७।०१७अ<>स भक्ष्यमाणस् त्राणार्थी पितामहम् उपाद्रवत्  
१०,०१७।०१७च्<>आभ्यो मां भगवान् पातु वृत्तिर् आसां विधीयताम्  
१०,०१७।०१८अ<>ततस् ताभ्यो ददाव् अन्नम् ओषधीः स्थावराणि च  
१०,०१७।०१८च्<>जङ्गमानि च भूतानि दुर्बलानि बलीयसाम्  
१०,०१७।०१९अ<>विहितान्नाः प्रजास् तास् तु जग्मुस् तुष्टा यथागतम्  
१०,०१७।०१९च्<>ततो ववृधिरे राजन् प्रीतिमत्यः स्वयोनिषु  
१०,०१७।०२०अ<>भूतग्रामे विवृद्धे तु तुष्टे लोकगुराव् अपि  
१०,०१७।०२०च्<>उदतिष्ठज् जलाज् ज्येष्ठः प्रजाश् चेमा ददर्श सः  
१०,०१७।०२१अ<>बहुरूपाः प्रजा दृष्ट्वा विवृद्धाः स्वेन तेजसा  
१०,०१७।०२१च्<>चुक्रोध भगवान् रुद्रो लिङ्गं स्वं चाप्य् अविध्यत  
१०,०१७।०२२अ<>तत् प्रविद्धं तदा भूमौ तथैव प्रत्यतिष्ठत  
१०,०१७।०२२च्<>तम् उवाचाव्ययो ब्रह्मा वचोभिः शमयन्न् इव  
१०,०१७।०२३अ<>किं कृतं सलिले शर्व चिरकालं स्थितेन ते  
१०,०१७।०२३च्<>किमर्थं चैतद् उत्पाट्य भूमौ लिङ्गं प्रवेरितम्  
१०,०१७।०२४अ<>सो ऽब्रवीज् जातसंरम्भस् तदा लोकगुरुर् गुरुम्  
१०,०१७।०२४च्<>प्रजाः सृष्टाः परेणेमाः किं करिष्याम्य् अनेन वै  
१०,०१७।०२५अ<>तपसाधिगतं चान्नं प्रजार्थं मे पितामह  
१०,०१७।०२५च्<>ओषध्यः परिवर्तेरन् यथैव सततं प्रजाः  
१०,०१७।०२६अ<>एवम् उक्त्वा तु सङ्क्रुद्धो जगाम विमना भवः  
१०,०१७।०२६च्<>गिरेर् मुञ्जवतः पादं तपस् तप्तुं महातपाः  
१०,०१८।००१<>वासुदेव उवाच  
१०,०१८।००१अ<>ततो देवयुगे ऽतीते देवा वै समकल्पयन्  
१०,०१८।००१च्<>यज्ञं वेदप्रमाणेन विधिवद् यष्टुम् ईप्सवः  
१०,०१८।००२अ<>कल्पयाम् आसुर् अव्यग्रा देशान् यज्ञोचितांस् ततः  
१०,०१८।००२च्<>भागार्हा देवताश् चैव यज्ञियं द्रव्यम् एव च  
१०,०१८।००३अ<>ता वै रुद्रम् अजानन्त्यो याथातथ्येन देवताः  
१०,०१८।००३च्<>नाकल्पयन्त देवस्य स्थाणोर् भागं नराधिप  
१०,०१८।००४अ<>सो ऽकल्प्यमाने भागे तु कृत्तिवासा मखे ऽमरैः  
१०,०१८।००४च्<>तरसा भागम् अन्विच्छन् धनुर् आदौ ससर्ज ह  
१०,०१८।००५अ<>लोकयज्ञः क्रियायज्ञो गृहयज्ञः सनातनः  
१०,०१८।००५च्<>पञ्चभूतमयो यज्ञो नृयज्ञश् चैव पञ्चमः  
१०,०१८।००६अ<>लोकयज्ञेन यज्ञैषी कपर्दी विदधे धनुः  
१०,०१८।००६च्<>धनुः सृष्टम् अभूत् तस्य पञ्चकिष्कुप्रमाणतः  
१०,०१८।००७अ<>वषट्कारो ऽभवज् ज्या तु धनुषस् तस्य भारत  
१०,०१८।००७च्<>यज्ञाङ्गानि च चत्वारि तस्य संहनने ऽभवन्  
१०,०१८।००८अ<>ततः क्रुद्धो महादेवस् तद् उपादाय कार्मुकम्  
१०,०१८।००८च्<>आजगामाथ तत्रैव यत्र देवाः समीजिरे  
१०,०१८।००९अ<>तम् आत्तकार्मुकं दृष्ट्वा ब्रह्मचारिणम् अव्ययम्  
१०,०१८।००९च्<>विव्यथे पृथिवी देवी पर्वताश् च चकम्पिरे  
१०,०१८।०१०अ<>न ववौ पवनश् चैव नाग्निर् जज्वाल चैधितः  
१०,०१८।०१०च्<>व्यभ्रमच् चापि संविग्नं दिवि नक्षत्रमण्डलम्  
१०,०१८।०११अ<>न बभौ भास्करश् चापि सोमः श्रीमुक्तमण्डलः  
१०,०१८।०११च्<>तिमिरेणाकुलं सर्वम् आकाशं चाभवद् वृतम्  
१०,०१८।०१२अ<>अभिभूतास् ततो देवा विषयान् न प्रजज्ञिरे  
१०,०१८।०१२च्<>न प्रत्यभाच् च यज्ञस् तान् वेदा बभ्रंशिरे तदा  
१०,०१८।०१३अ<>ततः स यज्ञं रौद्रेण विव्याध हृदि पत्रिणा  
१०,०१८।०१३च्<>अपक्रान्तस् ततो यज्ञो मृगो भूत्वा सपावकः  
१०,०१८।०१४अ<>स तु तेनैव रूपेण दिवं प्राप्य व्यरोचत  
१०,०१८।०१४च्<>अन्वीयमानो रुद्रेण युधिष्ठिर नभस्तले  
१०,०१८।०१५अ<>अपक्रान्ते ततो यज्ञे सञ्ज्ञा न प्रत्यभात् सुरान्  
१०,०१८।०१५च्<>नष्टसञ्ज्ञेषु देवेषु न प्रज्ञायत किं चन  
१०,०१८।०१६अ<>त्र्यम्बकः सवितुर् बाहू भगस्य नयने तथा  
१०,०१८।०१६च्<>पूष्णश् च दशनान् क्रुद्धो धनुष्कोट्या व्यशातयत्  
१०,०१८।०१७अ<>प्राद्रवन्त ततो देवा यज्ञाङ्गानि च सर्वशः  
१०,०१८।०१७च्<>के चित् तत्रैव घूर्णन्तो गतासव इवाभवन्  
१०,०१८।०१८अ<>स तु विद्राव्य तत् सर्वं शितिकण्ठो ऽवहस्य च  
१०,०१८।०१८च्<>अवष्टभ्य धनुष्कोटिं रुरोध विबुधांस् ततः  
१०,०१८।०१९अ<>ततो वाग् अमरैर् उक्ता ज्यां तस्य धनुषो ऽच्छिनत्  
१०,०१८।०१९च्<>अथ तत् सहसा राजंश् छिन्नज्यं विस्फुरद् धनुः  
१०,०१८।०२०अ<>ततो विधनुषं देवा देवश्रेष्ठम् उपागमन्  
१०,०१८।०२०च्<>शरणं सह यज्ञेन प्रसादं चाकरोत् प्रभुः  
१०,०१८।०२१अ<>ततः प्रसन्नो भगवान् प्रास्यत् कोपं जलाशये  
१०,०१८।०२१च्<>स जलं पावको भूत्वा शोषयत्य् अनिशं प्रभो  
१०,०१८।०२२अ<>भगस्य नयने चैव बाहू च सवितुस् तथा  
१०,०१८।०२२च्<>प्रादात् पूष्णश् च दशनान् पुनर् यज्ञं च पाण्डव  
१०,०१८।०२३अ<>ततः सर्वम् इदं स्वस्थं बभूव पुनर् एव ह  
१०,०१८।०२३च्<>सर्वाणि च हवींष्य् अस्य देवा भागम् अकल्पयन्  
१०,०१८।०२४अ<>तस्मिन् क्रुद्धे ऽभवत् सर्वम् अस्वस्थं भुवनं विभो  
१०,०१८।०२४च्<>प्रसन्ने च पुनः स्वस्थं स प्रसन्नो ऽस्य वीर्यवान्  
१०,०१८।०२५अ<>ततस् ते निहताः सर्वे तव पुत्रा महारथाः  
१०,०१८।०२५च्<>अन्ये च बहवः शूराः पाञ्चालाश् च सहानुगाः  
१०,०१८।०२६अ<>न तन् मनसि कर्तव्यं न हि तद् द्रौणिना कृतम्  
१०,०१८।०२६च्<>महादेवप्रसादः स कुरु कार्यम् अनन्तरम्  
  
  
  
  
