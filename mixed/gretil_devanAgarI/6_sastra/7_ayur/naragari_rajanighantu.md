---
title: 'Naragari: Rajanighantu'

---
## Intro

Naragari: Rajanighantu  

Narahari Pandita [alias Nrsimha]:  
Rajanighantu [also called Nighanturaja, or Abhidhanacudamani],  

Based on the edition Calcutta 1933 : Siddheshvarayantra  

Input by Oliver Hellwig  

## पाठः

राजनिघण्टु, मङ्गलाचरण  
श्रीकण्ठाचलमेखलापरिणमत्कुम्भीन्द्रबुद्ध्या रदप्रान्तोत्तम्भितसम्भृताब्दगलितैः शीतैर् अपां शीकरैः ।  
निर्वाणे मदसञ्ज्वरे प्रमुदितस् तेनातपत्रश्रियं तन्वानेन निरन्तरं दिशतु वः श्रीविघ्नराजो मुदम् ॥ रज्नि_म्।१  
कर्पूरक्षोदगौरं धृतकपिलजटं त्रीक्षणं चन्द्रमौलिं सौधं कुण्डं सुधांशुं वरयुतम् अभयं दोश्चतुष्के दधानम् ।  
वामोत्सङ्गे वहन्तं विविधमणिगणालङ्कृताम् उज्ज्वलाङ्गीं शर्वाणीं स्वानुरूपां तमनिशममृतेशाख्यम् ईशं स्मरामि ॥ रज्नि_म्।२  
श्रीमन्महेशनलिनासननिर्जरेन्द्रास् तत्राश्विनाव् अथ ततो त्रितनूद्भवश् च ।  
धन्वन्तरिश् चरकसुश्रुतसूरिमुख्यास् ते ऽप्य् आयुरागमकृतः कृतिनो जयन्तु ॥ रज्नि_म्।३  
शम्भुं प्रणम्य शिरसा स्वगुरून् उपास्य पित्रोः पदाब्जयुगले प्रणिपत्य भक्त्या ।  
विघ्नेशितारम् अधिगम्य सरस्वतीं च प्रारम्भि भैषजहिताय निघण्टुराजः ॥ रज्नि_म्।४  

राजनिघण्टु, ग्रन्थप्रस्तावना  
धन्वन्तरीयमदनादिहलायुधादीन् विश्वप्रकाश्यमरकोषसशेषराजौ ।  
आलोक्य लोकविदितांश् च विचिन्त्य शब्दान् द्रव्याभिधानगणसङ्ग्रह एष सृष्टः ॥ रज्नि_ग्प्र्।१  
आयुःश्रुतीनामतुलोपकारकं धन्वन्तरिग्रन्थमतानुसारकम् ।  
आचक्ष्महे लक्षणलक्ष्मधारकं नामोच्चयं सर्वरुजापसारकम् ॥ रज्नि_ग्प्र्।२  
निर्देशलक्षणपरीक्षणनिर्णयेन नानाविधौषधविचारपरायणो यः ।  
सो ऽधीत्य यत् सकलम् एनम् अवैति सर्वं तस्माद् अयं जयति सर्वनिघण्टुराजः ॥ रज्नि_ग्प्र्।३  
नानाविधौषधिरसाह्वयवीर्यपाकप्रस्तावनिस्तरणपण्डितचेतनो ऽपि ।  
मुह्यत्य् अवश्यम् अनवेक्ष्य निघण्टुम् एनं तस्माद् अयं विरचितो भिषजां हिताय ॥ रज्नि_ग्प्र्।४  
निघण्टुना विना वैद्यो विद्वान् व्याकरणं विना ।  
अनभ्यासेन धानुष्कस् त्रयो हास्यस्य भाजनम् ॥ रज्नि_ग्प्र्।५  
नानादेशविशेषभाषितवशाद् यत् संस्कृतप्राकृतापभ्रंशादिकनाम्नि नैव गणना द्रव्योच्चयव्याहृतौ ।  
तस्माद् अत्र तु यावतास्त्य् उपकृतिस् तावन् मया गृह्यते पाथोदैः परिपीयते किम् अखिलं तद् वारि वारां निधेः ॥ रज्नि_ग्प्र्।६  
आभीरगोपालपुलिन्दतापसाः पान्थास् तथान्ये ऽपि च वन्यपारगाः ।  
परीक्ष्य तेभ्यो विविधोषधाभिधारसादिलक्ष्माणि ततः प्रयोजयेत् ॥ रज्नि_ग्प्र्।७  
नानाभिधेयम् अथ यत्र शिवासमङ्गाश्यामादिनाम निगमेषु निवेशितं यत् ।  
प्रस्ताववीर्यरसयोगवशाद् अमुष्य बुद्ध्या विमृश्य भिषजां च धृतिर् विधेया ॥ रज्नि_ग्प्र्।८  
नामानि क्वचिद् इह रूढितः स्वभावात् देश्योक्त्या क्वचन च लाञ्छनोपमाभ्याम् ।  
वीर्येण क्वचिद् इतराह्वयादिदेशात् द्रव्याणां ध्रुवम् इति सप्तधोदितानि ॥ रज्नि_ग्प्र्।९  
अत्रौषधीनिवहनामगुणाभिधानप्रस्तावतस् तदुपयुक्ततयेतराणि ।  
क्षेत्रावनीधरनदीनरतिर्यगादीन् व्याख्यागुणैर् अतिसविस्तरम् ईरितानि ॥ रज्नि_ग्प्र्।१०  
एकः को ऽपि सचेतसां यदि मुदे कल्पेत जल्पे गुणस् तत्रान्ये ऽपि विनार्थनां बहुमतिं सन्तः स्वयं तन्वते ।  
अप्य् आर्द्रीकृतशैलसानुगशिलाम् आपीय चान्द्रीं सुधाम् अम्भोधिः कुमुदैर् दृशश् च जगतां नन्दन्ति केनार्दिताः ॥ रज्नि_ग्प्र्।११  
अप्रसिद्धाभिधं चात्र यद् औषधम् उदीरितम् ।  
तस्याभिधाविवेकः स्याद् एकार्थादिनिरूपणे ॥ रज्नि_ग्प्र्।१२  
रम्भाश्यामादिनाम्ना ये स्वर्गस्त्रीतरुणीति च ।  
अर्था नानार्थतन्त्रोक्तास् त्यक्तास् ते ऽस्मिन्न् अपार्थकाः ॥ रज्नि_ग्प्र्।१३  
व्यक्तिः कृतात्र कर्णाटमहाराष्ट्रीयभाषया ।  
आन्ध्रलाटादिभाषास् तु ज्ञातव्यास् तद्द्वयाश्रयाः ॥ रज्नि_ग्प्र्।१४  
एतत्त्रिनेत्रगुणनीयगुणानुविद्धवर्णाढ्यवृत्तसितमौक्तिकवर्गसारम् ।  
कण्ठे सतां सकलनिवृतिधामनामचिन्तामणिप्रकरदाम करोतु केलिम् ॥ रज्नि_ग्प्र्।१५  
अत्रानूपादिर् अस्माद् अवनिर् अथ गुडूचीशताह्वादिको द्वौ तत्प्रान्ते पर्पटादिस् तदुपरि पठितौ पिप्पलीमूलकादिः ।  
शाल्मल्यादिः प्रभद्रादिकम् अनु करवीरादिर् आम्रादिर् अन्यस् तस्याग्रे चन्दनादिस् तदनु निगदितः कोमलः काञ्चनादिः ॥ रज्नि_ग्प्र्।१६  
पानीयः क्षीरशाल्यादिकम् अनु कथितो मासमानुष्यकादिः सिंहादिः स्याद् गदादिस् तदनु भवति सत्त्वाधिको मिश्रको ऽन्यः ।  
एकार्थादिस् तद् एतैस् त्रिकरपरिचितैः प्रातिभोन्मेषसर्गं वर्गैर् आसाद्य वैद्यो निजमतहृदये निस्तरां निश्चिनोतु ॥ रज्नि_ग्प्र्।१७  
काश्मीरेण कपर्दिपादकमलद्वन्द्वार्चनोपार्जितश्रीसौभाग्ययशःप्रतापपदवी धाम्ना प्रतिष्ठापिता ।  
सेयं श्रीनरसिंहनामविदुषो स्वर्वैद्यविद्यास्थितिः प्रीत्या प्राप्तसुवर्णराजिरचना चित्रोज्ज्वला पीठिका ॥ रज्नि_ग्प्र्।१८  
अन्यत्र विद्यमानत्वाद् उपयोगानवेक्षणात् ।  
वृथा विस्तरभीत्या च नोक्तो गुणगणो मया ॥ रज्नि_ग्प्र्।१९  

राजनिघण्टु, आनूपादिवर्ग  
नानाक्षौणीजनानाजलमृगसहितं निर्झरव्रातशीतं शैलाकीर्णं कनीयः कुररमुखखगालङ्कृतं ताम्रभूमि ।  
बिभ्रद् व्रीह्यादिकं यत् स्थलम् अतिविपुलं नीरसं यत् त्व् अनुष्णं पित्तघ्नं श्लेष्मवातप्रदम् उदररुजापामदं स्याद् अनूपम् ॥ रज्नि_१।१  
तच् चोक्तकृत्स्ननिजलक्षणधारिभूरिच्छायावृतान्तरवहद् बहुवारिमुख्यम् ।  
ईषत् प्रकाशसलिलं यदि मध्यमं तत् एतच् च नातिबहलाम्बु भवेत् कनीयः ॥ रज्नि_१।२  
यत्रानूपविपर्ययस् तनुतृणास्तीर्णा धरा धूसरा मुद्गव्रीहियवादिधान्यफलदा तीव्रोष्मवत्य् उत्तमा ।  
प्रायः पित्तविवृद्धिर् उद्धतबलाः स्युर् नीरजः प्राणिनो गावो ऽजाश् च पयः क्षरन्ति बहु तत्कूपे जलं जाङ्गलम् ॥ रज्नि_१।३  
एतच् च मुख्यम् उदितं स्वगुणैः समग्रम् अल्पाल्पभूरुहयुतं यदि मध्यमं तत् ।  
तच् चापि कूपखनने सुलभाम्बु यत् तज् ज्ञेयं कनीय इति जाङ्गलकं त्रिरूपम् ॥ रज्नि_१।४  
लक्ष्मोन्मीलति यत्र किञ्चिद् उभयोस् तज् जाङ्गलानूपयोर् गोधूमोल्वणयावनालविलसन्माषादिधान्योद्भवः ।  
नानावर्णम् अशेषजन्तुसुखदं देशं बुधा मध्यमं दोषोद्भूतिविकोपशान्तिसहितं साधारणं तं विदुः ॥ रज्नि_१।५  
तच् च साधारणं द्वेधानूपजाङ्गलयोः परम् ।  
यत्र यत्र गुणाधिक्यं तत्र तस्य गुणं भजेत् ॥ रज्नि_१।६  
मुख्यं तद्देशवैषम्यान् नास्ति साधारणं क्वचित् ।  
सूक्ष्मत्वाल् लक्ष्म तत्त्वस्य तद्विधैर् वेदम् इष्यते ॥ रज्नि_१।७  
क्षेत्रभेदं प्रवक्ष्यामि शिवेनाख्यातम् अञ्जसा ।  
ब्राह्मं क्षात्रं च वैश्यीयं शौद्रं चेति यथाक्रमात् ॥ रज्नि_१।८  
तत्र क्षेत्रे ब्रह्मभूमीरुहाढ्यं वारिस्फारं यत् कुशाङ्कूरकीर्णम् ।  
रम्यं यच् च श्वेतमृत्स्नासमेतं तद् व्याचष्टे ब्राह्मम् इत्य् अष्टमूर्तिः ॥ रज्नि_१।९  
ताम्रभूमिवलयं विभूधरं यन् मृगेन्द्रमुखसङ्कुलं कुलम् ।  
घोरघोषि खदिरादिदुर्गमं क्षात्रम् एतद् उदितं पिनाकिना ॥ रज्नि_१।१०  
शातकुम्भनिभभूमिभास्वरं स्वर्णरेणुनिचितं विधानवत् ।  
सिद्धकिन्नरसुपर्वसेवितं वैश्यम् आख्यद् इदम् इन्दुशेखरः ॥ रज्नि_१।११  
श्यामस्थलाढ्यं बहुशस्यभूतिदं लसत्तृणैर् बब्बुलवृक्षवृद्धिदम् ।  
धान्योद्भवैः कर्षकलोकहर्षदं जगाद शौद्रं जगतौ वृषध्वजः ॥ रज्नि_१।१२  
द्रव्यं क्षेत्राद् उदितम् अनघं ब्राह्म तत् सिद्धिदायि क्षत्राद् उत्थं वलिपलितजिद् विश्वरोगापहारि ।  
वैश्याज् जातं प्रभवतितरां धातुलोहादिसिद्धौ शौद्राद् एतज् जनितम् अखिलव्याधिविद्रावकं द्राक् ॥ रज्नि_१।१३  
ब्रह्मा शक्रः किन्नरेशस् तथा भूर् इत्य् एतेषां देवताः स्युः क्रमेण ।  
प्रोक्तास् तत्र प्राग् उमावल्लभेन प्रत्येकं ते पञ्च भूतानि वक्ष्ये ॥ रज्नि_१।१४  
पीतस्फुरद्वलयशर्करिलाश्मरम्यं पीतं यद् उत्तममृगं चतुरस्रभूतम् ।  
प्रायश् च पीतकुसुमान्वितवीरुदादि तत् पार्थिवं कठिनम् उद्यद् अशेषतस् तु ॥ रज्नि_१।१५  
अर्धचन्द्राकृतिश्वेतं कमलाभं दृषच्चितम् ।  
नदीनदजलाकीर्णम् आप्यं तत् क्षेत्रम् उच्यते ॥ रज्नि_१।१६  
खदिरादिद्रुमाकीर्णं भूरिचित्रकवेणुकम् ।  
त्रिकोणं रक्तपाषाणं क्षेत्रं तैजसम् उत्तमम् ॥ रज्नि_१।१७  
धूम्रस्थलं धूम्रदृषत्परीतं षट्कोणकं तूर्णमृगावकीर्णम् ।  
शाकैस् तृणैर् अञ्चितरूक्षवृक्षकं प्रकारम् एतत् खलु वायवीयम् ॥ रज्नि_१।१८  
नानावर्णं वर्तुलं तत् प्रशस्तं प्रायः शुभ्रं पर्वताकीर्णम् उच्चैः ।  
यच् च स्थानं पावनं देवतानां प्राह क्षेत्रं त्रीक्षणस् त्व् आन्तरिक्षम् ॥ रज्नि_१।१९  
द्रव्यं व्याधिहरं बलातिशयकृत् स्वादु स्थिरं पार्थिवं स्याद् आप्यं कटुकं कषायम् अखिलं शीतं च पित्तापहम् ।  
यत् तिक्तं लवणं च दीप्यमरुजिच् चोष्णं च तत् तैजसं वायव्यं तु हिमोष्णम् अम्लम् अबलं स्यान् नाभसं नीरसम् ॥ रज्नि_१।२०  
ब्रह्मा विष्णुश् च रुद्रो ऽस्माद् ईश्वरो ऽथ सदाशिवः ।  
इत्य् एताः कमतः पञ्च क्षेत्रभूताधिदेवताः ॥ रज्नि_१।२१  
जित्वा जवाद् अजरसैन्यम् इहाजहार वीरः पुरा युधि सुधाकलशं गरुत्मान् ।  
कीर्णैस् तदा भुवि सुधाशकलैः किलासीद् वृक्षादिकं सकलम् अस्य सुधांशुर् ईशः ॥ रज्नि_१।२२  
तत्रोत्पन्नास् तूत्तमे क्षेत्रभागे विप्रीयादौ विप्रुषो यत्र यत्र ।  
क्षौणीजादिद्रव्यभूयं प्रपन्नास् तास् ताः सञ्ज्ञा बिभ्रते तत्र भूयः ॥ रज्नि_१।२३  
एवं क्षेत्रानुगुण्येन तज्जा विप्रादिवर्णिनः ।  
यदि वा लक्षणं वक्ष्याम्य् अमोहाय मनीषिणाम् ॥ रज्नि_१।२४  
किसलयकुसुमे प्रकाण्डशाखादिषु विशदेषु वदन्ति विप्रम् एतान् ।  
नरपतिमतिलोहितेषु वैश्यं कनकनिभेषु सितेतरेषु शूद्रम् ॥ रज्नि_१।२५  
विप्रादिजातिसम्भूतान् विप्रादिष्व् एव योजयेत् ।  
गुणाढ्यान् अपि वृक्षादीन् प्रातिलोम्यं न चाचरेत् ॥ रज्नि_१।२६  
विप्रो विप्राद्येषु वर्णेषु राजा राजन्यादौ वैश्यमुख्येषु वैश्यः ।  
शूद्रः शूद्राद्येषु शस्तं गुणाढ्यं द्रव्यं नैव प्रातिलोम्येन किञ्चित् ॥ रज्नि_१।२७  
द्रव्यं यद् अङ्कूरजम् आहुर् आर्यास् तत् ते पुनः पञ्चविधं वदन्ति ।  
वनस्पतिश् चापि स एव वानस्पत्यः क्षुपो वीरुद् अथौषधीश् च ॥ रज्नि_१।२८  
ज्ञेयः सो ऽत्र वनस्पतिः फलति यः पुष्पैर् विना तैः फलं वानस्पत्य इति स्मृतस् तनुर् असौ ह्रस्वः क्षुपः कथ्यते ।  
या वेल्लत्यगमादिसंश्रयवशाद् एषा तु वल्ली मता शाल्यादिः पुनर् ओषधिः फलपरीपाकावसानान्विता ॥ रज्नि_१।२९  
स्त्रीपुन्नपुंसकत्वेन त्रैविध्यं स्थावरेष्व् अपि ।  
शृणु वक्ष्यामि तल्लक्ष्म व्यक्तम् अत्र यथाक्रमम् ॥ रज्नि_१।३०  
इक्षुवेणुतरुवीरुदादयः स्कन्धकाण्डफलपुष्पपल्लवैः ।  
स्निग्धदीर्घतनुतामनोरमास् ताः स्त्रियः खलु मता विपश्चिताम् ॥ रज्नि_१।३१  
यत्र पुष्पप्रवालादि नातिदीर्घं न चाल्पकम् ।  
स्थूलं परुषम् इत्य् एष पुमान् उक्तो मनीषिभिः ॥ रज्नि_१।३२  
स्त्रीपुंसयोर् यत्र विभाति लक्ष्म द्वयोर् अपि स्कन्धफलादिकेषु ।  
सन्देहदं नैकतरावधारि नपुंसकं तद्विबुधा वदन्ति ॥ रज्नि_१।३३  
द्रव्यं पुमान् स्याद् अखिलस्य जन्तोर् आरोग्यदं तद्बलवर्धनं च ।  
स्त्री दुर्बला स्वल्पगुणा गुणाढ्या स्त्रीष्व् एव न क्वापि नपुंसकः स्यात् ॥ रज्नि_१।३४  
यदि स्त्रियः स्त्रीषु कृता गुणाढ्याः क्लीबानि तु क्लीबशरीरभाजाम् ।  
सदा च सर्वत्र पुमान् प्रयुक्तौ गुणावहश् चेति च केचिद् आहुः ॥ रज्नि_१।३५  
क्षुत्पिपासा च निद्रा च वृक्षादिष्व् अपि लक्ष्यते ।  
मृज्जलादानतस् त्व् आद्ये पर्णसङ्कोचितान्तिमा ॥ रज्नि_१।३६  
यत्काठिन्ये सा क्षितिर्योद्भवो ऽम्भस्तेजस्तूष्मा वर्धते यत् स वातः ।  
यद् यच् छिद्रं तन् नभः स्थावराणाम् इत्य् एतेषां पञ्चभूतात्मकत्वम् ॥ रज्नि_१।३७  
इत्थं देशगुणस्वरूपकथनप्रक्रान्तकान्तारजक्षेत्रद्रव्यगुणान्वयक्रमम् इमं वर्गं पठित्वा नरः ।  
प्राप्नोत्य् आशु भिषक् प्रयोगविषयप्रावीण्यपारीणताहङ्कुर्वाणसुपर्वसंसदगदङ्कारक्रियाकौशलम् ॥ रज्नि_१।३८  
असूत सुतम् ईश्वरः श्रुतयशा यम् अष्टादशप्रभेदविधवाङ्मयाम्बुनिधिपारपारीणधीः ।  
अमुष्य नृहरीशितुः कृतिवरस्य वर्गः कृतावसावगमदादिमः सदभिधानचूडामणौ ॥ रज्नि_१।३९  

राजनिघण्टु, धरण्यादिवर्ग  
अथ धरणिधरित्रीभूतधात्रीधराभूक्षितिमहिधरणीडाक्ष्मावनीमेदिनीज्या ।  
अवनिरुदधिवस्त्रा गौः क्षमा क्षौणिर् उर्वी कुरपि वसुमतीरा काश्यपी रत्रगर्भा ॥ रज्नि_२।१  
क्षमादिमा भूमिरिला वसुन्धरा वरा च धात्री वसुधाचलोर्वरा ।  
विश्वम्भराद्या जगती क्षिती रसा पृथ्वी च गोत्रा पृथिवी पृथुर् मही ॥ रज्नि_२।२  
क्षौणी सर्वसहानन्ता भूतमाता च निश्चला ।  
भूमी वीजप्रसूः श्यामा क्रोडकान्ता च कीर्तिता ॥ रज्नि_२।३  
सा भूमिर् उर्वराख्या या सर्वशस्योद्भवप्रदा ।  
समस्तवस्तूद्भवनाद् उर्वरा नाम भूरियम् ॥ रज्नि_२।४  
मृन् मृत्तिका प्रशस्ता सा मृत्सा मृत्स्नेति चेष्यते ॥ रज्नि_२।५  
क्षारा मृदूषरो देशस् तद्वान् इरणम् ऊषरम् ।  
खिलम् अप्रहतं प्राहुर् धन्वा तु मरुर् उच्यते ॥ रज्नि_२।६  
मरुप्रायस् तु यो देशः स चोक्तो जाङ्गलाभिधः ।  
कृष्णमृत् कृष्णभूमिः स्यात् पाण्डुभूमिस् तु पाण्डुमृत् ॥ रज्नि_२।७  
स शार्करः शार्करिलो देशो यः शर्करान्वितः ।  
सैकतः स्यात् सिकतिलः सिकतावांश् च यो भवेत् ॥ रज्नि_२।८  
देशो जनपदो नीवृद्विषयश् चोपवर्त्तनम् ।  
प्रदेशः स्थानम् आख्या भूर् अवकाशः स्थितिः पदम् ॥ रज्नि_२।९  
नद्यम्बुजैर् भृतो धान्यैर् नदीमात्रक उच्यते ।  
वृष्ट्यम्बजैस् तु तैर् एष देशः स्याद् देवमातृकः ॥ रज्नि_२।१०  
नदीवृष्टिजलोद्भूतैर् नानाधान्यैः समावृतः ।  
देशो द्वयानुगमनात् स द्वैमातृक उच्यते ॥ रज्नि_२।११  
मुद्गादीनां क्षेत्रम् उद्भूतिदं यत् तन् मौद्गीनं कोद्रवीणं तथान्यत् ।  
व्रैहेयं स्यात् किञ्च शालेयम् एवं बुद्धाणव्यञ्चाणवीनं च विद्यात् ॥ रज्नि_२।१२  
अथ माष्यं माषीणं भङ्ग्यं भाङ्गीनम् उम्यम् औमीनम् ।  
तिल्यं तैलीनं स्याद् इति षष्टिक्यं च यव्यं च ॥ रज्नि_२।१३  
शाकादेर् यत्र निष्पत्तिर् एतत् स्याच् छाकशाकटम् ।  
शाकशाकिनम् इत्य् एतत् तथा वास्तूकशाकटम् ॥ रज्नि_२।१४  
अथ गिरिधरणीध्रगोत्रभूभृत्शिखरिशिलोच्चयशैलसानुमन्तः ।  
क्षितिभृदगनगावनीधराद्रिस्थिरकुधराश् च धराधरो धरश् च ॥ रज्नि_२।१५  
अहार्यः पर्वतो ग्रावा कटकी प्रस्थवान् अपि ।  
शृङ्गी च वृक्षवांश् चेति शब्दाः शैलार्थवाचकाः ॥ रज्नि_२।१६  
मध्यमस् तु नितम्बः स्यात् कटकं मेखला च सा ।  
तटे तटी प्रपातश् च प्रस्थे स्नुः सानुसानुनी ॥ रज्नि_२।१७  
शृङ्गं तु शिखरं कूटं कन्दरे कन्दरा दरी ।  
विलं गुहा शिलासन्धिर् देवखातं च गह्वरम् ॥ रज्नि_२।१८  
प्रत्यन्तगिरयः पादा गण्डशैलाश्च्युतोपलाः ।  
आकरः खनिर् इत्य् उक्तो धातवो गैरिकादयः ॥ रज्नि_२।१९  
ग्रावा प्रस्तरपाषाणौ दृषदश्मोपलः शिला ।  
लोहानि विविधानि स्युर् अश्मसारादिसञ्ज्ञया ॥ रज्नि_२।२०  
काननं गहनं सत्रं कान्तारं विपिनं वनम् ।  
अरण्यम् अटवी दावो दवश् च वनवाचकाः ॥ रज्नि_२।२१  
अन्यद् उद्यानम् आक्रीडो यत्र क्रीडन्ति रागिणः ।  
नृपालयेषु प्रमदवनम् अन्तःपुरोचितम् ॥ रज्नि_२।२२  
महावनम् अरण्यानी महारण्यं महाटवी ।  
अथोपवनम् आरामः पुरप्रान्ते वनं तु यत् ॥ रज्नि_२।२३  
कुजः क्षितिरुहो ऽङ्घ्रिपः शिखरिपादपौ विष्टरः कुठस् तरुर् अनोकहः कुरुहभूरुहद्रुद्रुमाः ।  
अगो नगवनस्पती विटपिशाखिभूजागमा महीजधरणीरुहक्षितिजवृक्षशालादयः ॥ रज्नि_२।२४  
फलितः फलवान् एष फलिनश् च फली तथा ।  
फलेग्रहिर् अबन्ध्यो यः स्याद् अमोघफलोदयः ॥ रज्नि_२।२५  
अथावकेशी बन्ध्यो ऽयं विफलो निष्फलो ऽफलः ।  
उक्तौ प्राग् आत्मना भिन्नौ वानस्पत्यवनस्पती ॥ रज्नि_२।२६  
मूलं तु नेत्रं पादः स्याद् अङ्घ्रिश्चरणम् इत्य् अपि ।  
उद्भेदस् त्व् अङ्कुरो ज्ञेयः प्ररोहो ऽङ्कूर इत्य् अपि ॥ रज्नि_२।२७  
अर्वाग्भागो ऽस्य बुध्नः स्यात् नितम्बः सपृथुर् भवेत् ।  
आस्कन्धात् त प्रकाण्डः स्यात् काण्डो दण्डश् च कथ्यते ॥ रज्नि_२।२८  
स्कन्धप्रमाणास्य लतास् तु शाखाः स्कन्धोत्थशाखास् तु भवन्ति शालाः ।  
जटाः शिरास् तस्य किलावरोहाः शाखा शिफा मज्जनि सारम् आहुः ॥ रज्नि_२।२९  
निष्कुटं कोटरं प्रोक्तं त्वचि वल्कं तु वल्कलम् ।  
नवपुष्पाढ्यशाखाग्रे वल्लरी मञ्जरी तथा ॥ रज्नि_२।३०  
पर्णं पत्रं दलं बर्हं पलाशं छदनं छदः ।  
स्यात् पल्लवः किशलयः प्रबालः पल्लवं नवम् ॥ रज्नि_२।३१  
विस्तारो विटपः प्रोक्तः प्राग्रं तु शिखरं शिरः ।  
माढिः पर्णशिरा ज्ञेया वृन्तं प्रसवबन्धनम् ॥ रज्नि_२।३२  
कुलक्षारकजालककलिकास् तु कुडमले कथिताः ।  
कुसुमं सुमनः प्रसूनप्रसवसुमं सूनुफुल्लपुष्पं स्यात् ॥ रज्नि_२।३३  
मकरन्दो मरन्दश् च मधु पुष्परसाह्वयम् ।  
पौष्पं रजः परागः स्यान् मधुली धूलिका च सा ॥ रज्नि_२।३४  
गुच्छो गुलुञ्छः स्तवको गुच्छकः कुसुमोच्चयः ।  
समं परिमलामोदगन्धसौरभ्यसौरभम् ॥ रज्नि_२।३५  
उज्जृम्भितम् उज्जृम्भं स्मितम् उन्मिषितं विनिद्रम् उन्निद्रम् ।  
उन्मीलितं विजृम्भितम् उद्बुद्धोद्भिदुरभिन्नम् उद्भिन्नम् ॥ रज्नि_२।३६  
विकसितहसितविकस्वरविकचव्याकोशफुल्लसम्फुल्लम् ।  
स्फुटम् उदितदलितदीर्णस्फुटितोत्फुल्लप्रफुल्लम् एकार्थम् ॥ रज्नि_२।३७  
निद्राणं मुद्रितं सुप्तं मिलितं मीलितं नतम् ।  
निकूणितं सङ्कुचितं सनिद्रम् अलसं समम् ॥ रज्नि_२।३८  
आहुस् तरूणां फलम् अत्र शस्यं तद् आमम् उक्तं हि शलाटुसञ्ज्ञम् ।  
शुष्कं तु वानं प्रवदन्ति गुल्मस्तम्बौ प्रकाण्डैरहितो महीजः ॥ रज्नि_२।३९  
उलपं गुल्मिनी वीरुल्लता वल्ली प्रतानिनी ।  
व्रततिः प्रततिश् चैषा विस्तीर्णा वीरुद् उच्यते ॥ रज्नि_२।४०  
अथ वक्षामि नक्षत्रवृक्षानागमलक्षितान् ।  
पूज्यान् आयुष्यदांश् चैव वर्द्धनात् पालनाद् अपि ॥ रज्नि_२।४१  
विषद्रुधात्रीतरुहेमदुग्धा जम्बूस् तथा खादिरकृष्णवंशाः ।  
अश्वत्थनागौ च वटः पलाशः प्लक्षस् तथाम्बष्ठतरुः क्रमेण ॥ रज्नि_२।४२  
बिल्वार्जुनौ चैव विकङ्कतो ऽथ सकेसराः शम्बरसर्जवञ्जुलाः ।  
सपानसार्काश् च शमीकदम्बास् तथाम्रनिम्बौ मधुकद्रुमः क्रमात् ॥ रज्नि_२।४३  
अमी नक्षत्रदैवत्या वृक्षाः स्युः सप्तविंशतिः ।  
अश्विन्यादिक्रमाद् एषाम् एषा नक्षत्रपद्धतिः ॥ रज्नि_२।४४  
यस् त्व् एतेषाम् आत्मजन्मर्क्षभाजां मर्त्यः कुर्याद् भेषजादीन् मदान्धः ।  
तस्यायुष्यं श्रीकलत्रं च पुत्रो नश्यत्य् एषा वर्धते वर्द्धनाद्यैः ॥ रज्नि_२।४५  
आचार्योक्तौ स्फुटम् अथ बृहत्सुश्रुते नारदीये नारायण्यां क्वचिद् अपि तथान्यत्र तन्त्रान्तरेषु ।  
ज्ञात्वापीह प्रथितभिषजा नातिदृष्टोपयोगं नैवास्माभिर् विशदितम् इदं गौरवाद् ग्रन्थभीतेः ॥ रज्नि_२।४६  
तालाद्या जातयः सर्वाः क्रमुकः केतकी तथा ।  
खर्जूरीनारिकेलाद्यास् तरयवृक्षाः प्रकीर्तिताः ॥ रज्नि_२।४७  
सर्वाआंरो चार्द्राणि नवौएषधानि सुवीर्य्यवन्तीति वदन्ति धीराः ।  
सर्वारिय शुष्कारिय तु मध्यमानि शुष्काणि जेईर्णानि च निष्फलानि ॥ रज्नि_२।४८  
वास्तूककुटजगुडूचीवासाकुष्माण्डकादिशतपत्री ।  
इत्यादि तु नित्यार्द्रं गुणवच् छुष्कं यदा तदा द्विमुयणम् ।  
विडङ्ग मधु मगूरी दाडिमं पिप्पलो गुडुः ।  
नागवल्लेईन्दुवश्शाल्याद्याः पुराणाः स्युआआरुणोत्तमाः ॥ रज्नि_२।४९  
काठिन्यं मध्यकाठिन्यं मार्दवं चेति तु त्रिधा ।  
द्रव्याणाम् इह सर्वेषां प्रकृतिः कथ्यते बुधैः ॥ रज्नि_२।५०  
द्रव्याणां सन्ति सर्वेषां पूर्वैर् उक्तास् त्रयो गुणाः ।  
रसो वीर्यं विपाकश् च ज्ञातव्यास् ते ऽतियत्नतः ॥ रज्नि_२।५१  
रसस् तु मधुरादिः स्याद् वीर्यं कार्यसमर्थता ।  
परिणामे गुणाढ्यत्वं विपाक इति सञ्ज्ञितम् ॥ रज्नि_२।५२  
शीतम् उष्णं च रूक्षं च स्निग्धं तीक्ष्णं तथा मृदु ।  
पिच्छिलं विशदं चेति वीर्यम् अष्टविधं स्मृतम् ॥ रज्नि_२।५३  
निस्कुटप्रमदकाननादिषु द्रव्यम् एतद् अपि निर्गुणं भवेत् ।  
क्वाप्यलीकवचनोपकर्णनात् क्वाप्यसाधुवनितादिसेवनात् ॥ रज्नि_२।५४  
जातं श्मशाने वल्मीके देशे मूत्रादिदूषिते ।  
द्रव्यं नैवोपयोगाय भिषजाम् उपजायते ॥ रज्नि_२।५५  
कन्दं हिमर्तौ शिशिरे च मूलं पुष्पं वसन्ते गुणदं वदन्ति ।  
प्रबालपत्राणि निदाघकाले स्युः पङ्कजातानि शरत्प्रयोगे ॥ रज्नि_२।५६  
निम्बोडुम्बरजम्बवाद्या यथाकालं गुणोत्तराः ।  
कन्दादिष्व् अथ सर्वेषां पृथग् एव रसाद्यः ॥ रज्नि_२।५७  
केचित् कन्दे के ऽपि मूलेषु केचित् पत्रे पुष्पे के ऽपि केचित् फलेषु ।  
त्वच्य् एवान्ये वल्कले केचिद् इत्थं द्रव्यस्तोमा भिन्नभिन्नं गुणाढ्याः ॥ रज्नि_२।५८  
देशे देशे योजनद्वादशान्ते भिन्नान्य् आहुर् द्रव्यनामानि लोके ।  
किञ्चामीषु प्राणिनां वर्णभाषाचेष्टाच्छाया भिन्नरूपा विभाति ॥ रज्नि_२।५९  
अनिर्दिष्टप्रयोगेषु मूलं ग्राह्यं त्वगादिषु ।  
सामान्योक्तौ प्रयोक्तव्यं प्राहुस् तोयं तु नाभसम् ॥ रज्नि_२।६०  
चूर्णकल्ककषायाणां प्रमाणं यत्र नोदितम् ।  
तत्र द्रव्यप्रमाणेन स्वयं बुद्ध्या प्रयोजयेत् ॥ रज्नि_२।६१  
माध्वीकं सर्वमद्यानां मधूनां माक्षिकं तथा ।  
तैलं तु तिलसम्भूतं धातवो वस्तिसम्भवाः ॥ रज्नि_२।६२  
शालीनां रक्तशालिः स्यात् सूप्यानां मुद्ग एव च ।  
मूलानां पिप्पलीमूलं फलानां मदनं फलम् ॥ रज्नि_२।६३  
त्वचा तु गन्धद्रव्याणां पत्राणां गन्धपत्रकम् ।  
जीवन्तिशाकं शाकानां लवणानां च सैन्धवम् ॥ रज्नि_२।६४  
सामान्यपुष्पनिर्देशात् मालतीकुसुमं क्षिपेत् ।  
इत्थम् अन्ये ऽपि बोद्धव्याः प्रयोगा योगलक्षिताः ॥ रज्नि_२।६५  
द्रव्यं वातहरं यत् तत् सकलं दीपनं परम् ।  
कफहारि समं प्रोक्तं पित्तघ्नं मन्ददीपनम् ॥ रज्नि_२।६६  
यच् छीतवीर्यं गुरु पित्तहारि द्रव्यं नृणां वातकरं तद् उक्तम् ।  
यदुष्णवीर्यं लघु वातहारि श्लेष्मापहं पित्तकरं च तत् स्यात् ॥ रज्नि_२।६७  
इति बहुविधदेशभूध्रभूमीरुहवनगुल्मलताभिधागुणानाम् ।  
सविवरम् अभिधाय लक्ष्म साधारणम् अथ तच् च विशेषतो ऽभिधास्ये ॥ रज्नि_२।६८  
इत्थं भूमीविपिनविषयक्षेत्रगोत्रादिनामस्तोमाख्यानप्रकरणगुणव्याकृतिप्रौढम् एनम् ।  
वर्गं बुद्ध्वा भिषग् उपचितानर्गलात्यन्तसूक्ष्मप्रज्ञालोकप्रकटितधियाम् आधिराज्ये भिषज्येत् ॥ रज्नि_२।६९  
इत्य् एष वैद्यकविकल्पविधानिदानचूडामणौ मृडपरागमपारगेण ।  

राजनिघण्टु, गुडूच्यादिवर्ग  
गुडूची चाथ मूर्वा च पटोलो ऽरण्यजस् तथा ।  
काकोली च द्विधा प्रोक्ता माषपर्णी तथापरे ॥ रज्नि_३।१  
मुद्गपर्णी च जीवन्ती त्रिविधा चाथ लिङ्गिनी ।  
कटुकोशातकी चैव कपिकच्छुस् तथापरे ॥ रज्नि_३।२  
खलता कटुतुम्बी च देवदाली तथा स्मृता ।  
वन्ध्याकर्कोटकी प्रोक्ता कटुतुण्ड्य् आखुकर्णिका ॥ रज्नि_३।३  
द्विधेन्द्रवारुणी चात्र यवतिक्तेश्वरी तथा ।  
ज्योतिष्मती द्विधा चैव द्विधा च गिरिकर्णिका ॥ रज्नि_३।४  
मोरटश् चाथ चेद् इन्दीवरा वस्तान्त्रिका च सा ।  
सोमवल्ली तथा वत्सादनी गोपालकर्कटी ॥ रज्नि_३।५  
काकतुण्डी द्विधा चाथ गुञ्जा द्विर् वृद्धदारु च ।  
कैवर्ती ताम्रवल्ली च काण्डीरी चाथ जन्तुका ॥ रज्नि_३।६  
अम्लपर्णी तथा शङ्खपुष्पी चावर्तकी तथा ।  
कर्णस्फोटा तथा कट्वी लता चैवामृतस्रवा ।  
पुत्रदा च पलाशी च विज्ञेयात्र नवाभिधा ॥ रज्नि_३।७  
सुमतिभिर् इत्थम् अनुक्ता बोद्धव्या वीरुधः क्रमाद् एताः ।  
अस्मिन् वीरुद्वर्गे नाम्ना च गुणैश् च कीर्त्यन्ते ॥ रज्नि_३।८  
आ पानीयात् परिगणनयैवाप्रसिद्धाभिधाना नाम्नाम् उक्ता परिमितिकथाप्य् अत्र सर्वौषधीनाम् ।  
सापि क्वापि स्फुटम् अभिधया क्वापि च प्रौढिभङ्ग्या प्रोक्ता नोक्ता प्रथितविषये सापि नष्टाङ्कवाक्ये ॥ रज्नि_३।९  
तस्माद् इह न यत्रोक्ता नाम्नाम् अङ्कादिनिर्मितिः ।  
तत्र तत्राष्टसङ्ख्यैव ज्ञेया सर्वत्र सूरिभिः ॥ रज्नि_३।१०  
यद्य् अपि क्वापि नष्टाङ्कसङ्ख्यानियतिर् ईक्ष्यते ।  
तत्र स्फुटत्वबुद्ध्यैव नोक्ता सङ्ख्येति बुध्यताम् ॥ रज्नि_३।११  
द्रव्याणां गणयशो नियोगवशतो वीर्यं परे प्रोचिरे प्राचीनैर् न च तद्वशेन निगमेषूक्तश् चिकित्साक्रमः ।  
तस्यान्नैगमयोगसङ्ग्रहविदां संवादवाग्भिस् तथा नैवास्माभिर् अभाणि किन्तु तद् इह प्रत्येकशः कथ्यते ॥ रज्नि_३।१२  
ज्ञेया गुडूच्य् अमृतवल्ल्य् अमृता ज्वरारिः श्यामा वरा सुरकृता मधुपर्णिका च ।  
छिन्नोद्भवामृतलता च रसायनी च छिन्ना च सोमलतिकामृतसम्भवा च ॥ रज्नि_३।१३  
वत्सादनी छिन्नरुहा विशल्या भिषक्प्रिया कुण्डलिनी वयःस्था ।  
जीवन्तिका नागकुमारिका च स्याच् छद्मिका सैव च चण्डहासा ॥ रज्नि_३।१४  
अन्या कन्दोद्भवा कन्दामृता पिण्डगुडूचिका ।  
बहुच्छिन्ना बहुरुहा पिण्डालुः कन्दरोहिणी ॥ रज्नि_३।१५  
पूर्वा वार्धिकराह्वा स्याद् उत्तरा लोकसञ्ज्ञिका ।  
गुडूच्योर् उभयोर् इत्थम् एकत्रिंशद् इहाभिधाः ॥ रज्नि_३।१६  
ज्ञेया गुडूची गुरुर् उष्णवीर्या तिक्ता कषाया ज्वरनाशिनी च ।  
दाहार्तितृष्णावमिरक्तवातप्रमेहपाण्डुभ्रमहारिणी च ॥ रज्नि_३।१७  
कन्दोद्भवा गुडूची च कटूष्णा सन्निपातहा विषघ्नी ज्वरभूतघ्नी वलीपलितनाशिनी ॥ रज्नि_३।१८  
मूर्वा दिव्यलता मिरा मधुरसा देवी त्रिपर्णी मधुश्रेणी भिन्नदलामरी मधुमती तिक्ता पृथक्पर्णिका ।  
गोकर्णी लघुपर्णिका च दहनी तेजस्विनी मोरटा देवश्रेणीमधूलिकामधुदलाः स्युः पीलुनी रक्तला ॥ रज्नि_३।१९  
सुखोषिता स्निग्धपर्णी पीलुपर्णी मधुस्रवा ।  
ज्वलनी गोपवल्ली चेत्य् अष्टविंशतिसञ्ज्ञकाः ॥ रज्नि_३।२०  
मूर्वा तिक्तकषायोष्णा हृद्रोगकफवातहृत् ।  
वमिप्रमेहकुष्ठादिविषमज्वरहारिणी ॥ रज्नि_३।२१  
स्यात् पटोलः कटुफलः कुलकः कर्कशच्छदः ।  
राजनामामृतफलः पाण्डुः पाण्डुफलो मतः ॥ रज्नि_३।२२  
बीजगर्भो नागफलः कुष्ठारिः कासमर्दनः ।  
पञ्चराजिफलो ज्योत्स्नी कुष्ठघ्नः षोडशाह्वयः ॥ रज्नि_३।२३  
पटोलः कटुतिक्तोष्णः रक्तपित्तबलासजित् ।  
कफकण्डूतिकुष्ठासृग्ज्वरदाहार्तिनाशनः ॥ रज्नि_३।२४  
काकोली मधुरा काकी कालिका वायसोलिका ।  
क्षीरा च ध्वाङ्क्षिका वीरा शुक्ला धीरा च मेदुरा ॥ रज्नि_३।२५  
ध्वाङ्क्षोली स्वादुमांसी च वयःस्था चैव जीविनी ।  
इत्य् एषा खलु काकोली ज्ञेया पञ्चदशाह्वया ॥ रज्नि_३।२६  
काकोली मधुरा स्निग्धा क्षयपित्तानिलार्तिनुत् ।  
रक्तदाहज्वरघ्नी च कफशुक्रविवर्धनी ॥ रज्नि_३।२७  
द्वितीया क्षीरकाकोली क्षीरशुक्ला पयस्विनी ।  
पयस्या क्षीरमधुरा वीरा क्षीरविषाणिका ॥ रज्नि_३।२८  
जीववल्ली जीवशुक्ला स्याद् इत्य् एषा नवाह्वया ।  
रसवीर्यविपाकेषु काकोल्या सदृशी च सा ॥ रज्नि_३।२९  
माषपर्णी तु काम्बोजी कृष्णवृन्ता महासहा ।  
आर्द्रमाषा मांसमाषा मङ्गल्या हयपुच्छिका ॥ रज्नि_३।३०  
हंसमाषाश्वपुच्छा च पाण्डुरा माषपत्त्रिका ।  
कल्याणी वज्रमूली च शालिपर्णी विसारिणी ॥ रज्नि_३।३१  
आत्मोद्भवा बहुफला स्वयम्भूः सुलभा घना ।  
इत्य् एषा माषपर्णी स्याद् एकविंशतिनामका ॥ रज्नि_३।३२  
माषपर्णी रसे तिक्ता वृष्या दाहज्वरापहा ।  
शुक्रवृद्धिकरी बल्या शीतला पुष्टिवर्धिनी ॥ रज्नि_३।३३  
मुद्गपर्णी क्षुद्रसहा शिम्बी मार्जारगन्धिका ।  
वनजा रिङ्गिणी ह्रस्वा सूर्यपर्णी कुरङ्गिका ॥ रज्नि_३।३४  
कांसिका काकमुद्गा च वनमुद्गा वनोद्भवा ।  
अरण्यमुद्गा वन्येति ज्ञेया पञ्चदशाह्वया ॥ रज्नि_३।३५  
मुद्गपर्णी हिमा कासवातरक्तक्षयापहा ।  
पित्तदाहज्वरान् हन्ति चक्षुष्या शुक्रवृद्धिकृत् ॥ रज्नि_३।३६  
जीवन्ती स्याज् जीवनी जीवनीया जीवा जीव्या जीवदा जीवदात्री ।  
शाकश्रेष्ठा जीवभद्रा च भद्रा मङ्गल्या च क्षुद्रजीवा यशस्या ॥ रज्नि_३।३७  
शृङ्गाटी जीवपृष्ठा च काञ्जिका शशशिम्बिका ।  
सुपिङ्गलेति जीवन्ती ज्ञेया चाष्टादशाभिधा ॥ रज्नि_३।३८  
जीवन्ती मधुरा शीता रक्तपित्तानिलापहा ।  
क्षयदाहज्वरान् हन्ति कफवीर्यविवर्धनी ॥ रज्नि_३।३९  
जीवन्त्य् अन्या बृहत्पूर्वा पुत्रभद्रा प्रियङ्करी ।  
मधुरा जीवपृष्ठा च बृहज्जीवा यशस्करी ॥ रज्नि_३।४०  
एवम् एव बृहत्पूर्वा रसवीर्यबलान्विता ।  
भूतविद्रावणी ज्ञेया वेगाद् रसनियामिका ॥ रज्नि_३।४१  
हेमा हेमवती सौम्या तृणग्रन्थिर् हिमाश्रया ।  
स्वर्णपर्णी सुजीवन्ती स्वर्णजीवा सुवर्णिका ॥ रज्नि_३।४२  
हेमपुष्पी स्वर्णलता स्वर्णजीवन्तिका च सा ।  
हेमवल्ली हेमलता नामान्य् अस्याश् चतुर्दश ॥ रज्नि_३।४३  
स्वर्णजीवन्तिका वृष्या चक्षुष्या मधुरा तथा ।  
शिशिरा वातपित्तासृग्दाहजिद् बलवर्धनी ॥ रज्नि_३।४४  
लिङ्गिनी बहुपत्त्रा स्याद् ईश्वरी शैवमल्लिका ।  
स्वयम्भूर् लिङ्गसम्भूता लिङ्गी चित्रफलामृता ॥ रज्नि_३।४५  
पण्डोली लिङ्गजा देवी चण्डापस्तम्भिनी तथा ।  
शिवजा शिववल्ली च विज्ञेया षोडशाह्वया ॥ रज्नि_३।४६  
लिङ्गिनी कटुर् उष्णा च दुर्गन्धा च रसायनी ।  
सर्वसिद्धिकरी दिव्या वश्या रसनियामिनी ॥ रज्नि_३।४७  
कोषातकी कृतच्छिद्रा जालिनी कृतवेधना ।  
क्ष्वेडा सुतिक्ता घण्टाली मृदङ्गफलिनी तथा ॥ रज्नि_३।४८  
कोशातकी तु शिशिरा कटुकाल्पकषायका ।  
पित्तवातकफघ्नी च मलाध्मानविशोधिनी ॥ रज्नि_३।४९  
कपिकच्छुरात्मगुप्ता स्वयङ्गुप्ता महर्षभी ।  
लाङ्गूली कुण्डली चण्डा मर्कटी दुरभिग्रहा ॥ रज्नि_३।५०  
कपिरोमफला गुप्ता दुःस्पर्शा कच्छुरा जया ।  
प्रावृषेण्या शूकशिम्बी बदरी गुरुर् आर्षभी ॥ रज्नि_३।५१  
शिम्बी वराहिका तीक्ष्णा रोमालुर् वनशूकरी ।  
कीशरोमा रोमवल्ली स्यात् षड्विंशतिनामका ॥ रज्नि_३।५२  
कपिकच्छूः स्वादुरसा वृष्या वातक्षयापहा ।  
शीतपित्तास्रहन्त्री च विकृता व्रणनाशिनी ॥ रज्नि_३।५३  
खवल्ल्य् आकाशवल्ली स्याद् अस्पर्शा व्योमवल्लिका ।  
आकाशनामपूर्वा सा वल्लीपर्यायगा स्मृता ॥ रज्नि_३।५४  
आकाशवल्ली कटुका मधुरा पित्तनाशिनी ।  
वृष्या रसायनी बल्या दिव्यौषधिपरा स्मृता ॥ रज्नि_३।५५  
कटुतुम्बी कटुफला तुम्बिनी कटुतुम्बिनी ।  
बृहत्फला राजपुत्री तिक्तबीजा च तुम्बिका ॥ रज्नि_३।५६  
कटुतुम्बी कटुस् तीक्ष्णा वान्तिकृत् श्वासवातजित् ।  
कासघ्नी शोधनी शोफव्रणविषापहा ॥ रज्नि_३।५७  
जीमूतकः कण्टफला गरागरी वेणी सहा क्रोशफला च कट्फला ।  
घोरा कदम्बा विषहा च कर्कटी स्याद् देवदाली खलु सारमूषिका ॥ रज्नि_३।५८  
वृत्तकोशा विषघ्नी च दाली लोमशपत्त्रिका ।  
तुरङ्गिका च तर्कारी नाम्नाम् एकोनविंशतिः ॥ रज्नि_३।५९  
देवदाली तु तिक्तोष्णा कटुः पाण्डुकफापहा ।  
दुर्नामश्वासकासघ्नी कामलाभूतनाशनी ॥ रज्नि_३।६०  
वन्ध्या देवी वन्ध्यकर्कोटका स्यान् नागारातिर् नागहन्त्री मनोज्ञा ।  
पथ्या दिव्या पुत्रदात्री सुकन्दा श्रीकन्दा सा कन्दवल्लीश्वरी च ॥ रज्नि_३।६१  
सुगन्धा सर्पदमनी विषकण्टकिनी वरा ।  
कुमारी भूतहन्त्री च नाम्नाम् इत्य् ऊनविंशतिः ॥ रज्नि_३।६२  
वन्ध्याकर्कोटकी तिक्ता कटूष्णा च कफापहा ।  
स्थावरादिविषघ्नी च शस्यते सा रसायने ॥ रज्नि_३।६३  
तिक्ततुण्डी तु तिक्ताख्या कटुका कटुतुण्डिका ।  
बिम्बी च कटुतिक्तादितुण्डीपर्यायगा च सा ॥ रज्नि_३।६४  
कटुतुण्डी कटुस् तिक्ता कफवान्तिविषापहा ।  
अरोचकास्रपित्तघ्नी सदा पथ्या च रोचनी ॥ रज्नि_३।६५  
स्याद् आखुकर्णी कृषिका द्रवन्ती चित्रा सुकर्णोन्दुरुकर्णिका च ।  
न्यग्रोधिका मूषिकनागकर्णी स्याद् वृश्चिकर्णी बहुकर्णिका च ॥ रज्नि_३।६६  
माता भूमिचरी चण्डा शम्बरी बहुपादिका ।  
प्रत्यक्श्रेणी वृषा चैव पुत्रश्रेण्य् अद्रिभूह्वया ॥ रज्नि_३।६७  
आखुकर्णी कटूष्णा च कफपित्तहरा सदा ।  
आनाहज्वरशूलार्तिनाशिनी पाचनी परा ॥ रज्नि_३।६८  
ऐन्द्रीन्द्रवारुण्य् अरुणा मृगादनी गवादनी क्षुद्रसहेन्द्रचिर्भिटा ।  
सूर्या विषघ्नी गुणकर्णिकामरा माता सुवर्णा सुफला च तारका ॥ रज्नि_३।६९  
वृषभाक्षी गवाक्षी च पीतपुष्पीन्द्रवल्लरी ।  
हेमपुष्पी क्षुद्रफला वारुणी बालकप्रिया ॥ रज्नि_३।७०  
रक्तेर्वारुर् विषलता शक्रवल्ली विषापहा ।  
अमृता विषवल्ली च ज्ञेयोनत्रिंशदाह्वया ॥ रज्नि_३।७१  
इन्द्रवारुणिका तिक्ता कटुशीता च रोचनी ।  
गुल्मपित्तोदरश्लेष्मक्रिमिकुष्ठज्वरापहा ॥ रज्नि_३।७२  
महेन्द्रवारुणी रम्या चित्रवल्ली महाफला ।  
सा माहेन्द्री चित्रफला त्रपुसी त्रपुसा च सा ॥ रज्नि_३।७३  
आत्मरक्षा विशाला च दीर्घवल्ली बृहत्फला ।  
स्याद् बृहद्वारुणी सौम्या नामान्य् अस्याश् चतुर्दश ॥ रज्नि_३।७४  
महेन्द्रवारुणी ज्ञेया पूर्वोक्तगुणभागिनी ।  
रसे वीर्ये विपाके च किञ्चिद् एषा गुणाधिका ॥ रज्नि_३।७५  
यवतिक्ता महातिक्ता दृढपादा विसर्पिणी ।  
नाकुली नेत्रमीला च शङ्खिनी पत्रतण्डुली ॥ रज्नि_३।७६  
तण्डुली चाक्षपीडा च सूक्ष्मपुष्पी यशस्विनी ।  
माहेश्वरी तिक्तयवा यावी तिक्तेति षोडश ॥ रज्नि_३।७७  
यवतिक्ता सतिक्ताम्ला दीपनी रुचितत्परा ।  
क्रिमिकुष्ठविषघ्न्य् आमदोषघ्नी रेचनी च सा ॥ रज्नि_३।७८  
रौद्री जटा रुद्रजटा च रुद्रा सौम्या सुगन्धा सुहता घना च ।  
स्याद् ईश्वरी रुद्रलता सुपत्त्रा सुगन्धपत्रा सुरभिः शिवाह्वा ॥ रज्नि_३।७९  
पत्त्रवल्ली जटावल्ली रुद्राणी नेत्रपुष्करा ।  
महाजटा जटारुद्रा नाम्नां विंशतिर् ईरिता ॥ रज्नि_३।८०  
जटा कटुरसा श्वासकासहृद्रोगनाशिनी ।  
विद्राविणी चैव रक्षसां च निबर्हिणी ॥ रज्नि_३।८१  
ज्योतिष्मती स्वर्णलतानलप्रभा ज्योतिर्लता सा कटभी सुपिङ्गला ।  
दीप्ता च मेध्या मतिदो च दुर्जरा सरस्वती स्याद् अमृतार्कसङ्ख्यया ॥ रज्नि_३।८२  
तेजोवती बहुरसा कनकप्रभान्या तीक्ष्णा सुवर्णनकुली लवणाग्निदीप्ता ।  
तेजस्विनी सुरलताग्निफलाग्निगर्भा स्यात् कङ्गणी तद् अनु शैलसुता सुतैला ॥ रज्नि_३।८३  
सुवेगा वायसी तीव्रा काकाण्डी वायसादनी ।  
गीर्लता श्रीफली सौम्या ब्राह्मी लवणकिंशुका ॥ रज्नि_३।८४  
पारावतपदी पीता पीततैला यशस्विनी ।  
मेध्या मेधाविनी धीरा स्याद् एकत्रिंशदाह्वया ॥ रज्नि_३।८५  
ज्योतिष्मती तिक्तरसा च रूक्षा किञ्चित् कटुर् वातकफापहा च ।  
दाहप्रदा दीपनकृच् च मेध्या प्रज्ञां च पुष्णाति तथा द्वितीया ॥ रज्नि_३।८६  
अश्वक्षुराद्रिकर्णी च कटभी दधिपुष्पिका ।  
गर्दभी सितपुष्पी च श्वेतस्पन्दापराजिता ॥ रज्नि_३।८७  
श्वेता भद्रा सुपुष्पी च विषहन्त्री त्रिर् एकधा ।  
नागपर्यायकर्णी स्याद् अश्वाह्वादिक्षुरी स्मृता ॥ रज्नि_३।८८  
गिरिकर्णी हिमा तिक्ता पित्तोपद्रवनाशिनी ।  
चक्षुष्या विषदोषघ्नी त्रिदोषशमनी च सा ॥ रज्नि_३।८९  
नीलपुष्पी महानीला स्यान् नीला गिरिकर्णिका ।  
गवादनी व्यक्तगन्धा नीलस्यन्दा षडाह्वया ॥ रज्नि_३।९०  
नीलाद्रिकर्णी शिशिरा सतिक्ता रक्तातिसारज्वरदाहहन्त्री ।  
विच्छर्दिकोन्मादमदभ्रमार्तिश्वासातिकासामयहारिणी च ॥ रज्नि_३।९१  
मोरटः कीर्णपुष्पश् च पीलुपत्त्रो मधुस्रवः ।  
घनमूलो दीर्घमूलः पुरुषः क्षीरमोरटः ॥ रज्नि_३।९२  
मोरटः क्षीरबहुलो मधुरः सकषायकः ।  
पित्तदाहज्वरान् हन्ति वृष्यो बलविवर्धनः ॥ रज्नि_३।९३  
इन्दीवरा युग्मफला दीर्घवृत्तोत्तमारणी ।  
पुष्पमञ्जरिका द्रोणी करम्भा नलिका च सा ॥ रज्नि_३।९४  
इन्दीवरा कटुः शीता पित्तश्लेष्मापहारिका ।  
चक्षुष्या कासदोषघ्नी व्रणक्रिमिहरा परा ॥ रज्नि_३।९५  
वस्तान्त्री वृषगन्धाख्या मेषान्त्री वृत्तपत्त्रिका ।  
अजान्त्री वोकडी चैव स्याद् इत्य् एषा षडाह्वया ॥ रज्नि_३।९६  
वस्तान्त्री स्यात् कटुरसा कासदोषविनाशिनी ।  
बीजदा गर्भजननी कीर्तिता भिषगुत्तमैः ॥ रज्नि_३।९७  
सोमवल्ली महागुल्मा यज्ञश्रेष्ठा धनुर्लता ।  
सोमार्हा गुल्मवल्ली च यज्ञवल्ली द्विजप्रिया ।  
सोमक्षीरा च सोमा च यज्ञाङ्गा रुद्रसङ्ख्यया ॥ रज्नि_३।९८  
सोमवल्ली कटुः शीता मधुरा पित्तदाहनुत् ।  
तृष्णाविशोषशमनी पावनी यज्ञसाधनी ॥ रज्नि_३।९९  
सौम्या महिषवल्ली च प्रतिसोमान्त्रवल्लिका ।  
अपत्त्रवल्लिका प्रोक्ता काण्डशाखा षडाह्वया ।  
रसवीर्यविपाके च सोमवल्लीसमा स्मृता ॥ रज्नि_३।१००  
वत्सादनी सोमवल्ली विक्रान्ता मेचकाभिधा ।  
पातालगरुडी तार्क्षी सौपर्णी गारुडी तथा ॥ रज्नि_३।१०१  
वासनी दीर्घकाण्डा च दृढकाण्डा महाबला ।  
दीर्घवल्ली दृढलता नामान्य् अस्याश् चतुर्दश ॥ रज्नि_३।१०२  
वत्सादनी तु मधुरा पित्तदाहास्रदोषनुत् ।  
वृष्या सन्तर्पणी रुच्या विषदोषविनाशिनी ॥ रज्नि_३।१०३  
गोपालकर्कटी वन्या गोपकर्कटिका तथा ।  
क्षुद्रेर्वारुः क्षुद्रफला गोपाली क्षुद्रचिर्भटा ॥ रज्नि_३।१०४  
गोपालकर्कटी शीता मधुरा पित्तनाशनी ।  
मूत्रकृच्छ्राश्मरीमेहदाहशोषनिकृन्तनी ॥ रज्नि_३।१०५  
काकनासा ध्वाङ्क्षनासा काकतुण्डा च वायसी ।  
सुरङ्गी तस्करस्नायुर् ध्वाङ्क्षतुण्डा सुनासिका ॥ रज्नि_३।१०६  
वायसाह्वा ध्वाङ्क्षनखी काकाक्षा ध्वाङ्क्षनासिका ।  
काकप्राणा च विज्ञेया नामान्य् अस्यास् त्रयोदश ॥ रज्नि_३।१०७  
काकनासा तु मधुरा शिशिरा पित्तहारिणी ।  
रसायनी दार्ढ्यकरी विशेषात् पलितापहा ॥ रज्नि_३।१०८  
काकादनी काकपीलुः काकशिम्बी च रक्तला ।  
ध्वाङ्क्षादनी वक्त्रशल्या दुर्मोहा वायसादनी ॥ रज्नि_३।१०९  
काकतुण्डी ध्वाङ्क्षनखी वायसी काकदन्तिका ।  
ध्वाङ्क्षदन्तीति विज्ञेयास् तिस्रश् च दश चाभिधाः ॥ रज्नि_३।११०  
काकादनी कटूष्णा च तिक्ता दिव्यरसायनी ।  
वातदोषहरा रुच्या पलितस्तम्भिनी परा ॥ रज्नि_३।१११  
गुञ्जा चूडामणिः सौम्या शिखण्डी कृष्णलारुणा ।  
ताम्रिका शीतपाकी स्याद् उच्चटा कृष्णचूडिका ॥ रज्नि_३।११२  
रक्ता च रक्तिका चैव काम्भोजी भिल्लिभूषणा ।  
वन्यास्या मानचूडा च विज्ञेया षोडशाह्वया ॥ रज्नि_३।११३  
द्वितीया श्वेतकाम्भोजी श्वेतगुञ्जा भिरिण्टिका ।  
काकादनी काकपीलुर् वक्त्रशल्या षडाह्वया ॥ रज्नि_३।११४  
गुञ्जाद्वयं तु तिक्तोष्णं बीजं वान्तिकरी शिफा ।  
शूलघ्नं विषकृत् पत्त्रं वश्ये श्वेतं च शस्यते ॥ रज्नि_३।११५  
वृद्धदारुक आवेगी जुङ्गको दीर्घबालुकः ।  
वृद्धः कोटरपुष्पी स्याद् अजान्त्री छागलान्त्रिका ॥ रज्नि_३।११६  
जीर्णदारु द्वितीया स्याज् जीर्णा फञ्जी सुपुष्पिका ।  
अजरा सूक्ष्मपत्त्रा च विज्ञेया च षडाह्वया ॥ रज्नि_३।११७  
वृद्धदारुद्वयं गौल्यं पिच्छिलं कफवातहृत् ।  
बल्यं कासामदोषघ्नं द्वितीयं स्वल्पवीर्यदम् ॥ रज्नि_३।११८  
कैवर्तिका सुरङ्गा च लता वल्ली द्रुमारुहा ।  
रिङ्गिणी वस्त्ररङ्गा च भगा चेत्य् अष्टधाभिधा ॥ रज्नि_३।११९  
कैवर्तिका लघुर् वृष्या कषाया कफनाशनी ।  
कासश्वासहरा चैव सैव मन्दाग्निदोषनुत् ॥ रज्नि_३।१२०  
ताली तमाली ताम्रा च ताम्रवल्ली तमालिका ।  
सूक्ष्मवल्ली सुलोमा च शोधनी तालिका नव ॥ रज्नि_३।१२१  
ताम्रवल्ली कषाया स्यात् कफदोषविनाशनी ।  
मुखकण्ठोत्थदोषघ्नी श्लेष्मशुद्धिकरी परा ॥ रज्नि_३।१२२  
काण्डीरः काण्डकटुको नासासंवेदनः पटुः ।  
उग्रकाण्डस् तोयवल्ली कारवल्ली सुकाण्डकः ॥ रज्नि_३।१२३  
काण्डीरः कटुतिक्तोष्णः सरो दुष्टव्रणार्तिनुत् ।  
लूतागुल्मोदरप्लीहशूलमन्दाग्निनाशनः ॥ रज्नि_३।१२४  
जन्तुका जन्तुकारी च जननी चक्रवर्तिनी ।  
तिर्यक्फला निशान्धा च बहुपत्त्रा सुपत्त्रिका ॥ रज्नि_३।१२५  
राजकृष्णा जनेष्टा च कपिकच्छुफलोपमा ।  
रञ्जनी सूक्ष्मवल्ली च भ्रमरी कृष्णवल्लिका ॥ रज्नि_३।१२६  
विज्जुल्लिका वृक्षरुहा ग्रन्थिपर्णी सुवल्लिका ।  
तरुवल्ली दीर्घफला एकविंशतिसञ्ज्ञका ॥ रज्नि_३।१२७  
जन्तुका शिशिरा तिक्ता रक्तपित्तकफापहा ।  
दाहतृष्णावमिघ्नी च रुचिकृद् दीपनी परा ॥ रज्नि_३।१२८  
अत्यम्लपर्णी तीक्ष्णा च कण्डुला वल्लिसूरणा ।  
वल्ली करवडादिश् च वनस्थारण्यवासिनी ॥ रज्नि_३।१२९  
अत्यम्लपर्णी तीक्ष्णाम्ला प्लीहशूलविनाशनी ।  
वातहृद् दीपनी रुच्या गुल्मश्लेष्मामयापहा ॥ रज्नि_३।१३०  
शङ्खपुष्पी सुपुष्पी च शङ्खाह्वा कम्बुमालिनी ।  
सितपुष्पी कम्बुपुष्पी मेध्या वनविलासिनी ॥ रज्नि_३।१३१  
चिरिण्टी शङ्खकुसुमा भूलग्ना शङ्खमालिनी ।  
इत्य् एषा शङ्खपुष्पी स्याद् उक्ता द्वादशनामभिः ॥ रज्नि_३।१३२  
शङ्खपुष्पी हिमा तिक्ता मेधाकृत् स्वरकारिणी ।  
ग्रहभूतादिदोषघ्नी वशीकरणसिद्धिदा ॥ रज्नि_३।१३३  
वर्तकी तिन्दुकिनी विभाण्डी विषाणिका रङ्गलता मनोज्ञा ।  
सा रक्तपुष्पी महादिजाली सा पीतकीलापि च चर्मरङ्गा ॥ रज्नि_३।१३४  
वामावर्ता च संयुक्ता भूसङ्ख्या शशिसंयुता ।  
आवर्तकी कषायाम्ला शीतला पित्तहारिणी ॥ रज्नि_३।१३५  
कर्णस्फोटा श्रुतिस्फोटा त्रिपुटा कृष्णतण्डुला ।  
चित्रपर्णी स्फोटलता चन्द्रिका चार्धचन्द्रिका ॥ रज्नि_३।१३६  
कर्णस्फोटा कटुस् तिक्ता हिमा सर्वविषापहा ।  
ग्रहभूतादिदोषघ्नी सर्वव्याधिविनाशिनी ॥ रज्नि_३।१३७  
कट्वी कटुकवल्ली च सुकाष्ठा काष्ठवल्लिका ।  
सुवल्ली च महावल्ली पशुमोहनिका कटुः ॥ रज्नि_३।१३८  
कट्वी तु कटुका शीता कफश्वासार्तिनाशनी ।  
नानाज्वरहरा रुच्या राजयक्ष्मनिवारिणी ॥ रज्नि_३।१३९  
ज्ञेयामृतस्रवा वृत्तारुहाख्या तोयवल्लिका ।  
घनवल्ली सितलता नामभिः शरसम्मिता ॥ रज्नि_३।१४०  
उक्तामृतस्रवा पथ्या ईषत् तिक्ता रसायनी ।  
विषघ्नी व्रणकुष्ठादीन् कामलां श्वयथुं जयेत् ॥ रज्नि_३।१४१  
पुत्रदात्री तु वातारिर् भ्रमरी श्वेतपुष्पिका ।  
वृत्तपत्त्रातिगन्धालुर् वैशिजाता सुवल्लरी ॥ रज्नि_३।१४२  
पुत्रदात्री तु वातघ्नी कटुर् उष्णा कफापहा ।  
सुरभिः सर्वदा पथ्या वन्ध्यादोषविनाशनी ॥ रज्नि_३।१४३  
पलाशी पत्त्रवल्ली पर्णवल्ली पलाशिका ।  
खुरपर्णी सुपर्णी च दीर्घवल्ली विषादनी ॥ रज्नि_३।१४४  
अम्लपत्त्री दीर्घपत्त्री रसाम्ला चाम्लका च सा ।  
अम्लातकी काञ्जिका च स्याच् चतुर्दशधाभिधा ॥ रज्नि_३।१४५  
पलाशी लघुरम्या च मुखदोषविनाशनी ।  
अरोचकहरा पथ्या पित्तकोपकरी च सा ॥ रज्नि_३।१४६  
इति बहुविधवल्लीस्तोमनामाभिधानप्रगुणगुणयथावद्वर्णनापूर्णम् एनम् ।  
सुललितपदसर्गं वर्गनाम्ना च वैद्यः सदसि बहुविलासं व्यासवद् व्यातनोतु ॥ रज्नि_३।१४७  
दीप्ता दीधितयस् तथान्धतमसध्वंसाय भानोर् इव व्यातन्वन्ति निजं रुजां विजयते वीर्यं विरुद्धौ च याः ।  
तासाम् एव विलासभूमिर् असमो वर्गः श्रुतो वीरुधां वीरुद्वर्ग इति प्रतीतमहिमा नैसर्गिकैर् यो गुणैः ॥ रज्नि_३।१४८  
प्राप्ता यस्य परिग्रहं त्रिविधसद्वीरैकचूडामणेस् तीव्राण्य् ओषधयः स्रवन्ति सहसा वीर्याण्य् अजर्याद् इव ।  
तस्यायं नृहरेः कृतौ स्थितिम् अगाद् वर्गो गुडूच्यादिकस् तार्तीयीकतयाभिधानरचनाचूडामणौ कीर्तितः ॥ रज्नि_३।१४९  

राजनिघण्टु, पर्पटादिवर्ग  
पर्पटो जीवकश् चैवर्षभकः श्रावणी द्विधा ।  
मेदाद्वयम् ऋद्धिवृद्धी धूम्रपत्त्रा प्रसारणी ॥ रज्नि_४।१  
चतुष्पाषाणभेदः स्यात् कन्या बर्हिशिखा तथा ।  
क्षीरिणीद्वितयं चैव त्रायमाणा रुदन्तिका ॥ रज्नि_४।२  
ब्राह्मी द्विधा च वन्दाकः कुलत्था तण्डुलीयकः ।  
चिविल्लो नागशुण्डी च कुटुम्बी स्थलपद्मिनी ॥ रज्नि_४।३  
जम्बूश् च नागदन्ती च विष्णुक्रान्ता कुणञ्जरः ।  
भूम्यामली च गोरक्षी गोलोमी दुग्धफेनिका ॥ रज्नि_४।४  
क्षुद्राम्लिका च लज्जाह्वी हंसपादी च काथरा ।  
पुनर्नवात्रयं प्रोक्तं वसुको द्विविधः स्मृतः ॥ रज्नि_४।५  
सर्पिणी चालिर् मत्स्याक्षी गुण्डालावनिपाटली ।  
स्यात् पाण्डुरफली श्वेता ब्रह्मदण्डी द्रवन्तिका ॥ रज्नि_४।६  
द्रोणपुष्पीद्वयं चैव झण्डूर् गोरक्षदुग्धिका ।  
नवबाणमिताः क्षुद्रक्षुपाः प्रोक्ता यथाक्रमात् ॥ रज्नि_४।७  
पर्पटश् चरको रेणुस् तृष्णारिः खरको रजः ।  
शीतः शीतप्रियः पांशुः कल्पाङ्गी वर्मकण्टकः ॥ रज्नि_४।८  
कृशशाखः पर्पटकः सुतिक्तो रक्तपुष्पकः ।  
पित्तारिः कटुपत्त्रश् च कवचो ऽष्टादशाभिधः ॥ रज्नि_४।९  
पर्पटः शीतलस् तिक्तः पित्तश्लेष्मज्वरापहः ।  
रक्तदाहारुचिग्लानिमदविभ्रमनाशनः ॥ रज्नि_४।१०  
जीवको जीवनो जीव्यः शृङ्गाह्वः प्राणदः प्रियः ।  
चिरजीवी च मधुरो मङ्गल्यः कूर्चशीर्षकः ॥ रज्नि_४।११  
ह्रस्वाङ्गो वृद्धिदश् चोक्तो ह्य् आयुष्मान् जीवदस् तथा ।  
दीर्घायुर् बलदश् चैव नामान्य् एतानि षोडश ॥ रज्नि_४।१२  
जीवको मधुरः शीतो रक्तपित्तानिलार्तिजित् ।  
क्षयदाहज्वरान् हन्ति शुक्रश्लेष्मविवर्धनः ॥ रज्नि_४।१३  
ऋषभो गोपतिर् धीरो विषाणी धूर्द्धरो वृषः ।  
ककुद्मान् पुङ्गवो वोढा शृङ्गी धुर्यश् च भूपतिः ॥ रज्नि_४।१४  
कामी ऋक्षप्रियश् चोक्षा लाङ्गुली गौश् च बन्धुरः ।  
गोरक्षो वनवासी च ज्ञेयो विंशतिनामकः ॥ रज्नि_४।१५  
ऋषभो मधुरः शीतः पित्तरक्तविरेकनुत् ।  
शुक्रश्लेष्मकरो दाहक्षयज्वरहरश् च सः ॥ रज्नि_४।१६  
श्रावणी स्यान् मुण्डितिका भिक्षुः श्रवणशीर्षिका ।  
श्रवणा च प्रव्रजिता परिव्राजी तपोधना ॥ रज्नि_४।१७  
श्रावणी तु कषाया स्यात् कटूष्णा कफपित्तनुत् ।  
आमातीसारकासघ्नी विषच्छर्दिविनाशिनी ॥ रज्नि_४।१८  
महाश्रावणिकान्या सा महामुण्डी च लोचनी ।  
कदम्बपुष्पी विकचा क्रोडचूडा पलङ्कषा ॥ रज्नि_४।१९  
नदीकदम्बो मुण्डाख्या महामुण्डनिका च सा ।  
छिन्ना ग्रन्थिनिका माता स्थविरा लोभनी तथा ।  
भूकदम्बो ऽलम्बुषा स्याद् इति सप्तदशाह्वया ॥ रज्नि_४।२०  
महामुण्ड्य् उष्णतिक्ता च ईषद् गौल्या मरुच्छिदा ।  
स्वरकृद् रोचनी चैव मेहहृच् च रसायनी ॥ रज्नि_४।२१  
मेदा वसा मणिच्छिद्रा जीवनी शल्यपर्णिका ।  
नखच्छेद्या हिमा रङ्गा मध्यदेशे प्रजायते ॥ रज्नि_४।२२  
मेदःसारा स्नेहवती मेदिनी मधुरा वरा ।  
स्निग्धा मेदोद्रवा साध्वी शल्यदा बहुरन्ध्रिका ।  
ऊनविंशत्याह्वया सा मता पूरुषदन्तिका ॥ रज्नि_४।२३  
मेदा तु मधुरा शीता पित्तदाहार्तिकासनुत् ।  
राजयक्ष्मज्वरहरा वातदोषकरी च सा ॥ रज्नि_४।२४  
महामेदा वसुच्छिद्रा जीवनी पांशुरागिणी ।  
देवेष्टा सुरमेदा च दिव्या देवमणिस् तथा ॥ रज्नि_४।२५  
देवगन्धा महाच्छिद्रा ऋक्षार्हा रुद्रसम्मिता ।  
महामेदाभिधः कन्दो लताजातः सुपाण्डुरः ।  
मेदापि शुक्लकन्दः स्यान् मेदोधातुम् इव स्रवेत् ॥ रज्नि_४।२६  
महामेदा हिमा रुच्या कफशुक्रप्रवृद्धिकृत् ।  
हन्ति दाहास्रपित्तानि क्षयवातज्वरं च सा ॥ रज्नि_४।२७  
ऋद्धिः सिद्धिः प्राणदा जीवदात्री सिद्धा योग्या चेतनीया रथाङ्गी ।  
मङ्गल्या स्याल् लोककान्ता यशस्या जीवश्रेष्ठा द्वादशाह्वा क्रमेण ॥ रज्नि_४।२८  
वृद्धिस् तुष्टिः पुष्टिदा वृद्धिदात्री मङ्गल्या श्रीः सम्पद् आशीर् जनेष्टा ।  
लक्ष्मीर् भूतिर् मुत् सुखं जीवभद्रा स्याद् इत्य् एषा लोकसञ्ज्ञा क्रमेण ॥ रज्नि_४।२९  
ऋद्धिर् वृद्धिश् च कन्दौ द्वौ भवतः कोशयामले ।  
श्वेतरोमान्वितः कन्दो लताजातः सरन्ध्रकः ॥ रज्नि_४।३०  
तूलग्रन्थिसमा ऋद्धिर् वामावर्तफला च सा ।  
वृद्धिस् तु दक्षिणावर्तफला प्रोक्ता महर्षिभिः ॥ रज्नि_४।३१  
ऋद्धिर् वृद्धिश् च मधुरा सुस्निग्धा तिक्तशीतला ।  
रुचिमेधाकरी श्लेष्मक्रिमिकुष्ठहरा परा ॥ रज्नि_४।३२  
प्रयोगेष्व् अनयोर् एकं यथालाभं प्रयोजयेत् ।  
यत्र द्वयानुसृष्टिः स्याद् द्वयम् अप्य् अत्र योजयेत् ॥ रज्नि_४।३३  
धूम्रपत्त्रा तु धूम्राह्वा सुलभा तु स्वयम्भुवा ।  
गृध्रपत्त्रा च गृध्राणी क्रिमिघ्नी स्त्रीमलापहा ॥ रज्नि_४।३४  
धूम्रपत्त्रा रसे तिक्ता शोफघ्नी क्रिमिनाशिनी ।  
उष्णा कासहरा चैव रुच्या दीपनकारिणी ॥ रज्नि_४।३५  
प्रसारणी सुप्रसरा सारणी सरणी सरा ।  
चारुपर्णी राजबला भद्रपर्णी प्रतानिका ॥ रज्नि_४।३६  
प्रबला राजपर्णी च बल्या भद्रबला तथा ।  
चन्द्रवल्ली प्रभद्रा च ज्ञेया पञ्चदशाह्वया ॥ रज्नि_४।३७  
प्रसारणी गुरूष्णा च तिक्ता वातविनाशिनी ।  
अर्शःश्वयथुहन्त्री च मलविष्टम्भहारिणी ॥ रज्नि_४।३८  
पाषाणभेदको ऽश्मघ्नः शिलाभेदो ऽश्मभेदकः ।  
श्वेता चोपलभेदी च नगजिच् छिलिगर्भजा ॥ रज्नि_४।३९  
पाषाणभेदो मधुरस् तिक्तो मेहविनाशनः ।  
तृड्दाहमूत्रकृच्छ्रघ्नः शीतलश् चाश्मरीहरः ॥ रज्नि_४।४०  
अन्या तु वटपत्त्री स्याद् अन्या चैरावती च सा ।  
गोधावतीरावती च श्यामा खट्वाङ्गनामिका ॥ रज्नि_४।४१  
वटपत्त्री हिमा गौल्या मेहकृच्छ्रविनाशिनी ।  
बलदा व्रणहन्त्री च किञ्चिद् दीपनकारिणी ॥ रज्नि_४।४२  
अन्या श्वेता शिलावल्का शिलाजा शैलवल्कला ।  
वल्कला शैलगर्भाह्वा शिलात्वक् सप्तनामिका ॥ रज्नि_४।४३  
शिलावल्कं हिमं स्वादु मेहकृच्छ्रविनाशनम् ।  
मूत्ररोधाश्मरीशूलक्षयपित्तापहारकम् ॥ रज्नि_४।४४  
क्षुद्रपाषाणभेदान्या चतुष्पत्त्री च पार्वती ।  
नागभूर् अश्मकेतुश् च गिरिभूः कन्दरोद्भवा ॥ रज्नि_४।४५  
शैलोद्भवा च गिरिजा नगजा च दशाह्वया ।  
क्षुद्रपाषाणभेदा तु व्रणकृच्छ्राश्मरीहरा ॥ रज्नि_४।४६  
गृहकन्या कुमारी च कन्यका दीर्घपत्त्रिका ।  
स्थलेरुहा मृदुः कन्या बहुपत्त्रामराजरा ॥ रज्नि_४।४७  
कण्टकप्रावृता वीरा भृङ्गेष्टा विपुलस्रवा ।  
ब्रह्मघ्नी तरुणी रामा कपिला चाम्बुधिस्रवा ।  
सुकण्टका स्थूलदलेत्य् एकविंशतिनामका ॥ रज्नि_४।४८  
गृहकन्या हिमा तिक्ता मदगन्धिः कफापहा ।  
पित्तकासविषश्वासकुष्ठघ्नी च रसायनी ॥ रज्नि_४।४९  
बर्हिचूडा तु शिखिनी शिखालुः सुशिखा शिखा ।  
शिखाबला केकिशिखा मयूराद्यभिधा शिखा ॥ रज्नि_४।५०  
बर्हिचूडा रसे स्वादुर् मूत्रकृच्छ्रविनाशिनी ।  
बालग्रहादिदोषघ्नी वश्यकर्मणि शस्यते ॥ रज्नि_४।५१  
क्षीरिणी काञ्चनक्षीरी कर्षणी कटुपर्णिका ।  
तिक्तदुग्धा हैमवती हिमदुग्धा हिमावती ॥ रज्नि_४।५२  
हिमाद्रिजा पीतदुग्धा यवचिञ्चा हिमोद्भवा ।  
हैमी च हिमजा चेति चतुरेकगुणाह्वया ॥ रज्नि_४।५३  
क्षीरिणी कटुतिक्ता च रेचनी शोफतापनुत् ।  
क्रिमिदोषकफघ्नी च पित्तज्वरहरा च सा ॥ रज्नि_४।५४  
स्वर्णक्षीरी स्वर्णदुग्धा स्वर्णाह्वा रुक्मिणी तथा ।  
सुवर्णा हेमदुग्धी च हेमक्षीरी च काञ्चनी ॥ रज्नि_४।५५  
स्वर्णक्षीरी हिमा तिक्ता क्रिमिपित्तकफापहा ।  
मूत्रकृच्छ्राश्मरीशोफदाहज्वरहरा परा ॥ रज्नि_४।५६  
त्रायमाणा कृतत्राणा त्रायन्ती त्रायमाणिका ।  
बलभद्रा सुकामा च वार्षिकी गिरिजानुजा ॥ रज्नि_४।५७  
मङ्गल्याह्वा देवबला पालनी भयनाशिनी ।  
अवनी रक्षणी त्राणा विज्ञेया षोडशाह्वया ॥ रज्नि_४।५८  
त्रायन्ती शीतमधुरा गुल्मज्वरकफास्रनुत् ।  
भ्रमतृष्णाक्षयग्लानिविषच्छर्दिविनाशिनी ॥ रज्नि_४।५९  
स्याद् रुदन्ती स्रवत्तोया सञ्जीवन्य् अमृतस्रवा ।  
रोमाञ्चिका महामांसी चणपत्त्री सुधास्रवा ॥ रज्नि_४।६०  
रुदन्ती कटुतिक्तोष्णा क्षयक्रिमिविनाशिनी ।  
रक्तपित्तकफश्वासमेहहारी रसायनी ॥ रज्नि_४।६१  
चणपत्त्रसमं पत्त्रं क्षुपं चैव तथाम्लकम् ।  
शिशिरे जलबिन्दूनां स्रवन्तीति रुदन्तिका ॥ रज्नि_४।६२  
ब्राह्मी सरस्वती सौम्या सुरश्रेष्ठा सुवर्चला ।  
कपोतवेगा वैधात्री दिव्यतेजा महौषधी ॥ रज्नि_४।६३  
स्वायम्भुवी सोमलता सुरेज्या ब्रह्मकन्यका ।  
मण्डूकमाता मत्स्याक्षी मण्डूकी सुरसा तथा ॥ रज्नि_४।६४  
मेध्या वीरा भारती च वरा च परमेष्ठिनी ।  
दिव्या च शारदी चेति चतुर्विंशतिनामका ॥ रज्नि_४।६५  
ब्राह्मी हिमा कषाया च तिक्ता वातास्रपित्तजित् ।  
बुद्धिं प्रज्ञां च मेधां च कुर्याद् आयुष्यवर्धनी ॥ रज्नि_४।६६  
ब्राह्मी तु क्षुद्रपत्त्रान्या लघुब्राह्मी जलोद्भवा ।  
ब्राह्मी तिक्तरसोष्णा च सरा वातामशोफजित् ॥ रज्नि_४।६७  
वन्दाकः पादपरुहा शिखरी तरुरोहिणी ।  
वृक्षादनी वृक्षरुहा कामवृक्षश् च शेखरी ॥ रज्नि_४।६८  
केशरूपा तरुरुहा तरुस्था गन्धमेदिनी ।  
कामिनी तरुरुट् श्यामा द्रुपदी षोडशाभिधाः ॥ रज्नि_४।६९  
वन्दाकस् तिक्तशिशिरः कफपित्तश्रमापहः ।  
वश्यादिसिद्धिदो वृष्यः कषायश् च रसायनः ॥ रज्नि_४।७०  
कुलत्था दृक्प्रसादा च ज्ञेयारण्यकुलत्थिका ।  
कुलाली लोचनहिता चक्षुष्या कुम्भकारिका ॥ रज्नि_४।७१  
कुलत्थिका कटुस् तिक्ता स्याद् अर्शःशूलनाशनी ।  
विबन्धाध्मानशमनी चक्षुष्या व्रणरोपणी ॥ रज्नि_४।७२  
तण्डुलीयस् तु भण्डीरस् तण्डुली तण्डुलीयकः ।  
ग्रन्थिलो बहुवीर्यश् च मेघनादो घनस्वनः ॥ रज्नि_४।७३  
सुशाकः पथ्यशाकश् च स्फूर्जथुः स्वनिताह्वयः ।  
वीरस् तण्डुलनामा च पर्यायाश् च चतुर्दश ॥ रज्नि_४।७४  
तण्डुलीयस् तु शिशिरो मधुरो विषनाशनः ।  
रुचिकृद् दीपनः पथ्यः पित्तदाहभ्रमापहः ॥ रज्नि_४।७५  
चिविल्लिका रक्तदला खरच्छदा स्यात् क्षुद्रघोली मधुमालपत्त्रिका ।  
चिविल्लिका चैव कटुः कषायिका ज्वरे ऽतिसारे च हिता रसायनी ॥ रज्नि_४।७६  
हस्तिशुण्डी महाशुण्डी शुण्डी घूसरपत्त्रिका ।  
हस्तिशुण्डी कटूष्णा स्यात् सन्निपातज्वरापहा ॥ रज्नि_४।७७  
कुटुम्बिनी पयस्या च क्षीरिणी जलकामुका ।  
वक्रशल्या दुराधर्षा क्रूरकर्मा झिरिण्टिका ॥ रज्नि_४।७८  
शीता प्रहरजाया च शीतला च जलेरुहा ।  
विख्याता किल विद्वद्भिर् एषा द्वादशनामभिः ॥ रज्नि_४।७९  
कुटुम्बिनी तु मधुरा ग्राहिणी कफपित्तनुत् ।  
व्रणास्रदोषकण्डूतिनाशनी सा रसायनी ॥ रज्नि_४।८०  
स्थलपद्मी तु पद्माह्वा चारटी पद्मचारिणी ।  
सुगन्धमूलाम्बुरुहा लक्ष्मीश्रेष्ठा सुपुष्करा ॥ रज्नि_४।८१  
रम्या पद्मवती चातिचरा स्थूलरुहा स्मृता ।  
ज्ञेया पुष्करिणी चैव पुष्कराद्या च पर्णिका ।  
पुष्करादियुता नाडी प्रोक्ता पञ्चदशाह्वया ॥ रज्नि_४।८२  
स्थलादिपद्मिनी गौल्या तिक्ता शीता च वान्तिनुत् ।  
रक्तपित्तहरा मेहभूतातीसारनाशनी ॥ रज्नि_४।८३  
जम्बूर् जाम्बवती वृत्ता वृत्तपुष्पा च जाम्बवी ।  
मदघ्नी नागदमनी दुर्धर्षा दुःसहा नव ॥ रज्नि_४।८४  
ज्ञेया जम्बूस् त्रिदोषघ्नी तीक्ष्णोष्णा कटुतिक्तका ।  
उदराध्मानदोषघ्नी कोष्ठशोधनकारिणी ॥ रज्नि_४।८५  
नागदन्ती श्वेतघण्टा मधुपुष्पा विशोधनी ।  
नागस्फोता विशालाक्षी नागच्छत्रा विचक्षणा ॥ रज्नि_४।८६  
सर्पपुष्पी शुक्लपुष्पी स्वादुका शीतदन्तिका ।  
सितपुष्पी सर्पदन्ती नागिनी बाणभूमिता ॥ रज्नि_४।८७  
नागदन्ती कटुस् तिक्ता रूक्षा वातकफापहा ।  
मेधाकृद् विषदोषघ्नी पाचनी शुभदायिनी ।  
गुल्मशूलोदरव्याधिकण्ठदोषनिकृन्तनी ॥ रज्नि_४।८८  
विष्णुक्रान्ता हरिक्रान्ता नीलपुष्पापराजिता ।  
नीलक्रान्ता सतीना च विक्रान्ता छर्दिका च सा ।  
विष्णुक्रान्ता कटुस् तिक्ता कफवातामयापहा ॥ रज्नि_४।८९  
कुणञ्जरः कुणञ्जी च कुणञ्जो ऽरण्यवास्तुकः ।  
कुणञ्जो मधुरो रुच्यो दीपनः पाचनो हितः ॥ रज्नि_४।९०  
भूम्यामली तमाली च ताली चैव तमालिका ।  
उच्चटा दृढपादी च वितुन्ना च वितुन्निका ॥ रज्नि_४।९१  
भूधात्री चारुटा वृष्या विषघ्नी बहुपत्रिका ।  
बहुवीर्याहिभयदा विश्वपर्णी हिमालया ।  
जटा वीरा च नाम्नां सा भवेद् एकोनविंशतिः ॥ रज्नि_४।९२  
भूधात्री तु कषायाम्ला पित्तमेहविनाशनी ।  
शिशिरा मूत्ररोगार्तिशमनी दाहनाशनी ॥ रज्नि_४।९३  
गोरक्षी सर्पदण्डी च दीर्घदण्डी सुदण्डिका ।  
चित्रला गन्धबहुला गोपाली पञ्चपर्णिका ॥ रज्नि_४।९४  
गोरक्षी मधुरा तिक्ता शिशिरा दाहपित्तनुत् ।  
विस्फोटवान्त्यतीसारज्वरदोषविनाशनी ॥ रज्नि_४।९५  
गोलोमिका तु गोधूमी गोजा क्रोष्टुकपुच्छिका ।  
गोसम्भवा प्रस्तरिणी विज्ञेयेति षडाह्वया ॥ रज्नि_४।९६  
गोलोमिका कटुस् तिक्ता त्रिदोषशमनी हिमा ।  
मूलरोगास्रदोषघ्नी ग्राहिणी दीपनी च सा ॥ रज्नि_४।९७  
दुग्धफेनी पयःफेनी फेनदुग्धा पयस्विनी ।  
लूतारिर् व्रणकेतुश् च गोजापर्णी च सप्तधा ॥ रज्नि_४।९८  
दुग्धफेनी कटुस् तिक्ता शिशिरा विषनाशिनी ।  
व्रणापसारिणी रुच्या युक्त्या चैव रसायनी ॥ रज्नि_४।९९  
क्षुद्राम्लिका तु चाङ्गेरी चुक्राह्वा चुक्रिका च सा ।  
लोणाम्ला च चतुष्पर्णी लोणा लोडाम्लपत्रिका ॥ रज्नि_४।१००  
अम्बष्ठाम्लवती चैव अम्ला दन्तशठा मता ।  
शस्त्राङ्गा चाम्लपत्री च ज्ञेया पञ्चदशाह्वया ॥ रज्नि_४।१०१  
क्षुद्राम्ली च रसे साम्ला सोष्णा सा वह्निवर्धनी ।  
रुचिकृद् ग्रहणीदोषदुर्नामघ्नी कफापहा ॥ रज्नि_४।१०२  
रक्तपादी शमीपत्रा स्पृक्का खदिरपत्रिका ।  
सङ्कोचनी समङ्गा च नमस्कारी प्रसारिणी ॥ रज्नि_४।१०३  
लज्जालुः सप्तपर्णी स्यात् खदिरी गण्डमालिका ।  
लज्जा च लज्जिका चैव स्पर्शलज्जास्ररोधनी ॥ रज्नि_४।१०४  
रक्तमूला ताम्रमूला स्वगुप्ताञ्जलिकारिका ।  
नाम्नां विंशतिर् इत्य् उक्ता लज्जायास् तु भिषग्वरैः ॥ रज्नि_४।१०५  
रक्तपादी कटुः शीता पित्तातीसारनाशनी ।  
शोफदाहश्रमश्वासव्रणकुष्ठकफास्रनुत् ॥ रज्नि_४।१०६  
लज्जालुर् वैपरीत्यान्या अल्पक्षुपबृहद्दला ।  
वैपरीत्या तु लज्जालुर् ह्य् अभिधाने प्रयोजयेत् ॥ रज्नि_४।१०७  
लज्जालुर् वैपरीत्याह्वा कटुर् उष्णा कफामनुत् ।  
रसो नियामको ऽत्यन्तनानाविज्ञानकारकः ॥ रज्नि_४।१०८  
रक्तपाद्य् अपरा प्रोक्ता त्रिपदा हंसपादिका ।  
घृतमण्डलिका ज्ञेया विश्वग्रन्थिस् त्रिपादिका ॥ रज्नि_४।१०९  
विपादी कीटमारी च हेमपादी मधुस्रवा ।  
कर्णाटी ताम्रपत्री च विक्रान्ता सुवहा तथा ॥ रज्नि_४।११०  
ब्रह्मादनी पदाङ्गी च शीताङ्गी सुतपादुका ।  
सञ्चारिणी च पदिका प्रह्लादी कीलपादिका ॥ रज्नि_४।१११  
गोधापदी च हंसाङ्घ्रिर् धार्त्तराष्ट्रपदी तथा ।  
हंसपादी च विज्ञेया नाम्ना चैषा शराक्षिधा ॥ रज्नि_४।११२  
हंसपादी कटूष्णा स्यात् विषभूतविनाशिनी ।  
भ्रान्त्यपस्मारदोषघ्नी विज्ञेया च रसायनी ॥ रज्नि_४।११३  
काथरा हयपर्यायैः काथरान्तैः प्रकीर्तिता ।  
अश्वकाथरिका तिक्ता वातघ्नी दीपनी परा ॥ रज्नि_४।११४  
पुनर्नवा विशाखश् च कठिल्लः शशिवाटिका ।  
पृथ्वी च सितवर्षाभूर् दीर्घपत्रः कठिल्लकः ॥ रज्नि_४।११५  
श्वेता पुनर्नवा सोष्णा तिक्ता कफविषापहा ।  
कासहृद्रोगशूलास्रपाण्डुशोफानिलार्तिनुत् ॥ रज्नि_४।११६  
पुनर्नवान्या रक्ताख्या क्रूरा मण्डलपत्रिका ।  
रक्तकाण्डा वर्षकेतुर् लोहिता रक्तपत्रिका ॥ रज्नि_४।११७  
वैशाखी रक्तवर्षाभूः शोफघ्नी रक्तपुष्पिका ।  
विकस्वरा विषघ्नी च प्रावृषेण्या च सारिणी ॥ रज्नि_४।११८  
वर्षाभवः शोणपत्रः शोणः सम्मीलितद्रुमः ।  
पुनर्नवो नवो नव्यः स्याद् द्वाविंशतिसञ्ज्ञया ॥ रज्नि_४।११९  
रक्ता पुनर्नवा तिक्ता सारिणी शोफनाशिनी ।  
दरदोषघ्नी पाण्डुपित्तप्रमर्दिनी ॥ रज्नि_४।१२०  
नीला पुनर्नवा नीला श्यामा नीलपुनर्नवा ।  
कृष्णाख्या नीलवर्षाभूर् नीलिनी स्वाभिधान्विता ॥ रज्नि_४।१२१  
नीला पुनर्नवा तिक्ता कटूष्णा च रसायनी ।  
हृद्रोगपाण्डुश्वयथुश्वासवातकफापहा ॥ रज्नि_४।१२२  
वसुको ऽथ वसुः शैवो वसो ऽथ शिवमल्लिका ।  
पाशुपतः शिवमतः सुरेष्टः शिवशेखरः ।  
सितो रक्तो द्विधा प्रोक्तो ज्ञेयः स च नवाभिधः ॥ रज्नि_४।१२३  
वसुकौ कटुतिक्तोष्णौ पाके शीतौ च दीपनौ ।  
अजीर्णवातगुल्मघ्नौ श्वेतश् चैव रसायनः ॥ रज्नि_४।१२४  
सर्पिणी भुजगी भोगी कुण्डली पन्नगी फणी ।  
षडभिधा सर्पिणी स्याद् विषघ्नी कुचवर्धनी ॥ रज्नि_४।१२५  
वृश्चिका नखपर्णी च पिच्छिलाप्य् अलिपत्रिका ।  
वृश्चिका पिच्छलाम्ला स्याद् अन्त्रवृद्ध्यादिदोषनुत् ॥ रज्नि_४।१२६  
ब्राह्मी वयस्या मत्स्याक्षी मीनाक्षी सोमवल्लरी ।  
मत्स्याक्षी शिशिरा रुच्या व्रणदोषक्षयापहा ॥ रज्नि_४।१२७  
गुण्डाला तु जलोद्भूता गुच्छबुध्ना जलाशया ।  
गुण्डाला कटुतिक्तोष्णा शोफव्रणविनाशनी ॥ रज्नि_४।१२८  
भूपाटली च कुम्भी च भूताली रक्तपुष्पिका ।  
भूपाटली कटूष्णा च पारदे सुप्रयोजिका ॥ रज्नि_४।१२९  
पाटली पाण्डुरफली धूसरा वृत्तबीजका ।  
भूरिफली तथा पाण्डुफली स्यात् षड्विधाभिधा ॥ रज्नि_४।१३०  
शिशिरा पाण्डुरफली गौल्या कृच्छ्रार्तिदोषहा ।  
बल्या पित्तहरा वृष्या मूत्राघातनिवारणी ॥ रज्नि_४।१३१  
श्वेता तु छुरिकापत्री पर्वमूलाप्य् अविप्रिया ।  
श्वेतातिमधुरा शीता स्तन्यदा रुचिकृत् परा ॥ रज्नि_४।१३२  
ब्रह्मदण्ड्य् अजलादण्डी कण्टपत्रफला च सा ।  
ब्रह्मदण्डी कटूष्णा स्यात् कफशोफानिलापहा ॥ रज्नि_४।१३३  
द्रवन्ती शाम्बरी चित्रा न्यग्रोधी शतमूलिका ।  
प्रत्यक्श्रेणी वृषा चण्डा पत्रश्रेण्य् आखुकर्णिका ॥ रज्नि_४।१३४  
मूषकाह्वादिका कर्णी प्रतिपर्णीशिफा सा ।  
सहस्रमूली विक्रान्ता ज्ञेया स्याच् चतुरेकधा ॥ रज्नि_४।१३५  
द्रवन्ती मधुरा शीता रसबन्धकरी परा ।  
ज्वरघ्नी क्रिमिहा शूलशमनी च रसायनी ॥ रज्नि_४।१३६  
द्रोणपुष्पी दीर्घपत्रा कुम्भयोनिः कुतुम्बिका ।  
चित्राक्षुपः कुतुम्बा च सुपुष्पा चित्रपत्त्रिका ॥ रज्नि_४।१३७  
द्रोणपुष्पी कटुः सोष्णा रुच्या वातकफापहा ।  
अग्निमान्द्यहरा चैव पथ्या वातापहारिणी ॥ रज्नि_४।१३८  
अन्या चैव महाद्रोणा कुरुम्बा देवपूर्वका ।  
दिव्यपुष्पा महाद्रोणी देवीकाण्डा षडाह्वया ॥ रज्नि_४।१३९  
देवद्रोणी कटुस् तिक्ता मेध्या वातार्तिभूतनुत् ।  
कफमान्द्यापहा चैव युक्त्या पारदशोधने ॥ रज्नि_४।१४०  
झण्डूः स्यात् स्थूलपुष्पा तु झण्डूको झेण्डुकस् तथा ।  
झण्डूः कटुकषायः स्यात् ज्वरभूतग्रहापहा ॥ रज्नि_४।१४१  
गोरक्षदुग्धी गोरक्षी ताम्रदुग्धी रसायनी ।  
बहुपत्रा मृताजीवी मृतसञ्जीवनी मुनिः ॥ रज्नि_४।१४२  
गोरक्षदुग्धी मधुरा वृष्या सा ग्राहिणी हिमा ।  
सर्ववश्यकरी चैव रसे सिद्धिगुणप्रदा ॥ रज्नि_४।१४३  
इत्थं वितत्य विशदीक्रियमाणनानाक्षुद्रक्षुपाह्वयगुणप्रगुणापवर्गम् ।  
वर्गं विधाय मुखमण्डनम् एनम् उच्चैर् उच्चाटनाय च रुजां प्रभुरस् तु वैद्यः क्षुधं रान्ति जनस्योच्चैस् तस्मात् क्षुद्राः प्रकीर्तिताः ।  
तेषां क्षुपाणां वर्गो ऽयम् आदाने धातुर् उच्यते ॥ रज्नि_४।१४४  
धत्ते नित्यसमाधिसंस्तववशात् प्रीत्यार्चितेशार्पितां स्वात्मीयामृतहस्ततां किल सदा यः सर्वसञ्जीवनीम् ।  
वर्गस् तस्य कृतौ नृसिंहकृतिनो यः पर्पटादिमहान् एष प्राञ्चति नामकाण्डपरिषच्चूडामणौ पञ्चमः ॥ रज्नि_४।१४५  

राजनिघण्टु, पिप्पल्यादिवर्ग  
चतुर्धा पिप्पली प्रोक्ता तन्मूलं नागरं तथा ।  
आर्द्रकं मरिचद्वन्द्वं धान्यकं च यवानिका ॥ रज्नि_५।१  
चव्यं च चित्रकद्वन्द्वं विडङ्गं च वचाद्वयम् ।  
कुलञ्जो जीरकाः पञ्च मेथिका हिङ्गुपत्रिका ॥ रज्नि_५।२  
हिङ्गुद्वयं चाग्निजारौ रास्ने एलाद्वयं शिवम् ।  
सौवर्चलं च काचाह्वं विडं च गडनामकम् ॥ रज्नि_५।३  
सामुद्रं द्रौणिकं चान्यद् औषरं रोमकं तथा ।  
नवधा लवणं प्रोक्तम् अजमोदा च रेणुका ॥ रज्नि_५।४  
बोलं कर्चूरकः पाठा वृक्षाम्लश् चाम्लवेतसम् ।  
कटुकातिविषा मुस्ता द्वयं यष्टीमधुद्वयम् ॥ रज्नि_५।५  
भार्गी पुष्करमूलं च शृङ्ग्य् अथो दन्तिकाद्वयम् ।  
जैपालश् च त्रिवृद् द्वेधा त्वक् पत्रं नागकेशरम् ॥ रज्नि_५।६  
तवक्षीरं च तालीसपत्राख्यं वंशरोचना ।  
मञ्जिष्ठा च चतुर्धा स्याद् धरिद्रे च द्विधा मते ॥ रज्नि_५।७  
लाक्षा चालक्तको लोध्रो धातक्य् अब्धिफलं तथा ।  
निर्विषाथ विषद्वन्द्वं द्विधा चाम्लहरिद्रका ॥ रज्नि_५।८  
अब्धिफेनम् अफेनं च टङ्कणौ साकुरुण्डकम् ।  
हिमावली हस्तिमदः स्वर्जिको लोणकं तथा ॥ रज्नि_५।९  
वज्रको यवजश् चाथ सर्वक्षारो ऽथ मायिका ।  
औषधान्य् अभिधीयन्ते षडङ्गमितसङ्ख्यया ॥ रज्नि_५।१०  
पिप्पली कृकरा शौण्डी चपला मागधी कणा ।  
कटुबीजा च कोरङ्गी वैदेही तिक्ततण्डुला ॥ रज्नि_५।११  
श्यामा दन्तफला कृष्णा कोला च मगधोद्भवा ।  
उषणा चोपकुल्या च स्मृत्याह्वा तीक्ष्णतण्डुला ॥ रज्नि_५।१२  
पिप्पली ज्वरहा वृष्या स्निग्धोष्णा कटुतिक्तका ।  
दीपनी मारुतश्वासकासश्लेष्मक्षयापहा ॥ रज्नि_५।१३  
गजोषणा चव्यफला चव्यजा गजपिप्पली ।  
श्रेयसी छिद्रवैदेही दीर्घग्रन्थिश् च तैजसी ।  
वर्तुली स्थूलवैदेही ज्ञेया चेति दशाभिधा ॥ रज्नि_५।१४  
गजोषणा कटूष्णा च रूक्षा मलविशोषणी ।  
बलासवातहन्त्री च स्तन्यवर्णविवर्धिनी ॥ रज्नि_५।१५  
सैंहली सर्पदण्डा च सर्पाङ्गी ब्रह्मभूमिजा ।  
पार्वती शैलजा ताम्रा लम्बबीजा तथोत्कटा ॥ रज्नि_५।१६  
अद्रिजा सिंहलस्था च लम्बदन्ता च जीवला ।  
जीवाली जीवनेत्रा च कुरवी षोडशाह्वया ॥ रज्नि_५।१७  
सैंहली कटुर् उष्णा च जन्तुघ्नी दीपनी परा ।  
कफश्वाससमीरार्तिशमनी कोष्ठशोधनी ॥ रज्नि_५।१८  
वनादिपिप्पल्यभिधानयुक्तं सूक्ष्मादिपिप्पल्यभिधानम् एतत् ।  
क्षुद्रादिपिप्पल्यभिधानयोग्यं वनाभिधापूर्वकणाभिधानम् ॥ रज्नि_५।१९  
वनपिप्पलिका चोष्णा तीक्ष्णा रुच्या च दीपनी ।  
आमा भवेद् गुणाढ्या तु शुष्का स्वल्पगुणा स्मृता ॥ रज्नि_५।२०  
ग्रन्थिकं पिप्पलीमूलं मूलं तु चविकाशिरः ।  
कोलमूलं कटुग्रन्थि कटुमूलं कटूषणम् ॥ रज्नि_५।२१  
सर्वग्रन्थि च पत्राढ्यं विरूपं शोणसम्भवम् ।  
सुग्रन्थि ग्रन्थिलं चैव पर्यायाः स्युश् चतुर्दश ॥ रज्नि_५।२२  
कटूष्णं पिप्पलीमूलं श्लेष्मक्रिमिविनाशनम् ।  
दीपनं वातरोगघ्नं रोचनं पित्तकोपनम् ॥ रज्नि_५।२३  
शुण्ठी महौषधं विश्वं नागरं विश्वभेषजम् ।  
विश्वौषधं कटुग्रन्थि कटुभद्रं कटूषणम् ॥ रज्नि_५।२४  
सौपर्णं शृङ्गवेरं च कफारिश् चार्द्रकं स्मृतम् ।  
शोषणं नागराह्वं च विज्ञेयं षोडशाह्वयम् ॥ रज्नि_५।२५  
शुण्ठी कटूष्णा स्निग्धा च कफशोफानिलापहा ।  
शूलबन्धोदराध्मानश्वासश्लीपदहारिणी ॥ रज्नि_५।२६  
आर्द्रकं गुल्ममूलं च मूलजं कन्दलं वरम् ।  
शृङ्गवेरं महीजं च सैकतेष्टम् अनूपजम् ॥ रज्नि_५।२७  
अपाकशाकं चार्द्राख्यं राहुच्छत्रं सुशाककम् ।  
शार्ङ्गं स्याद् आर्द्रशाकं च सच्छाकम् ऋतुभूह्वयम् ॥ रज्नि_५।२८  
कटूष्णम् आर्द्रकं हृद्यं विपाके शीतलं लघु ।  
दीपनं रुचिदं शोफकफकण्ठामयापहम् ॥ रज्नि_५।२९  
मरिचं पलितं श्यामं कोलं वल्लीजम् ऊषणम् ।  
यवनेष्टं वृत्तफलं शाकाङ्गं धर्मपत्तनम् ॥ रज्नि_५।३०  
कटुकं च शिरोवृत्तं वीरं कफविरोधि च ।  
रूक्षं सर्वहितं कृष्णं सप्तभूख्यं निरूपितम् ॥ रज्नि_५।३१  
मरिचं कटु तिक्तोष्णं लघु श्लेष्मविनाशनम् ।  
समीरकृमिहृद्रोगहरं च रुचिकारकम् ॥ रज्नि_५।३२  
सितमरिचं तु सिताख्यं सितवल्लीजं च बालकं बहुलम् ।  
धवलं चन्द्रकम् एतन् मुनिनाम गुणाधिकं च वश्यकरम् ॥ रज्नि_५।३३  
कटूष्णं श्वेतमरिचं विषघ्नं भूतनाशनम् ।  
अवृष्यं दृष्टिरोगघ्नं युक्त्या चैव रसायनम् ॥ रज्नि_५।३४  
धान्यकं धान्यजं धान्यं धानेयं धनिकं तथा ।  
कुस्तुम्बुरुश् चावलिका छत्रधान्यं वितुन्नकम् ॥ रज्नि_५।३५  
सुगन्धिः शाकयोग्यश् च सूक्ष्मपत्रो जनप्रियः ।  
धान्यबीजो बीजधान्यं वेधकं षोडशाह्वयम् ॥ रज्नि_५।३६  
धान्यकं मधुरं शीतं कषायं पित्तनाशनम् ।  
ज्वरकासतृषाच्छर्दिकफहारि च दीपनम् ॥ रज्नि_५।३७  
यवानी दीप्यको दीप्यो यवसाह्वो यवाग्रजः ।  
दीपनी चोग्रगन्धा च वातारिर् भूकदम्बकः ॥ रज्नि_५।३८  
यवजो दीपनीयश् च शूलहन्त्री यवानिका ।  
उग्रा च तीव्रगन्धा च ज्ञेया पञ्चदशाह्वया ॥ रज्नि_५।३९  
यवानी कटुतिक्तोष्णा वातार्शःश्लेष्मनाशनी ।  
शूलाध्मानक्रिमिच्छर्दिमर्दनी दीपनी परा ॥ रज्नि_५।४०  
चव्यकं चविका चव्यं वशिरो गन्धनाकुली ।  
वल्ली च कोलवल्ली च कोलं कुटलमस्तकम् ।  
तीक्ष्णा करिणिका वल्ली कृकरो नेत्रभूह्वया ॥ रज्नि_५।४१  
चव्यं स्याद् उष्णकटुकं लघु रोचनदीपनम् ।  
जन्तूद्रेकापहं कासश्वासशूलार्तिकृन्तनम् ॥ रज्नि_५।४२  
चित्रको ऽग्निश् च शार्दूलश् चित्रपाली कटुः शिखी ।  
कृशानुर् दहनो व्यालो ज्योतिष्कः पालकस् तथा ॥ रज्नि_५।४३  
अनलो दारुणो वह्निः पावकः शबलस् तथा ।  
पाठी द्वीपी च चित्राङ्गो ज्ञेयः शूरश् च विंशतिः ॥ रज्नि_५।४४  
चित्रको ऽग्निसमः पाके कटुः शोफकफापहः ।  
वातोदरार्शोग्रहणीक्रिमिकण्डूतिनाशनः ॥ रज्नि_५।४५  
कालो व्यालः कालमूलो ऽतिदीप्यो मार्जारो ऽग्निर् दाहकः पावकश् च ।  
चित्राङ्गो ऽयं रक्तचित्रो महाङ्गः स्याद् रुद्राह्वश् चित्रको ऽन्यो गुणाढ्यः ॥ रज्नि_५।४६  
स्थूलकायकरो रुच्यः कुष्ठघ्नो रक्तचित्रकः ।  
रसे नियामको लोहे वेधकश् च रसायनः ॥ रज्नि_५।४७  
विडङ्गा क्रिमिहा चैत्रा तण्डुला तण्डुलीयका ।  
वातारिस् तण्डुला प्रोक्ता जन्तुघ्नी मृगगामिनी ॥ रज्नि_५।४८  
कैरली गह्वरामोघा कपाली चित्रतण्डुला ।  
वरा सुचित्रबीजा च जन्तुहन्त्री च षोडश ॥ रज्नि_५।४९  
विडङ्गा कटुर् उष्णा च लघुर् वातकफार्तिनुत् ।  
अग्निमान्द्यारुचिभ्रान्तिक्रिमिदोषविनाशनी ॥ रज्नि_५।५०  
वचोग्रगन्धा गोलोमी जटिलोग्रा च लोमशा ।  
रक्षोघ्नी विजया भद्रा मङ्गल्येति दशाह्वया ॥ रज्नि_५।५१  
वचा तीक्ष्णा कटूष्णा च कफामग्रन्थिशोफनुत् ।  
वातज्वरातिसारघ्नी वान्तिकृन् मादनुत् ॥ रज्नि_५।५२  
मेध्या श्वेतवचा त्व् अन्या षड्ग्रन्था दीर्घपत्रिका ।  
तीक्ष्णगन्धा हैमवती मङ्गल्या विजया च सा ॥ रज्नि_५।५३  
श्वेतवचातिगुणाढ्या मतिमेधायुःसमृद्धिदा कफनुत् ।  
वृष्या च वातभूतक्रिमिदोषघ्नी च दीपनी च वचा ॥ रज्नि_५।५४  
कुलञ्जो गन्धमूलश् च तीक्ष्णमूलः कुलञ्जनः ।  
कुलञ्जः कटुतिक्तोष्णो दीपनो मुखदोषनुत् ॥ रज्नि_५।५५  
जीरको जरणो जीरो जीर्णो दीप्यश् च दीपकः ।  
अजाजिको वह्निशङ्खो मागधश् च नवाह्वयः ॥ रज्नि_५।५६  
जीरकः कटुर् उष्णश् च वातहृद् दीपनः परः ।  
गुल्माध्मानातिसारघ्नो ग्रहणीक्रिमिहृत् परः ॥ रज्नि_५।५७  
गौरादिजीरकस् त्व् अन्यो ऽजाजी स्यात् श्वेतजीरकः ।  
कणाह्वा कणजीर्णा च कणा दीप्यः सितादिकः ।  
ज्ञेया दीर्घकणा चैव सिताजाजी दशाह्वया ॥ रज्नि_५।५८  
गौराजाजी हिमा रुच्या कटुर् मधुरदीपनी ।  
क्रिमिघ्नी विषहन्त्री च चक्षुष्याध्माननाशिनी ॥ रज्नि_५।५९  
कृष्णा तु जरणा काली बहुगन्धा च भेदिनी ।  
कटुभेदिनिका रुच्या नीला नीलकणा स्मृता ॥ रज्नि_५।६०  
काश्मीरजीरका वर्षा काली स्याद् दन्तशोधनी ।  
कालमेषी सुगन्धा च विज्ञेया बाणभूह्वया ॥ रज्नि_५।६१  
जरणा कटुर् उष्णा च कफशोफनिकृन्तनी ।  
रुच्या जीर्णज्वरघ्नी च चक्षुष्या ग्रहणीहरा ॥ रज्नि_५।६२  
दीप्योपकुञ्चिका काली पृथ्वी स्थूलकणा पृथुः ।  
मनोज्ञा जरणी जीर्णा तरुणी स्थूलजीरकः ।  
सुषवी कारवी ज्ञेया पृथ्वीका च चतुर्दश ॥ रज्नि_५।६३  
पृथ्वीका कटुतिक्तोष्णा वातगुल्मामदोषनुत् ।  
श्लेष्माध्मानहरा जीर्णा जन्तुघ्नी दीपनी परा ॥ रज्नि_५।६४  
बृहत्पाली क्षुद्रपत्रो ऽरण्यजीरः कणा तथा ।  
वनजीरः कटुः शीतो व्रणहा पञ्चनामकः ॥ रज्नि_५।६५  
जीरकाः कटुकाः पाके क्रिमिघ्ना वह्निदीपनाः ।  
जीर्णज्वरहरा रुच्या व्रणहाध्माननाशनाः ॥ रज्नि_५।६६  
मेथिका मेथिनी मेथी दीपनी बहुपत्रिका ।  
वेधनी गन्धबीजा च ज्योतिर्गन्धफला तथा ॥ रज्नि_५।६७  
वल्लरी चन्द्रिका मेथा मिश्रपुष्पा च कैरवी ।  
कुञ्चिका बहुपर्णी च पीतबीजा मुनीन्दुधा ॥ रज्नि_५।६८  
मेथिका कटुर् उष्णा च रक्तपित्तप्रकोपणी ।  
अरोचकहरा दीप्तिकरा वातघ्नदीपनी ॥ रज्नि_५।६९  
पृथ्वीका हिङ्गुपत्री च कवरी दीर्घिका पृथुः ।  
तन्वी च दारुपत्री च बिल्वी बाष्पी नवाह्वया ॥ रज्नि_५।७०  
हिङ्गुपत्री कटुस् तीक्ष्णा तिक्तोष्णा कफवातनुत् ।  
आमक्रिमिहरा रुच्या पथ्या दीपनपाचनी ॥ रज्नि_५।७१  
हिङ्गूग्रगन्धं भूतारिर् वाह्लीकं जन्तुनाशनम् ।  
शूलगुल्मादिरक्षोघ्नम् उग्रवीर्यं च रामठम् ॥ रज्नि_५।७२  
अगूढगन्धं जरणं भेदनं सूपधूपनम् ।  
दीप्तं सहस्रवेधीति ज्ञेयं पञ्चदशाभिधम् ॥ रज्नि_५।७३  
हृद्यं हिङ्गु कटूष्णं च क्रिमिवातकफापहम् ।  
विबन्धाध्मानशूलघ्नं चक्षुष्यं गुल्मनाशनम् ॥ रज्नि_५।७४  
नाडीहिङ्गुः पलाशाख्या जन्तुका रामठी च सा ।  
वंशपत्री च पिण्डाह्वा सुवीर्या हिङ्गुनाडिका ॥ रज्नि_५।७५  
नाडीहिङ्गुः कटूष्णा च कफवातार्तिशान्तिकृत् ।  
विष्ठाविबन्धदोषघ्नम् आनाहामयहारि च ॥ रज्नि_५।७६  
अग्निजारो ऽग्निनिर्यासो ऽप्य् अग्निगर्भो ऽग्निजः स्मृतः ।  
वडवाग्निमलो ज्ञेयो जरायुश् चाग्निसम्भवः ॥ रज्नि_५।७७  
स्याद् अग्निजारः कटुर् उष्णवीर्यस् तुण्डामयो वातकफापहश् च ।  
पित्तप्रदः सो ऽधिकसन्निपातशूलार्तिशीतामयनाशकश् च ॥ रज्नि_५।७८  
जाराभो दहनस्पर्शी पिच्छिलः सागरे भवः ।  
जरायुस् तच् चतुर्वर्णः तेषु श्रेष्ठः सलोहितः ॥ रज्नि_५।७९  
रास्ना युक्तरसा रम्या श्रेयसी रसना रसा ।  
सुगन्धिमूला सुरसा रसाढ्यातिरसा दश ॥ रज्नि_५।८०  
रास्ना तु त्रिविधा प्रोक्ता पत्रं तृणं तथा ।  
ज्ञेये दले श्रेष्ठे तृणरास्ना च मध्यमा ॥ रज्नि_५।८१  
रास्ना गुरुश् च तिक्तोष्णा विषवातास्रकासजित् ।  
शोफकम्पोदरश्लेष्मशमनी पाचनी च सा ॥ रज्नि_५।८२  
स्थूलैला बृहदेला त्रिपुटा त्रिदिवोद्भवा च भद्रैला ।  
सुरभित्वक् च महैला पृथ्वी कन्या कुमारिका चैन्द्री ॥ रज्नि_५।८३  
कायस्था गोपुटा कान्ता घृताची गर्भसम्भवा ।  
इन्द्राणी दिव्यगन्धा च विज्ञेयाष्टादशाह्वया ॥ रज्नि_५।८४  
एला बहुलगन्धैन्द्री द्राविडी निष्कुटिस् त्रुटिः ।  
कपोतवर्णी गौराङ्गी बाला बलवती हिमा ॥ रज्नि_५।८५  
चन्द्रिका चोपकुञ्ची च सूक्ष्मा सागरगामिनी ।  
गर्भारिर् गन्धफलिका कायस्थाष्टादशाह्वया ॥ रज्नि_५।८६  
एलाद्वयं शीतलतिक्तम् उक्तं सुगन्धि पित्तार्तिकफापहारि ।  
करोति हृद्रोगमलार्तिवस्तिशूलघ्नम् अत्र स्थविरा गुणाढ्या ॥ रज्नि_५।८७  
सैन्धवं स्याच् छीतशिवं नादेयं सिन्धुजं शिवम् ।  
शुद्धं शिवात्मजं पथ्यं मणिमन्थं नवाभिधम् ॥ रज्नि_५।८८  
सैन्धवं लवणं वृष्यं चक्षुष्यं रुचिदीपनम् ।  
त्रिदोषशमनं पूतं व्रणदोषविबन्धजित् ॥ रज्नि_५।८९  
सैन्धवं द्विविधं ज्ञेयं श्वेतं रक्तम् इति क्रमात् ।  
रसवीर्यविपाकेषु गुणाढ्यं नूतनं शिवम् ॥ रज्नि_५।९०  
सौवर्चलं तु रुचकं तिलकं हृद्यगन्धकम् ।  
अक्षं च कृष्णलवणं रुच्यं कौद्रविकं तथा ॥ रज्नि_५।९१  
सौवर्चलं लघु क्षारं कटूष्णं गुल्मजन्तुजित् ।  
ऊर्ध्ववातामशूलार्तिविबन्धारोचकान् जयेत् ॥ रज्नि_५।९२  
नीलं काचोद्भवं काचं तिलकं काचसम्भवम् ।  
काचसौवर्चलं कृष्णलवणं पाक्यजं स्मृतम् ॥ रज्नि_५।९३  
काचोत्थं हृद्यगन्धं च तत् काललवणं तथा ।  
कुरुविन्दं काचमलं कृत्रिमं च चतुर्दश ॥ रज्नि_५।९४  
काचादिलवणं रुच्यम् ईषत् क्षारं च पित्तलम् ।  
दाहकं कफवातघ्नं दीपनं गुल्मशूलहृत् ॥ रज्नि_५।९५  
विडं द्राविडकं खण्डं कृतकं क्षारम् आसुरम् ।  
सुपाक्यं खण्डलवणं धूर्तं कृत्रिमकं दश ॥ रज्नि_५।९६  
विडम् उष्णं च लवणं दीपनं वातनाशनम् ।  
रुच्यं चाजीर्णशूलघ्नं गुल्ममेहविनाशनम् ॥ रज्नि_५।९७  
गाढादिलवणं शुभ्रं पृथ्वीजं गडदेशजम् ।  
गडोत्थं च महारम्भं साम्भरं सम्भरोद्भवम् ॥ रज्नि_५।९८  
गडोत्थं तूष्णलवणम् ईषद् अम्लं मलापहम् ।  
दीपनं कफवातघ्नम् अर्शोघ्नं कोष्ठशोधनम् ॥ रज्नि_५।९९  
सामुद्रकं तु सामुद्रं समुद्रलवणं शिवम् ।  
वंशिरं सागरोत्थं च शिशिरं लवणाब्धिजम् ॥ रज्नि_५।१००  
सामुद्रं लघु हृद्यं च पलितास्रदपित्तदम् ।  
विदाहि कफवातघ्नं दीपनं रुचिकृत् परम् ॥ रज्नि_५।१०१  
द्रौणेयं वार्धेयं द्रोणीजं वारिजं च वार्धिभवम् ।  
द्रोणीलवणं द्रोणं त्रिकटुलवणं च वसुसञ्ज्ञम् ॥ रज्नि_५।१०२  
द्रौणेयं लवणं पाके नात्युष्णम् अविदाहि च ।  
भेदनं स्निग्धम् ईषच् च शूलघ्नं चाल्पपित्तलम् ॥ रज्नि_५।१०३  
औषरकं सार्वगुणं सार्वरसं सर्वलवणम् ऊषरजम् ।  
साम्भारं बहुलवणं मेलकलवणं च मिश्रकं नवधा ॥ रज्नि_५।१०४  
औषरं तु कटु क्षारं तिक्तं वातकफापहम् ।  
विदाहि पित्तकृद् ग्राहि मूत्रसंशोषकारि च ॥ रज्नि_५।१०५  
रोमकम् औद्भिदम् उक्तं वसुकं वसु पांशुलवणम् ऊषरजम् ।  
पांशवम् औषरम् ऐरिणम् और्वं सार्वसहं रुद्रैः ॥ रज्नि_५।१०६  
रोमकं तीक्ष्णमत्युष्णं कटु तिक्तं च दीपनम् ।  
दाहशोषकरं ग्राहि पित्तकोपकरं परम् ॥ रज्नि_५।१०७  
अजमोदा खराह्वा च बस्तमोदा च मर्कटी ।  
मोदा गन्धदला हस्तिकारवी गन्धपत्रिका ॥ रज्नि_५।१०८  
मायूरी शिखिमोदा च मोदाढ्या वह्निदीपिका ।  
ब्रह्मकोशी विशाली च हृद्यगन्धोग्रगन्धिका ।  
मोदिनी फलमुख्या च वसुचन्द्राभिधा मता ॥ रज्नि_५।१०९  
अजमोदा कटुर् उष्णा रूक्षा कफवातहारिणी रुचिकृत् ।  
शूलाध्मानारोचकजठरामयनाशनी चैव ॥ रज्नि_५।११०  
रेणुका कपिला कान्ता नन्दिनी महिला द्विजा ।  
राजपुत्री हिमा रेणुः पाण्डुपत्री हरेणुका ॥ रज्नि_५।१११  
सुपर्णी शिशिरा शान्ता कौन्ती वृत्ता च धर्मिणी ।  
कपिलोमा हैमवती पाण्डुपत्री च विंशतिः ॥ रज्नि_५।११२  
रेणुका तु कटुः शीता खर्जूकण्डूतिहारिणी ।  
तृष्णादाहविषघ्नी च मुखवैमल्यकारिणी ॥ रज्नि_५।११३  
बोलं रक्तापहं मुण्डं सुरसं पिण्डकं विषम् ।  
निर्लोहं बर्बरं पिण्डं सौरभं रक्तगन्धकम् ॥ रज्नि_५।११४  
रसगन्धं महागन्धं विश्वं च शुभगन्धकम् ।  
विश्वगन्धं गन्धरसं व्रणारिर् वसुभूह्वयम् ॥ रज्नि_५।११५  
बोलं तु कटुतिक्तोष्णं कषायं रक्तदोषनुत् ।  
कफपित्तामयान् हन्ति प्रदरादिरुजापहम् ॥ रज्नि_५।११६  
कर्चूरो द्राविडः कार्शो दुर्लभो गन्धमूलकः ।  
वेधमुख्यो गन्धसारो जटिलश् चाष्टनामकः ॥ रज्नि_५।११७  
कर्चूरः कटुतिक्तोष्णः कफकासविनाशनः ।  
मुखवैशद्यजननो गलगण्डादिदोषनुत् ॥ रज्नि_५।११८  
पाठाम्बष्ठाम्बष्ठिका स्यात् प्राचीना पापचेलिका ।  
पाठिका स्थापनी चैव श्रेयसी वृद्धिकर्णिका ॥ रज्नि_५।११९  
एकाष्ठीला कुचैली च दीपनी वरतिक्तका ।  
तिक्तपुष्पा बृहत्तिक्ता दीपनी त्रिशिरा वृकी ।  
मालवी च वरा देवी वृत्तपर्णी द्विदृङ्मिता ॥ रज्नि_५।१२०  
पाठा तिक्ता गुरूष्णा च वातपित्तज्वरापहा ।  
भग्नसन्धानकृत् पित्तदाहातीसारशूलहृत् ॥ रज्नि_५।१२१  
वृक्षाम्लम् अम्लशाकं स्याच् चुक्राम्लं तित्तिडीफलम् ।  
शाकाम्लम् अम्लपूरं च पूराम्लं रक्तपूरकम् ॥ रज्नि_५।१२२  
चूडाम्लबीजाम्लफलाम्लकं स्याद् अम्लादिवृक्षाम्लफलं रसाम्लम् ।  
श्रेष्ठाम्लम् अत्यम्लम् अथाम्लबीजं फलं च चुक्रादि नगेन्दुसङ्ख्यम् ॥ रज्नि_५।१२३  
वृक्षाम्लम् अम्लं कटुकं कषायं सोष्णं कफार्शोघ्नम् उदीरयन्ति ।  
तृष्णासमीरोदरहृद्गदादिगुल्मातीसारव्रणदोषनाशि ॥ रज्नि_५।१२४  
अम्लो ऽम्लवेतसो वेधी रसाम्लो वीरवेतसः ।  
वेतसाम्लश् चाम्लसारः शतवेधी च वेधकः ॥ रज्नि_५।१२५  
भीमश् च भेदनो भेदी राजाम्लश् चाम्लभेदनः ।  
अम्लाङ्कुशो रक्तसारः फलाम्लश् चाम्लनायकः ॥ रज्नि_५।१२६  
सहस्रवेधी वीराम्लो गुल्मकेतुर् धराक्षिधा ।  
शङ्खमांसादिद्रावी स्याद् द्विधा चैवाम्लवेतसः ॥ रज्नि_५।१२७  
अम्लवेतसम् अत्यम्लं कषायोष्णं च वातजित् ।  
कफार्शःश्रमगुल्मघ्नम् अरोचकहरं परम् ॥ रज्नि_५।१२८  
कटुका जननी तिक्ता रोहिणी तिक्तरोहिणी ।  
चक्राङ्गी मत्स्यपित्ता च बकुला शुकुलादनी ॥ रज्नि_५।१२९  
सादनी शतपर्वा स्यात् चक्राङ्गी मत्स्यभेदिनी ।  
अशोकरोहिणी कृष्णा कृष्णमेदा महौषधी ॥ रज्नि_५।१३०  
कट्व्य् अञ्जनी काण्डरुहा कटुश् च कटुरोहिणी ।  
केदारकटुकारिष्टाप्य् आमघ्नी पञ्चविंशतिः ॥ रज्नि_५।१३१  
कटुकातिकटुस् तिक्ता शीतपित्तास्रदोषजित् ।  
बलासारोचकश्वासज्वरहृद् रेचनी च सा ॥ रज्नि_५।१३२  
अतिविषा श्वेतकन्दा विश्वा शृङ्गी च भङ्गुरा ।  
विरूपा श्यामकन्दा च विश्वरूपा महौषधी ॥ रज्नि_५।१३३  
वीरा प्रतिविषा चान्द्री विषा श्वेतवचा स्मृता ।  
अरुणोपविषा चैव ज्ञेया षोडशसम्मिता ॥ रज्नि_५।१३४  
कटूष्णातिविषा तिक्ता कफपित्तज्वरापहा ।  
आमातीसारकासघ्नी विषच्छर्दिविनाशनी ॥ रज्नि_५।१३५  
त्रिविधातिविषा ज्ञेया शुक्ला कृष्णा तथारुणा ।  
रसवीर्यविपाकेषु निर्विशेषगुणा च सा ॥ रज्नि_५।१३६  
दोलायां गोमयक्वाथे पचेद् अतिविषां ततः ।  
सूर्यतापे भवेच् छुष्का योजयेत् तां भिषग्वरः ॥ रज्नि_५।१३७  
मुस्ताभद्रावारिदाम्भोदमेघा जीमूतो ऽब्दो नीरदो ऽब्भ्रं घनश् च ।  
गाङ्गेयं स्याद् भद्रमुस्ता वराही गुञ्जा ग्रन्थिर् भद्रकासी कसेरुः ॥ रज्नि_५।१३८  
क्रोडेष्टा कुरुविन्दाख्या सुगन्धिर् ग्रन्थिला हिमा ।  
वन्या राजकसेरुश् च कच्छोत्था पञ्चविंशतिः ॥ रज्नि_५।१३९  
भद्रमुस्ता कषाया च तिक्ता शीता च पाचनी ।  
पित्तज्वरकफघ्नी च ज्ञेया सङ्ग्रहणी च सा ॥ रज्नि_५।१४०  
अपरा नागरमुस्ता नागरोत्था नागरादिघनसञ्ज्ञा ।  
चक्राङ्का नादेयी चूडाला पिण्डमुस्ता च ॥ रज्नि_५।१४१  
शिशिरा च वृषध्वाङ्क्षी कच्छरुहा चारुकेसरोच्चटा ।  
सा पूर्णकोष्ठसञ्ज्ञा कलापिनी सागरेन्दुमिता ॥ रज्नि_५।१४२  
तिक्ता नागरमुस्ता कटुः कषाया च शीतला कफनुत् ।  
पित्तज्वरातिसारारुचितृष्णादाहनाशनी श्रमहृत् ॥ रज्नि_५।१४३  
यष्टीमधुर् मधुयष्टी मधुवल्ली मधुस्रवा ।  
मधुकं मधुका यष्टी यष्ट्याह्वं वसुसम्मितम् ॥ रज्नि_५।१४४  
मधुरं यष्टिमधुकं किञ्चित् तिक्तं च शीतलम् ।  
चक्षुष्यं पित्तहृद् रुच्यं शोषतृष्णाव्रणापहम् ॥ रज्नि_५।१४५  
अन्यत् क्लीतनम् उक्तं क्लीतनकं क्लीतनीयकं मधुकम् ।  
मधुवल्ली च मधूली मधुरलता मधुरसातिरसा ॥ रज्नि_५।१४६  
शोषापहा च सौम्या स्थलजा जलजा च सा द्विधाभूता ।  
सामान्येन मतेयम् एकादशसञ्ज्ञा बहुज्ञधिया ॥ रज्नि_५।१४७  
क्लीतनं मधुरं रुच्यं बल्यं वृष्यं व्रणापहम् ।  
शीतलं गुरु चक्षुष्यम् अस्रपित्तापहं परम् ॥ रज्नि_५।१४८  
भार्ङ्गी गर्दभिशाकश् च फञ्जी चाङ्गारवल्लरी ।  
वर्षा ब्राह्मणयष्टिश् च बर्बरो भृङ्गजा च सा ॥ रज्नि_५।१४९  
पद्मा यष्टिश् च भारङ्गी वातारिः कासजित् परम् ।  
सुरूपा भ्रमरेष्टा च शक्रमाता च षोडश ॥ रज्नि_५।१५०  
भार्ङ्गी तु कटुतिक्तोष्णा कासश्वासविनाशनी ।  
शोफव्रणक्रिमिघ्नी च दाहज्वरनिवारिणी ॥ रज्नि_५।१५१  
मूलं पुष्करमूलं च पुष्करं पद्मपत्रकम् ।  
पद्मं पुष्करजं बीजं पौष्करं पुष्कराह्वयम् ॥ रज्नि_५।१५२  
काश्मीरं ब्रह्मतीर्थं च श्वासारिर् मूलपुष्करम् ।  
ज्ञेयं पञ्चदशाह्वं च पुष्कराद्ये जटाशिफे ॥ रज्नि_५।१५३  
पुष्करं कटुतिक्तोष्णं कफवातज्वरापहम् ।  
श्वासारोचककासघ्नं शोफघ्नं पाण्डुनाशनम् ॥ रज्नि_५।१५४  
शृङ्गी कुलीरशृङ्गी स्यात् घोषा च वनमूर्धजा ।  
चन्द्रा कर्कटशृङ्गी च महाघोषा च शृङ्गिका ॥ रज्नि_५।१५५  
कालिका चेन्दुखण्डा च लताङ्गी च विषाणिका ।  
चक्रा च शिखरं चैव कर्कटाह्वा त्रिपञ्चधा ॥ रज्नि_५।१५६  
तिक्ता कर्कटशृङ्गी तु गुरुर् उष्णानिलापहा ।  
हिक्कातीसारकासघ्नी श्वासपित्तास्रनाशनी ॥ रज्नि_५।१५७  
दन्ती शीघ्रा श्येनघण्टा निकुम्भी नागस्फोता दन्तिनी चोपचित्रा ।  
भद्रा रूक्षा रोचनी चानुकूला निःशल्या स्याद् वक्रदन्ता विशल्या ॥ रज्नि_५।१५८  
मधुपुष्पैरण्डफला भद्राण्य् एरण्डपत्रिका ।  
उदुम्बरदला चैव तरुणी चाणुरेवती ।  
विशोधनी च कुम्भी च ज्ञेया चाग्निकराह्वया ॥ रज्नि_५।१५९  
दन्ती कटूष्णा शूलामत्वग्दोषशमनी च सा ।  
अर्शोव्रणाश्मरीशल्यशोधनी दीपनी परा ॥ रज्नि_५।१६०  
अन्या दन्ती केशरुहा विषभद्रा जयावहा ।  
आवर्तकी वराङ्गी च जयाह्वा भद्रदन्तिका ॥ रज्नि_५।१६१  
अन्या दन्ती कटूष्णा च रेचनी क्रिमिहा परा ।  
शूलकुष्ठामदोषघ्नी त्वगामयविनाशनी ॥ रज्नि_५।१६२  
रेचको जयपालश् च सारकस् तित्तिरीफलम् ।  
दन्तीबीजं मलद्रावि ज्ञेयं स्याद् बीजरेचनी ॥ रज्नि_५।१६३  
कुम्भीबीजं कुम्भिनीबीजसञ्ज्ञं घण्टाबीजं दन्तिनीबीजम् उक्तम् ।  
बीजान्ताख्यं शोधनी चक्रदन्त्यो वेदेन्द्वाख्यं तन्निकुम्भ्याश् च बीजम् ॥ रज्नि_५।१६४  
जैपालः कटुर् उष्णश् च क्रिमिहारी विरेचनः ।  
दीपनः कफवातघ्नो जठरामयशोधनः ॥ रज्नि_५।१६५  
उक्ता त्रिवृन् मालविका मसूरा श्यामार्धचन्द्रा विदला सुषेणी ।  
कालिन्दिका सैव तु कालमेषी काली त्रिवेलावनिचन्द्रसञ्ज्ञा ॥ रज्नि_५।१६६  
त्रिवृत् तिक्ता कटूष्णा च क्रिमिश्लेष्मोदरार्तिजित् ।  
कुष्ठकण्डूव्रणान् हन्ति प्रशस्ता च विरेचने ॥ रज्नि_५।१६७  
रक्तान्यापि च कालिन्दी त्रिपुटा ताम्रपुष्पिका ।  
कुलवर्णा मसूरी चाप्य् अमृता काकनासिका ॥ रज्नि_५।१६८  
रक्ता त्रिवृद् रसे तिक्ता कटूष्णा रेचनी च सा ।  
ग्रहणीमलविष्टम्भहारिणी हितकारिणी ॥ रज्नि_५।१६९  
त्वचं त्वग्वल्कलं भृङ्गं वराङ्गं मुखशोधनम् ।  
शकलं सैंहलं वन्यं सुरसं रामवल्लभम् ॥ रज्नि_५।१७०  
उत्कटं बहुगन्धं च विज्जुलं च वनप्रियम् ।  
लाटपर्णं गन्धवल्कं वरं शीतं ग्रहक्षिती ॥ रज्नि_५।१७१  
त्वचं तु कटुकं शीतं कफकासविनाशनम् ।  
शुक्रामशमनं चैव कण्ठशुद्धिकरं लघु ॥ रज्नि_५।१७२  
पत्रं तमालपत्रं च पत्रकं छदनं दलम् ।  
पलाशम् अंशुकं वासस् तापसं सुकुमारकम् ॥ रज्नि_५।१७३  
वस्त्रं तमालकं रामं गोपनं वसनं तथा ।  
तमालं सुरभिगन्धं ज्ञेयं सप्तदशाह्वयम् ॥ रज्नि_५।१७४  
पत्रकं लघु तिक्तोष्णं कफवातविषापहम् ।  
वस्तिकण्डूतिदोषघ्नं मुखमस्तकशोधनम् ॥ रज्नि_५।१७५  
किञ्जल्कं कनकाह्वं च केसरं नागकेशरम् ।  
चाम्पेयं नागकिञ्जल्कं नागीयं काञ्चनं तथा ॥ रज्नि_५।१७६  
सुवर्णं हेमकिञ्जल्कं रुक्मं हेमं च पिञ्जरम् ।  
फणिपुन्नागयोगादि केसरं पञ्चभूह्वयम् ॥ रज्नि_५।१७७  
नागकेशरम् अल्पोष्णं लघु तिक्तं कफापहम् ।  
वस्तिवातामयघ्नं च कण्ठशीर्षरुजापहम् ॥ रज्नि_५।१७८  
तवक्षीरं पयःक्षीरं यवजं गवयोद्भवम् ।  
अन्यद् गोधूमजं चान्यत् पिष्टिकातण्डुलोद्भवम् ॥ रज्नि_५।१७९  
अन्यच् च तालसम्भूतं तालक्षीरादिनामकम् ।  
वनगोक्षीरजं श्रेष्ठम् अभावे ऽन्यद् उदीरितम् ॥ रज्नि_५।१८०  
तवक्षीरं तु मधुरं शिशिरं दाहपित्तनुत् ।  
क्षयकासकफश्वासनाशनं चास्रदोषनुत् ॥ रज्नि_५।१८१  
तालीसपत्रं तालीशं पत्राख्यं च शुकोदरम् ।  
धात्रीपत्त्रं चार्कवेधं करिपत्रं घनच्छदम् ॥ रज्नि_५।१८२  
नीलं नीलाम्बरं तालं तालीपत्रं तलाह्वयम् ।  
तालीसपत्रकस्येति नामान्य् आहुस् त्रयोदश ॥ रज्नि_५।१८३  
तालीसपत्रं तिक्तोष्णं मधुरं कफवातनुत् ।  
कासहिक्काक्षयश्वासच्छर्दिदोषविनाशकृत् ॥ रज्नि_५।१८४  
स्याद् वंशरोचना वांशी तुङ्गक्षीरी तुगा शुभा ।  
त्वक्क्षीरी वंशगा शुक्रा वंशक्षीरी च वैणवी ॥ रज्नि_५।१८५  
त्वक्सारा कर्मरी श्वेतावंशकर्पूररोचने ।  
तुङ्गा रोचनिका पिङ्गा नवेन्दुर् वंशशर्करा ॥ रज्नि_५।१८६  
स्याद् वंशरोचना रूक्षा कषाया मधुरा हिमा ।  
रक्तशुद्धिकरी तापपित्तोद्रेकहरा शुभा ॥ रज्नि_५।१८७  
तवक्षीरे यवक्षीरे क्षीरे जातं गुणोत्तरम् ।  
वंशक्षीरीसमं प्रोक्तं तदभावे ऽन्यवस्तुजम् ॥ रज्नि_५।१८८  
गवयक्षीरजं क्षीरं सुस्निग्धं शीतलं लघु ।  
सुगन्धि द्रावकं शुभ्रम् अन्यत् स्वल्पगुणं स्मृतम् ॥ रज्नि_५।१८९  
मञ्जिष्ठा हरिणी रक्ता गौरी योजनवल्लिका ।  
समङ्गा विकसा पद्मा रोहिणी कालमेषिका ॥ रज्नि_५।१९०  
भण्डी चित्रलता चित्रा चित्राङ्गी जननी च सा ।  
मण्डूकपर्णी विजया मञ्जूषा रक्तयष्टिका ॥ रज्नि_५।१९१  
क्षेत्रिणी चैव रागाढ्या भण्डीरी कालभाण्डिका ।  
अरुणा ज्वरहन्त्री च छद्मा नागकुमारिका ॥ रज्नि_५।१९२  
भाण्डीरलतिका चैव रागाङ्गी वस्त्रभूषणा ।  
त्रिंशाह्वया तथा प्रोक्ता मञ्जिष्ठा च भिषग्वरैः ॥ रज्नि_५।१९३  
मञ्जिष्ठा मधुरा स्वादे कषायोष्णा गुरुस् तथा ।  
व्रणमेहज्वरश्लेष्मविषनेत्रामयापहा ॥ रज्नि_५।१९४  
चोलश् च योजनी कौञ्जी सिंहिली च चतुर्विधा ।  
मञ्जिष्ठा चैव सा प्रोक्ता विलोमे चोत्तमोत्तमा ॥ रज्नि_५।१९५  
हरिद्रा हरिद्रञ्जनी स्वर्णवर्णा सुवर्णा शिवा वर्णिनी दीर्घरागा ।  
हरिद्री च पीता वराङ्गी च गौरी जनिष्ठा वरा वर्णदात्री पवित्रा ॥ रज्नि_५।१९६  
हरिता रजनीनाम्नी विषघ्नी वरवर्णिनी ।  
पिङ्गला वर्णदा चैव मङ्गल्या मङ्गला च सा ॥ रज्नि_५।१९७  
लक्ष्मी भद्रा शिफा शोफा शोभना सुभगाह्वया ।  
श्यामा जयन्तिका द्वे च त्रिंशन्नामविलासिनी ॥ रज्नि_५।१९८  
हरिद्रा कटुतिक्तोष्णा कफवातास्रकुष्ठनुत् ।  
मेहकण्डूव्रणान् हन्ति देहवर्णविधायिनी ॥ रज्नि_५।१९९  
अन्या दारुहरिद्रा च दार्वी पीतद्रु पीतिका ।  
कालेयकं पीतदारु स्थिररागा च कामिनी ॥ रज्नि_५।२००  
कटङ्कटेरी पर्जन्या पीता दारुनिशा स्मृता ।  
कालीयकं कामवती दारुपीता पचम्पचा ।  
स्यात् कर्कटकिनी ज्ञेया प्रोक्ता सप्तदशाह्वया ॥ रज्नि_५।२०१  
तिक्ता दारुहरिद्रा तु कटूष्णा व्रणमेहनुत् ।  
कण्डूविसर्पत्वग्दोषविषकर्णाक्षिदोषहा ॥ रज्नि_५।२०२  
लाक्षा खदिरका रक्ता रङ्गमाता पलङ्कषा ।  
जतु च क्रिमिजा चैव द्रुमव्याधिर् अलक्तकः ॥ रज्नि_५।२०३  
पलाशी मुद्रणी दीप्तिर् जन्तुका गन्धमादनी ।  
नीला द्रवरसा चैव पित्तारिर् मुनिभूह्वया ॥ रज्नि_५।२०४  
लाक्षा तिक्तकषाया स्यात् श्लेष्मपित्तार्तिदोषनुत् ।  
विषरक्तप्रशमनी विषमज्वरनाशनी ॥ रज्नि_५।२०५  
अलक्तको जन्तुरसो रागो निर्भर्त्सनस् तथा ।  
जननी जन्तुकारी च सन्धर्षा चक्रमर्दिनी ॥ रज्नि_५।२०६  
अलक्तकः सुतिक्तोष्णः कफवातामयापहः ।  
कण्ठरुक्शमनो रुच्यो व्रणदोषार्तिनाशनः ॥ रज्नि_५।२०७  
लोध्रो रोध्रो भिल्लतरुश् चिल्लकः काण्डकीलकः ।  
तिरीटो लोध्रको वृक्षः शम्बरो हस्तिरोध्रकः ॥ रज्नि_५।२०८  
तिल्वकः काण्डहीनश् च शावरो हेमपुष्पकः ।  
भिल्ली शावरकश् चैव ज्ञेयः पञ्चदशाह्वयः ॥ रज्नि_५।२०९  
क्रमुकः पट्टिकारोध्रो वल्करोध्रो बृहद्दलः ।  
जीर्णबुध्नो बृहद्वल्को जीर्णपत्रो ऽक्षिभेषजः ॥ रज्नि_५।२१०  
शावरः श्वेतरोध्रश् च मार्जनो बहलत्वचः ।  
पट्टी लाक्षाप्रसादश् च वल्कलो बाणभूह्वयः ॥ रज्नि_५।२११  
लोध्रद्वयं कषायं स्यात् शीतं वातकफास्रनुत् ।  
चक्षुष्यं विषहृत् तत्र विशिष्टो वल्करोध्रकः ॥ रज्नि_५।२१२  
धातकी वह्निपुष्पी च ताम्रपुष्पी च धावनी ।  
अग्निज्वाला सुभिक्षा च पार्वती बहुपुष्पिका ॥ रज्नि_५।२१३  
कुमुदा सीधुपुष्पी च कुञ्जरा मद्यवासिनी ।  
गुच्छसङ्घादिपुष्पान्ता ज्ञेया सा लोध्रपुष्पिणी ।  
तीव्रज्वाला वह्निशिखा मद्यपुष्पीन्द्रसम्मिता ॥ रज्नि_५।२१४  
धातकी कटुर् उष्णा च मदकृद् विषनाशनी ।  
प्रवाहिकातिसारघ्नी विसर्पव्रणनाशिनी ॥ रज्नि_५।२१५  
समुद्रनाम प्रथमं पश्चात् फलम् उदाहरेत् ।  
समुद्रफलम् इत्यादि नाम वाच्यं भिषग्वरैः ॥ रज्नि_५।२१६  
फलं समुद्रस्य कटूष्णकारि वातापहं भूतनिरोधकारि ।  
त्रिदोषदावानलदोषहारि कफामयभ्रान्तिविरोधकारि ॥ रज्नि_५।२१७  
निर्विषापविषा चैव विविषा विषहा परा ।  
विषहन्त्री विषाभावा ह्य् अविषा विषवैरिणी ॥ रज्नि_५।२१८  
निर्विषा तु कटुः शीता कफवातास्रदोषनुत् ।  
अनेकविषदोषघ्नी व्रणसंरोपणी च सा ॥ रज्नि_५।२१९  
विषम् आहेयम् अमृतं गरलं दारदं गरम् ।  
कालकूटं कालकूटे हरिद्रं रक्तशृङ्गकम् ॥ रज्नि_५।२२०  
नीलं च गरदं क्ष्वेडो घोरं हालाहलं हरम् ।  
मरं हलाहलं शृङ्गी भूगरं चैकविंशतिः ॥ रज्नि_५।२२१  
अमृतं स्यात् वत्सनाभो विषम् उग्रं महौषधम् ।  
गरलं मरणं नागं स्तोककं प्राणहारकम् ।  
गरलं स्थावरादि स्यात् प्रोक्तं चैकादशाह्वयम् ॥ रज्नि_५।२२२  
वत्सनाभो ऽतिमधुरः सोष्णो वातकफापहः ।  
कण्ठरुक्सन्निपातघ्नः पित्तसन्तापकारकः ॥ रज्नि_५।२२३  
स्थावरे विषजातीनां श्रेष्ठौ नागोग्रशृङ्गकौ ।  
नागो देहकरे श्रेष्ठो लोहे चैवोग्रशृङ्गकः ॥ रज्नि_५।२२४  
विषस्याष्टादशभिदाश् चतुर्वर्गाश् च यत् पृथक् ।  
तद् अत्र नोक्तम् अस्माभिर् ग्रन्थगौरवभीरुभिः ॥ रज्नि_५।२२५  
शटी शठी पलाशश् च षड्ग्रन्था सुव्रता वधूः ।  
सुगन्धमूला गन्धाली शटिका च पलाशिका ॥ रज्नि_५।२२६  
सुभद्रा च तृणी दूर्वा गन्धा पृथुपलाशिका ।  
सौम्या हिमोद्भवा गन्धवधूर् नागेन्दुसम्मिता ॥ रज्नि_५।२२७  
शटी सतिक्ताम्लरसा लघूष्णा रुचिप्रदा च ज्वरहारिणी च ।  
कफास्रकण्डूव्रणदोषहन्त्री वक्त्रामयध्वंसकरी च सोक्ता ॥ रज्नि_५।२२८  
अन्या तु गन्धपत्त्रा स्यात् स्थूलास्या तिक्तकन्दका ।  
वनजा शटिका वन्या स्तवक्षीर्य् एकपत्त्रिका ॥ रज्नि_५।२२९  
गन्धपीता पलाशान्ता गन्धाढ्या गन्धपत्त्रिका ।  
दीर्घपत्त्रा गन्धनिशा शरभूह्वा सुपाकिनी ॥ रज्नि_५।२३०  
गन्धपत्त्रा कटुः स्वादुस् तीक्ष्णोष्णा कफवातजित् ।  
कासच्छर्दिज्वरान् हन्ति पित्तकोपं करोति च ॥ रज्नि_५।२३१  
समुद्रफेनं फेनश् च वार्धिफेनं पयोधिजम् ।  
सुफेनम् अब्धिहिण्डीरं सामुद्रं सप्तनामकम् ॥ रज्नि_५।२३२  
समुद्रफेनं शिशिरं कषायं नेत्ररोगनुत् ।  
कफकण्ठामयघ्नं च रुचिकृत् कर्णरोगहृत् ॥ रज्नि_५।२३३  
अफेनं खस्खसरसो निफेनं चाहिफेनकम् ।  
अफेनं सन्निपातघ्नं वृष्यं बल्यं च मोहदम् ॥ रज्नि_५।२३४  
चतुर्विधम् अफेनं स्यात् जारणं मारणं तथा ।  
धारणं सारणं चैव क्रमाद् वक्ष्ये तु लक्षणम् ॥ रज्नि_५।२३५  
श्वेतं च जारणं प्रोक्तं कृष्णवर्णं च मारणम् ।  
धारणं पीतवर्णं तु कर्बुरं सारणं तथा ॥ रज्नि_५।२३६  
जारणं जारयेद् अन्नं मारणं मृत्युदायकम् ।  
धारणं च वयःस्तम्भं सारणं मलसारणम् ॥ रज्नि_५।२३७  
टङ्गणष् टङ्कणक्षारो रङ्गः क्षारो रसाधिकः ।  
लोहद्रावी रसघ्नश् च सुभगो रङ्गदश् च सः ॥ रज्नि_५।२३८  
वर्तुलः कनकक्षारो मलिनो धातुवल्लभः ।  
त्रयोदशाह्वयश् चायं कथितस् तु भिषग्वरैः ॥ रज्नि_५।२३९  
कथितष् टङ्कणक्षारः कटूष्णः कफनाशनः ।  
स्थावरादिविषघ्नश् च कासश्वासापहारकः ॥ रज्नि_५।२४०  
द्वितीयं टङ्गणं श्वेतं श्वेतकं श्वेतटङ्गणम् ।  
लोहशुद्धिकरं सिन्धुमालतीतीरसम्भवम् ।  
शिवं च द्रावकं प्रोक्तं शितक्षारं दशाभिधम् ॥ रज्नि_५।२४१  
सुश्वेतं टङ्कणं स्निग्धं टूष्णं कफवातनुत् ।  
आमक्षयापहृच् छ्वासविषकासमलापहम् ॥ रज्नि_५।२४२  
साकुरुण्डो ग्रन्थिफलो विकटो वस्त्रभूषणः ।  
कुरुण्डः कर्बुरफलः सकुरुण्डश् च सप्तधा ॥ रज्नि_५।२४३  
साकुरुण्डः कषायश् च रुचिकृद् दीपनः परः ।  
श्लेष्मवातापहारी च वस्त्ररञ्जनको लघुः ॥ रज्नि_५।२४४  
हिमावली च हृद्धात्री कुष्ठघ्नो गारकुष्ठकः ।  
अङ्गारग्रन्थिको ग्रन्थी ग्रन्थिलो मुनिसञ्ज्ञकः ॥ रज्नि_५।२४५  
हिमावली सरा तिक्ता प्लीहगुल्मोदरापहा ।  
क्रिमिकुष्ठगुदात्युग्रखर्जूकण्डूतिहारिणी ॥ रज्नि_५।२४६  
हस्तिमदो गजमदो गजदानं मदस् तथा ।  
कुम्भिमदो दन्तिमदो दानं द्वीपिमदो ऽष्टधा ॥ रज्नि_५।२४७  
स्निग्धो हस्तिमदस् तिक्तः केश्यो ऽपस्मारनाशनः ।  
विषहृत् कुष्ठकण्डूतिव्रणदद्रुविसर्पनुत् ॥ रज्नि_५।२४८  
स्वर्जिक्षारः स्वर्जिकश् च क्षारस्वर्जी सुखार्जिकः ।  
सुवर्चिकः सुवर्ची च सुखवर्चा मुनिह्वयः ॥ रज्नि_५।२४९  
स्वर्जिकः कटुर् उष्णश् च तीक्ष्णो वातकफार्तिनुत् ।  
गुल्माध्मानक्रिमीन् हन्ति व्रणजाठरदोषनुत् ॥ रज्नि_५।२५०  
लवणारं लवणोत्थं लवणासुरजं च लवणभेदश् च ।  
जलजं लवणक्षारं लवणं च क्षारलवणं च ॥ रज्नि_५।२५१  
लोणारक्षारम् अत्युष्णं तीक्ष्णं पित्तप्रवृद्धिदम् ।  
क्षारं लवणम् ईषच् च वातगुल्मादिदोषनुत् ॥ रज्नि_५।२५२  
वज्रकं वज्रकक्षारं क्षारश्रेष्ठं विदारकम् ।  
सारं चन्दनसारं च धूमोत्थं धूमजं गजाः ॥ रज्नि_५।२५३  
वज्रकं क्षारम् अत्युष्णं तीक्ष्णं क्षारं च रेचनम् ।  
गुल्मोदरातिविष्टम्भशूलप्रशमनं सरम् ॥ रज्नि_५।२५४  
यवक्षारः स्मृतः पाक्यो यवजो यवसूचकः ।  
यवशूको यवाह्वश् च यवापत्यं यवाग्रजः ॥ रज्नि_५।२५५  
यवक्षारः कटूष्णश् च कफवातोदरार्तिनुत् ।  
आमशूलाश्मरीकृच्छ्रविषदोषहरः सरः ॥ रज्नि_५।२५६  
सर्वक्षारो बहुक्षारः समूहक्षारकस् तथा ।  
स्तोमक्षारो महाक्षारो मलारिः क्षारमेलकः ॥ रज्नि_५।२५७  
सर्वक्षारो ह्य् अतिक्षारश् चक्षुष्यो वस्तिशोधनः ।  
गुदावर्तक्रिमिघ्नश् च मलवस्त्रविशोधनः ॥ रज्नि_५।२५८  
मायाफलं मायिफलं च मायिका छिद्राफलं मायि च पञ्चनामकम् ।  
मायाफलं वातहरं कटूष्णकम् शैथिल्यसङ्कोचककेशकार्ष्णयदम् ॥ रज्नि_५।२५९  
इत्थं नानाद्रव्यसम्भारनामग्रामव्याख्यातद्गुणाख्यानपूर्वम् ।  
वर्गं वीर्यध्वस्तरोगोपसर्गं बुद्ध्वा वैद्यो विश्ववन्द्यत्वम् ईयात् ॥ रज्नि_५।२६०  
साफल्याय किलैत्य यानि जनुषः कान्तारदूरान्तरात् स्वौजःपात्रविचारणाय विपणेर् मध्यं समध्यासते ।  
तेषाम् आश्रयभूमिर् एष भणितः पण्यौषधीनां बुधैर् वर्गो द्रव्यगुणाभिधाननिपुणैः पण्यादिवर्गात्मना ॥ रज्नि_५।२६१  
यः सौम्येन सदाशयेन कलयन् दिव्यागमानां जनैर् दुर्ग्राहं महिमानम् आशु नुदते स्वं जग्मुषां दुर्गतीः ।  
वर्गः पिप्पलिकादिर् एष नृहरेस् तस्येह शस्यात्मनो ।  
नामग्रामशिखामणौ खलु कृतौ षष्ठः प्रतिष्ठाम् अगात् ॥ रज्नि_५।२६२  

राजनिघण्टु, शताह्वादिवर्ग  
शताह्वा चैव मिश्रेया शालिपर्णी समष्ठिला ।  
बृहती कण्टकारी च द्विधा स्यात् पृश्निपर्णिका ॥ रज्नि_६।१  
द्विधा गोक्षुरकश् चैव यासो वासा शतावरी ।  
धन्वयासद्वयं चाग्निदमनी वाकुची तथा ॥ रज्नि_६।२  
शणपुष्पी द्विधा चैव त्रिविधा शरपुङ्खिका ।  
शणो ऽम्बष्ठा द्विधा नीली द्विधा गोजिह्विका स्मृता ॥ रज्नि_६।३  
अपामार्गद्वयं पञ्च बला राष्ट्री महादि च ।  
हयगन्धा च हपुषा शतावर्यौ द्विधा मते ॥ रज्नि_६।४  
एलवालुकतैरण्यौ कलिकारी जयन्तिका ।  
काकमाची श्रुतश्रेणी भृङ्गराजस् त्रिधा मतः ॥ रज्नि_६।५  
काकजङ्घा त्रिधा चुञ्चुः त्रिविधः सिन्दुवारकः ।  
भेण्डा स्यात् पुत्रदा चैव तक्रा स्वर्णुलिकाह्वया ॥ रज्नि_६।६  
खस्खसः शिमृडी चैव ज्ञेयो वन्यकुसुम्भकः ।  
द्वयाहुल्यः कासमर्दश् च रविपत्त्री द्विधाम्लिका ॥ रज्नि_६।७  
अजगन्धादित्यभक्ता विषमुष्टिर् द्विधा परा ।  
कालाञ्जनी द्विकार्पासी द्विविधः कोकिलाक्षकः ॥ रज्नि_६।८  
सातला कामवृद्धिश् च चक्रमर्दो ऽथ झिञ्झिरा ।  
शताह्वाद्याः क्रमेणैव क्षुपाः प्रोक्ता यथागुणाः ॥ रज्नि_६।९  
शताह्वा शतपुष्पा च मिसिर् घोषा च पोतिका ।  
अहिच्छत्त्राप्य् अवाक्पुष्पी माधवी कारवी शिफा ॥ रज्नि_६।१०  
सङ्घातपत्त्रिका छत्त्रा वज्रपुष्पा सुपुष्पिका ।  
शतप्रसूना बहला पुष्पाह्वा शतपत्त्रिका ॥ रज्नि_६।११  
वनपुष्पा भूरिपुष्पा सुगन्धा सूक्ष्मपत्त्रिका ।  
गन्धारिकातिच्छत्रा च चतुर्विंशतिनामका ॥ रज्नि_६।१२  
शताह्वा तु कटुस् तिक्ता स्निग्धा श्लेष्मातिसारनुत् ।  
ज्वरनेत्रव्रणघ्नी च वस्तिकर्मणि शस्यते ॥ रज्नि_६।१३  
मिश्रेया तालपर्णी च तालपत्रा मिशिस् तथा ।  
शालेया स्याच् छीतशिवा शालीना वनजा च सा ॥ रज्नि_६।१४  
अवाक्पुष्पी मधुरिका छत्त्रा संहितपुष्पिका ।  
सुपुष्पा सुरसा वन्या ज्ञेया पञ्चदशाह्वया ॥ रज्नि_६।१५  
मिश्रेया मधुरा स्निग्धा कटुः कफहरा परा ।  
वातपित्तोत्थदोषघ्नी प्लीहजन्तुविनाशनी ॥ रज्नि_६।१६  
स्याच् छालिपर्णी सुदला सुपत्त्रिका स्थिरा च सौम्या कुमुदा गुहा ध्रुवा ।  
विदारिगन्धांशुमती सुपर्णिका स्याद् दीर्घमूलापि च दीर्घपत्त्रिका ॥ रज्नि_६।१७  
वातघ्नी पीतिनी तन्वी सुधा सर्वानुकारिणी ।  
शोफघ्नी सुभगा देवी निश्चला व्रीहिपर्णिका ॥ रज्नि_६।१८  
सुमूला च सुरूपा च सुपत्त्रा शुभपत्त्रिका ।  
शालिपर्णी शालिदला स्याद् ऊनत्रिंशदाह्वया ॥ रज्नि_६।१९  
शालिपर्णी रसे तिक्ता गुरूष्णा वातदोषनुत् ।  
विषमज्वरमेहार्शःशोफसन्तापनाशनी ॥ रज्नि_६।२०  
समष्ठिला च भण्डीरो नद्याम्रश् चाम्रगन्धधृक् ।  
काकाम्रः कण्टकिफलो ऽप्य् उपदंशो मुनिह्वयः ॥ रज्नि_६।२१  
नद्याम्रः कटुर् उष्णश् च रुच्यो मुखविशोधनः ।  
कफवातप्रशमनो दाहकृद् दीपनः परः ॥ रज्नि_६।२२  
बृहती महतिक्रान्ता वार्त्ताकी सिंहिकाकुली ।  
राष्ट्रिका स्थलकण्टा च भण्टाकी तु महोटिका ॥ रज्नि_६।२३  
बहुपत्त्री कण्टतनुः कण्टालुः कट्फला तथा ।  
डोरली वनवृन्ताकी नामान्य् अस्याश् चतुर्दश ॥ रज्नि_६।२४  
बृहती कटुतिक्तोष्णा वातजिज् ज्वरहारिणी ।  
अरोचकामकासघ्नी श्वासहृद्रोगनाशनी ॥ रज्नि_६।२५  
बृहत्य् अन्या सर्पतनुः क्षविका पीततण्डुला ।  
पुत्रप्रदा बहुफला गोधिनीति षडाह्वया ॥ रज्नि_६।२६  
क्षविका बृहती तिक्ता कटुर् उष्णा च तत्समा ।  
युक्त्या द्रव्यविशेषेण धारासंस्तम्भसिद्धिदा ॥ रज्नि_६।२७  
श्वेतान्या श्वेतबृहती ज्ञेया श्वेतमहोटिका ।  
श्वेतसिंही श्वेतफला श्वेतवार्त्ताकिनी च षट् ॥ रज्नि_६।२८  
विज्ञेया श्वेतबृहती वातश्लेष्मविनाशनी ।  
रुच्या चाञ्जनयोगेन नानानेत्रामयापहा ॥ रज्नि_६।२९  
कण्टकारी कण्टकिनी दुःस्पर्शा दुष्प्रधर्षिणी ।  
क्षुद्रा व्याघ्री निदिग्धा च धाविनी क्षुद्रकण्टिका ॥ रज्नि_६।३०  
बहुकण्टा क्षुद्रकण्टा ज्ञेया क्षुद्रफला च सा ।  
कण्टारिका चित्रफला स्याच् चतुर्दशसञ्ज्ञका ॥ रज्नि_६।३१  
कण्टकारी कटूष्णा च दीपनी श्वासकासजित् ।  
प्रतिश्यायार्तिदोषघ्नी कफवातज्वरार्तिनुत् ॥ रज्नि_६।३२  
सितकण्टारिका श्वेता क्षेत्रदूती च लक्ष्मणा ।  
सितसिंही सितक्षुद्रा क्षुद्रवार्ताकिनी सिता ॥ रज्नि_६।३३  
क्लिन्ना च कटुवार्त्ताकी क्षेत्रजा कपटेश्वरी ।  
स्यान् निःस्नेहफला रामा सितकण्टा महौषधी ॥ रज्नि_६।३४  
गर्दभी चन्द्रिका चान्द्री चन्द्रपुष्पा प्रियङ्करी ।  
नाकुली दुर्लभा रास्ना द्विर् एषा द्वादशाह्वया ॥ रज्नि_६।३५  
श्वेतकण्टारिका रुच्या कटूष्णा कफवातनुत् ।  
चक्षुष्या दीपनी ज्ञेया प्रोक्ता रसनियामिका ॥ रज्नि_६।३६  
स्यात् पृश्निपर्णी कलसी महागुहा शृगालविन्ना धमनी च मेखला ।  
लाङ्गलिका क्रोष्टुकपुच्छिका गुहा शृगालिका सैव च सिंहपुच्छिका ॥ रज्नि_६।३७  
पृथक्पर्णी दीर्घपर्णी दीर्घा क्रोष्टुकमेखला ।  
चित्रपर्ण्य् उपचित्रा च श्वपुच्छाष्टादशाह्वया ॥ रज्नि_६।३८  
पृश्निपर्णी कटूष्णाम्ला तिक्तातीसारकासजित् ।  
वातरोगज्वरोन्मादव्रणदाहविनाशनी ॥ रज्नि_६।३९  
स्याद् गोक्षुरो गोक्षुरकः क्षुराङ्गः श्वदंष्ट्रकः कण्टकभद्रकण्टकौ ।  
स्याद् व्यालदंष्ट्रः क्षुरको महाङ्गो दुश्चक्रमश् च क्रमशो दशाह्वः ॥ रज्नि_६।४०  
क्षुद्रो ऽपरो गोक्षुरकस् त्रिकण्टकः कण्टी षडङ्गो बहुकण्टकः क्षुरः ।  
गोकण्टकः कण्टफलः पलङ्कषः क्षुद्रक्षुरो भक्षटकश् चणद्रुमः ॥ रज्नि_६।४१  
स्थलशृङ्गाटकश् चैव वनशृङ्गाटकस् तथा ।  
इक्षुगन्धः स्वादुकण्टः पर्यायाः षोडश स्मृताः ॥ रज्नि_६।४२  
स्याताम् उभौ गोक्षुरकौ सुशीतलौ बलप्रदौ तौ मधुरौ च बृंहणौ ।  
कृच्छ्राश्मरीमेहविदाहनाशनौ रसायनौ तत्र बृहद् गुणोत्तरः ॥ रज्नि_६।४३  
यासो यवासो बहुकण्टको ऽल्पकः क्षुद्रेङ्गुदी रोदनिका च कच्छुरा ।  
स्याद् बालपत्त्रो ऽधिककण्टकः खरः सुदूरमूली विषकण्टको ऽपि सः ॥ रज्नि_६।४४  
अनन्तस् तीक्ष्णकण्टश् च समुद्रान्तो मरूद्भवः ।  
दीर्घमूलः सूक्ष्मपत्त्रो विषघ्नः कण्टकालुकः ।  
त्रिपर्णिका च गान्धारी चैकविंशतिनामभिः ॥ रज्नि_६।४५  
यासो मधुरतिक्तो ऽसौ शीतः पित्तार्तिदाहजित् ।  
बलदीपनकृत् तृष्णाकफच्छर्दिविसर्पजित् ॥ रज्नि_६।४६  
वासकः सिंहिका वासा भिषङ्माता वसादनी ।  
आटरूषः सिंहमुखी सिंही कण्ठीरवी वृषः ॥ रज्नि_६।४७  
शितपर्णी वाजिदन्ता नासा पञ्चमुखी तथा ।  
सिंहपर्णी मृगेन्द्राणी नामान्य् अस्यास् तु षोडश ॥ रज्नि_६।४८  
वासा तिक्ता कटुः शीता कासघ्नी रक्तपित्तजित् ।  
कामलाकफवैकल्यज्वरश्वासक्षयापहा ॥ रज्नि_६।४९  
शितावरी शितावरः सूच्याह्वः सूचिपत्त्रकः ।  
श्रीवारकः शिखी बभ्रुः स्वस्तिकः सुनिषण्णकः ॥ रज्नि_६।५०  
कुरुटः कुक्कुटः सूचीदलः श्वेताम्बरो ऽपि सः ।  
मेधाकृद् ग्राहकश् चेति ज्ञेयः पञ्चदशाह्वयः ॥ रज्नि_६।५१  
शितावरस् तु सङ्ग्राही कषायोष्णस् त्रिदोषजित् ।  
मेधारुचिप्रदो दाहज्वरहारी रसायनः ॥ रज्नि_६।५२  
धन्वयासो दुरालम्भा ताम्रमूली च कच्छुरा ।  
दुरालभा च दुःस्पर्शा धन्वी धन्वयवासकः ॥ रज्नि_६।५३  
प्रबोधनी सूक्ष्मदला विरूपा दुरभिग्रहा ।  
दुर्लभा दुष्प्रधर्षा च स्याच् चतुर्दशसञ्ज्ञका ॥ रज्नि_६।५४  
दुरालम्भा कटुस् तिक्ता सोष्णा क्षाराम्लिका तथा ।  
मधुरा वातपित्तघ्नी ज्वरगुल्मप्रमेहजित् ॥ रज्नि_६।५५  
अन्या क्षुद्रदुरालम्भा मरुस्था मरुसम्भवा ।  
विशारदाजभक्षा स्याद् अजादन्य् उष्ट्रभक्षिका ॥ रज्नि_६।५६  
कषाया कफहृच् चैव ग्राहिणी करभप्रिया ।  
करभादनिका चेति विज्ञेया द्वादशाभिधा ॥ रज्नि_६।५७  
दुरालम्भा द्वितीया च गौल्याम्लज्वरकुष्ठनुत् ।  
श्वासकासभ्रमघ्नी च पारदे शुद्धिकारिका ॥ रज्नि_६।५८  
अथाग्निदमनी वह्निदमनी बहुकण्टका ।  
वल्लिकण्टारिका गुच्छफला क्षुद्रफला च सा ॥ रज्नि_६।५९  
विज्ञेया क्षुद्रदुःस्पर्शा क्षुद्रकण्टारिका तथा ।  
मर्त्येन्द्रमाता दमनी स्याद् इत्य् एषा दशाह्वया ॥ रज्नि_६।६०  
कटूष्णा चाग्निदमनी रूक्षा वातकफापहा ।  
रुचिकृद् दीपनी हृद्या गुल्मप्लीहापहा भवेत् ॥ रज्नि_६।६१  
वाकुची सोमराजी च सोमवल्ली सुवल्लिका ।  
सिता सितावरी चन्द्रलेखा चान्द्री च सुप्रभा ॥ रज्नि_६।६२  
कुष्ठहन्त्री च काम्बोजी प्रतिगन्धा च वल्गुजा ।  
स्मृता चन्द्राभिधा राजी काल्माषी च तथैन्दवी ॥ रज्नि_६।६३  
कुष्ठदोषापहा चैव कान्तिदा वल्गुजा तथा ।  
चन्द्राभिधा प्रभायुक्ता विंशतिः स्यात् तु नामतः ॥ रज्नि_६।६४  
वाकुची कटुतिक्तोष्णा क्रिमिकुष्ठकफापहा ।  
त्वग्दोषविषकण्डूतिखर्जुप्रशमनी च सा ॥ रज्नि_६।६५  
शणपुष्पी बृहत्पुष्पी शणिका शणघण्टिका ।  
पीतपुष्पी स्थूलफला लोमशा माल्यपुष्पिका ॥ रज्नि_६।६६  
शणपुष्पी रसे तिक्ता कषाया कफवातजित् ।  
अजीर्णज्वरदोषघ्नी वमनी रक्तदोषनुत् ॥ रज्नि_६।६७  
द्वितीयान्या सूक्ष्मपुष्पा स्यात् क्षुद्रशणपुष्पिका ।  
विष्टिका सूक्ष्मपर्णी च बाणाह्वा सूक्ष्मघण्टिका ।  
शणपुष्पी क्षुद्रतिक्ता वम्या रसनियामिका ॥ रज्नि_६।६८  
तृतीयान्या वृत्तपर्णी श्वेतपुष्पा महासिता ।  
सा महाश्वेतघण्टी च सा महाशणपुष्पिका ॥ रज्नि_६।६९  
महाश्वेता कषायोष्णा शस्ता रसनियामिका ।  
कुतूहलेषु च प्रोक्ता मोहनस्तम्भनादिषु ॥ रज्नि_६।७०  
शरपुङ्खा काण्डपुङ्खा बाणपुङ्खेषुपुङ्खिका ।  
ज्ञेया सायकपुङ्खा च इषुपुङ्खा च षड्विधा ॥ रज्नि_६।७१  
शराभिधा च पुङ्खा स्याच् छ्वेताढ्या सितसायका ।  
सितपुङ्खा श्वेतपुङ्खा शुभ्रपुङ्खा च पञ्चधा ॥ रज्नि_६।७२  
शरपुङ्खा कटूष्णा च क्रिमिवातरुजापहा ।  
श्वेता त्व् एषा गुणाढ्या स्यात् प्रशस्ता च रसायने ॥ रज्नि_६।७३  
अन्या तु कण्टपुङ्खा स्यात् कण्टालुः कण्टपुङ्खिका ।  
कण्टपुङ्खा कटूष्णा च कृमिशूलविनाशनी ॥ रज्नि_६।७४  
शणस् तु माल्यपुष्पः स्याद् वमनः कटुतिक्तकः ।  
निशावनो दीर्घशाखस् त्वक्सारो दीर्घपल्लवः ।  
शणस् त्व् अम्लः कषायश् च मलगर्भास्रपातनः ।  
वान्तिकृद् वातकफनुज् ज्ञेयस् तीव्राङ्गमर्दजित् ॥ रज्नि_६।७५  
अम्बष्ठाम्बालिकाम्बाला शठाम्बाम्बष्ठिकाम्बिका ।  
अम्बा च माचिका चैव दृढवल्का मयूरिका ॥ रज्नि_६।७६  
गन्धपत्त्री चित्रपुष्पी श्रेयसी मुखवाचिका ।  
छिन्नपत्त्रा भूरिमल्ली विज्ञेया षोडशाह्वया ॥ रज्नि_६।७७  
अम्बष्ठा सा कषायाम्ला कफकण्ठरुजापहा ।  
वातामयबलासघ्नी रुचिकृद् दीपनी परा ॥ रज्नि_६।७८  
नीली नीला नीलिनी नीलपत्त्री तुत्था राज्ञी नीलिका नीलपुष्पी ।  
काली श्यामा शोधनी श्रीफला च ग्राम्या भद्रा भारवाही च मोचा ॥ रज्नि_६।७९  
कृष्णा व्यञ्जनकेशी च रञ्जनी च महाफला ।  
असिता क्लीतनी नीलकेशी चारटिका मता ॥ रज्नि_६।८०  
गन्धपुष्पा श्यामलिका रङ्गपत्त्री महाबला ।  
स्थिररङ्गा रङ्गपुष्पी स्याद् एषा त्रिंशदाह्वया ॥ रज्नि_६।८१  
नीली तु कटुतिक्तोष्णा केश्या कासकफामनुत् ।  
मरुद्विषोदरव्याधिगुल्मजन्तुज्वरापहा ॥ रज्नि_६।८२  
अन्या चैव महानील्य् अमला राजनीलिका ।  
तुत्था श्रीफलिका मेला केशार्हा भृशपत्त्रिका ॥ रज्नि_६।८३  
महानीली गुणाढ्या स्याद् रङ्गश्रेष्ठा सुवीर्यदा ।  
पूर्वोक्तनीलिकादेश्या सगुणा सर्वकर्मसु ॥ रज्नि_६।८४  
गोजिह्वा खरपत्त्री स्यात् प्रतना दार्विका तथा ।  
अधोमुखा धेनुजिह्वा अधःपुष्पी च सप्तधा ॥ रज्नि_६।८५  
गोजिह्वा कटुका तीव्रा शीतला पित्तनाशनी ।  
व्रणसंरोपणी चैव सर्वदन्तविषार्तिजित् ॥ रज्नि_६।८६  
अपामार्गस् तु शिखरी किणिही खरमञ्जरी ।  
दुर्ग्रहश् चाप्य् अधःशल्यः प्रत्यक्पुष्पी मयूरकः ॥ रज्नि_६।८७  
काण्डकण्टः शैखरिको मर्कटी दुरभिग्रहः ।  
वशिरश् च पराक्पुष्पी कण्टी मर्कटपिप्पली ॥ रज्नि_६।८८  
कटुर् माञ्जरिको नन्दी क्षवकः पङ्क्तिकण्टकः ।  
मालाकण्टश् च कुब्जश् च त्रयोविंशतिनामकः ॥ रज्नि_६।८९  
अपामार्गस् तु तिक्तोष्णः कटुश् च कफनाशनः ।  
अर्शःकण्डूदरामघ्नो रक्तहृद् ग्राहि वान्तिकृत् ॥ रज्नि_६।९०  
अन्यो रक्तो ह्य् अपामार्गः क्षुद्रापामार्गकस् तथा ।  
आघट्टको दुग्धनिका रक्तबिन्द्वल्पपत्त्रिका ॥ रज्नि_६।९१  
रक्तो ऽपामार्गकः शीतः कटुकः कफवातनुत् ।  
व्रणकण्डूविषघ्नश् च सङ्ग्राही वान्तिकृत् परः ॥ रज्नि_६।९२  
बला समङ्गोदकिका च भद्रा भद्रोदनी स्यात् खरकाष्ठिका च ।  
कल्याणिनी भद्रबला च मोटा वाटी बलाढ्येति च रुद्रसञ्ज्ञा ॥ रज्नि_६।९३  
बलातितिक्ता मधुरा पित्तातीसारनाशनी ।  
बलवीर्यप्रदा पुष्टिकफरोगविशोधनी ॥ रज्नि_६।९४  
महासमङ्गोदनिका बलाह्वया वृक्षारुहा वृद्धिबलाक्षतण्डुला ।  
भुजङ्गजिह्वापि च शीतपाकिनी शीता बला शीतवरा बलोत्तरा ॥ रज्नि_६।९५  
खिरिहिट्टी च बल्या च ललज्जिह्वा त्रिपञ्चधा ।  
महासमङ्गा मधुरा अम्ला चैव त्रिदोषहा ।  
युक्त्या बुधैः प्रयोक्तव्या ज्वरदाहविनाशनी ॥ रज्नि_६।९६  
महाबला ज्येष्ठबला कटम्भरा केशारुहा केसरिका मृगादनी ।  
स्याद् वर्षपुष्पापि च केशवर्धनी पुरासणी देवसहा च सारिणी ॥ रज्नि_६।९७  
सहदेवी पीतपुष्पी देवार्हा गन्धवल्लरी ।  
मृगा मृगरसा चेति ज्ञेया सप्तदशाह्वया ॥ रज्नि_६।९८  
महाबला तु हृद्रोगवातार्शःशोफनाशनी ।  
शुक्रवृद्धिकरी बल्या विषमज्वरहारिणी ॥ रज्नि_६।९९  
बलिकातिबला बल्या विकङ्कता वाट्यपुष्पिका घण्टा ।  
शीता च शीतपुष्पा भूरिबला वृष्यगन्धिका दशधा ॥ रज्नि_६।१००  
तिक्ता कटुश् चातिबला वातघ्नी क्रिमिनाशनी ।  
दाहतृष्णाविषछर्दिक्लेदोपशमनी परा ॥ रज्नि_६।१०१  
भद्रोदनी नागबला खरगन्धा चतुष्फला ।  
महोदया महाशाखा महापत्त्रा महाफला ॥ रज्नि_६।१०२  
विश्वदेवा तथारिष्टा खर्वा ह्रस्वा गवेधुका ।  
देवदण्डा महादण्डा घाटेत्य् आह्वास् तु षोडश ॥ रज्नि_६।१०३  
मधुराम्ला नागबला कषायोष्णा गुरुः स्मृता ।  
कण्डूतिकुष्ठवातघ्नी व्रणपित्तविकारजित् ॥ रज्नि_६।१०४  
महाराष्ट्री तु सम्प्रोक्ता शारदी तोयपिप्पली ।  
मच्छादनी मच्छगन्धा लाङ्गली शकुलादनी ॥ रज्नि_६।१०५  
अग्निज्वाला चित्रपत्त्री प्राणदा जलपिप्पली ।  
तृणशीता बहुशिखा स्याद् इत्य् एषा त्रयोदश ॥ रज्नि_६।१०६  
महाराष्ट्री कटुस् तीक्ष्णा कषाया मुखशोधनी ।  
व्रणकीटादिदोषघ्नी रसदोषनिबर्हणी ॥ रज्नि_६।१०७  
अश्वगन्धा वाजिगन्धा कम्बुकाष्ठा वराहिका ।  
वराहकर्णी तुरगी वनजा वाजिनी हयी ॥ रज्नि_६।१०८  
पुष्टिदा बलदा पुण्या हयगन्धा च पीवरा ।  
पलाशपर्णी वातघ्नी श्यामला कामरूपिणी ॥ रज्नि_६।१०९  
कालप्रियकरी बल्या गन्धपत्त्री हयप्रिया ।  
वराहपत्त्री विज्ञेया त्रयोविंशतिनामका ॥ रज्नि_६।११०  
अश्वगन्धा कटूष्णा स्यात् तिक्ता च मदगन्धिका ।  
बल्या वातहरा हन्ति कासश्वासक्षयव्रणान् ॥ रज्नि_६।१११  
हपुषा विपुषा विस्रा विस्रगन्धा विगन्धिका ।  
अन्या चासौ स्वल्पफला कच्छूघ्नी ध्वाङ्क्षनाशनी ॥ रज्नि_६।११२  
प्लीहशत्रुर् विषघ्नी च कफघ्नी चापराजिता ।  
पूर्वा तु पञ्चनाम्नी स्याद् अपरा सप्तधाभिधा ॥ रज्नि_६।११३  
हपुषा कटुतिक्तोष्णा गुरुः श्लेष्मबलासजित् ।  
प्रदरोदरविड्बन्धशूलगुल्मार्शसां हरा ॥ रज्नि_६।११४  
शतावरी शतपदी पीवरीन्दीवरी वरी ।  
भीरुर् द्वीप्या द्वीपिशत्रुर् द्वीपिकामरकण्टिका ॥ रज्नि_६।११५  
सूक्ष्मपत्त्रा सुपत्त्रा च बहुमूला शताह्वया ।  
नारायणी स्वादुरसा शताह्वा लघुपर्णिका ॥ रज्नि_६।११६  
आत्मशल्या जटामूला शतवीर्या महौदनी ।  
मधुरा शतमूला च केशिका शतनेत्रिका ॥ रज्नि_६।११७  
विश्वाख्या वैष्णवी कार्ष्णी वासुदेवी वरीयसी ।  
दुर्मरा तेजवल्ली च स्यात् त्रयस्त्रिंशदाह्वया ॥ रज्नि_६।११८  
महाशतावरी वीरा तुङ्गिनी बहुपत्त्रिका ।  
सहस्रवीर्या सुरसा महापुरुषदन्तिका ॥ रज्नि_६।११९  
ऊर्ध्वकण्टा महावीर्या फणिजिह्वा महाशता ।  
शतवीर्या सुवीर्या च नामान्य् अस्यास् त्रयोदश ॥ रज्नि_६।१२०  
शतावर्यौ हिमे वृष्ये मधुरे पित्तजित्परे ।  
कफवातहरे तिक्ते महाश्रेष्ठे रसायने ॥ रज्नि_६।१२१  
शतावरीद्वयं वृष्यं मधुरं पित्तजिद्धिमम् ।  
महती कफवातघ्नी तिक्ता श्रेष्ठा रसायने ।  
कफपित्तहरास् तिक्तास् तस्या एवाङ्कुराः स्मृताः ॥ रज्नि_६।१२२  
एलवालुकम् आलूकं वालुकं हरिवालुकम् ।  
एल्वालुकं कपित्थं च दुर्वर्णं प्रसरं दृढम् ॥ रज्नि_६।१२३  
एलागन्धिकम् एलाह्वं गुप्तगन्धि सुगन्धिकम् ।  
एलाफलं च विज्ञेयं द्विःसप्ताह्वयम् उच्यते ॥ रज्नि_६।१२४  
एलवालुकम् अत्युग्रं कषायं कफवातनुत् ।  
मूर्छार्तिज्वरदाहांश् च नाशयेद् रोचनं परम् ॥ रज्नि_६।१२५  
तैरिणी तेरणस् तेरः कुनीली नामतश् चतुः ।  
तेरणः शिशिरस् तिक्तो व्रणघ्नो ऽरुणरङ्गदः ॥ रज्नि_६।१२६  
कलिकारी लाङ्गलिनी हलिनी गर्भपातिनी ।  
दीप्तिर् विशल्याग्निमुखी हली नक्तेन्दुपुष्पिका ॥ रज्नि_६।१२७  
विद्युज्ज्वालाग्निजिह्वा च व्रणहृत् पुष्पसौरभा ।  
स्वर्णपुष्पा वह्निशिखा स्याद् एषा षोडशाह्वया ॥ रज्नि_६।१२८  
कलिकारी कटूष्णा च कफवातनिकृन्तनी ।  
गर्भान्तःशल्यनिष्कासकारिणी सारिणी परा ॥ रज्नि_६।१२९  
जयन्ती तु बलामोटा हरिता च जया तथा ।  
विजया सूक्ष्ममूला च विक्रान्ता चापराजिता ॥ रज्नि_६।१३०  
ज्ञेया जयन्ती गलगण्डहारी तिक्ता कटूष्णानिलनाशनी च ।  
भूतापहा कण्ठविशोधनी च कृष्णा तु सा तत्र रसायनी स्यात् ॥ रज्नि_६।१३१  
काकमाची ध्वाङ्क्षमाची वायसाह्वा च वायसी ।  
सर्वतिक्ता बहुफला कट्फला च रसायनी ॥ रज्नि_६।१३२  
गुच्छफला काकमाता स्वादुपाका च सुन्दरी ।  
वरा चन्द्राविणी चैव मत्स्याक्षी कुष्ठनाशनी ।  
तिक्तिका बहुतिक्ता च नाम्नाम् अष्टादश स्मृताः ॥ रज्नि_६।१३३  
काकमाची कटुस् तिक्ता रसोष्णा कफनाशनी ।  
शूलार्शःशोफदोषघ्नी कुष्ठकण्डूतिहारिणी ॥ रज्नि_६।१३४  
श्रुतश्रेणी द्रवन्ती च न्यग्रोधी मूषिकाह्वया ।  
चित्रा मूषकमारी च प्रत्यक्श्रेणी च शम्बरी ॥ रज्नि_६।१३५  
श्रुतश्रेणी च चक्षुष्या कटुर् आखुविषापहा ।  
व्रणदोषहरा चैव नेत्रामयनिकृन्तनी ॥ रज्नि_६।१३६  
मार्कवो भृङ्गराजश् च भृङ्गाह्वः केशरञ्जनः ।  
पितृप्रियो रङ्गकश् च केश्यः कुन्तलवर्धनः ॥ रज्नि_६।१३७  
पीतो ऽन्यः स्वर्णभृङ्गारो हरिवासो हरिप्रियः ।  
देवप्रियो वन्दनीयः पवनश् च षडाह्वयः ॥ रज्नि_६।१३८  
नीलस् तु भृङ्गराजो ऽन्यो महानीलस् तु नीलकः ।  
महाभृङ्गो नीलपुष्पः श्यामलश् च षडाह्वयः ॥ रज्नि_६।१३९  
भृङ्गराजास् तु चक्षुष्यास् तिक्तोष्णाः केशरञ्जनाः ।  
कफशोफविषघ्नाश् च तत्र नीलो रसायनः ॥ रज्नि_६।१४०  
काकजङ्घा ध्वाङ्क्षजङ्घा काकाह्वा साथ वायसी ।  
पारावतपदी दासी नदीकान्ता सुलोमशा ॥ रज्नि_६।१४१  
काकजङ्घा तु तिक्तोष्णा क्रिमिव्रणकफापहा ।  
बाधिर्याजीर्णजित् जीर्णविषमज्वरहारिणी ॥ रज्नि_६।१४२  
चुञ्चुश् च विजला चञ्चुः कलभी वीरपत्त्रिका ।  
चुञ्चुरश् चुञ्चुपत्त्रश् च सुशाकः क्षेत्रसम्भवः ॥ रज्नि_६।१४३  
चुञ्चुस् तु मधुरा तीक्ष्णा कषाया मलशोषणी ।  
गुल्मोदरविबन्धार्शोग्रहणीरोगहारिणी ॥ रज्नि_६।१४४  
बृहच्चुञ्चुर् विषारिः स्यान् महाचुञ्चुः सुचुञ्चुका ।  
स्थूलचुञ्चुर् दीर्घपत्त्री दिव्यगन्धा च सप्तधा ॥ रज्नि_६।१४५  
महाचुञ्चुः कटूष्णा च कषाया मलरोधनी ।  
गुल्मशूलोदरार्शआर्तिविषघ्नी च रसायनी ॥ रज्नि_६।१४६  
क्षुद्रचुञ्चुः सुचुञ्चुः स्याच् चुञ्चुः शुनकचुञ्चुका ।  
त्वक्सारभेदिनी क्षुद्रा कटुका चिरपत्त्रिका ॥ रज्नि_६।१४७  
क्षुद्रचुञ्चुस् तु मधुरा कटूष्णा च कषायिका ।  
दीपनी शूलगुल्मार्शःशमनी च विबन्धकृत् ॥ रज्नि_६।१४८  
चुञ्चुबीजं कटूष्णं च गुल्मशूलोदरार्तिजित् ।  
विषत्वग्दोषकण्डूतिखर्जूकुष्ठविषापहम् ॥ रज्नि_६।१४९  
सिन्दुवारः श्वेतपुष्पः सिन्दुकः सिन्दुवारकः ।  
सूरसाधनको नेता सिद्धकश् चार्थसिद्धकः ॥ रज्नि_६।१५०  
सिन्दुवारः कटुस् तिक्तः कफवातक्षयापहः ।  
कुष्ठकण्डूतिशमनः शूलहृत् काससिद्धिदः ॥ रज्नि_६।१५१  
सुगन्धान्या शीतसहा निर्गुण्डी नीलसिन्दुकः ।  
सिन्दूकश् चपिका भूतकेशीन्द्राणी च नीलिका ॥ रज्नि_६।१५२  
कटूष्णा नीलनिर्गुण्डी तिक्ता रूक्षा च कासजित् ।  
श्लेष्मशोफसमीरार्तिप्रदराध्मानहारिणी ॥ रज्नि_६।१५३  
शेफालिका तु सुवहा शुक्लाङ्गी शीतमञ्जरी प्रोक्ता ।  
अपराजिता च विजया वातारिर् भूतकेशी च ॥ रज्नि_६।१५४  
शेफालिः कटुतिक्तोष्णा रूक्षा वातक्षयापहा ।  
स्याद् अङ्गसन्धिवातघ्नी गुदवातादिदोषनुत् ॥ रज्नि_६।१५५  
भेण्डा भिण्डातिका भिण्डो भिण्डकः क्षेत्रसम्भवः ।  
चतुष्पदश् चतुष्पुण्ड्रः सुशाकश् चाम्लपत्त्रकः ॥ रज्नि_६।१५६  
करपर्णो वृत्तबीजो भवेद् एकादशाह्वयः ।  
भेण्डा त्व् अम्लरसा सोष्णा ग्राहिका रुचिकारिका ॥ रज्नि_६।१५७  
पुत्रदा गर्भदात्री च प्रजादापत्यदा च सा ।  
सृष्टिप्रदा प्राणिमाता तापसद्रुमसन्निभा ॥ रज्नि_६।१५८  
पुत्रदा मधुरा शीता नारीपुष्पादिदोषहा ।  
पित्तदाहश्रमहरा गर्भसम्भूतिदायिका ॥ रज्नि_६।१५९  
तक्राह्वा तक्रभक्षा तु तक्रपर्यायवाचका ।  
पञ्चाङ्गुली सिताभा स्याद् एषा पञ्चाभिधा स्मृता ।  
तक्रा कटुः क्रिमिघ्नी स्याद् व्रणनिर्मूलिनी च सा ॥ रज्नि_६।१६०  
स्वर्णुली हेमपुष्पी स्यात् स्वर्णपुष्पध्वजा तथा ।  
स्वर्णुली कटुका शीता कषाया च व्रणापहा ॥ रज्नि_६।१६१  
खस्खसः सूक्ष्मबीजः स्यात् सुबीजः सूक्ष्मतण्डुलः ।  
खस्खसो मधुरः पाके कान्तिवीर्यबलप्रदः ॥ रज्नि_६।१६२  
शिमृडी मतिदा प्रोक्ता बल्या पङ्गुत्वहारिणी ।  
द्रवत्पत्त्री च वातघ्नी गुच्छपुष्पी च सप्तधा ॥ रज्नि_६।१६३  
शिमृडी कटुर् उष्णा च वातहृत् पृष्ठशूलहा ।  
युक्त्या रसायने योग्या देहदार्ढ्यकरी च सा ॥ रज्नि_६।१६४  
ज्ञेयो ऽरण्यकुसुम्भः स्यात् कौसुम्भश् चाग्निसम्भवः ।  
कौसुम्भः कटुकः पाके श्लेष्महृद् दीपनश् च सः ॥ रज्नि_६।१६५  
आहुल्यं हलुराख्यं च करं तरवटं तथा ।  
शिम्बीफलं सुपुष्पं स्याद् अर्बरं दन्तकाष्ठकम् ॥ रज्नि_६।१६६  
हेमपुष्पं तथा पीतपुष्पं काञ्चनपुष्पकम् ।  
नृपमङ्गल्यकं चैव शरत्पुष्पं त्रिर् एकधा ॥ रज्नि_६।१६७  
आहुल्यं तिक्तशीतं स्याच् चक्षुष्यं पित्तदोषनुत् ।  
मुखरुक्कुष्ठकण्डूतिजन्तुशूलव्रणापहम् ॥ रज्नि_६।१६८  
आहुल्यं कुष्ठकेतुर् मार्कण्डीयं महौषधम् ।  
आहुल्यं तिक्तरसं ज्वरकुष्ठामसिध्मनुत् ॥ रज्नि_६।१६९  
कासमर्दो ऽरिमर्दश् च कासारिः कासमर्दकः ।  
कालः कनक इत्य् उक्तो जारणो दीपकश् च सः ॥ रज्नि_६।१७०  
कासमर्दः सतिक्तोष्णो मधुरः कफवातनुत् ।  
अजीर्णकासपित्तघ्नः पाचनः कण्ठशोधनः ॥ रज्नि_६।१७१  
आदित्यपत्त्रो ऽर्कदलार्कपत्त्रः स्यात् सूक्ष्मपत्त्रस् तपनच्छदश् च ।  
कुष्ठारिर् अर्को विटपः सुपत्त्रो रविप्रियो रश्मिपतिश् च रुद्रः ॥ रज्नि_६।१७२  
आदित्यपत्त्रः कटुर् उष्णवीर्यः कफापहो वातरुजापहश् च ।  
सन्दीपनो जाठरगुल्महारी ज्ञेयः स चारोचननाशकश् च ॥ रज्नि_६।१७३  
श्वेताम्ली त्व् अम्बिका प्रोक्ता पिष्टौण्डिः पिण्डिका च सा ।  
श्वेताम्ली मधुरा वृष्या पित्तघ्नी बलदायिनी ॥ रज्नि_६।१७४  
नीलाम्ली नीलपिष्टौण्डी श्यामाम्ली दीर्घशाखिका ।  
नीलाम्ली मधुरा रुच्या कफवातहरा परा ॥ रज्नि_६।१७५  
अजगन्धा बस्तगन्धा सुरपुष्पाविगन्धिका ।  
उग्रगन्धा ब्रह्मगर्भा ब्राह्मी पूतिमयूरिका ॥ रज्नि_६।१७६  
अजगन्धा कटूष्णा स्याद् वातगुल्मोदरापहा ।  
कर्णव्रणार्तिशूलघ्नी पीता चेद् अञ्जने हिता ॥ रज्नि_६।१७७  
आदित्यभक्ता वरदार्कभक्ता सुवर्चला सूर्यलतार्ककान्ता ।  
मण्डूकपर्णी सुरसम्भवा च सौरिः सुतेजार्कहिता रवीष्टा ॥ रज्नि_६।१७८  
मण्डूकी सत्यनाम्नी स्याद् देवी मार्तण्डवल्लभा ।  
विक्रान्ता भास्करेष्टा च भवेद् अष्टादशाह्वया ॥ रज्नि_६।१७९  
आदित्यभक्ता शिशिरा सतिक्ता कटुस् तथोग्रा कफहारिणी च ।  
त्वग्दोषकण्डूव्रणकुष्ठभूतग्रहोग्रशीतज्वरनाशिनी च ॥ रज्नि_६।१८०  
विषमुष्टिः केशमुष्टिः सुमुष्टिर् अणुमुष्टिकः ।  
क्षुपडोडिसमायुक्तो मुष्टिः पञ्चाभिधः स्मृतः ॥ रज्नि_६।१८१  
विषमुष्टिः कटुस् तिक्तो दीपनः कफवातहृत् ।  
कण्ठामयहरो रुच्यो रक्तपित्तार्तिदाहकृत् ॥ रज्नि_६।१८२  
अन्या डोडी तु जीवन्ती शाकश्रेष्ठा सुखालुका ।  
बहुपर्णी दीर्घपत्त्रा सूक्ष्मपत्त्रा च जीवनी ॥ रज्नि_६।१८३  
डोडी तु कटुतिक्तोष्णा दीपनी कफवातजित् ।  
कण्ठामयहरा रुच्या रक्तपित्तार्तिदाहनुत् ॥ रज्नि_६।१८४  
कालाञ्जनी चाञ्जनी च रेचनी चासिताञ्जनी ।  
नीलाञ्जनी च कृष्णाभा काली कृष्णाञ्जनी च सा ॥ रज्नि_६।१८५  
कालाञ्जनी कटूष्णा स्याद् अम्लामक्रिमिशोधनी ।  
अपानावर्तशमनी जठरामयहारिणी ॥ रज्नि_६।१८६  
कार्पासी सारिणी चैव चव्या स्थूला पिचुस् तथा ।  
बदरी बादरश् चैव गुणसूस् तुण्डिकेरिका ।  
मरूद्भवा समुद्रान्ता ज्ञेया एकादशाभिधा ॥ रज्नि_६।१८७  
कार्पासी मधुरा शीता स्तन्या पित्तकफापहा ।  
तृष्णादाहश्रमभ्रान्तिमूर्छाहृद् बलकारिणी ॥ रज्नि_६।१८८  
वनजारण्यकार्पासी भारद्वाजी वनोद्भवा ।  
भारद्वाजी हिमा रुच्या व्रणशस्त्रक्षतापहा ॥ रज्नि_६।१८९  
कोकिलाक्षः शृगाली च शृङ्खला रकणस् तथा ।  
शृङ्गालघण्टी वज्रास्थिशृङ्खला वज्रकण्टकः ॥ रज्नि_६।१९०  
इक्षुरः क्षुरको वज्रः शृङ्खलिका पिकेक्षणः ।  
पिच्छिला चेक्षुगन्धा च ज्ञेया भुवनसम्मिता ॥ रज्नि_६।१९१  
कोकिलाक्षस् तु मधुरः शीतः पित्तातिसारनुत् ।  
वृष्यः कफहरो बल्यो रुच्यः सन्तर्पणः परः ॥ रज्नि_६।१९२  
सातला सप्तला सारी विदुला विमलामला ।  
बहुफेना चर्मकषा फेना दीप्ता विषाणिका ।  
स्वर्णपुष्पी चित्रघना स्यात् त्रयोदशनामका ॥ रज्नि_६।१९३  
सातला कफपित्तघ्नी लघुतिक्तकषायिका ।  
विसर्पकुष्ठविस्फोटव्रणशोफनिकृन्तनी ॥ रज्नि_६।१९४  
स्यात् कामवृद्धिः स्मरवृद्धिसञ्ज्ञो मनोजवृद्धिर् मदनायुधश् च ।  
कन्दर्पजीवश् च जितेन्द्रियाह्वः कामोपजीवो ऽपि च जीवसञ्ज्ञः ॥ रज्नि_६।१९५  
कामवृद्धेस् तु बीजं स्यान् मधुरं बलवर्धनम् ।  
कामवृद्धिकरं रुच्यं बहुलेन्द्रियवृद्धिदम् ॥ रज्नि_६।१९६  
स्याच् चक्रमर्दो ऽण्डगजो गजाख्यो मेषाह्वयश् चैडगजो ऽण्डहस्ती ।  
व्यावर्तकश् चक्रगजश् च चक्री पुन्नाडपुन्नाटविमर्दकाश् च ॥ रज्नि_६।१९७  
दद्रुघ्नस् तर्वटश् च स्याच् चक्राह्वः शुकनाशनः ।  
दृढबीजः प्रपुन्नाटः खर्जूघ्नश् चोनविंशतिः ॥ रज्नि_६।१९८  
चक्रमर्दः कटुस् तीव्रो मेदोवातकफापहः ।  
व्रणकण्डूतिकुष्ठार्तिदद्रुपामादिदोषनुत् ॥ रज्नि_६।१९९  
झिञ्झिरीटा कण्टफली पीतपुष्पापि झिञ्झिरा ।  
हुडरोमाश्रयफला वृत्ता चैव षडाह्वया ॥ रज्नि_६।२००  
झिञ्झिरीटा कटुः शीता कषाया चातिसारजित् ।  
वृष्या सन्तर्पणी बल्या महिषीक्षीरवर्धनी ॥ रज्नि_६।२०१  
इत्थं पृथुक्षुपकदम्बकनामकाण्डनिर्वर्णनागुणनिरूपणपूर्वम् एतम् ।  
वर्गं वटुः स्फुटम् अधीत्य दधीत सद्यः सौवर्गवैद्यकविचारसुचातुरीं सः ॥ रज्नि_६।२०२  
येन स्वेन नृणां क्षणेन महता वीर्येण सूर्योपमा व्यत्यस्याङ्गविकारम् उद्धततया दूरं क्षिपन्त्य् आमयान् ।  
स्वस्मिन् नाम्न्य् अपि संस्तवादिवशतस् तेषां विकारोदयव्यत्यासं दधतां नितान्तगहनो वर्गः क्षुपाणाम् अयम् ॥ रज्नि_६।२०३  
सन्तापं विदुषां प्रसह्य समितौ स्फीतं प्रतापं द्विषां यस्मिन् विस्मयते ऽवनं च निधनं दृष्ट्वाधुना तेजसा ।  
धुन्वन्त्य् औषधयः स्वयं किल गदान् येनार्पिताः स्पर्धया तुर्यस् तस्य कृतौ स्थितो नरहरेर् वर्गः शताह्वादिकः ॥ रज्नि_६।२०४  

राजनिघण्टु, मूलकादिवर्ग  
मूलकं पञ्चधा प्रोक्तं चतुर्धा शिग्रुर् उच्यते ।  
वंशो द्विर् वेत्रो माकन्दी हरिद्रा वनजा तथा ॥ रज्नि_७।१  
शृङ्गाटो भ्रमरच्छल्ली वन्यार्द्रकम् अथापरम् ।  
रसोनो द्विविधः प्रोक्तः पलाण्डुश् च द्विधा मतः ॥ रज्नि_७।२  
विंशत्येकोत्तरं मूलं शरणं द्वन्द्वम् उच्यते ।  
आलूकसप्तकं चाथ प्रोक्ताश् चारण्यकन्दकाः ॥ रज्नि_७।३  
महिषीहस्तिकोलाश् च वाराही विष्णुधारिणी ।  
द्विधा च नाकुली माला विदारीद्वयशाल्मली ॥ रज्नि_७।४  
चण्डालस् तैलकन्दश् च त्रिपर्णी पुष्करस् तथा ।  
मुसली द्विविधा चाथ त्रिधा गुच्छास् तथैव च ॥ रज्नि_७।५  
एषु नागकराह्वा च पत्त्रशाकम् अथोच्यते ।  
वास्तुकं चुक्रकं चिल्ली त्रिविधं शिग्रुपत्त्रकम् ॥ रज्नि_७।६  
पालक्यराजशाकिन्यौ चतुर्धोपोदकी क्रमात् ।  
कुणञ्जरः कुसुम्भाख्यः शताह्वा पत्रतण्डुली ॥ रज्नि_७।७  
राजिकाद्वयचाङ्गेरी घोलिका त्रिविधा मता ।  
जीवशाकस् तथा गौरसुवर्णाख्यः पुनर्नवा ॥ रज्नि_७।८  
वसुकः फञ्जिकादिश् च मिश्रको ऽङ्ककराह्वयः ।  
अतः परं च कुष्माण्डी कुम्भतुम्बी त्व् अलाबुका ॥ रज्नि_७।९  
भूतुम्बिका कलिङ्गश् च द्विधा कोशातकी तथा ।  
पटोली मधुराद्या च मृगाक्षी दधिपुष्पिका ॥ रज्नि_७।१०  
शिम्बी च कारवल्ली च कर्कोटी स्वादुतुम्बिका ।  
निष्पावीद्वयवार्त्ताकी डङ्गरी खर्बुजा तथा ।  
कर्कटी त्रपुसैर्वारुर् वालुकी चीनकर्कटी ॥ रज्नि_७।११  
चिर्भिटा च शशाण्डूली कुडुहुञ्ची मुनीक्षणैः ।  
वेदभेदाः क्रमान् मूलकन्दपत्त्रफलात्मकाः ॥ रज्नि_७।१२  
शाकवर्गे ऽत्र कथ्यन्ते मनोहरगुणाश्रयाः ।  
एवं चतुर्विधं द्रव्यं बाणखं चन्द्रसंयुतम् ॥ रज्नि_७।१३  
मूलकं नीलकण्ठं च मूलाह्वं दीर्घमूलकम् ।  
भूक्षारं कन्दमूलं स्याद्धस्तिदन्तं सितं तथा ॥ रज्नि_७।१४  
शङ्खमूलं हरित्पर्णं रुचिरं दीर्घकन्दकम् ।  
कुञ्जरक्षारमूलं च मूलस्यैते त्रयोदश ॥ रज्नि_७।१५  
मूलकं तीक्ष्णम् उष्णं च कटूष्णं ग्राहि दीपनम् ।  
दुर्नामगुल्महृद्रोगवातघ्नं रुचिदं गुरु ॥ रज्नि_७।१६  
चाणाख्यमूलकं चान्यच् छालेयं विष्णुगुप्तकम् ।  
स्थूलमूलं महाकन्दं कौटिल्यं मरुसम्भवम् ।  
शालामर्कटकं मिश्रं ज्ञेयं चैव नवाभिधम् ॥ रज्नि_७।१७  
चाणाख्यमूलकं सोष्णं कटुकं रुच्यदीपनम् ।  
कफवातक्रिमीन् गुल्मं नाशयेद् ग्राहकं गुरु ॥ रज्नि_७।१८  
गृञ्जनं शिखिमूलं च यवनेष्टं च वर्तुलम् ।  
ग्रन्थिमूलं शिखाकन्दं कन्दं डिण्डीरमोदकम् ॥ रज्नि_७।१९  
गृञ्जनं कटुकोष्णं च कफवातरुजापहम् ।  
रुच्यं च दीपनं हृद्यं दुर्गन्धं गुल्मनाशनम् ॥ रज्नि_७।२०  
पिण्डमूलं गजाण्डं च पिण्डकं पिण्डमूलकम् ।  
पिण्डमूलं कटूष्णं च गुल्मवातादिदोषनुत् ॥ रज्नि_७।२१  
सोष्णं तीक्ष्णं च तिक्तं मधुरकटुरसं मूत्रदोषापहारि श्वासार्शःकासगुल्मक्षयनयनरुजानाभिशूलामयघ्नम् ।  
कण्ठ्यं बल्यं च रुच्यं मलविकृतिहरं मूलकं बालकं स्यात् उष्णं जीर्णं च शोषप्रदम् उदितम् इदं दाहपित्तास्रदायि ॥ रज्नि_७।२२  
आमं सङ्ग्राहि रुच्यं कफपवनहरं पक्वम् एतत् कटूष्णं भुक्तेः प्राग्भक्षितं चेत् सपदि वितनुते पित्तदाहास्रकोपम् ।  
भुक्त्या सार्धं तु जग्धं हितकरबलकृद् वेशवारेण तच् चेत् पक्वं हृद्रोगशूलप्रशमनम् उदितं शूलरुग्घारि मूलम् ॥ रज्नि_७।२३  
गर्जरं पिङ्गमूलं च पीतकं च सुमूलकम् ।  
स्वादुमूलं सुपीतं च नारङ्गं पीतमूलकम् ॥ रज्नि_७।२४  
गर्जरं मधुरं रुच्यं किञ्चित् कटु कफापहम् ।  
आध्मानक्रिमिशूलघ्नं दाहपित्ततृषापहम् ॥ रज्नि_७।२५  
शिग्रुर् हरितशाकश् च शाकपत्त्रः सुपत्त्रकः ।  
उपदंशः क्षमादंशो ज्ञेयः कोमलपत्त्रकः ।  
बहुमूलो दंशमूलस् तीक्ष्णमूलो दशाह्वयः ॥ रज्नि_७।२६  
शिग्रुश् च कटुतिक्तोष्णस् तीक्ष्णो वातकफापहः ।  
मुखजाड्यहरो रुच्यो दीपनो व्रणदोषनुत् ॥ रज्नि_७।२७  
शोभाञ्जनो नीलशिग्रुस् तीक्ष्णगन्धो जनप्रियः ।  
मुखामोदः कृष्णशिग्रुश् चक्षुष्यो रुचिरञ्जनः ॥ रज्नि_७।२८  
शोभाञ्जनस् तीक्ष्णकटुः स्वादूष्णः पिच्छिलस् तथा ।  
जन्तुवातार्तिशूलघ्नश् चक्षुष्यो रोचनः परः ॥ रज्नि_७।२९  
श्वेतशिग्रुः सुतीक्ष्णः स्यान् मुखभङ्गः सिताह्वयः ।  
सुमूलः श्वेतमरिचो रोचनो मधुशिग्रुकः ॥ रज्नि_७।३०  
श्वेतशिग्रुः कटुस् तीक्ष्णः शोफानिलनिकृन्तनः ।  
अङ्गव्यथाहरो रुच्यो दीपनो मुखजाड्यनुत् ॥ रज्नि_७।३१  
रक्तको रक्तशिग्रुः स्यान् मधुरो बहुलच्छदः ।  
सुगन्धकेसरः सिंहो मृगारिश् च प्रकीर्तितः ॥ रज्नि_७।३२  
रक्तशिग्रुर् महावीर्यो मधुरश् च रसायनः ।  
शोफाध्मानसमीरार्तिपित्तश्लेष्मापसारकः ॥ रज्नि_७।३३  
वंशो यवफलो वेणुः कर्मारस् तृणकेतुकः ।  
मस्करः शतपर्वा च कण्टालुः कण्टकी तथा ॥ रज्नि_७।३४  
महाबलो दृढग्रन्थिर् दृढपत्त्रो धनुद्रुमः ।  
धनुष्यो दृढकाण्डश् च विज्ञेयो बाणभूमितः ॥ रज्नि_७।३५  
वंशौ त्व् अम्लौ कषायौ च किञ्चित् तिक्तौ च शीतलौ ।  
मूत्रकृच्छ्रप्रमेहार्शःपित्तदाहास्रनाशनौ ॥ रज्नि_७।३६  
अन्यस् तु रन्ध्रवंशः स्यात् त्वक्सारः कीचकाह्वयः ।  
मस्करो वादनीयश् च सुषिराख्यः षडाह्वयः ॥ रज्नि_७।३७  
विशेषो रन्ध्रवंशस् तु दीपनो ऽजीर्णनाशनः ।  
रुचिकृत् पाचनो हृद्यः शूलघ्नो गुल्मनाशनः ॥ रज्नि_७।३८  
वंशाग्रं तु करीरो वंशाङ्कुरश् च यवफलाङ्कुरः ।  
तस्य ग्रन्थिस् तु परुः पर्व तथा काण्डसन्धिश् च ॥ रज्नि_७।३९  
करीरं कटुतिक्ताम्लं कषायं लघु शीतलम् ।  
पित्तास्रदाहकृच्छ्रघ्नं रुचिकृत् पर्व निर्गुणम् ॥ रज्नि_७।४०  
वेत्रो वेतो योगिदण्डः सुदण्डो मृदुपर्वकः ।  
वेत्रः पञ्चविधः शैत्यकषायो भूतपित्तहृत् ॥ रज्नि_७।४१  
माकन्दी बहुमूला च मादनी गन्धमूलिका ।  
एका विशदमूली च श्यामला च तथापरा ॥ रज्नि_७।४२  
माकन्दी कटुका तिक्ता मधुरा दीपनी परा ।  
रुच्याल्पवातला पथ्या न वर्षासु हिताधिका ॥ रज्नि_७।४३  
शोली वनहरिद्रा स्यात् वनारिष्टा च शोलिका ।  
शोलिका कटुगौल्या च रुच्या तिक्ता च दीपनी ॥ रज्नि_७।४४  
शृङ्गाटकः शृङ्गरुहो जलवल्ली जलाश्रया ।  
शृङ्गकन्दः शृङ्गमूलो विषाणी सप्तनामकः ॥ रज्नि_७।४५  
शृङ्गाटकः शोणितपित्तहारी लघुः सरो वृष्यतमो विशेषात् ।  
त्रिदोषतापश्रमशोफहारो रुचिप्रदो मेहनदार्ढ्यहेतुः ॥ रज्नि_७।४६  
भृङ्गाह्वा भ्रमरच्छल्ली भ्रमरा भृङ्गमूलिका ।  
भृङ्गच्छल्ली कटूष्णा स्यात् तिक्ता दीपनरोचनी ॥ रज्नि_७।४७  
पेऊर् वनार्द्रका प्रोक्ता वनजारण्यजार्द्रका ।  
पेऊस् तु कटुकाम्ला च रुचिकृद् बल्यदीपनी ॥ रज्नि_७।४८  
रसोनो लशुनो ऽरिष्टो म्लेच्छकन्दो महौषधम् ।  
भूतघ्नश् चोग्रगन्धश् च लशुनः शीतमर्दकः ॥ रज्नि_७।४९  
रसोनो ऽम्लरसोनः स्यात् गुरूष्णः कफवातनुत् ।  
अरुचिक्रिमिहृद्रोगशोफघ्नश् च रसायनः ॥ रज्नि_७।५०  
रसोन उष्णः कटुपिच्छिलश् च स्निग्धो गुरुः स्वादुरसो ऽतिबल्यः ।  
वृष्यश् च मेधास्वरवर्णचक्षुष्यास्थिसन्धर्भानकरः सुतीक्ष्णः ॥ रज्नि_७।५१  
रसोनो ऽन्यो महाकन्दो गृजनो दीर्घपत्त्रकः ।  
पृथुपत्त्रः स्थूलकन्दो यवनेष्टो बले हितः ॥ रज्नि_७।५२  
गृञ्जनस्य मधुरं कटु कन्दं नालम् अप्य् उपदिशन्ति कषायम् ।  
पत्त्रसञ्चयम् उशन्ति च तिक्तं सूरयो लवणम् अस्थि वदन्ति ॥ रज्नि_७।५३  
हृद्रोगजीर्णज्वरकुक्षिशूलविबन्धगुल्मारुचिकृच्छ्रशोफान् ।  
दुर्नामकुष्ठानिलसादजन्तुकफामयान् हन्ति महारसोनः ॥ रज्नि_७।५४  
पलाण्डुस् तीक्ष्णकन्दश् च उल्ली च मुखदूषणः ।  
शूद्रप्रियः क्रिमिघ्नश् च दीपनो मुखगन्धकः ॥ रज्नि_७।५५  
बहुपत्त्रो विश्वगन्धो रोचनो रुद्रसञ्ज्ञकः ।  
श्वेतकन्दश् च तत्रैको हारिद्रो ऽन्य इति द्विधा ॥ रज्नि_७।५६  
पलाण्डुः कटुको बल्यः कफपित्तहरो गुरुः ।  
वृष्यश् च रोचनः स्निग्धो वान्तिदोषविनाशनः ॥ रज्नि_७।५७  
अन्यो राजपलाण्डुः स्यात् यवनेष्टो नृपाह्वयः ।  
राजप्रियो महाकन्दो दीर्घपत्त्रश् च रोचकः ॥ रज्नि_७।५८  
नृपेष्टो नृपकन्दश् च महाकन्दो नृपप्रियः ।  
रक्तकन्दश् च राजेष्टो नामान्य् अत्र त्रयोदश ॥ रज्नि_७।५९  
पलाण्डुर् नृपपूर्वः स्यात् शिशिरः पित्तनाशनः ।  
कफहृद् दीपनश् चैव बहुनिद्राकरस् तथा ॥ रज्नि_७।६०  
वक्ष्यते नृपपलाण्डुलक्षणं क्षारतीक्ष्णमधुरो रुचिप्रदः ।  
कण्ठशोषशमनो ऽतिदीपनः श्लेष्मपित्तशमनो ऽतिबृंहणः ॥ रज्नि_७।६१  
कण्डूलः शूरणः कन्दी सुकन्दी स्थूलकन्दकः ।  
दुर्नामारिः सुवृत्तश् च वातारिः कन्दशूरणः ॥ रज्नि_७।६२  
अर्शोघ्नस् तीव्रकन्दश् च कन्दार्हः कन्दवर्धनः ।  
बहुकन्दो रुच्यकन्दः शूरकन्दस् तु षोडशः ॥ रज्नि_७।६३  
शूरणः कटुकरुच्यदीपनः पाचनः क्रिमिकफानिलापहः ।  
श्वासकासवमनार्शसां हरः शूलगुल्मशमनो ऽस्रदोषकृत् ॥ रज्नि_७।६४  
सितशूरणस् तु वन्यो वनकन्दो ऽरण्यशूरणो वनजः ।  
स श्वेतशूरणाख्यो वनकन्दः कण्डूलश् च सप्ताख्यः ॥ रज्नि_७।६५  
श्वेतशूरणको रुच्यः कटूष्णः क्रिमिनाशनः ।  
गुल्मशूलादिदोषघ्नः स चारोचकहारकः ॥ रज्नि_७।६६  
मुखालुर् मण्डपारोहो दीर्घकन्दः सुकन्दकः ।  
स्थूलकन्दो महाकन्दः स्वादुकन्दश् च सप्तधा ॥ रज्नि_७।६७  
मुखालुकः स्यान् मधुरः शिशिरः पित्तनाशनः ।  
रुचिकृद् वातकृच् चैव दाहशोषतृषापहः ॥ रज्नि_७।६८  
पिण्डालुः स्यात् ग्रन्थिलः पिण्डकन्दः कन्दग्रन्थी रोमशो रोमकन्दः ।  
रोमाह्वः स्यात् सो ऽपि ताम्बूलपत्त्रो लालाकन्दः पिण्डको ऽयं दशाह्वः ॥ रज्नि_७।६९  
पिण्डालुर् मधुरः शीतो मूत्रकृच्छ्रामयापहः ।  
दाहशोषप्रमेहघ्नो वृष्यः सन्तर्पणो गुरुः ॥ रज्नि_७।७०  
अन्यस् तु रक्तपिण्डालू रक्तालू रक्तपिण्डकः ।  
लोहितो रक्तकन्दश् च लोहितालुः षडाह्वयः ॥ रज्नि_७।७१  
रक्तपिण्डालुकः शीतो मधुराम्लः श्रमापहः ।  
पित्तदाहापहो वृष्यो बलपुष्टिकरो गुरुः ॥ रज्नि_७।७२  
कासालुः कासकन्दश् च कन्दालुश् चालुकश् च सः ।  
आलुर् विशालपत्त्रश् च पत्त्रालुश् चेति सप्तधा ॥ रज्नि_७।७३  
कासालुर् उग्रकण्डूतिवातश्लेष्मामयापहः ।  
अरोचकहरः स्वादुः पथ्यो दीपनकारकः ॥ रज्नि_७।७४  
फोण्डालुर् लोहितालुश् च रक्तपत्त्रो मृदुच्छदः ।  
फोण्डालुः श्लेष्मवातघ्नः कटूष्णो दीपनश् च सः ॥ रज्नि_७।७५  
पाणियालुर् जलालुः स्यात् अनुपालुर् अवालुकः ।  
पाणियालुस् त्रिदोषघ्नः सन्तर्पणकरः परः ॥ रज्नि_७।७६  
नीलालुर् असितालुः स्यात् कृष्णालुः श्यामलालुकः ।  
नीलालुर् मधुरः शीतः पित्तदाहश्रमापहः ॥ रज्नि_७।७७  
शुभ्रालुर् महिषीकन्दो लुलायकन्दश् च शुक्लकन्दश् च ।  
सर्पाख्यो वनवासी विषकन्दो नीलकन्दो ऽन्यः ॥ रज्नि_७।७८  
कटूष्णो महिषीकन्दः कफवातामयापहः ।  
मुखजाड्यहरो रुच्यो महासिद्धिकरः सितः ॥ रज्नि_७।७९  
हस्तिकन्दो हस्तिपत्त्रः स्थूलकन्दो ऽतिकन्दकः ।  
बृहत्पत्त्रो ऽतिपत्त्रश् च हस्तिकर्णः सुकर्णकः ॥ रज्नि_७।८०  
त्वग्दोषारिः कुष्ठहन्ता गिरिवासी नगाश्रयः ।  
गजकन्दो नागकन्दो ज्ञेयो द्विसप्तनामकः ॥ रज्नि_७।८१  
हस्तिकन्दः कटूष्णः स्यात् कफवातामयापहः ।  
त्वग्दोषश्रमहा कुष्ठविषवीसर्पनाशकः ॥ रज्नि_७।८२  
कोलकन्दः क्रिमिघ्नश् च पञ्जलो वस्त्रपञ्जलः ।  
पुटालुः सुपुटश् चैव पुटकन्दश् च सप्तधा ॥ रज्नि_७।८३  
कोलकन्दः कटुश् चोष्णः क्रिमिदोषविनाशनः ।  
वान्तिविच्छर्दिशमनो विषदोषनिवारणः ॥ रज्नि_७।८४  
स्याद् वाराही शूकरी क्रोडकन्या गृष्टिर् विष्वक्सेनकान्ता वराही ।  
कौमारी स्याद् ब्रह्मपुत्री त्रिनेत्रा क्रौडी कन्या गृष्टिका माधवेष्टा ॥ रज्नि_७।८५  
शूकरकन्दः क्रोडो वनवासी कुष्ठनाशनो वन्यः ।  
अमृतश् च महावीर्यो महौषधिः शबरकन्दश् च ॥ रज्नि_७।८६  
वराहकन्दो वीरश् च ब्राह्मकन्दः सुकन्दकः ।  
वृद्धिदो व्याधिहन्ता च वसुनेत्रमिताह्वयाः ॥ रज्नि_७।८७  
वाराही तिक्तकटुका विषपित्तकफापहा ।  
कुष्ठमेहक्रिमिहरा वृष्या बल्या रसायनी ॥ रज्नि_७।८८  
विष्णुकन्दो विष्णुगुप्तः सुपुष्टो बहुसम्पुटः ।  
जलवासो बृहत्कन्दो दीर्घवृन्तो हरिप्रियः ॥ रज्नि_७।८९  
विष्णुकन्दस् तु मधुरः शिशिरः पित्तनाशनः ।  
दाहशोफहरो रुच्यः सन्तर्पणकरः परः ॥ रज्नि_७।९०  
धारिणी धारणीया च वीरपत्त्री सुकन्दकः ।  
कन्दालुर् वनकन्दश् च कन्दाद्यो दण्डकन्दकः ॥ रज्नि_७।९१  
मधुरो धारिणीकन्दः कफपित्तामयापहः ।  
वक्त्रदोषप्रशमनः कुष्ठकण्डूतिनाशनः ॥ रज्नि_७।९२  
नाकुली सर्पगन्धा च सुगन्धा रक्तपत्त्रिका ।  
ईश्वरी नागगन्धा चाप्य् अहिभुक् स्वरसा तथा ।  
सर्पादनी व्यालगन्धा ज्ञेया चेति दशाह्वया ॥ रज्नि_७।९३  
अन्या महासुगन्धा च सुवहा गन्धनाकुली ।  
सर्पाक्षी फणिहन्त्री च नकुलाढ्याहिभुक् च सा ॥ रज्नि_७।९४  
विषमर्दनिका चाहिमर्दिनी विषमर्दिनी ।  
महाहिगन्धाहिलता ज्ञेया सा द्वादशाह्वया ॥ रज्नि_७।९५  
नाकुलीयुगलं तिक्तं कटूष्णं च त्रिदोषजित् ।  
अनेकविषविध्वंसि किञ्चिच् छ्रेष्ठं द्वितीयकम् ॥ रज्नि_७।९६  
अथ मालाकन्दः स्याद् आलिकन्दश् च पङ्क्तिकन्दश् च ।  
त्रिशिखदला ग्रन्थिदला कन्दलता कीर्तिता षोढा ॥ रज्नि_७।९७  
मालाकन्दः सुतीक्ष्णः स्यात् गण्डमालाविनाशकः ।  
दीपनो गुल्महारश् च वातश्लेष्मापकर्षकृत् ॥ रज्नि_७।९८  
विदारिका स्वादुकन्दा सिता शुक्ला शृगालिका ।  
विदारी वृष्यकन्दा च विडाली वृष्यवल्लिका ॥ रज्नि_७।९९  
भूकुष्माण्डी स्वादुलता गजेष्टा वारिवल्लभा ।  
ज्ञेया कन्दफला चेति मनुसङ्ख्याह्वया मता ॥ रज्नि_७।१००  
विदारी मधुरा शीता गुरुः स्निग्धास्रपित्तजित् ।  
ज्ञेया च कफकृत् पुष्टिबल्या वीर्यविवर्धनी ॥ रज्नि_७।१०१  
अन्या क्षीरविदारी स्याद् इक्षुगन्धेक्षुवल्लरी ।  
इक्षुवल्ली क्षीरकन्दः क्षीरवल्ली पयस्विनी ॥ रज्नि_७।१०२  
क्षीरशुक्ला क्षीरलता पयःकन्दा पयोलता ।  
पयोविदारिका चेति विज्ञेया द्वादशाह्वया ॥ रज्नि_७।१०३  
ज्ञेया क्षीरविदारी च मधुराम्ला कषायका ।  
तिक्ता च पित्तशूलघ्नी मूत्रमेहामयापहा ॥ रज्नि_७।१०४  
क्षीरकन्दो द्विधा प्रोक्तो विनालस् तु सनालकः ।  
विनालो रोगहर्ता स्याद् वयःस्तम्भी सनालकः ॥ रज्नि_७।१०५  
शाल्मलीकन्दकश् चाथ विजुलो वनवासकः ।  
वनवासी मलघ्नश् च मलहन्ता षडाह्वयः ॥ रज्नि_७।१०६  
मधुरः शाल्मलीकन्दो मलसङ्ग्रहरोधजित् ।  
शिशिरः पित्तदाहार्तिशोषसन्तापनाशनः ॥ रज्नि_७।१०७  
प्रोक्तश् चण्डालकन्दः स्याद् एकपत्त्रो द्विपत्त्रकः ।  
त्रिपत्त्रो ऽथ चतुष्पत्त्रः पञ्चपत्त्रश् च भेदतः ॥ रज्नि_७।१०८  
चण्डालकन्दो मधुरः कफपित्तास्रदोषजित् ।  
विषभूतादिदोषघ्नो विज्ञेयश् च रसायनः ॥ रज्नि_७।१०९  
अथ तैलकन्द उक्तो द्रावककन्दस् तिलाङ्कितदलश् च ।  
करवीरकन्दसञ्ज्ञो ज्ञेयस् तिलचित्रपत्त्रको बाणैः ॥ रज्नि_७।११०  
लोहद्रावी तैलकन्दः कटूष्णो वातापस्मारापहारी विषारिः ।  
शोफघ्नः स्याद् बन्धकारी रसस्य द्राग् एवासौ देहसिद्धिं विधत्ते ॥ रज्नि_७।१११  
अश्वारिपत्त्रसङ्काशः तिलबिन्दुसमन्वितः ।  
संस्निग्धाधस्थभूमिस्थः तिलकन्दो ऽतिविस्तृतः ॥ रज्नि_७।११२  
त्रिपर्णिका बृहत्पत्त्री छिन्नग्रन्थिनिका च सा ।  
कन्दालः कन्दबहलाप्य् अम्लवल्ली विषापहा ॥ रज्नि_७।११३  
त्रिपर्णी मधुरा शीता श्वासकासविनाशनी ।  
पित्तप्रकोपशमनी विषव्रणहरा परा ॥ रज्नि_७।११४  
मुसली तालमूली च सुवहा तालमूलिका ।  
गोधापदी हेमपुष्पी भूताली दीर्घकन्दिका ॥ रज्नि_७।११५  
मुसली मधुरा शीता वृष्या पुष्टिबलप्रदा ।  
पिच्छिला कफदा पित्तदाहश्रमहरा परा ॥ रज्नि_७।११६  
मुसली स्याद् द्विधा प्रोक्ता श्वेता चापरसञ्ज्ञका ।  
श्वेता स्वल्पगुणोपेता अपरा च रसायनी ॥ रज्नि_७।११७  
गुच्छाह्वकन्दस् तवकाह्वकन्दको गुलुच्छकन्दश् च विघण्टिकाभिधः ।  
गुलुच्छकन्दो मधुरः सुशीतलो वृष्यप्रदस् तर्पणदाहनाशनः ॥ रज्नि_७।११८  
लक्ष्मणा पुत्रकन्दा च पुत्रदा नागिनी तथा ।  
नागाह्वा नागपत्त्री च तुलिनी मज्जिका च सा ।  
अस्रबिन्दुच्छदा चैव सुकन्दा दशधाह्वया ॥ रज्नि_७।११९  
लक्ष्मणा मधुरा शीता स्त्रीवन्ध्यत्वविनाशनी ।  
रसायनकरी बल्या त्रिदोषशमनी परा ॥ रज्नि_७।१२०  
हस्तपर्यायपूर्वस् तु जोडिर् वैद्यवरैः स्मृतः ।  
करजोडिर् इति ख्यातो रसबन्धादिवश्यकृत् ॥ रज्नि_७।१२१  
वास्तुकं वास्तु वास्तूकं वस्तुकं हिलमोचिका ।  
शाकराजो राजशाकश् चक्रवर्तिश् च कीर्तितः ॥ रज्नि_७।१२२  
वास्तुकं तु मधुरं सुशीतलं क्षारम् ईषद् अम्लं त्रिदोषजित् ।  
रोचनं ज्वरहरं महार्शसां नाशनं च मलमूत्रशुद्धिकृत् ॥ रज्नि_७।१२३  
चुक्रं तु चुक्रवास्तूकं लिकुचं चाम्लवास्तुकम् ।  
दलाम्लम् अम्लशाकाख्यम् अम्लादि हिलमोचिका ॥ रज्नि_७।१२४  
चुक्रं स्याद् अम्लपत्त्रं तु लघूष्णं वातगुल्मनुत् ।  
रुचिकृद् दीपनं पथ्यम् ईषत् पित्तकरं परम् ॥ रज्नि_७।१२५  
पलाशलोहिता चिल्ली वास्तुका चिल्लिका च सा ।  
मृदुपत्त्री क्षारदला क्षारपत्त्री तु वास्तुकी ॥ रज्नि_७।१२६  
चिल्ली वास्तुकतुल्या च सक्षारा श्लेष्मपित्तनुत् ।  
प्रमेहमूत्रकृच्छ्रघ्नी पथ्या च रुचिकारिणी ॥ रज्नि_७।१२७  
श्वेतचिल्ली तु वास्तूकी सुपथ्या श्वेतचिल्लिका ।  
सितचिल्ल्य् उपचिल्ली च ज्वरघ्नी क्षुद्रवास्तुकी ॥ रज्नि_७।१२८  
श्वेतचिल्ली सुमधुरा क्षारा च शिशिरा च सा ।  
त्रिदोषशमनी पथ्या ज्वरदोषविनाशनी ॥ रज्नि_७।१२९  
अन्या शुनकचिल्ली स्यात् सुचिल्ली श्वानचिल्लिका ।  
श्वचिल्ली कटुतीक्ष्णा च कण्डूतिव्रणहारिणी ॥ रज्नि_७।१३०  
शिग्रुपत्त्रभवं शाकं रुच्यं वातकफापहम् ।  
कटूष्णं दीपनं पथ्यं क्रिमिघ्नं पाचनं परम् ॥ रज्नि_७।१३१  
पालक्यं तु पलक्यायां मधुरा क्षुरपत्त्रिका ।  
सुपत्त्रा स्निग्धपत्त्रा च ग्रामीणा ग्राम्यवल्लभा ॥ रज्नि_७।१३२  
पालक्यम् ईषत् कटुकं मधुरं पथ्यशीतलम् ।  
रक्तपित्तहरं ग्राहि ज्ञेयं सन्तर्पणं परम् ॥ रज्नि_७।१३३  
राजाभिधानपूर्वा तु नगाह्वा चापरेण वा ।  
राजाद्रिः स्याद् राजगिरिर् ज्ञातव्या राजशाकिनी ॥ रज्नि_७।१३४  
राजशाकिनिका रुच्या पित्तघ्नी शीतला च सा ।  
सैवातिशीतला रुच्या विज्ञेया स्थूलशाकिनी ॥ रज्नि_७।१३५  
उपोदकी कलम्बी च पिच्छिला पिच्छिलच्छदा ।  
मोहिनी मदशाकश् च विशालाद्या ह्य् उपोदकी ॥ रज्नि_७।१३६  
उपोदकी कषायोष्णा कटुका मधुरा च सा ।  
निद्रालस्यकरी रुच्या विष्टम्भश्लेष्मकारिणी ॥ रज्नि_७।१३७  
उपोदक्य् अपरा क्षुद्रा सूक्ष्मपत्त्रा तु मण्डपी ।  
रसवीर्यविपाकेषु सदृशी पूर्वया स्वयम् ॥ रज्नि_७।१३८  
उपोदकी तृतीया च वन्यजा वनजाह्वया ।  
वनजोपोदकी तिक्ता कटूष्णा रोचनी च सा ॥ रज्नि_७।१३९  
मूलपोती क्षुद्रवल्ली पोतिका क्षुद्रपोतिका ।  
क्षुपोपोदकनाम्नी च वल्लिः शाकटपोतिका ॥ रज्नि_७।१४०  
मूलपोती त्रिदोषघ्नी वृष्या बल्या लघुश् च सा ।  
बलपुष्टिकरी रुच्या जठरानलदीपनी ॥ रज्नि_७।१४१  
कुणञ्जरस् त्रिदोषघ्नो मधुरो रुच्यदीपकः ।  
ईषत् कषायः सङ्ग्राही पित्तश्लेष्मकरो लघुः ॥ रज्नि_७।१४२  
कौसुम्भशाकं मधुरं कटूष्णं विण्मूत्रदोषापहरं मदघ्नम् ।  
दृष्टिप्रसादं कुरुते विशेषाद् रुचिप्रदं दीप्तिकरं च वह्नेः ॥ रज्नि_७।१४३  
शतपुष्पादलं सोष्णं मधुरं गुल्मशूलजित् ।  
वातघ्नं दीपनं पथ्यं पित्तहृद् रुचिदायकम् ॥ रज्नि_७।१४४  
तण्डुलीयकदलं हिमम् अर्शःपित्तरक्तविषकासविनाशि ।  
ग्राहकं च मधुरं च विपाके दाहशोषशमनं रुचिदायि ॥ रज्नि_७।१४५  
कटूष्णं राजिकापत्त्रं क्रिमिवातकफापहम् ।  
कण्ठामयहरं स्वादु वह्निदीपनकारकम् ॥ रज्नि_७।१४६  
सार्षपं पत्त्रम् अत्युष्णं रक्तपित्तप्रकोपनुत् ।  
विदाहि कटुकं स्वादु शुक्रहृद् रुचिदायकम् ॥ रज्नि_७।१४७  
चाङ्गेरीशाकम् अत्युष्णं कटु रोचनपाचनम् ।  
दीपनं कफवातार्शःसङ्ग्रहण्यतिसारजित् ॥ रज्नि_७।१४८  
घोला च घोलिका घोली कलन्दुः कवलालुकम् ॥ रज्नि_७।१४९  
क्षेत्रजं लवणं रुच्यम् अम्लं वातकफापहम् ॥ रज्नि_७।१५०  
आरामघोलिका चाम्ला रूक्षा रुच्यानिलापहा ।  
पित्तश्लेष्मकरी चान्या सूक्ष्मा जीर्णज्वरापहा ॥ रज्नि_७।१५१  
जीवन्तो रक्तनालश् च ताम्रपत्त्रः सनालकः ।  
शाकवीरस् तु मधुरो जीवशाकश् च मेषकः ॥ रज्नि_७।१५२  
जीवशाकः सुमधुरो बृंहणो वस्तिशोधनः ।  
दीपनः पाचनो बल्यो वृष्यः पित्तापहारकः ॥ रज्नि_७।१५३  
गौरसुवर्णं स्वर्णं सुगन्धिकं भूमिजं च वारिजं च ।  
ह्रस्वं च गन्धशाकं कटुशृङ्गाटं च वर्णशाकाङ्कः ॥ रज्नि_७।१५४  
गौरसुवर्णं शिशिरं कफपित्तज्वरापहम् ।  
पथ्यं दाहरुचिभ्रान्तिरक्तश्रमहरं परम् ॥ रज्नि_७।१५५  
वर्षाभूवसुकौ श्लेष्मवह्निमान्द्यानिलापहौ ।  
पाके रूक्षतरौ गुल्मप्लीहशूलापहारकौ ॥ रज्नि_७।१५६  
फञ्जिका जीवनी पद्मा तर्कारी चुचुकः पृथक् ।  
वातामयहरं ग्राहि दीपनं रुचिदायकम् ॥ रज्नि_७।१५७  
फञ्ज्यादिपञ्चकं भेण्डा कुणञ्जस् त्रिपुटस् तथा ।  
इत्यादि वनपत्त्राणां शाकम् एकत्र योजितम् ॥ रज्नि_७।१५८  
दीपनं पाचनं रुच्यं बलवर्णविधायकम् ।  
त्रिदोषशमनं पथ्यं ग्राहि वृष्यं सुखावहम् ॥ रज्नि_७।१५९  
कर्कोटिका च कुष्माण्डी कुम्भाण्डी तु बृहत्फला ।  
सुफला स्यात् कुम्भफला नागपुष्पफला मुनिः ॥ रज्नि_७।१६०  
मूत्राघातहरं प्रमेहशमनं कृच्छ्राश्मरीच्छेदनं विण्मूत्रग्लपनं तृषार्तिशमनं जीर्णाङ्गपुष्टिप्रदम् ।  
वृष्यं स्वादुतरं त्व् अरोचकहरं बल्यं च पित्तापहं कुष्माण्डं प्रवरं वदन्ति भिषजो वल्लीफलानां पुनः ॥ रज्नि_७।१६१  
गोरक्षतुम्बी गोरक्षी नवालाम्बुर् घटाभिधा ।  
कुम्भालाम्बुर् घटालाम्बुः कुम्भतुम्बी च सप्तधा ॥ रज्नि_७।१६२  
कुम्भतुम्बी सुमधुरा शिशिरा पित्तहारिणी ।  
गुरुः सन्तर्पणी रुच्या वीर्यपुष्टिबलप्रदा ॥ रज्नि_७।१६३  
क्षीरतुम्बी दुग्धतुम्बी दीर्घवृत्तफलाभिधा ।  
इक्ष्वाकुः क्षत्रियवरा दीर्घबीजा महाफला ॥ रज्नि_७।१६४  
क्षीरिणी दुग्धबीजा च दन्तबीजा पयस्विनी ।  
महावल्ली ह्य् अलाम्बुश् च श्रमघ्नी शरभूमिता ॥ रज्नि_७।१६५  
तुम्बी सुमधुरा स्निग्धा पित्तघ्नी गर्भपोषकृत् ।  
वृष्या वातप्रदा चैव बलपुष्टिविवर्धनी ॥ रज्नि_७।१६६  
भूतुम्बी नागतुम्बी च शक्रचापसमुद्भवा ।  
वल्मीकसम्भवा देवी दिव्यतुम्बी षडाह्वया ॥ रज्नि_७।१६७  
भूतुम्बी कटुकोष्णा च सन्निपातापहारिणी ।  
दन्तार्गलं दन्तरोधं धनुर्वातादिदोषनुत् ॥ रज्नि_७।१६८  
मांसलफलः कलिङ्गश् चित्रफलश् चित्रवल्लिकश् चित्रः ।  
मधुरफलो वृत्तफलो घृणाफलो मांसलो नवधा ॥ रज्नि_७।१६९  
कलिङ्गो मधुरः शीतः पित्तदाहश्रमापहः ।  
वृष्यः सन्तर्पणो बल्यो वीर्यपुष्टिविवर्धनः ॥ रज्नि_७।१७०  
कोशातकी स्वादुफला सुपुष्पा कर्कोटकी स्याद् अपि पीतपुष्पा ।  
धाराफला दीर्घफला सुकोशा धामार्गवः स्यान् नवसञ्ज्ञको ऽयम् ॥ रज्नि_७।१७१  
धाराकोशातकी स्निग्धा मधुरा कफपित्तनुत् ।  
ईषद् वातकरी पथ्या रुचिकृद् बलवीर्यदा ॥ रज्नि_७।१७२  
हस्तिकोशातकी त्व् अन्या बृहत्कोशातकी तथा ।  
महाकोशातकी वृत्ता ग्राम्यकोशातकी शराः ॥ रज्नि_७।१७३  
हस्तिकोशातकी स्निग्धा मधुराध्मानवातकृत् ।  
वृष्या क्रिमिकरी चैव व्रणसंरोपणी च सा ॥ रज्नि_७।१७४  
ज्ञेया स्वादुपटोली च पटोली मण्डली च सा ।  
पटोली मधुरादिः स्यात् प्रोक्ता दीर्घपटोलिका ।  
स्निग्धपर्णी स्वादुपूर्वैः पर्यायैश् च पटोलिका ॥ रज्नि_७।१७५  
पटोली स्वादुः पित्तघ्नी रुचिकृत् ज्वरनाशनी ।  
बलपुष्टिकरी पथ्या ज्ञेया दीपनपाचनी ॥ रज्नि_७।१७६  
पटोलपत्त्रं पित्तघ्नं नालं तस्य कफापहम् ।  
फलं त्रिदोषशमनं मूलं चास्य विरेचनम् ॥ रज्नि_७।१७७  
मृगाक्षी शतपुष्पा च मृगेर्वारुर् मृगादनी ।  
चित्रवल्ली बहुफला कपिलाक्षी मृगेक्षणा ॥ रज्नि_७।१७८  
चित्रा चित्रफला पथ्या विचित्रा मृगचिर्भिटा ।  
मरुजा कुम्भसी देवी कट्फला लघुचिर्भिटा ।  
सेन्दिनी च महादेवी बुधैः सा विंशतिर् मताः ॥ रज्नि_७।१७९  
मृगाक्षी कटुका तिक्ता पाके ऽम्ला वातनाशनी ।  
पित्तकृत् पीनसहरा दीपनी रुचिकृत् परा ॥ रज्नि_७।१८०  
दधिपुष्पी खट्वाङ्गी खट्वा पर्यङ्कपादिका कूपा ।  
खट्वापादी वंश्या काकोली कोलपालिका नवधा ॥ रज्नि_७।१८१  
दधिपुष्पी कटुमधुरा शिशिरा सन्तापपित्तदोषघ्नी ।  
वातामयदोषकरी गुरुस् तथारोचकघ्नी च ॥ रज्नि_७।१८२  
असिशिम्बी खड्गशिम्बी शिम्बी निस्त्रिंशशिम्बिका ।  
स्थूलशिम्बी महाशिम्बी बृहच्छिम्बी सुशिम्बिका ॥ रज्नि_७।१८३  
असिशिम्बी तु मधुरा कषाया श्लेष्मपित्तजित् ।  
व्रणदोषापहन्त्री च शीतला रुचिदीपनी ॥ रज्नि_७।१८४  
करका कारवल्ली च चीरिपत्त्रः करिल्लका ।  
सूक्ष्मवल्ली कण्टफला पीतपुष्पाम्बुवल्लिका ॥ रज्नि_७।१८५  
कारवल्ली सुतिक्तोष्णा दीपनी कफवातजित् ।  
अरोचकहरा चैव रक्तदोषहरी च सा ॥ रज्नि_७।१८६  
कर्कोटकी स्वादुफला मनोज्ञा च मनस्विनी ।  
बोधना वन्ध्यकर्कोटी देवी कण्टफलापि च ॥ रज्नि_७।१८७  
कर्कोटकी कटूष्णा च तिक्ता विषविनाशनी ।  
वातघ्नी पित्तहृत् चैव दीपनी रुचिकारिणी ॥ रज्नि_७।१८८  
अथ भवति मधुरबिम्बी मधुबिम्बी स्वादुतुम्बिका तुण्डी ।  
रक्तफला रुचिरफला सोष्णफला पीलुपर्णी च ॥ रज्नि_७।१८९  
बिम्बी तु मधुरा शीता पित्तश्वासकफापहा ।  
असृग्ज्वरहरा रम्या कासजिद् गृहबिम्बिका ॥ रज्नि_७।१९०  
निष्पावी ग्रामजादिः स्यात् फलीनी नखपूर्विका ।  
मण्डपी फलिका शिम्बी ज्ञेया गुच्छफला च सा ।  
विशालफलिका चैव निष्पाविश् चिपिटा तथा ॥ रज्नि_७।१९१  
अन्याङ्गुलीफला चैव नखनिष्पाविका स्मृता ।  
वृत्तनिष्पाविका ग्राम्या नखपुच्छफला शराः ॥ रज्नि_७।१९२  
निष्पावौ द्वौ हरिच्छुभ्रौ कषायौ मधुरौ रसौ ।  
कण्ठशुद्धिकरौ मेध्यौ दीपनौ रुचिकारकौ ।  
सङ्ग्राहि समवीर्यं स्याद् ईषच् छ्रेष्ठं द्वितीयकम् ॥ रज्नि_७।१९३  
वार्त्ताकी कण्टवृन्ताकी कण्टालुः कण्टपत्त्रिका ।  
निद्रालुर् मांसलफला वृन्ताकी च महोटिका ॥ रज्नि_७।१९४  
चित्रफला कण्टकिनी महती कट्फला च सा ।  
मिश्रवर्णफला नीलफला रक्तफला तथा ।  
शाकश्रेष्ठा वृत्तफला नृपप्रियफलस्मृतिः ॥ रज्नि_७।१९५  
वार्त्ताकी कटुका रुच्या मधुरा पित्तनाशिनी ।  
बलपुष्टिकरी हृद्या गुरुर् वातेषु निन्दिता ॥ रज्नि_७।१९६  
डङ्गरी डाङ्गरी चैव दीर्घेर्वारुश् च डङ्गरिः ।  
डङ्गारी नागशुण्डी च गजदन्तफला मुनिः ॥ रज्नि_७।१९७  
डङ्गरी शीतला रुच्या वातपित्तास्रदोषजित् ।  
शोषहृत् तर्पणी गौल्या जाड्यहा मूत्ररोधनुत् ॥ रज्नि_७।१९८  
बालं डाङ्गरिकं फलं सुमधुरं शीतं च पित्तापहं तृष्णादाहनिबर्हणं च रुचिकृत् सन्तर्पणं पुष्टिदम् ।  
वीर्योन्मेषकरं बलप्रदम् इदं भ्रान्तिश्रमध्वंसनं पक्वं चेत् कुरुते तद् एव मधुरं तृड्दाहरक्तं गुरु ॥ रज्नि_७।१९९  
अथ खर्बुजा मधुफला षड्रेखा वृत्तकर्कटी तिक्ता ।  
तिक्तफला मधुपाका वृत्तेर्वारुश् च षण्मुखा नवधा ॥ रज्नि_७।२००  
तिक्तं बाल्ये तद् अनु मधुरं किञ्चिद् अम्लं च पाके निष्पक्वं चेत् तद् अमृतसमं तर्पणं पुष्टिदायि ।  
वृष्यं दाहश्रमविशमनं मूत्रशुद्धिं विधत्ते पित्तोन्मादापहरकफदं खर्बुजं वीर्यकारि ॥ रज्नि_७।२०१  
अथ कर्कटी कटुदला छर्द्यायनिका च पीनसा मूत्रफला ।  
त्रपुसी च हस्तिपर्णी लोमशकण्टा च मूत्रला नवाभिधा ॥ रज्नि_७।२०२  
कर्कटी मधुरा शीता त्वक् तिक्ता कफपित्तजित् ।  
रक्तदोषकरा पक्वा मूत्ररोधार्तिनाशनी ॥ रज्नि_७।२०३  
मूत्रावरोधशमनं बहुमूत्रकारि कृच्छ्राश्मरीप्रशमनं विनिहन्ति पित्तम् ।  
वान्तिश्रमघ्नबहुदाहनिवारि रुच्यं श्लेष्मापहं लघु च कर्कटिकाफलं स्यात् ॥ रज्नि_७।२०४  
त्रपुसी पीतपुष्पी कण्टालुस् त्रपुसकर्कटी ।  
बहुफला कोशफला सा तुन्दिलफला मुनिः ॥ रज्नि_७।२०५  
स्यात् त्रपुसीफलं रुच्यं मधुरं शिशिरं गुरु ।  
भ्रमपित्तविदाहार्तिवान्तिहृद् बहुमूत्रदम् ॥ रज्नि_७।२०६  
एर्वारुः कर्कटी प्रोक्ता व्यालपत्त्रा च लोमशा ।  
स्थूला तोयफला चैव हस्तिदन्तफला मुनिः ॥ रज्नि_७।२०७  
एर्वारुकं पित्तहरं सुशीतलं मूत्रामयघ्नं मधुरं रुचिप्रदम् ।  
सन्तापमूर्छापहरं सुतृप्तिदं वातप्रकोपाय घनं तु सेवितम् ॥ रज्नि_७।२०८  
अथ वालुकी बहुफला स्निग्धफला क्षेत्रकर्कटी क्षेत्ररुहा ।  
मधुरफला शारदिका क्षुद्रेर्वारुश् च पीतपुष्पिका ॥ रज्नि_७।२०९  
वालुकी मधुरा शीताध्मानहृच् च श्रमापहा ।  
पित्तास्रशमनी रुच्या कुरुते कासपीनसौ ॥ रज्नि_७।२१०  
वालुकानि च सर्वाणि दुर्जराणि गुरूणि च ।  
मन्दानलं प्रकुर्वन्ति वातरक्तहराणि च ॥ रज्नि_७।२११  
स्याद् वालुकी शरदि वर्षजदोषकर्त्री हेमन्तजा तु खलु पित्तहरा च रुच्या ।  
क्षिप्रं करोति खलु पीनसम् अर्धपक्वा पक्वा त्व् अतीव मधुरा कफकारिणी च ॥ रज्नि_७।२१२  
चीनकर्कटिका ज्ञेया बीजकर्कटिका तथा ।  
सुदीर्घा राजिलफला बाणैः कुलककर्कटी ॥ रज्नि_७।२१३  
चीनकर्कटिका रुच्या शिशिरा पित्तनाशनी ।  
मधुरा तृप्तिदा हृद्या दाहशोषापहारिणी ॥ रज्नि_७।२१४  
स्यात् चिर्भिटा सुचित्रा चित्रफला क्षेत्रचिर्भिटा पाण्डुफला ।  
पथ्या च रोचनफला चिर्भिटिका कर्कटिका ग्रहसङ्ख्या ॥ रज्नि_७।२१५  
बाल्ये तिक्ता चिर्भिटा किञ्चिद् अम्ला गौल्योपेता दीपनी सा च पाके ।  
शुष्का रूक्षा श्लेष्मवातारुचिघ्नी जाड्यघ्नी सा रोचनी दीपनी च ॥ रज्नि_७।२१६  
शशाण्डुली बहुफला तण्डुली क्षेत्रसम्भवा ।  
क्षुद्राम्ला लोमशफला धूम्रवृत्तफला च सा ॥ रज्नि_७।२१७  
शशाण्डुली तिक्तकटुश् च कोमला कट्वम्लयुक्ता जरठा कफापहा ।  
पाके तु साम्ला मधुरा विदाहकृत् कफश् च शुष्का रुचिकृच् च दीपनी ॥ रज्नि_७।२१८  
कुडुहुञ्ची श्रीफलिका प्रतिपत्त्रफला च सा ।  
शुभ्रवी कारवी चैव प्रोक्ता बहुफला तथा ॥ रज्नि_७।२१९  
क्षुद्रकारलिका प्रोक्ता ज्ञेया कन्दलता तथा ।  
क्षुद्रादिकारवल्ली च प्रोक्ता सा च नवाह्वया ॥ रज्नि_७।२२०  
कुडुहुञ्ची कटुर् उष्णा तिक्ता रुचिकारिणी च दीपनदा ।  
रक्तानिलदोषकरी पथ्यापि च सा फले प्रोक्ता ॥ रज्नि_७।२२१  
कारलीकन्दम् अर्शोघ्नं मलरोधविशोधनम् ।  
योनिनिर्गतदोषघ्नं गर्भस्रावविषापहम् ॥ रज्नि_७।२२२  
इति मूलकन्दफलपत्त्रसुन्दरक्रमनामतद्गुणनिरूपणोल्वणम् ।  
अवलोक्य वर्गम् इमम् आमयोचिताम् अगदप्रयुक्तिम् अवबुध्यतां बुधः ॥ रज्नि_७।२२३  
मन्दाग्निम् अरोचकिनं ये ऽपि शिलाम् आशयन्ति निजशक्त्या ।  
तेषां शाकानाम् अयम् आश्रयभूः शाकवर्ग इति कथितः ॥ रज्नि_७।२२४  
लब्धान्यो ऽन्यसहायवैद्यककुलाच् छङ्काकलङ्कापनुत् दस्रैक्यावतरो ऽयम् इत्य् अविरतं सन्तः प्रशंसन्ति यम् ।  
तस्य श्रीनृहरेः कृताव् अवसितो यो मलकादिर् महान् वर्गो ऽसाव् अभिधानकोशपरिषच्चूडामणौ सप्तमः ॥ रज्नि_७।२२५  

राजनिघण्टु, शाल्मल्यादिवर्ग  
शाल्मली तस्य निर्यासो रोहितश् चैकवीरकः ।  
पारिभद्रो ऽथ खदिरस् त्रिधारिः खादिरः स्मृतः ॥ रज्नि_८।१  
शमीद्वयं च बर्बुरद्वितयं चारिमेदकः ।  
पक्वाण्डेङ्गुदिका प्रोक्ता निष्पत्त्री च स्नुही द्विधा ॥ रज्नि_८।२  
कन्थारिका त्रिधैरण्डो घोण्टा वल्लीकरञ्जकः ।  
कारिका मदनस् त्रेधा बिल्वान्तरस् तरट्टिका ॥ रज्नि_८।३  
श्रीवल्ली कुञ्जिका चैव रामकाण्डस् तथापरः ।  
सयावनालौ द्विशरौ मुञ्जकाशी द्विधा कुशः ॥ रज्नि_८।४  
वल्वजा कुतृणौ चाथ नलौ दूर्वा चतुर्विधा ।  
कुन्दुरो भूतृणो ज्ञेय उखल इक्षुदर्भकः ॥ रज्नि_८।५  
गोमूत्री शिल्पी निश्रेणी गर्मोटी मज्जरास् तथा ।  
गिरिभूर् वंशपत्त्री च मन्थानः पल्लिवाहकः ॥ रज्नि_८।६  
पटुतृणशुको ज्ञेयः त्रिपण्यान्धः त्रिगुण्डकः ।  
कसेरुश् चणिका प्रोक्ता गुण्डाला शूलिका तथा ।  
परिपेल्लं हिज्जुलं च सेवालं च शराङ्कधा ॥ रज्नि_८।७  
शाल्मलिश् चिरजीवी स्यात् पिच्छिलो रक्तपुष्पकः ।  
कुक्कुटी तूलवृक्षश् च मोचाख्यः कण्टकद्रुमः ॥ रज्नि_८।८  
रक्तफलो रम्यपुष्पो बहुवीर्यो यमद्रुमः ।  
दीर्घद्रुमः स्थूलफलो दीर्घायुस् तिथिभिर् मितः ॥ रज्नि_८।९  
शाल्मली पिच्छिलो वृष्यो बल्यो मधुरशीतलः ।  
कषायश् च लघुः स्निग्धः शुक्रश्लेष्मविवर्धनः ॥ रज्नि_८।१०  
तद्रसस् तद्गुणो ग्राही कषायः कफनाशनः ।  
पुष्पं तद्वच् च निर्दिष्टं फलं तस्य तथाविधम् ॥ रज्नि_८।११  
मोचरसो मोचस् तु मोचस्रावश् च मोचनिर्यासः ।  
पिच्छिलसारः सुरसः शाल्मलिवेष्टश् च मोचसारश् च ॥ रज्नि_८।१२  
मोचरसस् तु कषायः कफवातहरो रसायनो योगात् ।  
बलपुष्टिवर्णवीर्यप्रज्ञायुर्देहसिद्धिदो ग्राही ॥ रज्नि_८।१३  
रोहीतको रोहितकश् च रोहितः कुशाल्मलिर् दाडिमपुष्पसञ्ज्ञकः ।  
सदाप्रसूनः स च कूटशाल्मलिर् विरोचनः शाल्मलिको नवाह्वयः ॥ रज्नि_८।१४  
सप्ताह्वः श्वेतरोहितः सितपुष्पः सिताह्वयः ।  
सिताङ्गः शुक्लरोहितो लक्ष्मीवान् जनवल्लभः ॥ रज्नि_८।१५  
रोहितकौ कटुस्निग्धौ कषायौ च सुशीतलौ ।  
क्रिमिदोषव्रणप्लीहरक्तनेत्रामयापहौ ॥ रज्नि_८।१६  
एकवीरो महावीरः सकृद्वीरः सुवीरकः ।  
एकादिवीरपर्यायैर् वीरश् चेति षडाह्वयः ॥ रज्नि_८।१७  
एकवीरो भवेच् चोष्णः कटुकस् तोदवातनुत् ।  
गृध्रसीकटिपृष्ठादिशूलपक्षाभिघातनुत् ॥ रज्नि_८।१८  
अथ भवति पारिभद्रो मन्दारः पारिजातको निम्बतरुः ।  
रक्तकुसुमः क्रिमिघ्नो बहुपुष्पो रक्तकेसरो वसवः ॥ रज्नि_८।१९  
पारिभद्रः कटूष्णः स्यात् कफवातनिकृन्तनः ।  
अरोचकहरः पथ्यो दीपनश् चापि कीर्तितः ॥ रज्नि_८।२०  
खदिरो बालपत्त्रश् च खाद्यः पत्त्री क्षिती क्षमा ।  
सुशल्यो वक्रकण्टश् च यज्ञाङ्गो दन्तधावनः ॥ रज्नि_८।२१  
गायत्री जिह्मशल्यश् च कण्टी सारद्रुमस् तथा ।  
कुष्ठारिर् बहुसारश् च मेध्यः सप्तदशाह्वयः ॥ रज्नि_८।२२  
खदिरस् तु रसे तिक्तः शीतः पित्तकफापहः ।  
पाचनः कुष्ठकासास्रशोफकण्डूव्रणापहः ॥ रज्नि_८।२३  
खदिरः श्वेतसारो ऽन्यः कार्मुकः कुब्जकण्टकः ।  
सोमसारो नेमिवृक्षः सोमवल्कः पथिद्रुमः ॥ रज्नि_८।२४  
श्वेतस् तु खदिरस् तिक्तः कषायः कटुर् उष्णकः ।  
कण्डूतिभूतकुष्ठघ्नः कफवातव्रणापहः ॥ रज्नि_८।२५  
स रक्तो रक्तसारश् च सुसारस् ताम्रकण्टकः ।  
स प्रोक्तो बहुशल्यश् च याज्ञिकः कुष्ठतोदनः ।  
यूपद्रुमो ऽस्रखदिरो ऽपरुश् च दशधा स्मृतः ॥ रज्नि_८।२६  
कटूष्णो रक्तखदिरः कषायो गुरुतिक्तकः ।  
आमवातास्रवातघ्नो व्रणभूतज्वरापहः ॥ रज्नि_८।२७  
विट्खदिरः काम्भोजी कालस्कन्धश् च गोरटो मरुजः ।  
पत्त्रतरुर् बहुसारः संसारः खादिरो ग्रहैर् महासारः ॥ रज्नि_८।२८  
विट्खदिरः कटुर् उष्णस् तिक्तो रक्तव्रणोत्थदोषहरः ।  
कण्डूतिविषविसर्पज्वरकुष्ठोन्मादभूतघ्नः ॥ रज्नि_८।२९  
अरिः सन्दानिका दाला ज्ञेया खदिरपत्त्रिका ।  
अरिः कषायकटुका तिक्ता रक्तार्तिपित्तनुत् ॥ रज्नि_८।३०  
खादिरः खदिरोद्भूतस् तत्सारो रङ्गदः स्मृतः ।  
ज्ञेयः खदिरसारश् च तथा रङ्गः षडाह्वयः ॥ रज्नि_८।३१  
कटुकः खादिरः सारस् तिक्तोष्णः कफवातहृत् ।  
व्रणकण्ठामयघ्नश् च रुचिकृद् दीपनः परः ॥ रज्नि_८।३२  
शमी शान्ता तुङ्गा कचरिपुफला केशमथनी शिवेशा नौर् लक्ष्मीस् तपनतनुनष्टा शुभकरी ।  
हविर्गन्धा मेध्या दुरितशमनी शङ्कुफलिका सुभद्रा मङ्गल्या सुरभिर् अथ पापशमनी ॥ रज्नि_८।३३  
भद्राथ शङ्करी ज्ञेया केशहन्त्री शिवाफला ।  
सुपत्त्रा सुखदा चैव पञ्चविंशाभिधा मता ॥ रज्नि_८।३४  
शमी रूक्षा कषाया च रक्तपित्तातिसारजित् ।  
तत्फलं तु गुरु स्वादु तिक्तोष्णं केशनाशनम् ॥ रज्नि_८।३५  
द्वितीया तु शमी शान्ता शुभा भद्रापराजिता ।  
जया च विजया चैव पूर्वोक्तगुणसंयुता ॥ रज्नि_८।३६  
बर्बुरो युगलाक्षश् च कण्टालुस् तीक्ष्णकण्टकः ।  
गोशृङ्गः पङ्क्तिबीजश् च दीर्घकण्टः कफान्तकः ।  
दृढबीजः श्वासभक्ष्यो ज्ञेयश् चेति दशाह्वयः ॥ रज्नि_८।३७  
बर्बुरस् तु कषायोष्णः कफकासामयापहः ।  
आमरक्तातिसारघ्नः पित्तदाहार्तिनाशनः ॥ रज्नि_८।३८  
जालबर्बुरकस् त्व् अन्यश् छत्त्राकः स्थूलकण्टकः ।  
सूक्ष्मशाखस् तनुच्छायो रन्ध्रकण्टः षडाह्वयः ॥ रज्नि_८।३९  
जालबर्बुरको रूक्षो वातामयविनाशकृत् ।  
पित्तकृच् च कषायोष्णः कफहृद् दाहकारकः ॥ रज्नि_८।४०  
इरिमेदो ऽरिमेदश् च गोधास्कन्धो ऽरिमेदकः ।  
अहिमेदो ऽहिमारश् च शितमेदो ऽहिमेदकः ॥ रज्नि_८।४१  
अरिमेदः कषायोष्णस् तिक्तो भूतविनाशकः ।  
शोफातिसारकासघ्नो विषवीसर्पनाशनः ॥ रज्नि_८।४२  
पक्वाण्डः पञ्चकृत् पञ्चवर्धनः पञ्चरक्षकः ।  
दृष्ट्यञ्जनविधौ शस्तः कटुः जीर्णज्वरापहः ॥ रज्नि_८।४३  
इङ्गुदी हिङ्गुपत्त्रश् च विषकण्टो ऽनिलान्तकः ।  
गौरस् तूक्तः सुपत्त्रश् च शूलारिस् तापसद्रुमः ॥ रज्नि_८।४४  
तीक्ष्णकण्टस् तैलफलः पूतिगन्धो विगन्धकः ।  
ज्ञेयः क्रोष्टुफलश् चैव वह्नीन्दुगणिताह्वयः ॥ रज्नि_८।४५  
इङ्गुदी मदगन्धिः स्यात् कटूष्णा फेनिला लघुः ।  
रसायनी हन्ति जन्तुवातामयकफव्रणान् ॥ रज्नि_८।४६  
निष्पत्त्रकः करीरश् च करीरग्रन्थिलस् तथा ।  
कृकरो गूढपत्त्रश् च करकस् तीक्ष्णकण्टकः ॥ रज्नि_८।४७  
करीरम् आध्मानकरं कषायं कटूष्णम् एतत् कफकारि भूरि ।  
श्वासानिलारोचकसर्वशूलविच्छर्दिखर्जूव्रणदोषहारि ॥ रज्नि_८।४८  
स्नुही सुधा महावृक्षः क्षीरी निस्त्रिंशपत्त्रिका ।  
शाखाकण्टश् च गुण्डाख्यः सेहुण्डो वज्रकण्टकः ॥ रज्नि_८।४९  
बहुशाखो वज्रवृक्षो वातारिः क्षीरकाण्डकः ।  
भद्रो व्याघ्रनखश् चैव नेत्रारिर् दण्डवृक्षकः ।  
समन्तदुग्धो गण्डीरो ज्ञेयः स्नुक् चेति विंशतिः ॥ रज्नि_८।५०  
स्नुही चोष्णा पित्तदाहकुष्ठवातप्रमेहनुत् ।  
क्षीरं वातविषाध्मानगुल्मोदरहरं परम् ॥ रज्नि_८।५१  
स्नुही चान्या त्रिधारा स्यात् तिस्रो धारास् तु यत्र सा ।  
पूर्वोक्तगुणवत्य् एषा विशेषाद् रससिद्धिदा ॥ रज्नि_८।५२  
कन्थारी कथरी कन्था दुर्धर्षा तीक्ष्णकण्टका ।  
तीक्ष्णगन्धा क्रूरगन्धा दुष्प्रवेशाष्टकाभिधा ॥ रज्नि_८।५३  
कन्थारी कटुतिक्तोष्णा कफवातनिकृन्तनी ।  
शोफघ्नी दीपनी रुच्या रक्तग्रन्थिरुजापहा ॥ रज्नि_८।५४  
श्वेतैरण्डः सितैरण्डश् चित्रो गन्धर्वहस्तकः ।  
आमण्डस् तरुणः शुक्लो वातारिर् दीर्घदण्डकः ।  
पञ्चाङ्गुलो वर्धमानो रुवुको द्वादशाह्वयः ॥ रज्नि_८।५५  
रक्तैरण्डो ऽपरो व्याघ्रो हस्तिकर्णो रुवुस् तथा ।  
उरुवुको नागकर्णश् चञ्चुर् उत्तानपत्त्रकः ॥ रज्नि_८।५६  
करपर्णो याचनकः स्निग्धो व्याघ्रदलस् तथा ।  
तत्करश् चित्रबीजश् च ह्रस्वैरण्डस् त्रिपञ्चधा ॥ रज्नि_८।५७  
श्वेतैरण्डः सकटुकरसस् तिक्त उष्णः कफार्तिध्वंसं धत्ते ज्वरहरमरुत्कासहारी रसार्हः ।  
रक्तैरण्डः श्वयथुपचनः वान्तिरक्तार्तिपाण्डुभ्रान्तिश्वासज्वरकफहरो ऽरोचकघ्नो लघुश् च ॥ रज्नि_८।५८  
स्थूलैरण्डो महैरण्डो महापञ्चाङ्गुलादिकः ।  
स्थूलैरण्डो गुणाढ्यः स्याद् रसवीर्यविपक्तिषु ॥ रज्नि_८।५९  
घोण्टा बदरिका घोटी गोलिका शत्रुकण्टकः ।  
कर्कटी च तुरङ्गी च तुरगाह्वाष्टधा स्मृता ॥ रज्नि_८।६०  
घोटिका कटुकोष्णा च मधुरा वातनाशनी ।  
व्रणकण्डूतिकुष्ठासृग्दोषश्वयथुहारिणी ॥ रज्नि_८।६१  
लताकरञ्जो दुःस्पर्शो वीरास्यो वज्रवीरकः ।  
धनदाक्षः कण्टफलः कुबेराक्षश् च सप्तधा ॥ रज्नि_८।६२  
लताकरञ्जपत्त्रं तु कटूष्णं कफवातनुत् ।  
तद्बीजं दीपनं पथ्यं शूलगुल्मव्यथापहम् ॥ रज्नि_८।६३  
कारी तु कारिका कार्या गिरिजा कटुपत्त्रिका ।  
तत्रैका कण्टकारी स्याद् अन्या त्व् आकर्षकारिका ॥ रज्नि_८।६४  
कारी कषायमधुरा द्विविधा पित्तनाशनी ।  
दीपनी ग्राहिणी रुच्या कण्ठशोधकरी गुरुः ॥ रज्नि_८।६५  
मदनः शल्यकैडर्यः पिण्डी धाराफलस् तथा ।  
तरटः करहाटश् च राहुः पिण्डातकः स्मृतः ॥ रज्नि_८।६६  
कण्टालो विषमुष्टिश् च छर्दनो विषपुष्पकः ।  
घण्टालो मादनो हर्षो घण्टाख्यो वस्तिरोधनः ।  
ग्रन्थिफलो गोलफलो मदनाह्वश् च विंशतिः ॥ रज्नि_८।६७  
मदनः कटुतिक्तोष्णः कफवातव्रणापहः ।  
शोफदोषापहश् चैव वमने च प्रशस्यते ॥ रज्नि_८।६८  
वाराहो ऽन्यः कृष्णवर्णो महापिण्डीतको महान् ।  
स्निग्धपिण्डीतकश् चान्यः स्थूलवृक्षफलस् तथा ॥ रज्नि_८।६९  
अन्यौ च मदनौ श्रेष्ठौ कटुतिक्तरसान्वितौ ।  
छर्दनौ कफहृद्रोगपक्वामाशयशोधनौ ॥ रज्नि_८।७०  
बिल्वान्तरश् चीरवृक्षः क्षुधाकुशलसञ्ज्ञकः ।  
दीर्घमूलो वीरवृक्षः कृच्छ्रारिश् च षडाह्वयः ॥ रज्नि_८।७१  
बिल्वान्तरः कटूष्णश् च कृच्छ्रघ्नः सन्धिशूलनुत् ।  
वह्निदीप्तिकरः पथ्यो वातामयविनाशनः ॥ रज्नि_८।७२  
तरटी तारटी तीव्रा खर्बुरा रक्तबीजका ।  
तरटी तिक्तमधुरा गुरुर् बल्या कफापहृत् ॥ रज्नि_८।७३  
श्रीवल्ली शिववल्ली च कण्टवल्ली च शीतला ।  
अम्ला कटुफलाश्वत्था दुरारोहा च साष्टधा ॥ रज्नि_८।७४  
श्रीवल्ली कटुकाम्ला च वातशोफकफापहा ।  
तत्फलं तैललेपघ्नम् अत्यम्लं रुचिकृत् परम् ॥ रज्नि_८।७५  
अन्या निकुञ्जिकाम्लाख्या कुञ्जिका कुञ्जवल्लरी ।  
निकुञ्जिका बुधैर् उक्ता श्रीवल्लीसदृशी गुणैः ॥ रज्नि_८।७६  
अपर्वदण्डो दीर्घश् च रामबाणो नृपप्रियः ।  
रामकाण्डो रामशरो रामस्येषुश् च सप्तधा ॥ रज्नि_८।७७  
रामकाण्डजमूलं स्याद् ईषद् उष्णं रुचिप्रदम् ।  
रसे चाम्लकषायश् च पित्तकृत् कफवातहृत् ॥ रज्नि_८।७८  
यावनालो ऽथ नदीजो दृढत्वग् वारिसम्भवः ।  
यावनालनिभश् चैव खरपत्त्रः षडाह्वयः ॥ रज्नि_८।७९  
यावनालशरमूलम् ईषन् मधुररुच्यकम् ।  
शीतं पित्ततृषापघ्नं पशूनाम् अबलप्रदम् ॥ रज्नि_८।८०  
शरो बाण इषुः काण्ड उत्कटः सायकः क्षुरः ।  
इक्षुरः क्षुरिकापत्त्रो विशिखश् च दशाभिधः ॥ रज्नि_८।८१  
स्थूलो ऽन्यः स्थूलशरो महाशरः स्थूलसायकमुखाख्यः ।  
इक्षुरकः क्षुरपत्त्रो बहुमूलो दीर्घमूलको मुनिभिः ॥ रज्नि_८।८२  
शरद्वयं स्यान् मधुरं सुतिक्तं कोष्णं कफभ्रान्तिमदापहारि ।  
बलं च वीर्यं च करोति नित्यं निषेवितं वातकरं च किञ्चित् ॥ रज्नि_८।८३  
मुञ्जो मौञ्जीतृणाख्यः स्याद् ब्रह्मण्यस् तेजनाह्वयः ।  
वानीरजो मुञ्जनकः शारी दर्भाह्वयश् च सः ॥ रज्नि_८।८४  
दूरमूलो दृढतृणो दृढमूलो बहुप्रजः ।  
रञ्जनः शत्रुभङ्गश् च स्याच् चतुर्दशसञ्ज्ञकः ॥ रज्नि_८।८५  
मुञ्जस् तु मधुरः शीतः कफपित्तजदोषजित् ।  
ग्रहरक्षासु दीक्षासु पावनो भूतनाशनः ॥ रज्नि_८।८६  
काशः काण्डेक्षुर् इक्ष्वारिः काकेक्षुर् वायसेक्षुकः ।  
इक्षुरश् चेक्षुकाण्डश् च शारदः सितपुष्पकः ॥ रज्नि_८।८७  
नादेयो दर्भपत्त्रश् च लेखनः काण्डकाण्डकौ ।  
कण्ठालङ्कारकश् चैव ज्ञेयः पञ्चदशाह्वयः ॥ रज्नि_८।८८  
काशश् च शिशिरो गौल्यो रुचिकृत् पित्तदाहनुत् ।  
तर्पणो बलकृद् वृष्य आमशोषक्षयापहः ॥ रज्नि_८।८९  
अन्यो ऽशिरी मिशिर् गण्डा अश्वालो नीरजः शरः ।  
मिशिर् मधुरशीतः स्यात् पित्तदाहक्षयापहः ॥ रज्नि_८।९०  
सितदर्भो ह्रस्वकुम्भः पूतो यज्ञियपत्त्रकः ।  
वज्रो ब्रह्मपवित्रश् च तीक्ष्णो यज्ञस्य भूषणः ।  
सूचीमुखः पुण्यतृणो वह्निः पूततृणो द्विषट् ॥ रज्नि_८।९१  
दर्भमूलं हिमं रुच्यं मधुरं पित्तनाशनम् ।  
रक्तज्वरतृषाश्वासकामलादोषशोषकृत् ॥ रज्नि_८।९२  
कुशो ऽन्यः शरपत्त्रश् च हरिद्गर्भः पृथुच्छदः ।  
शारी च रूक्षदर्भश् च दीर्घपत्त्रः पवित्रकः ॥ रज्नि_८।९३  
दर्भौ द्वौ च गुणे तुल्यौ तथापि च सितो ऽधिकः ।  
यदि श्वेतकुशाभावस् त्व् अपरं योजयेत् भिषक् ॥ रज्नि_८।९४  
बल्वजा दृढपत्त्री च तृणेक्षुस् तृणबल्वजा ।  
मौञ्जीपत्त्रा दृढतृणा पानीयाश्वा दृढक्षुरा ॥ रज्नि_८।९५  
बल्वजा मधुरा शीता पित्तदाहतृषापहा ।  
वातप्रकोपणी रुच्या कण्ठशुद्धिकरी परा ॥ रज्नि_८।९६  
कुतृणं कत्तृणं भूतिर् भूतिकं रोहिषं तृणम् ।  
श्यामकं ध्यामकं पूतिर् मुद्गलं दवदग्धकम् ॥ रज्नि_८।९७  
कुतृणं दशनामाढ्यं कटुतिक्तकफापहम् ।  
शस्त्रशल्यादिदोषघ्नं बालग्रहविनाशनम् ॥ रज्नि_८।९८  
अन्यद् रोहिषकं दीर्घं दृढकाण्डो दृढच्छदम् ।  
द्राघिष्ठं दीर्घनालश् च तिक्तसारश् च कुत्सितम् ॥ रज्नि_८।९९  
दीर्घरोहिषकं तिक्तं कटूष्णं कफवातजित् ।  
भूतग्रहविषघ्नश् च व्रणक्षतविरोपणम् ॥ रज्नि_८।१००  
नालो नडो नलश् चैव कुक्षिरन्ध्रो ऽथ कीचकः ।  
वंशान्तरश् च धमनः शून्यमध्यो विभीषणः ॥ रज्नि_८।१०१  
छिद्रान्तो मृदुपत्त्रश् च रन्ध्रपत्त्रो मृदुच्छदः ।  
नालवंशः पोटगल इत्य् अस्याह्वास् त्रिपञ्चधा ॥ रज्नि_८।१०२  
नलः शीतकषायश् च मधुरो रुचिकारकः ।  
रक्तपित्तप्रशमनो दीपनो वीर्यवृद्धिदः ॥ रज्नि_८।१०३  
अन्यो महानलो वन्यो देवनलो नलोत्तमः ।  
स्थूलनालः स्थूलदण्डः सुरनालः सुरद्रुमः ॥ रज्नि_८।१०४  
देवनालो ऽतिमधुरो वृष्य ईषत् कषायकः ।  
नलः स्याद् अधिको वीर्ये शस्यते रसकर्मणि ॥ रज्नि_८।१०५  
स्यान् नीलदूर्वा हरिता च शाम्भवी श्यामा च शान्ता शतपर्विकामृता ।  
पूता शतग्रन्थिर् अनुष्णवल्लिका शिवा शिवेष्टापि च मङ्गला जया ॥ रज्नि_८।१०६  
सुभगा भूतहन्त्री च शतमूला महौषधी ।  
अमृता विजया गौरी शान्ता स्याद् एकविंशतिः ॥ रज्नि_८।१०७  
नीलदूर्वा तु मधुरा तिक्ता शिशिररोचनी ।  
रक्तपित्तातिसारघ्नी कफवातज्वरापहा ॥ रज्नि_८।१०८  
स्याद् गोलोमी श्वेतदूर्वा सिताख्या चण्डा भद्रा भार्गवी दुर्मरा च ।  
गौरी विघ्नेशानकान्ताप्य् अनन्ता श्वेता दिव्या श्वेतकाण्डा प्रचण्डा ॥ रज्नि_८।१०९  
सहस्रवीर्या च सहस्रकाण्डा सहस्रपर्वा सुरवल्लभा च ।  
शुभा सुपर्वा च सितच्छदा च स्वच्छा च कच्छान्तरुहाब्धिहस्ता ॥ रज्नि_८।११०  
श्वेतदूर्वातिशिशिरा मधुरा वान्तिपित्तजित् ।  
आमातिसारकासघ्नी रुच्या दाहतृषापहा ॥ रज्नि_८।१११  
मालादूर्वा वल्लिदूर्वालिदूर्वा मालाग्रन्थिर् ग्रन्थिला ग्रन्थिदूर्वा ।  
मूलग्रन्थिर् वल्लरी ग्रन्थिमूला रोहत्पर्वा पर्ववल्ली सिताख्या ।  
वल्लिदूर्वा सुमधुरा तिक्ता च शिशिरा च सा ।  
पित्तदोषप्रशमनी कफवान्तितृषापहा ॥ रज्नि_८।११२  
गण्डाली स्याद् गण्डदूर्वातितीव्रा मत्स्याक्षी स्याद् वारुणी मीननेत्रा ।  
श्यामग्रन्थिः ग्रन्थिला ग्रन्थिपर्णी सूचीपत्त्रा श्यामकाण्डा जलस्था ॥ रज्नि_८।११३  
शकुलाक्षी कलाया च चित्रा पञ्चदशाह्वया ॥ रज्नि_८।११४  
गण्डदूर्वा तु मधुरा वातपित्तज्वरापहा ।  
शिशिरा द्वन्द्वदोषघ्नी भ्रमतृष्णाश्रमापहा ॥ रज्नि_८।११५  
दूर्वाः कषाया मधुराश् च शीताः पित्तात्तृषारोचकवान्तिहन्त्र्यः ।  
सदाहमूर्च्छाग्रहभूतशान्तिश्लेष्मश्रमध्वंसनतृप्तिदाश् च ॥ रज्नि_८।११६  
कुन्दुरुः कन्दुरो रुण्डी दीर्घपत्त्रः खरच्छदः ।  
रसाभः क्षेत्रसम्भूतः सुतृष्णो मृगवल्लभः ॥ रज्नि_८।११७  
गौल्यं कुन्दुरुमूलं च शीतं पित्तातिसारनुत् ।  
प्रशस्तं शोधनानां च बलपुष्टिविवर्धनम् ॥ रज्नि_८।११८  
भूतृणो रोहिणो भूतिर् भूतिको ऽथ कुटुम्बकः ।  
मालातृणं सुमाली च छत्त्रो ऽतिछत्त्रकस् तथा ॥ रज्नि_८।११९  
गुह्यबीजः सुगन्धश् च गुलालः पुंस्त्वविग्रहः ।  
बधिरश् चातिगन्धश् च शृङ्गरोहः रसेन्दुकः ॥ रज्नि_८।१२०  
भूतृणं कटुतिक्तं च वातसन्तापनाशनम् ।  
हन्ति भूतग्रहावेशान् विषदोषांश् च दारुणान् ॥ रज्नि_८।१२१  
सुगन्धभूतृणश् चान्यः सुरसः सुरभिस् तथा ।  
गन्धतृणः सुगन्धश् च मुखवासः षडाह्वयः ॥ रज्नि_८।१२२  
गन्धतृणं सुगन्धि स्याद् ईषत् तिक्तं रसायनम् ।  
स्निग्धं मधुरशीतं च कफपित्तश्रमापहम् ॥ रज्नि_८।१२३  
उखलो भूरिपत्त्रश् च सुतृणश् च तृणोत्तमः ।  
उखलो बलदो रुच्यः पशूनां सर्वदा हितः ॥ रज्नि_८।१२४  
इक्षुदर्भा सुदर्भा च पत्त्रालुस् तृणपत्त्रिका ॥ रज्नि_८।१२५  
इक्षुदर्भा सुमधुरा स्निग्धा चेषत् कषायका ।  
कफपित्तहरा रुच्या लघुः सन्तर्पणी स्मृता ॥ रज्नि_८।१२६  
गोमूत्रिका रक्ततृणा क्षेत्रजा कृष्णभूमिजा ।  
गोमूत्रिका तु मधुरा वृष्या गोदुग्धदायिनी ॥ रज्नि_८।१२७  
शिल्पिका शिल्पिनी शीता क्षेत्रजा च मृदुच्छदा ।  
शिल्पिका मधुरा शीता तद्बीजं बलवृष्यदम् ॥ रज्नि_८।१२८  
निःश्रेणिका श्रेणिका च नीरसा वनवल्लरी ।  
निःश्रेणिका नीरसोष्णा पशूनाम् अबलप्रदा ॥ रज्नि_८।१२९  
गर्मोटिका सुनीला च जरडी च जलाश्रया ॥ रज्नि_८।१३०  
जरडी मधुरा शीता सारणी दाहहारिणी ।  
रक्तदोषहरा रुच्या पशूनां दुग्धदायिनी ॥ रज्नि_८।१३१  
मज्जरः पवनः प्रोक्तः सुतृणः स्निग्धपत्त्रकः ।  
मृदुग्रन्थिश् च मधुरो धेनुदुग्धकरश् च सः ॥ रज्नि_८।१३२  
तृणाढ्यं पर्वततृणं पत्त्राढ्यं च मृगप्रियम् ।  
बलपुष्टिकरं रुच्यं पशूनां सर्वदा हितम् ॥ रज्नि_८।१३३  
वंशपत्त्री वंशदला जीरिका जीर्णपत्त्रिका ।  
वंशपत्त्री सुमधुरा शिशिरा पित्तनाशनी ।  
रक्तदोषहरा रुच्या पशूनां दुग्धदायिनी ॥ रज्नि_८।१३४  
मन्थानकस् तु हरितो दृढमूलस् तृणाधिपः ।  
स्निग्धो धेनुप्रियो दोग्धा मधुरो बहुवीर्यकः ॥ रज्नि_८।१३५  
पल्लिवाहो दीर्घतृणः सुपत्त्रस् ताम्रवर्णकः ।  
अदृढः शाकपत्त्रादिः पशूनाम् अबलप्रदः ॥ रज्नि_८।१३६  
लवणतृणं लोणतृणं तृणाम्लं पटुतृणकम् अम्लकाण्डं च ।  
कटुतृणकं क्षाराम्लं कषायस्तन्यम् अश्ववृद्धिकरम् ॥ रज्नि_८।१३७  
पण्यान्धः कङ्गुनीपत्त्रः पण्यान्धा पणधा च सा ॥ रज्नि_८।१३८  
पण्यान्धा समवीर्या स्यात् तिक्ता क्षारा च सारिणी ।  
तत्कालशस्त्रघातस्य व्रणसंरोपणी परा ॥ रज्नि_८।१३९  
दीर्घा मध्या तथा ह्रस्वा पण्यान्धा त्रिविधा स्मृता ।  
रसवीर्यविपाके च मध्यमा गुणदायिका ॥ रज्नि_८।१४०  
गुण्डस् तु काण्डगुण्डः स्याद् दीर्घकाण्डस् त्रिकोणकः ।  
छत्त्रगुच्छो ऽसिपत्त्रश् च नीलपत्त्रस् त्रिधारकः ॥ रज्नि_८।१४१  
वृत्तगुण्डो ऽपरो वृत्तो दीर्घनालो जलाश्रयः ।  
तत्र स्थूलो लघुश् चान्यस् त्रिधायं द्वादशाभिधः ॥ रज्नि_८।१४२  
गुण्डास् तु मधुराः शीताः कफपित्तातिसारहाः ।  
दाहरक्तहरास् तेषां मध्ये स्थूलतरो ऽधिकः ॥ रज्नि_८।१४३  
गुण्डकन्दः कसेरुः स्यात् क्षुद्रमुस्ता कसेरुका ।  
शूकरेष्टः सुगन्धिश् च सुकन्दो गन्धकन्दकः ॥ रज्नि_८।१४४  
कसेरुकः कषायो ऽल्पमधुरो ऽतिखरस् तथा ।  
रक्तपित्तप्रशमनः शीतो दाहश्रमापहः ॥ रज्नि_८।१४५  
चणिका दुग्धदा गौल्या सुनीला क्षेत्रजा हिमा ।  
वृष्या बल्यातिमधुरा बीजैः पशुहिता तृणैः ॥ रज्नि_८।१४६  
गुण्डासिनी तु गुण्डा गुण्डाला गुच्छमूलका चिपिटा ।  
तृणपत्त्री जलवासा पृथुला सुविष्टरा च नवाह्वा ॥ रज्नि_८।१४७  
गुण्डासिनी कटुः स्वादे पित्तदाहश्रमापहा ।  
तिक्तोष्णा श्वयथुघ्नी च व्रणदोषनिबर्हणी ॥ रज्नि_८।१४८  
शूली तु शूलपत्त्री स्याद् अशाखा धूम्रमूलिका ।  
जलाश्रया मृदुलता पिच्छिला महिषीप्रिया ॥ रज्नि_८।१४९  
शूली तु पिच्छिला चोष्णा गुरुर् गौल्या बलप्रदा ।  
पित्तदाहहरा रुच्या दुग्धवृद्धिप्रदायिका ॥ रज्नि_८।१५०  
परिपेल्लं प्लवं धान्यं गोपुटं स्यात् कुटन्नटम् ।  
सितपुष्पं दासपुरं गोनर्दं जीर्णबुध्नकम् ॥ रज्नि_८।१५१  
परिपेल्लं कटूष्णं च कफमारुतनाशनम् ।  
व्रणदाहामशूलघ्नं रक्तदोषहरं परम् ॥ रज्नि_८।१५२  
हिज्जलो ऽथ नदीकान्तो जलजो दीर्घपत्त्रकः ।  
नदीजो निचुलो रक्तः कार्मुकः कथितश् च सः ॥ रज्नि_८।१५३  
हिज्जलः कटुर् उष्णश् च पवित्रो भूतनाशनः ।  
वातामयहरो नानाग्रहसञ्चारदोषजित् ॥ रज्नि_८।१५४  
शैवालं जलनीली स्यात् शैवलं जलजं च तत् ।  
शैवालं शीतलं स्निग्धं सन्तापव्रणनाशनम् ॥ रज्नि_८।१५५  
इत्थं नानाकण्टकिविटपिप्रस्तावव्याख्यातैरण्डादिकतृणविस्ताराढ्यम् ।  
वर्गं विद्वान् वैद्यकविषयप्रावीण्यज्ञेयं पण्यारण्यकगुणम् ईयाद् वैद्यः ॥ रज्नि_८।१५६  
दुर्वारां विकृतिं स्वसेवनविदां भिन्दन्ति ये भूयसा दुर्वाहाश् च हठेन कण्टकितया सूक्ष्माश् च ये केचन ।  
तेषाम् एष महागमान्तरभुवाम् आरण्यकानां किल क्रूरातङ्कभयार्तनिर्वृतिकरो वर्गः सतां सम्मतः ॥ रज्नि_८।१५७  
द्विजानां यो राजा जयति रचयन्न् ओषधिगणं प्रतीतो ऽयं नॄणाम् अमृतकरतां धारयति च ।  
अमुष्यायं वर्गो नृहरिकृतिनः काङ्क्षति कृतौ स्थितिं शाल्मल्यादिर् वसुभिर् अभिधाशेखरमणौ ॥ रज्नि_८।१५८  

राजनिघण्टु, प्रभद्रादिवर्ग  
प्रभद्रः पञ्चधा प्रोक्तः काश्मर्यो लघुपूर्वकः ।  
द्विर् अग्निमन्थः श्योनाकद्वितयं चाजशृङ्गिका ॥ रज्नि_९।१  
काश्मर्याश्मन्तकश् चाथ कर्णिकारद्वयं तथा ।  
वृश्चिकाली च कुटजस् तद्बीजं च शिरीषकः ॥ रज्नि_९।२  
करञ्जः षड्विधो ऽङ्कोलो नीलः सर्जाश्वकर्णकौ ।  
तालः श्रीतालहिन्तालमाडास् तूलस् तमालकः ॥ रज्नि_९।३  
चतुर्विधः कदम्बो ऽथ वानीरः कुम्भिवेतसः ।  
धवश् च धन्वनो भूर्जस् तिनिशश् च ततो ऽर्जुनः ॥ रज्नि_९।४  
हरिद्रुदग्धाशाखोटाः शाको ऽथो शिंशपात्रयम् ।  
असनत्रयं च वरुणः पुत्रजीवश् च पिण्डिका ॥ रज्नि_९।५  
कारस्करो ऽथ कटभ्यौ क्षवको देवसर्षपः ।  
डहुर् विकङ्कतश् चेति स्वराब्धिगणिताः क्रमात् ॥ रज्नि_९।६  
अथ निगदितः प्रभद्रः पिचुमन्दः पारिभद्रको निम्बः ।  
काकफलः कीरेष्टो नेतारिष्टश् च सर्वतोभद्रः ॥ रज्नि_९।७  
धमनो विशीर्णपर्णः पवनेष्टः पीतसारकः शीतः ।  
वरतिक्तो ऽरिष्टफलो ज्येष्ठामालकश् च हिङ्गुनिर्यासः ॥ रज्नि_९।८  
छर्दनश् चाग्निधमनो ज्ञेया नाम्नां तु विंशतिः ॥ रज्नि_९।९  
प्रभद्रकः प्रभवति शीततिक्तकः कफव्रणकृमिवमिशोफशान्तये ।  
बलासभिद् बहुविषपित्तदोषजिद् विशेषतो हृदयविदाहशान्तिकृत् ॥ रज्नि_९।१०  
महानिम्बो मदोद्रेकः कार्मुकः केशमुष्टिकः ।  
काकाण्डो रम्यको ऽक्षीरो महातिक्तो हिमद्रुमः ॥ रज्नि_९।११  
महानिम्बस् तु शिशिरः कषायः कटुतिक्तकः ।  
अस्रदाहबलासघ्नो विषमज्वरनाशनः ॥ रज्नि_९।१२  
कैडर्यो ऽन्यो महानिम्बो रामणो रमणस् तथा ।  
गिरिनिम्बो महारिष्टः शुक्लशालः कफाह्वयः ॥ रज्नि_९।१३  
कैडर्यः कटुकस् तिक्तः कषायः शीतलो लघुः ।  
सन्तापशोषकुष्ठास्रकृमिभूतविषापहः ॥ रज्नि_९।१४  
भूनिम्बो नार्यतिक्तः स्यात् कैरातो रामसेनकः ।  
कैराततिक्तको हैमः काण्डतिक्तः किरातकः ॥ रज्नि_९।१५  
भूनिम्बो वातलस् तिक्तः कफपित्तज्वरापहः ।  
व्रणसंरोपणः पथ्यः कुष्ठकण्डूतिशोफनुत् ॥ रज्नि_९।१६  
नेपालनिम्बो नैपालस् तृणनिम्बो ज्वरान्तकः ।  
नाडीतिक्तो ऽर्धतिक्तश् च निद्रारिः सन्निपातहा ॥ रज्नि_९।१७  
नेपालनिम्बः शीतोष्णो योगवाही लघुस् तथा ।  
तिक्तो ऽतिकफपित्तास्रशोफतृष्णाज्वरापहः ॥ रज्नि_९।१८  
कण्डूलः कृष्णगर्भश् च सोमवल्कप्रचेतसी ।  
भद्रावती महाकुम्भी कैडर्यो रामसेनकः ॥ रज्नि_९।१९  
कुमुदा चोग्रगन्धश् च भद्रा रञ्जनकस् तथा ।  
कुम्भी च लघुकाश्मर्यः श्रीपर्णी च त्रिपञ्चधा ॥ रज्नि_९।२०  
कट्फलः कटुर् उष्णश् च कासश्वासज्वरापहः ।  
उग्रदाहहरो रुच्यो मुखरोगशमप्रदः ॥ रज्नि_९।२१  
अग्निमन्थो ऽग्निमथनः तर्कारी वैजयन्तिका ।  
वह्निमन्थो ऽरणी केतुः श्रीपर्णी कर्णिका जया ।  
नादेयी विजयानन्ता नदी यावत् त्रयोदश ॥ रज्नि_९।२२  
तर्कारी कटुर् उष्णा च तिक्तानिलकफापहा ।  
शोफश्लेष्माग्निमान्द्यार्शोविड्बन्धाध्माननाशनी ॥ रज्नि_९।२३  
क्षुद्राग्निमन्थस् तपनो विजया गणिकारिका ।  
अरणिर् लघुमन्थश् च तेजोवृक्षस् तनुत्वचा ॥ रज्नि_९।२४  
अग्निमन्थद्वयं चैव तुल्यं वीर्यरसादिषु ।  
तत्प्रयोगानुसारेण योजयेत् स्वमनीषया ॥ रज्नि_९।२५  
श्योनाकः शुकनासश् च कट्वङ्गो ऽथ कटम्भरः ।  
मयूरजङ्घो ऽरलुकः प्रियजीवः कुटन्नटः ॥ रज्नि_९।२६  
श्योनाकः पृथुशिम्बो ऽन्यो भल्लको दीर्घवृन्तकः ।  
पोतवृक्षश् च टेण्टूको भूतसारो मुनिद्रुमः ॥ रज्नि_९।२७  
निःसारः फल्गुवृन्ताकः पूतिपत्त्रो वसन्तकः ।  
मण्डूकपर्णः पीताङ्गो जम्बूकः पीतपादकः ॥ रज्नि_९।२८  
वातारिः पीतकः शोणः कुटनश् च विरेचनः ।  
भ्रमरेष्टो बर्हिजङ्घो नेत्रनेत्रमिताभिधः ॥ रज्नि_९।२९  
श्योनाकयुगलं तिक्तं शीतलं च त्रिदोषजित् ।  
पित्तश्लेष्मातिसारघ्नं सन्निपातज्वरापहम् ॥ रज्नि_९।३०  
टेण्टुफलं कटूष्णं च कफवातहरं लघु ।  
दीपनं पाचनं हृद्यं रुचिकृल् लवणाम्लकम् ॥ रज्नि_९।३१  
अजशृङ्गी मेषशृङ्गी वर्तिका सर्पदंष्ट्रिका ।  
चक्षुष्या तिक्तदुग्धा च पुत्रश्रेणी विषाणिका ॥ रज्नि_९।३२  
अजशृङ्गी कटुस् तिक्ता कफार्शःशूलशोफजित् ।  
चक्षुष्या श्वासहृद्रोगविषकासातिकुष्ठजित् ॥ रज्नि_९।३३  
अजशृङ्गीफलं तिक्तं कटूष्णं कफवातजित् ।  
जठरानलकृत् हृद्यं रुचिरं लवणाम्लकम् ॥ रज्नि_९।३४  
स्यात् काश्मर्यः काश्मरी कृष्णवृन्ता हीरा भद्रा सर्वतोभद्रिका च ।  
श्रीपर्णी स्यात् सिन्धुपर्णी सुभद्रा कम्भारी सा कट्फला भद्रपर्णी ॥ रज्नि_९।३५  
कुमुदा च गोपभद्रा विदारिणी क्षीरिणी महाभद्रा ।  
मधुपर्णी स्वभद्रा कृष्णा श्वेता च रोहिणी गृष्टिः ॥ रज्नि_९।३६  
स्थूलत्वचा मधुमती सुफला मेदिनी महाकुमुदा ।  
सुदृढत्वचा च कथिता विज्ञेयोनत्रिंशतिर् नाम्नाम् ॥ रज्नि_९।३७  
काश्मरी कटुका तिक्ता गुरूष्णा कफशोफनुत् ।  
त्रिदोषविषदाहार्तिज्वरतृष्णास्रदोषजित् ॥ रज्नि_९।३८  
अश्मन्तकश् चेन्दुकश् च कुद्दालश् चाम्लपत्त्रकः ।  
श्लक्ष्णत्वक् पीलुपत्त्रश् च स्मृतो यमलपत्त्रकः ॥ रज्नि_९।३९  
अश्मान्तकेन्दुशफरी शिलान्तश् चाम्बुदः स्मृतः ।  
पाषाणान्तक इत्य् उक्तो वह्निचन्द्रमिताह्वयः ॥ रज्नि_९।४०  
अश्मन्तकः स्यान् मधुरः कषायः सुशीतलः पित्तहरः प्रमेहजित् ।  
विदाहतृष्णाविषमज्वरापहो विषार्तिविच्छर्दिहरश् च भूतजित् ॥ रज्नि_९।४१  
अथ भवति कर्णिकारो राजतरुः प्रग्रहश् च कृतमालः ।  
सुफलश् च परिव्याधो व्याधिरिपुः पङ्क्तिबीजको वसुसञ्ज्ञः ॥ रज्नि_९।४२  
कर्णिकारो रसे तिक्तः कटूष्णः कफशूलहृत् ।  
उदरकृमिमेहघ्नो व्रणगुल्मनिवारणः ॥ रज्नि_९।४३  
आरग्वधो ऽन्यो मन्थानो रोचनश् चतुरङ्गुलः ।  
आरेवतो दीर्घफलो व्याधिघातो नृपद्रुमः ॥ रज्नि_९।४४  
हेमपुष्पो राजतरुः कण्डूघ्नश् च ज्वरान्तकः ।  
अरुजः स्वर्णपुष्पश् च स्वर्णद्रुः कुष्ठसूदनः ॥ रज्नि_९।४५  
कर्णाभरणकः प्रोक्तो महाराजद्रुमः स्मृतः ।  
कर्णिकारो महादिः स्यात् प्रोक्तश् चैकोनविंशतिः ॥ रज्नि_९।४६  
आरग्वधो ऽतिमधुरः शीतः शूलापहारकः ।  
ज्वरकण्डूकुष्ठमेहकफविष्टम्भनाशनः ॥ रज्नि_९।४७  
वृश्चिकाली विषाणी च विषघ्नी नेत्ररोगहा ।  
उष्ट्रिकाप्य् अलिपर्णी च दक्षिणावर्त्तकी तथा ॥ रज्नि_९।४८  
कलिकाप्य् आगमावर्त्ता देवलाङ्गुलिका तथा ।  
करभा भूरिदुग्धा च कर्कशा चामरा च सा ॥ रज्नि_९।४९  
स्वर्णपुष्पा युग्मफला तथा क्षीरविषाणिका ।  
प्रोक्ता भासुरपुष्पा च वसुचन्द्रसमाह्वया ॥ रज्नि_९।५०  
वृश्चिकाली कटुस् तिक्ता सोष्णा हृद्वक्त्रशुद्धिकृत् ।  
रक्तपित्तहरा बल्या विबन्धारोचकापहा ॥ रज्नि_९।५१  
कुटजः कौटजः शक्रो वत्सको गिरिमल्लिका ।  
कलिङ्गो मल्लिकापुष्पः प्रावृष्यः शक्रपादपः ॥ रज्नि_९।५२  
वरतिक्तो यवफलः सङ्ग्राही पाण्डुरद्रुमः ।  
प्रावृषेण्यो महागन्धः स्यात् पञ्चदशधाभिधः ॥ रज्नि_९।५३  
कुटजः कटुतिक्तोष्णः कषायश् चातिसारजित् ।  
तत्रासितो ऽस्रपित्तघ्नस् त्वग्दोषार्शोनिकृन्तनः ॥ रज्नि_९।५४  
इन्द्रयवा तु शक्राह्वा शक्रबीजानि वत्सकः ।  
तथा वत्सकबीजानि भद्रजा कुटजाफलम् ॥ रज्नि_९।५५  
ज्ञेया भद्रयवा चैव बीजान्ता कुटजाभिधा ।  
तथा कलिङ्गबीजानि पर्यायैर् दशधाभिधा ॥ रज्नि_९।५६  
इन्द्रयवा कटुस् तिक्ता शीता कफवातरक्तपित्तहरा ।  
दाहातिसारशमनो नानाज्वरदोषशूलमूलघ्नी ॥ रज्नि_९।५७  
शिरीषः शीतपुष्पश् च भण्डिको मृदुपुष्पकः ।  
शुकेष्टो बर्हिपुष्पश् च विषहन्ता सुपुष्पकः ॥ रज्नि_९।५८  
उद्दानकः शुकतरुर् ज्ञेयो लोमशपुष्पकः ।  
कपीतनः कलिङ्गश् च श्यामलः शङ्खिनीफलः ।  
मधुपुष्पस् तथा वृत्तपुष्पः सप्तदशाह्वयः ॥ रज्नि_९।५९  
शिरीषः कटुकः शीतो विषवातहरः परः ।  
पामासृक्कुष्ठकण्डूतित्वग्दोषस्य विनाशनः ॥ रज्नि_९।६०  
करञ्जो नक्तमालश् च पूतिकश् चिरबिल्वकः ।  
पूतिपर्णो वृद्धफलो रोचनश् च प्रकीर्यकः ॥ रज्नि_९।६१  
करञ्जः कटुर् उष्णश् च चक्षुष्यो वातनाशनः ।  
तस्य स्नेहो ऽतिस्निग्धश् च वातघ्नः स्थिरदीप्तिदः ॥ रज्नि_९।६२  
अन्यो घृतकरञ्जः स्यात् प्रकीर्यो घृतपर्णकः ।  
स्निग्धपत्रस् तपस्वी च विषारिश् च विरोचनः ॥ रज्नि_९।६३  
घृतकरञ्जः कटूष्णो वातहृद् व्रणनाशनः ।  
सर्वत्वग्दोषशमनो विषस्पर्शविनाशनः ॥ रज्नि_९।६४  
ज्ञेयो महाकरञ्जो ऽन्यः षड्ग्रन्थो हस्तिचारिणी ।  
उदकीर्या विषघ्नी च काकघ्नी मदहस्तिनी ।  
अङ्गारवल्ली शार्ङ्गेष्टा मधुसत्तावमायिनी ॥ रज्नि_९।६५  
हस्तिरोहणकश् चैव ज्ञेयो हस्तिकरञ्जकः ।  
सुमनाः काकभाण्डी च मदमत्तश् च षोडश ॥ रज्नि_९।६६  
महाकरञ्जस् तीक्ष्णोष्णः कटुको विषनाशनः ।  
कण्डूविचर्चिकाकुष्ठत्वग्दोषव्रणनाशनः ॥ रज्नि_९।६७  
प्रकीर्यो रजनीपुष्पः सुमनाः पूतिकर्णिकः ।  
पूतिकरञ्जः कैडर्यः कलिमालश् च सप्तधा ॥ रज्नि_९।६८  
अन्यो गुच्छकरञ्जः स्निग्धदलो गुच्छपुच्छको नन्दी ।  
गुच्छी च मातृनन्दी सानन्दो दन्तधावनो वसवः ॥ रज्नि_९।६९  
करञ्जः कटुतिक्तोष्णो विषवातार्तिकृन्तनः ।  
कण्डूविचर्चिकाकुष्ठस्पर्शत्वग्दोषनाशनः ॥ रज्नि_९।७०  
रीठाकरञ्जकस् त्व् अन्यो गुच्छलो गुच्छपुष्पकः ।  
रीठा गुच्छफलो ऽरिष्टो मङ्गल्यः कुम्भबीजकः ।  
प्रकीर्यः सोमवल्कश् च फेनिलो रुद्रसञ्ज्ञकः ॥ रज्नि_९।७१  
रीठाकरञ्जस् तिक्तोष्णः कटुः स्निग्धश् च वातजित् ।  
कफघ्नः कुष्ठकण्डूतिविषविस्फोटनाशनः ॥ रज्नि_९।७२  
अङ्कोलः कोठरो रेची गूढपत्रो निकोचकः ।  
गुप्तस्नेहः पीतसारो मदनो गूढमल्लिका ॥ रज्नि_९।७३  
पीतस् ताम्रफलो ज्ञेयो दीर्घकालो गुणाढ्यकः ।  
कोलः कोलम्बकर्णश् च गन्धपुष्पश् च रोचनः ।  
विज्ञानतैलगर्भश् च स्मृतिसङ्ख्याभिधा स्मृतः ॥ रज्नि_९।७४  
अङ्कोलः कटुकः स्निग्धो विषलूतादिदोषनुत् ।  
कफानिलहरः सूतशुद्धिकृत् रेचनीयकः ॥ रज्नि_९।७५  
नीलस् तु नीलवृक्षो वातारिः शोफनाशनो नखनामा ।  
नखवृक्षश् च नखालुर् नखप्रियो दिग्गजेन्द्रमितसञ्ज्ञः ॥ रज्नि_९।७६  
नीलवृक्षस् तु कटुकः कषायोष्णो लघुस् तथा ।  
वातामयप्रशमनो नानाश्वयथुनाशनः ॥ रज्नि_९।७७  
सर्जः सर्जरसः शालः कालकुटो रजोद्भवः ।  
वल्लीवृक्षश् चीरपर्णो रालः कार्श्यो ऽजकर्णकः ॥ रज्नि_९।७८  
वस्तकर्णः कषायी च ललनो गन्धवृक्षकः ।  
वंशश् च शालनिर्यासो दिव्यसारः सुरेष्टकः ।  
शूरो ऽग्निवल्लभश् चैव यक्षधूपः सुसिद्धकः ॥ रज्नि_९।७९  
सर्जस् तु कटुतिक्तोष्णो हिमः स्निग्धो ऽतिसारजित् ।  
पित्तास्रदोषकुष्ठघ्नः कण्डूविस्फोटवातजित् ॥ रज्नि_९।८०  
जरणद्रुमो ऽश्वकर्णस् तार्क्ष्यप्रसवश् च शस्यसंवरणः ।  
धन्यश् च दीर्घपर्णः कुशिकतरुः कौशिकश् चापि ॥ रज्नि_९।८१  
अश्वकर्णः कटुस् तिक्तः स्निग्धः पित्तास्रनाशनः ।  
ज्वरविस्फोटकण्डूघ्नः शिरोदोषार्तिकृन्तनः ॥ रज्नि_९।८२  
तालस् तालद्रुमः पत्री दीर्घस्कन्धो ध्वजद्रुमः ।  
तृणराजो मधुरसो मदाढ्यो दीर्घपादपः ॥ रज्नि_९।८३  
चिरायुस् तरुराजश् च गजभक्ष्यो दृढच्छदः ।  
दीर्घपत्रो गुच्छपत्रो ऽप्य् आसवद्रुश् च षोडश ॥ रज्नि_९।८४  
तालश् च मधुरः शीतपित्तदाहश्रमापहः ।  
सरश् च कफपित्तघ्नो मदकृद् दाहशोषनुत् ॥ रज्नि_९।८५  
श्रीतालो मधुतालश् च लक्ष्मीतालो मृदुच्छदः ।  
विशालपत्रो लेखार्हो मसीलेख्यदलस् तथा ।  
शिरालपत्रकश् चैव याम्योद्भूतो नवाह्वयः ॥ रज्नि_९।८६  
श्रीतालो मधुरो ऽत्यन्तम् ईषच् चैव कषायकः ।  
पित्तजित् कफकारी च वातम् ईषत् प्रकोपयेत् ॥ रज्नि_९।८७  
हिन्तालः स्थूलतालश् च वल्कपत्रो बृहद्दलः ।  
गर्भस्रावी लतातालो भीषणो बहुकण्टकः ॥ रज्नि_९।८८  
स्थिरपत्रो द्विधालेख्यः शिरापत्रः स्थिराङ्घ्रिपः ।  
अम्लसारो बृहत्तालः स्याच् चतुर्दशधाभिधः ॥ रज्नि_९।८९  
हिन्तालो मधुराम्लश् च कफकृत् पित्तदाहनुत् ।  
श्रमतृष्णापहारी च शिशिरो वातदोषनुत् ॥ रज्नि_९।९०  
माडो माडद्रुमो दीर्घो ध्वजवृक्षो वितानकः ।  
मद्यद्रुमो मोहकारी मदद्रुर् ऋजुर् अङ्कधा ॥ रज्नि_९।९१  
माडस् तु शिशिरो रुच्यः कषायः पित्तदाहकृत् ।  
तृष्णापहो मरुत्कारी श्रमहृत् श्लेष्मकारकः ॥ रज्नि_९।९२  
तूलं तूदं ब्रह्मकाष्ठं ब्राह्मणेष्टं च यूपकम् ।  
ब्रह्मदारु सुपुष्पं च सुरूपं नीलवृन्तकम् ।  
क्रमुकं विप्रकाष्ठं च मृदुसारं द्विभूमितम् ॥ रज्नि_९।९३  
तूलं तु मधुराम्लं स्यात् वातपित्तहरं सरम् ।  
दाहप्रशमनं वृष्यं कषायं कफनाशनम् ॥ रज्नि_९।९४  
तमालो नीलतालः स्यात् कालस्कन्धस् तमालकः ।  
नीलध्वजश् च तापिञ्छः कालतालो महाबलः ॥ रज्नि_९।९५  
तमालो मधुरो बल्यो वृष्यश् च शिशिरो गुरुः ।  
कफपित्ततृषादाहश्रमभ्रान्तिकरः परः ॥ रज्नि_९।९६  
कदम्बो वृत्तपुष्पश् च सुरभिर् ललनाप्रियः ।  
कादम्बर्यः सिन्धुपुष्पो मदाढ्यः कर्णपूरकः ॥ रज्नि_९।९७  
कदम्बस् तिक्तकटुकः कषायो वातनाशनः ।  
शीतलः कफपित्तार्तिनाशनः शुक्रवर्धनः ॥ रज्नि_९।९८  
धाराकदम्बः प्रावृष्यः पुलकी भृङ्गवल्लभः ।  
मेघागमप्रियो नीपः प्रावृषेण्यः कदम्बकः ॥ रज्नि_९।९९  
धूलीकदम्बः क्रमुकप्रसूनः परागपुष्पो बलभद्रसञ्ज्ञकः ।  
वसन्तपुष्पो मकरन्दवासो भृङ्गप्रियो रेणुकदम्बको ऽष्टौ ॥ रज्नि_९।१००  
भूमीकदम्बो भूनिम्बो भूमिजो भृङ्गवल्लभः ।  
लघुपुष्पो वृत्तपुष्पो विषघ्नो व्रणहारकः ॥ रज्नि_९।१०१  
त्रिकदम्बाः कटुर् वर्ण्या विषशोफहरा हिमाः ।  
कषायाः पित्तलास् तिक्ता वीर्यवृद्धिकराः पराः ॥ रज्नि_९।१०२  
वानीरो वृत्तपुष्पश् च शाखालो जलवेतसः ।  
व्याधिघातः परिव्याधो नादेयो जलसम्भवः ॥ रज्नि_९।१०३  
वानीरस् तिक्तशिशिरो रक्षोघ्नो व्रणशोधनः ।  
पित्तास्रकफदोषघ्नः सङ्ग्राही च कषायकः ॥ रज्नि_९।१०४  
कुम्भी रोमालुविटपी रोमशः पर्पटद्रुमः ।  
कुम्भी कटुः कषायोष्णो ग्राही वातकफापहः ॥ रज्नि_९।१०५  
वेतसो निचुलो ज्ञेयो वञ्जुलो दीर्घपत्रकः ।  
कलनो मञ्जरीनम्रः सुषेणो गन्धपुष्पकः ॥ रज्नि_९।१०६  
वेतसः कटुकः स्वादुः शीतो भूतविनाशनः ।  
पित्तप्रकोपणो रुच्यो विज्ञेयो दीपनः परः ।  
रक्तपित्तोद्भवं रोगं कुष्ठदोषं च नाशयेत् ॥ रज्नि_९।१०७  
धवो दृढतरुर् गौरः कषायो मधुरत्वचः ।  
शुक्लवृक्षः पाण्डुतरुर् धवलः पाण्डुरो नव ॥ रज्नि_९।१०८  
धवः कषायः कटुकः कफघ्नो ऽनिलनाशनः ।  
पित्तप्रकोपणो रुच्यो विज्ञेयो दीपनः परः ॥ रज्नि_९।१०९  
धन्वनो रक्तकुसुमो धनुवृक्षो महाबलः ।  
रुजापहः पिच्छलको रूक्षः स्वादुफलश् च सः ॥ रज्नि_९।११०  
धन्वनः कटुकोष्णश् च कषायः कफनाशनः ।  
दाहशोषकरो ग्राही कण्ठामयशमप्रदः ॥ रज्नि_९।१११  
भूर्जो वल्कद्रुमो भुर्जः सुचर्मा भूर्जपत्रकः ।  
चित्रत्वग् बिन्दुपत्रश् च रक्षापत्रो विचित्रकः ।  
भूतघ्नो मृदुपत्रश् च शैलेन्द्रस्थो द्विभूमितः ॥ रज्नि_९।११२  
भूर्जः कटुकषायोष्णो भूतरक्षाकरः परः ।  
त्रिदोषशमनः पथ्यो दुष्टकौटिल्यनाशनः ॥ रज्नि_९।११३  
तिनिशः स्यन्दनश् चक्री शताङ्गः शकटो रथः ।  
रथिको भस्मगर्भश् च मेषी जलधरो दश ॥ रज्नि_९।११४  
तिनिशस् तु कषायोष्णः कफरक्तातिसारजित् ।  
ग्राहको दाहजननो वातामयहरः परः ॥ रज्नि_९।११५  
अर्जुनः शम्बरः पार्थश् चित्रयोधी धनञ्जयः ।  
वैरान्तकः किरीटी च गाण्डीवी शिवमल्लकः ॥ रज्नि_९।११६  
सव्यसाची नदीसर्जः कर्णारिः कुरुवीरकः ।  
कौन्तेय इन्द्रसूनुश् च वीरद्रुः कृष्णसारथिः ।  
पृथाजः फाल्गुनो धन्वी ककुभश् चैकविंशतिः ॥ रज्नि_९।११७  
अर्जुनस् तु कषायोष्णः कफघ्नो व्रणनाशनः ।  
पित्तश्रमतृषार्तिघ्नो मारुतामयकोपनः ॥ रज्नि_९।११८  
हरिद्रुः पीतदारुः स्यात् पीतकाष्ठश् च पीतकः ।  
कदम्बकः सुपुष्पश् च सुराह्वः पीतकद्रुमः ॥ रज्नि_९।११९  
हरिद्रुः शीतलस् तिक्तो मङ्गल्यः पित्तवान्तिजित् ।  
अङ्गकान्तिकरो बल्यो नानात्वग्दोषनाशनः ॥ रज्नि_९।१२०  
दग्धा दग्धरुहा प्रोक्ता दग्धिका च स्थलेरुहा ।  
रोमशा कर्कशदला भस्मरोहा सुदग्धिका ॥ रज्नि_९।१२१  
दग्धा कटुकषायोष्णा कफवातनिकृन्तनी ।  
पित्तप्रकोपणी चैव जठरानलदीपनी ॥ रज्नि_९।१२२  
शाखोटः स्याद् भूतवृक्षो गवाक्षी यूकावासो भूर्जपत्रश् च पीतः ।  
कौशिक्यो ऽजक्षीरनाशश् च सूक्तस् तिक्तोष्णो ऽयं पित्तकृद् वातहारी ॥ रज्नि_९।१२३  
शाकः क्रकचपत्रः स्यात् खरपत्रो ऽतिपत्रकः ।  
महीसहः श्रेष्टकाष्ठः स्थिरसारो गृहद्रुमः ॥ रज्नि_९।१२४  
शाकस् तु सारकः प्रोक्तः पित्तदाहश्रमापहः ।  
कफघ्नं मधुरं रुच्यं कषायं शाकवल्कलम् ॥ रज्नि_९।१२५  
शिंशपा तु महाश्यामा कृष्णसारा च धूम्रिका ।  
तीक्ष्णसारा च धीरा च कपिला कृष्णशिंशपा ॥ रज्नि_९।१२६  
श्यामादिशिंशपा तिक्ता कटूष्णा कफवातनुत् ।  
नष्टाजीर्णहरा दीप्या शोफातीसारहारिणी ॥ रज्नि_९।१२७  
शिंशपान्या श्वेतपत्रा सिताह्वादिश् च शिंशपा ।  
श्वेतादिशिंशपा तिक्ता शिशिरा पित्तदाहनुत् ॥ रज्नि_९।१२८  
कपिला शिंशपा चान्या पीता कपिलशिंशपा ।  
सारिणी कपिलाक्षी च भस्मगर्भा कुशिंशपा ॥ रज्नि_९।१२९  
कपिला शिंशपा तिक्ता शीतवीर्या श्रमापहा ।  
वातपित्तज्वरघ्नी च छर्दिहिक्काविनाशिनी ॥ रज्नि_९।१३०  
शिंशपात्रितयं वर्ण्यं हिमशोफविसर्पजित् ।  
पित्तदाहप्रशमनं बल्यं रुचिकरं परम् ॥ रज्नि_९।१३१  
असनस् तु महासर्जः सौरिर् बन्धूकपुष्पकः ।  
प्रियको बीजवृक्षश् च नीलकः प्रियशालकः ॥ रज्नि_९।१३२  
असनः कटुर् उष्णश् च तिक्तो वातार्तिदोषनुत् ।  
सारको गलदोषघ्नो रक्तमण्डलनाशनः ॥ रज्नि_९।१३३  
द्वितीयो नीलबीजः स्यान् नीलपत्रः सुनीलकः ।  
नीलद्रुमो नीलसारो नीलनिर्यासको रसैः ॥ रज्नि_९।१३४  
बीजवृक्षौ कटू शीतौ कषायौ कुष्ठनाशनौ ।  
सारकौ कण्डुदद्रुघ्नौ श्रेष्ठस् तत्रासितस् तयोः ॥ रज्नि_९।१३५  
वरुणः श्वेतपुष्पश् च तिक्तशाकः कुमारकः ।  
श्वेतद्रुमः साधुवृक्षः तमालो मारुतापहः ॥ रज्नि_९।१३६  
वरुणः कटुर् उष्णश् च रक्तदोषहरः परः ।  
शीर्षवातहरः स्निग्धो दीप्यो विद्रधिवातजित् ॥ रज्नि_९।१३७  
पुत्रजीवः पवित्रश् च गर्भदः सुतजीवकः ।  
कुटजीवो ऽपत्यजीवः सिद्धिदो ऽपत्यजीवकः ॥ रज्नि_९।१३८  
पुत्रजीवो हिमो वृष्यः श्लेष्मदो गर्भजीवदः ।  
चक्षुष्यः पित्तशमनो दाहतृष्णानिवारणः ॥ रज्नि_९।१३९  
महापिण्डीतरुः प्रोक्तः श्वेतपिण्डीतकश् च सः ।  
करहाटः क्षुरश् चैव शस्त्रकोशतरुः सरः ॥ रज्नि_९।१४०  
पिण्डीतरुः कषायोष्णस् त्रिदोषशमनो ऽपि च ।  
चर्मरोगापहश् चैव विशेषाद् रक्तदोषजित् ॥ रज्नि_९।१४१  
कारस्करस् तु किम्पाको विषतिन्दुर् विषद्रुमः ।  
गरद्रुमो रम्यफलः कुपाकः कालकूटकः ॥ रज्नि_९।१४२  
कारस्करः कटूष्णश् च तिक्तः कुष्ठविनाशनः ।  
वातामयास्रकण्डूतिकफामार्शोव्रणापहः ॥ रज्नि_९।१४३  
कटभी नाभिका शौण्डी पाटली किणिही तथा ।  
मधुरेणुः क्षुद्रशामा कैडर्यः श्यामला नव ॥ रज्नि_९।१४४  
शितादिकटभी श्वेता किणिही गिरिकर्णिका ।  
शिरीषपत्रा कालिन्दी शतपादी विषघ्निका ।  
महाश्वेता महाशौण्डी महादिकटभी तथा ॥ रज्नि_९।१४५  
कटभी भवेत् कटूष्णा गुल्मविषाध्मानशूलदोषघ्नी ।  
वातकफाजीर्णरुजाशमनी श्वेता च तत्र गुणयुक्ता ॥ रज्नि_९।१४६  
क्षवकः क्षुरकस् तीक्ष्णः क्रूरो भूताङ्कुशः क्षवः ।  
राजोद्वेजनसञ्ज्ञश् च भूतद्रावी ग्रहाह्वयः ॥ रज्नि_९।१४७  
भूताङ्कुशस् तीव्रगन्धः कषायोष्णः कटुस् तथा ।  
भूतग्रहादिदोषघ्नः कफवातनिकृन्तनः ॥ रज्नि_९।१४८  
देवसर्षपकश् चाक्षो बदरो रक्तमूलकः ।  
सुरसर्षपकश् चैन्द्रस् तथा सूक्ष्मदलः स्मृतः ।  
सर्षपो निर्जरादिः स्यात् कुरराङ्घ्रिर् नवाभिधः ॥ रज्नि_९।१४९  
देवसर्षपनामा तु कटूष्णः कफनाशनः ।  
जन्तुदोषहरो रुच्यो वक्त्रामयविशोधनः ॥ रज्नि_९।१५०  
लकुचो लिकुचः शालः कषायी दृढवल्कलः ।  
डहुः कार्श्यश् च शूरश् च स्थूलस्कन्धो नवाह्वयः ॥ रज्नि_९।१५१  
लकुचः स्वरसे तिक्तः कषायोष्णो लघुस् तथा ।  
कफदोषहरो दाही मलसङ्ग्रहदायकः ॥ रज्नि_९।१५२  
विकङ्कतो व्याघ्रपादो ग्रन्थिलः स्वादुकण्टकः ।  
कण्ठपादो बहुफलो गोपघोण्टा स्रुवद्रुमः ॥ रज्नि_९।१५३  
मृदुफलो दन्तकाष्ठो यज्ञीयो ब्रह्मपादपः ।  
पिण्डरोहिणकः पूतः किङ्किणी च त्रिपञ्चधा ॥ रज्नि_९।१५४  
विकङ्कतो ऽम्लमधुरः पाके ऽतिमधुरो लघुः ।  
दीपनः कामलास्रघ्नः पाचनः पित्तनाशनः ॥ रज्नि_९।१५५  
इत्थं वन्यमहीरुहाह्वयगुणाभिख्यानमुख्यानया भङ्ग्या भङ्गुरिताभिधान्तरमहाभोगश्रिया भास्वरम् ।  
वैद्यो वै द्यतु वर्गम् एनम् अखिलं विज्ञाय वैज्ञानिकः प्रज्ञालोकविजृम्भणेन सहसा स्वैरं गदानां गणम् ॥ रज्नि_९।१५६  
ये वृश्चन्ति नृणां गदान् गुरुतरान् आक्रम्य वीर्यासिना ये स्थित्वापि वने गुणेन सरुजां स्वेनावनं तन्वते ।  
तेषाम् एष महान् असीममहिमा वन्यात्मनां वासभूर् वृक्षाणां भणितो भिषग्भिर् असमो यो वृक्षवर्गाख्यया ॥ रज्नि_९।१५७  
यः काश्मीरकुलोज्ज्वलाम्बुजवनीहंसो ऽपि संसेव्यते नित्योल्लासितनीलकण्ठमनसः प्रीत्याद्यभग्नश्रिया ।  
तस्यायं नवमः कृतौ नरहरेर् वर्गः प्रभद्रादिको भद्रात्मन्य् अभिधानशेखरशिखाचूडामणौ संस्थितः ॥ रज्नि_९।१५८  

राजनिघण्टु, करवीरादिवर्ग  
चतुर्धा करवीरो ऽथ धत्तूरत्रितयं तथा ।  
कोविदारो ऽब्धिर् अर्कः स्यान् नमेरुः किंशुकस् तथा ॥ रज्नि_१०।१  
पुन्नागस् तिलको ऽगस्त्यः पाटल्यौ च द्विधा स्मृते ।  
अशोकश् चम्पको धन्वी केतकी द्विविधा तथा ॥ रज्नि_१०।२  
सिन्दूरी च तथा जाती मुद्गरः शतपत्रिका ।  
मल्लिका च चतुर्धा स्याद् वासन्ती नवमल्लिका ॥ रज्नि_१०।३  
अतिमुक्तो द्विधा यूथी कुब्जको मुचकुन्दकः ।  
करुणी माधवी चाथ गणिकारी च कुन्दकः ॥ रज्नि_१०।४  
बककेविकबन्धूकास् त्रिसन्धिश् च जपा तथा ।  
प्रोक्ता भ्रमरमारी च तरुण्य् अम्लानकस् तथा ॥ रज्नि_१०।५  
किङ्किरातो ऽथ बालाख्यो झिण्टिका चोष्ट्रकाण्डिका ।  
तगरं दमनद्वन्द्वं तुलसी मरुवो द्विधा ॥ रज्नि_१०।६  
अर्जकश् च चतुर्गङ्गा पत्री पाची च बालकः ।  
बर्बरो मञ्चिकापत्रः प्रोक्ता चारामशीतला ॥ रज्नि_१०।७  
अथ कमलपुण्डरीकाह्वयकोकनदानि पद्मिनी चैव ।  
पद्माक्षं च मृणालं तत्कन्दः केसरश् च तथा ॥ रज्नि_१०।८  
उत्पलकुमुदकुवलयम् उत्पलिनी चाङ्कवसुमित्या ।  
उत्तंसनाम्नि वर्गे द्रव्याण्य् अत्रोपदिश्यन्ते ॥ रज्नि_१०।९  
करवीरो महावीरो हयमारो ऽश्वमारकः ।  
हयघ्नः प्रतिहासश् च शतकुन्दो ऽश्वरोधकः ॥ रज्नि_१०।१०  
हयारिर् वीरकः कुन्दः शकुन्दः श्वेतपुष्पकः ।  
अश्वान्तकस् तथाश्वघ्नो नखराह्वो ऽश्वनाशकः ॥ रज्नि_१०।११  
स्थलादिकुमुदः प्रोक्तो दिव्यपुष्पो हरप्रियः ।  
गौरीपुष्पः सिद्धपुष्पो द्विकराह्वः प्रकीर्त्तितः ॥ रज्नि_१०।१२  
करवीरः कटुस् तीक्ष्णः कुष्ठकण्डूतिनाशनः ।  
व्रणार्तिविषविस्फोटशमनो ऽश्वमतिप्रदः ॥ रज्नि_१०।१३  
रक्तकरवीरको ऽन्यो रक्तप्रसवो गणेशकुसुमश् च ।  
चण्डीकुसुमः क्रूरो भूतद्रावी रविप्रियो मुनिभिः ॥ रज्नि_१०।१४  
रक्तस् तु करवीरः स्यात् कटुस्तीक्ष्णो विशोधकः ।  
त्वग्दोषव्रणकण्डूतिकुष्ठहारी विषापहः ॥ रज्नि_१०।१५  
पीतकरवीरको ऽन्यः पीतप्रसवः सुगन्धिकुसुमश् च ।  
कृष्णस् तु कृष्णकुसुमश् चतुर्विधो ऽयं गुणे तुल्यः ॥ रज्नि_१०।१६  
धत्तूरः कितवो धूर्त्त उन्मत्तः कनकाह्वयः ।  
शठो मातुलकः श्यामो मदनः शिवशेखरः ॥ रज्नि_१०।१७  
खर्जूघ्नः काहलापुष्पः खलः कण्टफलस् तथा ।  
मोहनः कलभोन्मत्तः शैवः सप्तदशाह्वयः ॥ रज्नि_१०।१८  
धत्तूरः कटुर् उष्णश् च कान्तिकारी व्रणार्तिनुत् ।  
त्वग्दोषखर्जूकण्डूतिज्वरहारी भ्रमप्रदः ॥ रज्नि_१०।१९  
कृष्णधत्तूरकः सिद्धः कनकः सचिवः शिवः ।  
कृष्णपुष्पो विषारातिः क्रूरधूर्तश् च कीर्तितः ॥ रज्नि_१०।२०  
राजधत्तूरकश् चान्यो राजधूर्तो महाशठः ।  
निस्त्रैणिपुष्पको भ्रान्तो राजस्वर्णः षडाह्वयः ॥ रज्नि_१०।२१  
सितनीलकृष्णलोहितपीतप्रसवाश् च सन्ति धत्तूराः ।  
सामान्यगुणोपेतास् तेषु गुणाढ्यस् तु कृष्णकुसुमः स्यात् ॥ रज्नि_१०।२२  
कोविदारः काञ्चनारः कुद्दालः कनकारकः ।  
कान्तपुष्पश् च करकः कान्तारो यमलच्छदः ॥ रज्नि_१०।२३  
पीतपुष्पः सुवर्णारो गिरिजः काञ्चनारकः ।  
युग्मपत्रो महापुष्पः स्याच् चतुर्दशधाभिधः ॥ रज्नि_१०।२४  
कोविदारः कषायः स्यात् सङ्ग्राही व्रणरोपणः ।  
दीपनः कफवातघ्नो मूत्रकृच्छ्रनिबर्हणः ॥ रज्नि_१०।२५  
अर्कः क्षीरदलः पुच्छी प्रतापः क्षीरकाण्डकः ।  
विक्षीरो भास्करः क्षीरी खर्जूघ्नः शिवपुष्पकः ॥ रज्नि_१०।२६  
भञ्जनः क्षीरपर्णी स्यात् सविता च विकीरणः ।  
सूर्याह्वश् च सदापुष्पो रविर् आस्फोटकस् तथा ।  
तूलफलः शुकफलो विंशतिश् च समाह्वयः ॥ रज्नि_१०।२७  
अर्कस् तु कटुर् उष्णश् च वातजिद् दीपनीयकः ।  
शोफव्रणहरः कण्डूकुष्ठक्रिमिविनाशनः ॥ रज्नि_१०।२८  
शुक्लार्कस् तपनः श्वेतः प्रतापश् च सितार्ककः ।  
सुपुष्पः शङ्करादिः स्याद् अत्यर्को वृत्तमल्लिका ॥ रज्नि_१०।२९  
श्वेतार्कः कटुतिक्तोष्णो मलशोधनकारकः ।  
मूत्रकृच्छ्रास्रशोफार्तिव्रणदोषविनाशनः ॥ रज्नि_१०।३०  
राजार्को वसुको ऽलर्को मन्दारो गणरूपकः ।  
काष्ठीलश् च सदापुष्पो ज्ञेयो ऽत्र सप्तसम्मितः ॥ रज्नि_१०।३१  
राजार्कः कटुतिक्तोष्णः कफमेदोविषापहः ।  
वातकुष्ठव्रणान् हन्ति शोफकण्डूविसर्पनुत् ॥ रज्नि_१०।३२  
श्वेतमन्दारकस् त्व् अन्यः पृथ्वी कुरवकः स्मृतः ।  
दीर्घपुष्पः सितालर्को दीर्घात्यर्कः रसाह्वयः ॥ रज्नि_१०।३३  
श्वेतमन्दारको ऽत्युष्णस् तिक्तो मलविशोधनः ।  
मूत्रकृच्छ्रव्रणान् हन्ति क्रिमीन् अत्यन्तदारुणान् ॥ रज्नि_१०।३४  
नमेरुः सुरपुन्नागः सुरेष्टः सुरपर्णिका ।  
सुरतुङ्गश् च पञ्चाह्वः पुन्नागगुणसंयुतः ॥ रज्नि_१०।३५  
पलाशः किंशुकः पर्णो वातपोथो ऽथ याज्ञिकः ।  
त्रिपर्णो वक्रपुष्पश् च पूतद्रुर् ब्रह्मवृक्षकः ।  
ब्रह्मोपनेता काष्ठद्रुः पर्यायैकादश स्मृताः ॥ रज्नि_१०।३६  
पलाशस् तु कषायोष्णः क्रिमिदोषविनाशनः ।  
तद्बीजं पामकण्डूतिदद्रुत्वग्दोषनाशकृत् ॥ रज्नि_१०।३७  
तस्य पुष्पं च सोष्णं च कण्डूकुष्ठार्त्तिनाशनम् ।  
रक्तः पीतः सितो नीलः कुसुमैस् तु विभज्यते ॥ रज्नि_१०।३८  
किंशुकैर् गुणसाम्ये ऽपि सितो विज्ञानदः स्मृतः ॥ रज्नि_१०।३९  
पुन्नागः पुरुषस् तुङ्गः पुन्नामा पाटलः पुमान् ।  
रक्तपुष्पो रक्तरेणुर् अरुणो ऽयं नवाह्वयः ॥ रज्नि_१०।४०  
पुन्नागो मधुरः शीतः सुगन्धिः पित्तनाशकृत् ।  
भूतविद्रावणश् चैव देवतानां प्रसादनः ॥ रज्नि_१०।४१  
तिलको विशेषकः स्यान् मुखमण्डनकश् च पुण्ड्रकः पुण्ड्रः ।  
स्थिरपुष्पः छिन्नरुहो दग्धरुहो रेचकश् च मृतजीवी ॥ रज्नि_१०।४२  
तरुणीकटाक्षकामो वासन्तः सुन्दरो ऽभीष्टः ।  
भालविभूषणसञ्ज्ञो विज्ञेयः पञ्चदशनामा ॥ रज्नि_१०।४३  
तिलको मधुरः स्निग्धो वातपित्तकफापहः ।  
बलपुष्टिकरो हृद्यो लघुर् मेदोविवर्धनः ॥ रज्नि_१०।४४  
तिलकत्वक् कषायोष्णा पुंस्त्वघ्नी दन्तदोषनुत् ।  
क्रिमिशोफव्रणान् हन्ति रक्तदोषविनाशनी ॥ रज्नि_१०।४५  
अगस्त्यः शीघ्रपुष्पः स्यात् अगस्तिस् तु मुनिद्रुमः ।  
व्रणारिर् दीर्घफलको वक्रपुष्पः सुरप्रियः ॥ रज्नि_१०।४६  
सितपीतनीललोहितकुसुमविशेषाच् चतुर्विधो ऽगस्तिः ।  
मधुरशिशिरस्त्रिदोषश्रमकासविनाशनश् च भूतघ्नः ॥ रज्नि_१०।४७  
अगस्त्यं शिशिरं गौल्यं त्रिदोषघ्नं श्रमापहम् ।  
बलासकासवैवर्ण्यभूतघ्नं च बलापहम् ॥ रज्नि_१०।४८  
पाटली ताम्रपुष्पी च कुम्भिका रक्तपुष्पिका ।  
वसन्तदूती चामोघा स्थाली च विटवल्लभा ।  
स्थिरगन्धाम्बुवासी च कालवृन्तीन्दुभूह्वया ॥ रज्नि_१०।४९  
पाटली तु रसे तिक्ता कटूष्णा कफवातजित् ।  
शोफाध्मानवमिश्वासशमनी सन्निपातनुत् ॥ रज्नि_१०।५०  
सितपाटलिका चान्या सितकुम्भी फलेरुहा ।  
सिता मोघा कुबेराक्षी सिताह्वा काष्ठपाटला ।  
पाटली धवला प्रोक्ता ज्ञेया वसुमिताह्वया ॥ रज्नि_१०।५१  
सितपाटलिका तिक्ता गुरूष्णा वातदोषजित् ।  
वमिहिक्काकफघ्नी च श्रमशोषापहारिका ॥ रज्नि_१०।५२  
अशोकः शोकनाशः स्याद् विशोको वञ्जुलद्रुमः ।  
मधुपुष्पो ऽपशोकश् च कङ्केलिः केलिकस् तथा ॥ रज्नि_१०।५३  
रक्तपल्लवकश् चित्रो विचित्रः कर्णपूरकः ।  
सुभगः स्मराधिवासो दोषहारी प्रपल्लवः ॥ रज्नि_१०।५४  
रागी तरुर् हेमपुष्पो रामावामङ्घ्रिघातकः ।  
पिण्डीपुष्पो नटश् चैव पल्लवद्रुर् द्विविंशतिः ॥ रज्नि_१०।५५  
अशोकः शिशिरो हृद्यः पित्तदाहश्रमापहः ।  
गुल्मशूलोदराध्माननाशनः क्रिमिकारकः ॥ रज्नि_१०।५६  
चम्पकः स्वर्णपुष्पश् च चाम्पेयः शीतलच्छदः ।  
सुभगो भृङ्गमोही च शीतलो भ्रमरातिथिः ॥ रज्नि_१०।५७  
सुरभिर् दीपपुष्पश् च स्थिरगन्धो ऽतिगन्धकः ।  
स्थिरपुष्पो हेमपुष्पः पीतपुष्पस् तथापरः ।  
हेमाह्वः सुकुमारस् तु वनदीपो ऽष्टभूह्वयः ॥ रज्नि_१०।५८  
तत्कलिका गन्धफली बहुगन्धा गन्धमोदिनी त्रेधा ॥ रज्नि_१०।५९  
चम्पकः कटुकस् तिक्तः शिशिरो दाहनाशनः ।  
कुष्ठकण्डूव्रणहरो गुणाढ्यो राजचम्पकः ॥ रज्नि_१०।६०  
क्षुद्रादिचम्पकस् त्व् अन्यः स ज्ञेयो नागचम्पकः ।  
फणिचम्पकनागाह्वश् चम्पको वनजः शराः ॥ रज्नि_१०।६१  
वनचम्पकः कटूष्णो वातकफध्वंसनो वर्ण्यः ।  
चक्षुष्यो व्रणरोपी वह्निस्तम्भं करोति योगगुणात् ॥ रज्नि_१०।६२  
बकुलस् तु सीधुगन्धः स्त्रीमुखमधुदोहलश् च मधुपुष्पः ।  
सुरभिर् भ्रमरानन्दः स्थिरकुसुमः केसरश् च शारदिकः ॥ रज्नि_१०।६३  
करकः सीधुसञ्ज्ञस् तु विशारदो गूढपुष्पको धन्वी ।  
मदनो मद्यामोदश् चिरपुष्पश् चेति सप्तदशसञ्ज्ञः ॥ रज्नि_१०।६४  
बकुलः शीतलो हृद्यो विषदोषविनाशनः ।  
मधुरश् च कषायश् च मदाढ्यो हर्यदायकः ॥ रज्नि_१०।६५  
बकुलकुसुमं च रुच्यं क्षीराढ्यं सुरभि शीतलं मधुरम् ।  
स्निग्धकषायं कथितं मलसङ्ग्रहकारकं चैव ॥ रज्नि_१०।६६  
केतकी तीक्ष्णपुष्पा च विफला धूलिपुष्पिका ।  
मेध्या कण्टदला चैव शिवद्विष्टा नृपप्रिया ॥ रज्नि_१०।६७  
क्रकचा दीर्घपत्रा च स्थिरगन्धा तु पांशुला ।  
गन्धपुष्पेन्दुकलिका दलपुष्पा त्रिपञ्चधा ॥ रज्नि_१०।६८  
स्वर्णादिकेतकी त्व् अन्या ज्ञेया सा हेमकेतकी ।  
कनकप्रसवा पुष्पी हैमी छिन्नरुहा तथा ।  
विष्टरुहा स्वर्णपुष्पी कामखड्गदला च सा ॥ रज्नि_१०।६९  
केतकीकुसुमं वर्ण्यं केशदौर्गन्ध्यनाशनम् ।  
हेमाभं मदनोन्मादवर्द्धनं सौख्यकारि च ॥ रज्नि_१०।७०  
तस्याः स्तनो ऽतिशिशिरः कटुः पित्तकफापहः ।  
रसायनकरो बल्यो देहदार्ढ्यकरः परः ॥ रज्नि_१०।७१  
सिन्दूरी वीरपुष्पश् च तृणपुष्पी करच्छदः ।  
सिन्दूरपुष्पी शोणादिपुष्पी षडाह्वयः स्मृतः ॥ रज्नि_१०।७२  
सिन्दूरी कटुका तिक्ता कषाया श्लेष्मवातजित् ।  
शिरआर्तिशमनी भूतनाशा चण्डीप्रिया भवेत् ॥ रज्नि_१०।७३  
जाती सुरभिगन्धा स्यात् सुमना तु सुरप्रिया ।  
चेतकी सुकुमारा तु सन्ध्यापुष्पी मनोहरा ॥ रज्नि_१०।७४  
राजपुत्री मनोज्ञा च मालती तैलभाविनी ।  
जनेष्टा हृद्यगन्धा च नामान्य् अस्याश् चतुर्दश ।  
मालती शीततिक्ता स्यात् कफघ्नी मुखपाकनुत् ।  
कुद्मलं नेत्ररोगघ्नं व्रणविस्फोटकुष्ठनुत् ॥ रज्नि_१०।७५  
मुद्गरो गन्धसारस् तु सप्तपत्रश् च कर्दमी ।  
वृत्तपुष्पो ऽतिगन्धश् च गन्धराजो विटप्रियः ।  
गेयप्रियो जनेष्टश् च मृगेष्टो रुद्रसम्मितः ॥ रज्नि_१०।७६  
मुद्गरो मधुरः शीतः सुरभिः सौख्यदायकः ।  
मनोज्ञो मधुपानन्दकारी पित्तप्रकोपहृत् ॥ रज्नि_१०।७७  
शतपत्री तु सुमना सुशीता शिववल्लभा ।  
सौम्यगन्धा शतदला सुवृत्ता शतपत्रिका ॥ रज्नि_१०।७८  
शतपत्री हिमा तिक्ता कषाया कुष्ठनाशनी ।  
मुखस्फोटहरा रुच्या सुरभिः पित्तदाहनुत् ॥ रज्नि_१०।७९  
मल्लिका भद्रवल्ली तु गौरी च वनचन्द्रिका ।  
शीतभीरुः प्रिया सौम्या नारीष्टा गिरिजा सिता ।  
मल्ली च दमयन्ती च चन्द्रिका मोदिनी मनुः ॥ रज्नि_१०।८०  
मल्लिका कटुतिक्ता स्याच् चक्षुष्या मुखपाकनुत् ।  
कुष्ठविस्फोटकण्डूतिविषव्रणहरा परा ॥ रज्नि_१०।८१  
वल्लिका मोदिनी चान्या वटपत्रा कुमारिका ।  
सुगन्धाढ्या वृत्तपुष्पा मुक्ताभा वृत्तमल्लिका ॥ रज्नि_१०।८२  
नेत्ररोगापहन्त्री स्यात् कटूष्णा वृत्तमल्लिका ।  
व्रणघ्नी गन्धबहला दारयत्य् आस्यजान् गदान् ॥ रज्नि_१०।८३  
वार्षिका त्रिपुटा त्र्यस्रा सुरूपा सुलभा प्रिया ।  
श्रीवल्ली षट्पदानन्दा मुक्तबन्धा नवाभिधा ॥ रज्नि_१०।८४  
वार्षिका शिशिरा हृद्या सुगन्धिः पित्तनाशनी ।  
कफवातविषस्फोटक्रिमिदोषामनाशनी ॥ रज्नि_१०।८५  
सा दीर्घवर्त्तुलपुष्पविशेषाद् अनेकनिर्देशा ।  
मृगमदवासा त्व् अन्या कस्तूरीमल्लिका ज्ञेया ॥ रज्नि_१०।८६  
प्रातर्विकस्वरैका सायोद्भिदुरापि मल्लिका कापि ।  
वनमल्लिका नु सा स्याद् आस्फोता किन्तु समगुणोपेता ॥ रज्नि_१०।८७  
वासन्ती प्रहसन्ती वसन्तजा माधवी महाजातिः ।  
शीतसहा मधुबहला वसन्तदूती च वसुनाम्नी ॥ रज्नि_१०।८८  
वासन्ती शिशिरा हृद्या सुरभिः श्रमहारिणी ।  
धम्मिल्लामोदिनी मन्दमदनोन्माददायिनी ॥ रज्नि_१०।८९  
नवमल्लिकातिमोदा ग्रैष्मी ग्रीष्मोद्भवा च सा ।  
सप्तला सुकुमारा च सुरभी सूचिमल्लिका ।  
सुगन्धा शिखरिणी स्यान् नेवाली चेन्दुभूह्वया ॥ रज्नि_१०।९०  
नवमल्लिकातिशैत्या सुरभिः सर्वरोगहृत् ॥ रज्नि_१०।९१  
सैवातिमुक्तकाख्या पुण्ड्रकनाम्नी च काचिद् उक्तान्या ।  
मदनी भ्रमरानन्दा कामकान्ता च पञ्चाख्या ॥ रज्नि_१०।९२  
अतिमुक्तः कषायः स्याच् छिशिरः श्रमनाशनः ।  
पित्तदाहज्वरोन्मादहिक्काच्छर्दिनिवारणः ॥ रज्नि_१०।९३  
यूथिका गणिकाम्बष्ठा मागधी बालपुष्पिका ।  
मोदनी बहुगन्धा च भृङ्गानन्दा गजाह्वया ॥ रज्नि_१०।९४  
अन्या यूथी सुवर्णाह्वा सुगन्धा हेमयूथिका ।  
युवतीष्टा व्यक्तगन्धा शिखण्डी नागपुष्पिका ॥ रज्नि_१०।९५  
हरिणी पीतयूथी च पोतिका कनकप्रभा ।  
मनोहरा च गन्धाढ्या प्रोक्ता त्रयोदशाह्वया ॥ रज्नि_१०।९६  
यूथिकायुगलं स्वादु शिशिरं शर्करार्तिनुत् ।  
पित्तदाहतृषाहारि नानात्वग्दोषनाशनम् ॥ रज्नि_१०।९७  
सितपीतनीलमेचकनाम्न्यः कुसुमेन यूथिकाः कथिताः ।  
तिक्तहिमपित्तकफामयज्वरघ्न्यो व्रणादिदोषहराः ॥ रज्नि_१०।९८  
सर्वासां यूथिकानां तु रसवीर्यादिसाम्यता ।  
सुरूपं तु सुगन्धाढ्यं स्वर्णयूथ्या विशेषतः ॥ रज्नि_१०।९९  
कुब्जको भद्रतरुणो वृत्तपुष्पो ऽतिकेसरः ।  
महासहः कण्टकाढ्यः खर्वो ऽलिकुलसङ्कुलः ॥ रज्नि_१०।१००  
कुब्जकः सुरभिः शीतो रक्तपित्तकफापहः ।  
पुष्पं तु शीतलं वर्ण्यं दाहघ्नं वातपित्तजित् ॥ रज्नि_१०।१०१  
मुचकुन्दो बहुपत्रः सुदलो हरिवल्लभः सुपुष्पश् च ।  
अर्घ्यार्हो लक्ष्मणको रक्तप्रसवश् च वसुनामा ॥ रज्नि_१०।१०२  
मुचकुन्दः कटुतिक्तः कफकासविनाशनश् च कण्ठदोषहरः ।  
त्वग्दोषशोफशमनो व्रणपामाविनाशनश् चैव ॥ रज्नि_१०।१०३  
करुणी ग्रीष्मपुष्पी स्याद् रक्तपुष्पी च वारुणी ।  
राजप्रिया राजपुष्पी सूक्ष्मा च ब्रह्मचारिणी ॥ रज्नि_१०।१०४  
करुणी कटुतिक्तोष्णा कफमारुतनाशिनी ।  
आध्मानविषविच्छर्दिजत्रूर्ध्वश्वासहारिणी ॥ रज्नि_१०।१०५  
माधवी चन्द्रवल्ली च सुगन्धा भ्रमरोत्सवा ।  
भृङ्गप्रिया भद्रलता भूमिमण्डपभूषणी ॥ रज्नि_१०।१०६  
माधवी कटुका तिक्ता कषाया मदगन्धिका ।  
पित्तकासव्रणान् हन्ति दाहशोषविनाशिनी ॥ रज्नि_१०।१०७  
गणिकारी काञ्चनिका काञ्चनपुष्पी वसन्तदूती च ।  
गन्धकुसुमातिमोदा वासन्ती मदमादिनी चैव ॥ रज्नि_१०।१०८  
गणिकारी सुरभितरा त्रिदोषशमनी च दाहशोषहरा ।  
कामक्रीडाडम्बरशम्बरहरचापलप्रसरा ॥ रज्नि_१०।१०९  
कुन्दस् तु मकरन्दश् च महामोदो मनोहरः ।  
मुक्तापुष्पः सदापुष्पस् तारपुष्पो ऽट्टहासकः ॥ रज्नि_१०।११०  
दमनो वनहासश् च मनोज्ञो रुद्रसम्मितः ॥ रज्नि_१०।१११  
कुन्दो ऽतिमधुरः शीतः कषायः कैश्यभावनः ।  
कफपित्तहरश् चैव सरो दीपनपाचनः ॥ रज्नि_१०।११२  
बकः पाशुपतः शैवः शिवपिण्डश् च सुव्रतः ।  
वसुकश् च शिवाङ्कश् च शिवेष्टः क्रमपूरकः ।  
शिवमल्ली शिवाह्लादः शाम्भवो रविसम्मितः ॥ रज्नि_१०।११३  
बको ऽतिशिशिरस् तिक्तो मधुरो मधुगन्धकः ।  
पित्तदाहकफश्वासश्रमहारी च दीपनः ॥ रज्नि_१०।११४  
केविका कविका केवा भृङ्गारिर् नृपवल्लभा ।  
भृङ्गमारी महागन्धा राजकन्यालिमोहिनी ॥ रज्नि_१०।११५  
केविका मधुरा शीता दाहपित्तश्रमापहा ।  
वातश्लेष्मरुजां हन्त्री पित्तच्छर्दिविनाशिनी ॥ रज्नि_१०।११६  
बन्धूको बन्धुजीवः स्याद् ओष्ठपुष्पो ऽर्कवल्लभः ।  
मध्यन्दिनो रक्तपुष्पो रागपुष्पो हरिप्रियः ॥ रज्नि_१०।११७  
असितसितपीतलोहितपुष्पविशेषाच् चतुर्विधो बन्धूकः ।  
ज्वरहारी विविधग्रहपिशाचशमनः प्रसादनः सवितुः स्यात् ॥ रज्नि_१०।११८  
त्रिसन्धिः सान्ध्यकुसुमा सन्धिवल्ली सदाफला ।  
त्रिसन्ध्यकुसुमा कान्ता सुकुमारा च सन्धिजा ॥ रज्नि_१०।११९  
त्रिसन्धिस् त्रिविधा ज्ञेया रक्ता चान्या सितासिता ।  
कफकासहरा रुच्या त्वग्दोषशमनी परा ॥ रज्नि_१०।१२०  
जपाख्या ओड्रकाख्या च रक्तपुष्पी जवा च सा ।  
अर्कप्रिया रक्तपुष्पी प्रातिका हरिवल्लभा ॥ रज्नि_१०।१२१  
जपा तु कटुर् उष्णा स्याद् इन्द्रलुप्तकनाशकृत् ।  
विच्छर्दिजन्तुजननी सूर्याराधनसाधनी ॥ रज्नि_१०।१२२  
भ्रमरारिर् भृङ्गमारी भृङ्गारिर् मांसपुष्पिका ।  
कुष्ठारिर् भ्रमरी चैव ज्ञेया यष्टिलता मुनिः ॥ रज्नि_१०।१२३  
तिक्ता भ्रमरमारी स्याद् वातश्लेष्मज्वरापहा ।  
शोफकण्डूतिकुष्ठघ्नी व्रणदोषास्थिदोषनुत् ॥ रज्नि_१०।१२४  
तरुणी सहा कुमारी गन्धाढ्या चारुकेसरा भृङ्गेष्टा ।  
रामतरुणी तु सुदला बहुपत्रा भृङ्गवल्लभा च दशाह्वा ॥ रज्नि_१०।१२५  
तरुणी शिशिरा स्निग्धा पित्तदाहज्वरापहा ।  
मधुरा मुखपाकघ्नी तृष्णाविच्छर्दिवारिणी ॥ रज्नि_१०।१२६  
महती तु राजतरुणी महासहा वर्ण्यपुष्पको ऽम्लानः ।  
अमिलातकः सुपुष्पः सुवर्णपुष्पश् च सप्ताह्वः ॥ रज्नि_१०।१२७  
विज्ञेया राजतरुणी कषाया कफकारिणी ।  
चक्षुष्या हर्षदा हृद्या सुरभिः सुरवल्लभा ॥ रज्नि_१०।१२८  
अथ रक्ताम्लानः स्याद् रक्तसहाख्यः स चापरिम्लानः ।  
रक्तामलान्तको ऽपि च रक्तप्रसवश् च कुरवकश् चैव ॥ रज्नि_१०।१२९  
रामालिङ्गनकामो रागप्रसवो मधूत्सवः प्रसवः ।  
सुभगो भ्रमरानन्दः स्याद् इत्य् अयं पक्षचन्द्रमितः ॥ रज्नि_१०।१३०  
उष्णः कटुः कुरवको वातामयशोफनाशनो ज्वरनुत् ।  
आध्मानशूलकासश्वासार्तिप्रशमनो वर्ण्यः ॥ रज्नि_१०।१३१  
पीतः स किङ्किरातः पीताम्लानः कुरण्टकः कनकः ।  
पीतकुरवः सुपीतः स पीतकुसुमश् च सप्तसञ्ज्ञकः स्यात् ॥ रज्नि_१०।१३२  
किङ्किरातः कषायोष्णस्तिक्तश् च कफवातजित् ।  
दीपनः शोफकण्डूतिरक्तत्वग्दोषनाशनः ॥ रज्नि_१०।१३३  
नीलपुष्पा तु सा दासी नीलाम्लानस् तु छादनः ।  
बाला चार्त्तगला चैव नीलपुष्पा च षड्विधा ॥ रज्नि_१०।१३४  
आर्त्तगला कटुस् तिक्ता कफमारुतशूलनुत् ।  
कण्डूकुष्ठव्रणान् हन्ति शोफत्वग्दोषनाशनी ॥ रज्नि_१०।१३५  
कण्टकरण्टो झिण्टी सा वन्यसहचरी तु सा पीता ।  
शोणी कुरवकनाम्नी कण्टकिनी शोणझिण्टिका चैव ॥ रज्नि_१०।१३६  
सान्या तु नीलझिण्टी नीलकुरण्टश् च नीलकुसुमा च ।  
बाणो बाणा दासी कण्टार्त्तगला च सप्तसञ्ज्ञा स्यात् ॥ रज्नि_१०।१३७  
झिण्टिकाः कटुकास् तिक्ता दन्तामयशान्तिदाश् च शूलघ्नाः ।  
वातकफशोफकासत्वग्दोषविनाशकारिण्यः ॥ रज्नि_१०।१३८  
उष्ट्रकाण्डी रक्तपुष्पी ज्ञेया करभकाण्डिका ।  
रक्ता लोहितपुष्पी च वर्णपुष्पी षडाह्वया ॥ रज्नि_१०।१३९  
उष्ट्रकाण्डी तु तिक्तोष्णा रुच्या हृद्रोगहारिणी ।  
तद्बीजं मधुरं शीतं वृष्यं सन्तर्पणं स्मृतम् ॥ रज्नि_१०।१४०  
तगरं कुटिलं वक्रं विनम्रं कुञ्चितं नतम् ।  
शठं च नहुषाख्यं च दद्रुहस्तं च बर्हणम् ॥ रज्नि_१०।१४१  
पिण्डीतगरकं चैव पार्थिवं राजहर्षणम् ।  
कालानुसारकं क्षत्रं दीनं जिह्मं मुनीन्दुधा ॥ रज्नि_१०।१४२  
तगरं शीतलं तिक्तं दृष्टिदोषविनाशनम् ।  
विषार्तिशमनं पथ्यं भूतोन्मादभयापहम् ॥ रज्नि_१०।१४३  
अथ दमनकस् तु दमनो दान्तो गन्धोत्कटो मुनिर् जटिलः ।  
दण्डी च पाण्डुरागो ब्रह्मजटा पुण्डरीकश् च ॥ रज्नि_१०।१४४  
तापसपत्रः पत्री पवित्रको देवशेखरश् चैव ।  
कुलपत्रश् च विनीतस्तपस्विपत्रश् च सप्तधात्रीकः ॥ रज्नि_१०।१४५  
दमनः शीतलतिक्तः कषायकटुकश् च कुष्ठदोषहरः ।  
द्वन्द्वत्रिदोषशमनो विषविस्फोटविकारहरणः स्यात् ॥ रज्नि_१०।१४६  
अन्यश् च वन्यदमनो वनादिनामा च दमनपर्यायः ।  
वीर्यस्तम्भनकारी बलदायी चामदोषहारी च ॥ रज्नि_१०।१४७  
तुलसी सुभगा तीव्रा पावनी विष्णुवल्लभा ।  
सुरेज्या सुरसा ज्ञेया कायस्था सुरदुन्दुभी ॥ रज्नि_१०।१४८  
सुरभिर् बहुपत्री च मञ्जरी सा हरिप्रिया ।  
अपेतराक्षसी श्यामा गौरी त्रिदशमञ्जरी ।  
भूतघ्नी पूतपत्री च ज्ञेया चैकोनविंशतिः ॥ रज्नि_१०।१४९  
तुलसी कटुतिक्तोष्णा सुरभिः श्लेष्मवातजित् ।  
जन्तुभूतक्रिमिहरा रुचिकृद् वातशान्तिकृत् ॥ रज्नि_१०।१५०  
कृष्णा तु कृष्णतुलसी श्वेता लक्ष्मीः सिताह्वया ।  
कासवातक्रिमिवमिभूतापहारिणी पूता ॥ रज्नि_१०।१५१  
मरुवः खरपत्रस् तु गन्धपत्रः फणिञ्झकः ।  
बहुवीर्यः शीतलकः सुराह्वश् च समीरणः ॥ रज्नि_१०।१५२  
जम्बीरः प्रस्थकुसुमो ज्ञेयो मरुवकस् तथा ।  
आजन्मसुरभिपत्रो मरीचश् च त्रयोदश ॥ रज्नि_१०।१५३  
द्विधा मरुवकः प्रोक्तः श्वेतश् चैव सितेतरः ।  
श्वेतो भेषजकार्ये स्याद् अपरः शिवपूजने ॥ रज्नि_१०।१५४  
मरुवः कटुतिक्तोष्णः कृमिकुष्ठविनाशनः ।  
विड्बन्धाध्मानशूलघ्नो मान्द्यत्वग्दोषनाशनः ॥ रज्नि_१०।१५५  
अर्जकः क्षुद्रतुलसी क्षुद्रपर्णो मुखार्जकः ।  
उग्रगन्धश् च जम्बीरः कुठेरश् च कठिञ्जरः ॥ रज्नि_१०।१५६  
सितार्जकस् तु वैकुण्ठो वटपत्रः कुठेरकः ।  
जम्बीरो गन्धबहुलः सुमुखः कटुपत्रकः ॥ रज्नि_१०।१५७  
कृष्णार्जकः कालमालो मालूकः कृष्णमालुकः ।  
स्यात् कृष्णमल्लिका प्रोक्ता गरघ्नो वनबर्बरः ॥ रज्नि_१०।१५८  
त्रयो ऽर्जकाः कटूष्णाः स्युः कफवातामयापहाः ।  
नेत्रामयहरा रुच्याः सुखप्रसवकारकाः ॥ रज्नि_१०।१५९  
वनबर्बरिकान्या तु सुगन्धिः सुप्रसन्नकः ।  
दोषोत्क्लेशी विषघ्नश् च सुमुखः सूक्ष्मपत्रकः ।  
निद्रालुः शोफहारी च सुवक्त्रश् च दशाह्वयः ॥ रज्नि_१०।१६०  
वनबर्बरिका चोष्णा सुगन्धा कटुका च सा ।  
पिशाचवान्तिभूतघ्नी घ्राणसन्तर्पणी परा ॥ रज्नि_१०।१६१  
गङ्गापत्री तु पत्री स्यात् सुगन्धा गन्धपत्रिका ।  
गङ्गापत्री कटूष्णा च वातजिद् व्रणरोपणी ॥ रज्नि_१०।१६२  
पाची मरकतपत्री हरितलता हरितपत्रिका पत्री ।  
सुरभिर् मल्लारिष्टा गारुत्मतपत्रिका चैव ॥ रज्नि_१०।१६३  
पाची कटुतिक्तोष्णा सकषाया वातदोषहन्त्री च ।  
ग्रहभूतविकारकारी त्वग्दोषप्रशमनी व्रणेषु हिता ॥ रज्नि_१०।१६४  
बालकं वारिपर्यायैर् उक्तं ह्रीवेरकं तथा ।  
केश्यं वज्रम् उदीच्यं च पिङ्गं च ललनाप्रियम् ।  
बालं च कुन्तलोशीरं कचामोदं शशीन्दुधा ॥ रज्नि_१०।१६५  
बालकं शीतलं तिक्तं पित्तवान्तितृषापहम् ।  
ज्वरकुष्ठातिसारघ्नं केश्यं श्वित्रव्रणापनुत् ॥ रज्नि_१०।१६६  
बर्बरः सुमुखश् चैव गरघ्नः कृष्णबर्बरः ।  
सुकन्दनो गन्धपत्रः पूतगन्धः सुरार्हकः ॥ रज्नि_१०।१६७  
बर्बरः कटुकोष्णश् च सुगन्धिर् वान्तिनाशनः ।  
विसर्पविषविध्वंसी त्वग्दोषशमनस् तथा ॥ रज्नि_१०।१६८  
सुरपर्णं देवपर्णं वीरपर्णं सुगन्धिकम् ।  
मञ्चिपत्रं सूक्ष्मपत्रं देवार्हं गन्धपत्रकम् ॥ रज्नि_१०।१६९  
कटूष्णं सुरपर्णं च क्रिमिश्वासबलासजित् ।  
दीपनं कफवातघ्नं वर्ण्यं बालहितं तथा ॥ रज्नि_१०।१७०  
आरामशीतला नन्दा शीतला सा सुनन्दिनी ।  
रामा चैव महानन्दा गन्धाढ्यारामशीतला ॥ रज्नि_१०।१७१  
आरामशीतला तिक्ता शीतला पित्तहारिणी ।  
दाहशोषप्रशमनी विस्फोटव्रणरोपणी ॥ रज्नि_१०।१७२  
पाथोजं कमलं नभं च नलिनाम्भोजाम्बुजन्माम्बुजं श्रीपद्माम्बुरुहाब्जपद्मजलजान्य् अम्भोरुहं सारसम् ।  
पङ्केजं सरसीरुहं च कुटपं पाथोरुहं पुष्करं वार्जं तामरसं कुशेशयकजे कञ्जारविन्दे तथा ॥ रज्नि_१०।१७३  
शतपत्रं बिसकुसुमं सहस्रपत्रं महोत्पलं वारिरुहम् ।  
सरसिजसलिलजपङ्केरुहराजीवानि वेदवह्निमितानि ॥ रज्नि_१०।१७४  
कमलं शीतलं स्वादु रक्तपित्तश्रमार्तिनुत् ।  
सुगन्धि भ्रान्तिसन्तापशान्तिदं तर्पणं परम् ॥ रज्नि_१०।१७५  
पुण्डरीकं श्वेतपत्रं सिताब्जं श्वेतवारिजम् ।  
हरिनेत्रं शरत्पद्मं शारदं शम्भुवल्लभम् ॥ रज्नि_१०।१७६  
पुण्डरीकं हिमं तिक्तं मधुरं पित्तनाशनम् ।  
दाहास्रश्रमदोषघ्नं पिपासादोषनाशनम् ॥ रज्नि_१०।१७७  
कोकनदम् अरुणकमलं रक्ताम्भोजं च शोणपद्मं च ।  
रक्तोत्पलम् अरविन्दं रविप्रियं रक्तवारिजं वसवः ॥ रज्नि_१०।१७८  
कोकनदं कटुतिक्तं मधुरं शिशिरं च रक्तदोषहरम् ।  
पित्तकफवातशमनं सन्तर्पणकारणं वृष्यम् ॥ रज्नि_१०।१७९  
उत्पलं नीलकमलं नीलाब्जं नीलपङ्कजम् ।  
नीलपद्मं च बाणाह्वं नीलादिकमलाभिधम् ॥ रज्नि_१०।१८०  
नीलाब्जं शीतलं स्वादु सुगन्धि पित्तनाशकृत् ।  
रुच्यं रसायने श्रेष्ठं केश्यं च देहदार्ढ्यदम् ॥ रज्नि_१०।१८१  
ईषत् श्वेतं पद्मं नलिनं च तद् उक्तम् ईषद् आरक्तम् ।  
उत्पलम् ईषन् नीलं त्रिविधम् इतीदं भवेत् कमलम् ॥ रज्नि_१०।१८२  
उत्पलादिर् अयं दाहरक्तपित्तप्रसादनः ।  
पिपासादाहहृद् रोगच्छर्दिमूर्छाहरो गणः ॥ रज्नि_१०।१८३  
पद्मिनी नलिनी प्रोक्ता कूटपिन्य् अब्जिनी तथा ।  
इत्थं तत्पद्मपर्यायनाम्नी ज्ञेया प्रयोगतः ॥ रज्नि_१०।१८४  
पद्मिनी मधुरा तिक्ता कषाया शिशिरा परा ।  
पित्तकृमिशोषवान्तिभ्रान्तिसन्तापशान्तिकृत् ॥ रज्नि_१०।१८५  
पद्मबीजं तु पद्माक्षं गालोड्यं कन्दली च सा ।  
भेडा क्रौञ्चादनी क्रौञ्चा श्यामा स्यात् पद्मकर्कटी ॥ रज्नि_१०।१८६  
पद्मबीजं कटु स्वादु पित्तच्छर्दिहरं परम् ।  
दाहास्रदोषशमनं पाचनं रुचिकारकम् ॥ रज्नि_१०।१८७  
मृणालं पद्मनालं च मृणाली च मृणालिनी ।  
बिसं च पद्मतन्तुश् च बिसिनी नलिनीरुहम् ॥ रज्नि_१०।१८८  
मृणालं शिशिरं तिक्तं कषायं पित्तदाहजित् ।  
मूत्रकृच्छ्रविकारघ्नं रक्तवान्तिहरं परम् ॥ रज्नि_१०।१८९  
पद्मकन्दस् तु शालूकं पद्ममूलं कटाह्वयम् ।  
शालीनं च जलालूकं स्याद् इत्य् एवं षडाह्वयम् ॥ रज्नि_१०।१९०  
शालूकं कटु विष्टम्भि रूक्षं रुच्यं कफापहम् ।  
कषायं कासपित्तघ्नं तृष्णादाहनिवारणम् ॥ रज्नि_१०।१९१  
किञ्जल्कं मकरन्दं च केसरं पद्मकेसरम् ।  
किञ्जं पीतं परागं च तुङ्गं चाम्पेयकं नव ॥ रज्नि_१०।१९२  
किञ्जल्कं मधुरं रूक्षं कटु चास्यव्रणापहम् ।  
पित्तघ्नं शिशिरं रुच्यं तृष्णादाहनिवारणम् ॥ रज्नि_१०।१९३  
अनूष्णं चोत्पलं चैव रात्रिपुष्पं जलाह्वयम् ।  
हिमाब्जं शीतजलजं निशाफुल्लं च सप्तधा ॥ रज्नि_१०।१९४  
उत्पलं शिशिरं स्वादु पित्तरक्तार्तिदोषनुत् ।  
दाहश्रमवमिभ्रान्तिक्रिमिज्वरहरं परम् ॥ रज्नि_१०।१९५  
धवलोत्पलं तु कुमुदं कह्लारं कैरवं च शीतलकम् ।  
शशिकान्तम् इन्दुकमलं चन्द्राब्जं चन्द्रिकाम्बुजं च नव ॥ रज्नि_१०।१९६  
कुमुदं शीतलं स्वादु पाके तिक्तं कफापहम् ।  
रक्तदोषहरं दाहश्रमपित्तप्रशान्तिकृत् ॥ रज्नि_१०।१९७  
नीलोत्पलम् उत्पलकं कुवलयम् इन्दीवरं च कन्दोत्थम् ।  
सौगन्धिकं सुगन्धं कुड्मलकं चासितोत्पलं नवधा ॥ रज्नि_१०।१९८  
नीलोत्पलम् अतिस्वादु शीतं सुरभि सौख्यकृत् ।  
पाके तु तिक्तम् अत्यन्तं रक्तपित्तापहारकम् ॥ रज्नि_१०।१९९  
उत्पलिनी कैरविणी कुमुद्वती कुमुदिनी च चन्द्रेष्टा ।  
कुवलयिनीन्दीवरिणी नीलोत्पलिनी च विज्ञेया ॥ रज्नि_१०।२००  
उत्पलिनी हिमतिक्ता रक्तामयहारिणी च पित्तघ्नी ।  
तापकफकासतृष्णाश्रमवमिशमनी च विज्ञेया ॥ रज्नि_१०।२०१  
पुष्पद्रवः पुष्पसारः पुष्पस्वेदश् च पुष्पजः ।  
पुष्पनिर्यासकश् चैव पुष्पाम्बुजः षडाह्वयः ॥ रज्नि_१०।२०२  
पुष्पद्रवः सुरभिशीतकषायगौल्यो दाहश्रमातिवमिमोहमुखामयघ्नः ।  
तृष्णार्तिपित्तकफदोषहरः सरश् च सन्तर्पणश् चिरम् अरोचकहारकश् च ॥ रज्नि_१०।२०३  
जाती भाति मृदुर् मनोज्ञमधुरामोदा मुहूर्तद्वयं द्वैगुण्येन च मल्लिका मदकरी गन्धाधिका यूथिका ।  
एकाहं नवमालिका मदकरं चाह्नां त्रयं चम्पकं तीव्रामोदम् अथाष्टवासरमितामोदान्विता केतकी ॥ रज्नि_१०।२०४  
इत्थं नानाप्रथितसुमनःपत्रपद्माभिधानसंस्थानोक्तिप्रगुणिततया तद्गुणाख्याप्रवीणम् ।  
वाचोयुक्तिस्थिरपरिमलं वर्गम् एनं पठित्वा नित्यामोदैर् मुखसरसिजं वासयत्व् आशु वैद्यः ॥ रज्नि_१०।२०५  
स्थैर्ये शैलशिलोपमान्य् अपि शनैर् आसाद्य तद्भावनां भेद्यत्वं यमिनां मनांस्य् अपि ययुः पुष्पाशुगस्याशुगैः ।  
तेषां भूषयतां सुरादिकशिरः पत्रप्रसूनात्मनां वर्गो ऽयं वसतिर् मता सुमनसाम् उत्तंसवर्गाख्यया ॥ रज्नि_१०।२०६  
लोकान् स्पर्शनयोगतः प्रसृमराण्य् आमोदयन्त्य् अञ्जसा प्रोत्फुल्लानि च यद् यशांसि विशदान्य् उत्तंसयन्ते दिशः ।  
तस्यायं दशमः कृतौ स्थितिम् अगाद् वर्गो नृसिंहेशितुः सूरीन्दोः करवीरकादिर् अभिधासम्भारचूडामणौ ॥ रज्नि_१०।२०७  

राजनिघण्टु, आम्रादिवर्ग  
आम्राः पञ्चविधाः प्रोक्ता जम्बूश् चैव चतुर्विधा ।  
पनसः कदली चाब्धिः नारिकेलद्वयं तथा ॥ रज्नि_११।१  
खर्जूरी पञ्चधा चैव चारो भल्लातरायणी ।  
दाडिमं तिन्दुकौ चाथो अक्षोटः पीलुको द्विधा ॥ रज्नि_११।२  
पारेवते मधूकं तु द्विधा भव्यारुके क्रमात् ।  
द्राक्षा त्रिधाथ कर्मारः परुषः पिप्पलो वटः ॥ रज्नि_११।३  
वटी चाश्वत्थिका प्लक्षस् तथा चोदुम्बरस् त्रिधा ।  
तत्त्वचा बदरं चाब्धि बीजपूरं त्रिधा मतम् ॥ रज्नि_११।४  
आमलक्यौ द्विधा चैव चिञ्चा चिञ्चारसस् तथा ।  
आम्रातको ऽथ नारङ्गो निम्बूर् जम्बीरकद्वयम् ॥ रज्नि_११।५  
कपित्थस् तुम्बरश् चाथ रुद्राक्षो बिल्वशल्लकी ।  
कतकः कर्कटश् चैव द्विधा श्लेष्मातकस् तथा ॥ रज्नि_११।६  
मुष्ककः करमर्दश् च तथा तेजःफलस् तथा ।  
विकण्टकः शिवा सप्ताप्य् अक्षः पूगो ऽष्टधा स्मृतः ॥ रज्नि_११।७  
सप्तधा नागवल्ली स्याच् चूर्णं चैवाष्टधा स्मृतम् ।  
उक्ता आम्रादिके वर्गे शून्यचन्द्रेन्दुसङ्ख्यया ॥ रज्नि_११।८  
आम्रः कामशरश् चूतो रसालः कामवल्लभः ।  
कामाङ्गः सहकारश् च कीरेष्टो माधवद्रुमः ॥ रज्नि_११।९  
भृङ्गाभीष्टः सीधुरसो मधूली कोकिलोत्सवः ।  
वसन्तदूतो ऽम्लफलो मदाढ्यो मन्मथालयः ॥ रज्नि_११।१०  
मध्वावासः सुमदनः पिकरागो नृपप्रियः ।  
प्रियाम्बुः कोकिलावासः स प्रोक्तस् त्रिकराह्वयः ॥ रज्नि_११।११  
आम्रः कषायाम्लरसः सुगन्धिः कण्ठामयघ्नो ऽग्निकरश् च बालः ।  
पित्तप्रकोपानिलरक्तदोषप्रदः पटुत्वादिरुचिप्रदश् च ॥ रज्नि_११।१२  
बालं पित्तानिलकफकरं तच् च बद्धास्थि तादृक् पक्वं दोषत्रितयशमनं स्वादु पुष्टिं गुरुं च ।  
दत्ते धातुप्रचयम् अधिकं तर्पणं कान्तिकारि ख्यातं तृष्णाश्रमशमकृतौ चूतजातं फलं स्यात् ॥ रज्नि_११।१३  
कोशाम्रश् च घनस्कन्धो वनाम्रो जन्तुपादपः ।  
क्षुद्राम्रश् चेति रक्ताम्रो लाक्षावृक्षः सुरक्तकः ॥ रज्नि_११।१४  
कोशाम्रम् अम्लम् अनिलापहरं कफार्त्तिपित्तप्रदं गुरु विदाहविशोफकारि ।  
पक्वं भवेन् मधुरम् ईषद् अपारम् अम्लं पट्वादियुक्तरुचिदीपनपुष्टिबल्यम् ॥ रज्नि_११।१५  
राजाम्रो ऽन्यो राजफलः स्मराम्रः कोकिलोत्सवः ।  
मधुरः कोकिलानन्दः कामेष्टो नृपवल्लभः ॥ रज्नि_११।१६  
अन्यो महाराजचूतो महाराजाम्रकस् तथा ।  
स्थूलाम्रो मन्मथावासः कङ्को नीलकपित्थकः ॥ रज्नि_११।१७  
कामायुधः कामफलो राजपुत्रो नृपात्मजः ।  
महाराजफलः कामो महाचूतस् त्रयोदश ॥ रज्नि_११।१८  
तस्यापि श्रेष्ठतो ऽन्याम्रो रसालो बद्धपूर्वकः ।  
ज्ञेयश् चक्रलताम्रश् च मध्वाम्रः सितजाम्रकः ।  
वनेज्यो मन्मथानन्दो मदनेच्छाफलो मुनिः ॥ रज्नि_११।१९  
राजाम्राः कोमलाः सर्वे कट्वम्लाः पित्तदाहदाः ।  
सुपक्वाः स्वादुमाधुर्याः पुष्टिवीर्यबलप्रदाः ॥ रज्नि_११।२०  
राजाम्रेषु त्रिषु प्रोक्तं साम्यम् एव रसाधिकम् ।  
गुणाधिकं तु विज्ञेयं पर्यायाद् उत्तरोत्तरम् ॥ रज्नि_११।२१  
बालं राजफलं कफास्रपवनश्वासार्तिपित्तप्रदं मध्यं तादृशम् एव दोषबहुलं भूयः कषायाम्लकम् ।  
पक्वं चेन् मधुरं त्रिदोषशमनं तृष्णाविदाहश्रमश्वासारोचकमोचकं गुरु हिमं वृष्यातिचूताह्वयम् ॥ रज्नि_११।२२  
आम्रत्वचा कषाया च मूलं सौगन्धि तादृशम् ।  
रुच्यं सङ्ग्राहि शिशिरं पुष्पं तु रुचिदीपनम् ॥ रज्नि_११।२३  
जम्बूस् तु सुरभिपत्रा नीलफला श्यामला महास्कन्धा ।  
राजार्हा राजफला शुकप्रिया मेघमोदिनी नवाह्वा ॥ रज्नि_११।२४  
जम्बूः कषायमधुरा श्रमपित्तदाहकण्ठार्तिशोषशमनी क्रिमिदोषहन्त्री ।  
श्वासातिसारकफकासविनाशनी च विष्टम्भिनी भवति रोचनपाचनी च ॥ रज्नि_११।२५  
महाजम्बू राजजम्बूः स्वर्णमाता महाफला ।  
शुकप्रिया कोकिलेष्टा महानीला बृहत्फला ॥ रज्नि_११।२६  
महाजम्बूर् उष्णा समधुरकषाया श्रमहरा निरस्यत्य् आस्यस्थं झटिति जडिमानं स्वरकरी ।  
विधत्ते विष्टम्भं शमयति च शोषं वितनुते श्रमातीसारार्त्तिश्वसितकफकासप्रशमनम् ॥ रज्नि_११।२७  
काकजम्बूः काकफला नादेयी काकवल्लभा ।  
भृङ्गेष्टा काकनीला च ध्वाङ्क्षजम्बूर् धनप्रिया ॥ रज्नि_११।२८  
काकजम्बूः कषायाम्ला पाके तु मधुरा गुरुः ।  
दाहश्रमातिसारघ्नी वीर्यपुष्टिबलप्रदा ॥ रज्नि_११।२९  
अन्या च भूमिजम्बूर् ह्रस्वफला भृङ्गवल्लभा ह्रस्वा ।  
भूजम्बूर् भ्रमरेष्टा पिकभक्षा काष्ठजम्बूश् च ॥ रज्नि_११।३०  
भूमिजम्बूः कषाया च मधुरा श्लेष्मपित्तनुत् ।  
हृद्या सङ्ग्राहिहृत्कण्ठदोषघ्नी वीर्यपुष्टिदा ॥ रज्नि_११।३१  
पनसस् तु महासर्जः फलिनः फलवृक्षकः ।  
स्थूलः कण्टफलश् चैव स्यान् मूलफलदः स्मृतः ।  
अपुष्पफलदः पूतफलो ह्य् अङ्कमितस् तथा ॥ रज्नि_११।३२  
पनसं मधुरं सुपिच्छिलं गुरु हृद्यं बलवीर्यवृद्धिदम् ।  
श्रमदाहविशोषनाशनं रुचिकृद् ग्राहि च दुर्जरं परम् ॥ रज्नि_११।३३  
ईषत् कषायं मधुरं तद्बीजं वातलं गुरु ।  
तत्फलस्य विकारघ्नं रुच्यं त्वग्दोषनाशनम् ॥ रज्नि_११।३४  
बालं तु नीरसं हृद्यं मध्यपक्वं तु दीपनम् ।  
रुचिदं लवणाद्य् उक्तं पनसस्य फलं स्मृतम् ॥ रज्नि_११।३५  
कदली सुफला रम्भा सुकुमारा सकृत्फला ।  
मोचा गुच्छफला हस्तिविषाणी गुच्छदन्तिका ॥ रज्नि_११।३६  
काष्ठीरसा च निःसारा राजेष्टा बालकप्रिया ।  
ऊरुस्तम्भा भानुफला वनलक्ष्मीश् च षोडश ॥ रज्नि_११।३७  
बालं फलं मधुरम् अल्पतया कषायं पित्तापहं शिशिररुच्यम् अथापि नालम् ।  
पुष्पं तद् अप्य् अनुगुणं क्रिमिहारि कन्दं पर्णं च शूलशमकं कदलीभवं स्यात् ॥ रज्नि_११।३८  
रम्भापक्वफलं कषायमधुरं बल्यं च शीतं तथा पित्तं चास्रविमर्दनं गुरुतरं पथ्यं न मन्दानले ।  
सद्यः शुक्रविवृद्धिदं क्लमहरं तृष्णापहं कान्तिदं दीप्ताग्नौ सुखदं कफामयकरं सन्तर्पणं दुर्जरम् ॥ रज्नि_११।३९  
काष्ठकदली सुकाष्ठा वनकदली काष्ठिका शिलारम्भा ।  
दारुकदली फलाढ्या वनमोचा चाश्मकदली च ॥ रज्नि_११।४०  
स्यात् काष्ठकदली रुच्या रक्तपित्तहरा हिमा ।  
गुरुर् मन्दाग्निजननी दुर्जरा मधुरा परा ॥ रज्नि_११।४१  
गिरिकदली गिरिरम्भा पर्वतमोचाप्य् अरण्यकदली च ।  
बहुबीजा वनरम्भा गिरिजा गजवल्लभाभिहिता ॥ रज्नि_११।४२  
गिरिकदली मधुरहिमा बलवीर्यविवृद्धिदायिनी रुच्या ।  
तृट्पित्तदाहशोषप्रशमनकर्त्री च दुर्जरा च गुरुः ॥ रज्नि_११।४३  
अन्या सुवर्णकदली सुवर्णरम्भा च कनकरम्भा च ।  
पीता सुवर्णमोचा चम्पकरम्भा सुरम्भिका सुभगा ॥ रज्नि_११।४४  
हेमफला स्वर्णफला कनकस्तम्भा च पीतरम्भा च ।  
गौरा च गौररम्भा काञ्चनकदली सुरप्रिया षड्भूः ॥ रज्नि_११।४५  
सुवर्णमोचा मधुरा हिमा च स्वल्पाशने दीपनकारिणी च ।  
तृष्णापहा दाहविमोचनी च कफावहा वृष्यकरी गुरुश् च ॥ रज्नि_११।४६  
नारिकेलो रसफलः सुतुङ्गः कूर्चशेखरः ।  
दृढनीलो नीलतरुर् मङ्गल्योच्चतरुस् तथा ॥ रज्नि_११।४७  
तृणराजः स्कन्धतरुर् दाक्षिणात्यो दुरारुहः ।  
लाङ्गली त्र्यम्बकफलस् तथा दृढफलस्थितिः ॥ रज्नि_११।४८  
नारिकेलो गुरुः स्निग्धः शीतः पित्तविनाशनः ।  
अर्द्धपक्वस् तृषाशोषशमनो दुर्जरः परः ॥ रज्नि_११।४९  
नारिकेलसलिलं लघु बल्यं शीतलं च मधुरं गुरु पाके पित्तपीनसतृषाश्रमदाहशान्ति शोषशमनं सुखदायि ।  
पक्वम् एतद् अपि किञ्चिद् इहोक्तं पित्तकारि रुचिदं मधुरं च दीपनं बलकरं गुरु वृष्यं वीर्यवर्धनम् इदं तु वदन्ति ॥ रज्नि_११।५०  
खुबरं नारिकेलस्य स्निग्धं गुरु च दुर्जरम् ।  
दाहविष्टम्भदं रुच्यं बलवीर्यविवर्धनम् ॥ रज्नि_११।५१  
मधुनारिकेलको ऽन्यो माध्वीकफलश् च मधुफलो ऽसितजफलः ।  
माक्षिकफलो मृदुफलो बहुकूर्चो ह्रस्वफलश् च वसुगणिताह्वः ॥ रज्नि_११।५२  
मधुरं मधुनारिकेलम् उक्तं शिशिरं दाहतृषार्तिपित्तहारि ।  
बलपुष्टिकरं च कान्तिम् अग्र्यं कुरुते वीर्यविवर्धनं च रुच्यम् ॥ रज्नि_११।५३  
माध्वीकं नारिकेलं फलम् अतिमधुरं दुर्जरं जन्तुकारि स्निग्धं वातातिसारश्रमशमनम् अथ ध्वंसनं वह्निदीप्तेः ।  
आमश्लेष्मप्रकोपं जनयति कुरुते चारुकान्तिं बलं च स्थैर्यं देहस्य धत्ते घनमदनकलावर्धनं पित्तनाशम् ॥ रज्नि_११।५४  
खर्जूरी तु खरस्कन्धा दुष्प्रधर्षां दुरारुहा ।  
निःश्रेणी च कषाया च यवनेष्टा हरिप्रिया ॥ रज्नि_११।५५  
खर्जूरी तु कषाया च पक्वा गौल्यकषायका ।  
पित्तघ्नी कफदा चैव क्रिमिकृद् वृष्यबृंहणी ॥ रज्नि_११।५६  
मधुखर्जूरी त्व् अन्या मधुकर्कटिका च कोलकर्कटिका ।  
कण्टकिनी मधुफलिका माध्वी मधुरा च मधुरखर्जूरी ॥ रज्नि_११।५७  
मधुखर्जूरी मधुरा वृष्या सन्तापपित्तशान्तिकरी ।  
शिशिरा च जन्तुकरी बहुवीर्यविवर्धनं तनुते ॥ रज्नि_११।५८  
भूखर्जूरी भुक्ता वसुधाखर्जूरिका च भूमिखर्जूरी ।  
भूखर्जूरी मधुरा शिशिरा च विदाहपित्तहरा ॥ रज्नि_११।५९  
दीप्या च पिण्डखर्जूरी स्थलपिण्डा मधुस्रवा ।  
फलपुष्पा स्वादुपिण्डा हयभक्ष्या स्वराभिधा ॥ रज्नि_११।६०  
तथान्या राजखर्जूरी राजपिण्डा नृपप्रिया ।  
मुनिखर्जूरिका वन्या राजेष्टा रिपुसम्मिता ॥ रज्नि_११।६१  
पिण्डखर्जूरिकायुग्मं गौल्यं स्वादे हिमं गुरु ।  
पित्तदाहार्त्तिश्वासघ्नं श्रमहृद् वीर्यवृद्धिदम् ॥ रज्नि_११।६२  
दाहघ्नी मधुरास्रपित्तशमनी तृष्णार्तिदोषापहा शीता श्वासकफश्रमोदयहरा सन्तर्पणी पुष्टिदा ।  
वह्नेर् मान्द्यकरी गुरुर् विषहरा हृद्या च दत्ते बलं स्निग्धा वीर्यविवर्धनी च कथिता पिण्डाख्यखर्जूरिका ॥ रज्नि_११।६३  
चारः खद्रुः खरस्कन्धो ललनश् चारकस् तथा ।  
बहुवल्कः प्रियालश् च नवद्रुस् तापसप्रियः ।  
स्नेहबीजश् चोपवटो भक्षबीजः करेन्दुधा ॥ रज्नि_११।६४  
चारस्य च फलं पक्वं वृष्यं गौल्याम्लकं गुरु ।  
तद्बीजं मधुरं वृष्यं पित्तदाहार्तिनाशनम् ॥ रज्नि_११।६५  
भल्लातको ऽग्निर् दहनस् तपनो ऽरुष्करो ऽनलः ।  
क्रिमिघ्नस् तैलबीजश् च वातारिः स्फोटबीजकः ॥ रज्नि_११।६६  
पृथग्बीजो धनुर्बीजो भल्लातो बीजपादपः ।  
वह्निर् वरतरुश् चेति विज्ञेयः षोडशाह्वयः ॥ रज्नि_११।६७  
भल्लातकः कटुस् तिक्तः कषायोष्णः क्रिमीञ् जयेत् ।  
कफवातोदरानाहमेहदुर्नामनाशनः ॥ रज्नि_११।६८  
भल्लातस्य फलं कषायमधुरं कोष्णं कफार्तिश्रमश्वासानाहविबन्धशूलजठराध्मानक्रिमिध्वंसनम् ।  
तन्मज्जा च विशोषदाहशमनी पित्तापहा तर्पणी वातारोचकहारिदीप्तिजननी पित्तापहा त्व् अञ्जसा ॥ रज्नि_११।६९  
राजादनो राजफलः क्षीरवृक्षो नृपद्रुमः ।  
निम्बबीजो मधुफलः कपीष्टो माधवोद्भवः ॥ रज्नि_११।७०  
क्षीरी गुच्छफलः प्रोक्तः शुकेष्टो राजवल्लभः ।  
श्रीफलो ऽथ दृढस्कन्धः क्षीरशुक्लस् त्रिपञ्चधा ॥ रज्नि_११।७१  
राजादनी तु मधुरा पित्तहृद् गुरुतर्पणी ।  
वृष्या स्थौल्यकरी हृद्या सुस्निग्धा मेहनाशकृत् ॥ रज्नि_११।७२  
दाडिमो दाडिमीसारः कुट्टिमः फलषाडवः ।  
करको रक्तबीजश् च सुफलो दन्तबीजकः ॥ रज्नि_११।७३  
मधुबीजः कुचफलो रोचनः शुकवल्लभः ।  
मणिबीजस् तथा वल्कफलो वृत्तफलश् च सः ।  
सुनीलो नीलपत्रश् च ज्ञेयः सप्तदशाह्वयः ॥ रज्नि_११।७४  
दाडिमं मधुरम् अम्लकषायं कासवातकफपित्तविनाशि ।  
ग्राहि दीपनकरं च लघूष्णं शीतलं श्रमहरं रुचिदायि ॥ रज्नि_११।७५  
दाडिमं द्विविधम् ईरितम् आर्यैर् अम्लम् एकम् अपरं मधुरं च ।  
तत्र वातकफहारि किलाम्लं तापहारि मधुरं लघु पथ्यम् ॥ रज्नि_११।७६  
तिन्दुको नीलसारश् च कालस्कन्धो ऽतिमुक्तकः ।  
स्फूर्जको रामणश् चैव स्फूर्जनः स्यन्दनाह्वयः ॥ रज्नि_११।७७  
तिन्दुकस् तु कषायः स्यात् सङ्ग्राही वातकृत् परः ।  
पक्वस् तु मधुरः स्निग्धो दुर्जरः श्लेष्मलो गुरुः ॥ रज्नि_११।७८  
तिन्दुको ऽन्यः काकपीलुः काकाण्डः काकतिन्दुकः ।  
काकस्फूर्जश् च काकेन्दुः काकाह्वः काकबीजकः ॥ रज्नि_११।७९  
काकतिन्दुः कषायो ऽम्लो गुरुर् वातविकारकृत् ।  
पक्वस् तु मधुरः किञ्चित् कफकृत् पित्तवान्तिहृत् ॥ रज्नि_११।८०  
अक्षोटः पार्वतीयश् च फलस्नेहो गुडाशयः ।  
कीरेष्टः कन्दरालश् च मधुमज्जा बृहच्छदः ॥ रज्नि_११।८१  
अक्षोटो मधुरो बल्यः स्निग्धोष्णो वातपित्तजित् ।  
रक्तदोषप्रशमनः शीतलः कफकोपनः ॥ रज्नि_११।८२  
पीतुः शीतः सहस्रांशी धानी गुडफलस् तथा ।  
विरेचनफलः शाखी श्यामः करभवल्लभः ॥ रज्नि_११।८३  
अङ्काह्वः कटुकः पीलुः कषायो मधुराम्लकः ।  
सरः स्वादुश् च गुल्मार्शःशमनो दीपनः परः ॥ रज्नि_११।८४  
अन्यश् चैव बृहत्पीलुर् महापीलुर् महाफलः ।  
राजपीलुर् महावृक्षो मधुपीलुः षडाह्वयः ॥ रज्नि_११।८५  
मधुरस् तु महापीलुर् वृष्यो विषविनाशनः ।  
पित्तप्रशमनो रुच्य आमघ्नो दीपनीयकः ॥ रज्नि_११।८६  
पारेवतं तु रैवतम् आरेवतकं च किञ्च रैवतकम् ।  
मधुफलम् अमृतफलाख्यं पारेवतकं च सप्ताह्वम् ॥ रज्नि_११।८७  
पारेवतं तु मधुरं क्रिमिवातहारि वृष्यं तृषाज्वरविदाहहरं च हृद्यम् ।  
मूर्छाभ्रमश्रमविशोषविनाशकारि स्निग्धं च रुच्यम् उदितं बहुवीर्यदायि ॥ रज्नि_११।८८  
महापारेवतं चान्यत् स्वर्णपारेवतं तथा ।  
साम्राणिजं खारिकं च रक्तरैवतकं च तत् ।  
बृहत्पारेवतं प्रोक्तं द्वीपजं द्वीपखर्जूरी ॥ रज्नि_११।८९  
महापारेवतं गौल्यं बलकृत् पुष्टिवर्धनम् ।  
वृष्यं मूर्छाज्वरघ्नं च पूर्वोक्ताद् अधिकं गुणैः ॥ रज्नि_११।९०  
मधूको मधुवृक्षः स्यात् मधुष्ठीलो मधुस्रवः ।  
गुडपुष्पो लोध्रपुष्पो वानप्रस्थश् च माधवः ॥ रज्नि_११।९१  
मधुकं मधुरं शीतं पित्तदाहश्रमापहम् ।  
वातलं जन्तुदोषघ्नं वीर्यपुष्टिविवर्धनम् ॥ रज्नि_११।९२  
अन्यो जलमधूको मङ्गल्यो दीर्घपत्रको मधुपुष्पः ।  
क्षौद्रप्रियः पतङ्गः कीरेष्टो गैरिकाक्षश् च ॥ रज्नि_११।९३  
ज्ञेयो जलमधूकस् तु मधुरो व्रणनाशनः ।  
वृष्यो वान्तिहरः शीतो बलकारी रसायनः ॥ रज्नि_११।९४  
मधूकपुष्पं मधुरं च वृष्यं हृद्यं हिमं पित्तविदाहहारि ।  
फलं च वातामयपित्तनाशि ज्ञेयं मधूकद्वयम् एवम् एतत् ॥ रज्नि_११।९५  
भव्यं भवं भविष्यं च भावनं वक्त्रशोधनम् ।  
तथा पिच्छलबीजं च तच् च लोमफलं मतम् ॥ रज्नि_११।९६  
भव्यम् अम्लं कटूष्णं च बालं वातकफापहम् ।  
पक्वं तु मधुराम्लं च रुचिकृत् सामशूलहृत् ॥ रज्नि_११।९७  
आरुकं वीरसेनं च वीरं वीरारुकं तथा ।  
तत्र विद्याच् चतुर्जातीः पत्रपुष्पादिभेदतः ॥ रज्नि_११।९८  
आरुकाणि च सर्वाणि मधुराणि हिमानि च ।  
अर्शःप्रमेहगुल्मास्रदोषविध्वंसनानि च ॥ रज्नि_११।९९  
द्राक्षा चारुफला कृष्णा प्रियाला तापसप्रिया ।  
गुच्छफला रसाला च ज्ञेयामृतफला च सा ॥ रज्नि_११।१००  
द्राक्षातिमधुराम्ला च शीता पित्तार्तिदाहजित् ।  
मूत्रदोषहरा रुच्या वृष्या सन्तर्पणी परा ॥ रज्नि_११।१०१  
अन्या कपिलद्राक्षा मृद्वीका गोस्तनी च कपिलफला ।  
अमृतरसा दीर्घफला मधुवल्ली मधुफला मधूली च ॥ रज्नि_११।१०२  
हरिता च हारहूरा सुफला मृद्वी हिमोत्तरापथिका ।  
हैमवती शतवीर्या काश्मीरी गजराजमहिगणिता ॥ रज्नि_११।१०३  
गोस्तनी मधुरा शीता हृद्या च मदहर्षणी ।  
दाहमूर्छाज्वरश्वासतृषाहृल्लासनाशिनी ॥ रज्नि_११।१०४  
अन्या सा काकलीद्राक्षा जम्बुका च फलोत्तमा ।  
लघुद्राक्षा च निर्बीजा सुवृत्ता रुचिकारिणी ।  
शिशिरा श्वासहृल्लासनाशिनी जनवल्लभा ॥ रज्नि_११।१०५  
द्राक्षाबालफलं कटूष्णविशदं पित्तास्रदोषप्रदं मध्यं चाम्लरसं रसान्तरगते रुच्यातिवह्निप्रदम् ।  
पक्वं चेन् मधुरं तथाम्लसहितं तृष्णास्रपित्तापहं पक्वं शुष्कतमं श्रमार्तिशमनं सन्तर्पणं पुष्टिदम् ॥ रज्नि_११।१०६  
शीता पित्तास्रदोषं दमयति मधुरा स्निग्धपाकातिरुच्या चक्षुष्या श्वासकासश्रमवमिशमनी शोफतृष्णाज्वरघ्नी ।  
दाहाध्मानभ्रमादीन् अपनयति परा तर्पणी पक्वशुष्का द्राक्षा सुक्षीणवीर्यान् अपि मदनकलाकेलिदक्षान् विधत्ते ॥ रज्नि_११।१०७  
कर्मारः कर्मरकः पीतफलः कर्मरश् च मुद्गरकः ।  
मुद्गरफलश् च धाराफलकस् तु कर्मारकश् चैव ॥ रज्नि_११।१०८  
कर्मारको ऽम्ल उष्णश् च वातहृत् पित्तकारकः ।  
पक्वस् तु मधुराम्लः स्याद् बलपुष्टिरुचिप्रदः ॥ रज्नि_११।१०९  
परूषकं तीलपर्णं गिरिपीलु परावरम् ।  
नीलमण्डलम् अल्पास्थि परुषं च परुस् तथा ॥ रज्नि_११।११०  
परूषम् अम्लं कटुकं कफार्तिजिद् वातापहं तत्फलम् एव पित्तदम् ।  
सोष्णं च पक्वं मधुरं रुचिप्रदं पित्तापहं शोफहरं च पीतम् ॥ रज्नि_११।१११  
अश्वत्थश् चाच्युतावासश् चलपत्रः पवित्रकः ।  
शुभदो बोधिवृक्षश् च याज्ञिको गजभक्षकः ॥ रज्नि_११।११२  
श्रीमान् क्षीरद्रुमो विप्रो मङ्गल्यः श्यामलश् च सः ।  
पिप्पलो गुह्यपुष्पश् च सेव्यः सत्यः शुचिद्रुमः ।  
चैत्यद्रुमो धर्मवृक्षो ज्ञेयो विंशतिसञ्ज्ञकः ॥ रज्नि_११।११३  
पिप्पलः सुमधुरस् तु कषायः शीतलश् च कफपित्तविनाशी ।  
रक्तदाहशमनः स हि सद्यो योनिदोषहरणः किल पक्वः ॥ रज्नि_११।११४  
अश्वत्थवृक्षस्य फलानि पक्वान्य् अतीवहृद्यानि च शीतलानि ।  
कुर्वन्ति पित्तास्रविषार्तिदाहविच्छर्दिशोषारुचिदोषनाशम् ॥ रज्नि_११।११५  
स्याद् अथ वटो जटालो न्यग्रोधो रोहिणो ऽवरोही च ।  
विटपी रक्तफलश् च स्कन्धरुहो मण्डली महाच्छायः ॥ रज्नि_११।११६  
शृङ्गी यक्षावासो यक्षतरुः पादरोहिणो नीलः ।  
क्षीरी शिफारुहः स्याद् बहुपादः स तु वनस्पतिर् नवभूः ॥ रज्नि_११।११७  
वटः कषायो मधुरः शिशिरः कफपित्तजित् ।  
ज्वरदाहतृषामोहव्रणशोफापहारकः ॥ रज्नि_११।११८  
नदीवटो यज्ञवृक्षः सिद्धार्थो वटको वटी ।  
अमरा सङ्गिनी चैव क्षीरकाष्ठा च कीर्तिता ॥ रज्नि_११।११९  
वटी कषायमधुरा शिशिरा पित्तहारिणी ।  
दाहतृष्णाश्रमश्वासविच्छर्दिशमनी परा ॥ रज्नि_११।१२०  
अश्वत्थी लघुपत्री स्यात् पवित्रा ह्रस्वपत्रिका ।  
पिप्पलिका वनस्था च क्षुद्रा चाश्वत्थसन्निभा ॥ रज्नि_११।१२१  
अश्वत्थिका तु मधुरा कषाया चास्रपित्तजित् ।  
विषदाहप्रशमनी गुर्विण्या हितकारिणी ॥ रज्नि_११।१२२  
प्लक्षः कपीतनः क्षीरी सुपार्श्वो ऽथ कमण्डलुः ।  
शृङ्गी वरोहशाखी च गर्दभाण्डः कपीतकः ।  
दृढप्ररोहः प्लवकः प्लवङ्गश् च महाबलः ॥ रज्नि_११।१२३  
प्लक्षश् चैवापरो ह्रस्वः सुशीतः शीतवीर्यकः ।  
पुण्ड्रो महावरोहश् च ह्रस्वपर्णस् तु पिम्परिः ।  
भिदुरो मङ्गलच्छायो ज्ञेयो द्वाविंशधाभिधः ॥ रज्नि_११।१२४  
प्लक्षः कटुकषायश् च शिशिरो रक्तदोषजित् ।  
मूर्छाभ्रमप्रलापघ्नो ह्रस्वप्लक्षो विशेषतः ॥ रज्नि_११।१२५  
उदुम्बरः क्षीरवृक्षो हेमदुग्धः सदाफलः ।  
कालस्कन्धो यज्ञयोग्यो यज्ञीयः सुप्रतिष्ठितः ॥ रज्नि_११।१२६  
शीतवल्को जन्तुफलः पुष्पशून्यः पवित्रकः ।  
सौम्यः शीतफलश् चेति मनुसञ्ज्ञः समीरितः ॥ रज्नि_११।१२७  
उदुम्बरं कषायं स्यात् पक्वं तु मधुरं हिमम् ।  
कृमिकृत् पित्तरक्तघ्नं मूर्छादाहतृषापहम् ॥ रज्नि_११।१२८  
औदुम्बरं फलम् अतीव हिमं सुपक्वं पित्तापहं च मधुरं श्रमशोफहारि ।  
आमं कषायम् अतिदीपनरोचनं च मांसस्य वृद्धिकरम् अस्रविकारकारि ॥ रज्नि_११।१२९  
नद्युदुम्बरिका चान्या लघुपत्रफला तथा ।  
प्रोक्ता लघुहेमदुग्धा लघुपूर्वसदाफला ॥ रज्नि_११।१३०  
लघ्वाद्युम्बराह्वा स्याद् बाणाह्वा च प्रकीर्तिता ।  
रसवीर्यविपाकेषु किञ्चिन् न्यूना च पूर्वतः ॥ रज्नि_११।१३१  
कृष्णोदुम्बरिका चान्या खरपत्री च राजिका ।  
उदुम्बरी च कठिना कुष्ठघ्नी फल्गुवाटिका ॥ रज्नि_११।१३२  
अजाक्षी फल्गुनी चैव मलपूश् चित्रभेषजा ।  
काकोदुम्बरिका चैव ध्वाङ्क्षनाम्नी त्रयोदश ॥ रज्नि_११।१३३  
काकोदुम्बरिका शीता पक्वा गौल्याम्लिका कटुः ।  
त्वग्दोषपित्तरक्तघ्नी तद्वल्कं चातिसरजित् ॥ रज्नि_११।१३४  
उदुम्बरत्वचा शीता कषाया व्रणनाशिनी ।  
गुर्विणीगर्भसंरक्षे हिता स्तन्यप्रदायिनी ॥ रज्नि_११।१३५  
बदरो बदरी कोली कर्कन्धूः कोलफेनिलौ ।  
सौवीरको गुडफलो बालेष्टः फलशैशिरः ॥ रज्नि_११।१३६  
दृढबीजो वृत्तफलः कण्टकी वक्रकण्टकः ।  
सुबीजः सुफलः स्वच्छः सुरसः स्मृतिसम्मितः ॥ रज्नि_११।१३७  
बदरं मधुरं कषायम् अम्लं परिपक्वं मधुराम्लम् उष्णम् एतत् ।  
कफकृत् पचनातिसाररक्तश्रमशोषार्तिविनाशनं च रुच्यम् ॥ रज्नि_११।१३८  
बदरस्य पत्रलेपो ज्वरदाहविनाशनः ।  
त्वचा विस्फोटशमनी बीजं नेत्रामयापहम् ॥ रज्नि_११।१३९  
राजबदरो नृपेष्टो नृपबदरो राजवल्लभश् चैव ।  
पृथुकोलस् तनुबीजो मधुरफलो राजकोलश् च ॥ रज्नि_११।१४०  
राजबदरः सुमधुरः शिशिरो दाहार्तिपित्तवातहरः ।  
वृष्यश् च वीर्यवृद्धिं कुरुते शोषश्रमं हरति ॥ रज्नि_११।१४१  
भूबदरी क्षितिबदरी वल्लीबदरी च बदरिवल्ली च ।  
बहुफलिका लघुबदरी बदरफली सूक्ष्मबदरी च ॥ रज्नि_११।१४२  
भूबदरी मधुराम्ला कफवातविकारहारिणी पथ्या ।  
दीपनपाचनकर्त्री किञ्चित् पित्तास्रकारिणी रुच्या ॥ रज्नि_११।१४३  
सूक्ष्मफलो लघुबदरो बहुकण्टः सूक्ष्मपत्रको दुःस्पर्शः ।  
मधुरः शम्बराहारः शिखिप्रियश् चैव निर्दिष्टः ॥ रज्नि_११।१४४  
लघुबदरं मधुराम्लं पक्वं कफवातनाशनं रुच्यम् ।  
स्निग्धं तु जन्तुकारकम् ईषत् पित्तार्तिदाहशोषघ्नम् ॥ रज्नि_११।१४५  
बीजपूरो बीजपूर्णं पूर्णबीजः सुकेसरः ।  
बीजकः केशराम्लश् च मातुलुङ्गः सुपूरकः ॥ रज्नि_११।१४६  
रुचको बीजफलको जन्तुघ्नो दन्तुरत्वचः ।  
पूरको रोचनफलो द्विदेवमुनिसम्मितः ॥ रज्नि_११।१४७  
बीजपूरफलम् अम्लकटूष्णं श्वासकासशमनं पचनं च ।  
कण्ठशोधनपरं लघु हृद्यं दीपनं च रुचिकृज् जरणं च ॥ रज्नि_११।१४८  
बालं पित्तमरुत्कफास्रकरणं मध्यं च तादृग्विधं पक्वं वर्णकरं च हृद्यम् अथ तत् पुष्णाति पुष्टिं बलम् ।  
शूलाजीर्णविबन्धमारुतकफश्वासार्तिमन्दाग्निजित् कासारोचकशोफशान्तिदम् इदं स्यान् मातुलुङ्गं सदा ॥ रज्नि_११।१४९  
त्वक् तिक्ता दुर्जरा स्यात् कृमिकफपवनध्वंसिनी स्निग्धम् उष्णं मध्यं शूलार्तिपित्तप्रशमनम् अखिलारोचकघ्नं च गौल्यम् ।  
वातार्तिघ्नं कटूष्णं जठरगदहरं केसरं दीप्यम् अम्लं बीजं तिक्तं कफार्शःश्वयथुशमकरं बीजपूरस्य पथ्यम् ॥ रज्नि_११।१५०  
वनबीजपूरको ऽन्यो वनजो वनपूरकश् च वनबीजः ।  
अत्यम्ला गन्धाढ्या वनोद्भवा देवदूती च ॥ रज्नि_११।१५१  
पीता च देवदासी देवेष्टा मातुलुङ्गिका चैव ।  
पवनी महाफला च स्याद् इयम् इति वेदभूमिमिता ॥ रज्नि_११।१५२  
अम्लः कटूष्णो वनबीजपूरो रुचिप्रदो वातविनाशनश् च ।  
स्याद् अम्लदोषकृमिनाशकारी कफापहः श्वासनिषूदनश् च ॥ रज्नि_११।१५३  
मधुरबीजपूरो मधुपर्णी मधुरकर्कटी मधुवल्ली ।  
मधुकर्कटी मधुरफला महाफला वर्धमाना च ॥ रज्नि_११।१५४  
मधुकर्कटी मधुरा शिशिरा दाहनाशनी ।  
त्रिदोषशमनी रुच्या वृष्या च गुरुदुर्जरा ॥ रज्नि_११।१५५  
आमलकी वयःस्था च श्रीफला धात्रिका तथा ।  
अमृता च शिवा शान्ता शीतामृतफला तथा ॥ रज्नि_११।१५६  
जातीफला च धात्रेयी ज्ञेया धात्रीफला तथा ।  
वृष्या वृत्तफला चैव रोचनी शरभूह्वया ॥ रज्नि_११।१५७  
आमलकं कषायाम्लं मधुरं शिशिरं लघु ।  
दाहपित्तवमीमेहशोफघ्नं च रसायनम् ॥ रज्नि_११।१५८  
कटु मधुरकषायं किञ्चिद् अम्लं कफघ्नं रुचिकरम् अतिशीतं हन्ति पित्तास्रतापम् ।  
श्रमवमनविबन्धाध्मानविष्टम्भदोषप्रशमनम् अमृताभं चामलक्याः फलं स्यात् ॥ रज्नि_११।१५९  
अन्यच् चामलकं प्रोक्तं काष्ठधात्रीफलं तथा ।  
क्षुद्रामलकसम्प्रोक्तं क्षुद्रजातीफलं च तत् ॥ रज्नि_११।१६०  
काष्ठधात्रीफलं स्वादे कषायं कटुकं तथा ।  
शीतं पित्तास्रदोषघ्नं पूर्वोक्तम् अधिकं गुणैः ॥ रज्नि_११।१६१  
चिञ्चा तु चुक्रिका चुक्रा साम्लिका शाकचुक्रिका ।  
अम्ली सुतिन्तिडी चाम्ला चुक्रिका च नवाभिधा ॥ रज्नि_११।१६२  
चिञ्चात्यम्ला भवेद् आमा पक्वा तु मधुराम्लिका ।  
वातघ्नी पित्तदाहास्रकफदोषप्रकोपणी ॥ रज्नि_११।१६३  
अम्लिकायाः फलं त्व् आमम् अत्यम्लं लघु पित्तकृत् ।  
पक्वं तु मधुराम्लं स्याद् भेदि विष्टम्भवातजित् ॥ रज्नि_११।१६४  
पक्वचिञ्चाफलरसो मधुराम्लो रुचिप्रदः ।  
शोफपाककरो लेपाद् व्रणदोषविनाशनः ॥ रज्नि_११।१६५  
चिञ्चापत्रं च शोफघ्नं रक्तदोषव्यथापहम् ।  
तस्याः शुष्कत्वचाक्षारं शूलमन्दाग्निनाशनम् ॥ रज्नि_११।१६६  
अम्लसारस् तु शाकाम्लं चुक्राम्लं चाम्लचुक्रिका ।  
चिञ्चाम्लम् अम्लचूडश् च चिञ्चारसो ऽपि सप्तधा ॥ रज्नि_११।१६७  
अम्लसारस् त्व् अतीवाम्लो वातघ्नः कफदाहकृत् ।  
साम्येन शर्करामिश्रो दाहपित्तकफार्त्तिनुत् ॥ रज्नि_११।१६८  
आम्रातकः पीतनकः कपिचूतो ऽम्लवाटकः ।  
शृङ्गी कपिरसाढ्यश् च तनुक्षीरः कपिप्रियः ॥ रज्नि_११।१६९  
आम्रातकं कषायाम्लम् आमहृत् कण्ठहर्षणम् ।  
पक्वं तु मधुराम्लाढ्यं स्निग्धं पित्तकफापहम् ॥ रज्नि_११।१७०  
नारङ्गः स्यान् नागरङ्गः सुरङ्गस् त्वग्गन्धश् चैरावतो वक्त्रवासः ।  
योगीरङ्गो नागरो योगरङ्गः गन्धाढ्यो ऽयं गन्धपत्रो रवीष्टः ॥ रज्नि_११।१७१  
नारङ्गं मधुरं चाम्लं गुरूष्णं चैव रोचनम् ।  
वातामक्रिमिशूलघ्नं श्रमहृद् बलरुच्यदम् ॥ रज्नि_११।१७२  
निम्बूकः स्याद् अम्लजम्बीरकाख्यो वह्निर् दीप्यो वह्निबीजो ऽम्लसारः ।  
दन्ताघातः शोधनो जन्तुमारी निम्बूश् च स्याद् रोचनो रुद्रसञ्ज्ञः ॥ रज्नि_११।१७३  
निम्बूफलं प्रथितम् अम्लरसं कटूष्णं गुल्मामवातहरम् अग्निविवृद्धिकारि ।  
चक्षुष्यम् एतद् अथ कासकफार्त्तिकण्ठविच्छर्दिहारि परिपक्वम् अतीव रुच्यम् ॥ रज्नि_११।१७४  
जम्बीरो दन्तशठो जम्भो जम्भीरजम्भलौ चैव ।  
रोचनको मुखशोधी जाड्यारिर् जन्तुजिन् नवधा ॥ रज्नि_११।१७५  
जम्बीरस्य फलं रसे ऽम्लमधुरं वातापहं पित्तकृत् पथ्यं पाचनरोचनं बलकरं वह्नेर् विवृद्धिप्रदम् ।  
पक्वं चेन् मधुरं कफार्त्तिशमनं पित्तास्रदोषापनुत् वर्ण्यं वीर्यविवर्द्धनं च रुचिकृत् पुष्टिप्रदं तर्पणम् ॥ रज्नि_११।१७६  
अन्यो मधुजम्बीरो मधुजम्भो मधुरजम्भलश् चैव ।  
शङ्खद्रावी शर्करकः पित्तद्रावी च षट्सञ्ज्ञः ॥ रज्नि_११।१७७  
मधुरो मधुजम्बीरः शिशिरः कफपित्तनुत् ।  
शोषघ्नस् तर्पणो वृष्यः श्रमघ्नः पुष्टिकारकः ॥ रज्नि_११।१७८  
मालूरस् तु कपित्थो मङ्गल्यो नीलमल्लिका च दधि ।  
ग्राहिफलश् चिरपाकी ग्रन्थिफलः कुचफलो दधिफलश् च ॥ रज्नि_११।१७९  
गन्धफलश् च कपीष्टो वृत्तफलः करभवल्लभश् चैव ।  
दन्तशठः कठिनफलः करण्डफलकश् च सप्तदशसञ्ज्ञः ॥ रज्नि_११।१८०  
कपित्थो मधुराम्लश् च कषायस् तिक्तशीतलः ।  
वृष्यः पित्तानिलं हन्ति सङ्ग्राही व्रणनाशनः ॥ रज्नि_११।१८१  
आमं कपित्थम् अम्लोष्णां कफघ्नं ग्राहि वातलम् ।  
दोषत्रयहरं पक्वं मधुराम्लरसं गुरु ॥ रज्नि_११।१८२  
आमं कण्ठरुजं कपित्थम् अधिकं जिह्वाजडत्वावहं तद् दोषत्रयवर्धनं विषहरं सङ्ग्राहकं रोचकम् ।  
पक्वं श्वासवमिश्रमक्लमहरं हिक्कापनोदक्षमं सर्वं ग्राहि रुचिप्रदं च कथितं सेव्यं ततः सर्वदा ॥ रज्नि_११।१८३  
तुम्बरुः सौरभः सौरो वनजः सानुजो द्विजः ।  
तीक्ष्णवल्कस् तीक्ष्णफलस् तीक्ष्णपत्रो महामुनिः ।  
स्फुटफलः सुगन्धिश् च स प्रोक्तो द्वादशाह्वयः ॥ रज्नि_११।१८४  
तुम्बरुर् मधुरस् तिक्तः कटूष्णः कफवातनुत् ।  
शूलगुल्मोदराध्मानकृमिघ्नो वह्निदीपनः ॥ रज्नि_११।१८५  
रुद्राक्षश् च शिवाक्षश् च शर्वाक्षो भूतनाशनः ।  
पावनो नीलकण्ठाक्षो हराक्षश् च शिवप्रियः ॥ रज्नि_११।१८६  
रुद्राक्षम् अम्लम् उष्णं च वातघ्नं कफनाशनम् ।  
शिरआर्तिशमनं रुच्यं भूतग्रहविनाशनम् ॥ रज्नि_११।१८७  
बिल्वः शल्यो हृद्यगन्धः शलाटुः शाण्डिल्यः स्याच् छ्रीफलः कर्कटाह्वः ।  
शैलूषः स्याच् छैवपत्रः शिवेष्टः पत्रश्रेष्ठो गन्धपत्रस् त्रिपत्त्रः ॥ रज्नि_११।१८८  
लक्ष्मीफलो गन्धफलो दुरारुहस् त्रिशाकपत्त्रस् त्रिशिखः शिवद्रुमः ।  
सदाफलः सत्फलदः सुभूतिकः समीरसारः शिखिनेत्रसञ्ज्ञितः ॥ रज्नि_११।१८९  
बिल्वस् तु मधुरो हृद्यः कषायः पित्तजित् गुरुः ।  
कफज्वरातिसारघ्नो रुचिकृद् दीपनः परः ॥ रज्नि_११।१९०  
बिल्वमूलं त्रिदोषघ्नं मधुरं लघु वातनुत् ।  
फलं तु कोमलं स्निग्धं गुरु सङ्ग्राहि दीपनम् ॥ रज्नि_११।१९१  
तद् एव पक्वं विज्ञेयं मधुरं सरसं गुरु ।  
कटुतिक्तकषायोष्णं सङ्ग्राहि च त्रिदोषजित् ॥ रज्नि_११।१९२  
सल्लकः सल्लकी सल्ली सुगन्धा सुरभिस्रवा ।  
सुरभिर् गजभक्ष्या च सुवहा गजवल्लभा ॥ रज्नि_११।१९३  
गन्धमूला मुखामोदा सुश्रीका जलविक्रमा ।  
हृद्या कुण्टरिका चैव प्रोक्ता त्र्यस्रफला च सा ।  
छिन्नरुहा गन्धफला ज्ञेया चाष्टादशाह्वया ॥ रज्नि_११।१९४  
सल्लकी तिक्तमधुरा कषाया ग्राहिणी परा ।  
कुष्ठास्रकफवातार्शोव्रणदोषार्तिनाशिनी ॥ रज्नि_११।१९५  
कतको ऽम्बुप्रसादश् च कतस् तिक्तफलस् तथा ।  
रुच्यस् तु छेदनीयश् च ज्ञेयो गुडफलः स्मृतः ।  
प्रोक्तः कतफलस् तिक्तमरीचश् च नवाह्वयः ॥ रज्नि_११।१९६  
कतकः कटुतिक्तोष्णश् चक्षुष्यः कृमिदोषनुत् ।  
रुचिकृच् छूलदोषघ्नो बीजम् अम्बुप्रसादनम् ॥ रज्नि_११।१९७  
कर्कटः कार्कटः कर्कः क्षुद्रधात्री च स स्मृतः ।  
क्षुद्रामलकसञ्ज्ञश् च प्रोक्तः कर्कफलश् च षट् ॥ रज्नि_११।१९८  
कार्कटं तु फलं रुच्यं कषायं दीपनं परम् ।  
कफपित्तहरं ग्राहि चक्षुष्यं लघु शीतलम् ॥ रज्नि_११।१९९  
श्लेष्मातको बहुवारः पिच्छलो द्विजकुत्सितः ।  
शेलुः शीतफलः शीतः शाकटः कर्बुदारकः ।  
भूतद्रुमो गन्धपुष्पः ख्यात एकादशाह्वयः ॥ रज्नि_११।२००  
श्लेष्मातकः कटुहिमो मधुरः कषायः स्वादुश् च पाचनकरः क्रिमिशूलहारी ।  
आमास्रदोषमलरोधबहुव्रणार्तिविस्फोटशान्तिकरणः कफकारकश् च ॥ रज्नि_११।२०१  
भूकर्बुदारकश् चान्यः क्षुद्रश्लेष्मातकस् तथा ।  
भूशेलुर् लघुशेलुश् च पिच्छलो लघुपूर्वकः ।  
लघुशीतः सूक्ष्मफलो लघुभूतद्रुमश् च सः ॥ रज्नि_११।२०२  
भूकर्बुदारो मधुरः क्रिमिदोषविनाशनः ।  
वातप्रकोपणः किञ्चित् सशीतः स्वर्णमारकः ॥ रज्नि_११।२०३  
मुष्कको मोचको मुष्को मोक्षको मुञ्चकस् तथा ।  
गौलिको मेहनश् चैव क्षारवृक्षश् च पाटलिः ॥ रज्नि_११।२०४  
विषापहो जटालश् च वनवासी सुतीक्ष्णकः ।  
श्वेतः कृष्णश् च स द्वेधा स्यात् त्रयोदशसञ्ज्ञकः ॥ रज्नि_११।२०५  
मुष्ककः कटुको ऽम्लश् च रोचनः पाचनः परः ।  
प्लीहगुल्मोदरार्तिघ्नो द्विधा तुल्यगुणान्वितः ॥ रज्नि_११।२०६  
करमर्दः सुषेणश् च कराम्लः करमर्दकः ।  
अविग्नः पाणिमर्दश् च कृष्णपाकफलो मुनिः ॥ रज्नि_११।२०७  
करमर्दः सतिक्ताम्लो बालो दीपनदाहकः ।  
पक्वस् त्रिदोषशमनो ऽरुचिघ्नो विषनाशनः ॥ रज्नि_११।२०८  
तेजःफलो बहुफलस् तथोक्तः शाल्मलीफलः ।  
फलस् तीक्ष्णादिसंयुक्तः फलान्तस्तवकादिकः ।  
स्तेयीफलो गन्धफलः कण्टवृक्षः प्रकीर्तितः ॥ रज्नि_११।२०९  
तेजःफलः कटुस् तीक्ष्णः सुगन्धिर् दीपनः परः ।  
वातश्लेष्मारुचिघ्नश् च बालरक्षाकरः परः ॥ रज्नि_११।२१०  
विकण्टको मृदुफलो ग्रन्थिलः स्वादुकण्टकः ।  
गोकण्टकः काकनाशो व्याघ्रपादो घनद्रुमः ॥ रज्नि_११।२११  
गर्जाफलो घनफलो मेघस्तनितोद्भवश् च मुदिरफलः ।  
प्रावृष्यो हास्यफलः स्तनितफलः पञ्चदशसञ्ज्ञः ॥ रज्नि_११।२१२  
विकण्टकः कषायः स्यात् कटू रूक्षो रुचिप्रदः ।  
दीपनः कफहारी च वस्त्ररङ्गविधायकः ॥ रज्नि_११।२१३  
हरीतकी हेमवती जयाभया शिवाव्यथा चेतनिका च रोहिणी ।  
पथ्या प्रपथ्यापि पूतनामृता जीवप्रिया जीवनिका भिषग्वरा ॥ रज्नि_११।२१४  
जीवन्ती प्राणदा जीव्या कायस्था श्रेयसी च सा ।  
देवी दिव्या च विजया वह्निनेत्रमिताभिधा ॥ रज्नि_११।२१५  
हरीतकी पञ्चरसा च रेचनी कोष्ठामयघ्नी लवणेन वर्जिता ।  
रसायनी नेत्ररुजापहारिणी त्वगामयघ्नी किल योगवाहिनी ॥ रज्नि_११।२१६  
बीजास्थितिक्ता मधुरा तदन्तस्त्वग्भागतः सा कटुर् उष्णवीर्या ।  
मांसांशतश् चाम्लकषाययुक्ता हरीतकी पञ्चरसा स्मृतेयम् ॥ रज्नि_११।२१७  
हरीतक्य् अमृतोत्पन्ना सप्तभेदैर् उदीरिता ।  
तस्या नामानि वर्णांश् च वक्ष्याम्य् अथ यथाक्रमम् ॥ रज्नि_११।२१८  
विजया रोहिणी चैव पूतना चामृताभया ।  
जीवन्ती चेतकी चेति नाम्ना सप्तविधा मता ॥ रज्नि_११।२१९  
अलाबुनाभिर् विजया सुवृत्ता रोहिणी मता ।  
स्वल्पत्वक् पूतना ज्ञेया स्थूलमांसामृता स्मृता ॥ रज्नि_११।२२०  
पञ्चास्रा चाभया ज्ञेया जीवन्ती स्वर्णवर्णभाक् ।  
त्र्यस्रां तु चेतकीं विद्याद् इत्य् आसां रूपलक्षणम् ॥ रज्नि_११।२२१  
विन्ध्याद्रौ विजया हिमाचलभवा स्याच् चेतकी पूतना सिन्धौ स्याद् अथ रोहिणी तु विजया जाता प्रतिष्ठानके ।  
चम्पायाम् अमृताभया च जनिता देशे सुराष्ट्राह्वये जीवन्तीति हरीतकी निगदिता सप्तप्रभेदा बुधैः ॥ रज्नि_११।२२२  
सर्वप्रयोगे विजया च रोहिणी क्षतेषु लेपेषु तु पूतनोदिता ।  
विरेचने स्याद् अमृता गुणाधिका जीवन्तिका स्याद् इह जीर्णरोगजित् ॥ रज्नि_११।२२३  
स्याच् चेतकी सर्वरुजापहारिका नेत्रामयघ्नीम् अभयां वदन्ति ।  
इत्थं यथायोगम् इयं प्रयोजिता ज्ञेया गुणाढ्या न कदाचिद् अन्यथा ॥ रज्नि_११।२२४  
चेतकी च धृता हस्ते यावत् तिष्ठति देहिनः ।  
तावद् विरिच्यते वेगात् तत्प्रभावान् न संशयः ॥ रज्नि_११।२२५  
सप्तानाम् अपि जातीनां प्रधानं विजया स्मृता ।  
सुखप्रयोगसुलभा सर्वव्याधिषु शस्यते ॥ रज्नि_११।२२६  
क्षिप्ताप्सु निमज्जति या सा ज्ञेया गुणवती भिषग्वर्यैः ।  
यस्या यस्या भूयो निमज्जनं सा गुणाढ्या स्यात् ॥ रज्नि_११।२२७  
हरते प्रसभं व्याधीन् भूयस् तरति यद् वपुः ।  
हरीतकी तु सा प्रोक्ता तत्र कीर्दीप्तिवाचकः ॥ रज्नि_११।२२८  
हरीतकी तु तृष्णायां हनुस्तम्भे गलग्रहे ।  
शोषे नवज्वरे जीर्णे गुर्विण्यां नैव शस्यते ॥ रज्नि_११।२२९  
विभीतकस् तैलफलो भूतावासः कलिद्रुमः ।  
संवर्तकस् तु वासन्तः कल्किवृक्षो वहेडकः ॥ रज्नि_११।२३०  
हार्यः कर्षफलः कल्किर् धर्मघ्नो ऽक्षो ऽनिलघ्नकः ।  
बहुवीर्यश् च कासघ्नः स प्रोक्तः षोडशाह्वयः ॥ रज्नि_११।२३१  
विभीतकः कटुस् तिक्तः कषायोष्णः कफापहः ।  
चक्षुष्यः पलितघ्नश् च विपाके मधुरो लघुः ॥ रज्नि_११।२३२  
पूगस् तु पूगवृक्षश् च क्रमुको दीर्घपादपः ।  
वल्कतरुर् दृढवल्कश् चिक्कणश् च मुनिर् मतः ॥ रज्नि_११।२३३  
पूगवृक्षस्य निर्यासो हिमः सम्मोहनो गुरुः ।  
विपाके सोष्णकक्षारः साम्लो वातघ्नपित्तलः ॥ रज्नि_११।२३४  
पूगं तु चिक्कणी चिक्का चिक्कणं श्लक्ष्णकं तथा ।  
उद्वेगं क्रमुकफलं ज्ञेयं पूगफलं वसु ॥ रज्नि_११।२३५  
सेरी च मधुरा रुच्या कषायाम्ला कटुस् तथा ।  
पथ्या च कफवातघ्नी सारिका मुखदोषनुत् ॥ रज्नि_११।२३६  
तैल्वनं मधुरं रुच्यं कण्ठशुद्धिकरं लघु ।  
त्रिदोषशमनं दीप्यं रसालं पाचनं समम् ॥ रज्नि_११।२३७  
गौल्यं गुहागरं श्लक्ष्णं कषायं कटु पाचनम् ।  
विष्टम्भजठराध्मानहरणं द्रावकं लघु ॥ रज्नि_११।२३८  
घोण्टा कटुकषायोष्णा कठिना रुचिकारिणी ।  
मलविष्टम्भशमनी पित्तहृद् दीपनी च सा ॥ रज्नि_११।२३९  
पूगीफलं चेउलसञ्ज्ञकं यत् तत् कोङ्कणेषु प्रथितं सुगन्धि ।  
श्लेष्मापहं दीपनपाचनं च बलप्रदं पुष्टिकरं रसाढ्यम् ॥ रज्नि_११।२४०  
यत् कोङ्कणे वल्लिगुलाभिधानकं ग्रामोद्भवं पूगफलं त्रिदोषनुत् ।  
आमापहं रोचनरुच्यपाचनं विष्टम्भतुन्दामयहारि दीपनम् ॥ रज्नि_११।२४१  
चन्द्रापुरोद्भवं पूगं कफघ्नं मलशोधनम् ।  
कटु स्वादु कषायं च रुच्यं दीपनपाचनम् ।  
आन्ध्रदेशोद्भवं पूगं कषायं मधुरं रसे ।  
वातजिद् वक्त्रजाड्यघ्नम् ईषद् अम्लं कफापहम् ॥ रज्नि_११।२४२  
पूगं सम्मोहकृत् सर्वं कषायं स्वादु रेचनम् ।  
त्रिदोषशमनं रुच्यं वक्त्रक्लेदमलापहम् ॥ रज्नि_११।२४३  
आमं पूगं कषायं मुखमलशमनं कण्ठशुद्धिं विधत्ते रक्तामश्लेष्मपित्तप्रशमनम् उदराध्मानहारं सरं च ।  
शुष्कं कण्ठामयघ्नं रुचिकरम् उदितं पाचनं रेचनं स्यात् तत् पर्णेनायुतं चेत् झटिति वितनुते पाण्डुवातं च शोषम् ॥ रज्नि_११।२४४  
अथ भवति नागवल्ली ताम्बूली फणिलता च सप्तशिरा ।  
पर्णलता फणिवल्ली भुजगलता भक्ष्यपत्री च ॥ रज्नि_११।२४५  
नागवल्ली कटुस् तीक्ष्णा तिक्ता पीनसवातजित् ।  
कफकासहरा रुच्या दाहकृद् दीपनी परा ॥ रज्नि_११।२४६  
सा श्रीवाट्यम्लादिवाटादिनानाग्रामस्तोमस्थानभेदाद् विभिन्ना ।  
एकाप्य् एषा देशमृत्स्नाविशेषान् नानाकारं याति काये गुणे च ॥ रज्नि_११।२४७  
श्रीवाटी मधुरा तीक्ष्णा वातपित्तकफापहा ।  
रसाढ्या सुरसा रुच्या विपाके शिशिरा स्मृता ॥ रज्नि_११।२४८  
स्याद् अम्लवाटी कटुकाम्लतिक्ता तीक्ष्णा तथोष्णा मुखपाककर्त्री ।  
विदाहपित्तास्रविकोपनी च विष्टम्भदा वातनिबर्हणी च ॥ रज्नि_११।२४९  
सतसा मधुरा तीक्ष्णा कटुर् उष्णा च पाचनी ।  
गुल्मोदराध्मानहरा रुचिकृद् दीपनी परा ॥ रज्नि_११।२५०  
गुहागरे सप्तशिरा प्रसिद्धा सापर्णजूर्णातिरसातिरुच्या ।  
सुगन्धि तीक्ष्णा मधुरातिहृद्या सन्दीपनी पुंस्त्वकरातिबल्या ॥ रज्नि_११।२५१  
नाम्नान्याम्लसरा सुतीक्ष्णमधुरा रुच्या हिमा दाहनुत् पित्तोद्रेकहरा सुदीपनकरी बल्या मुखामोदिनी ।  
स्त्रीसौभाग्यविवर्धनी मदकरी राज्ञां सदा वल्लभा गुल्माध्मानविबन्धजिच् च कथिता सा मालवे तु स्थिता ॥ रज्नि_११।२५२  
अन्ध्रे पटुलिका नाम कषायोष्णा कटुस् तथा ।  
मलापकर्षा कण्ठस्य पित्तकृद् वातनाशनी ॥ रज्नि_११।२५३  
ह्वेसणीया कटुस् तीक्ष्णा हृद्या दीर्घदला च सा ।  
कफवातहरा रुच्या कटुर् दीपनपाचनी ॥ रज्नि_११।२५४  
सद्यस् त्रोटितभक्षितं मुखरुजाजाड्यावहं दोषकृत् दाहारोचकरक्तदायि मलकृद् विष्टम्भि वान्तिप्रदम् ।  
यद् भूयो जलपानपोषितरसं तच् चेच् चिरात् त्रोटितं ताम्बूलीदलम् उत्तमं च रुचिकृद् वर्ण्यं त्रिदोषार्तिनुत् ॥ रज्नि_११।२५५  
कृष्णं पर्णं तिक्तम् उष्णं कषायं धत्ते दाहं वक्त्रजाद्यं मलं च ।  
शुभ्रं पर्णं श्लेष्मवातामयघ्नं पथ्यं रुच्यं दीपनं पाचनं च ॥ रज्नि_११।२५६  
शिरा पर्णस्य शैथिल्यं कुर्यात् तस्यास्रहृद् रसः ।  
शीर्णं त्वग्दोषदं तस्य भक्षिते च शितं सदा ॥ रज्नि_११।२५७  
अनिधाय मुखे पर्णं पूगं खादात यो नरः ।  
मतिभ्रंशो दरिद्रः स्याद् अन्ते स्मरति नो हरिम् ॥ रज्नि_११।२५८  
पर्णाधिक्ये दीपनी रङ्गदात्री पूगाधिक्ये रूक्षदा कृच्छ्रदात्री ।  
साराधिक्ये खादिरे शोषदात्री चूर्णाधिक्ये पित्तकृत् पूतिगन्धा ॥ रज्नि_११।२५९  
चूर्णं चार्जुनवृक्षजं कफहरं गुल्मघ्नम् अर्काह्वयं शोफघ्नं कुटजं करञ्जजनितं वातापहं रुच्यदम् ।  
पित्तघ्नं जलजं बलाग्निरुचिदं शैलाह्वयं पित्तदं स्फाटिक्यं दृढदन्तपङ्क्तिजननं शुक्त्यादिजं रूक्षदम् ॥ रज्नि_११।२६०  
इत्थं नानाफलतरुलतानामतत्तद्गुणादिव्यक्ताख्यानप्रगुणरचनाचारुसौरभ्यसारम् ।  
वर्गं वक्त्राम्बुरुहवलभीलास्यलीलारसालं विद्यावैद्यः खलु सफलयेद् एतम् आम्नायभूम्ना ॥ रज्नि_११।२६१  
यान्य् उपभुञ्जानानां स भवति संसारपादपः सफलः ।  
तेषाम् एष फलानां वर्गः फलवर्ग इति कथितः ॥ रज्नि_११।२६२  
यस्याजस्रविकस्वरामलयशःप्राग्भारपुष्पोद्गमः साश्चर्यं विबुधेप्सितानि फलति श्रीमान् करः स्वर्द्रुमः ।  

राजनिघण्टु, चन्दनादिवर्ग  
श्रीखण्डं शबरं पीतं पत्राङ्गं रक्तचन्दनम् ।  
बर्बरं हरिगन्धं च चन्दनं सप्तधा स्मृतम् ॥ रज्नि_१२।१  
देवदारु द्विधा प्रोक्तं चीडा सप्तच्छदस् तथा ।  
सरलः कुङ्कुमे कङ्गुः कस्तूरी रोचना तथा ॥ रज्नि_१२।२  
कर्पूरौ स्याज् जवादिस् तु नन्दी च जातिपत्रिका ।  
जातीफलं च कक्कोलं लवङ्गं स्वादुर् उच्यते ॥ रज्नि_१२।३  
अगर्व्यश् च त्रिधा मांसी तुरुष्को गुग्गुलुस् त्रिधा ।  
रालः कुन्दुरुकः कुष्ठं सारिवा तु द्विधा नखौ ॥ रज्नि_१२।४  
स्पृक्का स्थौणेयकं चैव मुरा शैलेयचोरकः ।  
पद्मप्रपौण्डरीके च लामज्जं रोहिणी द्विधा ।  
श्रीवेष्टोशीरनलिका मुनिबाणमिताह्वयाः ॥ रज्नि_१२।५  
श्रीखण्डं चन्दनं प्रोक्तं महार्हं श्वेतचन्दनम् ।  
गोशीर्षं तिलपर्णं च मङ्गल्यं मलयोद्भवम् ॥ रज्नि_१२।६  
गन्धराजं सुगन्धं च सर्पावासं च शीतलम् ।  
गन्धाढ्यं गन्धसारं च भद्रश्रीर् भोगिवल्लभम् ।  
शीतगन्धो मलयजं पावनं चाङ्कभूह्वयम् ॥ रज्नि_१२।७  
श्रीखण्डं कटुतिक्तशीतलगुणं स्वादे कषायं कियत् पित्तभ्रान्तिवमिज्वरक्रिमितृषासन्तापशान्तिप्रदम् ।  
वृष्यं वक्त्ररुजापहं प्रतनुते कान्तिं तनोर् देहिनां लिप्तं सुप्तमनोजसिन्धुरमदारम्भादिसंरम्भदम् ॥ रज्नि_१२।८  
श्रेष्ठं कोटरकर्परोपकलितं सुग्रन्थि सद्गौरवं छेदे रक्तमयं तथा च विमलं पीतं च यद् धर्षणे ।  
स्वादे तिक्तकटुः सुगन्धबहुलं शीतं यद् अल्पं गुणे क्षीणं चार्धगुणान्वितं तु कथितं तच् चन्दनं मध्यमम् ॥ रज्नि_१२।९  
चन्दनं द्विविधं प्रोक्तं बेट्टसुक्वडिसञ्ज्ञकम् ।  
बेट्टं तु सार्द्रविच्छेदं स्वयं शुष्कं तु सुक्वडि ॥ रज्नि_१२।१०  
मलयाद्रिसमीपस्थाः पर्वता बेट्टसञ्ज्ञकाः ।  
तज्जातं चन्दनं यत् तु बेट्टवाच्यं क्वचिन् मते ॥ रज्नि_१२।११  
बेट्टचन्दनम् अतीव शीतलं दाहपित्तशमनं ज्वरापहम् ।  
छर्दिमोहतृषिकुष्ठतैमिरोत्कासरक्तशमनं च तिक्तकम् ॥ रज्नि_१२।१२  
सुक्वडिचन्दनं तिक्तं कृच्छ्रपित्तास्रदाहनुत् ।  
शैत्यसुगन्धदं चार्द्रं शुष्कं लेपे तदन्यथा ॥ रज्नि_१२।१३  
नातिपीतं कैरातं शबरं चन्दनं सुगन्धम् ।  
वन्यं च गन्धकाष्ठं किरातकान्तं च शैलगन्धं च ॥ रज्नि_१२।१४  
कैरातम् उष्णं कटुशीतलं च श्लेष्मानिलघ्नं श्रमपित्तहारि ।  
विस्फोटपामादिकनाशनं च तृषापहं तापविमोहनाशि ॥ रज्नि_१२।१५  
पीतगन्धं तु कालीयं पीतकं माधवप्रियम् ।  
कालीयकं पीतकाष्ठं बर्बरं पीतचन्दनम् ॥ रज्नि_१२।१६  
पीतं च शीतलं तिक्तं कुष्ठश्लेष्मानिलापहम् ।  
कण्डूविचर्चिकादद्रुकृमिहृत् कान्तिदं परम् ॥ रज्नि_१२।१७  
पत्तङ्गं चैव पत्राङ्गं रक्तकाष्ठं सुरङ्गदम् ।  
पत्राढ्यं पट्टरागं च भार्यावृक्षश् च रक्तकः ॥ रज्नि_१२।१८  
लोहितं रङ्गकाष्ठं च रागकाष्ठं कुचन्दनम् ।  
पट्टरञ्जनकं चैव सुरङ्गं च चतुर्दश ॥ रज्नि_१२।१९  
पत्राङ्गं कटुकं रूक्षम् अम्लं शीतं तु गौल्यकम् ।  
वातपित्तज्वरघ्नं च विस्फोटोन्मादभूतहृत् ॥ रज्नि_१२।२०  
रक्तचन्दनम् इदं च लोहितं शोणितं च हरिचन्दनं हिमम् ।  
रक्तसारम् अथ ताम्रसारकं क्षुद्रचन्दनम् अथार्कचन्दनम् ॥ रज्नि_१२।२१  
रक्तचन्दनम् अतीव शीतलं तिक्तम् ईक्षणगदास्रदोषनुत् ।  
भूतपित्तकफकाससज्वरभ्रान्तिजन्तुवमिजित् तृषापहम् ॥ रज्नि_१२।२२  
बर्बरोत्थं बर्बरकं श्वेतबर्बरकं तथा ।  
शीतं सुगन्धि पित्तारि सुरभि चेति सप्तधा ॥ रज्नि_१२।२३  
बर्बरं शीतलं तिक्तं कफमारुतपित्तजित् ।  
कुष्ठकण्डूव्रणान् हन्ति विशेषाद् रक्तदोषजित् ॥ रज्नि_१२।२४  
हरिचन्दनं सुरार्हं हरिगन्धम् इन्द्रचन्दनं दिव्यम् ।  
दिविजं च महागन्धं नन्दनजं लोहितं च नवसञ्ज्ञम् ॥ रज्नि_१२।२५  
हरिचन्दनं तु दिव्यं तिक्तहिमं तद् इह दुर्लभं मनुजैः ।  
पित्ताटोपविलोपि चन्दनवच् छ्रमशोषमान्द्यतापहरम् ॥ रज्नि_१२।२६  
चन्दनानि समानानि रसतो वीर्यतस् तथा ।  
भिद्यन्ते किन्तु गन्धेन तत्राद्यं गुणवत्तरम् ॥ रज्नि_१२।२७  
देवदारु सुरदारु दारुकं स्निग्धदारुर् अमरादिदारु च ।  
भद्रदारु शिवदारु शाम्भवं भूतहारि भवदारु रुद्रवत् ॥ रज्नि_१२।२८  
स्निग्धदारु स्मृतं तिक्तं स्निग्धोष्णं श्लेष्मवातजित् ।  
आमदोषविबन्धार्शःप्रमेहज्वरनाशनम् ॥ रज्नि_१२।२९  
देवकाष्ठं पूतिकाष्ठं भद्रकाष्ठं सुकाष्ठकम् ।  
अस्निग्धदारुकं चैव काष्ठदारु षडाह्वयम् ॥ रज्नि_१२।३०  
देवकाष्ठं तु तिक्तोष्णं रूक्षं श्लेष्मानिलापहम् ।  
भूतदोषापहं धत्ते लिप्तम् अङ्गेषु कालिकम् ॥ रज्नि_१२।३१  
देवदारु द्विधा ज्ञेयं तत्राद्यं स्निग्धदारुकम् ।  
द्वितीयं काष्ठदारु स्याद् द्वयोर् नामान्य् अभेदतः ॥ रज्नि_१२।३२  
चीडा च दारुगन्धा गन्धवधूर् गन्धमादनी तरुणी ।  
तारा च भूतमारी मङ्गल्या तु कपाटिनी ग्रहभीतिजित् ।  
चीडा कटूष्णा कासघ्नी कफजिद् दीपनी परा ।  
अत्यन्तसेविता सा तु पित्तदोषभ्रमापहा ॥ रज्नि_१२।३३  
सप्तपर्णः पत्रवर्णः शुक्तिपर्णः सुपर्णकः ।  
सप्तच्छदो गुच्छपुष्पो ऽयुग्मपर्णो मुनिच्छदः ॥ रज्नि_१२।३४  
बृहत्त्वग् बहुपर्णश् च तथा शाल्मलिपत्रकः ।  
मदगन्धो गन्धिपर्णो विज्ञेयो वह्निभूमितः ॥ रज्नि_१२।३५  
सप्तपर्णस् तु तिक्तोष्णस्त्रिदोषघ्नश् च दीपनः ।  
मदगन्धो निरुन्द्धे ऽयं व्रणरक्तामयक्रिमीन् ॥ रज्नि_१२।३६  
सरलस् तु पूतिकाष्ठं तुम्बी पीतद्रुर् उत्थितो दीपतरुः ।  
स स्निग्धदारुसञ्ज्ञः स्निग्धो मारीचपत्रको नवधा ॥ रज्नि_१२।३७  
सरलः कटुतिक्तोष्णः कफवातविनाशनः ।  
त्वग्दोषशोफकण्डूतिव्रणघ्नः कोष्ठशुद्धिदः ॥ रज्नि_१२।३८  
ज्ञेयं कुङ्कुमम् अग्निसेखरम् असृक् काश्मीरजं पीतकं काश्मीरं रुधिरं वरं च पिशुनं रक्तं शठं शोणितम् ।  
वाह्लीकं घुसृणं वरेण्यम् अरुणं कालेयकं जागुडं कान्तं वह्निशिखं च केसरवरं गौरं कराक्षीरितम् ॥ रज्नि_१२।३९  
कुङ्कुमं सुरभि तिक्तकटूष्णं कासवातकफकण्ठरुजाघ्नम् ।  
मूर्धशूलविषदोषनाशनं रोचनं च तनुकान्तिकारकम् ॥ रज्नि_१२।४०  
तृणकुङ्कुमं तृणास्रं गन्धितृणं शोणितं च तृणपुष्पम् ।  
गन्धाधिकं तृणोत्थं तृणगौरं लोहितं च नवसञ्ज्ञम् ॥ रज्नि_१२।४१  
तृणकुङ्कुमं कटूष्णं कफमारुतशोफनुत् ।  
कण्डूतिपामाकुष्ठामदोषघ्नं भास्करं परम् ॥ रज्नि_१२।४२  
प्रियङ्गुः फलिनी श्यामा प्रियवल्ली फलप्रिया ।  
गौरी गोवन्दनी वृत्ता कारम्भा कङ्गु कङ्गुनी ॥ रज्नि_१२।४३  
भङ्गुरा गौरवल्ली च सुभगा पर्णभेदिनी ।  
शुभा पीता च मङ्गल्या श्रेयसी चाङ्कभूमिता ॥ रज्नि_१२।४४  
प्रियङ्गुः शीतला तिक्ता दाहपित्तास्रदोषजित् ।  
वान्तिभ्रान्तिज्वरहरा वक्त्रजाड्यविनाशनी ॥ रज्नि_१२।४५  
कस्तूरी मृगनाभिस् तु मदनी गन्धचेलिका ।  
वेधमुख्या च मार्जारी सुभगा बहुगन्धदा ॥ रज्नि_१२।४६  
सहस्रवेधी श्यामा स्यात् कामानन्दा मृगाण्डजा ।  
कुरङ्गनाभी ललिता मदो मृगमदस् तथा ।  
श्यामली काममोदी च विज्ञेयाष्टादशाह्वया ॥ रज्नि_१२।४७  
कस्तूरी सुरभिस् तिक्ता चक्षुष्या मुखरोगजित् ।  
किलासकफदौर्गन्ध्यवातालक्ष्मीमलापहा ॥ रज्नि_१२।४८  
कपिला पिङ्गला कृष्णा कस्तूरी त्रिविधा क्रमात् ।  
नेपाले ऽपि च काश्मीरे कामरूपे च जायते ॥ रज्नि_१२।४९  
साप्य् एका खरिका ततश् च तिलका ज्ञेया कुलित्थापरा पिण्डान्यापि च नायिकेति च परा या पञ्चभेदाभिधा ।  
सा शुद्धा मृगनाभितः क्रमवशाद् एषा क्षितीशोचिता पक्षत्यादिदिनत्रयेषु जनिता कस्तूरिका स्तूयते ॥ रज्नि_१२।५०  
चूर्णाकृतिस् तु खरिका तिलका तिलाभा कौलत्थबीजसदृशी च कुलित्थका च ।  
स्थूला ततः कियद् इयं किल पिण्डिकाख्या तस्याश् च किञ्चिद् अधिका यदि नायिका सा ॥ रज्नि_१२।५१  
स्वादे तिक्ता पिञ्जरा केतकीनां गन्धं धत्ते लाघवं तोलने च ।  
याप्सु न्यस्ता नैव वैवर्ण्यम् ईयात् कस्तूरी सा राजभोग्याप्रशस्ता ॥ रज्नि_१२।५२  
या गन्धं केतकीनाम् अपहरति मदं सिन्धुराणां च वर्णे स्वादे तिक्ता कटुर् वा लघुर् अथ तुलिता मर्दिता चिक्कणा स्यात् ।  
दाहं या नैति वह्नौ शिमिशिमिति चिरं चर्मगन्धा हुताशे सा कस्तूरी प्रशस्ता वरमृगतनुजा राजते राजभोग्या ॥ रज्नि_१२।५३  
बाले जरति च हरिणे क्षीणे रोगिणि च मन्दगन्धयुता ।  
कामातुरे च तरुणे कस्तूरी बहुलपरिमला भवति ॥ रज्नि_१२।५४  
या स्निग्धा धूमगन्धा वहति विनिहिता पीततां पाथसो ऽन्तर् निःशेषं या निविष्टा भवति हुतवहे भस्मसाद् एव सद्यः ।  
या च न्यस्ता तुलायां कलयति गुरुतां मर्दिता रूक्षतां च ज्ञेया कस्तूरिकेयं खलु कृतमतिभिः कृत्रिमा नैव सेव्या ॥ रज्नि_१२।५५  
शुद्धो वा मलिनो ऽस्तु वा मृगमदः किं जातम् एतावता को ऽप्य् अस्यानवधिश् चमत्कृतिनिधिः सौरभ्यम् एको गुणः ।  
येनासौ स्मरमण्डनैकवसतिर् भाले कपोले गले दोर्मूले कुचमण्डले च कुरुते सङ्गं कुरङ्गीदृशाम् ॥ रज्नि_१२।५६  
गोरोचना रुचिः शोभा रुचिरा शोभना शुभा ।  
गौरी च रोचना पिङ्गा मङ्गल्या पिङ्गला शिवा ॥ रज्नि_१२।५७  
पीता च गौतमी गव्या वन्दनीया च काञ्चनी ।  
मेध्या मनोरमा श्यामा रामा भूमिकराह्वया ॥ रज्नि_१२।५८  
गोरोचना च शिशिरा विषदोषहन्त्री रुच्या च पाचनकरी क्रिमिकुष्ठहन्त्री ।  
भूतग्रहोपशमनं कुरुते च पथ्या शृङ्गारमङ्गलकरी जनमोहिनी च ॥ रज्नि_१२।५९  
कर्पूरो घनसारकः सितकरः शीतः शशाङ्कः शिला शीतांशुर् हिमवालुका हिमकरः शीतप्रभः शाम्भवः ।  
शुभ्रांशुः स्फटिकाभ्रसारमिहिकाताराभ्रचन्द्रेन्दवश् चन्द्रालोकतुषारगौरकुमुदान्य् एकादशाह्वा द्विशः ॥ रज्नि_१२।६०  
पोतासो भीमसेनस् तदनु सितकरः शङ्करावाससञ्ज्ञः प्रांशुः पिञ्जो ऽब्दसारस् तदनु हिमयुता वालुका जूटिका च ।  
पश्चाद् अस्यास् तुषारस् तदुपरि सहिमः शीतलः पक्विकान्या कर्पूरस्येति भेदा गुणरसमहसां वैद्यदृश्येन दृश्याः ॥ रज्नि_१२।६१  
कर्पूरो नूतनस् तिक्तः स्निग्धश् चोष्णो ऽस्रदाहदः ।  
चिरस्थो दाहदोषघ्नः स धौतः शुभकृत् परः ॥ रज्नि_१२।६२  
शिरो मध्यं तलं चेति कर्पूरस् त्रिविधः स्मृतः ।  
शिरः स्तम्भाग्रसञ्जातं मध्यं पर्णतले तलम् ॥ रज्नि_१२।६३  
भास्वद्विशदपुलकं शिरोजातं तु मध्यमम् ।  
सामान्यपुलकं स्वच्छं तले चूर्णं तु गौरकम् ॥ रज्नि_१२।६४  
स्तम्भगर्भस्थितं श्रेष्ठं स्तम्भबाह्ये च मध्यमम् ।  
स्वच्छम् ईषत् हरिद्राभं शुभ्रं तन् मध्यमं स्मृतम् सुदृढं शुभ्ररूक्षं च पुलकं बाह्यजं वदेत् ॥ रज्नि_१२।६५  
स्वच्छं भृङ्गारपत्त्रं लघुतरविशदं तोलने तिक्तकं चेत् स्वादे शैत्यं सुहृद्यं बहलपरिमलामोदसौरभ्यदायि ।  
निःस्नेहं दार्ढ्यपत्त्रं शुभतरम् इति चेत् राजयोग्यं प्रशस्तं कर्पूरं चान्यथा चेद् बहुतरम् अशने स्फोटदायि व्रणाय ॥ रज्नि_१२।६६  
चीनकश् चीनकर्पूरः कृत्रिमो धवलः पटुः ।  
मेघसारस् तुषारश् च द्वीपकर्पूरजः स्मृतः ॥ रज्नि_१२।६७  
चीनकः कटुतिक्तोष्ण ईषच्छीतः कफापहः ।  
कण्ठदोषहरी मेध्यः पाचनः क्रिमिनाशनः ॥ रज्नि_१२।६८  
जवादि गन्धराजं स्यात् कृत्रिमं मृगचर्मजम् ।  
समूहगन्धं गन्धाढ्यं स्निग्धं साम्राणिकर्दमम् ।  
सुगन्धं तैलनिर्यासं कुटामोदं दशाभिधम् ॥ रज्नि_१२।६९  
सौगन्धिकं जवादि स्यात् स्निग्धं चोष्णं सुखावहम् ।  
वाते हितं च राज्ञां च मोहनाह्लादकारणम् ॥ रज्नि_१२।७०  
जवादि नीलं सस्निग्धम् ईषत् पीतं सुगन्धदम् ।  
आतपे बहुलामोदं राज्ञां योग्यं न चान्यथा ॥ रज्नि_१२।७१  
तूणीकस् तूणिकस् तूणी पीतकः कच्छपस् तथा ।  
नन्दी कुरकः कान्तो नन्दीवृक्षो नवाह्वयः ॥ रज्नि_१२।७२  
वृक्षः कटुस् तिक्तः शीतस् तिक्तास्रदाहजित् ।  
शिरोऽर्तिश्वेतकुष्ठघ्नः सुगन्धिः पुष्टिवीर्यदः ॥ रज्नि_१२।७३  
जातीपत्त्री जातिकोशः सुमनःपत्त्रिकापि सा ।  
मालतीपत्त्रिका पञ्चनाम्नी सौमनसायिनी ॥ रज्नि_१२।७४  
जातीपत्री कटुस् तिक्ता सुरभिः कफनाशनी ।  
वक्त्रवैशद्यजननी जाड्यदोषनिकृन्तनी ॥ रज्नि_१२।७५  
जातीफलं जातिशस्यं शालूकं मालतीफलम् ।  
मज्जासारं जातिसारं पुटं च सुमनःफलम् ॥ रज्नि_१२।७६  
जातीफलं कषायोष्णं कटु कण्ठामयार्तिजित् ।  
वातातिसारमेहघ्नं लघु वृष्यं च दीपनम् ॥ रज्नि_१२।७७  
कक्कोलकं कृतफलं कोलकं कटुकं फलम् ।  
विद्वेष्यं स्थूलमरिचं कर्कोलं माधवोचितम् ।  
कङ्कोलं कट्फलं प्रोक्तं मारीचं रुद्रसम्मितम् ॥ रज्नि_१२।७८  
कक्कोलं कटु तिक्तोष्णं वक्त्रजाड्यहरं परम् ।  
दीपनं पाचनं रुच्यं कफवातनिकृन्तनम् ॥ रज्नि_१२।७९  
लवङ्गकलिका दिव्यं लवङ्गं शेखरं लवम् ।  
श्रीपुष्पं देवकुसुमं रुचिरं वारिसम्भवम् ॥ रज्नि_१२।८०  
तीक्ष्णपुष्पं तु भृङ्गारं गीर्वाणकुसुमं तथा ।  
पुष्पकं चन्दनादि स्यात् ज्ञेयं त्रयोदशाह्वयम् ॥ रज्नि_१२।८१  
लवङ्गं शीतलं तिक्तं चक्षुष्यं भक्तरोचनम् ।  
वातपित्तकफघ्नं च तीक्ष्णं मूर्धरुजापहम् ॥ रज्नि_१२।८२  
लवङ्गं सोष्णकं तीक्ष्णं विपाके मधुरं हिमम् ।  
वातपित्तकफामघ्नं क्षयकासास्रदोषनुत् ॥ रज्नि_१२।८३  
स्वादुस् त्व् अगरुसारः स्यात् सुधूम्यो गन्धधूमजः ।  
स्वादुः कटुकषायोष्णः सधूमामोदवातजित् ॥ रज्नि_१२।८४  
कृष्णागरु स्याद् अगरु शृङ्गारं विश्वरूपकम् ।  
शीर्षं कालागरु केश्यं वसुकं कृष्णकाष्ठकम् ।  
धूपार्हं वल्लरं गन्धराजकं द्वादशाह्वयम् ॥ रज्नि_१२।८५  
कृष्णागरु कटूष्णं च तिक्तं लेपे च शीतलम् ।  
पाने पित्तहरं किञ्चित् त्रिदोषघ्नम् उदाहृतम् ॥ रज्नि_१२।८६  
अन्यागरु पीतकं च लोहं वर्णप्रसादनम् ।  
अनार्यकम् असारं च कृमिजग्धं च काष्ठकम् ॥ रज्नि_१२।८७  
काष्ठागरु कटूष्णं च लेपे रूक्षं कफापहम् ॥ रज्नि_१२।८८  
दाहागरु दहनागरु दाहककाष्ठं च वह्निकाष्ठं च ।  
धूपागरु तैलागरु पुरं च पुरमथनवल्लभं चैव ॥ रज्नि_१२।८९  
दाहागरु कटुकोष्णं केशानां वर्धनं च वर्ण्यं च ।  
अपनयति केशदोषान् आतनुते सन्ततं च सौगन्ध्यम् ॥ रज्नि_१२।९०  
मङ्गल्या मल्लिका गन्धमङ्गलागरुवाचका ।  
मङ्गल्या गुरुशिशिरा गन्धाढ्या योगवाहिका ॥ रज्नि_१२।९१  
मांसी तु जटिला पेशी क्रव्यादी पिशिता मिशी ।  
केशिनी च जटा हिंस्रा जटामांसी च मांसिनी ॥ रज्नि_१२।९२  
जटाला नलदा मेषी तामसी चक्रवर्तिनी ।  
माता भूतजटा चैव जननी च जटावती ।  
मृगभक्षापि चेत्य् एता एकविंशतिधाभिधाः ॥ रज्नि_१२।९३  
सुरभिस् तु जटामांसी कषाया कटुशीतला ।  
कफहृद् भूतदाहघ्नी पित्तघ्नी मोदकान्तिकृत् ॥ रज्नि_१२।९४  
द्वितीया गन्धमांसी च केशी भूतजटा स्मृता ।  
पिशाची पूतना चैव भूतकेशी च लोमशा ।  
जटाला लघुमांसी च ख्याता चाङ्कमिताह्वया ॥ रज्नि_१२।९५  
गन्धमांसी तिक्तशीता कफकण्ठामयापहा ।  
रक्तपित्तहरा वर्ण्या विषभूतज्वरापहा ॥ रज्नि_१२।९६  
आकाशमांसी सूक्ष्मान्या निरालम्बा खसम्भवा ।  
सेवाली सूक्ष्मपत्त्री च गौरी पर्वतवासिनी ॥ रज्नि_१२।९७  
अभ्रमांसी हिमा शोफव्रणनाडीरुजापहा ।  
लूतागर्दभजालादिहारिणी वर्णकारिणी ॥ रज्नि_१२।९८  
तुरुष्को यावनो धूम्रो धूम्रवर्णः सुगन्धिकः ।  
सिह्लकः सिह्लसारश् च पीतसारः कपिस् तथा ॥ रज्नि_१२।९९  
पिण्याकः कपिजः कल्कः पिण्डितः पिण्डतैलकः ।  
करेवरः कृत्रिमको लेपनो मुनिभूह्वयः ॥ रज्नि_१२।१००  
तुरुष्कः सुरभिस् तिक्तः कटुस्निग्धश् च कुष्ठजित् ।  
कफपित्ताश्मरीमूत्राघातभूतज्वरार्तिजित् ॥ रज्नि_१२।१०१  
गुग्गुलुर् यवनद्विष्टो भवाभीष्टो निशाटकः ।  
जटालः कालनिर्यासः पूरो भूतहरः शिवः ॥ रज्नि_१२।१०२  
कौशिकः शाम्भवो दुर्गो यातुघ्नो महिषाक्षकः ।  
देवेष्टो मरुदेश्यो ऽपि रक्षोहा रूक्षगन्धकः ।  
दिव्यस् तु महिषाक्षश् च नामान्य् एतानि विंशतिः ॥ रज्नि_१२।१०३  
गुग्गुलुः कटुतिक्तोष्णः कफमारुतकासजित् ।  
क्रिमिवातोदरप्लीहशोफार्शोघ्नो रसायनः ॥ रज्नि_१२।१०४  
गन्धराजः स्वर्णकणः सुवर्णः कणगुग्गुलुः ।  
कनको वंशपोतश् च सुरसश् च पलङ्कषः ॥ रज्नि_१२।१०५  
कणगुग्गुलुः कटूष्णः सुरभिर् वातनाशनः ।  
शूलगुल्मोदराध्मानकफघ्नश् च रसायनः ॥ रज्नि_१२।१०६  
गुग्गुलुश् च तृतीयो ऽन्यो भूमिजो दैत्यमेदजः ।  
दुर्गाह्लाद इडाजात आशादिरिपुसम्भवः ।  
मज्जाजो मदजश् चैव महिषासुरसम्भवः ॥ रज्नि_१२।१०७  
गुग्गुलुर् भूमिजस् तिक्तः कटूष्णः कफवातजित् ।  
उमाप्रियश् च भूतघ्नो मेध्यः सौरभ्यदः सदा ॥ रज्नि_१२।१०८  
रालः सर्जरसश् चैव शालः कनकलोद्भवः ।  
ललनः शालनिर्यासो देवेष्टः शीतलस् तथा ॥ रज्नि_१२।१०९  
बहुरूपः शालरसः सर्जनिर्यासकस् तथा ।  
सुरभिः सुरधूपश् च यक्षधूपो ऽग्निवल्लभः ।  
कालः कललजः प्रोक्तो नाम्ना सप्तदशाङ्कितः ॥ रज्नि_१२।११०  
रालस् तु शिशिरः स्निग्धः कषायस् तिक्तसङ्ग्रहः ।  
वातपित्तहरः स्फोटकण्डूतिव्रणनाशनः ।  
कुन्दुरुकः सौराष्ट्रः शिखरी कुन्दुरुककुन्दुकस् तीक्ष्णः ।  
गोपुरको बहुगन्धः पालिन्दो भीषणश् च दशसञ्ज्ञः ॥ रज्नि_१२।१११  
कुन्दुरुर् मधुरस् तिक्तः कफपित्तार्तिदाहनुत् ।  
पाने लेपे च शिशिरः प्रदरामयशान्तिकृत् ॥ रज्नि_१२।११२  
कुष्ठं रुजागदो व्याधिर् आमयं पारिभद्रकम् ।  
रामं वानीरजं वाप्यं ज्ञेयं त्वग्दोषम् उत्पलम् ।  
कुत्सं च पाटवं चैव पद्मकं मनुसञ्ज्ञकम् ॥ रज्नि_१२।११३  
कुष्ठं कटूष्णं तिक्तं स्यात् कफमारुतकुष्ठजित् ।  
विसर्पविषकण्डूतिखर्जूदद्रुघ्नकान्तिकृत् ॥ रज्नि_१२।११४  
सारिवा शारदा गोपा गोपवल्ली प्रतानिका ।  
गोपकन्या लतास्फोता नवाह्वा काष्ठसारिवा ॥ रज्नि_१२।११५  
सारिवान्या कृष्णमूली कृष्णा चन्दनसारिवा ।  
भद्रा चन्दनगोपा तु चन्दना कृष्णवल्ल्य् अपि ॥ रज्नि_१२।११६  
सारिवे द्वे तु मधुरे कफवातास्रनाशने ।  
कुष्ठकण्डूज्वरहरे मेहदुर्गन्धिनाशने ॥ रज्नि_१२।११७  
नखः कररुहः शिल्पी शुक्तिः शङ्खः खुरः शफः ।  
वलः कोशी च करजो हनुर् नागहनुस् तथा ॥ रज्नि_१२।११८  
पाणिजो बदरीपत्त्रो धूप्यः पण्यविलासिनी ।  
सन्धिनालः पाणिरुहः स्याद् अष्टादशसञ्ज्ञकः ॥ रज्नि_१२।११९  
नखः स्याद् उष्णकटुको विषं हन्ति प्रयोजितः ।  
कुष्ठकण्डूव्रणघ्नश् च भूतविद्रावणः परः ॥ रज्नि_१२।१२०  
नखो ऽन्यः स्याद् बलनखः कूटस्थश् चक्रनायकः ।  
चक्री चक्रनखस् त्र्यस्रः कालो व्याघ्रनखः स्मृतः ॥ रज्नि_१२।१२१  
द्वीपिनखो व्यालनखः खपुटो व्यालपाणिजः ।  
व्यालायुधो व्यालबलो व्यालखड्गश् च षोडश ॥ रज्नि_१२।१२२  
व्यालनखस् तु तिक्तोष्णः कषायः कफवातजित् ।  
कुष्ठकण्डूव्रणघ्नश् च वर्ण्यः सौगन्ध्यदः परः ॥ रज्नि_१२।१२३  
स्पृक्का च देवी पिशुना वधूश् च कोटिर् मनुर् ब्राह्मणिका सुगन्धा ।  
समुद्रकान्ता कुटिला तथा च मालालिका भूतलिका च लघ्वी ॥ रज्नि_१२।१२४  
निर्माल्या सुकुमारा च मालाली देवपुत्रिका ।  
पञ्चगुप्तिर् असृक् प्रोक्ता नखपुष्पी च विंशतिः ॥ रज्नि_१२।१२५  
स्पृक्का कटुकषाया च तिक्ता श्लेष्मार्तिकासजित् ।  
श्लेष्ममेहाश्मरीकृच्छ्रनाशनी च सुगन्धदा ॥ रज्नि_१२।१२६  
स्थौणेयकं बर्हिशिखं शुकच्छदं मयूरचूडं शुकपुच्छकं तथा ।  
विकीर्णरोमापि च कीरवर्णकं विकर्णसञ्ज्ञं हरितं नवाह्वयम् ॥ रज्नि_१२।१२७  
स्थौणेयं कफवातघ्नं सुगन्धि कटुतिक्तकम् ।  
पित्तप्रकोपशमनं बलपुष्टिविवर्धनम् ॥ रज्नि_१२।१२८  
मुरा गन्धवती दैत्या गन्धाढ्या गन्धमादनी ।  
सुरभिर् भूरिगन्धा च कुटी गन्धकुटी तथा ॥ रज्नि_१२।१२९  
मुरा तिक्ता कटुः शीता कषाया कफपित्तहृत् ।  
श्वासासृग्विषदाहार्तिभ्रममूर्छातृषापहा ॥ रज्नि_१२।१३०  
शैलेयं शिलजं वृद्धं शिलापुष्पं शिलोद्भवम् ।  
स्थविरं पलितं जीर्णं तथा कालानुसार्यकम् ॥ रज्नि_१२।१३१  
शिलोत्थं च शिलादद्रुः शैलजं गिरिपुष्पकम् ।  
शिलाप्रसूनं सुभगं शैलकं षोडशाह्वयम् ॥ रज्नि_१२।१३२  
शैलेयं शिशिरं तिक्तं सुगन्धि कफपित्तजित् ।  
दाहतृष्णावमिश्वासव्रणदोषविनाशनम् ॥ रज्नि_१२।१३३  
चोरकः शङ्कितश् चण्डा दुष्पत्त्रः क्षेमको रिपुः ।  
चपलः कितवो धूर्तः पटुर् नीचो निशाचरः ॥ रज्नि_१२।१३४  
गणहासः कोपनकश् चौरकः फलचोरकः ।  
दुष्कुलो ग्रन्थिलश् चैव सुग्रन्थिः पर्णचोरकः ।  
ग्रन्थिपर्णो ग्रन्थिदलो ग्रन्थिपत्त्रस् त्रिनेत्रधा ॥ रज्नि_१२।१३५  
चोरकस् तीव्रगन्धोष्णस् तिक्तो वातकफापहः ।  
नासामुखरुजाजीर्णक्रिमिदोषविनाशनः ॥ रज्नि_१२।१३६  
पद्मकं पीतकं पीतं मालयं शीतलं हिमम् ।  
शुभ्रं केदारजं रक्तं पाटलापुष्पसन्निभम् ।  
पद्मकाष्ठं पद्मवृक्षं प्रोक्तं स्याद् द्वादशाह्वयम् ॥ रज्नि_१२।१३७  
पद्मकं शीतलं तिक्तं रक्तपित्तविनाशनम् ।  
मोहदाहज्वरभ्रान्तिकुष्ठविस्फोटशान्तिकृत् ॥ रज्नि_१२।१३८  
प्रपौण्डरीकं चक्षुष्यं पुण्डर्यं पुण्डरीयकम् ।  
पौण्डर्यं च सुपुष्पं च सानुजं चानुजं स्मृतम् ॥ रज्नि_१२।१३९  
प्रपौण्डरीकं चक्षुष्यं मधुरं तिक्तशीतलम् ।  
पित्तरक्तव्रणान् हन्ति ज्वरदाहतृषापहम् ॥ रज्नि_१२।१४०  
लामज्जकं सुनालं स्याद् अमृणालं लवं लघु ।  
इष्टकापथकं शीघ्रं दीर्घमूलं जलाश्रयम् ॥ रज्नि_१२।१४१  
लामज्जकं हिमं तिक्तं मधुरं वातपित्तजित् ।  
तृड्दाहश्रममूर्छार्तिरक्तपित्तज्वरापहम् ॥ रज्नि_१२।१४२  
मांसरोहिण्य् अतिरुहा वृत्ता चर्मकषा च सा ।  
विकसा मांसरोही च ज्ञेया मांसरुहा मुनिः ॥ रज्नि_१२।१४३  
अन्या मांसी सदामांसी मांसरोहा रसायनी ।  
सुलोमा लोमकरणी रोहिणी मांसरोहिका ॥ रज्नि_१२।१४४  
विकसा कटुका तिक्ता तथोष्णा स्वरसादनुत् ।  
रसायनप्रयोगाच् च सर्वरोगहरा मता ।  
कषाया ग्राहिणी वर्ण्या रक्तपित्तप्रसादनी ॥ रज्नि_१२।१४५  
रोहिणीयुगलं शीतं कषायं क्रिमिनाशनम् ।  
कण्ठशुद्धिकरं रुच्यं वातदोषनिषूदनम् ॥ रज्नि_१२।१४६  
श्रीवेष्टो वृक्षधूपश् च चीडागन्धो रसाङ्गकः ।  
श्रीवासः श्रीरसो वेष्टो लक्ष्मीवेष्टस् तु वेष्टकः ॥ रज्नि_१२।१४७  
वेष्टसारो रसावेष्टः क्षीरशीर्षः सुधूपकः ।  
धूपाङ्गस् तिलपर्णश् च सरलाङ्गो ऽपि षोडश ॥ रज्नि_१२।१४८  
श्रीवेष्टः कटुतिक्तश् च कषायः श्लेष्मपित्तजित् ।  
योनिदोषरुजाजीर्णव्रणघ्नाध्मानदोषजित् ॥ रज्नि_१२।१४९  
उशीरम् अमृणालं स्याज् जलवासं हरिप्रियम् ।  
मृणालम् अभयं वीरं वीरणं समगन्धिकम् ॥ रज्नि_१२।१५०  
रणप्रियं वारितरं शिशिरं शितिमूलकम् ।  
वेणीगमूलकं चैव जलामोदं सुगन्धिकम् ।  
सुगन्धिमूलकं शुभ्रं बालकं ग्रहभूह्वयम् ॥ रज्नि_१२।१५१  
उशीरं शीतलं तिक्तं दाहश्रमहरं परम् ।  
पित्तज्वरार्तिशमनं जलसौगन्ध्यदायकम् ॥ रज्नि_१२।१५२  
नलिका विद्रुमलतिका कपोतबाणा नली च निर्मथ्या ।  
सुषिरा धमनी स्तुत्या रक्तदला नर्तकी नटी रुद्राः ॥ रज्नि_१२।१५३  
नलिका तिक्तकटुका तीक्ष्णा च मधुरा हिमा ।  
कृमिवातोदरार्त्यर्शःशूलघ्नी मलशोधनी ॥ रज्नि_१२।१५४  
इत्थं गन्धद्रव्यकदम्बाह्वयवीर्यव्याख्यावाचोयुक्तिविविक्तोज्ज्वलसर्गम् ।  
वर्गं वक्त्राम्भोरुहमोदार्हम् अधीयाथैनं मध्ये संसद् असौ दीव्यतु वैद्यः ॥ रज्नि_१२।१५५  
ये गन्धयन्ति सकलानि च भूतलानि लोकांश् च ये ऽपि सुखयन्ति च गन्धलुब्धान् ।  
तेषाम् अयं मलयजादिसुगन्धिनाम्नां भूर् गन्धवर्ग इति विश्रुतिम् एति वर्गः ॥ रज्नि_१२।१५६  
यस्योच्चैश् चरितानि शीतसुरभीण्य् अभ्यस्य सत्यात्मनो दुश्चारित्रजना निषङ्गजनितं द्राग् दौःस्थम् आस्थन् स्वकम् तस्यायं कृतिनः कृतौ नरहरेः श्रीचन्दनादिः स्थितिं वर्गो वाञ्छति नामनैगमशिखाभूषामणौ द्वादशः ॥ रज्नि_१२।१५७  

राजनिघण्टु, सुवर्णादिवर्ग  
त्रिस्वर्णरौप्यताम्राणि त्रपु सीसं द्विरीतिका ।  
कांस्यायो वर्तकं कान्तं किट्टं मुण्डं च तीक्ष्णकम् ॥ रज्नि_१३।१  
शिला सिन्दूरभूनागं हिङ्गुलं गैरिकं द्विधा ।  
तुवरी हरितालं च गन्धकं च शिलाजतु ॥ रज्नि_१३।२  
सिक्थकं च द्विकासीसं माक्षिकौ पञ्चधाञ्जनम् ।  
कम्पिल्लतुत्थरसकं पारदश् चाभ्रकं चतुः ॥ रज्नि_१३।३  
स्फटी च क्षुल्लकः शङ्खौ कपर्दः शुक्तिका द्विधा ।  
खटिनी दुग्धपाषाणो मणिश् च कर्पूराद्यकः ॥ रज्नि_१३।४  
सिकता च द्विकङ्गुष्ठं विमला च द्विधा मता ।  
तथाखुप्रस्तरश् चैव शरवेदमिताह्वयाः ।  
अथ रत्नं नवं वक्ष्ये पद्मरागादिकं क्रमात् ॥ रज्नि_१३।५  
माणिक्यमुक्ताफलविद्रुमाणि गारुत्मतं स्याद् अथ पुष्परागः ।  
वज्रं च नीलं च नव क्रमेण गोमेदवैडूर्ययुतानि तानि ॥ रज्नि_१३।६  
स्फटिकश् च सूर्यकान्तो वैक्रान्तश् चन्द्रकान्तकः ।  
राजावर्तः पेरोजं स्याद् उभौ बाणाश् च सङ्ख्यया ॥ रज्नि_१३।७  
स्वर्णं सुवर्णकनकोज्ज्वलकाञ्चनानि कल्याणहाटकहिरण्यमनोहराणि ।  
गाङ्गेयगैरिकमहारजताग्निवीर्यरुक्माग्निहेमतपनीयकभास्कराणि ॥ रज्नि_१३।८  
जाम्बूनदाष्टापदजातरूपपिञ्जानचामीकरकर्बुराणि ।  
कार्तस्वरापिञ्जरभर्मभूरितेजांसि दीप्तानलपीतकानि ॥ रज्नि_१३।९  
मङ्गल्यसौमेरवशातकुम्भशृङ्गारचन्द्राजरजाम्बवानि ।  
आग्नेयनिष्काग्निशिखानि चेति नेत्राब्धिनिर्धारितनाम हेम ॥ रज्नि_१३।१०  
स्वर्णं स्निग्धकषायतिक्तमधुरं दोषत्रयध्वंसनं शीतं स्वादु रसायनं च रुचिकृच् चक्षुष्यम् आयुष्प्रदम् ।  
प्रज्ञावीर्यबलस्मृतिस्वरकरं कान्तिं विधत्ते तनोः सन्धत्ते दुरितक्षयं श्रियम् इदं धत्ते नॄणां धारणात् ॥ रज्नि_१३।११  
दाहे च रक्तम् अथ यच् च सितं छिदायां काश्मीरकान्ति च विभाति निकाषपट्टे ।  
स्निग्धं च गौरवम् उपैति च यत् तुलायां जात्या तद् एव कनकं मृदु रक्तपीतम् ॥ रज्नि_१३।१२  
तच् चैकं रसवेधजं तद् अपरं जातं स्वयं भूमिजं किञ्चान्यद् बहुलोहसङ्करभवं चेति त्रिधा काञ्चनम् ।  
तत्राद्यं किल पीतरक्तम् अपरं रक्तं ततो ऽन्यत् तथा मैरालं तद् अतिक्रमेण तद् इदं स्यात् पूर्वपूर्वोत्तमम् ॥ रज्नि_१३।१३  
रौप्यं शुभ्रं वसुश्रेष्ठं रुचिरं चन्द्रलोहकम् ।  
श्वेतकं तु महाशुभ्रं रजतं तप्तरूपकम् ॥ रज्नि_१३।१४  
चन्द्रभूतिः सितं तारं कलधौतेन्दुलोहकम् ।  
कुप्यं धौतं तथा सौधं चन्द्रहासं मुनीन्दुकम् ॥ रज्नि_१३।१५  
रौप्यं स्निग्धं कषायाम्लं विपाके मधुरं सरम् ।  
वातपित्तहरं रुच्यं वलीपलितनाशनम् ॥ रज्नि_१३।१६  
दाहच्छेदनिकाषेषु सितं स्निग्धं च यद् गुरु ।  
सुघर्षे ऽपि च वर्णाढ्यम् उत्तमं तद् उदीरितम् ॥ रज्नि_१३।१७  
ताम्रं म्लेच्छमुखं शुल्वं तपनेष्टम् उदुम्बरम् ।  
त्र्यम्बकं चारविन्दं च रविलोहं रविप्रियम् ।  
रक्तं नेपालकं चैव रक्तधातुः करेन्दुधा ॥ रज्नि_१३।१८  
ताम्रं सुपक्वं मधुरं कषायं तिक्तं विपाके कटु शीतलं च ।  
कफापहं पित्तहरं विबन्धशूलघ्नपाण्डूदरगुल्मनाशि ॥ रज्नि_१३।१९  
घनघातसहं स्निग्धं रक्तपत्त्रामलं मृदु ।  
शुद्धाकरसमुत्पन्नं ताम्रं शुभम् असङ्करम् ॥ रज्नि_१३।२०  
त्रपु त्रपुसमाण्डूकं वङ्गं च मधुरं हिमम् ।  
कुरूप्यं पिच्चटं रङ्गं पूतिगन्धं दशाह्वयम् ॥ रज्नि_१३।२१  
त्रपुसं कटुतिक्तहिमं कषायलवणं सरं च मेहघ्नम् ।  
क्रिमिदाहपाण्डुशमनं कान्तिकरं तद् रसायनं चैव ॥ रज्नि_१३।२२  
श्वेतं लघु मृदु स्वच्छं स्निग्धम् उष्णापहं हिमम् ।  
सूतपत्त्रकरं कान्तं त्रपु श्रेष्ठम् उदाहृतम् ॥ रज्नि_१३।२३  
सीसकं तु जडं सीसं यवनेष्टं भुजङ्गमम् ।  
योगीष्टं नागपुरगं कुवङ्गं परिपिष्टकम् ॥ रज्नि_१३।२४  
मृदु कृष्णायसं पद्मं तारशुद्धिकरं स्मृतम् ।  
सिरावृत्तं च वङ्गं स्याच् चीनपिष्टं च षोडश ॥ रज्नि_१३।२५  
सीसं तु वङ्गतुल्यं स्यात् रसवीर्यविपाकतः ।  
उष्णं च कफवातघ्नम् अर्शोघ्नं गुरु लेखनम् ॥ रज्नि_१३।२६  
स्वर्णे नीलं मृदु स्निग्धं निर्मलं च सुगौरत्वम् ।  
रौप्यसंशोधनं क्षिप्रं सीसकं च तद् उत्तमम् ॥ रज्नि_१३।२७  
रीतिः क्षुद्रसुवर्णं सिंहलकं पिङ्गलं च पित्तलकम् ।  
लौहितकम् आरकुट्टं पिङ्गललोहं च पीतकं नवधा ॥ रज्नि_१३।२८  
राजरीतिः काकतुण्डी राजपुत्री महेश्वरी ।  
ब्राह्मणी ब्रह्मरीतिश् च कपिला पिङ्गलापि च ॥ रज्नि_१३।२९  
रीतिकायुगलं तिक्तं शीतलं लवणं रसे ।  
शोधनं पाण्डुवातघ्नं क्रिमिप्लीहार्तिपित्तजित् ॥ रज्नि_१३।३०  
शुद्धा स्निग्धा मृदुः शीता सुरङ्गा सूत्रपत्त्रिणी ।  
हेमोपमा शुभा स्वच्छा जन्या रीतिः प्रकीर्तिता ॥ रज्नि_१३।३१  
कांस्यं सौराष्ट्रिकं घोषं कंसीयं वह्निलोहकम् ।  
दीप्तं लोहं घोरपुष्पं दीप्तकं सुमनाह्वयम् ॥ रज्नि_१३।३२  
कांस्यं तु तिक्तम् उष्णं चक्षुष्यं वातकफविकारघ्नम् ।  
रूक्षं कषायरुच्यं लघु दीपनपाचनं पथ्यम् ॥ रज्नि_१३।३३  
श्वेतं दीप्तं मृदु ज्योतिः शब्दाढ्यं स्निग्धनिर्मलम् ।  
घनाग्निसहसूत्राङ्गं कांस्यम् उत्तमम् ईरितम् ॥ रज्नि_१३।३४  
वर्तलोहं वर्ततीक्ष्णं वर्तकं लोहसङ्करम् ।  
नीलिका नीललोहं च लोहजं वट्टलोहकम् ॥ रज्नि_१३।३५  
इदं लोहं कटूष्णं च तिक्तं च शिशिरं तथा ।  
कफहृत् पित्तशमनं मधुरं दाहमेहनुत् ॥ रज्नि_१३।३६  
अयस्कान्तं कान्तलोहं कान्तं स्याल् लोहकान्तिकम् ।  
कान्तायसं कृष्णलोहं महालोहं च सप्तधा ॥ रज्नि_१३।३७  
स्याद् भ्रामकं तदनु चुम्बकरोमकाख्यं स्याच् छेदकाख्यम् इति तच् च चतुर्विधं स्यात् ।  
कान्ताश्मलोहगुणवृद्धि यथाक्रमेण दार्ढ्याङ्गकान्तिकचकार्ष्ण्यविरोगदायि ॥ रज्नि_१३।३८  
अयस्कान्तविशेषाः स्युर् भ्रामकाश् चुम्बकादयः ।  
रसायनकराः सर्वे देहसिद्धिकराः पराः ॥ रज्नि_१३।३९  
न सूतेन विना कान्तं न कान्तेन विना रसः ।  
सूतकान्तसमायोगाद् रसायनम् उदीरितम् ॥ रज्नि_१३।४०  
लोहकिट्टं तु किट्टं स्याल् लोहचूर्णम् अयोमलम् ।  
लोहजं कृष्णचूर्णं च कार्ष्ण्यं लोहमलं तथा ॥ रज्नि_१३।४१  
लोहकिट्टं तु मधुरं कटूष्णं क्रिमिवातनुत् ।  
पक्तिशूलं मरुच्छूलं मेहगुल्मार्तिशोफनुत् ॥ रज्नि_१३।४२  
मुण्डं मुण्डायसं लोहं दृषत्सारं शिलात्मजम् ।  
अश्मजं कृषिलोहं च आरं कृष्णायसं नव ॥ रज्नि_१३।४३  
तीक्ष्णं शस्त्रायसं शस्त्रं पिण्डं पिण्डायसं शठम् ।  
आयसं निशितं तीव्रं लोहखड्गं च मुण्डजम् ।  
अयश्चित्रायसं प्रोक्तं चीनजं वेदभूमितम् ॥ रज्नि_१३।४४  
लोहं रूक्षोष्णतिक्तं स्याद् वातपित्तकफापहम् ।  
प्रमेहपाण्डुरशूलघ्नं तीक्ष्णं मुण्डाधिकं स्मृतम् ॥ रज्नि_१३।४५  
स्वर्णं सम्यगशोधितं श्रमकरं स्वेदावहं दुःसहं रौप्यं जाठरजाड्यमान्द्यजननं ताम्रं वमिभ्रान्तिदम् ।  
नागं च त्रपु चाङ्गदोषदम् अयो गुल्मादिदोषप्रदं तीक्ष्णं शूलकरं च कान्तम् उदितं कार्ष्ण्यामयस्फोटदम् ॥ रज्नि_१३।४६  
विशुद्धिहीनौ यदि मुण्डतीक्ष्णौ क्षुधापहौ गौरवगुल्मदायकौ ।  
कांस्यायसं क्लेदकतापकारकं रीत्यौ च सम्मोहनशोषदायिके ॥ रज्नि_१३।४७  
मनःशिला स्यात् कुनटी मनोज्ञा शिला मनोह्वापि च नागजिह्वा ।  
नेपालिका स्यान् मनसश् च गुप्ता कल्याणिका रोगशिला दशाह्वा ॥ रज्नि_१३।४८  
मनःशिला कटुः स्निग्धा लेखनी विषनाशनी ।  
भूतावेशभयोन्मादहारिणी वश्यकारिणी ॥ रज्नि_१३।४९  
सिन्दूरं नागरेणुः स्याद् रक्तं सीमन्तकं तथा ।  
नागजं नागगर्भं च शोणं वीररजः स्मृतम् ॥ रज्नि_१३।५०  
गणेशभूषणं सन्ध्यारागं शृङ्गारकं स्मृतम् ।  
सौभाग्यम् अरुणं चैव मङ्गल्यं मनुसम्मितम् ॥ रज्नि_१३।५१  
सिन्दूरं कटुकं तिक्तम् उष्णं व्रणविरोपणम् ।  
कुष्ठास्रविषकण्डूतिवीसर्पशमनं परम् ॥ रज्नि_१३।५२  
सुरङ्गो ऽग्निसहः सूक्ष्मः स्निग्धः स्वच्छो गुरुर् मृदुः ।  
सुवर्णकरजः शुद्धः सिन्दूरो मङ्गलप्रदः ॥ रज्नि_१३।५३  
भूनागः क्षितिनागश् च भूजन्तू रक्तजन्तुकः ।  
क्षितिजः क्षितिजन्तुश् च भूमिजो रक्ततुण्डकः ॥ रज्नि_१३।५४  
भूनागो वज्रमारः स्यान् नानाविज्ञानकारकः ।  
रसस्य जारणे तूक्तं तत् सत्त्वं तु रसायनम् ॥ रज्नि_१३।५५  
हिङ्गुलं बर्बरं रक्तं सुरङ्गं सुगरं स्मृतम् ।  
रञ्जनं दरदं म्लेच्छं चित्राङ्गं चूर्णपारदम् ॥ रज्नि_१३।५६  
अन्यच् च मारकं चैव मणिरागं रसोद्भवम् ।  
रञ्जकं रसगर्भं च बाणभूसङ्ख्यसम्मितम् ॥ रज्नि_१३।५७  
हिङ्गुलं मधुरं तिक्तम् उष्णवातकफापहम् ।  
त्रिदोषद्वन्द्वदोषोत्थं ज्वरं हरति सेवितम् ॥ रज्नि_१३।५८  
गैरिकं रक्तधातुः स्याद् गिरिधातुर् गवेधुकम् ।  
धातुः सुरङ्गधातुश् च गिरिजं गिरिमृद्भवम् ॥ रज्नि_१३।५९  
सुवर्णगैरिकं चान्यत् स्वर्णधातुः सुरक्तकम् ।  
सन्ध्याभ्रं बभ्रुधातुश् च शिलाधातुः षडाह्वयम् ॥ रज्नि_१३।६०  
गैरिकं मधुरं शीतं कषायं व्रणरोपणम् ।  
विस्फोटार्शोऽग्निदाहघ्नं वरं स्वर्णादिकं शुभम् ॥ रज्नि_१३।६१  
तुवरी मृच् च सौराष्ट्री मृत्स्ना सङ्गा सुराष्ट्रजा ।  
भूघ्नी मृतालकं कासी मृत्तिका सुरमृत्तिका ।  
स्तुत्या काङ्क्षी सुजाता च ज्ञेया चैव चतुर्दश ॥ रज्नि_१३।६२  
तुवरी तिक्तकटुका कषायाम्ला च लेखनी ।  
चक्षुष्या ग्रहणीछर्दिपित्तसन्तापहारिणी ॥ रज्नि_१३।६३  
हरितालं गोदन्तं पीतं नटमण्डनं च गौरं च ।  
चित्राङ्गं पिञ्जरकं भवेद् आलं तालकं च तालं च ॥ रज्नि_१३।६४  
कनकरसं काञ्चनकं बिडालकं चैव चित्रगन्धं च ।  
पिङ्गं च पिङ्गसारं गौरीललितं च सप्तदशसञ्ज्ञम् ॥ रज्नि_१३।६५  
हरितालं कटूष्णं च स्निग्धं त्वग्दोषनाशनम् ।  
भूतभ्रान्तिप्रशमनं विषवातरुजार्तिजित् ॥ रज्नि_१३।६६  
गन्धको गन्धपाषाणो गन्धाश्मा गन्धमोदनः ।  
पूतिगन्धो ऽतिगन्धश् च वटः सौगन्धिकस् तथा ॥ रज्नि_१३।६७  
सुगन्धो दिव्यगन्धश् च गन्धश् च रसगन्धकः ।  
कुष्ठारिः क्रूरगन्धश् च कीटघ्नः शरभूमितः ॥ रज्नि_१३।६८  
गन्धकः कटुर् उष्णश् च तीव्रगन्धो ऽतिवह्निकृत् ।  
विषघ्नः कुष्ठकण्डूतिखर्जूत्वग्दोषनाशनः ॥ रज्नि_१३।६९  
श्वेतो रक्तश् च पीतश् च नीलश् चेति चतुर्विधः ।  
गन्धको वर्णतो ज्ञेयो भिन्नो भिन्नगुणाश्रयः ॥ रज्नि_१३।७०  
श्वेतः कुष्ठापहारी स्याद् रक्तो लोहप्रयोगकृत् ।  
पीतो रसप्रयोगार्हो नीलो वर्णान्तरोचितः ॥ रज्नि_१३।७१  
शिलाजतु स्याद् अश्मोत्थं शैलं गिरिजम् अश्मजम् ।  
अश्मलाक्षाश्मजतुकं जत्वश्मकम् इति स्मृतम् ॥ रज्नि_१३।७२  
शिलाजतु भवेत् तिक्तं कटूष्णं च रसायनम् ।  
मेहोन्मादाश्मरीशोफकुष्ठापस्मारनाशनम् ॥ रज्नि_१३।७३  
सिक्थकं मधुकं सिक्थं मधुजं मधुसम्भवम् ।  
मदनकं मधूच्छिष्टं मदनं मक्षिकामलम् ॥ रज्नि_१३।७४  
क्षौद्रेयं पीतरागं च स्निग्धं माक्षिकजं तथा ।  
क्षौद्रजं मधुशेषं च द्रावकं मक्षिकाश्रयम् ।  
मधूषितं च सम्प्रोक्तं मधूत्थं चोनविंशति ॥ रज्नि_१३।७५  
सिक्थकं कपिलं स्वादु कुष्ठवातार्तिजिन् मृदु ।  
कटु स्निग्धं च लेपेन स्फुटिताङ्गविरोपणम् ॥ रज्नि_१३।७६  
कासीसं धातुकासीसं केसरं हंसलोमशम् ।  
शोधनं पांशुकासीसं शुभ्रं सप्ताह्वयं मतम् ॥ रज्नि_१३।७७  
कासीसं तु कषायं स्यात् शिशिरं विषकुष्ठजित् ।  
खर्जूक्रिमिहरं चैव चक्षुष्यं कान्तिवर्धनम् ॥ रज्नि_१३।७८  
द्वितीयं पुष्पकासीसं वत्सकं च मलीमसम् ।  
ह्रस्वं नेत्रौषधं योज्यं विशदं नीलमृत्तिका ॥ रज्नि_१३।७९  
पुष्पकासीसं तिक्तं शीतं नेत्रामयापहम् ।  
लेपेनात्यामकुष्ठादिनानात्वग्दोषनाशनम् ॥ रज्नि_१३।८०  
माक्षिकं चैव माक्षीकं पीतकं धातुमाक्षिकम् ।  
तापीजं ताप्यकं ताप्यमापीतं पीतमाक्षिकम् ॥ रज्नि_१३।८१  
आवर्तं मधुधातुः स्यात् क्षौद्रधातुस् तथापरः ।  
प्रोक्तं माक्षिकधातुश्च वेदभूर् हेममाक्षिकम् ॥ रज्नि_१३।८२  
माक्षिकं मधुरं तिक्तमम्लं कटु कफापहम् ।  
भ्रमहृल्लासमूर्छार्तिश्वासकासविषापहम् ॥ रज्नि_१३।८३  
माक्षिकं द्विविधं प्रोक्तं हेमाह्वं तारमाक्षिकम् ।  
भिन्नवर्णविशेषत्वात् रसवीर्यादिकं पृथक् ॥ रज्नि_१३।८४  
तारवादादिके तारमाक्षिकं च प्रशस्यते ।  
देहे हेमादिकं शस्तं रोगहृद् बलपुष्टिदम् ॥ रज्नि_१३।८५  
अञ्जनं यामुनं कृष्णं नादेयं मेचकं तथा ।  
स्रोतोजं दृक्प्रदं नीलं सौवीरं च सुवीरजम् ॥ रज्नि_१३।८६  
तथा नीलाञ्जनं चैव चक्षुष्यं वारिसम्भवम् ।  
कपोतकं च कापोतं सम्प्रोक्तं शरभूमितम् ॥ रज्नि_१३।८७  
शीतं नीलाञ्जनं प्रोक्तं कटु तिक्तं कषायकम् ।  
चक्षुष्यं कफवातघ्नं विषघ्नं च रसायनम् ॥ रज्नि_१३।८८  
कुलत्था दृक्प्रसादा च चक्षुष्याथ कुलत्थिका ।  
कुलाली लोचनहिता कुम्भकारी मलापहा ॥ रज्नि_१३।८९  
कुलत्थिका तु चक्षुष्या कषाया कटुका हिमा ।  
विषविस्फोटकण्डूतिव्रणदोषनिबर्हिणी ॥ रज्नि_१३।९०  
पुष्पाञ्जनं पुष्पकेतुः कौसुम्भं कुसुमाञ्जनम् ।  
रीतिकं रीतिकुसुमं रीतिपुष्पं च पौष्पकम् ॥ रज्नि_१३।९१  
पुष्पाञ्जनं हिमं प्रोक्तं पित्तहिक्काप्रदाहनुत् ।  
नाशयेद् विषकासार्तिं सर्वनेत्रामयापहम् ॥ रज्नि_१३।९२  
रसाञ्जनं रसोद्भूतं रसगर्भं रसाग्रजम् ।  
कृतकं बालभैषज्यं दार्वीक्वाथोद्भवं तथा ॥ रज्नि_१३।९३  
रसजातं तार्क्ष्यशैलं ज्ञेयं वर्याञ्जनं तथा ।  
रसनाभं चाग्निसारं द्वादशाह्वं च कीर्तितम् ॥ रज्नि_१३।९४  
रीत्यां तु ध्मायमानायां तत्किट्टं तु रसाञ्जनम् ।  
तदभावे तु कर्तव्यं दार्वीक्वाथसमुद्भवम् ॥ रज्नि_१३।९५  
स्रोतोञ्जनं वारिभवं तथान्यं स्रोतोद्भवं स्रोतनदीभवं च ।  
सौवीरसारं च कपोतसारं वल्मीकशीर्षं मुनिसम्मिताह्वम् ॥ रज्नि_१३।९६  
स्रोतोञ्जनं शीतकटु कषायं क्रिमिनाशनम् ।  
रसाञ्जनं रसे योग्यं स्तन्यवृद्धिकरं परम् ॥ रज्नि_१३।९७  
वल्मीकशिखराकारं भिन्ननीलाञ्जनप्रभम् ।  
घृष्टे च गैरिकावर्णं श्रेष्ठं स्रोतोञ्जनं च तत् ॥ रज्नि_१३।९८  
कम्पिल्लको ऽथ रक्ताङ्गो रेचनो रेचकस्तथा ।  
रञ्जको लोहिताङ्गश्च कम्पिल्लो रक्तचूर्णकः ॥ रज्नि_१३।९९  
कम्पिल्लको विरेची स्यात् कटूष्णो व्रणनाशनः ।  
कफकासार्तिहारी च जन्तुक्रिमिहरो लघुः ॥ रज्नि_१३।१००  
तुत्थं नीलाश्मजं नीलं हरिताश्मं च तुत्थकम् ।  
मयूरग्रीवकं चैव ताम्रगर्भामृतोद्भवम् ।  
मयूरतुत्थं सम्प्रोक्तं शिखिकण्ठं दशाह्वयम् ॥ रज्नि_१३।१०१  
तुत्थं कटु कषायोष्णं श्वित्रनेत्रामयापहम् ।  
विषदोषेषु सर्वेषु प्रशस्तं वान्तिकारकम् ॥ रज्नि_१३।१०२  
द्वितीयं खर्परीतुत्थं खर्परी रसकं तथा ।  
चक्षुष्यममृतोत्पन्नं तुत्थखर्परिका तु षट् ॥ रज्नि_१३।१०३  
खर्परी कटुका तिक्ता चक्षुष्या च रसायनी ।  
त्वग्दोषशमनी रुच्या दीप्या पुष्टिविवर्धनी ॥ रज्नि_१३।१०४  
पारदो रसराजश्च रसनाथो महारसः ।  
रसश्चैव महतेजा रसलोहो रसोत्तमः ॥ रज्नि_१३।१०५  
सूतराट् चपलो जैत्रः शिवबीजं शिवस् तथा ।  
अमृतं च रसेन्द्रः स्याल्लोकेशो धूर्तरः प्रभुः ॥ रज्नि_१३।१०६  
रुद्रजो हरतेजश्च रसधातुर् अचिन्त्यजः ।  
खेचरश्चामरः प्रोक्तो देहदो मृत्युनाशनः ॥ रज्नि_१३।१०७  
स्कन्दः स्कन्दांशकः सूतो देवो दिव्यरसस्तथा ।  
प्रोक्तो रसायनश्रेष्ठो यशोदस्त्रित्रिधाह्वयः ॥ रज्नि_१३।१०८  
पारदः सकलरोगनाशनः षड्रसो निखिलयोगवाहकः ।  
पञ्चभूतमय एष कीर्तितो देहलोहपरसिद्धिदायकः ॥ रज्नि_१३।१०९  
मूर्छितो हरते व्याधीन् बद्धः खेचरसिद्धिदः ।  
सर्वसिद्धिकरो नीलो निरुद्धो देहसिद्धिदः ॥ रज्नि_१३।११०  
विविधव्याधिभयोदयमरणजरासङ्कटे ऽपि मर्त्यानाम् ।  
पारं ददाति यस्मात्तस्मादयमेव पारदः कथितः ॥ रज्नि_१३।१११  
अभ्रकमभ्रं भृङ्गं व्योमाम्बरम् अन्तरिक्षमाकाशम् ।  
बहुपत्त्रं खमनन्तं गौरीजं गौरिजेयमिति रवयः ॥ रज्नि_१३।११२  
श्वेतं पीतं लोहितं नीलमभ्रं चातुर्विध्यं याति भिन्नक्रियार्हम् ।  
श्वेतं तारे काञ्चने पीतरक्ते नीलं व्याधाव् अग्र्यम् अग्र्यं गुणाढ्यम् ॥ रज्नि_१३।११३  
नीलाभ्रं दर्दुरो नागः पिनाको वज्र इत्यपि ।  
चतुर्विधं भवेत्तस्य परीक्षा कथ्यते क्रमात् ॥ रज्नि_१३।११४  
यद्वह्नौ निहितं तनोति नितरां भेकारवं दर्दुरो नागः फूत्कुरुते धनुःस्वनमुपादत्ते पिनाकः किल ।  
वज्रं नैव विकारमेति तदिमान्यासेवमानः क्रमात् गुल्मी च व्रणवांश् च कुत्सितगदी नीरुक् च सञ्जायते ॥ रज्नि_१३।११५  
मनोजभावभावितौ यदा शिवौ परस्परम् ।  
तदा किलाभ्रपारदौ गुहोद्भवौ बभूवतुः ॥ रज्नि_१३।११६  
स्फटी च स्फटिकी प्रोक्ता श्वेता शुभ्रा च रङ्गदा ।  
रङ्गदृढा दृढरङ्गा रङ्गाङ्गा वसुसम्मिता ॥ रज्नि_१३।११७  
स्फटी च कटुका स्निग्धा कषाया प्रदरापहा ।  
मेहकृच्छ्रवमीशोषदोषघ्नी दृढरङ्गदा ॥ रज्नि_१३।११८  
क्षुल्लकः क्षुद्रशङ्खः स्यात् शम्बूको नखशङ्खकः ।  
क्षुल्लकः कटुकस् तिक्तः शूलहारी च दीपनः ॥ रज्नि_१३।११९  
शङ्खो ह्य् अर्णोभवः कम्बुर् जलजः पावनध्वनिः ।  
कुटिलो ऽन्तर्महानादः कम्बूः पूतः सुनादकः ॥ रज्नि_१३।१२०  
सुस्वरो दीर्घनादश्च बहुनादो हरिप्रियः ।  
एवं षोडशधा ज्ञेयो धवलो मङ्गलप्रदः ॥ रज्नि_१३।१२१  
शङ्खः कटुरसः शीतः पुष्टिवीर्यबलप्रदः ।  
गुल्मशूलहरः श्वासनाशनो विषदोषनुत् ॥ रज्नि_१३।१२२  
क्रिमिशङ्खः क्रिमिजलजः क्रिमिवारिरुहश्च जन्तुकम्बुश् च ।  
कथितो रसवीर्याद्यैः कृतधीभिः शङ्खसदृशो ऽयम् ॥ रज्नि_१३।१२३  
कपर्दको वराटश्च कपर्दिश्च वराटिका ।  
चराचरश् चरो वर्यो बालक्रीडरनकश्च सः ॥ रज्नि_१३।१२४  
कपर्दः कटुतिक्तोष्णः कर्णशूलव्रणापहः ।  
गुल्मशूलामयघ्नश्च नेत्रदोषनिकृन्तनः ॥ रज्नि_१३।१२५  
शुक्तिर्मुक्ताप्रसूश्चैव महाशुक्तिश्च शुक्तिका ।  
मुक्तास्फोटस् तौतिकं तु मौक्तिकप्रसवा च सा ।  
ज्ञेया मौक्तिकशुक्तिश्च मुक्तामाताङ्कधा स्मृता ॥ रज्नि_१३।१२६  
मुक्ताशुक्तिः कटुः स्निग्धा श्वासहृद्रोगहारिणी ।  
शूलप्रशमनी रुच्या मधुरा दीपनी परा ॥ रज्नि_१३।१२७  
जलशुक्तिर्वारिशुक्तिः क्रिमिसूः क्षुद्रशुक्तिका ।  
शम्बूका जलशुक्तिश्च पुटिका तोयशुक्तिका ॥ रज्नि_१३।१२८  
जलशुक्तिः कटुः स्निग्धा दीपनी गुल्मशूलनुत् ।  
विषदोषहरा रुच्या पाचनी बलदायिनी ॥ रज्नि_१३।१२९  
खटिनी खटिका चैव खटी धवलमृत्तिका ।  
सितधातुः श्वेतधातुः पाण्डुमृत्पाण्डुमृत्तिका ॥ रज्नि_१३।१३०  
खटिनी मधुरा तिक्ता शीतला पित्तदाहनुत् ।  
व्रणदोषकफास्रघ्नी नेत्ररोगनिकृन्तनी ॥ रज्नि_१३।१३१  
दुग्धाश्मा दुग्धपाषाणः क्षीरी गोमेदसन्निभः ।  
वज्राभो दीप्तिकः सौधो दुग्धी क्षीरयवोऽपि च ॥ रज्नि_१३।१३२  
दुग्धपाषाणको रुच्य ईषदुष्णो ज्वरापहः ।  
पित्तहृद्रोगशूलघ्नः कासाध्मानविनाशनः ॥ रज्नि_१३।१३३  
कर्पूरनामभिश् चादाव् अन्ते च मणिवाचकः ।  
कर्पूरमणिनामायं युक्त्या वातादिदोषनुत् ॥ रज्नि_१३।१३४  
सिकता वालुका सिक्ता शीतला सूक्ष्मशर्करा ।  
प्रवाहोत्था महाश्लक्ष्णा सूक्ष्मा पानीयचूर्णका ॥ रज्नि_१३।१३५  
वालुका मधुरा शीता सन्तापश्रमनाशिनी ।  
सेकप्रयोगतश्चैव शाखाशैत्यानिलापहा ॥ रज्नि_१३।१३६  
कङ्कुष्ठं कालकुष्ठं च विरङ्गं रङ्गदायकम् ।  
रेचकं पुलकं चैव शोधकं कालपालकम् ॥ रज्नि_१३।१३७  
कङ्कुष्ठं च द्विधा प्रोक्तं तारहेमाभ्रकं तथा ।  
कटुकं कफवातघ्नं रेचकं व्रणशूलहृत् ॥ रज्नि_१३।१३८  
विमलं निर्मलं स्वच्छममलं स्वच्छधातुकम् ।  
बाणसङ्ख्याभिधं प्रोक्तं तारहेम द्विधा मतम् ॥ रज्नि_१३।१३९  
विमलं कटुतिक्तोष्णं त्वग्दोषव्रणनाशनम् ।  
रसवीर्यादिके तुल्यं वेधे स्याद् भिन्नवीर्यकम् ॥ रज्नि_१३।१४०  
मूषकस्याभिधा पूर्वं पाषाणस्याभिधा ततः ।  
आखुपाषाणनामायं लोहसङ्करकारकः ॥ रज्नि_१३।१४१  
धनार्थिनो जनाः सर्वे रमन्तेऽस्मिन्नतीव यत् ।  
ततो रत्नमिति प्रोक्तं शब्दशास्त्रविशारदैः ॥ रज्नि_१३।१४२  
द्रव्यं किञ्चन लक्ष्मीभोग्यं वसुवस्तुसम्पदो वृद्धिः ।  
श्रीर् व्यवहार्यं द्रविणं धनमर्थो राः स्वापतेयं च ॥ रज्नि_१३।१४३  
रत्नं वसुमणिरुपलो दृषद् द्रविणदीप्तवीर्याणि ।  
रौहिणकमब्धिसारं खानिकमाकरजमित्यभिन्नार्थाः ॥ रज्नि_१३।१४४  
माणिक्यं शोणरत्नं च रत्नराड्रविरत्नकम् ।  
शृङ्गारि रङ्गमाणिक्यं तरलो रत्ननायकः ॥ रज्नि_१३।१४५  
रागदृक् पद्मरागश्च रत्नं शोणोपलस्तथा ।  
सौगन्धिकं लोहितकं कुरुविन्दं शरेन्दुकम् ॥ रज्नि_१३।१४६  
माणिक्यं मधुरं स्निग्धं वातपित्तप्रणाशनम् ।  
रत्नप्रयोगप्रज्ञानां रसायनकरं परम् ॥ रज्नि_१३।१४७  
स्निग्धं गुरुगात्रयुतं दीप्तं स्वच्छं सुरङ्गं च ।  
इति जात्यादिमाणिक्यं कल्याणं धारणात्कुरुते ॥ रज्नि_१३।१४८  
द्विछायम् अभ्रपिहितं कर्कशशर्करिलं भिन्नधूम्रं च ।  
रागविकलं विरूपं लघु माणिक्यं न धारयेद्धीमान् ॥ रज्नि_१३।१४९  
तद्रक्तं यदि पद्मरागमथ तत्पीतातिरक्तं द्विधा जानीयात् कुरुविन्दकं यदरुणं स्यादेषु सौगन्धिकम् ।  
तन्नीलं यदि नीलगन्धिकमिति ज्ञेयं चतुर्धा बुधैर् माणिक्यं कषघर्षणे ऽप्यविकलं रागेण जात्यं जगुः ॥ रज्नि_१३।१५०  
मुक्ता सौम्या मौक्तिकं मौक्तिकेयं तारं तारा भौतिकं तारका च ।  
अम्भःसारं शीतलं नीरजं च नक्षत्रं स्याद् इन्द्ररत्नं वलक्षम् ॥ रज्नि_१३।१५१  
मुक्ताफलं बिन्दुफलं च मुक्तिका शौक्तेयकं शुक्लमणिः शशिप्रियम् ।  
स्वच्छं हिमं हैमवतं सुधांशुभं सुधांशुरत्नं शरनेत्रसम्मितम् ॥ रज्नि_१३।१५२  
मौक्तिकं च मधुरं सुशीतलं दृष्टिरोगशमनं विषापहम् ।  
राजयक्ष्ममुखरोगनाशनं क्षीणवीर्यबलपुष्टिवर्धनम् ॥ रज्नि_१३।१५३  
नक्षत्राभं वृत्तमत्यन्तमुक्तं स्निग्धं स्थूलं निर्मलं निर्व्रणं च ।  
न्यस्तं धत्ते गौरवं यत्तुलायां तन् निर्मूल्यं मौक्तिकं सौख्यदायि ॥ रज्नि_१३।१५४  
यद्विच्छायं मौक्तिकं व्यङ्गकायं शुक्तिस्पर्शं रक्ततां चापि धत्ते ।  
मत्स्याक्ष्याभं रूक्षमुत्ताननिम्नं नैतद्धार्यं धीमता दोषदायि ॥ रज्नि_१३।१५५  
मातङ्गोरगमीनपोत्रिशिरसस् त्वक्सारशङ्खाम्बुभृत् शुक्तीनामुदराच्च मौक्तिकमणिः स्पष्टं भवत्यष्टधा ।  
छायाः पाटलनीलपीतधवलास् तत्रापि सामान्यतः सप्तानां बहुशो न लब्धिर् इतरच्छौक्तेयकं तूल्वणम् ॥ रज्नि_१३।१५६  
लवणक्षारक्षोदिनि पात्रे गोमूत्रपूरिते क्षिप्तम् ।  
मर्दितमपि शालितुषैर्यदविकृतं तत्तु मौक्तिकं जात्यम् ॥ रज्नि_१३।१५७  
प्रवालो ऽङ्गारकमणिर्विद्रुमो ऽम्भोधिपल्लवः ।  
भौमरत्नं च रक्ताङ्गो रक्ताङ्कुरो लतामणिः ॥ रज्नि_१३।१५८  
प्रवालो मधुरोऽम्लश्च कफपित्तादिदोषनुत् ।  
वीर्यकान्तिकरः स्त्रीणां धृतो मङ्गलदायकः ॥ रज्नि_१३।१५९  
शुद्धं दृढघनं वृतं स्निग्धगात्रं सुरङ्गकम् ।  
समं गुरु सिराहीनं प्रवालं धारयेत् शुभम् ॥ रज्नि_१३।१६०  
गौररङ्गं जलाक्रान्तं वक्रं सूक्ष्मं सकोटरम् ।  
रूक्षं कृष्णं लघु श्वेतं प्रवालम् अशुभं त्यजेत् ॥ रज्नि_१३।१६१  
बालार्ककिरणरक्ता सागरसलिलोद्भवा प्रवाललता ।  
या न त्यजति निजरुचिं निकषे घृष्टापि सा स्मृता जात्या ॥ रज्नि_१३।१६२  
गारुत्मतं मरकतं रौहीणेयं हरिन्मणिः ।  
सौपर्णं गरुडोद्गीर्णं बुधरत्नाश्मगर्भजम् ।  
गरलारिर् वायवालं गारुडं रुद्रसम्मितम् ॥ रज्नि_१३।१६३  
मरकतं विषघ्नं च शीतलं मधुरं रसे ।  
आमपित्तहरं रुच्यं पुष्टिदं भूतनाशनम् ॥ रज्नि_१३।१६४  
स्वच्छं गुरु सुच्छायं स्निग्धं गात्रे च मार्दवसमेतम् ।  
अव्यङ्गं बहुरङ्गं शृङ्गारि मरकतं शुभं बिभृयात् ॥ रज्नि_१३।१६५  
शर्करिलकलिलरूक्षं मलिनं लघु हीनकान्ति कल्माषम् ।  
त्रासयुतं विकृताङ्गं मरकतममरोऽपि नोपभुञ्जीत ॥ रज्नि_१३।१६६  
यत् शैवालशिखण्डिशाद्वलहरित्काचैश्च चाषच्छदैः खद्योतेन च बालकीरवपुषा शैरीषपुष्पेण च ।  
छायाभिः समतां दधाति तदिदं निर्दिष्टमष्टात्मकं जात्यं यत्तपनातपैश्च परितो गारुत्मतं रञ्जयेत् ॥ रज्नि_१३।१६७  
पीतस्तु पुष्परागः पीतस्फटिकश्च पीतरक्तश्च ।  
पीताश्मा गुरुरत्नं पीतमणिः पुष्परागश्च ॥ रज्नि_१३।१६८  
पुष्परागोऽम्लशीतश्च वातजिद्दीपनः परः ।  
आयुः श्रियं च प्रज्ञां च धारणात् कुरुते नृणाम् ॥ रज्नि_१३।१६९  
सच्छायपीतगुरुगात्रसुरङ्गशुद्धं स्निग्धं च निर्मलमतीव सुवृत्तशीतम् ।  
यः पुष्परागम् अमलं कलयेदमुष्य पुष्णाति कीर्तिम् अतिशौर्यसुखायुर् अर्थान् ॥ रज्नि_१३।१७०  
कृष्णबिन्द्वङ्कितं रूक्षं धवलं मलिनं लघु ।  
विच्छायं शर्कराङ्गाभं पुष्परागं सदोषकम् ॥ रज्नि_१३।१७१  
घृष्टं निकाषपट्टे यत्पुष्यति रागमधिकमात्मीयम् ।  
तेन खलु पुष्परागो जात्यतयायं परीक्षकैर् उक्तः ॥ रज्नि_१३।१७२  
वज्रमिन्द्रायुधं हीरं भिदुरं कुलिशं पविः ।  
अभेद्यमशिरं रत्नं दृढं भार्गवकं स्मृतम् ।  
षट्कोणं बहुधारं च शतकोट्यब्धिभूमितम् ॥ रज्नि_१३।१७३  
वज्रं च षड्रसोपेतं सर्वरोगापहारकम् ।  
सर्वाघशमनं सौख्यं देहदार्ढ्यं रसायनम् ॥ रज्नि_१३।१७४  
भस्माङ्गं काकपादं च रेखाक्रान्तं तु वर्तुलम् ।  
अधारं मलिनं बिन्दुसन्त्रासं स्फुटितं तथा ।  
नीलाभं चिपिटं रूक्षं तद्वज्रं दोषदं त्यजेत् ॥ रज्नि_१३।१७५  
श्वेतालोहितपीतकमेचकतया छायाश् चतस्रः क्रमात् विप्रादित्वम् इहास्य यत् सुमनसः शंसन्ति सत्यं ततः ।  
स्फीतां कीर्तिम् अनुत्तमां श्रियमिदं धत्ते यथास्वं धृतं मर्त्यानाम् अयथायथं तु कुलिशं पथ्यं हि नान्यत्ततः ॥ रज्नि_१३।१७६  
यत्पाषाणतले निकाषनिकरे नोद्घृष्यते निष्ठुरैर् यच्चोलूखललोहमुद्गरघनैर् लेखां न यात्याहतम् ।  
यच्चान्यन्निजलीलयैव दलयेद्वज्रेण वा भिद्यते तज्जात्यं कुलिशं वदन्ति कुशलाः श्लाघ्यं महार्घ्यं च तत् ॥ रज्नि_१३।१७७  
विप्रः सो ऽपि रसायनेषु बलवानष्टाङ्गसिद्धिप्रदो राजन्यस्तु नृणां वलीपलितजित् मृत्युं जयेद् अञ्जसा ।  
द्रव्याकर्षणसिद्धिदस्तु सुतरां वैश्वोऽथ शूद्रो भवेत् सर्वव्याधिहरस्तदेष कथितो वज्रस्य वर्ण्यो गुणः ॥ रज्नि_१३।१७८  
नीलस्तु सौरिरत्नं स्यान् नीलाश्मा नीलरत्नकः ।  
नीलोपलस्तृणग्राही महानीलः सुनीलकः ।  
मसारम् इन्द्रनीलं स्याद् गल्लर्कः पद्मरागजः ॥ रज्नि_१३।१७९  
नीलः सतिक्तकोष्णश्च कफपित्तानिलापहः ।  
यो दधाति शरीरे स्यात् सौरिर्मङ्गलदो भवेत् ॥ रज्नि_१३।१८०  
न निम्नो निर्मलो गात्रमसृणो गुरुदीप्तिकः ।  
तृणग्राही मृदुर्नीलो दुर्लभो लक्षणान्वितः ॥ रज्नि_१३।१८१  
मृच्छर्कराश्मकलिलो विच्छायो मलिनो लघुः ।  
रूक्षः स्फुटितगर्तश् च वर्ज्यो नीलः सदोषकः ॥ रज्नि_१३।१८२  
सितशोणपीतकृष्णाश् छाया नीले क्रमादिमाः कथिताः ।  
विप्रादिवर्णसिद्ध्यै धारणमस्यापि वज्रवत् फलवत् ॥ रज्नि_१३।१८३  
आस्त्यानं चन्द्रिकास्यन्दं सुन्दरं क्षीरपूरितम् ।  
यः पात्रं रञ्जयत्याशु स जात्यो नील उच्यते ॥ रज्नि_१३।१८४  
गोमेदकस्तु गोमेदो राहुरत्नं तमोमणिः ।  
स्वर्भानवः षडाह्वोऽयं पिङ्गस्फटिक इत्यपि ॥ रज्नि_१३।१८५  
गोमेदको ऽम्ल उष्णश्च वातकोपविकारजित् ।  
दीपनः पाचनश्चैव धृतोऽयं पापनाशनः ॥ रज्नि_१३।१८६  
गोमूत्राभं यन्मृदु स्निग्धमुग्धं शुद्धच्छायं गौरवं यच्च धत्ते ।  
हेमारक्तं श्रीमतां योग्यमेतत् गोमेदाख्यं रत्नम् आख्यान्ति सन्तः ॥ रज्नि_१३।१८७  
पात्रे यत्र न्यस्ते पयः प्रयात्येव गोजलोज्ज्वलताम् ।  
घर्षेऽप्यहीनकान्तिं गोमेदं तं बुधा विदुर् जात्यम् ॥ रज्नि_१३।१८८  
अरङ्गं श्वेतकृष्णाङ्गं रेखात्रासयुतं लघु ।  
विच्छायं शर्करागारं गोमेदं विबुधस् त्यजेत् ॥ रज्नि_१३।१८९  
वैडूर्यं केतुरत्नं च कैतवं बालवीयजम् ।  
प्रावृष्यम् अभ्रलोहं च खशब्दाङ्कुरकस् तथा ।  
वैडूर्यरत्नं सम्प्रोक्तं ज्ञेयं विदूरजं तथा ॥ रज्नि_१३।१९०  
वैडूर्यम् उष्णम् अम्लं च कफमारुतनाशनम् ।  
गुल्मादिदोषशमनं भूषितं च शुभावहम् ॥ रज्नि_१३।१९१  
एकं वेणुपलाशपेशलरुचा मायूरकण्ठत्विषा मार्जारेक्षणपिङ्गलच्छविजुषा ज्ञेयं त्रिधा छायया ।  
यद्गात्रे गुरुतां दधाति नितरां स्निग्धं तु दोषोज्झितं वैडूर्यं विमलं वदन्ति सुधियः स्वच्छं च तच्छोभनम् ॥ रज्नि_१३।१९२  
विच्छायं मृच्छिलागर्भे लघु रूक्षं च सक्षतम् ।  
सत्रासं परुषं कृष्णं वैडूर्यं दूरतस् त्यजेत् ॥ रज्नि_१३।१९३  
घृष्टं यदात्मना स्वच्छं स्वछायां निकषाश्मनि ।  
स्फुटं प्रदर्शयेद् एतद् वैडूर्यं जात्यमुच्यते ॥ रज्नि_१३।१९४  
माणिक्यं पद्मबन्धोर् अतिविमलतमं मौक्तिकं शीतभानोर् माहेयस्य प्रवालं मरकतमतुलं कल्पयेदिन्दुसूनोः ।  
देवेज्ये पुष्परागं कुलिशमपि कवेर् नीलम् अर्कात्मजस्य स्वर्भानोश्चापि गोमेदकम् अथ विदुरोद्भावितं किन्तु केतोः ॥ रज्नि_१३।१९५  
इत्थम् एतानि रत्नानि तत्तदुद्देशतः क्रमात् ।  
यो दद्याद्बिभृयाद् वापि तस्मिन् सानुग्रहा ग्रहाः ॥ रज्नि_१३।१९६  
सन्त्यज्य वज्रम् एकं सर्वत्रान्यत्र सङ्घाते ।  
लाघवमथ कोमलता साधारणदोष एव विज्ञेयः ॥ रज्नि_१३।१९७  
लोहितकवज्रमौक्तिकमरकतनीला महोपलाः पञ्च ।  
वैडूर्यपुष्परागप्रवालगोमेदकादयो ऽर्वाञ्चः ॥ रज्नि_१३।१९८  
गोमेदप्रवालवायव्यं देवेज्यमणीन्द्रतरणिकान्ताद्याः ।  
नानावर्णगुणाढ्या विज्ञेयाः स्फटिकजातयः प्राज्ञैः ॥ रज्नि_१३।१९९  
स्फटिकः सितोपलः स्याद् अमलमणिर् निर्मलोपलः स्वच्छः ।  
स्वच्छमणिरमलरत्नं निस्तुषरत्नं शिवप्रियं नवधा ॥ रज्नि_१३।२००  
स्फटिकः समवीर्यश्च पित्तदाहार्तिदोषनुत् ।  
तस्याक्षमाला जपतां दत्ते कोटिगुणं फलम् ॥ रज्नि_१३।२०१  
यद् गङ्गातोयबिन्दुछविविमलतमं निस्तुषं नेत्रहृद्यं स्निग्धं शुद्धान्तरालं मधुरम् अतिहिमं पित्तदाहास्रहारि ।  
पाषाणैर् यन् निघृष्टं स्फुटितम् अपि निजां स्वच्छतां नैव जह्यात् तज्जात्यं जात्वलभ्यं शुभम् उपचिनुते शैवरत्नं विचित्रम् ॥ रज्नि_१३।२०२  
अथ भवति सूर्यकान्तस् तपनमणिस् तपनश्च रविकान्तः ।  
दीप्तोपलोऽग्निगर्भो ज्वलनाश्मा ऽर्कोपलश्च वसुनामा ॥ रज्नि_१३।२०३  
सूर्यकान्तो भवेदुष्णो निर्मलश्च रसायनः ।  
वातश्लेष्महरो मेध्यः पूजनाद् रवितुष्टिदः ॥ रज्नि_१३।२०४  
शुद्धः स्निग्धो निर्व्रणो निस्तुषोऽन्तर्यो निर्मृष्टो व्योम्नि नैर्मल्यम् एति ।  
यः सूर्यांशुस्पर्शनिष्ठ्यूतवह्निर् जात्यः सो ऽयं जायते सूर्यकान्तः ॥ रज्नि_१३।२०५  
वैक्रान्तं चैव विक्रान्तं नीचवज्रं कुवज्रकम् ।  
गोनासः क्षुद्रकुलिशं चूर्णवज्रं च गोनसः ॥ रज्नि_१३।२०६  
वज्राभावे च वैक्रान्तं रसवीर्यादिके समम् ।  
क्षयकुष्ठविषघ्नं च पुष्टिदं सुरसायनम् ॥ रज्नि_१३।२०७  
वज्राकारतयैव प्रसह्य हरणाय सर्वरोगाणाम् ।  
यद्विक्रान्तिं धत्ते तद्वैक्रान्तं बुधैरिदं कथितम् ॥ रज्नि_१३।२०८  
इन्द्रकान्तश् चन्द्रकान्तश् चन्द्राश्मा चन्द्रजोपलः ।  
शीताश्मा चन्द्रिकाद्रावः शशिकान्तश्च सप्तधा ॥ रज्नि_१३।२०९  
चन्द्रकान्तस्तु शिशिरः स्निग्धः पित्तास्रतापहृत् ।  
शिवप्रीतिकरः स्वच्छो ग्रहालक्ष्मीविनाशकृत् ॥ रज्नि_१३।२१०  
स्निग्धं श्वेतं पीतमात्रासमेतं धत्ते चित्ते स्वच्छतां यन् मुनीनाम् ।  
यच्च स्रावं याति चन्द्रांशुसङ्गाज् जात्यं रत्नं चन्द्रकान्ताख्यमेतत् ॥ रज्नि_१३।२११  
राजावर्तो नृपावर्तो राजन्यावर्तकस् तथा ।  
आवर्तमणिर् आवर्तः स्यादित्येषः शराह्वयः ॥ रज्नि_१३।२१२  
राजावर्तः कटुः स्निग्धः शिशिरः पित्तनाशनः ।  
सौभाग्यं कुरुते नॄणां भूषणेषु प्रयोजितः ॥ रज्नि_१३।२१३  
निर्गारम् असितमसृणं नीलं गुरु निर्मलं बहुछायम् ।  
शिखिकण्ठसमं सौम्यं राजावर्तं वदन्ति जात्यमणिम् ॥ रज्नि_१३।२१४  
पेरोजं हरिताश्मं च भस्माङ्गं हरितं द्विधा ।  
पेरोजं सुकषायं स्यान्मधुरं दीपनं परम् ॥ रज्नि_१३।२१५  
स्थावरं जङ्गमं चैव संयोगाच् च यथा विषम् ।  
तत्सर्वं नाशयेत् शीघ्रं शूलं भूतादिदोषजम् ॥ रज्नि_१३।२१६  
सिद्धाः पारदम् अभ्रकं च विविधान् धातूंश् च लोहानि च प्राहुः किञ्च मणीनपीह सकलान् संस्कारतः सिद्धिदान् ।  
यत् संस्कारविहीनम् एषु हि भवेद् यच्चान्यथा संस्कृतं तन्मर्त्यं विषवन् निहन्ति तदिह ज्ञेया बुधैः संस्क्रियाः ॥ रज्नि_१३।२१७  
यान् संस्कृतान् शुभगुणान् अथ चान्यथा चेद् दोषांश् च यान् अपि दिशन्ति रसादयो ऽमी ।  
याश् चेह सन्ति खलु संस्कृतयस् तदेतन् नात्राभ्यधायि बहुविस्तरभीतिभाग्भिः ॥ रज्नि_१३।२१८  
इति लोहधातुरसरत्नतद्भिदाद्यभिधागुणप्रकटनस्फुटाक्षरम् ।  
अवधार्य वर्गम् इमम् आद्यवैद्यकप्रगुणप्रयोगकुशलो भवेद् बुधः ॥ रज्नि_१३।२१९  
कुर्वन्ति ये निजगुणेन रसाध्वगेन नॄणां जरन्त्यपि वपूंषि पुनर्नवानि ।  
तेषामयं निवसतिः कनकादिकानां वर्गः प्रसिध्यति रसायनवर्गनाम्ना ॥ रज्नि_१३।२२०  
नित्यं यस्य गुणाः किलान्तरलसत्कल्याणभूयस् तथा चित्ताकर्षणचञ्चवस् त्रिभुवनं भूम्ना परिकुर्वते ।  
तेनात्रैष कृते नृसिंहकृतिना नामादिचूडामणौ संस्थामेति मितस् त्रयोदशतया वर्गः सुवर्णादिकः ॥ रज्नि_१३।२२१  

राजनिघण्टु, पानीयादिवर्ग  
पानीयजीवनवनामृतपुष्कराम्भःपाथोऽम्बुशम्बरपयःसलिलोदकानि ।  
आपः कवारुणकबन्धजलानि नीरकीलालवारिकमलानि विषार्णसी च ॥ रज्नि_१४।१  
भुवनं दहनारातिर्वास्तोयं सर्वतोमुखं क्षीरम् ।  
घनरसनिम्नगमेघप्रसवरसाश् चेति वह्निमिताः ॥ रज्नि_१४।२  
पानीयं मधुरं हिमं च रुचिदं तृष्णाविशोषापहं मोहभ्रान्तिमपाकरोति कुरुते भुक्तान्नपक्तिं पराम् ।  
निद्रालस्यनिरासनं विषहरं श्रान्तातिसन्तर्पणं नॄणां धीबलवीर्यतुष्टिजननं नष्टाङ्गपुष्टिप्रदम् ॥ रज्नि_१४।३  
दिव्योदकं खरारि स्यादाकाशसलिलं तथा ।  
व्योमोदकं चान्तरिक्षजलं चेष्वभिधाह्वयम् ॥ रज्नि_१४।४  
व्योमोदकं त्रिदोषघ्नं मधुरं पथ्यदं परम् ।  
रुच्यं दीपनदं तृष्णाश्रममेहापहारकम् ॥ रज्नि_१४।५  
सद्योवृष्ट्यम्बु भूमिस्थं कलुषं दोषदायकम् ।  
चिरस्थितं लघु स्वच्छं पथ्यं स्वादु सुखावहम् ॥ रज्नि_१४।६  
यादोनाथसमुद्रसिन्धुजलदाकूपारपाथोधयः पारावारपयोधिसागरसरिन्नाथाश्च वारां निधिः ।  
अम्भोराशिसरस्वदम्बुधिनदीनाथाब्धिनित्यार्णवोदन्वद्वारिधिवार्धयः कधिरपान्नाथोऽपि रत्नाकरः ॥ रज्नि_१४।७  
सागरसलिलं विस्रं लवणं रक्तामयप्रदं चोष्णम् ।  
वैवर्ण्यदोषजननं विशेषाद् दाहार्तिपित्तकरणं च ॥ रज्नि_१४।८  
नदी धुनी निर्झरिणी तरङ्गिणी सरस्वती शैवलिनी समुद्रगा ।  
कूलङ्कषा कूलवती च निम्नगा शैवालिनी सिन्धुर् अथापगापि च ॥ रज्नि_१४।९  
ह्रदिनी समुद्रकान्ता सागरगा ह्रादिनी सरित्कर्षूः ।  
स्रोतस्विनी सुनीरा रोधोवक्रा च वाहिनी तटिनी ॥ रज्नि_१४।१०  
नादेयं सलिलं स्वच्छं लघु दीपनपाचनम् ।  
रुच्यं तृष्णापहं पथ्यं मधुरं चेषदुष्णकम् ॥ रज्नि_१४।११  
गङ्गा भानुसुता रेवा चन्द्रभागा सरस्वती ।  
मधुमती विपाशाथ शोणो घर्घरकस्तथा ॥ रज्नि_१४।१२  
वेत्रावती क्षौद्रवती पयोष्णी तापी वितस्ता सरयूश्च सिन्धुः ।  
महाशतद्रुर् ह्य् अथ गौतमी स्यात् कृष्णा च तुङ्गा च कवेरिकन्या ॥ रज्नि_१४।१३  
इत्येवम् आद्याः सरितः समस्तास् तडागवापीह्रदकूपकाद्याः ।  
अन्ये ऽप्य् अनूपात्मकदेशभेदाः कौलाभिधानैः स्वयम् ऊहनीयाः ॥ रज्नि_१४।१४  
धाराकारादिकातोयम् अन्तरिक्षोद्भवं तथा ।  
परीक्ष्येत यथा चोक्तं ज्ञातव्यं जलवेदिभिः ॥ रज्नि_१४।१५  
गङ्गा स्वर्गसरिद् वरा त्रिपथगा मन्दाकिनी जाह्नवी पुण्या विष्णुपदी समुद्रसुभगा भागीरथी स्वर्णदी ।  
त्रिःस्रोता सुरदीर्घिका सुरनदी सिद्धापगा स्वर्धुनी ज्येष्ठा जह्नुसुता च भीष्मजननी शुभ्रा च शैलेन्द्रजा ॥ रज्नि_१४।१६  
शीतं स्वादु स्वच्छम् अत्यन्तरुच्यं पथ्यं पाक्यं पावनं पापहारि ।  
तृष्णामोहध्वंसनं दीपनं च प्रज्ञां दत्ते वारि भागीरथीयम् ॥ रज्नि_१४।१७  
यमुना तपनतनुजा कलिन्दकन्या यमस्वसा च कालिन्दी ॥ रज्नि_१४।१८  
पित्तदाहवमनश्रमापहं स्वादु वातजननं च पाचनम् ।  
वह्निदीपनकरं विरोचनं यामुनं जलम् इदं बलप्रदम् ॥ रज्नि_१४।१९  
रेवा मेकलकन्या सोमसुता नर्मदा च विज्ञेया ॥ रज्नि_१४।२०  
सलिलं शीतलं सुपथ्यं कुरुते पित्तकफप्रकोपणम् ।  
सकलामयमर्दनं च रुच्यं मधुरं मेकलकन्यकासमुत्थम् ॥ रज्नि_१४।२१  
चान्द्रभागसलिलं सुशीतलं दाहपित्तशमनं च वातदम् ॥ रज्नि_१४।२२  
सरस्वती प्लक्षसमुद्भवा च सा वाक्प्रदा ब्रह्मसती च भारती ।  
वेदाग्रणीश् चैव पयोष्णिजाता वाणी विशाला कुटिला दशाह्वा ॥ रज्नि_१४।२३  
सरस्वतीजलं स्वादु पूतं सर्वरुजापहम् ।  
रुच्यं दीपनदं पथ्यं देहकान्तिकरं लघु ॥ रज्नि_१४।२४  
चान्द्रभागगुणसाम्यदं जलं किञ्च माधुमतमग्निदीपनम् ॥ रज्नि_१४।२५  
शतद्रोर् विपाशायुजः सिन्धुनद्याः सुशीतं लघु स्वादु सर्वामयघ्नम् ।  
जलं निर्मलं दीपनं पाचनं च प्रदत्ते बलं बुद्धिमेधायुषं च ॥ रज्नि_१४।२६  
शोणे घर्घरके जलं तु रुचिदं सन्तापशोषापहं पथ्यं वह्निकरं तथा च बलदं क्षीणाङ्गपुष्टिप्रदम् ।  
तत्रान्या दधते जलं सुमधुरं कान्तिप्रदं पुष्टिदं वृष्यं दीपनपाचनं बलकरं वेत्रावती तापिनी ॥ रज्नि_१४।२७  
पयोष्णीसलिलं रुच्यं पवित्रं पापनाशनम् ।  
सर्वामयहरं सौख्यं बलकान्तिप्रदं लघु ॥ रज्नि_१४।२८  
वितस्तासलिलं स्वादु त्रिदोषशमनं लघु ।  
प्रज्ञाबुद्धिप्रदं पथ्यं तापजाड्यहरं परम् ॥ रज्नि_१४।२९  
सरयूसलिलं स्वादु बलपुष्टिप्रदायकम् ॥ रज्नि_१४।३०  
गोदावरी गौतमसम्भवा सा ब्रह्माद्रिजाताप्यथ गौतमी च ॥ रज्नि_१४।३१  
पित्तार्तिरक्तार्तिसमीरहारि पथ्यं परं दीपनपापहारि ।  
कुष्ठादिदुष्टामयदोषहारि गोदावरीवारि तृषानिवारि ॥ रज्नि_१४।३२  
कृष्णानदी कृष्णसमुद्भवा स्यात्सा कृष्णवेणापि च कृष्णगङ्गा ॥ रज्नि_१४।३३  
कार्ष्ण्यं जाड्यकरं स्वादु पूतं पित्तास्रकोपनम् ।  
कृष्णवेणाजलं स्वच्छं रुच्यं दीपनपाचनम् ॥ रज्नि_१४।३४  
मलापहा भीमरथी च घट्टगा यथा च कृष्णाजलसाम्यदा गुणैः ।  
मलापहाघट्टगयोस् तथापि पथ्यं लघु स्वादुतरं सुकान्तिदम् ॥ रज्नि_१४।३५  
तुङ्गभद्राजलं स्निग्धं निर्मलं स्वाददं गुरु ।  
कण्डूपित्तास्रदं प्रायः सात्म्ये पथ्यकरं परम् ॥ रज्नि_१४।३६  
कावेरीसलिलं स्वादु श्रमघ्नं लघु दीपनम् ।  
दद्रुकुष्ठादिदोषघ्नं मेधाबुद्धिरुचिप्रदम् ॥ रज्नि_१४।३७  
नदीनामित्थम् अन्यासां देशदोषादिभेदतः ।  
तत्तद्गुणान्वितं वारि ज्ञातव्यं कृतबुद्धिभिः ॥ रज्नि_१४।३८  
सर्वा गुर्वी प्राङ्मुखी वाहिनी या लघ्वी पश्चाद्वाहिनी निश्चयेन ।  
देशे देशे तद्गुणानां विशेषादेषा धत्ते गौरवं लाघवं च ॥ रज्नि_१४।३९  
विन्ध्यात् प्राची याप्य् अवाची प्रतीची या चोदीची स्यान्नदी सा क्रमेण ।  
वाताटोपं श्लेष्मपित्तार्तिलोपं पित्तोद्रेकं पथ्यपाकं च धत्ते ॥ रज्नि_१४।४०  
हिमवति मलयाचले च विन्ध्ये प्रभवति सह्यगिरौ च या स्रवन्ती ।  
सृजति किल शिरोरुजादिदोषान् अपनुदते ऽपि च पारियात्रजाता ॥ रज्नि_१४।४१  
नद्यः प्रावृषिजास् तु पीनसकफश्वासार्तिकासप्रदाः पथ्या वातकफापहाः शरदिजा हेमन्तजा बुद्धिदाः ।  
सन्तापं शमयन्ति शं विदधते शैशिर्यवासन्तजास् तृष्णादाहवमिश्रमार्तिशमदा ग्रीष्मे यथा सद्गुणाः ॥ रज्नि_१४।४२  
अनूपसलिलं स्वादु स्निग्धं पित्तहरं गुरु ।  
तनोति पामकण्डूतिकफवातज्वरामयान् ॥ रज्नि_१४।४३  
जाङ्गलसलिलं स्वादु त्रिदोषघ्नं रुचिप्रदम् ।  
पथ्यं चायुर्बलवीर्यपुष्टिदं कान्तिकृत्परम् ॥ रज्नि_१४।४४  
साधारणं जलं रुच्यं दीपनं पाचनं लघु ।  
श्रमतृष्णापहं वातकफमेदोघ्नपुष्टिदम् ॥ रज्नि_१४।४५  
जातं ताम्रमृदस् तदेव सलिलं वातादिदोषप्रदं देशाज् जाड्यकरं च दुर्जरतरं दोषावहं धूसरम् ।  
वातघ्नं तु शिलाशिरोत्थम् अमलं पथ्यं लघु स्वादु च श्रेष्ठं श्याममृदस् त्रिदोषशमनं सर्वामयघ्नं पयः ॥ रज्नि_१४।४६  
ह्रदवारि वह्निजननं मधुरं कफवातहारि पथ्यं च ॥ रज्नि_१४।४७  
प्रस्रवणजलं स्वच्छं लघु मधुरं रोचनं च दीपनकृत् ॥ रज्नि_१४।४८  
तडागसलिलं स्वादु कषायं वातदं कियत् ॥ रज्नि_१४।४९  
वापीजलं तु सन्तापि वातश्लेष्मकरं गुरु ॥ रज्नि_१४।५०  
कफघ्नं कूपपानीयं क्षारं पित्तकरं लघु ॥ रज्नि_१४।५१  
औद्भिदं पित्तशमनं सलिलं लघु च स्मृतम् ॥ रज्नि_१४।५२  
केदारसलिलं स्वादु विपाके दोषदं गुरु ।  
तदेव बद्धमुक्तं तु विशेषाद् दोषदं भवेत् ॥ रज्नि_१४।५३  
नादेयं नवमृद्घटेषु निहितं सन्तप्तम् अर्कांशुभिर् यामिन्यां च निविष्टम् इन्द्रकिरणैर् मन्दानिलान्दोलितम् ।  
एलाद्यैः परिवासितं श्रमहरं पित्तोष्णदाहे विषे मूर्छारक्तमदात्ययेषु च हितं शंसन्ति हंसोदकम् ॥ रज्नि_१४।५४  
यः पानीयं पिबति शिशिरं स्वादु नित्यं निशीथे प्रत्यूषे वा पिबति यदि वा घ्राणरन्ध्रेण धीरः ।  
सो ऽयं सद्यः पतगपतिना स्पर्धते नेत्रशक्त्या स्वर्गाचार्यं प्रहसति धिया द्वेष्टि दस्रौ च तन्वा ॥ रज्नि_१४।५५  
विण्मूत्रारुणनीलिकाविषहतं तप्तं घनं फेनिलं दन्तग्राह्यम् अनार्तवं सलवणं शैवालकैः संवृतम् ।  
जन्तुव्रातविमिश्रितं गुरुतरं पर्णौघपङ्काविलं चन्द्रार्कांशुतिरोहितं च न पिबेन्नीरं जडं दोषलम् ॥ रज्नि_१४।५६  
पार्श्वशूले प्रतिश्याये वातदोषे नवज्वरे ।  
हिक्काध्मानादिदोषेषु शीताम्बु परिवर्जयेत् ॥ रज्नि_१४।५७  
धातुक्षये रक्तविकारदोषे वान्त्यस्रमेहे विषविभ्रमेषु ।  
जीर्णज्वरे शैथिल्यसन्निपाते जलं प्रशस्तं शृतशीतलं तु ॥ रज्नि_१४।५८  
तप्तं पाथः पादभागेन हीनं प्रोक्तं पथ्यं वातजातामयघ्नम् ।  
अर्धांशोनं नाशयेद् वातपित्तं पादप्रायं तत्तु दोषत्रयघ्नम् ॥ रज्नि_१४।५९  
हेमन्ते पादहीनं तु पादार्धोनं तु शारदे ।  
प्रावृड्वसन्ते शिशिरे ग्रीष्मे चार्धावशेषितम् ॥ रज्नि_१४।६०  
कौपं प्रास्रवणं वापि शिशिरर्तुवसन्तयोः ।  
ग्रीष्मे चौडं तु सेवेत दोषदं स्यादतो ऽन्यथा ॥ रज्नि_१४।६१  
तप्तं दिवा जाड्यम् उपैति नक्तं नक्तं च तप्तं तु दिवा गुरु स्यात् ।  
दिवा च नक्तं च नृभिस् तदात्वतप्तं जलं युक्तमतो ग्रहीतुम् ॥ रज्नि_१४।६२  
उष्णं क्वापि क्वापि शीतं कवोष्णं क्वापि क्वापि क्वाथशीतं च पाथः ।  
इत्थं नॄणां पथ्यमेतत् प्रयुक्तं कालावस्थादेहसंस्थानुरोधात् ॥ रज्नि_१४।६३  
अपनयति पवनदोषं दलयति कफमाशु नाशयत्यरुचिम् ।  
पाचयति चान्नमनलं पुष्णाति निशीथपीतम् उष्णाम्भः ॥ रज्नि_१४।६४  
रात्रौ पीतमजीर्णदोषशमनं शंसन्ति सामान्यतः पीतं वारि निशावसानसमये सर्वामयध्वंसनम् ।  
भुक्त्वा तूर्ध्वमिदं च पुष्टिजननं प्राक् चेद् अपुष्टिप्रदं रुच्यं जाठरवह्निपाटवकरं पथ्यं च भुक्त्यन्तरे ॥ रज्नि_१४।६५  
अत्यम्बुपानान्न विपच्यते ऽन्नम् अनम्बुपानाच्च स एव दोषः ।  
तस्मान्नरो वह्निविवर्धनार्थं मुहुर् मुहुर् वारि पिबेद् अभूरि ॥ रज्नि_१४।६६  
जलं चतुर्विधं प्राहुर् अन्तरिक्षोद्भवं बुधाः ।  
धारं च कारकं चैव तौषारं हैममित्यपि ॥ रज्नि_१४।६७  
अम्बु वर्षोद्भवं धारं कारं वर्षोपलोद्भवम् ।  
नीहारतोयं तौषारं हैमं प्रातर्हिमोद्भवम् ॥ रज्नि_१४।६८  
धारं च द्विविधं प्रोक्तं गाङ्गसामुद्रभेदतः ।  
तत्र गाङ्गं गुणाढ्यं स्यात् अदोषं पाचनं परम् ॥ रज्नि_१४।६९  
यदा स्यादाश्विने मासि सूर्यः स्वातिविशाखयोः ।  
तदाम्बु जलदैर्मुक्तं गाङ्गमुक्तं मनीषिभिः ॥ रज्नि_१४।७०  
अन्यदा मृगशीर्षादिनक्षत्रेषु यद् अम्बुदैः ।  
अभिवृष्टमिदं तोयं सामुद्रमिति शब्दितम् ॥ रज्नि_१४।७१  
धाराधरे वर्षति रौप्यपात्रे विन्यस्य शाल्योदनसिद्धपिण्डे ।  
दध्नोपदिग्धे निहितं मुहूर्ताद् अविक्रियं गाङ्गम् अथान्यथा स्यात् ॥ रज्नि_१४।७२  
गाङ्गं जलं स्वादु सुशीतलं च रुचिप्रदं पित्तकफापहं च ।  
निर्दोषम् अच्छं लघु तच्च नित्यं गुणाधिकं व्योम्नि गृहीतम् आहुः ॥ रज्नि_१४।७३  
चन्द्रकान्तोद्भवं वारि पित्तघ्नं विमलं लघु ।  
मूर्छापित्तास्रदाहेषु हितं कासमदात्यये ॥ रज्नि_१४।७४  
सामुद्रसलिलं शीतं कफवातप्रदं गुरु ।  
चित्रायामाश्विने तच्च गुणाढ्यं गाङ्गवद्भवेत् ॥ रज्नि_१४।७५  
पतितं भुवि यत्तोयं गाङ्गं सामुद्रमेव वा ।  
स्वस्वाश्रयवशाद् गच्छेद् अन्यद् अन्यद् रसादिकम् ॥ रज्नि_१४।७६  
अस्रं च लवणं च स्यात्पतितं पार्थिवस्थले ।  
आप्ये तु मधुरं प्रोक्तं कटु तिक्तं च तैजसे ॥ रज्नि_१४।७७  
कषायं वायवीये स्यादव्यक्तं नाभसे स्मृतम् ।  
तत्र नाभसमेवोक्तम् उत्तमं दोषवर्जितम् ॥ रज्नि_१४।७८  
यत्र चेदाश्विने मासि नैव वर्षति वारिदः ।  
गाङ्गतोयविहीने स्युः काले तत्राधिका रुजः ॥ रज्नि_१४।७९  
क्वचिद् उष्णं क्वचिच्छीतं क्वचित् क्वथितशीतलम् ।  
क्वचिद्भेषजसंयुक्तं न क्वचिद्वारि वार्यते ॥ रज्नि_१४।८०  
इक्षवः पञ्चधा प्रोक्ता नानावर्णगुणान्विताः ।  
सितः पुण्ड्रः करङ्केक्षुः कृष्णो रक्तश्च ते क्रमात् ॥ रज्नि_१४।८१  
इक्षुः कर्कटको वंशः कान्तारः सुकुमारकः ।  
असिपत्त्रो मधुतृणो वृष्यो गुडतृणो नव ॥ रज्नि_१४।८२  
श्वेतेक्षुस् तु सितेक्षुः स्यात् काष्ठेक्षुर् वंशपत्त्रकः ।  
सुवंशः पाण्डुरेक्षुश्च काण्डेक्षुर् धवलेक्षुकः ॥ रज्नि_१४।८३  
सितेक्षुः कठिनो रुच्यो गुरुश्च कफमूत्रकृत् ।  
दीपनः पित्तदाहघ्नो विपाके कोष्णदः स्मृतः ॥ रज्नि_१४।८४  
पुण्ड्रकस्तु रसालः स्यात् रसेक्षुः सुकुमारकः ।  
कर्बुरो मिश्रवर्णश् च नेपालेक्षुश् च सप्तधा ॥ रज्नि_१४।८५  
पुण्ड्रो ऽतिमधुरः शीतः कफकृत् पित्तनाशनः ।  
दाहश्रमहरो रुच्यो रसे सन्तर्पणः परः ॥ रज्नि_१४।८६  
अन्यः करङ्कशालिः स्यादिक्षुवाटीक्षुवाटिका ।  
यावनी चेक्षुयोनिश्च रसाली रसदालिका ॥ रज्नि_१४।८७  
करङ्कशालिर्मधुरः शीतलो रुचिकृन्मृदुः ।  
पित्तदाहहरो वृष्यस्तेजोबलविवर्धनः ॥ रज्नि_१४।८८  
कृष्णेक्षुरिक्षुरः प्रोक्तः श्यामेक्षुः कोकिलाक्षकः ।  
श्यामवंशः श्यामलेक्षुः कोकिलेक्षुश्च कथ्यते ॥ रज्नि_१४।८९  
कृष्णेक्षुर् उक्तो मधुरश् च पाके स्वादुः सुहृद्यः कटुको रसाढ्यः ।  
त्रिदोषहारी शमवीर्यदश्च सुबल्यदायी बहुवीर्यदायी ॥ रज्नि_१४।९०  
रक्तेक्षुः सूक्ष्मपत्त्रश्च शोणो लोहित उत्कटः ।  
मधुरो ह्रस्वमूलश्च लोहितेक्षुश्च कीर्तितः ॥ रज्नि_१४।९१  
लोहितेक्षुश्च मधुरः पाके स्याच्छीतलो मृदुः ।  
पित्तदाहहरो वृष्यस्तेजोबलविवर्धनः ॥ रज्नि_१४।९२  
इक्षुमूलं त्विक्षुनेत्रं तच्च मोरटकं तथा ।  
वंशनेत्रं वंशमूलं मोरटं वंशपूरकम् ॥ रज्नि_१४।९३  
मूलादूर्द्ध्वन्तु मधुरा मध्ये ऽतिमधुरास् तथा ।  
इक्षवस्तेऽग्रभागेषु क्रमाल्लवणनीरसाः ॥ रज्नि_१४।९४  
अभुक्ते पित्तहाश् चैते भुक्ते वातप्रकोपणाः ।  
भुक्तमध्ये गुरुतरा इतीक्षूणां गुणास् त्रयः ॥ रज्नि_१४।९५  
वृष्यो रक्तास्रपित्तश्रमशमनपटुः शीतलः श्लेस्मदो ऽल्पः स्निग्धो हृद्यश् च रुच्यो रचयति च मुदं सूत्रशुद्धिं विधत्ते ।  
कान्तिं देहस्य दत्ते बलमति कुरुते बृंहणं तृप्तिदायी दन्तैर् निष्पीद्य काण्डं मृदुयतिरसितो मोहनश् चेक्षुदण्डः ॥ रज्नि_१४।९६  
पीयूषोपमितं त्रिदोषशमनं स्याद् दन्तनिष्पीडितं तद्वच्चेद् गृहयन्त्रजं तदपरं श्लेस्मानिलघ्नं कियत् ।  
एतद् वातहरं तु वातजननं जाड्यप्रतिश्वायदं प्रोक्तं पर्युषितं कफानिलकरं पानीयम् इक्षद्भवम् ॥ रज्नि_१४।९७  
मधुरं लवणक्षारं स्निग्धं सोष्णं रुचिप्रदम् ।  
वृष्यं वातकफघ्नं च यावनालशरात् रसम् ॥ रज्नि_१४।९८  
पक्वेक्षुरसः स्निग्धः स्यात् कफवातनाशनोऽतिगुरुः ।  
अतिपाकेन विदाहं तनुते पित्तास्रदोषशोषांश्च ॥ रज्नि_१४।९९  
गुडः स्यादिक्षुसारस्तु मधुरो रसपाकजः ।  
शिशुप्रियः सितादिः स्यादरुणो रसजः स्मृतः ॥ रज्नि_१४।१००  
पित्तघ्नः पवनार्तिजिद् रुचिकरो हृद्यस्त्रिदोषापहः संयोगेन विशेषतो ज्वरहरः सन्तापशान्तिप्रदः ।  
विण्मूत्रामयशोधनोऽग्निजननः पाण्डुप्रमेहान्तकः स्निग्धः स्वादुतरो लघुः श्रमहरः पथ्यः पुराणो गुडः ॥ रज्नि_१४।१०१  
स्याद्यावनालरसपाकभवो गुडोऽयं क्षारः कटुः सुमधुरः कफवातहारी ।  
पित्तप्रदः सततमेष निषेव्यमाणः कण्डूतिकुष्ठजननो ऽस्रविदाहहारी ॥ रज्नि_१४।१०२  
शर्करोक्ता तु मीनाण्डी श्वेता मत्स्यण्डिका च सा ।  
अहिच्छत्रा तु सिकता सिता चैव गुडोद्भवा ॥ रज्नि_१४।१०३  
शर्करा मधुरा शीता पित्तदाहश्रमापहा ।  
रक्तदोषहरा भ्रान्तिक्रिमिकोपप्रणाशिनी ॥ रज्नि_१४।१०४  
स्निग्धा पुण्ड्रकशर्करा हितकरी क्षीणे क्षयेऽरोचके चक्षुष्या बलवर्धिनी सुमधुरा रूक्षा च वंशेक्षुजा ।  
वृष्या तृप्तिबलप्रदा श्रमहरा श्यामेक्षुजा शीतला स्निग्धा कान्तिकरी रसालजनिता रक्तेक्षुजा पित्तजित् ॥ रज्नि_१४।१०५  
यावनाली हिमोत्पन्ना हिमानी हिमशर्करा ।  
क्षुद्रशर्करिका क्षुद्रा गुद्गुडा जालबिन्दुजा ॥ रज्नि_१४।१०६  
हिमजा शर्करा गौल्या सोष्णा तिक्तातिपिच्छिला ।  
वातघ्नी सारिका रुच्या दाहपित्तास्रदायिनी ॥ रज्नि_१४।१०७  
सितजान्या शर्करजा माधवी मधुशर्करा ।  
माक्षीकशर्करा प्रोक्ता सिताखण्डश्च खण्डकः ॥ रज्नि_१४।१०८  
सिताखण्डोऽतिमधुरश्चक्षुष्यः छर्दिनाशनः ।  
कुष्ठव्रणकफश्वासहिक्कापित्तास्रदोषनुत् ॥ रज्नि_१४।१०९  
यवासशर्करा त्व् अन्या सुधा मोदकमोदकः ।  
तवराजः खण्डसारः खण्डजा खण्डमोदकः ॥ रज्नि_१४।११०  
तवराजो ऽतिमधुरः पित्तश्रमतृषापहः ।  
वृष्यो विदाहमूर्छार्तिभ्रान्तिशान्तिकरः सरः ॥ रज्नि_१४।१११  
तवराजोद्भवः खण्डः सुधा मोदकजस् तथा ।  
खण्डजो द्रवजः सिद्धमोदकामृतसारजः ॥ रज्नि_१४।११२  
दाहं निवारयति तापमपाकरोति तृप्तिं नियच्छति निहन्ति च मोहमूर्छाम् ।  
श्वासं निवारयति तर्पयतीन्द्रियाणि शीतः सदा सुमधुरः खलु सिद्धिखण्डः ॥ रज्नि_१४।११३  
मधु क्षौद्रं च माक्षीकं माक्षिकं कुसुमासवम् ।  
पुष्पासवं पवित्रं च पित्र्यं पुष्परसाह्वयम् ॥ रज्नि_१४।११४  
माक्षिकं भ्रामरं क्षौद्रं पौत्तिकं छात्त्रकं तथा ।  
आर्घ्यमौद्दालकं दालम् इत्यष्टौ मधुजातयः ॥ रज्नि_१४।११५  
नानापुष्परसाहाराः कपिला वनमक्षिकाः ।  
याः स्थूलास्ताभिरुत्पन्नं मधु माक्षिकमुच्यते ॥ रज्नि_१४।११६  
ये स्निग्धाञ्जनगोलाभाः पुष्पासवपरायणाः ।  
भ्रमरैर्जनितं तैस्तु भ्रामरं मधु भण्यते ॥ रज्नि_१४।११७  
पिङ्गला मक्षिकाः सूक्ष्माः क्षुद्रा इति हि विश्रुताः ।  
ताभिरुत्पादितं यत्तु तत् क्षौद्रं मधु कथ्यते ॥ रज्नि_१४।११८  
अन्नजा मक्षिकाः पिङ्गाः पुत्तिका इति कीर्तिताः ।  
तज्जातं मधु धीमद्भिः पौत्तिकं समुदाहृतम् ॥ रज्नि_१४।११९  
छत्त्राकारं तु पटलं सरघाः पीतपिङ्गलाः ।  
यत्कुर्वन्ति तदुत्पन्नं मधु छात्त्रकम् ईरितम् ॥ रज्नि_१४।१२०  
मक्षिकास्तीक्ष्णतुण्डा यास्तथा षट्पदसन्निभाः ।  
तदुद्भूतं यदर्घार्हं तदार्घ्यं मधु वर्ण्यते ॥ रज्नि_१४।१२१  
औद्दालाः कपिलाः कीटा भूमेर् उद्दलनाः स्मृताः ।  
वल्मीकान्तस् तदुत्पन्नमौद्दालकम् उदीर्यते ॥ रज्नि_१४।१२२  
इन्द्रनीलदलाकाराः सूक्ष्माश् चिन्वन्ति मक्षिकाः ।  
यद्वृक्षकोटरान्तस्थं मधु दालमिदं स्मृतम् ॥ रज्नि_१४।१२३  
इत्येतस्याष्टधा भेदैरुत्पत्तिः कथिता क्रमात् ।  
अथ वक्ष्याम्यहं तेषां वर्णवीर्यादिकं क्रमात् ॥ रज्नि_१४।१२४  
माक्षिकं तैलवर्णं स्यात् श्वेतं भ्रामरमुच्यते ।  
क्षौद्रं तु कपिलाभासं पौत्तिकं घृतसन्निभम् ॥ रज्नि_१४।१२५  
आपीतवर्णं छात्त्रं स्यात्पिङ्गं चार्घ्यनामकम् ।  
औद्दालं स्वर्णसदृशम् आपीतं दालमुच्यते ॥ रज्नि_१४।१२६  
माक्षिकं मधुरं रूक्षं लघु श्वासादिदोषनुत् ।  
भ्रामरं पिच्छिलं रूक्षं मधुरं मुखजाड्यजित् ॥ रज्नि_१४।१२७  
क्षौद्रं तु शीतं चक्षुष्यं पिच्छिलं पित्तवातहृत् ।  
पौत्तिकं मधु रूक्षोष्णम् अस्रपित्तादिदाहकृत् ॥ रज्नि_१४।१२८  
श्वित्रमेहक्रिमिघ्नं च विद्याच्छात्त्रं गुणोत्तरम् ।  
आर्घ्यमध्व् अतिचक्षुष्यं कफपित्तादिदोषहृत् ॥ रज्नि_१४।१२९  
औद्दालकं तु कुष्ठादिदोषघ्नं सर्वसिद्धिदम् ।  
दालं कटु कषायाम्लं मधुरं पित्तदायि च ॥ रज्नि_१४।१३०  
नवं मधु भवेत् स्थौल्यं नातिश्लेष्मकरं परम् ।  
देहस्थौल्यापहं ग्राहि पुराणं मधु लेखनम् ॥ रज्नि_१४।१३१  
पक्वं दोषत्रयघ्नं मधु विविधरुजाजाड्यजिह्वामयादिध्वंसं धत्ते च रुच्यं बलमतिधृतिदं वीर्यवृद्धिं विधत्ते ।  
आमं चेद् आमगुल्मामयपवनरुजापित्तदाहास्रदोषं हन्याद् वातं च शोषं जनयति नियतं ध्वंसयत्य् अन्तवृद्धिम् ॥ रज्नि_१४।१३२  
व्रणशोधनसन्धाने व्रणसंरोपणादिषु ।  
साधारण्या मधु हितं तत्तुल्या मधुशर्करा ॥ रज्नि_१४।१३३  
उष्णैः सहोष्णकाले वा स्वयमुष्णमथापि वा ।  
आमं मधु मनुष्याणां विषवत् तापदायकम् ॥ रज्नि_१४।१३४  
कीटकादियुतमम्लदूषितं यच्च पर्युषितकं मधु स्वतः ।  
कण्टकोटरगतं च मेचकं तच्च गेहजनितं च दोषकृत् ॥ रज्नि_१४।१३५  
दण्डैर् निहत्य यदुपात्तमपास्तदंशं तादृग्विधं मधु रसायनयोगयोग्यम् ।  
हिक्कागुदाङ्कुरविशोफकफव्रणादिदोषापहं भवति दोषदम् अन्यथा चेत् ॥ रज्नि_१४।१३६  
माध्वी सिता मधूत्पन्ना मधुजा मधुशर्करा ।  
माक्षीकशर्करा चैषा क्षौद्रजा क्षौद्रशर्करा ॥ रज्नि_१४।१३७  
यद्गुणं यन्मधु प्रोक्तं तद्गुणा तस्य शर्करा ।  
विशेषाद् बलवृष्यं च तर्पणं क्षीणदेहिनाम् ॥ रज्नि_१४।१३८  
मद्यं सुरा प्रसन्ना स्यान्मदिरा वारुणी वरा ।  
मत्ता कादम्बरी शीता चपला कामिनी प्रिया ॥ रज्नि_१४।१३९  
मदगन्धा च माध्वीकं मधु सन्धानम् आसवः ।  
परिसृतामृता वीरा मेधावी मदनी च सा ॥ रज्नि_१४।१४०  
सुप्रतिभा मनोज्ञा च विपाना मोदिनी तथा ।  
हालाहलगुणारिष्टं सरकोऽथ मधूलिका ।  
मदोत्कटा महानन्दा द्वात्रिंशदभिधाः क्रमात् ॥ रज्नि_१४।१४१  
मद्यं सुमधुराम्लं च कफमारुतनाशनम् ।  
बलदीप्तिकरं हृद्यं सरम् एतन्मदावहम् ॥ रज्नि_१४।१४२  
स्याद्धातकीरसगुडादिकृता तु गौडी पुष्पद्रवादिमधुसारमयी तु माध्वी ।  
पैष्टी पुनर्विविधधान्यविकारजाता ख्याता मदाधिकतयात्र च पूर्वपूर्वा ॥ रज्नि_१४।१४३  
तालादिरसनिर्यासैः सैन्धीं हालां सुरां जगुः ।  
नानाद्रव्यकदम्बेन मद्यं कादम्बरं स्मृतम् ।  
सैन्धी कादम्बरी चैव द्विविधं मद्यलक्षणम् ॥ रज्नि_१४।१४४  
गौडी तीक्ष्णोष्णमधुरा वातहृत् पित्तकारिणी ।  
बलकृद्दीपनी पथ्या कान्तिकृत् तर्पणी परा ॥ रज्नि_१४।१४५  
माध्वी तु मधुरा हृद्या नात्युष्णा पित्तवातहृत् ।  
पाण्डुकामलगुल्मार्शःप्रमेहशमनी परा ॥ रज्नि_१४।१४६  
पैष्टी कटूष्णा तीक्ष्णा स्यान्मधुरा दीपनी परा ॥ रज्नि_१४।१४७  
सैन्धी शीता कषायाम्ला पित्तहृद्वातदा च सा ॥ रज्नि_१४।१४८  
गौडी तु शिशिरे पेया पैष्टी हेमन्तवर्षयोः ।  
शरद्ग्रीष्मवसन्तेषु माध्वी ग्राह्या न चान्यथा ॥ रज्नि_१४।१४९  
कादम्बरीशर्करजादि मद्यं सुशीतलं वृष्यकरं मदाढ्यम् ।  
माध्वीसमं स्यात्तृणवृक्षजातं मद्यं सुशीतं गुरु तर्पणं च ॥ रज्नि_१४।१५०  
सर्वेषां तृणवृक्षाणां निर्यासं शीतलं गुरु ।  
मोहनं बलकृद्धृद्यं तृष्णासन्तापनाशनम् ॥ रज्नि_१४।१५१  
ऐक्षवं तु भवेन्मद्यं शिशिरं च मदोत्कटम् ।  
यवधान्यकृतं मद्यं गुरु विष्टम्भदायकम् ॥ रज्नि_१४।१५२  
शर्कराधातकीतोये कृतं शीतं मनोहरम् ।  
शार्करं कथ्यते मद्यं वृष्यं दीपनमोहनम् ॥ रज्नि_१४।१५३  
अन्ये द्वादशधा मद्यभेदान् आहुर् मनीषिणः ।  
उक्तेष्वन्तर्भवन्तीति नान्यैस्तु पृथगीरिताः ॥ रज्नि_१४।१५४  
मद्यं नवं सर्वविकारहेतुः सर्वं तु वातादिकदोषदायि ।  
जीर्णं तु सर्वं सकलामयघ्नं बलप्रदं वृष्यकरं च दीपनम् ॥ रज्नि_१४।१५५  
मद्यप्रयोगं कुर्वन्ति शूद्रादिषु महार्तिषु ।  
द्विजैस् त्रिभिस् तु न ग्राह्यं यद्यप्य् उज्जीवयेन्मृतम् ॥ रज्नि_१४।१५६  
इत्थं वार्धिनदीनदह्रदसरःकुल्यादितीरान्तरप्रक्रान्तेक्षुगुडादिमाक्षिकभिदामद्यप्रभेदान् अपि ।  
प्रागस्मात्प्रतिबुध्य नामगुणतो निर्णीतयोगौचिती याथातथ्यवशाद् विनिश्चितमनाः कुर्वीत वैद्यः क्रियाम् ॥ रज्नि_१४।१५७  
यै रस्यमाना हि नृणां यथास्वं दोषान्निरस्यन्त्यपि दुर्निरासान् ।  
तेषां रसानां वसतिः किलायं वर्गः प्रसिद्धो रसवर्गनाम्ना ॥ रज्नि_१४।१५८  
निस्यन्दं दुग्धसिन्धाव् अमृतमथ समस्तौषधीनां न दोहं तापाहं नो चिकित्सामभिलषति रसं नापि दोषाकरस्य ।  
लब्ध्वा यत् सौहृदय्यं जगति बुधजनस्तेन वर्गः कृतोऽस्मिन् पानीयादिः प्रसिद्धिं व्रजति मनुमितो नामगीर्मौलिरत्ने ॥ रज्नि_१४।१५९  

राजनिघण्टु, क्षीरादिवर्ग  
क्षीरं पीयूषम् ऊधस्यं दुग्धं स्तन्यं पयोऽमृतम् ॥ रज्नि_१५।१  
क्षीरजं दधि तद्रूप्यं विरलं मस्तु तज्जलम् ॥ रज्नि_१५।२  
दधिजं नवनीतं स्यात्सारो हैयङ्गवीनकम् ॥ रज्नि_१५।३  
घृतमाज्यं हविः सर्पिः पवित्रं नवनीतजम् ।  
अमृतं चाभिघारश्च होम्यम् आयुश्च तैजसम् ॥ रज्नि_१५।४  
म्रक्षणं स्नेहनं स्नेहः स्निग्धता म्रक्ष एव च ।  
अभ्यङ्गो ऽभ्यञ्जनं चैव चोपडश्च घृतादिकः ॥ रज्नि_१५।५  
तक्रं गोरसजं घोलं कालशेयविलोडितम् ।  
दण्डाहतमरिष्टो ऽम्लम् उदश्विन्मथितं द्रवः ॥ रज्नि_१५।६  
तक्रं त्रिभागदधिसंयुतमम्बु धीरैरुक्तं दधिद्विगुणवारियुतं तु मस्तु ।  
दध्यम्भसी यदि समे तदुदश्विदाहुस् तत् केवलं तु मथितं मुनयो वदन्ति ॥ रज्नि_१५।७  
गोमूत्रं गोजलं गोम्भो गोनिष्यन्दश्च गोद्रवः ।  
गोमयं गोपुरीषं स्याद् गोविष्ठा गोमलं च तत् ॥ रज्नि_१५।८  
गोमहिषीछागलाविकगजतुरगखरोष्ट्रमानुषस्त्रीणाम् ।  
क्षीरादिकगुणदोषौ वक्ष्ये क्रमतो यथायोगम् ॥ रज्नि_१५।९  
गव्यं क्षीरं पथ्यम् अत्यन्तरुच्यं स्वादु स्निग्धं पित्तवातामयघ्नम् ।  
कान्तिप्रज्ञाबुद्धिमेधाङ्गपुष्टिं धत्ते स्पष्टं वीर्यवृद्धिं विधत्ते ॥ रज्नि_१५।१०  
गौल्यं तु महिषीक्षीरं विपाके शीतलं गुरु ।  
बलपुष्टिप्रदं वृष्यं पित्तदाहास्रनाशनम् ॥ रज्नि_१५।११  
अजानां लघुकायत्वान्नानाद्रव्यनिषेवणात् ।  
नात्यम्बुपानाद् व्यायामात् सर्वव्याधिहरं पयः ॥ रज्नि_१५।१२  
सूक्ष्माजदुग्धेति च संवदार्हं गोदुग्धवीर्यात् त्व् अधिकं गुणे च ।  
सुक्षीणदेहेषु च पथ्यम् उक्तं स्थूलाजदुग्धं किल किञ्चिदूनम् ॥ रज्नि_१५।१३  
आविकं तु पयः स्निग्धं कफपित्तहरं परम् ।  
स्थौल्यमेहहरं पथ्यं लोमशं गुरु वृद्धिदम् ॥ रज्नि_१५।१४  
मधुरं हस्तिनीक्षीरं वृष्यं गुरु कषायकम् ।  
स्निग्धं स्थैर्यकरं शीतं चक्षुष्यं बलवर्धनम् ॥ रज्नि_१५।१५  
अश्वीक्षीरं तु रूक्षाम्लं लवणं दीपनं लघु ।  
देहस्थैर्यकरं बल्यं गौरवकान्तिकृत्परम् ॥ रज्नि_१५।१६  
बलकृद् गर्दभीक्षीरं वातश्वासहरं परम् ।  
मधुराम्लरसं रूक्षं दीपनं पथ्यदं स्मृतम् ॥ रज्नि_१५।१७  
उष्ट्रीक्षीरं कुष्ठशोफापहं तत्पित्तार्शोघ्नं तत्कफाटोपहारि ।  
आनाहार्तिजन्तुगुल्मोदराख्यं श्वासोल्लासं नाशयत्याशु पीतम् ॥ रज्नि_१५।१८  
मधुरं मानुषीक्षीरं कषायं च हिमं लघु ।  
चक्षुष्यं दीपनं पथ्यं पाचनं रोचनं च तत् ॥ रज्नि_१५।१९  
क्षीरं कासश्वासकोपाय सर्वं गुर्वामं स्यात् प्रायशो दोषदायि ।  
तच्चेत्तप्तं वर्तितं पथ्यमुक्तं नारीक्षीरं त्व् आमम् एवामयघ्नम् ॥ रज्नि_१५।२०  
उक्तं गव्यादिकं दुग्धं धारोष्णममृतोपमम् ।  
सर्वामयहरं पथ्यं चिरसंस्थं तु दोषदम् ॥ रज्नि_१५।२१  
के ऽप्य् आविकं पथ्यतमं शृतोष्णं क्षीरं त्व् अजानां शृतशीतमाहुः ।  
दोहान्तशीतं महिषीपयश्च गव्यं तु धारोष्णमिदं प्रशस्तम् ॥ रज्नि_१५।२२  
वृष्यं बृंहणम् अग्निवर्धनकरं पूर्वाह्णपीतं पयो मध्याह्ने बलदायकं कफहरं कृच्छ्रस्य विच्छेदकम् ।  
बाल्ये वह्निकरं ततो बलकरं वीर्यप्रदं वार्द्धके रात्रौ क्षीरमनेकदोषशमनं सेव्यं ततः सर्वदा ॥ रज्नि_१५।२३  
क्षीरं मुहूर्तत्रितयोषितं यद् अतप्तम् एतद् विकृतिं प्रयाति ।  
उष्णं तु दोषं कुरुते तदूर्ध्वं विषोपमं स्याद् उषितं दशानाम् ॥ रज्नि_१५।२४  
जीर्णज्वरे कफे क्षीणे क्षीरं स्याद् अमृतोपमम् ।  
तदेव तरुणे पीतं विषवद्धन्ति मानुषम् ॥ रज्नि_१५।२५  
चतुर्थभागं सलिलं निधाय यत्नाद् यद् आवर्तितम् उत्तमं तत् ।  
सर्वामयघ्नं बलपुष्टिकारि वीर्यप्रदं क्षीरम् अतिप्रशस्तम् ॥ रज्नि_१५।२६  
गव्यं पूर्वाह्णकाले स्यादपराह्णे तु माहिषम् ।  
क्षीरं सशर्करं पथ्यं यद् वा सात्म्ये च सर्वदा ॥ रज्नि_१५।२७  
पित्तघ्नं शृतशीतलं कफहरं पक्वं तदुष्णं भवेच्छीतं यत्तु न पाचितं तदखिलं विष्टम्भदोषप्रदम् ।  
धारोष्णं त्व् अमृतं पयः श्रमहरं निद्राकरं कान्तिदं वृष्यं बृंहणम् अग्निवर्धनम् अतिस्वादु त्रिदोषापहम् ॥ रज्नि_१५।२८  
क्षीरं न युञ्जीत कदाप्यतप्तं तप्तं न चैतल्लवणेन सार्धम् ।  
पिष्टान्नसन्धानकमाषमुद्गकोशातकीकन्दफलादिकैश् च ॥ रज्नि_१५।२९  
मत्स्यमांसगुडमुद्गमूलकैः कुष्ठमावहति सेवितं पयः ।  
शाकजाम्बवरसैस्तु सेवितं मारयत्यबुधम् आशु सर्पवत् ॥ रज्नि_१५।३०  
स्निग्धं शीतं गुरु क्षीरं सर्वकालं न सेवयेत् ।  
दीप्ताग्निं कुरुते मन्दं मन्दाग्निं नष्टमेव च ॥ रज्नि_१५।३१  
नित्यं तीव्राग्निना सेव्यं सुपक्वं माहिषं पयः ।  
पुष्णन्ति धातवः सर्वे बलपुष्टिविवर्धनम् ॥ रज्नि_१५।३२  
क्षीरं गवाजकादेर्मधुरं क्षारं नवप्रसूतानाम् ।  
रूक्षञ्च पित्तदाहं करोति रक्तामयं कुरुते ॥ रज्नि_१५।३३  
मधुरं त्रिदोषशमनं क्षीरं मध्यप्रसूतानाम् ।  
लवणं मधुरं क्षीरं विदाहजननं चिरप्रसूतानाम् ॥ रज्नि_१५।३४  
गुणहीनं निःसारं क्षीरं प्रथमप्रसूतानाम् ।  
मध्यवयसां रसायनमुक्तमिदं दुर्बलं तु वृद्धानाम् ॥ रज्नि_१५।३५  
तासां मासत्रयादूर्द्ध्वं गुर्विणीनाञ्च यत्पयः ।  
तद्दाहि लवणं क्षीरं मधुरं पित्तदोषकृत् ॥ रज्नि_१५।३६  
गवादीनां वर्णभेदाद्गुणा दुग्धादिके पृथक् ।  
कैश्चिदुक्तो विशेषाच्च विशेषो देशभेदतः ॥ रज्नि_१५।३७  
देशेषु देशेषु च तेषु तेषु तृणाम्बुनी यादृशदोषयुक्ते ।  
तत्सेवनादेव गवादिकानां गुणादि दुग्धादिषु तादृशं मतम् ॥ रज्नि_१५।३८  
शीतं स्निग्धं गुरुर् गौल्यं वृष्यं पित्तापहं परम् ।  
ज्ञेया चैवाभिधा तस्य कीलाटं तु पयःच्छदः ॥ रज्नि_१५।३९  
दधि गव्यम् अतिपवित्रं शीतं स्निग्धं च दीपनं बलकृत् ।  
मधुरमरोचकहारि ग्राहि च वातामयघ्नं च ॥ रज्नि_१५।४०  
माहिषं मधुरं स्निग्धं श्लेष्मकृद् रक्तपित्तजित् ।  
बलास्रवर्धनं वृष्यं श्रमघ्नं शोधनं दधि ॥ रज्नि_१५।४१  
दध्याजं कफवातघ्नं लघूष्णं नेत्रदोषनुत् ।  
दुर्नामश्वासकासघ्नं रुच्यं दीपनपाचनम् ॥ रज्नि_१५।४२  
आविकं दधि सुस्निग्धं कफपित्तकरं गुरु ।  
वाते च रक्तवाते च पथ्यं शोफव्रणापहम् ॥ रज्नि_१५।४३  
हस्तिनीदधि कषायलघूष्णं पक्तिशूलशमनं रुचिप्रदम् ।  
दीप्तिदं खलु बलासगदघ्नं वीर्यवर्धनबलप्रदम् उक्तम् ॥ रज्नि_१५।४४  
अश्वीदधि स्यान्मधुरं कषायं कफार्तिमूर्छामयहारि रूक्षम् ।  
वाताल्पदं दीपनकारि नेत्रदोषापहं तत् कथितं पृथिव्याम् ॥ रज्नि_१५।४५  
गर्दभीदधि रूक्षोष्णं लघु दीपनपाचनम् ।  
मधुराम्लरसं रुच्यं वातदोषविनाशनम् ॥ रज्नि_१५।४६  
औष्ट्रम् अर्शांसि कुष्ठानि क्रिमिशूलोदराणि च ।  
निहन्ति कटुकं स्वादु किञ्चिद् अम्लरसं दधि ॥ रज्नि_१५।४७  
विपाके मधुरं बल्यम् अम्लं सन्तर्पणं गुरु ।  
चक्षुष्यं ग्रहदोषघ्नं दधि स्त्रीस्तन्यसम्भवम् ॥ रज्नि_१५।४८  
दध्यम्लं गुरु वातदोषशमनं सङ्ग्राहि मूत्रावहं बल्यं शोफकरं च रुच्यशमनं वह्नेश्च शान्तिप्रदम् ।  
कासश्वाससुपीनसेषु विषमे शीतज्वरे स्याद्धितं रक्तोद्रेककरं करोति सततं शुक्रस्य वृद्धिं पराम् ॥ रज्नि_१५।४९  
दधि मधुरमीषदम्लं मधुराम्लं वा हितं न चात्युष्णम् ।  
यावद्यावन्मधुरं दोषहरं तावद् उक्तम् इदम् ॥ रज्नि_१५।५०  
लवणमरिचसर्पिःशर्करामुद्गधात्रीकुसुमरसविहीनं नैतद् अश्नन्ति नित्यम् ।  
न च शरदि वसन्ते नोष्णकाले न रात्रौ न दधि कफविकारे पित्तदोषे ऽपि नाद्यात् ॥ रज्नि_१५।५१  
त्रिकटुकयुतमेतद्राजिकाचूर्णमिश्रं कफहरम् अनिलघ्नं वह्निसन्धुक्षणं च ।  
तुहिनशिशिरकाले सेवितं चातिपथ्यं रचयति तनुदार्ढ्यं कान्तिमत्त्वं च नॄणाम् ॥ रज्नि_१५।५२  
उष्णाम्लं रुचिपक्तिदं क्लमहरं बल्यं कषायं सरं भुक्तिच्छेदकरं तृषोदरगदप्लीहार्शसां नाशनम् ।  
स्रोतःशुद्धिकरं कफानिलहरं विष्टम्भशूलापहं पाण्डुश्वासविकारगुल्मशमनं मस्तु प्रशस्तं लघु ॥ रज्नि_१५।५३  
उक्तं श्लेष्मसमीरहारि मथितं तत् श्लेष्मपित्तापहं रुच्यं प्राहुर् उदश्विदाख्यम् अधिकं तक्रं त्रिदोषापहम् ।  
मन्दाग्नाव् अरुचौ विदाहविषमश्वासार्तिकासादिषु श्रेष्ठं पथ्यतमं वदन्ति सुधियस् तक्रत्रयं ह्य् उत्तमम् ॥ रज्नि_१५।५४  
तक्रं त्रिदोषशमनं रुचिदीपनीयं रुच्यं वमिश्रमहरं क्लमहारि मस्तु ।  
बल्यप्रदं पवननाशम् उदश्विदाख्यं शस्तं कफश्रममरुद्वमनेषु घोलम् ॥ रज्नि_१५।५५  
अम्लेन वातं मधुरेण पित्तं कफं कषायेण निहन्ति सद्यः ।  
यथा सुराणाम् अमृतं हिताय तथा नराणाम् इह तक्रमाहुः ॥ रज्नि_१५।५६  
आमातिसारे च विषूचिकायां वातज्वरे पाण्डुषु कामलेषु ।  
प्रमेहगुल्मोदरवातशूले नित्यं पिबेत् तक्रम् अरोचके च ॥ रज्नि_१५।५७  
शीतकालेऽग्निमान्द्ये च कफे पाण्ड्वामयेषु च ।  
मार्गोपरोधे कुष्ठादिव्याधौ तक्रं प्रशस्यते ॥ रज्नि_१५।५८  
वातोदरी पिबेत्तक्रं पिप्पलीलवणान्वितम् ।  
शर्करामरिचोपेतं स्वादु पित्तोदरी पिबेत् ॥ रज्नि_१५।५९  
यवानीसैन्धवाजाजीव्योषयुक्तं कफोदरे ।  
सन्निपातोदरे तक्रं त्रिकटुक्षारसैन्धवम् ॥ रज्नि_१५।६०  
तक्रं दद्यान्नो क्षते नोष्णकाले नो दौर्बल्ये नो तृषामूर्छिते च ।  
नैव भ्रान्तौ नैव पित्तास्रदोषे नैतद्दद्यात् सूतिकायां विशेषात् ॥ रज्नि_१५।६१  
तक्रं स्नेहान्वितं तुन्दनिद्राजाड्यप्रदं गुरु ।  
अर्धावशिष्टं सामान्यं निःशेषं लघु पथ्यदम् ॥ रज्नि_१५।६२  
शीतं वर्णबलावहं सुमधुरं वृष्यं च सङ्ग्राहकं वातघ्नं कफहारकं रुचिकरं सर्वाङ्गशूलापहम् ।  
कासघ्नं श्रमनाशनं सुखकरं कान्तिप्रदं पुष्टिदं चक्षुष्यं नवनीतम् उद्धृतनवं गोः सर्वदोषापहम् ॥ रज्नि_१५।६३  
गव्यं च माहिषं चापि नवनीतं नवोद्भवम् ।  
शस्यते बालवृद्धानां बलकृत् पुष्टिवर्धनम् ॥ रज्नि_१५।६४  
माहिषं नवनीतं तु कषायं मधुरं रसे ।  
शीतं वृष्यप्रदं ग्राहि पित्तघ्नं तु बलप्रदम् ॥ रज्नि_१५।६५  
लघ्व् आजं तु मधुरं कषायं च त्रिदोषनुत् ।  
चक्षुष्यं दीपनं बल्यं नवनीतं हितं सदा ॥ रज्नि_१५।६६  
नवनीतं नवोत्थं तु छागजं क्षयकासजित् ।  
बल्यं नेत्रामयघ्नं च कफघ्नं दीपनं परम् ॥ रज्नि_१५।६७  
आविकं नवनीतं तु विपाके तु हिमं लघु ।  
योनिशूले कफे वाते दुर्नाम्नि च हितं सदा ॥ रज्नि_१५।६८  
ऐडकं नवनीतं तु कषायं शीतलं लघु ।  
मेधाहृद्गुरु पुष्ट्यं च स्थौल्यं मन्दाग्निदीपनम् ॥ रज्नि_१५।६९  
हस्तिनीनवनीतं तु कषायं शीतलं लघु ।  
तिक्तं विष्टम्भि जन्तुघ्नं हन्ति पित्तकफक्रिमीन् ॥ रज्नि_१५।७०  
अश्वीयं नवनीतं स्यात्कषायं कफवातजित् ।  
चक्षुष्यं कटुकं चोष्णम् ईषद् वातापहारकम् ॥ रज्नि_१५।७१  
गर्दभीनवनीतं तु कषायं कफवातनुत् ।  
बल्यं दीपनदं पाके लघूष्णं मूत्रदोषनुत् ॥ रज्नि_१५।७२  
औष्ट्रं तु नवनीतं स्याद्विपाके लघु शीतलम् ।  
व्रणक्रिमिकफास्रघ्नं वातघ्नं विषनाशनम् ॥ रज्नि_१५।७३  
नवनीतं तु नारीणां रुच्यं पाके लघु स्मृतम् ।  
चक्षुष्यं सर्वरोगघ्नं दीपनं विषनाशनम् ॥ रज्नि_१५।७४  
शीतं रुच्यनवोद्धृतं सुमधुरं वृष्यं च वातापहं कासघ्नं क्रिमिनाशनं कफकरं सङ्ग्राहि शूलापहम् ।  
बल्यं पुष्टिकरं तृषार्तिशमनं सन्तापविच्छेदनं चक्षुष्यं श्रमहारि तर्पणकरं दध्युद्भवं पित्तजित् ॥ रज्नि_१५।७५  
एकाहाद्युषितं प्रोक्तमुत्तरोत्तरगन्धदम् ।  
अहृद्यं सर्वरोगाढ्यं दधिजं तद्घृतं स्मृतम् ॥ रज्नि_१५।७६  
धीकान्तिस्मृतिदायकं बलकरं मेधाप्रदं पुष्टिकृत् वातश्लेष्महरं श्रमोपशमनं पित्तापहं हृद्यदम् ।  
वह्नेर्वृद्धिकरं विपाकमधुरं वृष्यं वपुःस्थैर्यदं गव्यं हव्यतमं घृतं बहुगुणं भोग्यं भवेद्भाग्यतः ॥ रज्नि_१५।७७  
सर्पिर्माहिषमुत्तमं धृतिकरं सौख्यप्रदं कान्तिकृत् वातश्लेष्मनिबर्हणं बलकरं वर्णप्रदाने क्षमम् ।  
दुर्नामग्रहणीविकारशमनं मन्दानलोद्दीपनं चक्षुष्यं नवगव्यतः परमिदं हृद्यं मनोहारि च ॥ रज्नि_१५।७८  
आजमाज्यं तु चक्षुष्यं दीपनं बलवर्धनम् ।  
कासश्वासकफान्तकं राजयक्ष्मसु शस्यते ॥ रज्नि_१५।७९  
पाके लघ्वाविकं सर्पिर्नवं पित्तप्रकोपणम् ।  
योनिदोषे कफे वाते शोफे कम्पे च तद्धितम् ॥ रज्नि_१५।८०  
ऐडकं घृतम् अतीव गौरवाद् वर्ज्यमिव सुकुमारदेहिनाम् ।  
बुद्धिपाटवकरं बलावहं सेवितं च कुरुते नृणां वपुः ॥ रज्नि_१५।८१  
निहन्ति हस्तिनीसर्पिः कफपित्तविषक्रिमीन् ।  
कषायं लघु विष्टम्भि तिक्तं चाग्निकरं परम् ॥ रज्नि_१५।८२  
अश्वीसर्पिस्तु कटुकं मधुरं च कषायकम् ।  
ईषद् दीपनदं मूर्छाहारि वाताल्पदं गुरु ॥ रज्नि_१५।८३  
घृतं गार्दभिकं बल्यं दीपनं मूत्रदोषनुत् ।  
पाके लघूष्णवीर्यं च कषायं कफनाशनम् ॥ रज्नि_१५।८४  
घृतम् औष्ट्रं तु मधुरं विपाके कटुशीतलम् ।  
कुष्ठक्रिमिहरं वातकफगुल्मोदरापहम् ॥ रज्नि_१५।८५  
नारीसर्पिस्तु चक्षुष्यं पथ्यं सर्वामयापहम् ।  
मन्दाग्निदीपनं रुच्यं पाके लघु विषापहम् ॥ रज्नि_१५।८६  
मदापस्मारमूर्छादिशिरःकर्णाक्षिजा रुजः ।  
सर्पिः पुराणं जयति व्रणशोधनरोपणम् ॥ रज्नि_१५।८७  
आयुर्वृद्धिं वपुषि दृढतां सौकुमार्यं च कान्तिं बुद्धिं धत्ते स्मृतिबलकरं शीतविध्वंसनं च ।  
पथ्यं बाल्ये वयसि तरुणे वार्द्धके चातिबल्यं नान्यत् किञ्चिज् जगति गुणदं सर्पिषः पथ्यमस्ति ॥ रज्नि_१५।८८  
काञ्जिकं काञ्जिका वीरं कुल्माषाभिभवं तथा ।  
अवन्तिसोमं धान्याम्लम् आरनालो ऽम्लसारकः ॥ रज्नि_१५।८९  
काञ्जिकं वातशोफघ्नं पित्तघ्नं ज्वरनाशनम् ।  
दाहमूर्छाश्रमघ्नं च शूलाध्मानविबन्धनुत् ॥ रज्नि_१५।९०  
काञ्जिकं काञ्जितैलं च पलितं वातकारकम् ।  
दाहकं गात्रशैथिल्यं मर्दनान्न च भक्षणात् ॥ रज्नि_१५।९१  
चुक्रं सहस्रवेधं च रसाम्लं चुक्रवेधकम् ।  
शाखाम्लभेदनं चैवम् अम्लसारं च चुक्रिका ॥ रज्नि_१५।९२  
चुक्रं तिक्ताम्लकं स्वादु कफपित्तविनाशनम् ।  
नासिकागददुर्गन्धशिरोरोगहरं परम् ॥ रज्नि_१५।९३  
सौवीरकं सुवीराम्लं ज्ञेयं गोधूमसम्भवम् ।  
यवाम्लजं यवोत्थं च तुषोत्थं च तुषोदकम् ॥ रज्नि_१५।९४  
सौवीरकं चाम्लरसं केश्यं मस्तकदोषजित् ।  
जराशैथिल्यहरणं बलसन्तर्पणं परम् ॥ रज्नि_१५।९५  
तण्डुलोत्थं तण्डुलाम्बु कषायं मधुरं लघु ।  
सङ्ग्राहि विषविच्छर्दितृड्दाहव्रणनाशकृत् ।  
तुषाम्बु दीपनं हृद्यं हृत्पाण्डुकृमिरोगनुत् ॥ रज्नि_१५।९६  
अन्नोदजः शिवरसस् त्र्यहात् पर्युषिते रसे ।  
दीपनो मधुराम्लस् तु दाहजिल्लघुतर्पणः ॥ रज्नि_१५।९७  
गोमूत्रं कटुतिक्तोष्णं कफवातहरं लघु ।  
पित्तकृद्दीपनं मेध्यं त्वग्दोषघ्नं मतिप्रदम् ॥ रज्नि_१५।९८  
माहिषं मूत्रम् आनाहशोफगुल्माक्षिदोषनुत् ।  
कटूष्णं कुष्ठकण्डूतिशूलोदररुजापहम् ॥ रज्नि_१५।९९  
अजामूत्रं कटूष्णं च रूक्षं नाडीविषार्तिजित् ।  
प्लीहोदरकफश्वासगुल्मशोफहरं लघु ॥ रज्नि_१५।१००  
आविकं तिक्तकटुकं मूत्रम् उष्णं च कुष्ठजित् ।  
दुर्नामोदरशूलास्रशोफमेहविषापहम् ॥ रज्नि_१५।१०१  
हस्तिमूत्रं तु तिक्तोष्णं लवणं वातभूतनुत् ।  
तिक्तं कषायं शूलघ्नं हिक्काश्वासहरं परम् ॥ रज्नि_१५।१०२  
अश्वमूत्रं तु तिक्तोष्णं तीक्ष्णं च विषदोषजित् ।  
वातप्रकोपशमनं पित्तकारि प्रदीपनम् ॥ रज्नि_१५।१०३  
खरमूत्रं कटूष्णं च क्षारं तीक्ष्णं कफापहम् ।  
महावातापहं भूतकम्पोन्मादहरं परम् ॥ रज्नि_१५।१०४  
औष्ट्रकं कटु तिक्तोष्णं लवणं पित्तकोपनम् ।  
बल्यं जठररोगघ्नं वातदोषविनाशनम् ॥ रज्नि_१५।१०५  
मानुषं मूत्रमामघ्नं क्रिमिव्रणविषार्तिनुत् ।  
तिक्तोष्णं लवणं रूक्षं भूतत्वग्दोषवातजित् ॥ रज्नि_१५।१०६  
शूलगुल्मोदरानाहवातविच्छर्दनादिषु ।  
मूत्रप्रयोगसाध्येषु गोमूत्रं कल्पयेद् बुधः ॥ रज्नि_१५।१०७  
तैलं यत् तिलसर्षपोदितकुसुम्भोत्थातसीधान्यजं यच्चैरण्डकरञ्जकेङ्गुदीफलैर् निम्बाक्षशिग्र्वस्थिभिः ।  
ज्योतिष्मत्यभयोद्भवं मधुरिकाकोशाम्रचिञ्चाभवं कर्पूरत्रपुसादिजं च सकलं सिद्ध्यै क्रमात् कथ्यते ॥ रज्नि_१५।१०८  
तिलतैलम् अलङ्करोति केशं मधुरं तिक्तकषायम् उष्णतीक्ष्णम् ।  
बलकृत् कफवातजन्तुखर्जूव्रणकण्डूतिहरं च कान्तिदायि ॥ रज्नि_१५।१०९  
सर्षपतैलं तिक्तं कटुकोष्णं वातकफविकारघ्नम् ।  
पित्तास्रदोषदं क्रिमिकुष्ठघ्नं तिलजवच्च चक्षुष्यम् ॥ रज्नि_१५।११०  
कुसुम्भतैलं क्रिमिहारि तेजोबलावहं यक्ष्ममलापहं च ।  
त्रिदोषकृत्पुष्टिबलक्षयं च करोति कण्डूं च करोति दृष्टेः ॥ रज्नि_१५।१११  
मधुरं त्व् अतसीतैलं पिच्छिलं चानिलापहम् ।  
मदगन्धि कषायं च कफकासापहारकम् ॥ रज्नि_१५।११२  
गोधूमयावनालव्रीहियवाद्यखिलधान्यजं तैलम् ।  
वातकफपित्तशमनं कण्डूकुष्ठादिहारि चक्षुष्यम् ॥ रज्नि_१५।११३  
एरण्डतैलं कृमिदोषनाशनं वातामयघ्नं सकलाङ्गशूलहृत् ।  
कुष्ठापहं स्वादु रसायनोत्तमं पित्तप्रकोपं कुरुते ऽतिदीपनम् ॥ रज्नि_१५।११४  
करञ्जतैलं नयनार्तिनाशनं वातामयध्वंसनम् उष्णतीक्ष्णकम् ।  
कुष्ठार्तिकण्डूतिविचर्चिकापहं लेपेन नानाविधचर्मदोषनुत् ॥ रज्नि_१५।११५  
स्निग्धं स्यादिङ्गुदीतैलं मधुरं पित्तनाशनम् ।  
शीतलं कान्तिदं बल्यं श्लेष्मलं केशवर्धनम् ॥ रज्नि_१५।११६  
निम्बतैलं तु नात्युष्णं क्रिमिकुष्ठकफापहम् ॥ रज्नि_१५।११७  
आक्षं स्वादु हिमं केश्यं गुरु पित्तानिलापहम् ॥ रज्नि_१५।११८  
शिग्रुतैलं कटूष्णं च वातजित्कफनाशनम् ।  
त्वग्दोषव्रणकण्डूतिशोफहारि च पिच्छिलम् ॥ रज्नि_१५।११९  
कटु ज्योतिष्मतीतैलं तिक्तोष्णं वातनाशनम् ।  
पित्तसन्तापनं मेधाप्रज्ञाबुद्धिविवर्धनम् ॥ रज्नि_१५।१२०  
शीतं हरीतकीतैलं कषायं मधुरं कटु ।  
सर्वव्याधिहरं पथ्यं नानात्वग्दोषनाशनम् ॥ रज्नि_१५।१२१  
तीक्ष्णं तु राजिकातैलं ज्ञेयं वातादिदोषनुत् ।  
शिशिरं कटु पुंस्त्वघ्नं केश्यं त्वग्दोषनाशनम् ॥ रज्नि_१५।१२२  
सरं कोशाम्रजं तैलं क्रिमिकुष्ठव्रणापहम् ।  
तिक्ताम्लमधुरं बल्यं पथ्यं रोचनपाचनम् ॥ रज्नि_१५।१२३  
यच्च चिञ्चीभवं तैलं कटु पाके विलेखनम् ।  
कफवातहरं रुच्यं कषायं नातिशीतलम् ॥ रज्नि_१५।१२४  
कर्पूरतैलहिमतैलसितांशुतैलशीताभ्रतैलतुहिनांशुसुधांशुतैलम् ।  
कर्पूरतैलं कटुकोष्णकफामहारि वातामयघ्नरददार्ढ्यदपित्तहारि ॥ रज्नि_१५।१२५  
त्रपुसैर्वारुकचारककुष्माण्डप्रभृतिबीजजं च यत्तैलम् ।  
तन्मधुरं गुरु शिशिरं केश्यं कफपित्तनाशि कान्तिकरम् ॥ रज्नि_१५।१२६  
तैलं न सेवयेद्धीमान् यस्य कस्य च यद्भवेत् ।  
विषसाम्यगुणत्वाच्च योगे तन्न प्रयोजयेत् ॥ रज्नि_१५।१२७  
विषस्य तैलस्य न किञ्चिद् अन्तरं मृतस्य सुप्तस्य न किञ्चिद् अन्तरम् ।  
तृणस्य दासस्य न किञ्चिद् अन्तरं मूर्खस्य काष्ठस्य न किञ्चिद् अन्तरम् ॥ रज्नि_१५।१२८  
इत्थं गवादिकपयःप्रभृतिप्रपञ्चप्रस्ताववर्णिततिलादिकतैलजातम् ।  
वर्गं निसर्गललितोज्ज्वलशब्दसर्गं बुद्ध्वा भिषक्पतिर् अशङ्कतया भिषज्येत् ॥ रज्नि_१५।१२९  
पातारम् आत्मनः किल यान्ति प्रत्युपचिकीर्षया यानि ।  
तेषाम् एव निवासः परिकथितः पेयवर्ग इति कृतिभिः ॥ रज्नि_१५।१३०  
पायं पायं मधुरविमलां शीतलां यस्य कीर्तिस्रोतोधारां जहति सुजना दुर्जनासङ्गदौस्थ्यम् ।  
वर्गस्तस्य व्रजति नृहरेर् नामनिर्माणनाम्नश् चूडारत्ने खलु तिथिमितः क्षीरकादिः समाप्तिम् ॥ रज्नि_१५।१३१  

राजनिघण्टु, शाल्यादिवर्ग  
धान्यं भोग्यं च भोगार्हमन्नाद्यं जीवसाधनम् ।  
तच्च तावत् त्रिधा ज्ञेयं शूकशिम्बीतृणाह्वयम् ॥ रज्नि_१६।१  
व्रीह्यादिकं यदिह शूकसमन्वितं स्यात् तच्छूकधान्यम् अथ मुद्गमकुष्टकादि ।  
शिम्बीनिगूढम् इति तत् प्रवदन्ति शिम्बीधान्यं तृणोद्भवतया तृणधान्यम् अन्यत् ॥ रज्नि_१६।२  
वातादिदोषशमनं लघु शूकधान्यं तेजोबलातिशयवीर्यविवृद्धिदायि ।  
शिम्बीभवं गुरु हिमं च विबन्धदायि वातूलकं तु शिशिरं तृणधान्यम् आहुः ॥ रज्नि_१६।३  
देशे देशे शूकधान्येषु सङ्ख्या ज्ञातुं शक्या नैव तद्दैवतैर्वा ।  
तस्माद् एषां येषु भोगोपयोगास् तान्यस्माभिर् व्याक्रियन्ते कियन्ति ॥ रज्नि_१६।४  
शालयः कलमा रुच्या व्रीहिश्रेष्ठा नृपप्रियाः ।  
धान्योत्तमाश् च विज्ञेयाः कैदाराः सुकुमारकाः ॥ रज्नि_१६।५  
राजान्नषष्टिकसिततररक्तमुण्डस्थूलाणुगन्धनिरपादिकशालिसञ्ज्ञाः ।  
व्रीहिस् तथेति दशधा भुवि शालयस्तु तेषां क्रमेण गुणनामगणं ब्रवीमि ॥ रज्नि_१६।६  
राजान्नं दीर्घशूकः खरिपुदिवसजं षष्टिको वर्णतो द्वौ निःशूको मुण्डशालिः स्वगुणविशदितः स्वाभिधानास्त्रयोऽन्ये ।  
मासैर् यो ऽन्यस् त्रिभिः स्यात् स भवति निरपो यो ऽपि वृष्ट्यम्बुसम्भूर् एष स्याद्व्रीहिसञ्ज्ञस्तदिति दशविधाः शालयस्तु प्रसिद्धाः ॥ रज्नि_१६।७  
शालिर् नृपान्नं राजान्नं राजार्हं दीर्घशूककम् ।  
धान्यश्रेष्ठं राजधान्यं राजेष्टं दीर्घकूरकम् ॥ रज्नि_१६।८  
राजान्नं तु त्रिदोषघ्नं सुस्निग्धं मधुरं लघु ।  
दीपनं बलकृत्पथ्यं कान्तिदं वीर्यवर्धनम् ॥ रज्नि_१६।९  
राजान्नं त्रिविधं स्वशूकभिदया ज्ञेयं सितं लोहितं कृष्णं चेति रसाधिकं च तदिदं स्याद् औत्तरोत्तर्यतः ।  
त्रैविध्यादिह तण्डुलाश् च हरिताः श्वेतास्तथा लोहिताः सामान्येन भवन्ति ते ऽप्यथ गुणैः स्युः पूर्वपूर्वोत्तराः ॥ रज्नि_१६।१०  
षष्टिकः षष्टिशालिः स्यात् षष्टिजः स्निग्धतण्डुलः ।  
षष्टिवासरजः सो ऽयं ज्ञेयो मासद्वयोद्भवः ॥ रज्नि_१६।११  
गौरो नीलः षष्टिकोऽयं द्विधा स्याद् आद्यो रुच्यः शीतलो दोषहारी ।  
बल्यः पथ्यो दीपनो वीर्यवृद्धिं दत्ते चास्मात् किञ्चिद् ऊनो द्वितीयः ॥ रज्नि_१६।१२  
कृष्णशालिः कालशालिः श्यामशालिः सितेतरः ॥ रज्नि_१६।१३  
कृष्णशालिस् त्रिदोषघ्नो मधुरः पुष्टिवर्धनः ।  
वर्णकान्तिकरो बल्यो दाहजिद् वीर्यवृद्धिकृत् ॥ रज्नि_१६।१४  
रक्तशालिस् ताम्रशालिः शोणशालिश्च लोहितः ।  
रक्तशालिः सुमधुरो लघुः स्निग्धो बलावहः ॥ रज्नि_१६।१५  
रुचिकृद्दीपनः पथ्यो मुखजाड्यरुजापहः ।  
सर्वामयहरो रुच्यः पित्तदाहानिलास्रजित् ॥ रज्नि_१६।१६  
मुण्डशालिर्मुण्डनको निःशूको यवशूकजः ॥ रज्नि_१६।१७  
मुण्डशालिस्त्रिदोषघ्नो मधुराम्लो बलप्रदः ॥ रज्नि_१६।१८  
स्थूलशालिर्महाशालिः स्थूलाङ्गः स्थूलतण्डुलः ।  
एवङ्गन्धाढ्यशालेश्च नामान्यूह्यानि सूरिभिः ॥ रज्नि_१६।१९  
महाशालिः स्वादुर्मधुरशिशिरः पित्तशमनो ज्वरं जीर्णं दाहं जठररुजम् अह्नाय शमयेत् ।  
शिशूनां यूनां वा यदपि जरतां वा हितकरः सदा सेव्यः सर्वैर् अनलबलवीर्याणि कुरुते ॥ रज्नि_१६।२०  
सूक्ष्मशालिः सूचिशालिः पोतशालिश्च सूचकः ॥ रज्नि_१६।२१  
सूक्ष्मशालिः सुमधुरो लघुः पित्तास्रदाहनुत् ।  
दीपनः पाचनश्चैव किञ्चिद् वातविकारजित् ॥ रज्नि_१६।२२  
गन्धशालिस्तु कल्माषो गन्धालुः कलमोत्तमः ।  
सुगन्धिर्गन्धबहुलः सुरभिर् गन्धतण्डुलः ॥ रज्नि_१६।२३  
सुगन्धशालिर् मधुरो ऽतिवृष्यदः पित्तश्रमास्रारुचिदाहशान्तिदः ।  
स्तन्यस्तु गर्भस्थिरताल्पवातदः पुष्टिप्रदश्चाल्पकफश्च बल्यदः ॥ रज्नि_१६।२४  
निरपो मधुरः स्निग्धः शीतलो दाहपित्तजित् ।  
त्रिदोषशमनो रुच्यः पथ्यः सर्वामयापनुत् ॥ रज्नि_१६।२५  
व्रीहिर् गौरो मधुरशिशिरः पित्तहारी कषायः स्निग्धो वृष्यः कृमिकफहरस् तापरक्तापहश् च ।  
पुष्टिं दत्ते श्रमशमनकृद् वीर्यवृद्धिं विधत्ते रुच्यो ऽत्यन्तं जनयति मुदं वातकृन्मेचको ऽन्यः ॥ रज्नि_१६।२६  
मण्डकः स्थूलशालिश् च स्याद् बिम्बशालिकस् तथा ।  
निजातिशाणहुल्याश् च बिम्बी कौसेन्दुकस् तथा ॥ रज्नि_१६।२७  
प्रसाधिका जीरकाख्या सश्यामा मधुरा मता ।  
राजानां मौलिकस्यापि शालिः स्याद् उर्वरी तथा ॥ रज्नि_१६।२८  
सूक्ष्मशालिः कुदितिका सुशालिर् गुरुशालयः ।  
वनशालिर् गुण्डुरूकी क्षीरिका पङ्क्तयः पृथक् ।  
एतानि शालिनामानि प्रख्यातानि प्रसिद्धतः ॥ रज्नि_१६।२९  
अशोचा पाटला व्रीहिर् व्रीहिको व्रीहिधान्यकः ।  
व्रीहिसन्धान्यम् उद्दिष्टः अर्धधान्यस् तु व्रीहिकः ॥ रज्नि_१६।३०  
गर्भे पाकणिकः षष्टिः षष्टिको बलसम्भवः ।  
सुधान्यं पथ्यकारी च मुपविः प्रज्ञविप्रियः ॥ रज्नि_१६।३१  
शालिस्तु कलमाद्यस्तु कलमो नाकलायकः ।  
कदम्बपुष्पगन्धश्च कलजातः कलोद्भवः ॥ रज्नि_१६।३२  
पित्तश्लेष्मकरो वृष्यः कलमो मधुरस्तथा ॥ रज्नि_१६।३३  
लोहितो रक्तशालिः स्यात् काष्ठलोहितशालयः ।  
रुणाली रुणशालिस्तु रक्तशाल्यः सुशाल्यकः ॥ रज्नि_१६।३४  
तृष्णाघ्नो मलकृच्छ्रघ्नो हृद्यस्तु मतिदाः परे ॥ रज्नि_१६।३५  
महाशालिः सुगन्धा स्यात् सुगन्धा गन्धसम्भवा ।  
गन्धाढ्या गन्धमाल्या च गन्धानी गन्धमालिनी ॥ रज्नि_१६।३६  
सुगन्धा मधुरा हृद्या कफपित्तज्वरास्रजित् ॥ रज्नि_१६।३७  
जलोद्भवा जलरुहा जलजाता सुजातका ।  
रक्ताङ्गुलं सुकारं च कुङ्कुमं समवर्णजा ॥ रज्नि_१६।३८  
कुङ्कुमा मधुरा शीता रक्तपित्तातिसारजित् ॥ रज्नि_१६।३९  
तिलजा नीलनामा स्याद् दीर्घकृष्णा सुपूजका ।  
मधुरा च सुगन्धा च तिलवासी निगद्यते ॥ रज्नि_१६।४०  
राजादनी राजप्रिया राजभावा मुनिप्रिया ।  
तिलनी तिलपर्णी च आमगन्धा प्रवासिनी ॥ रज्नि_१६।४१  
कफपित्तहराः स्निग्धाः कासश्वासहराः पराः ।  
शीघ्रपाककरा हृद्या लघवः शुक्रवर्धनाः ॥ रज्नि_१६।४२  
कोमलाहारसम्भूतास् तिलवासीमहागुणाः ।  
पाण्डुरोगेषु शूलेषु चामवाते प्रशस्यते ॥ रज्नि_१६।४३  
वक्तको वक्तशालिः स्यात् दीर्घस्तु आशुकोपितः ।  
राजप्रिया पथ्यकरा मध्यदेशसमुद्भवा ॥ रज्नि_१६।४४  
वक्तिका लघवः प्रोक्ता मुखपाककरास्तथा ॥ रज्नि_१६।४५  
कलाटकः कविलः स्याद् गुरुसो गरुडः स्मृतः ।  
गुरुवको गुरडकः सुखभोजी सुभोजकः ॥ रज्नि_१६।४६  
कविलो गन्धकारी च लघुपाककरोऽपि च ।  
कफपित्तहरः स्वादुः शूलश्वासनिवारणः ।  
ग्रहणीगुल्मकुष्ठघ्नो विकलो भोजने शुभः ॥ रज्नि_१६।४७  
कुष्माण्डिका कुम्भडिका रक्ता सुमधुरा गुरुः ।  
सुगन्धा दुर्जरा पीता स्थूलतण्डुलकोमला ॥ रज्नि_१६।४८  
कुम्भिका मधुरा स्निग्धा वातपित्तनिबर्हिणी ॥ रज्नि_१६।४९  
सौरभं शुण्डिकः शुण्डी कौसुम्भी कठिनो ऽफलः ॥ रज्नि_१६।५०  
कौसुम्भी लघुपाका च वातपित्तनिबर्हिणी ॥ रज्नि_१६।५१  
उम्पास उम्पिकाशालिर् मधुरा गुरुतण्डुला ।  
बहुशूका सुगन्धाढ्या तारुण्यजनवल्लभा ॥ रज्नि_१६।५२  
उम्पिका मधुरा स्निग्धा सुगन्धा च कषायका ।  
पित्तश्लेष्महरा रूक्षा उम्पिकानिलनाशिनी ॥ रज्नि_१६।५३  
पक्षिकः पक्षिलावण्यः पक्षिराजो मुनिप्रियः ।  
स्थूलतण्डुलसम्भूतागन्धो बहलगन्धकृत् ॥ रज्नि_१६।५४  
दग्धायामवनौ जाताः शालयो लघुपाकिनः ।  
किञ्चित् सतिक्ता मधुराः पाचना बलवर्धनाः ॥ रज्नि_१६।५५  
केदारा मधुरा वृष्या बल्याः पित्तविवर्धनाः ।  
ईषत् कषायाल्पमला गुरवः कफनाशनाः ॥ रज्नि_१६।५६  
शालयो ये छिन्नरुहा रूक्षास् ते बद्धवर्चसः ॥ रज्नि_१६।५७  
रोप्यातिरोप्या लघवः शीघ्रपाका गुणोत्तराः ।  
विदाहिनो दोषहरा बल्या मूत्रविवर्धनाः ॥ रज्नि_१६।५८  
यावनालो यवनालः शिखरी वृत्ततण्डुलः ।  
दीर्घनालो दीर्घशरः क्षेत्रेक्षुश् चेक्षुपत्त्रकः ॥ रज्नि_१६।५९  
धवलो यावनालस्तु पाण्डुरस् तारतण्डुलः ।  
नक्षत्राकृतिविस्तारो वृत्तो मौक्तिकतण्डुलः ॥ रज्नि_१६।६०  
जूर्णाह्वयो देवधान्यं जूर्णलो बीजपुष्पकः ।  
जूनलः पुष्पगन्धश्च सुगन्धः सेगुरुन्दकः ॥ रज्नि_१६।६१  
धवलो यावनालस्तु गौल्यो बल्यस्त्रिदोषजित् ।  
वृष्यो रुचिप्रदो ऽर्शोघ्नः पथ्यो गुल्मव्रणापहः ॥ रज्नि_१६।६२  
अथ तुवरयावनालस्तुवरश्च कषाययावनालश्च ।  
स रक्तयावनालो हितलोहितस् तुवरधान्यश् च ॥ रज्नि_१६।६३  
तुवरो यावनालस्तु कषायोष्णो विशोफकृत् ।  
सङ्ग्राही वातशमनो विदाही शोषकारकः ॥ रज्नि_१६।६४  
शारदो यावनालस्तु श्लेष्मदः पिच्छिलो गुरुः ।  
शिशिरो मधुरो वृष्यो दोषघ्नो बलपुष्टिदः ॥ रज्नि_१६।६५  
गोधूमो बहुदुग्धः स्यादपूपो म्लेच्छभोजनः ।  
यवनो निस्तुषः क्षीरी रसालः सुमनश्च सः ॥ रज्नि_१६।६६  
गोधूमः स्निग्धमधुरो वातघ्नः पित्तदाहकृत् ।  
गुरुः श्लेष्मामदो बल्यो रुचिरो वीर्यवर्धनः ॥ रज्नि_१६।६७  
स्निग्धोऽन्यो लघुगोधूमो गुरुर् वृष्यः कफापहः ।  
आमदोषकरो बल्यो मधुरो वीर्यपुष्टिदः ॥ रज्नि_१६।६८  
यवस्तु मेध्यः सितशूकसञ्ज्ञो दिव्यो ऽक्षतः कञ्चुकिधान्यराजौ ।  
स्यात् तीक्ष्णशूकस् तुरगप्रियश् च सक्तुर् हयेष्टश् च पवित्रधान्यम् ॥ रज्नि_१६।६९  
यवः कषायो मधुरः सुशीतलः प्रमेहजित् तिक्तकफापहारकः ।  
अशूकमुण्डस् तु यवो बलप्रदो वृष्यश्च नॄणां बहुवीर्यपुष्टिदः ॥ रज्नि_१६।७०  
वेणुजो वेणुबीजश् च वंशजो वंशतण्डुलः ।  
वंशधान्यं च वंशाह्वो वेणुवंशद्विधायवः ॥ रज्नि_१६।७१  
शीतः कषायो मधुरस् तु रूक्षो मेहक्रिमिश्लेष्मविषापहश् च ।  
पुष्टिं च वीर्यं च बलं च दत्ते पित्तापहो वेणुयवः प्रशस्तः ॥ रज्नि_१६।७२  
मुद्गस्तु सूपश्रेष्ठः स्याद्वर्णार्हश् च रसोत्तमः ।  
भुक्तिप्रदो हयानन्दो भूबलो वाजिभोजनः ॥ रज्नि_१६।७३  
कृष्णमुद्गस् तु वासन्तो माधवश् च सुराष्ट्रजः ॥ रज्नि_१६।७४  
कृष्णमुद्गस् त्रिदोषघ्नो मधुरो वातनाशनः ।  
लघुश् च दीपनः पथ्यो बलवीर्याङ्गपुष्टिदः ॥ रज्नि_१६।७५  
शारदस् तु हरिन्मुद्गो धूसरो ऽन्यश्च शारदः ॥ रज्नि_१६।७६  
हरिन्मुद्गः कषायश् च मधुरः कफपित्तहृत् ।  
रक्तमूत्रामयघ्नश् च शीतलो लघुदीपनः ॥ रज्नि_१६।७७  
तद्वच्च धूसरो मुद्गो रसवीर्यादिषु स्मृतः ।  
कषायो मधुरो रुच्यः पित्तवातविबन्धकृत् ॥ रज्नि_१६।७८  
पित्तज्वरार्तिशमनं लघु मुद्गयूषं सन्तापहारि तद् अरोचकनाशनं च ।  
रक्तप्रसादनम् इदं यदि सैन्धवेन युक्तं तदा भवति सर्वरुजापहारि ॥ रज्नि_१६।७९  
माषस्तु कुरुविन्दः स्याद्धान्यवीरो वृषाकरः ।  
मांसलश् च बलाढ्यश् च पित्र्यश् च पितृजोत्तमः ॥ रज्नि_१६।८०  
माषः स्निग्धो बहुमलकरः शोषणः श्लेष्मकारी वीर्येणोष्णो झटिति कुरुते रक्तपित्तप्रकोपम् ।  
हन्याद्वातं गुरुबलकरो रोचनो भक्ष्यमाणः स्वादुर् नित्यं श्रमसुखवतां सेवनीयो नराणाम् ॥ रज्नि_१६।८१  
राजमाषो नीलमाषो नृपमाषो नृपोचितः ॥ रज्नि_१६।८२  
कफपित्तहरो रुच्यो वातकृद्बलदायकः ॥ रज्नि_१६।८३  
चणस्तु हरिमन्थः स्यात्सुगन्धः कृष्णकञ्चुकः ।  
बालभोज्यो वाजिभक्षश् चणकः कञ्चुकी च सः ॥ रज्नि_१६।८४  
चणको मधुरो रूक्षो मेहजिद् वातपित्तकृत् ।  
दीप्तिवर्णकरो बल्यो रुच्यश् चाध्मानकारकः ॥ रज्नि_१६।८५  
आमश्चणः शीतलरुच्यकारी सन्तर्पणो दाहतृषापहारी ।  
गौल्यो ऽश्मरीशोषविनाशकारी कषाय ईषत् कटुर् वीर्यकारी ॥ रज्नि_१६।८६  
कृष्णस्तु चणकः शीतो मधुरः कासपित्तहृत् ।  
पित्तातिसारकासघ्नो बल्यश् चैव रसायनः ॥ रज्नि_१६।८७  
चणो गौरस्तु मधुरो बलकृद् रोचनः परः ।  
श्वेतो वातकरो रुच्यः पित्तघ्नः शिशिरो गुरुः ॥ रज्नि_१६।८८  
सुभृष्टचणको रुच्यो वातघ्नो रक्तदोषकृत् ।  
वीर्येणोष्णो लघुश् चैव कफशैत्यापहारकः ॥ रज्नि_१६।८९  
चणस्य यूषं मधुरं कषायं कफापहं वातविकारहेतुः ।  
श्वासोर्ध्वकासक्लमपीनसानां करोति नाशं बलदीपनत्वम् ॥ रज्नि_१६।९०  
चणोदकं चन्द्रमरीचिशीतं पीतं प्रगे पित्तरुजापहारि ।  
पुष्टिप्रदं नैजगुणं च पाके सन्तर्पणं मञ्जुलमाधुरीकम् ॥ रज्नि_१६।९१  
मकुष्टको मयष्टश् च वनमुद्गः कृमीलकः ।  
अमृतो ऽरण्यमुद्गश् च वल्लीमुद्गश् च कीर्तितः ॥ रज्नि_१६।९२  
मकुष्टकः कषायः स्यान्मधुरो रक्तपित्तजित् ।  
ज्वरदाहहरः पथ्यो रुचिकृत्सर्वदोषहृत् ॥ रज्नि_१६।९३  
मसूरो रागदालिस्तु मङ्गल्यः पृथुबीजकः ।  
शूरः कल्याणबीजश् च गुरुबीजो मसूरकः ॥ रज्नि_१६।९४  
मसूरो मधुरः शीतः सङ्ग्रही कफपित्तजित् ।  
वातामयकरश् चैव मूत्रकृच्छ्रहरो लघुः ॥ रज्नि_१६।९५  
कलायो मुण्डचणको हरेणुश् च सतीनकः ।  
त्रासनो नालकः कण्ठी सतीनश् च हरेणुकः ॥ रज्नि_१६।९६  
कलायः कुरुते वातं पित्तदाहकफापहः ।  
रुचिपुष्टिप्रदः शीतः कषायश्चामदोषकृत् ॥ रज्नि_१६।९७  
लङ्का कराला त्रिपुटा काण्डिका रूक्षणात्मिका ॥ रज्नि_१६।९८  
लङ्का रुच्या हिमा गौल्या पित्तजिद् वातकृद्गुरुः ॥ रज्नि_१६।९९  
आढकी तुवरी वर्या करवीरभुजा तथा ।  
वृत्तबीजा पीतपुष्पा श्वेता रक्तासिता त्रिधा ॥ रज्नि_१६।१००  
आढकी तु कषाया च मधुरा कफपित्तजित् ।  
ईषद् वातकरा रुच्या विदला गुरुग्राहिका ॥ रज्नि_१६।१०१  
सा च श्वेता दोषदात्री तु रक्ता रुच्या बल्या पित्ततापादिहन्त्री ।  
सा श्यामा चेद् दीपनी पित्तदाहध्वंसा बल्यं चाढकीयूषम् उक्तम् ॥ रज्नि_१६।१०२  
कुलित्थस् ताम्रबीजश् च श्वेतबीजः सितेतरः ॥ रज्नि_१६।१०३  
कुलित्थस्तु कषायोष्णो रूक्षो वातकफापहः ॥ रज्नि_१६।१०४  
क्षवः क्षुधाभिजननश् चपलो दीर्घशिम्बिकः ।  
सुकुमारो वृत्तबीजो मधुरः क्षवकश्च सः ॥ रज्नि_१६।१०५  
क्षवः कषायमधुरः शीतलः कफपित्तहृत् ।  
वृष्यः श्रमहरो रुच्यः पवनाध्मानकारकः ॥ रज्नि_१६।१०६  
मधुरः श्वेतनिष्पावो माध्वीका मधुशर्करा ।  
पलङ्कषा स्थूलशिम्बी वृत्ता मधुसिता सिता ॥ रज्नि_१६।१०७  
मधुशर्करा सुरुच्या मधुराल्पकषायका ।  
शिशिरा वातुला बल्याप्याध्मानगुरुपुष्टिदा ॥ रज्नि_१६।१०८  
सो ऽन्यश्च कटुनिष्पावः खर्वुरो नदीजस्तथा ॥ रज्नि_१६।१०९  
नदीनिष्पावकस्तिक्तः कटुकोऽस्रप्रदो गुरुः ।  
वातलः कफदो रूक्षः कषायो विषदोषनुत् ॥ रज्नि_१६।११०  
तिलस्तु होमधान्यं स्यात् पवित्रः पितृतर्पणः ।  
पापघ्नः पूतधान्यं च जटिलस्तु वनोद्भवः ॥ रज्नि_१६।१११  
स्निग्धो वर्णबलाग्निवृद्धिजननस्तन्यानिलघ्नो गुरुः सोष्णः पित्तकरोऽल्पमूत्रकरणः केश्यो ऽतिपथ्यो व्रणे ।  
सङ्ग्राही मधुरः कषायसहितस्तिक्तो विपाके कटुः कृष्णः पथ्यतमः सितोऽल्पगुणदः क्षीणास् तथान्ये तिलाः ॥ रज्नि_१६।११२  
पललं तिलकल्कं स्यात्तिलचूर्णं च पिष्टकम् ॥ रज्नि_१६।११३  
पललं मधुरं रुच्यं पित्तास्रबलपुष्टिदम् ॥ रज्नि_१६।११४  
तिलकिट्टं तु पिण्याकः खलः स्यात् तिलकल्कजः ॥ रज्नि_१६।११५  
पिण्याकः कटुको गौल्यः कफवातप्रमेहनुत् ॥ रज्नि_१६।११६  
अतसी पिच्छला देवी मदगन्धा मदोत्कटा ।  
उमा क्षुमा हैमवती सुनीला नीलपुष्पिका ॥ रज्नि_१६।११७  
अतसी मदगन्धा स्यान्मधुरा बलकारिका ।  
कफवातकरी चेषत् पित्तहृत् कुष्ठवातनुत् ॥ रज्नि_१६।११८  
आसुरी राजिका राजी रक्तिका रक्तसर्षपः ।  
तीक्ष्णगन्धा मधुरिका क्षवकः क्षुवकः क्षवः ॥ रज्नि_१६।११९  
आसुरी कटुतिक्तोष्णा वातप्लीहार्तिशूलनुत् ।  
दाहपित्तप्रदा हन्ति कफगुल्मकृमिव्रणान् ॥ रज्नि_१६।१२०  
राजक्षवकः कृष्णस्तीक्ष्णफला राजराजिका राज्ञी ।  
सा कृष्णसर्षपाख्या विज्ञेया राजसर्षपाख्या च ॥ रज्नि_१६।१२१  
राजसर्षपकस् तिक्तः कटूष्णो वातशूलनुत् ।  
पित्तदाहप्रदो गुल्मकण्डूकुष्ठव्रणापहः ॥ रज्नि_१६।१२२  
तीक्ष्णकश्च दुराधर्षो रक्षोघ्नः कुष्ठनाशनः ।  
सिद्धप्रयोजनः सिद्धसाधनः सितसर्षपः ॥ रज्नि_१६।१२३  
सिद्धार्थः कटुतिक्तोष्णो वातरक्तग्रहापहः ।  
त्वग्दोषशमनो रुच्यो विषभूतव्रणापहः ॥ रज्नि_१६।१२४  
धान्यानां कञ्चुके शिम्बी बीजगुप्तिश् च शाम्भवी ।  
तद्गुप्तानि च धान्यानि शिम्बीधान्यानि चक्षते ॥ रज्नि_१६।१२५  
श्यामाकः श्यामकः श्यामस् त्रिबीजः स्यादविप्रियः ।  
सुकुमारी राजधान्यं तृणबीजोत्तमश् च सः ॥ रज्नि_१६।१२६  
श्यामाको मधुरः स्निग्धः कषायो लघुशीतलः ।  
वातकृत् कफपित्तघ्नः सङ्ग्राही विषदोषनुत् ॥ रज्नि_१६।१२७  
कोद्रवः कोरदूषश् च कुद्दालो मदनाग्रजः ।  
स च देशविशेषेण नानाभेदः प्रकीर्तितः ॥ रज्नि_१६।१२८  
कोद्रवो मधुरस् तिक्तो व्रणिनां पथ्यकारकः ।  
कफपित्तहरो रूक्षो मोहकृद्वातलो गुरुः ॥ रज्नि_१६।१२९  
वरकः स्थूलकङ्गुश् च रूक्षः स्थूलप्रियङ्गुकः ॥ रज्नि_१६।१३०  
वरको मधुरो रूक्षः कषायो वातपित्तकृत् ॥ रज्नि_१६।१३१  
कङ्गुणी कङ्गुनी प्रोक्ता चीनकः पीततण्डुलः ।  
वातलः सुकुमारश्च स च नानाविधाभिधः ॥ रज्नि_१६।१३२  
प्रियङ्गुर्मधुरो रुच्यः कषायः स्वादुशीतलः ।  
वातकृत् पित्तदाहघ्नो रूक्षो भग्नास्थिबन्धकृत् ॥ रज्नि_१६।१३३  
नीवारोऽरण्यधान्यं स्यान्मुनिधान्यं तृणोद्भवम् ॥ रज्नि_१६।१३४  
नीवारो मधुरः स्निग्धः पवित्रः पथ्यदो लघुः ॥ रज्नि_१६।१३५  
रागी तु लाञ्छनः स्याद् बहुदलकणिशश् च गुच्छकणिशश् च ॥ रज्नि_१६।१३६  
तिक्तो मधुरकषायः शीतः पित्तास्रनाशनो बलदः ॥ रज्नि_१६।१३७  
कुरी तु तृणधान्यं स्यान्मधुरं तद्बलप्रदम् ।  
हरितं वार्द्धकं पक्वं वाजिनां पुष्टिदायकम् ॥ रज्नि_१६।१३८  
ये के च व्रीहयो भृष्टास्ते लाजा इति कीर्तिताः ॥ रज्नि_१६।१३९  
यवादयश्च ये भृष्टा धानास्ते परिकीर्तिताः ॥ रज्नि_१६।१४०  
लाजा च यवधाना च तर्पणी पित्तनाशिनी ।  
गोधूमयावनालोत्थाः किञ्चिद् उष्णाश्च दीपनाः ॥ रज्नि_१६।१४१  
तप्तैर् अपक्वगोधूमैर् आकुलाः परिकीर्तिताः ।  
आकुला गुरवो वृष्या मधुराः बलकारिणः ॥ रज्नि_१६।१४२  
व्रीहयो ऽप्यर्धपक्वाश् च तप्तास् ते पृथुकाः स्मृताः ।  
पृथुकाः स्वादवः स्निग्धा हृद्या मदनवर्धनाः ॥ रज्नि_१६।१४३  
पूपला मधुराः प्रोक्ता वृष्यास्ते बलदाः स्मृताः ।  
पित्तहृत्तर्पणा हृद्याः स्निग्धास्ते बलवर्धनाः ॥ रज्नि_१६।१४४  
ये चान्ये यावनालाद्याश् चिपिटास् तप्ततण्डुलाः ॥ रज्नि_१६।१४५  
शालेययावनालीयचिपिटाः पुष्टिवर्धनाः ॥ रज्नि_१६।१४६  
अतप्ततण्डुलास्ते तु दुग्धबीजाः प्रकीर्तिताः ॥ रज्नि_१६।१४७  
दुग्धबीजा सुमधुरा दुर्जरा वीर्यपुष्टिदा ॥ रज्नि_१६।१४८  
तप्तास्तु मुद्गचणकाः सुमनादिलङ्का सद्यस् तृषार्तिरुचिपित्तकृतश् च जग्धाः ।  
वाताल्पदाः सुखकरा ह्य् अबलाश्च रूक्षा हृद्या भवन्ति युवजर्जरबालकानाम् ॥ रज्नि_१६।१४९  
मुद्गगोधूमचणका यावनालादयः स्मृताः ।  
यद् अर्धपक्वं तद्धान्यं विष्टम्भाध्मानदोषकृत् ॥ रज्नि_१६।१५०  
शुष्कगोधूमचूर्णं तु कर्णिका समुदाहृता ॥ रज्नि_१६।१५१  
स्फोटस् तु चणकादीनां दाल् इति परिकीर्तिताः ॥ रज्नि_१६।१५२  
पक्वं हरितलूनं च धान्यं सर्वगुणावहम् ॥ रज्नि_१६।१५३  
शुष्कलूनं तु निःसारं रूक्षं तत्सत्त्वनाशनम् ॥ रज्नि_१६।१५४  
कोषधान्यं नवं बल्यं मधुरं वत्सरोषितम् ॥ रज्नि_१६।१५५  
नवं धान्यम् अभिष्यन्दि लघु संवत्सरोषितम् ।  
द्व्यब्दोषितं लघु पथ्यं त्रिवर्षादबलं भवेत् ॥ रज्नि_१६।१५६  
चणास् तु यवगोधूमतिलमाषा नवा हिताः ।  
पुराणा विरसा रूक्षास्त्वहिता दुर्जराबलाः ॥ रज्नि_१६।१५७  
धान्यं वापितमुत्तमं तदखिलं छिन्नोद्भवं मध्यमं ज्ञेयं यद्यदवापितं तदधमं निःसारदोषप्रदम् ।  
दग्धायां भुवि यत्नतोऽपि विपिने ये वापिताः शालयो ये च छिन्नभवा भवन्ति खलु ते विण्मूत्रबन्धप्रदाः ॥ रज्नि_१६।१५८  
क्षारोदकसमुत्पन्नं धान्यं श्लेष्मरुजापहम् ॥ रज्नि_१६।१५९  
सुस्निग्धमृत्तिकोद्भूतं धान्यम् ओजोबलावहम् ॥ रज्नि_१६।१६०  
बलपुष्टिप्रभावघ्नं वालुकामृत्तिकोद्भवम् ॥ रज्नि_१६।१६१  
धान्यं श्रेष्ठं षष्टिकं राजभोग्यं मांसं त्व् आजं तैत्तिरं लावकीयम् ।  
पानीयं स्यात् कृष्णमृत्स्नासमुत्थं क्षीराज्यादौ गव्यमाजं प्रशस्तम् ॥ रज्नि_१६।१६२  
इत्थं प्रसिद्धतरधान्यगुणाभिधानवीर्याभिवर्णनविशृङ्खलवाग्विलासम् ।  
आम्नाय वर्गम् इमम् आशु लभेत वैद्यो विद्यां विषण्णजनजीवनदानधन्याम् ॥ रज्नि_१६।१६३  
यानि सदा भुज्यन्ते भुञ्जानजनाश्च यानि भुञ्जन्ते ।  
तेषां खलु धान्यानां वर्गो ऽयं भोज्यवर्ग इति कथितः ॥ रज्नि_१६।१६४  
येनाचारचणेन मुग्धमधुरश्रीशालिना सन्महामानार्हा बहुधान्यसम्पदुचिता सन्नीयते सन्ततम् ।  
तेन श्रीनृहरीश्वरेण रचिते नामोक्तिचूडामणौ वर्गो ऽयं स्थितम् एति नूतनरचनो धान्याह्वयः षोडशः ॥ रज्नि_१६।१६५  

राजनिघण्टु, मांसादिवर्ग  
मांसं तु पिशितं क्रव्यं पलं तु रस्यमस्रजम् ।  
पललं जाङ्गलं कीरम् आमिषं च तद् उच्यते ॥ रज्नि_१७।१  
सद्योहतस्य मांसं श्रेष्ठं हरिणादिकस्य यूनस् तु ।  
ज्ञेयं सुगन्धि पथ्यं जाङ्गलदेशस्थितस्य पथ्यतमम् ॥ रज्नि_१७।२  
बालस्य वृद्धस्य कृशस्य रोगिणो विषाग्निदग्धस्य मृतस्य चाम्बुषु ।  
त्याज्यं मृगादेः पिशितं तु तस्य विगन्धि शुष्कं च चिरस्थितं च ॥ रज्नि_१७।३  
सर्वं मांसं वातविध्वंसि वृष्यं बल्यं रुच्यं बृंहणं तच्च मांसम् ।  
देशस्थानाच्चात्मसंस्थं स्वभावैर्भूयो नानारूपतां याति नूनम् ॥ रज्नि_१७।४  
तत्रानूपीयमांसं गवयरुरुमृगक्रोडगण्डादिकानां स्निग्धं पथ्यं च बल्यं लघु शशशिखराद्युद्भवं जाङ्गलीयम् ।  
पुष्टिं दीप्तिं च दत्ते रुचिकृदथ लघु स्वादु साधारणीयं वृष्यं बल्यं च रुच्यं रुरुहरिणमृगक्रोडसारङ्गकाणाम् ॥ रज्नि_१७।५  
मांसं सारसहंसरात्रिविरहिक्रौञ्चादिजं शीतलं स्निग्धं वातकफापहं गुरु ततः स्वादु त्रिदोषापहम् ।  
पथ्यं लावकतित्तिरादिजनितं वृष्यं लघु स्यात् परं चक्रक्रौञ्चमयूरतित्तिरभवं देशत्रयादीदृशम् ॥ रज्नि_१७।६  
द्रुतो विलम्बितश् चैव प्लवश् चेति गतैस् त्रयः ।  
स्थानतो ऽपि त्रयस् ते तु बिलस्थलजलाश्रयाः ॥ रज्नि_१७।७  
पुनस्ते तु प्रसहनाः प्रतुदा विष्किरा इति ।  
स्वभावतस्त्रयः प्रोक्ताः क्रमशो मृगपक्षिणः ॥ रज्नि_१७।८  
अथैषां क्रमशो लक्ष्मगुणान् वक्ष्यामि वर्गशः ।  
एवं नवविधाः प्रोक्तास् त एव मृगपक्षिणः ॥ रज्नि_१७।९  
अजशशहरिणादयः स्वयं ये द्रुतगमना द्रुतसञ्ज्ञकाः स्मृतास्ते ।  
तदुदितपललं च पथ्यबल्यं रचयति वीर्यमदप्रदं लघु स्यात् ॥ रज्नि_१७।१०  
गजखड्गमुखा महामृगा निजगत्यैव विलम्बिताः स्मृतास्ते ।  
बलकृत्पिशितं च पिच्छलं कफकासानिलमान्द्यदं गुरु स्यात् ॥ रज्नि_१७।११  
सारसहंसबलाकाश् चक्रक्रौञ्चादयो जले प्लवनात् ।  
प्लवसञ्ज्ञाः कथितास्ते तन्मांसं गुरूष्णं च बलदायि ॥ रज्नि_१७।१२  
अहिनकुलशल्यगोधामूषकमुख्या बिलेशयाः कथिताः ।  
श्वासानिलकासहरं तन्मांसं पित्तदाहकरम् ॥ रज्नि_१७।१३  
क्रोडरुरुकुरङ्गाद्या विविधा ये मृगादयः ।  
स्थलेशयास्तु ते सर्वे मांसं सर्वगुणावहम् ॥ रज्नि_१७।१४  
झषमकरनक्रकर्कटकूर्मप्रमुखा जलेशयाः कथिताः ।  
मांसं तेषां तु सरं वृष्यं गुरु शिशिरबलसमीरकरम् ॥ रज्नि_१७।१५  
शार्दूलसिंहशरभर्क्षतरक्षुमुख्या ये ऽन्ये प्रसह्य विनिहन्त्यभिवर्तयन्ति ।  
ते कीर्तिताः प्रसहनाः पललं तदीयम् अर्शःप्रमेहजठरामयजाड्यहारि ॥ रज्नि_१७।१६  
भोक्ता निष्कृष्यामिषं स प्रतुदः प्रोक्तो गृध्रश्येनकाकादिको यः ।  
मांसं तस्य स्वादु सन्तर्पणं च स्निग्धं बल्यं पित्तदाहास्रदायि ॥ रज्नि_१७।१७  
भक्ष्याश्च कुक्कुटकपोतकतित्तिराद्याः क्षौणीं विलिख्य नखरैः खलु वर्तयन्ति ।  
ते विष्किराः प्रकथिताः पिशितं तदीयं वृष्यं कषायमधुरं शिशिरं च रुच्यम् ॥ रज्नि_१७।१८  
अयमेव गुणो ज्ञेयः पक्षिणां च यथाक्रमम् ।  
सर्वस्थानविशेषेण सङ्ख्या च गतिर् उच्यते ॥ रज्नि_१७।१९  
यत्र स्थिता ये गतितो ऽपि देशादन्यत्र याता मृगपक्षिमुख्याः ।  
स्वस्वोचितस्थाननिवर्तनेन मांसे ऽपि तेषां गुणपर्ययाः स्युः ॥ रज्नि_१७।२०  
मांसं खड्गमृगोत्थं तु बलकृद् बृंहणं गुरु ॥ रज्नि_१७।२१  
गवयस्यामिषं बल्यं रुच्यं वृष्यं च बृंहणम् ॥ रज्नि_१७।२२  
रुरुक्रव्यं गुरु स्निग्धं मन्दवह्निबलप्रदम् ॥ रज्नि_१७।२३  
अपूतं गोभवं क्रव्यं गुरु वातकफप्रदम् ॥ रज्नि_१७।२४  
वनमहिषामिषं स्याद् ईषल्लघु दीपनं च बलदायि ॥ रज्नि_१७।२५  
ग्रामीणमहिषमांसं स्निग्धं निद्राकरं च पित्तहरम् ॥ रज्नि_१७।२६  
हस्तिक्रव्यं गुरु स्निग्धं वातलं श्लेष्मकारकम् ।  
बहुपुष्टिप्रदं चैव दुर्जरं मन्दवह्निदम् ॥ रज्नि_१७।२७  
अश्वमांसं भवेद् उष्णं वातघ्नं बलदं लघु ।  
पित्तदाहप्रदं नृणां तद् एतच्चातिसेवनात् ॥ रज्नि_१७।२८  
उष्ट्रमांसं तु शिशिरं त्रिदोषशमनं लघु ।  
बलपुष्टिप्रदं रुच्यं मधुरं वीर्यवर्धनम् ॥ रज्नि_१७।२९  
गर्दभप्रभवं मांसं किञ्चिद् गुरु बलप्रदम् ।  
रुच्यं तु वन्यजं शैत्यं बहुवीर्यबलप्रदम् ॥ रज्नि_१७।३०  
एणस्य मांसं लघुशीतवृष्यं त्रिदोषहृत् षड्रसजं च रुच्यम् ॥ रज्नि_१७।३१  
कुरङ्गमांसं मधुरं च तद्वत् कफापहं मांसदपित्तनाशि ॥ रज्नि_१७।३२  
सारङ्गं जाङ्गलं स्निग्धं मधुरं लघु वृष्यकम् ॥ रज्नि_१७।३३  
शिखरीसम्भवं मांसं लघु हृद्यं बलप्रदम् ॥ रज्नि_१७।३४  
वराहमांसं गुरु वातहारि वृष्यं बलस्वेदकरं वनोत्थम् ॥ रज्नि_१७।३५  
तस्माद्गुरु ग्रामवराहमांसं तनोति मेदो बलवीर्यवृद्धिम् ॥ रज्नि_१७।३६  
शरशृङ्गस्य मांसं तु गुरु स्निग्धं कफप्रदम् ।  
बल्यं वृष्यकरं पुष्टिकिञ्चिद्वातकरं परम् ॥ रज्नि_१७।३७  
छागमांसं लघु स्निग्धं नातिशीतं रुचिप्रदम् ।  
निर्दोषं वातपित्तघ्नं मधुरं बलपुष्टिदम् ॥ रज्नि_१७।३८  
छागपोतभवं मांसं लघु शीतं प्रमेहजित् ।  
ईषल्लघु बलं दत्ते तद् एव तृणचारिणः ॥ रज्नि_१७।३९  
औरभ्रं मधुरं शीतं गुरु विष्टम्भि बृंहणम् ॥ रज्नि_१७।४०  
आविकं मधुरं मांसं किञ्चिद् गुरु बलप्रदम् ॥ रज्नि_१७।४१  
शल्यमांसं गुरु स्निग्धं दीपनं श्वासकासजित् ॥ रज्नि_१७।४२  
पिच्छिलं नाकुलं मांसं वातघ्नं श्लेष्मपित्तकृत् ॥ रज्नि_१७।४३  
गोधामांसं तु वातघ्नं श्वासकासहरं च तत् ॥ रज्नि_१७।४४  
शशमांसं त्रिदोषघ्नं दीपनं श्वासकासजित् ॥ रज्नि_१७।४५  
अन्ये बिलेशया ये स्युः कोकडोन्दुरुकादयः ।  
मांसं च गर्हितं तेषां मान्द्यं गौरवदुर्जरम् ॥ रज्नि_१७।४६  
आरण्यकुक्कुटक्रव्यं हृद्यं श्लेष्महरं लघु ॥ रज्नि_१७।४७  
ग्राम्यकुक्कुटजं स्निग्धं वातहृद् दीपनं गुरु ॥ रज्नि_१७।४८  
हारीतपललं स्वादु कफपित्तास्रदोषजित् ॥ रज्नि_१७।४९  
वर्धनं वीर्यबलयोस्तद्वदेव कपोतजम् ॥ रज्नि_१७।५०  
पारावतपलं स्निग्धं मधुरं गुरु शीतलम् ।  
पित्तास्रदाहनुद्बल्यं तथान्यद् वीर्यवृद्धिदम् ॥ रज्नि_१७।५१  
स्निग्धं तित्तिरिजं मांसं लघु वीर्यबलप्रदम् ।  
कषायं मधुरं शीतं त्रिदोषशमनं परम् ॥ रज्नि_१७।५२  
तद्वच्च लावकं मांसं पथ्यं ग्राहि लघु स्मृतम् ॥ रज्नि_१७।५३  
तद्वच्च वर्तकमांसं निर्दोषं वीर्यपुष्टिदम् ॥ रज्नि_१७।५४  
चटकायाः पलं शीतं लघु वृष्यं बलप्रदम् ॥ रज्नि_१७।५५  
तद्वच्चारण्यचटकक्रव्यं लघु च पथ्यदम् ॥ रज्नि_१७।५६  
चटकाच्छीतलं रुच्यं वृष्यं कापिञ्जलामिषम् ॥ रज्नि_१७।५७  
तद्वच्चकोरजं मांसं वृष्यं च बलपुष्टिदम् ॥ रज्नि_१७।५८  
क्रव्यं तु चक्रवाकस्य लघु स्निग्धं बलप्रदम् ।  
वह्निकृत् सर्वशूलघ्नम् उष्णं वातामयापहम् ॥ रज्नि_१७।५९  
सारसस्य तु मांसं च मधुराम्लकषायकम् ।  
महातीसारपित्तघ्नं ग्रहण्यर्शोरुजापहम् ॥ रज्नि_१७।६०  
स्निग्धहिमं गुरु वृष्यं मांसं जलपक्षिणां तु वातहरम् ॥ रज्नि_१७।६१  
तेष्वपि च हंसमांसं वृष्यतमं तिमिरहरणं च ॥ रज्नि_१७।६२  
अन्ये बकबलाकाद्या गुरवो मांसभक्षणात् ।  
अनुक्तं तु मृगादीनां मांसं ग्राह्यं हितादिषु ॥ रज्नि_१७।६३  
मत्स्याः स्निग्धोष्णगुरवो वातघ्ना रक्तपित्तदाः ।  
तत्र कांश्चिदपि ब्रूमो विशेषगुणलक्षणान् ॥ रज्नि_१७।६४  
रोहितो गर्गरो भीरुर् बालको बर्बरस्तथा ।  
छागलो रक्तमत्स्यो ऽथ महिषश् चाविलस् तथा ॥ रज्नि_१७।६५  
वातूको ऽलोमशा चापि ज्ञेया कर्णवशादयः ।  
लक्ष्यलक्षणवीर्यादीन् कथयामि यथाक्रमम् ॥ रज्नि_१७।६६  
कृष्णः शल्की श्वेतकुक्षिस्तु मत्स्यो यः श्रेष्ठोऽसौ रोहितो वृत्तवक्त्रः ।  
कोष्णं बल्यं रोहितस्यापि मांसं वातं हन्ति स्निग्धमाप्नोति वीर्यम् ॥ रज्नि_१७।६७  
यः पीतवर्णो ऽपि च पिच्छिलाङ्गः पृष्ठे तु रेखाबहुलः सशल्कः ।  
स गर्गरो बर्बरनादरूक्षो जडश् च शीतः कफवातदायी ॥ रज्नि_१७।६८  
पृष्ठे पक्षौ द्वौ गले पुच्छकं चेत् सर्पाभः स्यात् फूत्कृतो वृत्ततुण्डः ।  
ज्ञेयः शल्की मत्स्यको भीरुरुक्तः स्निग्धो वृष्यो दुर्जरो वातकारी ॥ रज्नि_१७।६९  
नातिस्थूलो वृत्तवक्त्रोऽपि शस्तो धत्ते दन्तान् श्मश्रुलो दीर्घकायः ।  
सन्ध्यायां वा रात्रिशेषे च वर्यः प्रोक्तो बालः पथ्यबल्यः सुवृष्यः ॥ रज्नि_१७।७०  
पृष्ठे कुक्षौ कण्टकी दीर्घतुण्डः सर्पाभो यः सो ऽप्ययं बर्बराख्यः ।  
वाताटोपं सो ऽपि दत्ते जडश् च बल्यः स्निग्धो दुर्जरो वीर्यकारी ॥ रज्नि_१७।७१  
श्वेतं सुकायं समदीर्घवृत्तं निःशल्ककं छागलकं वदन्ति ।  
नले द्विकण्टः किल तस्य पृष्ठे कण्टः सुपथ्यो रुचिदो बलप्रदः ॥ रज्नि_१७।७२  
यो रक्ताङ्गो नातिदीर्घो न चाल्पो नातिस्थूलो रक्तमत्स्यः स चोक्तः ।  
शीतो रुच्यः पुष्टिकृद्दीपनोऽसौ नाशं धत्ते किञ्च दोषत्रयस्य ॥ रज्नि_१७।७३  
यः कृष्णो दीर्घकायः स्यात् स्थूलशल्को बलाधिकः ।  
मत्स्यो महिषनामासौ दीपनो बलवीर्यदः ॥ रज्नि_१७।७४  
शुक्लाङ्गस् ताम्रपक्षो यः स्वल्पाङ्गश् चाविलाह्वयः ।  
सुरुच्यो मधुरो बल्यो गुणाढ्यो वीर्यपुष्टिदः ॥ रज्नि_१७।७५  
यः स्थूलाङ्गो माहिषाकारको यस् तालुस्थाने नीरजाभां दधाति ।  
शल्कं स्थूलं यस्य वातूकको ऽसौ दत्ते वीर्यं दीपनं वृष्यदायी ॥ रज्नि_१७।७६  
वितस्तिमानः श्वेताङ्गः सूक्ष्मशल्कः सुदीपनः ।  
अलोमशाह्वयो मत्स्यो बलवीर्याङ्गपुष्टिदः ॥ रज्नि_१७।७७  
यो वृत्तगौल्यः कृष्णाङ्गः शल्की कर्णवशाभिधः ॥ रज्नि_१७।७८  
दीपनः पाचनः पथ्यो वृष्यो ऽसौ बलपुष्टिदः ॥ रज्नि_१७।७९  
निःशल्का निन्दिता मत्स्याः सर्वे शल्कयुता हिताः ।  
वपुःस्थैर्यकरा वीर्यबलपुष्टिविवर्धनाः ॥ रज्नि_१७।८०  
ह्रदकुल्याजलधिनिर्झरतडागवापीजले च ये मत्स्याः ।  
ते तु जडा नादेया यथोत्तरं लघुतरास्तु नादेयाः ॥ रज्नि_१७।८१  
क्षाराम्बुमत्स्या गुरवो ऽस्रदाहदा विष्टम्भदास्ते लवणार्णवादिजाः ।  
तानश्नतां स्वादुजलस्थिता अपि ज्ञेया जडास्तेऽपि तथा शृतानिमान् ॥ रज्नि_१७।८२  
शैलाटवीनगरभूजलचारिणो ये ये के ऽपि सत्त्वनिवहाः खलु सप्तसङ्ख्याः ।  
तन्मांसमत्र न वितथ्यम् अथाभ्यधायि ग्रन्थस्य विस्तरभयाच्च नवोपयोगात् ॥ रज्नि_१७।८३  
पक्वं मांसं हितं सर्वं बलवीर्यविवर्धनम् ।  
भृष्टमांसं विदाहि स्यादस्रवातादिदोषकृत् ॥ रज्नि_१७।८४  
पूर्वार्धं पुरुषस्य तद्गुरुतरं पश्चार्धभागः स्त्रियाः स्त्री गुर्वी किल गुर्विणी यदि तथा योषिच्च तुल्या लघुः ।  
पक्षी चेत्पुरुषो लघुः शृणु शिरःस्कन्धोरुपृष्ठे क्रमात् मांसं यच्च कटिस्थितं तदखिलं गुर्वेव सर्वात्मना ॥ रज्नि_१७।८५  
रसरक्तादिधातूनां गुरुः स्यादुत्तरोत्तरम् मेढ्रवृक्कयकृन्मांसं वार्षणं चातिमात्रतः ॥ रज्नि_१७।८६  
इत्थं प्रतिस्थलविलाम्बुनभःप्रचारप्राण्यङ्गमांसगुणनिर्णयपूर्णम् एनम् ।  
वर्गं विचार्य भिषजा विनियुज्यमानो भुक्त्वाशनं न विकृतिं समुपैति मर्त्यः ॥ रज्नि_१७।८७  
यस्यासीत् समितिद्विपाधिपबृहत्कुम्भान्तरस्थामिषप्रायाभ्यासपिपासयेव तरुणी नेत्राम्बुधारा द्विषाम् ।  
तस्यायं पुरुषप्रतापसुहृदः श्रीमन्नृसिंहेशितुर् वर्गः सप्तदशो निषीदति कृतौ नामादिचूडामणौ ॥ रज्नि_१७।८८  

राजनिघण्टु, मनुष्यादिवर्गः  
मनुष्या मानुषा मर्त्या मनुजा मानवा नराः ।  
द्विपादाश् चेतना भूस्था भूमिजा भूस्पृशो विशः ॥ रज्नि_१८।१  
पुरुषः पूरुषो ना च नरः पञ्चजनः पुमान् ।  
अर्थाश्रयो ऽधिकारी स्यात् कर्मार्हश् च जनो ऽर्थवान् ॥ रज्नि_१८।२  
स्त्री योषिद्वनिताबला सुनयना नारी च सीमन्तिनी रामा वामदृगङ्गना च ललना कान्ता पुरन्ध्री वधूः ।  
सुभ्रूः सा वरवर्णिनी च सुतनुस्तन्वी तनुः कामिनी तन्वङ्गी रमणी कुरङ्गनयना भीरुः प्रिया भामिनी ॥ रज्नि_१८।३  
योषिन्महेला महिला विलासिनी नितम्बिनी सापि च मत्तकाशिनी ।  
जनी सुनेत्रा प्रमदा च सुन्दरी स्याद् अञ्चितभ्रूर् ललिता विलासिनी ॥ रज्नि_१८।४  
मानिनी च वरारोहा नताङ्गी च नतोदरा ।  
प्रतीपदर्शिनी श्यामा कामिनी दर्शनी च सा ॥ रज्नि_१८।५  
भर्ता पतिर्वरः कान्तः परिणेता प्रियो गृही ॥ रज्नि_१८।६  
भार्या पत्नी प्रिया जाया दाराश्च गृहिणी च सा ॥ रज्नि_१८।७  
नपुंसकं भवेत् क्लीबं तृतीया प्रकृतिस्तथा ।  
षण्ड्ःअः पण्डश्च नारी तु पोटा स्त्रीपुंसलक्षणा ॥ रज्नि_१८।८  
अथ राज्ञी च पट्टार्हा महिषी राजवल्लभा ॥ रज्नि_१८।९  
भोगिन्यो ऽन्या विलासिन्यः सम्भुङ्क्ते यास्तु पार्थिवः ॥ रज्नि_१८।१०  
राजभोग्याः सुमुख्यो यास्ता भट्टिन्य इति स्मृताः ॥ रज्नि_१८।११  
वेश्या तु गणिका भोग्या वारस्त्री स्मरदीपिका ॥ रज्नि_१८।१२  
ब्रह्मा तु ब्राह्मणो विप्रः षट्कर्मा च द्विजोत्तमः ॥ रज्नि_१८।१३  
राजा तु सार्वभौमः स्यात् पार्थिवः क्षत्रियो नृपः ॥ रज्नि_१८।१४  
वैश्यस्तु व्यवहर्ता विड् वार्त्तिको वाणिजो वणिक् ॥ रज्नि_१८।१५  
शूद्रः पज्जश्चतुर्थः स्यात् द्विजदास उपासकः ॥ रज्नि_१८।१६  
विप्रः क्षत्रो वैश्यशूद्रौ च वर्णाश्चत्वारोऽमी तत्र पूर्वे द्विजाः स्युः ।  
एषामेव प्रातिलोम्यानुलोम्याज्जायन्तेऽन्या जातयः सङ्करेण ॥ रज्नि_१८।१७  
बालः पाकोऽर्भको गर्भः पोतकः पृथुकः शिशुः ।  
शावो ऽर्भो बालिशो डिम्भो वटुर् माणवको मतः ॥ रज्नि_१८।१८  
जातो ऽर्भकः पक्षदिनेन मासतः पाकस्त्रिभिस्तैरथ पोतकाभिधः ।  
षड्भिस्तु मासैः पृथुकोऽब्दतः शिशुस् त्रिभिर् वटुर् माणवकश् च सप्तभिः ॥ रज्नि_१८।१९  
बालोऽब्दैः पञ्चदशभिः कुमारस्त्रिंशता स्मृतः ।  
युवा पञ्चाशता वर्षैर् वृद्धः स्यादत उत्तरैः ॥ रज्नि_१८।२०  
कौमारं पञ्चमाब्दान्तं पौगण्डं दशमावधि ।  
कैशोरम् आ पञ्चदशाद् यौवनं तु ततः परम् ॥ रज्नि_१८।२१  
युवा वयःस्थस् तरुणो वृद्धस्तु स्थविरो जरन् ।  
प्रवया यातयामश्च जीनो जीर्णश् च जर्जरः ॥ रज्नि_१८।२२  
बालोत्तानशया डिम्भा स्तनपा च स्तनन्धयी ॥ रज्नि_१८।२३  
कन्या कुमारी गौरी तु नग्निकानागतार्तवा ॥ रज्नि_१८।२४  
सा मध्यमा वयःस्था च युवती सुस्तनी च सा ।  
चिरण्टी सुवयाः श्यामा प्रौढा दृष्टरजाश्च सा ॥ रज्नि_१८।२५  
गुर्विण्यापन्नसत्त्वा स्याद् अन्तर्वत्नी च गर्भिणी ॥ रज्नि_१८।२६  
निष्फला जरती वृद्धा स्थविरा च गतार्तवा ॥ रज्नि_१८।२७  
पुष्पिता मलिना म्लाना पांशुला च रजस्वला ॥ रज्नि_१८।२८  
वन्ध्यावकेशिनी शून्या मोघपुष्पा वृथार्तवा ॥ रज्नि_१८।२९  
तनुस् तनूः संहननं शरीरं कलेवरं क्षेत्रवपुःपुराणि ।  
गात्रं च मूर्तिर् घनकायदेहाव् अष्टाङ्गपीडानि च विग्रहश् च ॥ रज्नि_१८।३०  
अङ्गमंसः प्रतीकश् चापघनो ऽवयवो ऽपि च ॥ रज्नि_१८।३१  
शिरः शीर्षकमुण्डं च मूर्धा मौलिश्च मस्तकम् ।  
वराङ्गम् उत्तमाङ्गं च कपालं केशभृत् स्मृतम् ॥ रज्नि_१८।३२  
केशाः शिरसिजा वालाः कुन्तला मूर्धजाः कचाः ।  
चिकुराः करुहाश् चाथ तद्वेष्टाः कवरीमुखाः ॥ रज्नि_१८।३३  
दृग्दृष्टिर् लोचनं नेत्रं चक्षुर्नयनमम्बकम् ।  
ईक्षणं ग्रहणं चाक्षि दर्शनं च विलोचनम् ॥ रज्नि_१८।३४  
अपाङ्गो नेत्रपर्यन्तो नयनोपान्त इत्यपि ।  
तयोर्मध्यगता तारा बिम्बिनी च कनीनिका ॥ रज्नि_१८।३५  
भालं ललाटमलिकं कथयन्ति गोधिर् भ्रूश् चिल्लिका च नयनोर्ध्वगरोमराजिः ।  
मध्यं तयोर्भवति कूर्चमथ श्रुतिस्तु श्रोतः श्रवः श्रवणकर्णवचोग्रहाश्च ॥ रज्नि_१८।३६  
ओष्ठोऽधरो दन्तवासो दन्तवस्त्रं रदच्छदः ।  
तयोरुभयतो देशौ यौ प्रान्तौ सृक्कणी च तौ ॥ रज्नि_१८।३७  
घ्राणं गन्धवहो घोणा सिङ्घिणी नासिका च सा ॥ रज्नि_१८।३८  
शङ्खः कर्णसमीपः स्यात् शिङ्घाणं नासिकामले ॥ रज्नि_१८।३९  
तुण्डमास्यं मुखं वक्त्रं वदनं लपनानने ॥ रज्नि_१८।४०  
ओष्ठाधरस्तु चिबुकं गण्डो गल्लः कपोलकः ॥ रज्नि_१८।४१  
हनूस् तदूर्ध्वं दशनाश्च दन्ता द्विजा रदास्ते रदनास्तथोक्ताः ॥ रज्नि_१८।४२  
जिह्वा रसज्ञा रसना च सोक्ता स्यात्काकुदं तालु च तालुकं च ॥ रज्नि_१८।४३  
तदूर्ध्वं सूक्ष्मजिह्वा या घण्टिका लम्बिका च सा ॥ रज्नि_१८।४४  
अन्याधोमूलजिह्वा स्यात् प्रतिजिह्वोपजिह्विका ॥ रज्नि_१८।४५  
अवटुस्तु शिरःपश्चात्सन्धिर् घाटा कृकाटिका ॥ रज्नि_१८।४६  
ग्रीवा च कन्धरा कन्धिः शिरोधिश्च शिरोधरा ॥ रज्नि_१८।४७  
कण्ठो गलो निगालोऽथ घण्टिका गलशुण्ठिका ॥ रज्नि_१८।४८  
धमनी तु शिरांसे तु स्कन्धोऽधःशिखरं तथा ॥ रज्नि_१८।४९  
तस्य सन्धिस् तु जत्रु स्यात्कक्षा दोर्मूलसञ्ज्ञका ॥ रज्नि_१८।५०  
तदधस्ताद्भवेत्पार्श्वं पृष्ठं पश्चात्तनोः स्मृतम् ॥ रज्नि_१८।५१  
दोर् दोषा च प्रवेष्टश्च बाहुर्बाहा भुजो भुजा ॥ रज्नि_१८।५२  
पाणिस् तु पञ्चशाखः स्यात् करो हस्तः शयस्तथा ॥ रज्नि_१८।५३  
करमूले मणिबन्धो भुजमध्ये कूर्परः कफोणिश्च ॥ रज्नि_१८।५४  
तस्मादधः प्रकोष्ठः प्रगण्डकः कूर्परांसमध्यं स्यात् ॥ रज्नि_१८।५५  
अङ्गुल्यः करशाखाः स्युः प्रदेशिन्यां तु तर्जनी ।  
परुः स्यादङ्गुलीसन्धिः पर्वसन्धिश् च कथ्यते ॥ रज्नि_१८।५६  
अथाङ्गुष्ठप्रदेशिन्यौ मध्यमानामिका तथा ।  
कनिष्ठा चेति पञ्च स्युः क्रमेणाङ्गुलयः स्मृताः ॥ रज्नि_१८।५७  
कामाङ्कुशाः कररुहाः करजा नखरा नखाः ।  
पाणिजाङ्गुलीसम्भूताः पुनर्भवपुनर्नवाः ॥ रज्नि_१८।५८  
करस्याधः प्रपाणिः स्यादूर्ध्वं करतलं स्मृतम् ।  
रेखाः सामुद्रिके ज्ञेयाः शुभाशुभनिवेदिकाः ॥ रज्नि_१८।५९  
स्तनोरसिजवक्षोजपयोधरकुचास् तथा ॥ रज्नि_१८।६०  
स्तनाग्रं चूचुकं वृत्तं शिखा स्तनमुखं च तत् ॥ रज्नि_१८।६१  
वक्षो वत्समुरः क्रोडो हृदयं हृद्भुजान्तरम् ॥ रज्नि_१८।६२  
कुक्षिः पिचिण्डो जठरं तुन्दं स्यादुदरं च तत् ॥ रज्नि_१८।६३  
जीवस्थानं तु मर्म स्यात्कटिप्रान्ते त्रिकं स्मृतम् ॥ रज्नि_१८।६४  
नाभिः स्याद् उदरावर्तस् ततो ऽधो वस्तिरुच्यते ।  
वस्तिश्च वातशीर्षं स्याद् गर्भस्थानं च तत् स्त्रियाः ॥ रज्नि_१८।६५  
गर्भाशयो जरायुश्च गर्भाधारश्च च स्मृतः ॥ रज्नि_१८।६६  
नाभिस्तनान्तरं जन्तोरामाशयः इति स्मृतः ॥ रज्नि_१८।६७  
पक्वाशयो ह्य् अधो नाभेर्वस्तिर्मूत्राशयः स्मृतः ॥ रज्नि_१८।६८  
कटिः ककुद्मती श्रोणी नितम्बश्च कटीरकम् ।  
आरोहं श्रोणिफलकं कलत्रं रसनापदम् ॥ रज्नि_१८।६९  
नितम्बश्चरमं श्रोणेः स्त्रीणां जघनमग्रतः ॥ रज्नि_१८।७०  
ककुन्दरौ तु सर्वेषां स्यातां जघनकूपकौ ।  
कटिप्रोथौ स्फिचौ पायुर् गुदापानं तदासनम् ॥ रज्नि_१८।७१  
गुदमुष्कद्वयोर्मध्ये यो भागः स भगः स्मृतः ॥ रज्नि_१८।७२  
मुष्कोऽण्डमण्डकोषश्च वृषणो बीजपेशिका ॥ रज्नि_१८।७३  
शिश्नं शेफश्च लिङ्गं च मेढ्रं साधनमेहने ॥ रज्नि_१८।७४  
योनिर्भगो वराङ्गं स्यादुपस्थं स्मरमन्दिरम् ॥ रज्नि_१८।७५  
ऊरू तु सक्थिनी श्रोणिसक्थ्नोः सन्धिस् तु वङ्क्षणः ।  
जङ्घोरूमध्यपर्व स्याज्जान्वष्ठीवच्च चक्रिका ॥ रज्नि_१८।७६  
जङ्घा तु प्रसृता ज्ञेया तन्मध्ये पिण्डिका तथा ॥ रज्नि_१८।७७  
जङ्घाङ्घ्रिसन्धिग्रन्थौ तु घुटिका गुल्फ इत्यपि ॥ रज्नि_१८।७८  
गुल्फस्याधस्तु पार्ष्णिः स्यात् पदाग्रं प्रपदं मतम् ॥ रज्नि_१८।७९  
विक्रमश्चरणः पादः पादाङ्घ्रिश् च पदं क्रमः ॥ रज्नि_१८।८०  
क्रोडमङ्कस्तथोत्सङ्गः प्राग्भागो वपुषः स्मृतः ॥ रज्नि_१८।८१  
करो भवेत् संहितविस्तृताङ्गुलस् तलश् चपेटः प्रतलः प्रहस्तकः ।  
मुष्टिर्भवेत् संहृतपिण्डिताङ्गुलाव् आकुञ्चितो ऽग्रे प्रसृतः प्रकीर्तितः ॥ रज्नि_१८।८२  
स्यात् तर्जनी मध्यमिका त्व् अनामिका कनिष्ठिकाङ्गुष्ठयुता यदा तदा ।  
प्रादेशतालाभिधगोस्रवस् तथा वितस्तिर् अत्यर्थम् इह क्रमादियम् ॥ रज्नि_१८।८३  
हस्तस् तु विस्तृते पाणाव् आ मध्याङ्गुलिकूर्परम् ॥ रज्नि_१८।८४  
बद्धमुष्टौ सरत्निः स्याद् अरत्निर् अकनिष्ठकः ॥ रज्नि_१८।८५  
व्यामः सहस्तयोः स्यात्तु तिर्यग्बाह्वोर्यदन्तरम् ।  
ऊर्ध्वं विस्तृतदोष्पाणिर् नृमानं पौरुषं विदुः ॥ रज्नि_१८।८६  
जीवस्थानं तु मर्म स्याज्जीवागारं तद् उच्यते ॥ रज्नि_१८।८७  
मर्मस्थानं च तत्प्रोक्तं भ्रूमध्यादिष्वनेकधा ॥ रज्नि_१८।८८  
भ्रूमध्यकण्डगलशङ्खकचांसपृष्ठग्रीवागुदाण्डपदपाणियुगास्थिसन्धीन् ।  
वैद्याः शरेक्षणमितानि वदन्ति मर्मस्थानानि चाङ्गगतिनाशकराणि मर्त्ये ॥ रज्नि_१८।८९  
लाला भवेन्मुखस्रावः सृणिका स्यन्दिनी च सा ॥ रज्नि_१८।९०  
स्वेदो घर्मश्च घर्माम्भो दूषिका नेत्रयोर्मलम् ॥ रज्नि_१८।९१  
मलं विष्ठा पुरीषं च विट् किट्टं पूतिकं च तत् ।  
मूत्रं तु गुह्यनिष्यन्दः प्रस्रावः स्रवणं स्रवः ॥ रज्नि_१८।९२  
वली चर्मतरङ्गः स्यात् त्वगूर्मिस् त्वक्तरङ्गकः ॥ रज्नि_१८।९३  
पलितं च जरा लक्ष्म केशशौक्ल्यं च तद्भवेत् ॥ रज्नि_१८।९४  
रसासृङ्मांसमेदोऽस्थिमज्जानः शुक्रसंयुताः ।  
शरीरस्थैर्यदाः सम्यक् विज्ञेयाः सप्त धातवः ॥ रज्नि_१८।९५  
रसस्तु रसिका प्रोक्ता स्वेदमाता वपुःस्रवः ।  
चर्माम्भश्चर्मसारश्च रक्तसूर् अस्रमातृका ॥ रज्नि_१८।९६  
रक्तास्रं रुधिरं त्वग्जं कीलालक्षतजानि तु ।  
शोणितं लोहितं चासृक् शोणं लोहं च चर्मजम् ॥ रज्नि_१८।९७  
मांसं तु पिशितं क्रव्यं पलं तु रस्यम् अस्रजम् ।  
पललं जाङ्गलं कीरम् आमिषं च तद् उच्यते ॥ रज्नि_१८।९८  
मेदस् तु मांससारः स्यान्मांसस्नेहो वसा वपा ॥ रज्नि_१८।९९  
मेदोजम् अस्थिधातुः स्यात् कुल्यं कीकसकं च तत् ॥ रज्नि_१८।१००  
अस्थिसारस् तु मज्जा स्यात् तेजो बीजं तथास्थिजम् ।  
जीवनं देहसारश्च तथास्थिस्नेहसञ्ज्ञकम् ॥ रज्नि_१८।१०१  
शुक्रं पुंस्त्वं रेतो बीजं वीर्यं च पौरुषं कथितम् ।  
इन्द्रियमन्नविकारो मज्जरसो हर्षणं बलं चैव ॥ रज्नि_१८।१०२  
रसादस्रं ततो मांसं मांसान्मेदोऽस्थि तद्भवम् ।  
अस्थ्नो मज्जा ततः शुक्रम् इत्थम् एषां जनिक्रमः ॥ रज्नि_१८।१०३  
तिलकं क्लोम मस्तिष्कं स्नेहस् तु मस्तकोद्भवः ॥ रज्नि_१८।१०४  
अन्त्रं पुरी तद् आख्यातं प्लीहा गुल्म इति स्मृतः ॥ रज्नि_१८।१०५  
वसा तु वस्नसा स्नायुर्वत्सोक्ता देहवल्कलम् ।  
सा त्वक् [॥। १० ज़ेइछेन्] ॥ रज्नि_१८।१०६  
शिरोधिजा मन्या धमनी धरणी धरा ।  
तन्तुकी जीवितज्ञा च नाडी सिंही च कीर्तिता ॥ रज्नि_१८।१०७  
कण्डरा तु महास्नायुर्महानाडी च सा स्मृता ॥ रज्नि_१८।१०८  
शरीरास्थि तु कङ्कालं स्यात्करङ्कोऽस्थिपञ्जरः ।  
स्रोतांसि खानि छिद्राणि कालखण्डं यकृन्मतम् ॥ रज्नि_१८।१०९  
शिरोऽस्थि तु करोटिः स्यात् शिरस्त्राणं तु शीर्षकम् ।  
तत् खण्डं खर्परं प्राहुः कपालं च तद् ईरितम् ॥ रज्नि_१८।११०  
पृष्ठास्थि तु कसेरुः स्यात्शाखास्थि नलकं स्मृतम् ॥ रज्नि_१८।१११  
पार्श्वास्थि पर्शुका प्रोक्तमिति देहाङ्गनिर्णयः ॥ रज्नि_१८।११२  
आत्मा शरीरी क्षेत्रज्ञः पुद्गलः प्राण ईश्वरः ।  
जीवो विभुः पुमानीशः सर्वज्ञः शम्भुरव्ययः ॥ रज्नि_१८।११३  
प्रधानं प्रकृतिर्माया शक्तिश्चैतन्यमित्यपि ॥ रज्नि_१८।११४  
अहङ्कारो ऽभिमानः स्याद् अहन्ताहम्मतिस् तथा ॥ रज्नि_१८।११५  
मानसं हृदयं स्वान्तं चित्तं चेतो मनश्च हृत् ॥ रज्नि_१८।११६  
सत्त्वं रजस्तमश्चेति प्रोक्ताः पुंसस् त्रयो गुणाः ॥ रज्नि_१८।११७  
श्रोत्रं त्वग्रसना नेत्रं नासा चेत्यक्षपञ्चकम् ॥ रज्नि_१८।११८  
अक्षं हृषीकं करणं वर्हणं विषयीन्द्रियम् ॥ रज्नि_१८।११९  
शब्दः स्पर्शो रसो रूपं गन्धश् च विषया अमी ।  
इन्द्रियार्था गोचरास्ते पञ्चभूतगुणाः खलु ॥ रज्नि_१८।१२०  
आकाशमनिलस्तोयं तेजः पृथ्वी च तान्यपि ।  
क्रमेण पञ्च भूतानि कीर्तितानि मनीषिभिः ॥ रज्नि_१८।१२१  
इत्येष मानुषवयोत्तरवर्णगात्रधात्वङ्गलक्षणनिरूपणपूर्यमाणः ।  
वर्गः कृतस्तु भिषजां बहुदेहदोषनामा निदानगणनिर्णयधीनिवेशः ॥ रज्नि_१८।१२२  
इति पशुपतिपादाम्भोजसेवासमाधिप्रतिसमयसमुत्थानन्दसौख्यैकसीम्ना ।  
नरहरिकृतिनायं निर्मिते याति नामप्रचयमुकुटरत्ने शान्तिमष्टादशाङ्कः ॥ रज्नि_१८।१२३  

राजनिघण्टु, सिंहादिवर्ग  
सिंहः पञ्चमुखो नखी मृगपतिर्मानी हरिः केसरी क्रव्यादो नखरायुधो मृगरिपुः शूरश्च कण्ठीरवः ।  
विक्रान्तो द्विरदान्तको बहुबलो दीप्तो बली विक्रमी हर्यक्षः स च दीप्तपिङ्गल इति ख्यातो मृगेन्द्रश्च सः ॥ रज्नि_१९।१  
महाशृङ्गस्तु शरभो मेघस्कन्धो महामनाः ।  
अष्टपादो महासिंहो मनस्वी पर्वताश्रयः ॥ रज्नि_१९।२  
व्याघ्रः पञ्चनखो व्यालः शार्दूलोऽथ गुहाशयः ।  
तीक्ष्णदंष्ट्रः पुण्डरीको द्वीपी भीरुर् नखायुधः ॥ रज्नि_१९।३  
चित्रकश् चित्रकायः स्यादुपव्याघ्रो मृगान्तकः ।  
शूरश् च क्षुद्रशार्दूलश् चित्रव्याघ्रश् च स स्मृतः ॥ रज्नि_१९।४  
ऋक्षो भल्लूको ऽथ भल्लः सशल्यो दुर्घोषः स्यात् भल्लकः पृष्ठदृष्टिः ।  
द्राघिष्ठः स्यात् दीर्घकेशश् चिरायुर् ज्ञेयः सो ऽयं दुश्चरो दीर्घदर्शी ॥ रज्नि_१९।५  
मृगादस्तु स विज्ञेयस् तरक्षुर् घोरदर्शनः ॥ रज्नि_१९।६  
शिवा तु भूरिमायः स्यात् गोमायुर् मृगधूर्तकः ।  
शृगालो वञ्चकः क्रोष्टा फेरवः फेरुजम्बुकौ ।  
शालावृकः शिवालुश्च फेरण्डो व्याघ्रसेवकः ॥ रज्नि_१९।७  
ईहामृगस्तु कोकः स्याद्वृको वत्सादनोऽविभुक् ।  
गोवत्सारिश् छागलारिश् छागलान्तो जलाश्रयः ॥ रज्नि_१९।८  
कुक्कुरः सारमेयश्च भषकः श्वानकः शुनः ।  
भूस्तरो वक्रलाङ्गूलो वृकारी रात्रिजागरः ॥ रज्नि_१९।९  
कौलेयको ग्राममृगो मृगारिर्मृगदंशकः ।  
शूरः शुनिः शयालुश्च भषः शरदिकामुकः ॥ रज्नि_१९।१०  
बिडालो मूषकारातिः वृषदंशो बिडालकः ।  
शालावृकश्च मार्जारो मायावी दीप्तलोचनः ॥ रज्नि_१९।११  
अन्यो लोमशमार्जारः पूतिको मारजातकः ।  
सुगन्धिमूत्रपतनो गन्धमार्जारकश्च सः ॥ रज्नि_१९।१२  
द्विरदगजमतङ्गजेभकुम्भिद्विरदनवारणहस्तिपद्मिनागाः ।  
करिकरटिविषाणिकुञ्जरास् ते रदनिमदाबलसम्मदद्विपाश् च ॥ रज्नि_१९।१३  
भद्रः स्तम्बेरमो दन्ती द्रुमारिः षष्टिहायनः ।  
मातङ्गः पुष्करी दन्ताबलश् चानेकपस्त्विभः ॥ रज्नि_१९।१४  
भद्रो मन्दो मृगश्चेति विज्ञेयास्त्रिविधा गजाः ।  
वनप्रचारसारूप्यसत्त्वभेदोपलक्षिताः ॥ रज्नि_१९।१५  
स बालः कलभो ज्ञेयो दुर्दान्तो व्याल उच्यते ।  
प्रभिन्नो गर्जितो भ्रान्तो मत्तो मदकलश्च सः ॥ रज्नि_१९।१६  
इभी तु करिणी ज्ञेया हस्तिनी धेनुका वशा ।  
करेणुः पद्मिनी चैव मातङ्गी वासिता च सा ॥ रज्नि_१९।१७  
खड्गः खड्गमृगः क्रोधी मुखशृङ्गो मुखेबली ।  
गण्डको वज्रचर्मा च खड्गी वार्ध्रीणसश् च सः ॥ रज्नि_१९।१८  
उष्ट्रो दीर्घगतिर् बली च करभो दासेरको धूसरो लम्बोष्ठो लवणः क्रमेलकमहाजङ्घौ च बीजाङ्घ्रिकः ।  
दीर्घः शृङ्खलको महान् अथ महाग्रीवो महाङ्गो महानादः सो ऽपि महाध्वगः स च महापृष्ठो बलिष्ठश् च सः ॥ रज्नि_१९।१९  
महिषः कासरः क्रोधी कलुषश्चापि सैरिभः ।  
लुलापमत्तरक्ताक्षा विषाणी कवली बली ॥ रज्नि_१९।२०  
महिषी मन्दगमना महाक्षीरा पयस्विनी ।  
लुलापकान्ता कलुषा तुरङ्गद्वेषिणी च सा ॥ रज्नि_१९।२१  
गौस् तु भद्रो बलीवर्दो दम्यो दान्तः स्थिरो बली ।  
उक्षानड्वान् ककुद्मान् स्यादृषभो वृषभो वृषः ॥ रज्नि_१९।२२  
धुर्यो धुरीणो धौरेयः शाङ्करो हरवाहनः ।  
रोहिणीरमणो वोढा गोनाथः सौरभेयकः ॥ रज्नि_१९।२३  
वृषभस्तु वृषः प्रोक्तो महोक्षः पुङ्गवो बली ।  
गोनाथ उक्षा ऋषभो गोप्रियो गोपतिश्च सः ॥ रज्नि_१९।२४  
धवलः शबलस्ताम्रश् चित्रश्च धूसरस्तथा ।  
इत्यादिवर्णभेदेन ज्ञेया गावो ऽत्र भेदिताः ॥ रज्नि_१९।२५  
विनीतः शिक्षितो दान्तो धुर्यो वोढा च धौरिकः ॥ रज्नि_१९।२६  
बालो वत्सतरः प्रोक्तो दुर्दान्तो गडिर् उच्यते ॥ रज्नि_१९।२७  
गौर् मातोस्रा शृङ्गिणी सौरभेयी माहेयी स्याद्रोहिणी धेनुरघ्न्या ।  
दोग्ध्री भद्रा भूरिमत्यानडुह्यौ कल्याणी स्यात्पावनी चार्जुनी च ॥ रज्नि_१९।२८  
वनगौर् गवयः प्रोक्तो बलभद्रो महागवः ॥ रज्नि_१९।२९  
गवयी वनधेनुः स्यात्सैव भिल्लगवी मता ॥ रज्नि_१९।३०  
चमरो व्यजनो वन्यो धेनुगो बालधिप्रियः ।  
तस्य स्त्री चमरी प्रोक्ता दीर्घबाला गिरिप्रिया ॥ रज्नि_१९।३१  
वराहः स्तब्धरोमा च रोमशः शूकरः किरिः ।  
वक्रदंष्ट्रः किटिर् दंष्ट्री क्रोडो दन्तायुधो बली ॥ रज्नि_१९।३२  
पृथुस्कन्धश् च भूदारः पोत्री घोणान्तभेदनः ।  
कोलः पोत्रायुधः शूरो बह्वपत्यो रदायुधः ॥ रज्नि_१९।३३  
अन्यस्तु विड्वराहः स्याद्ग्रामीणो ग्रामशूकरः ।  
ग्राम्यक्रोडो ग्राम्यकोलो विष्ठाशी दारकश्च सः ॥ रज्नि_१९।३४  
अश्वो घोटस्तुरङ्गो ऽर्वा तुरगश्च तुरङ्गमः ।  
वाहो वाजी मुद्गभोजी वीतिः सप्तिश्च सैन्धवः ॥ रज्नि_१९।३५  
हरिर्हयश्च धाराटो जवनो जीवनो जवी ।  
गन्धर्वो वाहनश्रेष्ठः श्रीभ्रातामृतसोदरः ॥ रज्नि_१९।३६  
आरट्टसिन्धुजवनायुजपारसीककाम्बोजबाह्लिकमुखा विविधास्तुरङ्गाः ।  
साम्राणशेफकमुखा अपि देशतः स्युर् वर्णेन ते ऽपि च पुनर्बहुधा भवन्ति ॥ रज्नि_१९।३७  
श्वेतः कर्कः सो ऽथ रक्तस्तु शोणो हैमः कृष्णो नीलवर्णस्तु नीलः ।  
शुभ्रैर्नेत्रैर्मल्लिकाक्षो निदिष्टः कृष्णैरुक्तः सो ऽयम् इन्द्रायुधाख्यः ॥ रज्नि_१९।३८  
इत्थं नानावर्णभेदेन वाजी ज्ञातव्यो ऽयं लोकरूढैः सुधीभिः ।  
अत्रास्माभिर्न प्रपञ्चः कृतोऽस्मादाजानेयो ऽप्यत्र वाजी कुलीनः ॥ रज्नि_१९।३९  
सुकुलः सुविनीताश्वः किशोरस्तुरगार्भकः ॥ रज्नि_१९।४०  
वाजिनी वडबा चापि प्रसूरश्वाश्विनी च सा ॥ रज्नि_१९।४१  
गर्दभः शङ्कुकर्णश्च बालेयो रासभः खरः ।  
भारवाहो भूरिगमश् चक्रीवान् धूसराह्वयः ॥ रज्नि_१९।४२  
वेसरस् त्व् अश्वखरजः सकृद्गर्भो ऽध्वगः क्षमी ।  
सन्तुष्टो मिश्रजः प्रोक्तो मिश्रशब्दोऽतिभारगः ॥ रज्नि_१९।४३  
अजो बुक्कश्च मेध्यः स्याल्लम्बकर्णः पशुश्च सः ।  
छागलो बर्करश् छागस्तुभो बस्तः पयस्वलः ॥ रज्नि_१९।४४  
अजा पयस्विनी भीरुश्छागी मेध्या गलस्तनी ॥ रज्नि_१९।४५  
मेषो भेडो हुडो मेण्ढ्रः ऊर्णायुर् उरणस्तथा ।  
एडकः शृङ्गिणो ऽविः स्यादुरभ्रो रोमशो बली ॥ रज्नि_१९।४६  
नानादेशविशेषेण मेषा नानाविधा अमी ॥ रज्नि_१९।४७  
मृगः कुरङ्गो वातायुः कृष्णसारः सुलोचनः ।  
हरिणोऽजिनयोनिः स्यादेणः पृषत इत्यपि ॥ रज्नि_१९।४८  
ककुवाग् अथ सारङ्गः शाखिशृङ्गश्च चित्तलः ।  
अन्यश्च भारशृङ्गः स्यात् महाशृङ्गो वनप्रियः ॥ रज्नि_१९।४९  
रुरुस्तु रौहिषो रोही स्यान्न्यङ्कुश्चैव शम्बरः ।  
नीलकः पृषतश्चैव रङ्कुः शबलपृष्ठकः ॥ रज्नि_१९।५०  
शिखर्युपकुरङ्गः स्यात् श्रीकारी च महाजवः ।  
जवनी वेगिहरिणी जङ्घालो जाङ्घिकाह्वयः ॥ रज्नि_१९।५१  
वानरो मर्कटः कीशः कपिः शाखामृगो हरिः ।  
प्लवङ्गमो वनौकाश्च प्लवङ्गः प्लवगः प्लवः ॥ रज्नि_१९।५२  
गोलाङ्गूलस्तु गौराख्यः कपिः कृष्णमुखो हि सः ।  
मन्दुराभूषणाख्यो ऽयं विज्ञेयः कृष्णवानरः ॥ रज्नि_१९।५३  
शल्यकः स्यात् शल्यमृगो वज्रशुक्तिर् बिलेशयः ॥ रज्नि_१९।५४  
शल्योऽन्यः श्वाविदित्युक्तः शली च शलली च सः ॥ रज्नि_१९।५५  
शल्यलोम्नि तु विज्ञेया शलली शललं शलम् ॥ रज्नि_१९।५६  
कोकडो जवनः प्रोक्तः कोकोवाचो बिलेशयः ।  
ज्ञेयश् चमरपुच्छश् च लोमशो धूम्रवर्णकः ॥ रज्नि_१९।५७  
नकुलः सूचिरदनः सर्पारिर् लोहिताननः ॥ रज्नि_१९।५८  
दर्वीकरो द्विरसनः पातालनिलयो बली ।  
नागश्च काद्रवेयश्च वक्रगो दन्दशूककः ॥ रज्नि_१९।५९  
चक्षुःश्रवा विषधरो गूढाङ्घ्रिः कुण्डली फणी ।  
पन्नगो वायुभक्षश्च भोगी स्याज्जिह्मगश्च सः ॥ रज्नि_१९।६०  
सर्पो दंष्ट्री भुजङ्गो ऽहिर् भुजगश् च सरीसृपः ।  
कञ्चुकी दीर्घपुच्छश् च द्विझ्वि उरगश्च सः ॥ रज्नि_१९।६१  
फणिनो धवलाङ्गा ये ते नागा इति कीर्तिताः ।  
अन्ये रक्तादिवर्णाढ्या बोध्याः सर्पादिनामभिः ॥ रज्नि_१९।६२  
गोनसो मण्डलीत्युक्तश्चित्राङ्गो व्यन्तरो भवेत् ॥ रज्नि_१९।६३  
कुलिको हरितो ज्ञेयो राजिलं डुण्डुभं विदुः ॥ रज्नि_१९।६४  
अनन्तो वासुकिः पद्मो महापद्मोऽपि तक्षकः ।  
कर्कोटः कुलिकः शङ्ख इत्यमी नागनायकाः ॥ रज्नि_१९।६५  
तद्बान्धवास्तु कुमुदकम्बलाश्वतरादयः ॥ रज्नि_१९।६६  
आपहृत् द्विमुखी चैव धामिणीत्यादयः परे ॥ रज्नि_१९।६७  
मूषिको मूषकः पिङ्गोऽप्याखुरुन्दुरुको नखी ।  
खनको बिलकारी च धान्यारिश्च बहुप्रजः ॥ रज्नि_१९।६८  
अन्यो महामूषकः स्यान्मूषी विघ्नेशवाहनः ।  
महाङ्गः सस्यमारी च भूफलो भित्तिपातनः ॥ रज्नि_१९।६९  
छुछुन्दरी राजपुत्री प्रोक्तान्या प्रतिमूषिका ।  
सुगन्धिमूषिका गन्धा शुण्डिनी शुण्डमूषिका ॥ रज्नि_१९।७०  
गोधा तु गोधिका ज्ञेया दारुमत्स्याह्वया च सा ।  
खरचर्मा पञ्चनखी पुलका दीर्घपुच्छिका ॥ रज्नि_१९।७१  
गोधाजः स्यात्तु गौधेयो गौधारो गोधिकासुतः ॥ रज्नि_१९।७२  
बर्बरी घोरिका घोरा दीर्घरूपा भयावहा ।  
स्थूलचञ्चुर् दीर्घपादा सर्पभक्षी गुणारिका ॥ रज्नि_१९।७३  
ब्राह्मणी गृहगोधा च सुपदी रक्तपुच्छिका ॥ रज्नि_१९।७४  
सरटः कृकलासः स्यात् प्रतिसूर्यः शयानकः ।  
वृत्तिस्थः कण्टकागारो दुरारोहद्रुमाश्रयः ॥ रज्नि_१९।७५  
जाहको गात्रसङ्कोची मण्डली बहुरूपकः ।  
कामरूपी विरूपी च बिलवासः प्रकीर्तितः ॥ रज्नि_१९।७६  
पल्ली तु मुसली प्रोक्ता गृहगोधा गृहालिका ।  
ज्येष्ठा च कुड्यमत्स्या च पल्लिका गृहगोधिका ॥ रज्नि_१९।७७  
तन्तुवायस्तूर्णनाभो लूता मर्कटकः कृमिः ॥ रज्नि_१९।७८  
हालाहला त्व् अञ्जलिका गिरिका बालमूषिका ॥ रज्नि_१९।७९  
वृश्चिकः शूककीटः स्याद् अलिद्रोणश् च वृश्चिके ॥ रज्नि_१९।८०  
अथ कर्णजलूका स्याच्चित्राङ्गी शतपद्यपि ॥ रज्नि_१९।८१  
पिपीलकः पिपीलश्च स्त्रीसञ्ज्ञा च पिपीलिका ॥ रज्नि_१९।८२  
उदङ्घा कपिजङ्घिका ज्ञेया तैलपिपीलिका ॥ रज्नि_१९।८३  
कृष्णान्या च पिपीली तु स्थूला वृक्षरुहा च सा ॥ रज्नि_१९।८४  
मत्कुणो रक्तपायी स्याद्रक्ताङ्गो मञ्चकाश्रयी ॥ रज्नि_१९।८५  
यादस्तु जलजन्तुः स्याज्जलप्राणी जलेशयः ।  
तत्रातिक्रूरकर्मा यः स जलव्याल उच्यते ॥ रज्नि_१९।८६  
मत्स्यो वैसारिणो मीनः पृथुरोमा झषोऽण्डजः ।  
विसारः शकुली शल्की पाठीनोऽनिमिषस्तिमिः ॥ रज्नि_१९।८७  
राजीवः शकुलः शृङ्गी वागुसः शल्यपल्लवौ ।  
पाठीनः शकुलश् चैव नद्यावर्तश्च रोहितः ॥ रज्नि_१९।८८  
मद्गुरस् तिमिरित्याद्या ज्ञेयास् तद्भेदजातयः ।  
तद्भेदो मकराख्यो ऽन्यो मातङ्गमकरो ऽपरः ॥ रज्नि_१९।८९  
चिलिचिमस्तिमिश् चैव तथान्यश् च तिमिङ्गिलः ।  
तिमिङ्गिलगिलश्चेति महामत्स्या अमी मताः ॥ रज्नि_१९।९०  
शिशुकः शिशुमारः स्यात्स च ग्राहो वराहकः ॥ रज्नि_१९।९१  
भवेन्नक्रस्तु कुम्भीरो गलग्राहो महाबलः ॥ रज्नि_१९।९२  
कच्छपः कमठः कूर्मो गूढाङ्गो धरणीधरः ।  
कच्छेष्टः पल्वलावासो वृत्तः कठिनपृष्ठकः ॥ रज्नि_१९।९३  
कर्कटः स्यात् कर्कटकः कुलीरश्च कुलीरकः ।  
सन्दंशकः पङ्कवासस् तिर्यग्गामी स चोर्ध्वदृक् ॥ रज्नि_१९।९४  
मण्डूको दर्दुरो मण्डो हरिर् भेकश्च लूलकः ।  
शालूरः स च वर्षाभूः प्लवः कटुरवस्तथा ।  
समीडन्यश्च मुण्डी च प्लवङ्गश्च प्लवङ्गमः ॥ रज्नि_१९।९५  
पीतोऽन्यो राजमण्डूको महामण्डूक इत्यपि ।  
पीताङ्गः पीतमण्डूको वर्षाघोषो महारवः ॥ रज्नि_१९।९६  
जलूका तु जलौका स्याद्रक्तपा रक्तपायिनी ।  
रक्तसन्दोहिका तीक्ष्णा चर्मटी जलजीविनी ॥ रज्नि_१९।९७  
जलकाकस्तु दात्यूहः स च स्यात् कालकण्ठकः ॥ रज्नि_१९।९८  
जलपारावतः कोपी प्रोक्तो जलकपोतकः ॥ रज्नि_१९।९९  
स्थले करितुरङ्गाद्या यावन्तः सन्ति जन्तवः ।  
जलेऽपि ते च तावन्तो ज्ञातव्या जलपूर्वकाः ॥ रज्नि_१९।१००  
खगविहगविहङ्गमा विहङ्गः पिपतिषुपत्त्रिपतत्रिपत्त्रवाहाः ।  
शकुनिशकुनविष्किराण्डजा विः पतगपतन्नभसङ्गमा नगौकाः ॥ रज्नि_१९।१०१  
वाजी पत्त्ररथः पक्षी द्विजो नीडोद्भवो ऽनुगः ।  
शकुन्तः पतगः पिच्छन् पतङ्गो विकिरश्च सः ॥ रज्नि_१९।१०२  
गृध्रस्तार्क्ष्यो वैनतेयः खगेन्द्रो भुजगान्तकः ।  
वक्रतुण्डश्च दाक्षाय्यो गरुत्मान् दूरदर्शनः ॥ रज्नि_१९।१०३  
श्येनः शशादः क्रव्यादः क्रूरो वेगी खगान्तकः ।  
कामान्धस् तीव्रसम्पातस् तरस्वी तार्क्ष्यनायकः ॥ रज्नि_१९।१०४  
काष्ठकुट्टः काष्ठभङ्गी काष्ठकूटश्च शब्दितः ॥ रज्नि_१९।१०५  
करको नीलपिच्छः स्यात् लम्बकर्णो रणप्रियः ।  
रणपक्षी पिच्छबाणः स्थूलनीलो भयङ्करः ॥ रज्नि_१९।१०६  
कङ्कस् तु लोहपृष्ठः स्यात् सन्दंशवदनः खरः ।  
रणालङ्करणः क्रूरः स च स्यादामिषप्रियः ॥ रज्नि_१९।१०७  
काकस्तु वायसो ध्वाङ्क्षः काणोऽरिष्टः सकृत्प्रजः ।  
बलिभुग् बलिपुष्टश्च धूलिजङ्घो निमित्तकृत् ॥ रज्नि_१९।१०८  
कौशिकारिश्चिरायुश्च करटो मुखरः खरः ।  
आत्मघोषो महालोलश्चिरजीवी चलाचलः ॥ रज्नि_१९।१०९  
द्रोणस्तु द्रोणकाकः स्यात् काकोलोऽरण्यवायसः ।  
वनवासी महाप्राणः क्रूररावी फलप्रियः ॥ रज्नि_१९।११०  
उलूकस्तामसो घूको दिवान्धः कौशिकः कुविः ।  
नक्तञ्चरो निशाटश्च काकारिः क्रूरघोषकः ॥ रज्नि_१९।१११  
वल्गुली वक्त्रविष्ठा सा दिवान्धा च निशाचरी ।  
स्वैरिणी च दिवास्वापा मांसेष्टा मातृवाहिनी ॥ रज्नि_१९।११२  
चर्मकी चर्मपक्षी च चर्माङ्गी चर्मगन्धिका ।  
कृत्याशूकारिणी चर्मी चर्मपत्त्री च मेलिका ।  
दिनान्धा नक्तभोजी च भ्रामणी कर्णिकाह्वया ॥ रज्नि_१९।११३  
मयूरश्चन्द्रकी बर्ही नीलकण्ठः शिखी ध्वजी ।  
मेघानन्दी कलापी च शिखण्डी चित्रपिच्छकः ॥ रज्नि_१९।११४  
बर्हिणः प्रचलाकी च शुक्लापाङ्गः शिखावलः ।  
केकी भुजङ्गभोजी च मेघनादानुलासकः ॥ रज्नि_१९।११५  
बर्हभारः कलापः स्याद् बर्हनेत्राणि चन्द्रकाः ।  
प्रचलाकः शिखा ज्ञेया ध्वनिः केकेति कथ्यते ॥ रज्नि_१९।११६  
कुररः खरशब्दः क्रुङ् क्रौञ्चः पङ्क्तिचरः खरः ॥ रज्नि_१९।११७  
नीलक्रौञ्चस् तु नीलाङ्गो दीर्घग्रीवोऽतिजागरः ॥ रज्नि_१९।११८  
बकः कङ्को बकोटश्च तीर्थसेवी च तापसः ।  
मीनघाती मृषाध्यानी निश्चलाङ्घ्रिश् च दाम्भिकः ॥ रज्नि_१९।११९  
शकुनी पोतकी श्यामा पाण्डवी श्वेतपक्षिणी ॥ रज्नि_१९।१२०  
दुर्गा भगवती चैव सैवोक्ता सत्यपाण्डवी ॥ रज्नि_१९।१२१  
बलाका विषकण्ठी स्यात् शुष्काङ्गी दीर्घकन्धरा ॥ रज्नि_१९।१२२  
घर्मान्तकामुकी श्वेता मेघनादा जलाश्रया ॥ रज्नि_१९।१२३  
चक्रः कोकश्चक्रवाको रथाङ्गो भूरिप्रेमा द्वन्द्वचारी सहायः ।  
कान्तः कामी रात्रिविश्लेषगामी रामावक्षोजोपमः कामुकश्च ॥ रज्नि_१९।१२४  
सारसो रसिकः कामी नीलाङ्गो भणितारवः ।  
नीलकण्ठो रक्तनेत्रः काकवाक् कामिवल्लभः ॥ रज्नि_१९।१२५  
टिट्टिभी पीतपादश्च सदालूता नृजागरः ।  
निशाचरी चित्रपक्षी जलशायी सुचेतना ॥ रज्नि_१९।१२६  
जलकुक्कुटकश्चान्यो जलशायी जलस्थितः ॥ रज्नि_१९।१२७  
ठिकः पाशगडष् ठिक्को जलसार्यतिलाशयः ॥ रज्नि_१९।१२८  
जलपक्षी महापक्षी जलसाघतिवासकः ॥ रज्नि_१९।१२९  
जलशायी मण्डलीनो मन्दगः श्लेष्मलोऽविषी ।  
सराजी राजिमन्तश्च जलसर्पः स दुन्दुभिः ॥ रज्नि_१९।१३०  
द्विविगोडो निसश् चैव चित्री शल्पी च गोमुखः ॥ रज्नि_१९।१३१  
अन्ये च प्लवगा ये ये ते सर्वे क्षुद्रसारसाः ।  
श्वेताश्चित्राश्च धूम्राद्या नानावर्णानुगाह्वयाः ॥ रज्नि_१९।१३२  
हंसो धवलपक्षी स्यात् चक्राङ्गो मानसालयः ॥ रज्नि_१९।१३३  
कलहंसस्तु कादम्बः कलनादो मरालकः ॥ रज्नि_१९।१३४  
एतेषु चञ्चुचरणेष्वरुणेषु राजहंसोऽपि धूसरतरेषु च मल्लिकाक्षः ।  
कालेषु तेषु धवलः किल धार्तराष्ट्रः सो ऽप्येष धूसरतनुस्तु भवेद् अभव्यः ॥ रज्नि_१९।१३५  
हंसी तु वरटा ज्ञेया वरला वारला च सा ।  
मराली मञ्जुगमना चक्राङ्गी मृदुगामिनी ॥ रज्नि_१९।१३६  
कुक्कुटस्ताम्रचूडः स्यात् कालज्ञश् चरणायुधः ।  
नियोद्धा कृकवाकुश्च विष्किरो नखरायुधः ॥ रज्नि_१९।१३७  
स्यात्कपोतः कोकदेवो धूसरो धूम्रलोचनः ।  
दहनोऽग्निसहायश्च भीषणो गृहनाशनः ॥ रज्नि_१९।१३८  
पारावतः कलरवोऽरुणलोचनश्च पारापतो मदनकाकुरवश्च कामी ।  
रक्तेक्षणो मदनमोहनवाग्विलासी कण्ठीरवो गृहकपोतक एष उक्तः ॥ रज्नि_१९।१३९  
पारावतोऽन्यदेशीयः कामुको घुल्लुसारवः ॥ रज्नि_१९।१४०  
जलपारावतः कामी ज्ञेयो गलरवश्च सः ॥ रज्नि_१९।१४१  
कोकिलः परपुष्टः स्यात् कालः परभृतः पिकः ।  
वसन्तदूतस्ताम्राक्षो गन्धर्वो मधुगायनः ॥ रज्नि_१९।१४२  
वासन्तः कलकण्ठश्च कामान्धः काकलीरवः ।  
कुहूरवोऽन्यपुष्टश्च मत्तो मदनपाठकः ॥ रज्नि_१९।१४३  
कोकिला त्व् अन्यपुष्टा स्यान्मत्ता परभृता च सा ।  
सुकण्ठी मधुरालापा कलकण्ठी मधूदया ॥ रज्नि_१९।१४४  
वसन्तदूती ताम्राक्षी पिकी सा च कुहूरवा ।  
वासन्ती कामगा चैव गन्धर्वा वनभूषणी ॥ रज्नि_१९।१४५  
शुकः कीरो रक्ततुण्डो मेधावी मञ्जुपाठकः ॥ रज्नि_१९।१४६  
अन्यो राजशुकः प्राज्ञः शतपत्त्रो नृपप्रियः ॥ रज्नि_१९।१४७  
सारिका मधुरालापा दूती मेधाविनी च सा ।  
कवरी कुत्सिताङ्गी च कष्कलाङ्गी च शारिका ॥ रज्नि_१९।१४८  
पीतपादा ह्य् उज्ज्वलाक्षी रक्तचञ्चुश्च सारिका ।  
पठन्ती पाठवार्ता च बुद्धिमती भूसारिका ॥ रज्नि_१९।१४९  
गोराण्टिका गोकिराटी गोरिका कलहप्रिया ॥ रज्नि_१९।१५०  
चकोरश्चन्द्रिकापायी कौमुदीजीवनोऽपि सः ।  
चातकस्तोककः सो ऽपि सारङ्गो मेघजीवनः ॥ रज्नि_१९।१५१  
हारीतकस्तु हारीतस् तेजलश्च कपिञ्जलः ॥ रज्नि_१९।१५२  
धूसरी पिङ्गला सूची भैरवी योगिनी जया ।  
कुमारी सुविचित्रा च माता कोटरवासिनी ॥ रज्नि_१९।१५३  
तैलपा तु परोष्णी स्याज्जतुकाजिनपत्त्रिका ॥ रज्नि_१९।१५४  
भृङ्गः कुलिङ्गो धूम्याटो दार्वाघातः शतच्छदः ॥ रज्नि_१९।१५५  
व्याघ्राटः स्याद्भरद्वाजः खञ्जनः खञ्जरीटकः ।  
समन्तभद्रः कृष्णस्तु स्वल्पकृष्णः सुभद्रकः ॥ रज्नि_१९।१५६  
द्वीपवासी मुनिश्चैव चातुर्मास्यविदर्शनः ।  
चाषः किकीदिविः प्रोक्तो नीलाङ्गः पुण्यदर्शनः ॥ रज्नि_१९।१५७  
वर्तको वर्तिको वर्तिर् गाञ्जिकायश्च कथ्यते ॥ रज्नि_१९।१५८  
कलविङ्कस्तु चटकः कामुको नीलकण्ठकः ॥ रज्नि_१९।१५९  
चटका कलविङ्की स्यात् चाटकैरस्तु तत्सुतः ॥ रज्नि_१९।१६०  
धूसरो ऽरण्यचटकः कुजो भूमिशयश्च सः ।  
भारीटः श्यामचटकः शैशिरः कणभक्षकः ॥ रज्नि_१९।१६१  
धूसरो ऽन्यो ऽतिसूक्ष्मः स्यात् चटको धान्यभक्षकः ।  
गृहकृत्यक्षमो भीरुः कृषिद्विष्टः कणप्रियः ॥ रज्नि_१९।१६२  
लावा तु लावकः प्रोक्तो लावः स च लवः स्मृतः ॥ रज्नि_१९।१६३  
तित्तिरिस् तित्तिरश् चैव तैत्तिरो याजुषो गिरिः ॥ रज्नि_१९।१६४  
कृष्णो ऽन्यस् तित्तिरिः शूरः सुभूतिः परिपालकः ॥ रज्नि_१९।१६५  
गोत्रद्वेषी भूरिपक्षः शतायुः सिद्धिकारकः ।  
क्षुद्रोलूकः शाकुनेयः पिङ्गलो डुण्डुलश्च सः ।  
वृक्षाश्रयी बृहद्रावः पिङ्गलाक्षो भयङ्करः ॥ रज्नि_१९।१६६  
श्यामा वराही शकुनी कुमारी दुर्गा च देवी चटका च कृष्णा ।  
स्यात्पोतकी पाण्डविका च वामा सा कालिका स्यात् सितबिम्बिनी च ॥ रज्नि_१९।१६७  
प्रभाकीटस्तु खद्योतः खज्योतिर् उपसूर्यकः ॥ रज्नि_१९।१६८  
तैलिनी तैलकीटः स्यात् षड्बिम्बा दद्रुनाशिनी ॥ रज्नि_१९।१६९  
शक्रगोपस्तु वर्षाभू रक्तवर्णेन्द्रगोपकौ ॥ रज्नि_१९।१७०  
भ्रमरः षट्पदो भृङ्गः कलालापः शिलीमुखः ।  
पुष्पन्धयो द्विरेफो ऽलिर् मधुकृन्मधुपो द्विभः ॥ रज्नि_१९।१७१  
भसरश् चञ्चरीको ऽलिः झङ्कारी मधुलोलुपः ।  
इन्दीन्दिरश्च मधुलिट् मत्तो घुमुघुमारवः ॥ रज्नि_१९।१७२  
वर्वणा मक्षिका नीला सरघा मधुमक्षिका ॥ रज्नि_१९।१७३  
गन्धोली वरटा क्षुद्रा क्रूरा स्यात् क्षुद्रवर्वणा ।  
रंरिकश् छत्रकारी च तीक्ष्णदंष्ट्रो महाविषः ।  
पीतवर्णो दीर्घपादो मत्सर्यः क्रूरदंष्ट्रकः ॥ रज्नि_१९।१७४  
दंशो दुष्टमुखः क्रूरः क्षुद्रिका वनमक्षिका ॥ रज्नि_१९।१७५  
मक्षिका त्व् अमृतोत्पन्ना वमनी चापला च सा ॥ रज्नि_१९।१७६  
मशको वज्रतुण्डश्च सूच्यास्यः सूक्ष्ममक्षिका ।  
रात्रिजागरदो धूम्रो नीलाभ्रस् त्व् अन्यजातयः ॥ रज्नि_१९।१७७  
अष्टाङ्घ्रिर् अष्टपादश्च गृहवासी च कृष्णकः ॥ रज्नि_१९।१७८  
कालिकः कोकिलः प्रोक्तः कालुञ्चः कृष्णदंष्ट्रकः ।  
कसारिका दीर्घमूर्छा गृहवासा बिलाशयी ॥ रज्नि_१९।१७९  
यूका तु केशकीटः स्यात् स्वेदजः षट्पदः स्मृतः ॥ रज्नि_१९।१८०  
पक्ष्मजा पक्ष्मयूका स्यात्सूक्ष्मा षट्चरणापि सा ॥ रज्नि_१९।१८१  
श्वेतयूकाङ्गवस्त्रोत्था लिक्षा यूकाङ्गवस्त्रके ॥ रज्नि_१९।१८२  
कथितेष्वेषु यो जीवः क्षोदीयान् वृश्चिकादिकः ।  
तत्र तत्र बुधैर्ज्ञेयः स सर्वः कीटसञ्ज्ञकः ॥ रज्नि_१९।१८३  
कीटिका चटिका प्रोक्ता वज्रदंष्ट्रा बहुप्रजा ।  
कृशाङ्गी तामसी शूरा कीरिभारा महाबला ॥ रज्नि_१९।१८४  
मङ्कोरो मङ्कटः कृष्णस्तीक्ष्णदंष्ट्रो विशालुकः ।  
षट्पादकस्तु मात्सर्यो माकोटस् तूर्ध्वगुह्यकः ॥ रज्नि_१९।१८५  
षड्बिन्दुर् बिन्दुकीटस्तु दीर्घकीटस्तु पादतः ॥ रज्नि_१९।१८६  
प्रसहनविलम्बितद्रुतशयप्रतुदाश्च विष्किरः ।  
कीटा इति कथिताः नवधात्र तिर्यञ्चः ॥ रज्नि_१९।१८७  
इत्थं नानातिर्यगाख्याप्रपञ्चव्याख्यापूर्णं वर्गमेनं विदित्वा ।  
बुद्ध्या सम्यक् चाभिसन्धाय धीमान् वैद्यः कुर्यान्मांसवर्गप्रयोगम् ॥ रज्नि_१९।१८८  
येनेभास्यपिता मृगाङ्कमुकुटः शार्दूलचर्माम्बरः सर्पालङ्करणः सुपुङ्गवगतिः पञ्चाननोऽभ्यर्च्यते ।  
तस्य श्रीनृहरीशितुः खलु कृताव् एकोनविंशो ऽभिधाचूडापीठमणाव् अगाद् अवसितिं सिंहादिवर्गो महान् ॥ रज्नि_१९।१८९  

राजनिघण्टु, रोगादिवर्ग  
गदो रुजा व्याधिर् अपाटवामरोगामयातङ्कभयोपघाताः ।  
रुङ्मान्द्यभङ्गार्तितमोविकारग्लानिक्षयानार्जवमृत्युभृत्याः ॥ रज्नि_२०।१  
राजयक्ष्मा क्षयो यक्ष्मा रोगराजो गदाग्रणीः ।  
उष्मा शोषोऽतिरोगश्च रोगाधीशो नृपामयः ॥ रज्नि_२०।२  
पाण्डुरोगस्तु पाण्डुः स्यात् विसर्पः सचिवामयः ।  
शोफः शोथस्तु श्वयथुः कासः क्षवथुरुच्यते ॥ रज्नि_२०।३  
क्षुतं तु क्षवथुः क्षुच्च प्रतिश्यायस्तु पीनसः ।  
नेत्रामयो नेत्ररोगो मुखरोगो मुखामयः ॥ रज्नि_२०।४  
दुश्चर्मा मण्डलं कोठस्त्वग्दोषश्चर्मदूषिका ।  
कुष्ठं तु पुण्डरीकः स्यात् श्वित्रं तु चर्मचित्रकम् ॥ रज्नि_२०।५  
किलाससिध्मे च शिखी श्वासः पामा विचर्चिका ।  
कण्डूः कण्डूतिकण्डूयाखर्जूकण्डूयनानि च ॥ रज्नि_२०।६  
सञ्चारी शुण्डिकास्फोटे पामपामे विचर्चिका ।  
पीतस्फोटे तु पामा च क्षुद्रस्फोटे तु कञ्चिका ॥ रज्नि_२०।७  
पिटका पिटिका प्रोक्ता मसूराभा मसूरिका ।  
विस्फोटः स्फोटकः स्फोटः केशघ्नस् त्व् इन्द्रलुप्तकः ॥ रज्नि_२०।८  
गलशुण्डी तु शुण्डा स्याद् गलगण्डो गलस्तनः ।  
दन्तार्बुदो दन्तमूलं दन्तशोथो द्विजव्रणः ॥ रज्नि_२०।९  
गुल्मस्तु जाठरग्रन्थिः पृष्ठग्रन्थौ गडुर्भवेत् ।  
पक्तिशूलं तु शूलं स्यात् पाकजं परिणामजम् ॥ रज्नि_२०।१०  
लूता चर्मव्रणो वृक्कं नाडी नाडीव्रणो भवेत् ।  
श्लीपदं पादवल्मीकं पादस्फोटो विपादिका ॥ रज्नि_२०।११  
विष्टम्भस्तु विबन्धः स्यादानाहो मलरोधनम् ।  
अर्शांसि गुदकीलाः स्युर् दुर्नामानि गुदाङ्कुराः ॥ रज्नि_२०।१२  
मलवेगस्त्वतीसारो ग्रहणीरुक् प्रवाहिका ।  
वमथुर्वान्तिरुद्गारश्छर्दिर्विच्छर्दिका वमिः ॥ रज्नि_२०।१३  
हृद्रोगो हृद्गदो हृद्रुग् उत्प्राणः श्वास उच्यते ।  
ज्वरस्तु स ज्वरातङ्को रोगश्रेष्ठो महागदः ॥ रज्नि_२०।१४  
द्वन्द्वजा द्वन्द्वदोषोत्थाः शीताद्या विषमज्वराः ।  
अतीत्यागन्तवस्ते द्व्यैकाहिकत्र्याहिकादयः ॥ रज्नि_२०।१५  
रक्तपित्तं पित्तरक्तं पित्तास्रं पित्तशोणितम् ।  
इत्येवं रक्तवातादिद्वन्द्वदोषम् उदाहरेत् ॥ रज्नि_२०।१६  
तृष्णोदन्या पिपासा तृण्मदातङ्को मदात्ययः ।  
पानात्ययो मदव्याधिर् मदस् तूद्रिक्तचित्तता ॥ रज्नि_२०।१७  
मूर्छा तु मोहो मूढिश् च स्वरसादः स्वरक्षयः ।  
अश्रद्धानभिलाषः स्यादरुचिश्चाप्यरोचकः ॥ रज्नि_२०।१८  
मूत्रदोषस्तु विज्ञेयः प्रमेहो मेह इत्यपि ।  
कृच्छ्रं तु मूत्रकृच्छ्रं स्यात् मूत्ररोधो ऽश्मरी च सा ॥ रज्नि_२०।१९  
वातव्याधिश्चलातङ्को वातरोगोऽनिलामयः ।  
कम्पस्तु वेपनं वेपः कम्पनं वेपथुस्तथा ॥ रज्नि_२०।२०  
जृम्भा तु जृम्भिका जम्भा जृम्भणं जम्भिका च सा ।  
आलस्यं मन्दता मान्द्यं कार्यप्रद्वेष इत्यपि ॥ रज्नि_२०।२१  
तुन्दः स्थविष्ठ इत्युक्तो जठरघ्नो जलोदरः ।  
आमो मलस्य वैषम्याद्रक्तार्तिः शोणितामयः ॥ रज्नि_२०।२२  
जालगर्दभकः प्रोक्तो जालरासभकामयः ।  
जालखरगदो ज्ञेयः स गर्दभगदस्तथा ॥ रज्नि_२०।२३  
विद्रधिः स्याद्विदरणं हृद्ग्रन्थिर् हृद्व्रणश् च सः ।  
व्रणो भगप्रदेशे यः स भगन्दरनामकः ॥ रज्नि_२०।२४  
शिरःशूलादयो ज्ञेयास् तत्तदङ्गाभिधानकाः ।  
इत्थम् अन्येऽपि बोद्धव्या भिषग्भिर् देहतो गदाः ॥ रज्नि_२०।२५  
सन्तापः सञ्ज्वरस्तापः शोष उष्मा च कथ्यते ।  
यश्चापि कोष्ठसन्तापः सो ऽन्तर्दाह इति स्मृतः ॥ रज्नि_२०।२६  
स दाहो मुखताल्वोष्ठे दवथुश्चक्षुरादिषु ।  
पाणिपादांसमूलेषु शाखापित्तं तदुच्यते ॥ रज्नि_२०।२७  
तन्द्रा तु विषयाज्ञानं प्रमीला तन्द्रिका च सा ।  
प्रलयस्त्विन्द्रियस्वापश् चेष्टानाशः प्रलीनता ॥ रज्नि_२०।२८  
उन्मादो मतिविभ्रान्तिर् उन्मनायितम् इत्यपि ।  
आवेशो भूतसञ्चारो भूतक्रान्तिर्ग्रहागमः ॥ रज्नि_२०।२९  
अपस्मारो ऽङ्गविकृतिर् लोलाङ्गो भूतविक्रिया ।  
स्तैमित्यं जडता जाड्यं शीतलत्वमपाटवम् ॥ रज्नि_२०।३०  
वातिको वातजो व्याधिः पैत्तिकः पित्तसम्भवः ।  
श्लैष्मिकः श्लेष्मसम्भूतः समूहः सान्निपातिकः ॥ रज्नि_२०।३१  
व्याधितो विकृतो ग्लास्नुर्ग्लानो मन्दस्तथातुरः ।  
अभ्यान्तोऽभ्यमितो रुग्नश् चामयाव्यपटुश् च सः ॥ रज्नि_२०।३२  
तद्विशेषास्तु विज्ञेयास् तन्मत्वर्थीययोगतः ।  
यथा ज्वरितकण्डूलवातकक्षयदद्रुणाः ॥ रज्नि_२०।३३  
उत्साही द्विजदेवभेषजभिषग्भक्तोऽपि पथ्ये रतो धीरो धर्मपरायणः प्रियवचा मानी मृदुर्मानदः ।  
विश्वासी ऋजुर् आस्तिकः सुचरितो दाता दयालुः शुचिर् यः स्यात् कामम् अवञ्चकः स विकृतो मुच्येत मृत्योरपि ॥ रज्नि_२०।३४  
उपचारस्तूपचर्या चिकित्सा रुक्प्रतिक्रिया ।  
निग्रहो वेदनानिष्ठा क्रिया चोपक्रमः समाः ॥ रज्नि_२०।३५  
भैषज्यं भेषजं जैत्रमगदो जायुरौषधम् ।  
आयुर्योगो गदारातिर् अमृतं च तदुच्यते ॥ रज्नि_२०।३६  
तच्च पञ्चविधं प्रोक्तं स्वस्वयोगविशेषतः ।  
रसश्चूर्णं कषायश्चावलेहः कल्क इत्यपि ॥ रज्नि_२०।३७  
रसो दृषदि सम्भिन्नो दिव्यद्रव्यसमन्वितः ।  
चूर्णं तु वस्तुभिः क्षुण्णैः कषायः क्वथितैस्तु तैः ॥ रज्नि_२०।३८  
तैः पक्वैर् अवलेहः स्यात्कल्को मध्वादिमर्दितैः ॥ रज्नि_२०।३९  
पाचनः शोधनीयश्च क्लेदनश्च शमस्तथा ।  
दीपनस्तर्पणः शोष इति सप्तविधाः स्मृताः ॥ रज्नि_२०।४०  
पाचनो ऽर्धावशेषश्च शोधनो द्वादशांशकः ।  
क्लेदनश्चतुरंशस्तु शमश्चाष्टांशको मतः ॥ रज्नि_२०।४१  
दीपनस्तु षडंशश्च तर्पणः पञ्चमांशकः ।  
शोषणः षोडशांशश्च क्वाथभेदा इतीरिताः ॥ रज्नि_२०।४२  
ज्ञेयं रसादिकथनादनन्तरं किलानुपानं कथयन्ति सूरयः ।  
विलम्ब्य च क्रामणम् एतद् ईरितं रात्रौ पुनः पाचनम् एतद् ऊचिरे ॥ रज्नि_२०।४३  
आत्मनीनं तु पथ्यं स्यादायुष्यं च हितं च तत् ॥ रज्नि_२०।४४  
किल पाटवम् आरोग्यम् अगदं स्यादनामयम् ।  
कल्पस्तु पटुरुल्लाघो निरातङ्को निरामयः ॥ रज्नि_२०।४५  
अगदो नीरुजो निरुग् अनातङ्कश् च कथ्यते ॥ रज्नि_२०।४६  
वैद्यः श्रेष्ठो ऽगदङ्कारो रोगहारी भिषग्विधिः ।  
रोगज्ञो जीवनो विद्वान् आयुर्वेदी चिकित्सकः ॥ रज्नि_२०।४७  
विप्रो वैद्यकपारगः शुचिरनूचानः कुलीनः कृती धीरः कालकलाविद् आस्तिकमतिर् दक्षः सुधीर् धार्मिकः ।  
स्वाचारः समदृग्दयालुर् अखलो यः सिद्धमन्त्रक्रमः शान्तः काममलोलुपः कृतयशा वैद्यः स विद्योतते ॥ रज्नि_२०।४८  
अधीरः कर्कशो लुब्धः सरोगो न्यूनशिक्षितः ।  
पञ्च वैद्या न युज्यन्ते धन्वन्तरिसमा अपि ॥ रज्नि_२०।४९  
पुमर्थाश् चत्वारः खलु करणसौख्यैकसुभगास् तद् एतद् भैषज्यानवरतनिषेवैकवशगम् ।  
तदप्येकायत्तं फलदम् अगदङ्कारकृपया ततो लोके लोके न परम् उपकर्तैवममुतः ॥ रज्नि_२०।५०  
राजानो विजिगीषया निजभुजप्रक्रान्तम् ओजोदयात् शौर्यं सङ्गररङ्गसद्मनि यथा सम्बिभ्रते सङ्गताः ।  
यस्मिन्नौषधयस् तथा समुदिताः सिध्यन्ति वीर्याधिका विप्रो ऽसौ भिषग् उच्यते स्वयमिति श्रुत्यापि सत्यापितम् ॥ रज्नि_२०।५१  
यथावद् उत्खाय शुचिप्रदेशजा द्विजेन कालादिकतत्त्ववेदिना ।  
यथायथं चौषधयो गुणोत्तराः प्रत्याहरन्ते यमगोचरान् अपि ॥ रज्नि_२०।५२  
येन त्वां खनते ब्रह्मा येन त्वां खनते भृगुः ।  
येनेन्द्रो येन वरुणः खनते येन केशवः ।  
तेनाहं त्वां खनिष्यामि सिद्धिं कुरु महौषध ॥ रज्नि_२०।५३  
विप्रः पठन्न् इमं मन्त्रं प्रयतात्मा महौषधीम् ।  
खात्वा खादिरकीलेन यथावत्तां प्रयोजयेत् ॥ रज्नि_२०।५४  
वीर्यं प्रकाश्य निजमोषधयः किलोचुर् अन्योन्यम् उर्व्यपि दिवो भुवमाव्रजन्त्यः ।  
जीवं मुमूर्षम् अपि यं हि वयं महिम्ना स्वेन स्तुवीमहि स जात्वपि नैव नश्येत् ॥ रज्नि_२०।५५  
प्रत्यायिताः प्रमुदिता मुदितेन राज्ञा सोमेन साकमिदमोषधयः समूचुः ।  
यस्मै द्विजो दिशति भेषजमाशु राजन् तं पालयाम इति च श्रुतिराह साक्षात् ॥ रज्नि_२०।५६  
आसामीशो लिखितपठितः स द्विजानां हि राजा सिद्ध्यै याश्च द्विजम् अवृजिनं स्वाश्रयं कामयन्ते ।  
तास्वेवान्यः प्रसरति मदाद् यस् तु जात्या च गत्या हीनः शून्यो जगति कुपिताः पातयन्त्य् एनम् एताः ॥ रज्नि_२०।५७  
द्रव्याभिधानगदनिश्चयकायसौख्यं शल्यादिभूतविषग्रहबालवैद्यम् ।  
विद्याद्रसायनवरं दृढदेहहेतुम् आयुःश्रुतेर् द्विचतुरङ्गम् इहाह शम्भुः ॥ रज्नि_२०।५८  
अष्टाङ्गं शल्यशालाक्यकायभूतविषं तथा ।  
बालो रसायनं वृष्यमिति कैश्चिदुदाहृतम् ॥ रज्नि_२०।५९  
अष्टाङ्गज्ञः सुवैद्यो हि कियद्धीनो यथाङ्गतः ।  
अङ्गहीनः स विज्ञेयो न श्लाघ्यो राजमन्दिरे ॥ रज्नि_२०।६०  
प्राज्ञो विज्ञः पण्डितो दीर्घदर्शी धीरो धीमान् कोविदो लब्धवर्णः ।  
दोषज्ञः सन् दूरदर्शी मनीषी मेधावी ज्ञः सूरिविज्ञौ विपश्चित् ॥ रज्नि_२०।६१  
वैज्ञानिकः कृतमुखः सङ्ख्यावान् मतिमान् कृती ।  
कुशाग्रीयमतिः कृष्टिः कुशलो विदुरो बुधः ॥ रज्नि_२०।६२  
निष्णातः शिक्षितो दक्षः सुदीक्षः कृतधीः सुधीः ।  
अभिज्ञो निपुणो विद्वान् कृतकर्मा विचक्षणः ॥ रज्नि_२०।६३  
विदग्धश्चतुरश्चैव प्रौढो बोद्धा विशारदः ।  
सुमेधाः सुमतिस्तीक्ष्णः प्रेक्षावान् विबुधो विदन् ॥ रज्नि_२०।६४  
मनीषा धिषणा प्रज्ञा धारणा शेमुषी मतिः ।  
धीर् बुद्धिः प्रतिपत् प्रेक्षा प्रतिपत्तिश्च चेतना ॥ रज्नि_२०।६५  
संविज् ज्ञप्तिश् चोपलब्धिश् चिन्मेधा मननं मनः ।  
भानं बोधश्च हृल्लेखः सङ्ख्या च प्रतिभा च सा ॥ रज्नि_२०।६६  
आदानं रोगहेतुः स्यान्निदानं रोगलक्षणम् ।  
चिकित्सा तत्प्रतीकारः आरोग्यं रुङ्निवर्तनम् ॥ रज्नि_२०।६७  
मण्डः पेया विलेपी च यवागूः पथ्यभेदकाः ।  
भक्तैर्विना द्रवो मण्डः पेया भक्तसमन्विता ।  
विलेपी बहुभक्ता स्याद्यवागूर् विरलद्रवा ॥ रज्नि_२०।६८  
विदलं माषमुद्गादि पक्वं सूपाभिधानकम् ॥ रज्नि_२०।६९  
पादाहारं पथ्यमाहुश्च वैद्या विद्याद् अर्धाहारम् आहारसञ्ज्ञम् ।  
पादोनं स्याद्भोजनं भोगमन्यद्विद्याच्छेषं वातदोषप्रसूत्यै ॥ रज्नि_२०।७०  
अन्नं जीवनमाहारः कूरं कशिपुरोदनम् ।  
अन्धो भिस्सादनं भोज्यम् अन्नाद्यम् अशनं तथा ॥ रज्नि_२०।७१  
भोज्यं पेयं तथा चोष्यं लेह्यं खाद्यं च चर्वणम् ।  
निष्पेयं चैव भक्ष्यं स्यादन्नमष्टविधं स्मृतम् ॥ रज्नि_२०।७२  
व्यञ्जनं सूपशाकादि मिष्टान्नं तेमनं स्मृतम् ।  
उपदंशो विदंशः स्यात् सन्धानो रोचकश्च सः ॥ रज्नि_२०।७३  
जेमनमभ्यवहारः प्रत्यवसानं च भोजनं जग्धिः ।  
बल्भनम् अशनं स्वदनं निघसाहारौ च निगरणं न्यादः ॥ रज्नि_२०।७४  
जक्षणं भक्षणं लेहः स्वादनं रसनस्वदौ ।  
चर्वणं पानपीती च धयनं चूषणं भिदाः ॥ रज्नि_२०।७५  
मधुरो लवणस्तिक्तः कषायोऽम्लः कटुस्तथा ।  
सन्तीति रसनीयत्वादन्नाद्ये षडमी रसाः ॥ रज्नि_२०।७६  
मधुरं लौल्यम् इत्याहुर् इक्ष्वादौ च स लक्ष्यते ॥ रज्नि_२०।७७  
लवणस्तु पटुः प्रोक्तः सैन्धवादौ स दृश्यते ॥ रज्नि_२०।७८  
तिक्तश्च पिचुमन्दादौ व्यक्तमास्वाद्यते रसः ॥ रज्नि_२०।७९  
कषायस्तुवरः प्रोक्तः स तु पूगीफलादिषु ॥ रज्नि_२०।८०  
अम्लस्तु चिञ्चाजम्बीरमातुलुङ्गफलादिषु ॥ रज्नि_२०।८१  
कटुस्तु तीक्ष्णसञ्ज्ञः स्यान्मरीचादौ स चेक्ष्यते ॥ रज्नि_२०।८२  
मधुरश्च रसश्चिनोति केशान् वपुषः स्थैर्यबलौजोवीर्यदायी ।  
अतिसेवनतः प्रमेहशैत्यं जडतामान्द्यमुखान्करोति दोषान् ॥ रज्नि_२०।८३  
लवणो रुचिकृद्रसो ऽग्निदायी पचनः स्वादुकरश्च सारकश्च ।  
अतिसेवनतो जरां च पित्तं सितिमानं च ददाति कुष्ठकारी ॥ रज्नि_२०।८४  
तिक्तो जन्तून् हन्ति कुष्ठं ज्वरार्तिं कासं दाहं दीपनो रोचनश्च ।  
मर्त्यैर् गाढं प्रत्यहं सेवितश्चेत्तीव्रं दत्ते राजयक्ष्माणमेषः ॥ रज्नि_२०।८५  
कषायनामा निरुणद्धि शोफं वर्णं तनोर् दीपनपाचनश्च ।  
सत्त्वापहोऽसौ शिथिलत्वकारी निषेवितः पाण्डु करोति गात्रम् ॥ रज्नि_२०।८६  
अम्लाभिधः प्रीतिकरो रुचिप्रदः प्रपाचनो ऽग्नेः पटुतां च यच्छति ।  
भ्रान्तिं च कुष्ठं कफपाण्डुतां च कार्ष्ण्यं च कासं कुरुतेऽतिसेवितः ॥ रज्नि_२०।८७  
कटुः कफं कण्ठजदोषशोफमन्दानलश्वित्रगदान् निहन्ति ।  
एषोऽपि दत्ते बहुसेवितश्चेत् क्षयावहो वीर्यबलक्षयं च ॥ रज्नि_२०।८८  
कटुः कषायश्च कफापहारिणौ माधुर्यतिक्ताव् अपि पित्तनाशनौ ।  
पट्वम्लसञ्ज्ञौ च रसौ मरुद्धरौ इत्थं द्विशोऽमी सकलामयापहाः ॥ रज्नि_२०।८९  
अन्योन्यं मधुराम्लौ लवणाम्लौ कटुतिक्तकौ च रसौ ।  
कटुलवणौ च स्यातां मिश्ररसौ तिक्तलवणौ च ॥ रज्नि_२०।९०  
लवणमधुरौ विरुद्धाव् अथ कटुमधुरौ च तिक्तमधुरौ च ।  
साधारणः कषायः सर्वत्र समानतां धत्ते ॥ रज्नि_२०।९१  
सन्धत्ते मधुरोऽम्लतां च लवणो धत्ते यथावत् स्थितिं तिक्ताख्यः कटुतां तथा मधुरतां धत्ते कषायाह्वयः ।  
अम्लस्तिक्तरुचिं ददाति कटुको यात्य् अन्ततस् तिक्तताम् इत्येषां स्वविपाकतो ऽपि कथिता षण्णां रसानां स्थितिः ॥ रज्नि_२०।९२  
मधुरोऽम्लः कटुस्तिक्तः पटुस्तुवर इत्यमी ।  
क्रमाद् अन्योन्यसङ्कीर्णा नानात्वं यान्ति षड्रसाः ॥ रज्नि_२०।९३  
आद्याद्यो मधुरादिश्चेदेकैकेनोत्तरेण युक् ।  
द्विकभेदाः पञ्चदश पर्यायैः पञ्चभिस्तथा ॥ रज्नि_२०।९४  
आद्यः सानन्तरः प्राग्वदुत्तरेण श्रुतो यदा ।  
चतुर्भिरपि पर्यायैर् आद्ये प्रोक्ता भिदा दश ॥ रज्नि_२०।९५  
एवं द्वितीये षड्भेदास् तृतीये च त्रयः स्मृताः ।  
चतुर्थे चैक इत्येते त्रिकभेदास्तु विंशतिः ॥ रज्नि_२०।९६  
आद्यौ सानन्तरौ त्रिः षडेकैकाग्रिमयोगतः ।  
त्यक्ते द्वितीये चत्वारः स्वाग्रिमैकैकसंयुते ॥ रज्नि_२०।९७  
आद्ये त्यक्ते तु पञ्च स्युः स्वाग्रिमैकैकसंयुते ।  
चतुष्कभेदा इत्येते क्रमात् पञ्चदशेरिताः ॥ रज्नि_२०।९८  
ततः पञ्चकभेदाः षडेकैकत्यागतः स्मृताः ।  
एकः सर्वसमासेन व्यासे षडिति सप्त ते ॥ रज्नि_२०।९९  
एवं त्रिषष्टिराख्याता रसभेदाः समासतः ।  
तारतम्येष्वसङ्ख्यातांस्तान् वेत्ति यदि शङ्करः ॥ रज्नि_२०।१००  
बृंहणं पुष्टिदं पोष्यमुत्कं पीनत्वदं च तत् ।  
वीर्यवृद्धिकरं वृष्यं वाजीकरणबीजकृत् ॥ रज्नि_२०।१०१  
आप्यायनं तर्पणं च प्रीणनं तोषणं च तत् ।  
निःष्यन्दनम् अभिष्यन्दि नेत्रद्रावं सरं च तत् ॥ रज्नि_२०।१०२  
इति बहुविधरोगव्याधितोपक्रमोऽत्र प्रकृतभिषगनुक्ताहारपथ्यप्रयोगम् ।  
इममखिलमुदित्वा वर्गमुत्सर्गसिद्धान् प्रवदतु स च विद्वान् आमयप्रत्ययांस् तान् ॥ रज्नि_२०।१०३  
येन व्याधिशतान्धकारपटलीनिष्कासनाभास्करप्रायेणापि पुनस्तरां प्रविहिता हन्त द्विषां व्याधयः ।  
तस्यायं कृतिवाचि विंशतितमः श्रीमन्नृसिंहेशितुः शान्तिं नामकिरीटमण्डनमणौ वर्गो गदादिर्गतः ॥ रज्नि_२०।१०४  

राजनिघण्टु, सत्त्वादिवर्ग  
सत्त्वं रजस्तमश्चेति पुंसाम् उक्तास्त्रयो गुणाः ।  
तेषु क्रमादमी दोषाः कफपित्तानिलाः स्थिताः ॥ रज्नि_२१।१  
सत्त्वं श्लेष्मा रजः पित्तं तमश्चापि समीरणः ।  
द्रव्यस्य मानमुद्रिक्तं पुंसि पुंस्यनुवर्तते ॥ रज्नि_२१।२  
सत्त्वं मनोविकाशः स्यात् सत्त्वायत्ता तथा स्थितिः ॥ रज्नि_२१।३  
रजो रूषणमुद्रेकः कालुष्यं मतिविभ्रमः ॥ रज्नि_२१।४  
तमस्तिमिरम् आन्ध्यं च चित्तोन्मादश्च मूढता ।  
हृदयावरणं ध्वान्तमन्धकारो विमोहनम् ॥ रज्नि_२१।५  
वातो गन्धवहो वायुः पवमानो महाबलः ।  
स्पर्शनो गन्धवाही च पवनो मरुदाशुगः ॥ रज्नि_२१।६  
श्वसनो मातरिश्वा च नभस्वान्मारुतोऽनिलः ।  
समीरणो जगत्प्राणः समीरश्च सदागतिः ॥ रज्नि_२१।७  
जवनः पृषदश्वश्च तरस्वी च प्रभञ्जनः ।  
प्रधावनोऽनवस्थानो धूननो मोटनः खगः ॥ रज्नि_२१।८  
अन्ये ऽपि वायवो देहे नाडीचक्रप्रवाहकाः ।  
मया वितत्य नोक्तास्ते ग्रन्थगौरवभीरुणा ॥ रज्नि_२१।९  
सत्त्वादिगुणसम्भिन्नदोषत्रयवशात्मना ।  
आभ्यन्तरं च बाह्यं च स्वरूपं सन्निरुच्यते ॥ रज्नि_२१।१०  
सत्त्वाढ्यः शुचिरास्तिकः स्थिरमतिः पुष्टाङ्गको धार्मिकः कान्तः सो ऽपि बहुप्रजः सुमधुरक्षीरादिभोज्यप्रियः ।  
दाता पात्रगुणादृतो द्रुततमं वाग्मी कृपालुः समो गौरः श्यामतनुर् घनाम्बुतुहिनस्वप्नेक्षणः श्लेष्मलः ॥ रज्नि_२१।११  
राजसो लवणाम्लतिक्तकटुकप्रायोष्णभोजी पटुः प्रौढो नातिकृशो ऽप्यकालपलिती क्रोधप्रपञ्चान्वितः ।  
द्राघीयान् महिलाशयो वितरिता सोपाधिकं याचितो गौराङ्गः कनकादिदीप्तिललितः स्वप्नी च पित्तात्मकः ॥ रज्नि_२१।१२  
निद्रालुर्बहुभाषकः सुकुटिलः क्रूराशयो नास्तिकः प्रायः पर्युषितातिशीतविरसाहारैकनिष्ठो ऽलसः ।  
कार्येष्वत्यभिमानवान् असमये दाता यथेच्छं कृशः स्वप्ने व्योमगतिः सितेतरतनुर् वातूलकस् तामसः ॥ रज्नि_२१।१३  
सत्त्वादयो गुणा यत्र मिश्रिताः सन्ति भूयसा ।  
मिश्रप्रकृतिकः सो ऽयं विज्ञातव्यो मनीषिभिः ॥ रज्नि_२१।१४  
सत्त्वादिरजसा मिश्रे श्रेष्ठं सत्त्वादितामसे ।  
मध्यमं रजसा मिश्रे कनीयो गुणमिश्रणम् ॥ रज्नि_२१।१५  
सत्त्वं चित्तविकाशमाशु तनुते दत्ते प्रबोधं परं कालुष्यं कुरुते रजस्तु मनसः प्रस्तौति चाव्याकृतिम् ।  
आन्ध्यं हन्त हृदि प्रयच्छति तिरोधत्ते स्वतत्त्वे धियं सन्धत्ते जडतां च सन्ततम् उपाधत्ते प्रमीलां तमः ॥ रज्नि_२१।१६  
वातः स्वैरः स्याल्लघुः शीतरूक्षः सूक्ष्मस्पर्शज्ञानकस् तोदकारी ।  
माधुर्यान्ने सो ऽभ्रकाले ऽपराह्णे प्रत्यूषे ऽन्ने याति जीर्णे च कोपम् ॥ रज्नि_२१।१७  
पित्तं च तिक्ताम्लरसं च सारकं चोष्णं द्रवं तीक्ष्णम् इदं मधौ बहु ।  
वर्षान्तकाले भृशम् अर्धरात्रे मध्यन्दिने ऽन्नस्य जरे च कुप्यति ॥ रज्नि_२१।१८  
श्लेष्मा गुरुः श्लक्ष्णमृदुः स्थिरस्तथा स्निग्धः पटुः शीतजडश् च गौल्यवान् ।  
शीते वसन्ते च भृशं निशामुखे पूर्वे ऽह्नि भुक्तोपरि च प्रकुप्यति ॥ रज्नि_२१।१९  
दोषत्रयस्य ये भेदा वृद्धिक्षयविकल्पतः ।  
तानतः सम्प्रवक्ष्यामि सङ्क्षेपार्थं समञ्जसम् ॥ रज्नि_२१।२०  
एकैकवृद्धौ स्युर् भेदास् त्रयो ये वृद्धिदास् त्रयः ।  
तत्राप्येकतरा ह्य् अर्थे षडेवं द्वादशैव ते ॥ रज्नि_२१।२१  
वृद्धान्योन्यव्यत्ययाभ्यां षट् त्रिवृद्ध्या तु सप्तमः ।  
वृद्धोऽन्योन्यो वृद्धतरः परो वृद्धतमस्त्विति ॥ रज्नि_२१।२२  
तारतम्येन षड्भेदास्त एवं पञ्चविंशतिः ।  
एवं क्षयेऽपि तावन्तस् ततः पञ्चाशद् ईरिताः ॥ रज्नि_२१।२३  
वृद्धोऽन्योन्यः समो ऽन्यश्च क्षीणस्त्विति पुनश्च षट् ।  
द्विवृद्ध्यैकक्षयाद् उक्तव्यत्ययाच्च पुनश्च षट् ॥ रज्नि_२१।२४  
एते द्वादशतः सर्वे द्विषष्टिः समुदाहृताः ।  
त्रिषष्टिस्त्वन्तिमो भेदस् त्रयाणां प्रकृतौ स्थितिः ॥ रज्नि_२१।२५  
एवं दोषत्रयस्यैतान् भेदान् विज्ञाय तत्त्वतः ।  
ततो भिषक् प्रयुञ्जीत तदवस्थोचिताः क्रियाः ॥ रज्नि_२१।२६  
कालस्तु वेला समयोऽप्यनेहा दिष्टश्चलश्चावसरो ऽस्थिरश्च ।  
सो ऽप्येष भूतः किल वर्तमानस्तथा भविष्यन्निति च त्रिधोक्तः ॥ रज्नि_२१।२७  
भूते वृत्तमतीतं च ह्यस्तनं निसृतं गतम् ।  
वर्तमाने भवच्चाद्यतनं स्यादधुनातनम् ॥ रज्नि_२१।२८  
अनागतं भविष्ये स्यात् श्वस्तनं च प्रगेतनम् ।  
वर्त्स्यद् वर्तिष्यमाणं च स्यादागामि च भावि च ॥ रज्नि_२१।२९  
साधारणं तु सामान्यं तत् सर्वत्रानुवर्तते ।  
विशेषणं विशेषश्च सकृत्स्थाने च वर्तते ।  
तुर्यं पादं चतुर्थांशम् ईषत् किञ्चित् तथोच्यते ॥ रज्नि_२१।३०  
भूषापीयुषांशुस्वच्छोद्योतप्रस्यन्दामन्दस्वच्छन्दापूराम्भःस्वर्गङ्गासङ्गोन्मीलनमौलिम् ।  
मेरुश्रीकैलासक्रीडासङ्घाटीशोभनाम्भःश्लाघाजङ्घालश्रीगौरीगूढाङ्गं वन्दे शम्भुम् ॥ रज्नि_२१।३१  
शब्दोच्चारे सकलगुरुके षष्टिवर्णप्रमाणे मानं काले पलमिति दश स्यात् क्षणस्तानि तैस्तु ।  
षड्भिर् नाडी प्रहर इति ताः सप्त सार्धास् तथाहोरात्रो ज्ञेयः सुमतिभिर् असाव् अष्टभिस्तैः प्रदिष्टः ॥ रज्नि_२१।३२  
पक्षः स्यात्पञ्चदशभिरहोरात्रैर् उभाव् इमौ ।  
मासो द्वादशभिर्मासैः संवत्सर उदाहृतः ॥ रज्नि_२१।३३  
द्विशश्चैत्रादिभिर्मासैर्विज्ञेया ऋतवश्च षट् ॥ रज्नि_२१।३४  
त्रिभिस् त्रिभिः क्रमादेतैः स्यातां च विषुवायने ॥ रज्नि_२१।३५  
पलं विघटिका प्रोक्ता नाडी तास्तु त्रिविंशतिः ।  
नाडी तु घटिका प्रोक्ता तद्द्वयं च मुहूर्तकम् ॥ रज्नि_२१।३६  
यामः प्रहर इत्युक्तो दिनभागो दिनांशकः ॥ रज्नि_२१।३७  
अहोरात्रदिवारात्राहर्दिवाहर्निशानि च ॥ रज्नि_२१।३८  
घस्रो दिनोऽपि दिवसो वासरो भास्वरो दिवा ॥ रज्नि_२१।३९  
प्राह्णापराह्णमध्याह्नसायाह्नाः स्युस् तदंशकाः ॥ रज्नि_२१।४०  
प्रातर्दिनादिः प्रत्यूषो निशान्तः प्रत्युषो ऽप्युषः ।  
व्युष्टं चाहर्मुखं कल्यं प्रगे प्राह्णं प्रभातकम् ॥ रज्नि_२१।४१  
आतपस्तु दिनज्योतिः सूर्यालोको दिनप्रभा ।  
रविप्रकाशः प्रद्योतस् तमोरिस् तपनद्युतिः ॥ रज्नि_२१।४२  
रोचिर् दीप्तिर् द्युतिः शोचिस्त्विडोजो भा रुचिः प्रभा ।  
विभा लोकप्रकाशश्च तेज ओजायितं च रुक् ॥ रज्नि_२१।४३  
सायंसन्ध्या दिनान्तश्च निशादिर् दिवसात्ययः ।  
सायं पितृप्रसूश्चाथ प्रदोषः स्यान्निशामुखम् ॥ रज्नि_२१।४४  
छाया विभानुगा श्यामा तेजोभीरुरनातपः ।  
अभीतिर् आतपाभावो भावालीना च सा स्मृता ॥ रज्नि_२१।४५  
शर्वरी क्षणदा रात्रिर्निशा श्यामा तमस्विनी ।  
तमी त्रियामा शयनी क्षपा यामवती तमा ॥ रज्नि_२१।४६  
नक्तं निशीथिनी दोषा ताराभूषा विभावरी ।  
ज्योतिष्मती तारकिणी काली सापि कलापिनी ॥ रज्नि_२१।४७  
सा ज्यौत्स्नी चन्द्रिकायुक्ता तमिस्रा तु तमोऽन्विता ॥ रज्नि_२१।४८  
अर्धरात्रो निशीथे स्यान्मध्यरात्रश्च स स्मृतः ॥ रज्नि_२१।४९  
ज्योत्स्ना तु चन्द्रिका चान्द्री कौमुदी कामवल्लभा ।  
चन्द्रातपश्चन्द्रकान्ता शीतामृततरङ्गिणी ॥ रज्नि_२१।५०  
कान्तिस्तु सुषमा शोभा छविश्छाया विभा शुभा ।  
श्रीर् लक्ष्मीर् दक्प्रियाभिख्या भानं भातिरुमा रमा ॥ रज्नि_२१।५१  
तमस्तमिस्रं तिमिरं ध्वान्तं सन्तमसं तमः ।  
अन्धकारश्च भूछायं तच्चान्धतमसं घनम् ॥ रज्नि_२१।५२  
आतपः कटुको रूक्षश्छाया मधुरशीतला ।  
त्रिदोषशमनी ज्योत्स्ना सर्वव्याधिकरं तमः ॥ रज्नि_२१।५३  
पक्षादिः प्रथमाद्या च पक्षतिः प्रतिपच् च सा ॥ रज्नि_२१।५४  
पक्षान्तो ऽर्केन्दुविश्लेषः पर्व पञ्चदशी तथा ।  
द्वितीयं तु भवेत्पर्व चन्द्रार्कात्यन्तसङ्गमः ॥ रज्नि_२१।५५  
प्रतिपदमारभ्यैताः क्रमात् द्वितीयादिकाश्च पञ्चदश ।  
पक्षे तिथयो ज्ञेयाः पक्षश्च सितोऽसितो द्विविधः ॥ रज्नि_२१।५६  
सितस्त्वापूर्यमाणः स्यात् शुक्लश्च विशदः शुदि ॥ रज्नि_२१।५७  
असितो मलिनः कृष्णो बहुलो वदि च स्मृतः ॥ रज्नि_२१।५८  
दिवसैर्यत्र तत्रापि वसुसागरसम्मितैः ।  
भिषक्क्रियोपयोगाय मण्डलं भिषजां मतम् ॥ रज्नि_२१।५९  
पूर्णिमा पौर्णमासी च ज्यौत्स्नी चेन्दुमती सिता ।  
सा पूर्वानुमतिर् ज्ञेया राका स्यादुत्तरा च सा ॥ रज्नि_२१।६०  
दर्शस्तु स्याद् अमावास्यामावस्यार्केन्दुसङ्गमः ।  
सा पूर्वा तु सिनीवाली द्वितीया तु कुहूर्मता ॥ रज्नि_२१।६१  
मासार्धस्तु भवेत्पक्षः स पञ्चदशरात्रकः ॥ रज्नि_२१।६२  
द्विपक्षस् तु भवेन्मासश्चैत्राद्या द्वादशाश्च ते ॥ रज्नि_२१।६३  
चैत्रस्तु चैत्रिकश्चैत्री मधुः कालादिकश्च सः ॥ रज्नि_२१।६४  
वैशाखो माधवो राधो ज्यैष्ठः शुक्रस्तपस्तथा ॥ रज्नि_२१।६५  
आषाढः शुचिरुक्तः श्रावणिकः श्रावणो नभाश्चापि ॥ रज्नि_२१।६६  
भाद्रो भाद्रपदोऽपि प्रौष्ठपदः स्यान्नभो नभस्यश्च ॥ रज्नि_२१।६७  
इषस्त्वाश्वयुजश्च स्यादाश्विनः शारदश्च सः ॥ रज्नि_२१।६८  
कार्त्तिको बाहुलोऽपि स्याद् ऊर्जः कार्त्तिकिकश् च सः ॥ रज्नि_२१।६९  
मार्गः सहा मार्गशीर्ष आग्रहायणिकोऽपि सः ॥ रज्नि_२१।७०  
पौषस्तु पौषिकस् तैषः सहस्यो हैमनोऽपि च ॥ रज्नि_२१।७१  
माघस्तपाः तपस्यस्तु फाल्गुनो वत्सरान्तकः ॥ रज्नि_२१।७२  
चैत्रादिमासौ द्वौ द्वौ स्युर् नाम्ना षडृतवः क्रमात् ॥ रज्नि_२१।७३  
भवेद्वसन्तो मधुमाधवाभ्यां स्यातां तथा शुक्रशुची निदाघः ।  
नभोनभस्यौ जलदागमः स्याद् इषोर्जकाभ्यां शरदं वदन्ति ॥ रज्नि_२१।७४  
हेमन्तकालस्तु सहःसहस्यौ तपस्तपस्यौ शिशिरः क्रमेण ।  
मासद्विकेनेति वसन्तकाद्या धीमद्भिर् उक्ता ऋतवः षडेते ॥ रज्नि_२१।७५  
ऋतुराजो वसन्तः स्यात् सुरभिर्माधवो मधुः ।  
पुष्पमासः पिकानन्दः कान्तः कामरसश्च सः ॥ रज्नि_२१।७६  
निदाघस्तूष्मको घर्मो ग्रीष्म ऊष्मागमस्तपः ।  
तापनश्चोष्णकालः स्यादुष्णश्चोष्णागमश्च सः ॥ रज्नि_२१।७७  
वर्षाः प्रावृड्वर्षकालो घर्मान्तो जलदागमः ।  
मयूरोल्लासकः कान्तश्चातकाह्लादनोऽपि सः ॥ रज्नि_२१।७८  
शरद्वर्षावसायः स्यान्मेघान्तः प्रावृडत्ययः ॥ रज्नि_२१।७९  
ऊष्मापहस्तु हेमन्तः शरदन्तो हिमागमः ॥ रज्नि_२१।८०  
शिशिरः कम्पनः शीतो हिमकूटश्च कोटनः ।  
इत्येतन्नामतः प्रोक्तमृतुषट्कं यथाक्रमम् ॥ रज्नि_२१।८१  
इह सुरभिनिदाघमेघकालाः शरद्धिमशिशिरहायनाः क्रमेण ।  
प्रतिदिनमृतवः स्युर् ऊर्ध्वम् अर्कोदयसमयाद् दशकेन नाडिकानाम् ॥ रज्नि_२१।८२  
मकरक्रान्तिमारभ्य भानोः स्याद् उत्तरायणम् ॥ रज्नि_२१।८३  
कर्कटक्रमणाद् ऊर्ध्वं दक्षिणायनम् उच्यते ॥ रज्नि_२१।८४  
यदा तुलायां मेषे च सूर्यसङ्क्रमणं क्रमात् ।  
तदा विषुवती स्यातां विषुवे अपि ते स्मृते ॥ रज्नि_२१।८५  
कालज्ञैः षष्टिराख्याता वत्सराः प्रभवादयः ।  
शरत्संवत्सरोऽब्दश्च हायनो वत्सरः समाः ॥ रज्नि_२१।८६  
वसन्ते दक्षिणो वातो भवेद्वर्षासु पश्चिमः ।  
उत्तरः शारदे काले पूर्वो हैमन्तशैशिरे ॥ रज्नि_२१।८७  
पूर्वस्तु मधुरो वातः स्निग्धः कटुरसान्वितः ।  
गुरुर्विदाहशमनो वातदः पित्तनाशनः ॥ रज्नि_२१।८८  
दक्षिणः षड्रसो वायुश्चक्षुष्यो बलवर्धनः ।  
रक्तपित्तप्रशमनः सौख्यकान्तिबलप्रदः ॥ रज्नि_२१।८९  
पश्चिमो मारुतस्तीक्ष्णः कफमेदोविशोषणः ।  
सद्यः प्राणापहो दुष्टः शोषकारी शरीरिणाम् ॥ रज्नि_२१।९०  
उत्तरः पवनः स्निग्धो मृदुर् मधुर एव च ।  
सकषायरसः शीतो दोषाणां च प्रकोपणः ॥ रज्नि_२१।९१  
कृत्वैकम् अवधिं तस्माद् इदं पूर्वं च पश्चिमम् ।  
इति देशौ निदिश्येते यया सा दिगिति स्मृता ॥ रज्नि_२१।९२  
दिगाशा च हरित्काष्ठा ककुप्सा च निदेशिनी ।  
सा च देशविभागेन दशधा परिकल्प्यते ॥ रज्नि_२१।९३  
ज्योतींषि तपनादीनि ज्योतिश्चक्रभ्रमीक्रमात् ।  
यतो नित्यम् उदीयन्ते सा पूर्वाख्या दिगुच्यते ॥ रज्नि_२१।९४  
पूर्वा च दक्षिणा चैव पश्चिमा चोत्तरापि च ।  
प्रादक्षिण्यक्रमेणैताश् चतस्रः स्युर् महादिशः ॥ रज्नि_२१।९५  
पूर्वा प्राची पुरो मघोन्यैन्द्री माघवती च सा ।  
शामनी दक्षिणावाची यामी वैवस्वती च सा ॥ रज्नि_२१।९६  
पश्चिमा तु प्रतीची स्याद्वारुणी प्रत्यगित्यपि ।  
उत्तरा दिक् तु कौबेरी दैवी सा स्यादुदीच्यपि ॥ रज्नि_२१।९७  
दिशोर्द्वयोर्द्वयोर्मध्ये यो भागः कोणसञ्ज्ञकः ।  
विदिशस्ताश्चतस्रश्च प्रोक्ता उपदिशस्तथा ॥ रज्नि_२१।९८  
आग्नेयी स्यात् प्राच्यवाच्योस् तु मध्ये नैरृत्याख्या स्याद् अवाचीप्रतीच्योः ।  
वायव्यापि स्याद् उदीचीप्रतीच्योर् ऐशानी स्यादन्तरा प्राच्युदीच्योः ॥ रज्नि_२१।९९  
उपरिष्टाद् दिग् ऊर्ध्वं स्याद् अधस्ताद् अधरा स्मृता ।  
अन्तस्त्वभ्यन्तरं प्रोक्तम् अन्तरं चान्तरालकम् ॥ रज्नि_२१।१००  
स्पष्टस्त्वष्टयवैर्देशो मितो ज्ञेयोऽङ्गुलाह्वयः ।  
स्याच्चतुर्विंशकैस्तैस्तु हस्तो हस्तचतुष्टयम् ॥ रज्नि_२१।१०१  
दण्डो दण्डैर्द्विसाहस्रैः क्रोशस्तेषां चतुष्टयम् ।  
योजनं स्यादिति ह्य् एष देशस्योक्तो मितिक्रमः ॥ रज्नि_२१।१०२  
इति प्रस्तावतो वैद्यस्योपयुक्ततया मया ।  
परिमाणं तथोन्मानमिति द्वितयम् ईर्यते ॥ रज्नि_२१।१०३  
धान्ये सा निष्टिका पुंसो यत्तु मुष्टिचतुष्टयम् ।  
तद्द्वयेनाष्टिका ज्ञेया कुडवस्तद्द्वयेन तु ॥ रज्नि_२१।१०४  
प्रस्थस्तु तच्चतुष्केण तच्चतुष्केण चाढकी ।  
ताश् चतस्रो भवेद्द्रोणः खारी तेषां तु विंशतिः ॥ रज्नि_२१।१०५  
गोधूमद्वितयोन्मितिस्तु कथिता गुञ्जा तया सार्धया वल्लो वल्लचतुष्टयेन भिषजां माषो मतस् तच् चतुः ।  
निष्को निष्कयुगं तु सार्धम् उदितः कर्षः पलं तच् चतुस् तद्वत् तच्छतकेन चाथ च तुला भारस्तुलाविंशतिः ॥ रज्नि_२१।१०६  
इत्थं सत्त्वरजस्तमस्त्रिगुणिकानुक्रान्तदोषत्रयप्रक्रान्तोचितकालदेशकलनाभिख्यानसुख्यापितम् ।  
वर्गं स्वर्गसभासु भास्वरभिषग्वर्यातिवीर्यामयध्वंसाश्चर्यकरीं प्रयाति मतिमानेनं पठित्वा प्रथाम् ॥ रज्नि_२१।१०७  
सङ्ग्रामोत्सङ्गरिङ्गत्तुरगसुरपटोद्धूतधात्रीरजोभिः संरम्भं याति सान्द्रे तमसि किल शमं यद्द्विषां याति सत्त्वम् ।  
तस्यैषोऽप्येकविंशः श्रयति खलु कृतौ नामनिर्माणचूडारत्नापीडे प्रशान्तिं नरहरिकृतिनः को ऽपि सत्त्वादिवर्गः ॥ रज्नि_२१।१०८  

राजनिघण्टु, मिश्रकादिवर्ग  
यान्यौषधानि मिलितानि परस्परेण सञ्ज्ञान्तरैर् व्यवहृतानि च योगकृद्भिः ।  
तेषां स्वरूपकथनाय विमिश्रकाख्यं वर्गं महागुणमुदारम् उदीरयामः ॥ रज्नि_२२।१  
पिप्पली मरिचं शुण्ठी त्रयमेतद्विमिश्रितम् ।  
त्रिकटु त्र्यूषणं त्र्यूषं कटुत्रयकटुत्रिकम् ॥ रज्नि_२२।२  
हरीतकी चामलकं विभीतकमिति त्रयम् ।  
त्रिफला त्रिफली चैव फलत्रयफलत्रिके ॥ रज्नि_२२।३  
द्राक्षाकाश्मर्यखर्जूरीफलानि मिलितानि तु ।  
मधुरत्रिफला ज्ञेया मधुरादिफलत्रयम् ॥ रज्नि_२२।४  
जातीफलं पूगफलं लवङ्गकलिकाफलम् ।  
सुगन्धित्रिफला प्रोक्ता सुरभित्रिफला च सा ॥ रज्नि_२२।५  
चन्दनं कुङ्कुमं वारि त्रयमेतद् वरार्धकम् ।  
त्रिभागकुङ्कुमोपेतं तदुक्तं चाद्यपुष्पकम् ॥ रज्नि_२२।६  
सैन्धवं च विडं चैव रुचकं चेति मिश्रितम् ।  
लवणत्रयम् आख्यातं तच्च त्रिलवणं तथा ॥ रज्नि_२२।७  
सर्जिक्षारं यवक्षारं टङ्कक्षारमेव च ।  
क्षारत्रयं समाख्यातं त्रिक्षारं च प्रकीर्तितम् ॥ रज्नि_२२।८  
हरीतकी नागरं च गुडश्चेति त्रयं समम् ।  
समत्रितयमित्युक्तं त्रिसमं च समत्रयम् ॥ रज्नि_२२।९  
सितामाक्षिकसर्पींषि मिलितानि यदा तदा ।  
मधुरत्रयमाख्यातं त्रिमधु स्यान्मधुत्रयम् ॥ रज्नि_२२।१०  
गुडोत्पन्ना हिमोत्पन्ना मधुजातेति मिश्रितम् ।  
त्रिशर्करा च त्रिसिता सितात्रयसितात्रिके ॥ रज्नि_२२।११  
कालाञ्जनसमायुक्ते पुष्पाञ्जनरसाञ्जने ।  
अञ्जनत्रितयं प्राहुस्त्र्यञ्जनं चाञ्जनत्रयम् ॥ रज्नि_२२।१२  
वातः पित्तं कफश्चेति त्रयमेकत्र संयुतम् ।  
दोषत्रयं त्रिदोषं स्याद्दोषत्रितयमित्यपि ॥ रज्नि_२२।१३  
वातपित्तकफा यत्र समतां यान्ति नित्यशः ।  
त्रिदोषसमम् इत्येतत् समदोषत्रयं तथा ॥ रज्नि_२२।१४  
बृहती चाग्निदमनी दुःस्पर्शा चेति तु त्रयम् ।  
कण्टकारीत्रयं प्रोक्तं त्रिकण्टं कण्टकत्रयम् ॥ रज्नि_२२।१५  
नागरातिविषा मुस्ता त्रयमेतत्त्रिकार्षिकम् ॥ रज्नि_२२।१६  
गुडूच्या मिलितं तच्च चातुर्भद्रकमुच्यते ॥ रज्नि_२२।१७  
त्वगेलापत्त्रकैस् तुल्यैस् त्रिसुगन्धि त्रिजातकम् ।  
नागकेशरसंयुक्तं चातुर्जातकम् उच्यते ॥ रज्नि_२२।१८  
एलात्वक्पत्त्रकैस् तुल्यैर् मरिचेन समन्वितैः ।  
कटुपूर्वम् इदं चान्यच्चातुर्जातकमुच्यते ॥ रज्नि_२२।१९  
श्रीखण्डागुरुकर्पूरकाश्मीरैस् तु समांशकैः ।  
मृगाङ्कमुकुटार्हो ऽयं मिलितैर् देवकर्दर्मः ॥ रज्नि_२२।२०  
कर्पूरागुरुकस्तूरीकक्कोलैर् यक्षधूपकः ।  
एकीकृतमिदं सर्वं यक्षकर्दम इष्यते ॥ रज्नि_२२।२१  
कुङ्कुमागुरुकुरङ्गनाभिकाचन्द्रचन्दनसमांशसम्भृतम् ।  
त्र्यक्षपूजनपरैकगोचरं यक्षकर्दमम् इमं प्रचक्षते ॥ रज्नि_२२।२२  
कर्पूरकक्कोललवङ्गपुष्पगुवाकजातीफलपञ्चकेन ।  
समांशभागेन च योजितेन मनोहरं पञ्चसुगन्धिकं स्यात् ॥ रज्नि_२२।२३  
पिप्पलीपिप्पलीमूलचव्यचित्रकनागरैः ।  
सर्वैरेकत्र मिलितैः पञ्चकोलकमुच्यते ॥ रज्नि_२२।२४  
न्यग्रोधोदुम्बराश्वत्थप्लक्षवेतसवल्कलैः ।  
सर्वैरेकत्र मिलितैः पञ्चवेतसमुच्यते ॥ रज्नि_२२।२५  
शालिपर्णी पृश्निपर्णी बृहती कण्टकारिका ।  
तथा गोक्षुरकश्चेति लघ्विदं पञ्चमूलकम् ॥ रज्नि_२२।२६  
बिल्वोऽग्निमन्थः श्योनाकः काश्मर्यः पाटला तथा ।  
सर्वैस्तु मिलितैरेतैः स्यान्महापञ्चमूलकम् ॥ रज्नि_२२।२७  
पञ्चमूलकयोर् एतद्द्वयं च मिलितं यदा ।  
तदा भिषग्भिराख्यातं गुणाढ्यं दशमूलकम् ॥ रज्नि_२२।२८  
बलापुनर्नवैरण्डसूप्यपर्णीद्वयेन च ।  
एकत्र योजितेनैतन्मध्यमं पञ्चमूलकम् ॥ रज्नि_२२।२९  
गुडूची गोक्षुरश्चैव मूषली मुण्डिका तथा ।  
शतावरीति पञ्चानां योगः पञ्चामृताभिधः ॥ रज्नि_२२।३०  
गव्यमाज्यं दधि क्षीरं माक्षिकं शर्करान्वितम् ।  
एकत्र मिलितं ज्ञेयं दिव्यं पञ्चामृतं परम् ॥ रज्नि_२२।३१  
गोमूत्रं गोमयं क्षीरं गव्यमाज्यं दधीति च ।  
युक्तमेतद्यथायोगं पञ्चगव्यमुदाहृतम् ॥ रज्नि_२२।३२  
निम्बस्य पत्त्रत्वक्पुष्पफलमूलैर् विमिश्रितैः ।  
पञ्चनिम्बं समाख्यातं तत् तिक्तं निम्बपञ्चकम् ॥ रज्नि_२२।३३  
कोलदाडिमवृक्षाम्लं चुल्लकी साम्लवेतसा ।  
फलं पञ्चाम्लमुद्दिष्टमम्लपञ्चफलं स्मृतम् ॥ रज्नि_२२।३४  
जम्बीरनारङ्गसहाम्लवेतसैः सतिन्तिडीकैश् च सबीजपूरकैः ।  
समांशभागेन तु मेलितैरिदं द्वितीयमुक्तं च फलाम्लपञ्चकम् ॥ रज्नि_२२।३५  
चाङ्गेरी लिकुचाम्लवेतसयुतं जम्बीरकं पूरकं नारङ्गं फलषाडवस्त्विति तु पिण्डाम्लं च बीजाम्लकम् ।  
अम्बष्ठासहितं द्विर् एतदुदितं पञ्चाम्लकं तद्द्वयं विज्ञेयं करमर्दनिम्बुकयुतं स्यादम्लवर्गाह्वयम् ॥ रज्नि_२२।३६  
तैलकन्दः सुधाकन्दः क्रोडकन्दो रुदन्तिका ।  
सर्पनेत्रयुताः पञ्च सिद्धौषधिकसञ्ज्ञकाः ॥ रज्नि_२२।३७  
शैरीषं कुसुमं मूलं फलं पत्त्रं त्वगित्ययम् ।  
कीटारिः कथितो योगः पञ्चशैरीषकाभिधः ॥ रज्नि_२२।३८  
त्वक्पत्त्रकुसुमं मूलं फलमेकस्य शाखिनः ।  
एकत्र मिलितं तच्चेत् पञ्चाङ्गमिति सञ्ज्ञितम् ॥ रज्नि_२२।३९  
विदारिगन्धा बृहती पृश्निपर्णी निदिग्धिका ।  
श्वदंष्ट्रा चेति सम्प्रोक्तो योगः पञ्चगणाभिधः ॥ रज्नि_२२।४०  
अत्यम्लपर्णीकाण्डीरमालाकन्दद्विशूरणैः ।  
प्रोक्तो भवति योगोऽयं पञ्चशूरणसञ्ज्ञकः ॥ रज्नि_२२।४१  
शृङ्गिकः कालकूटश्च मुस्तको वत्सनाभकः ।  
सक्तुकश्चेति योगोऽयं महापञ्चविषाभिधः ॥ रज्नि_२२।४२  
स्नुह्यर्ककरवीराणि लाङ्गली विषमुष्टिका ।  
एतान्युपविषाण्याहुः पञ्च पाण्डित्यशालिनः ॥ रज्नि_२२।४३  
गवाम् अजानां मेषीणां महिषीणां च मिश्रितम् ।  
मूत्रेण गर्दभीनां यत्तन्मूत्रं मूत्रपञ्चकम् ॥ रज्नि_२२।४४  
सुवर्णं रजतं ताम्रं त्रयमेतत्त्रिलोहकम् ॥ रज्नि_२२।४५  
वङ्गनागसमायुक्तं तत्प्राहुः पञ्चलोहकम् ॥ रज्नि_२२।४६  
सुवर्णं रजतं ताम्रं त्रपु कृष्णायसं समम् ।  
ग्रहाङ्गमिति बोद्धव्यं द्वितीयं पञ्चलोहकम् ॥ रज्नि_२२।४७  
यवमुष्ककसर्जानां पलाशतिलयोस्तथा ।  
क्षारैस्तु पञ्चभिः प्रोक्तः पञ्चक्षाराभिधो गणः ॥ रज्नि_२२।४८  
काचसैन्धवसामुद्रविडसौवर्चलैः समैः ॥ रज्नि_२२।४९  
स्यात्पञ्चलवणं तच्च मृत्स्नोपेतं षडाह्वयम् ॥ रज्नि_२२।५०  
धवापामार्गकुटजलाङ्गलीतिलमुष्कजैः ।  
क्षारैरेतैस्तु मिलितैः क्षारषट्कमुदाहृतम् ॥ रज्नि_२२।५१  
रसासृङ्मांसमेदोऽस्थिमज्जाशुक्रसमाह्वयैः ।  
शरीरस्थैर्यदैर् एतैः सप्तधातुमयो गणः ॥ रज्नि_२२।५२  
दरदः पारदं सस्यो वैक्रान्तं कान्तमभ्रकम् ।  
माक्षिकं विमलं चेति स्युर् एतेऽष्टौ महारसाः ॥ रज्नि_२२।५३  
खेचराञ्जनकङ्गुष्ठगन्धालगैरिकक्षितीः ।  
शैलेयाञ्जनसम्मिश्राः शंसन्त्युपरसान् बुधाः ॥ रज्नि_२२।५४  
कम्पिल्लगौरीचपलाकपर्दसशैलसिन्दूरकवह्निजारान् ।  
पाषाणिनो वोदरशृङ्गयुक्तानित्यष्ट सामान्यरसानि चाहुः ॥ रज्नि_२२।५५  
पञ्चलोहसमायुक्तैः कान्तमुण्डकतीक्ष्णकैः ।  
कल्पितः कथितो धीरैरष्टलोहाभिधो गणः ॥ रज्नि_२२।५६  
शिग्रुमूलकपलाशचुक्रिकाचित्रकार्द्रकसनिम्बसम्भवैः ।  
इक्षुशैखरिकमोचकोद्भवैः क्षारपूर्वदशकं प्रकीर्तितम् ॥ रज्नि_२२।५७  
मूत्राणि हस्तिमहिषोष्ट्रगवाजकानां मेषाश्वरासभकमानुषमानुषीणाम् ।  
यत्नेन यत्र मिलितानि दशेति तानि शास्त्रेषु मूत्रदशकाह्वयभाञ्जि भान्ति ॥ रज्नि_२२।५८  
स्याज्जीवकर्षभकयुग्ययुगद्विमेदाकाकोलिकाद्वययुतद्विकसूप्यपर्ण्या ।  
जीव्या मधूकयुतया मधुराह्वयोऽयं योगो महानिह विराजति जीवकादिः ॥ रज्नि_२२।५९  
जीवकर्षभकौ मेदे काकोल्यावृद्धिवृद्धिके ।  
एकत्र मिलितैरेतैरष्टवर्गः प्रकीर्तितः ॥ रज्नि_२२।६०  
कुष्ठमांसीहरिद्राभिर् वचाशैलेयचन्दनैः ।  
मुराकर्चूरमुस्ताभिः सर्वौषधम् उदाहृतम् ॥ रज्नि_२२।६१  
अजाजी मरिचं शुण्ठी ग्रन्थि धान्यं निशाह्वयम् ।  
पिप्पली मरिचं चेति वेशवारगणो मतः ॥ रज्नि_२२।६२  
सर्वौषधिसमायुक्ताः शुष्काश्चामलकत्वचः ।  
यदा तदायं योगः स्यात् सुगन्धामलकाभिधः ॥ रज्नि_२२।६३  
द्राक्षादाडिमखर्जूरकदलीशर्करान्वितम् ।  
लाजाचूर्णं समध्वाज्यं सन्तर्पणम् उदाहृतम् ॥ रज्नि_२२।६४  
सक्तुभिः सर्पिषाभ्यक्तैः शीतवारिपरिप्लुतैः ।  
नात्यच्छो नातिसान्द्रश्च मन्थः इत्यभिधीयते ॥ रज्नि_२२।६५  
दाडिमं किंशुकं लाक्षा बन्धूकं च निशाह्वयम् ।  
कुसुम्भपुष्पं मञ्जिष्ठा इत्येतै रक्तवर्गकः ॥ रज्नि_२२।६६  
खटिनीश्वेतसंयुक्ताः शङ्खशुक्तिवराटिकाः ।  
भृष्टाश्मशर्करा चेति शुक्लवर्ग उदाहृतः ॥ रज्नि_२२।६७  
भार्गीशटीपुष्करवत्सबीजदुरालभाशृङ्गिपटोलतिक्ताः ।  
किरातविश्वेन्द्रकणेन्द्रबीजधान्यानि तिक्तं सुरदारुकं च ॥ रज्नि_२२।६८  
अष्टादशाङ्गाभिध एष योगः समागमे स्याद्दशमूलकेन ।  
द्विधा च भार्ग्यादिक एक एष ज्ञेयो द्वितीयस्तु किरातकादिः ॥ रज्नि_२२।६९  
द्वात्रिंशत्पलसम्मितं दधि पलान्यष्टौ च खण्डं पलस्यार्धं चेन्मरिचस्य तेन तुलितं युक्तं त्वगेलाह्वयम् ।  
मध्वाज्यं च युतं तदर्धमिलितं संशोधितैर् योजिता भाण्डे स्याद्धिमवासिते शिखरिणी श्रीकण्ठभोग्या गुणैः ॥ रज्नि_२२।७०  
इत्थं नानामिश्रयोगाभिधानादेनं वर्गं मिश्रकाख्यं विदित्वा ।  
वैद्यः कुर्याद् योगम् अत्रत्यसञ्ज्ञाप्रज्ञासञ्ज्ञो बन्धुभिर्येन धीरः ॥ रज्नि_२२।७१  
शौर्यासङ्गरता रमा स्वयमुमा शश्वच्छिवासङ्गिनी सा वाणी चतुराननप्रणयिनी श्रीसम्मिता यं श्रिता ।  
तस्यागाद् अभिधानशेखरमणौ वर्गो नृसिंहेशितुर् द्वाविंशो ऽवसितिं कृतौ कृतधियां यो मिश्रकाख्यो मतः ॥ रज्नि_२२।७२  

राजनिघण्टु, एकार्थादिवर्ग, एकार्थवर्ग  
श्रीश्च लक्ष्मीफले ज्ञेया त्व् असनो बीजवृक्षकः ।  
शालूकं पद्मकन्दे स्यात् सदापुष्पो रविद्रुमे ॥ रज्नि_२३।१  
कुबेरको नन्दिवृक्षे गोकण्टो गोक्षुरे तथा ।  
दन्तफलस्तु पिप्पल्यां कसेरुर् भद्रमुस्तके ॥ रज्नि_२३।२  
नागरोत्था कच्छरुहा अङ्कोले दीर्घकीलके ।  
वल्लकी सल्लकीवृक्षे मातुलुङ्गे तु पूरकः ॥ रज्नि_२३।३  
ब्रह्मघ्नी तु कुमारी स्यादङ्कोले गूढमल्लिका ।  
अतिविषा श्वेतवचोपकुञ्ची स्थूलजीरके ॥ रज्नि_२३।४  
कवचः स्यात्पर्पटके लवणं तु पयोधिजम् ।  
बृहत्त्वक् सप्तपर्णे स्यात्काम्भोजी वाकुची तथा ॥ रज्नि_२३।५  
कीटपादी हंसपाद्यां कुनटी तु मनःशिला ।  
वैकुण्ठम् अर्जके प्राहुर्भूधात्र्यां तु तमालिनी ॥ रज्नि_२३।६  
शतकुन्दः शरीरे स्यादग्निकाष्ठं तथागुरौ ।  
सूक्ष्मपत्त्री शतावर्यां क्षीरपर्ण्यर्कसञ्ज्ञके ॥ रज्नि_२३।७  
शौण्डी तु पिप्पली ज्ञेया कस्तूर्यां मदनी तथा ।  
ब्रह्मपर्णी पृश्निपर्ण्यां चित्रपर्णी च सा स्मृता ॥ रज्नि_२३।८  
छत्त्रपर्णः सप्तपर्णे पीलुपर्णी तु तुण्डिका ।  
शाकश्रेष्ठस्तु वृन्ताके शङ्गरः शमिर् उच्यते ॥ रज्नि_२३।९  
गोरटः स्याद्विट्खदिरे तुण्डिश् चारण्यबिम्बिका ।  
विष्णुगुप्तं तु चाणक्यमूले ऽनन्ता यवासके ॥ रज्नि_२३।१०  
कपिकच्छुर् आत्मगुप्ता वातपोथस्तु किंशुके ।  
पीता तु रजनी ज्ञेया बोधिवृक्षस्तु पिप्पलः ॥ रज्नि_२३।११  
उशीरे समगन्धिः स्याद्धिङ्गुले चूर्णपारदः ।  
हिङ्गाव् अगूढगन्धः स्याद्गोदन्ते विस्रगन्धिके ॥ रज्नि_२३।१२  
शम्यामीशान इत्याहुर्दिवान्धो घूक उच्यते ।  
पयस्या क्षीरकाकोल्यां शतवेध्यम्लवेतसे ॥ रज्नि_२३।१३  
रोचनी नारिकेले च भूधात्र्यां चारुहा स्मृता ।  
प्रियां प्रियङ्गुके प्राहुः खराह्वा चाजमोदके ॥ रज्नि_२३।१४  
तगरं दण्डहस्ती स्याद्रसोनो लशुने स्मृतः ।  
तपस्विनी जटामांस्यां मेघपुष्ये ऽजशृङ्गिका ॥ रज्नि_२३।१५  
ज्ञेयं मातुलपुष्पं तु धुस्तूरे चोरके रिपुः ।  
शष्पं बालतृणं प्रोक्तं शैलेयं चाश्मपुष्पके ॥ रज्नि_२३।१६  
श्रीपुष्पं तु लवङ्गे स्याद्बालपुष्पी तु यूथिका ।  
स्थूलपुष्पं तु झेण्डूके चित्रके दारुणः स्मृतः ॥ रज्नि_२३।१७  
अथ स्याद्विषपुष्पं तु पुष्पं श्यामदलान्वितम् ।  
बलभद्रः कदम्बोऽन्यः शाखोटे भूतवृक्षकः ॥ रज्नि_२३।१८  
रामा तमालपत्त्रे स्याद्भूर्जे चर्मदलो मतः ।  
आत्मशल्या शतावर्यां पिक्यां कलभवल्लभा ॥ रज्नि_२३।१९  
विप्रप्रिया पलाशे च ज्वरारिस्तु गुडूचिका ।  
कण्टकार्यां तु श्वेतायां ज्ञेया तु कपटेश्वरी ॥ रज्नि_२३।२०  
पाण्डुफलं पटोले स्याच्छालिपर्ण्यां स्थिरा मता ।  
गायत्री खदिरे प्रोक्ता स्याद् एर्वारुस्तु कर्कटी ॥ रज्नि_२३।२१  
नीवारे ऽरण्यशालिः स्यात्पार्वत्यां गजपिप्पली ।  
स्पृक्कायां देवपुत्री स्यादङ्कोले देवदारु च ॥ रज्नि_२३।२२  
रीठां प्रकीर्यके प्राहुर् दन्त्यां केशरुहा स्मृता ।  
आम्रस्तु सहकारे स्यात् ज्ञेयस्ताले द्रुमेश्वरः ॥ रज्नि_२३।२३  
दुष्पुत्रश्चोरके प्रोक्तो माडे चैव वितानकः ।  
माचिषा मण्डके प्रोक्ता मार्जारी मृगनाभिजा ॥ रज्नि_२३।२४  
तिन्तिडीके तु बीजाम्लः कदल्यां तु सकृत्फला ।  
जर्तिलश् चारण्यतिले तार्क्ष्यशैलं रसाञ्जने ॥ रज्नि_२३।२५  
विभीतके कलिन्दः स्याच्छालिर्ज्ञेया तु पाटला ।  
रङ्गमाता तु लाक्षायाम् अग्निज्वाला तु धातकी ॥ रज्नि_२३।२६  
तिनिशे स्याद्भस्मगर्भा मधूल्यां मधुकर्कटी ।  
सितगुञ्जा काकपीलौ चन्द्रायां तु गुडूचिका ॥ रज्नि_२३।२७  
नटश्चाशोकवृक्षे स्याद्दाडिमे फलषाडवः ।  
निष्पावे तु पलङ्कः स्यात्कलशी पृश्निपर्णिका ॥ रज्नि_२३।२८  
राजान्ने दीर्घशूकः स्याज्जरणः कृष्णजीरके ।  
पिङ्गा चैव हरिद्रायां श्वेतशूके यवः स्मृतः ॥ रज्नि_२३।२९  
श्यामाके तु त्रिबीजः स्यादाढक्यां तुवरी स्मृता ।  
गोधूमेऽथ मृदुः प्रोक्तः करला त्रिपुटा तथा ॥ रज्नि_२३।३०  
सूपश्रेष्ठो हरिन्मुद्गे राजान्ने ह्रस्वतण्डुलः ।  
मकुष्टो वनमुद्गे स्यान्मकुष्ठे च कृमीलकः ॥ रज्नि_२३।३१  
कृष्णः काश्मीरवृक्षे स्यात् विषतिन्दुर् विषद्रुमे ।  
पलाशे पत्त्रकः प्रोक्तो न्यग्रोधो रोहिणः स्मृतः ॥ रज्नि_२३।३२  
नारिकेले रसफलस्तथा ताले तु शम्बरः ।  
विकङ्कतो मृदुफले केसरे बकुलः स्मृतः ॥ रज्नि_२३।३३  
शेफाली सिन्धुवारे च मत्स्याक्षे हिलमोचिका ।  
वास्तुके श्वेतचिल्ली स्यात् वेल्लिका स्यादुपोदकी ॥ रज्नि_२३।३४  
आरामवल्लिकायां तु मूलपोती तु विश्रुता ।  
मकरन्दः पुष्परसे जात्यां तु सुमना स्मृता ॥ रज्नि_२३।३५  
आम्रातके पीतनकः क्षौद्रे पुष्पासवः स्मृतः ।  
मृदुः कन्या तु सम्प्रोक्ता जीवा स्याज्जीवके तथा ॥ रज्नि_२३।३६  
छिन्नायां तु गुडूची स्यान्नारायण्यां शतावरी ।  
सर्जे तु बस्तकर्णी च शलाटुर् बिल्वके तथा ॥ रज्नि_२३।३७  
सर्जान्तरे चाश्वकर्णो गोकर्णी समधौ रसे ।  
कृष्णं नीलाञ्जने प्राहुराखुकर्णी तु शम्बरी ॥ रज्नि_२३।३८  
दुर्गा तु श्यामयक्षी स्याद्भूतो मुस्ताथ दुर्ग्रहः ।  
अपामार्गो ऽथ रक्ता तु मञ्जिष्ठायां शटस्तथा ॥ रज्नि_२३।३९  
धुस्तूरे ब्रह्मजा ब्राह्मी गन्धर्वः कोकिले स्मृतः ।  
सरटी तु दुरारोहा बाहुल्यां तर्वटः स्मृतः ॥ रज्नि_२३।४०  
सर्षपं तु दुराधर्षो ह्रीवेरं बालके तथा ।  
हैमवती चाल्परसा भिषङ्माताटरूषके ॥ रज्नि_२३।४१  
ब्रह्मपुत्री तु भार्गी स्याद्धस्तिपर्णी तु कर्कटी ।  
तुलसी बहुमञ्जर्यां कटभ्यां गर्दभी स्मृता ॥ रज्नि_२३।४२  
कच्छुघ्नो हवुषायां च शाल्मली च यमद्रुमे ।  
सूक्ष्मैला चैव कोरङ्ग्यां गन्धाढ्यां धूम्रपत्त्रिका ॥ रज्नि_२३।४३  
शैलजा गजपिप्पल्यां क्षीरिणी तु कुटुम्बिनी ।  
देवबलायां त्रायन्ती कटी च खदिरे स्मृता ॥ रज्नि_२३।४४  
इन्दीवरा करम्भायां कन्दे चेन्दीवरं स्मृतम् ।  
पुष्पान्तरे राजकन्या पार्थिवे तगरं तथा ॥ रज्नि_२३।४५  
सागरे रत्नगर्भश्च रत्नगर्भा तु मेदिनी ।  
सुवर्णे काञ्चनं ज्ञेयं हेमदुग्धा तु काञ्चनी ॥ रज्नि_२३।४६  
प्रसारिण्यां राजबला कर्पूरे हिमवालुकः ।  
हिमं कर्पूरके प्राहुर् गोशीर्षं चन्दनं स्मृतम् ॥ रज्नि_२३।४७  
ब्रह्मदारुः स्मृतः फञ्ज्यां पण्यन्धा पणधा स्मृता ।  
वत्सादनी गुडूच्यां च सोमवल्ल्यन्त्रवल्लिका ॥ रज्नि_२३।४८  
नद्याम्रे च समष्ठिलोऽथ रजनी स्यात् कालमेष्यां बुधैर् दुग्धार्हस् तिलके पलाण्डुरिति च स्याद्दीपने चोक्ततः ।  
मोचा हस्तिविषाणके च कथिता भार्ग्यां तु पद्मा स्मृता निम्बे शीर्णदलस्तथात्र कथितः स्याद्धान्यराजो यवे ॥ रज्नि_२३।४९  

राजनिघण्टु, एकार्थादिवर्ग, द्व्यर्थाः  
सौराष्ट्र्यां रुचिदे चैव सन्धानं च प्रचक्षते ।  
पलाशिके शटी लाक्षा कितवश् चोरके शठे ॥ रज्नि_२४।१  
बलाका बर्हिणश्चैव मेघानन्दः प्रकीर्तितः ।  
आकाशेऽभ्रके गगनं जलूका मत्कुणास्रपोः ॥ रज्नि_२४।२  
नासानक्षत्रयोर् नाडी कोलायां शुण्डिके कणा ।  
ज्वरघ्नश् छिन्नवास्तूके ललना चारसर्जयोः ॥ रज्नि_२४।३  
मञ्जिष्ठायां गुडूच्यां तु कुमारी नागपूर्विका ।  
मुद्गरे सप्तपर्णे स्यात् सप्तच्छदम् उदाहृतम् ॥ रज्नि_२४।४  
कृत्रिमकं विडे काचे पाक्यं च यवजे विडे ।  
सर्पान्तरे पटोले च कुलकः समुदाहृतः ॥ रज्नि_२४।५  
जन्तुकायां तु वास्तुके विज्ञेया चक्रवर्तिनी ।  
मधुरा जीवके प्रोक्ता मेदायां च तथा स्मृता ॥ रज्नि_२४।६  
कर्कन्धूश्चेति सम्प्रोक्तो बदरे पूतिमारुते ।  
वासन्ती कोकिलायां तु दन्त्यापुष्पं प्रचक्षते ॥ रज्नि_२४।७  
चन्द्राब्जे चोत्पलं कुष्ठे कृकरश्चव्यवातयोः ।  
चपला मद्यमागध्योर् धरण्यां खदिरे क्षमा ॥ रज्नि_२४।८  
सिन्धुपुष्पं कदम्बे च बकुले चाथ लोमशा ।  
काकोल्यां च वचायां च सूक्ष्मैला चेन्द्रवारुणी ॥ रज्नि_२४।९  
ऐन्द्र्यां गोदावरी चैव गौतम्यां रोचना तथा ।  
कुसुम्भेऽरण्यजे चैव कौसुम्भं कुसुमाञ्जने ॥ रज्नि_२४।१०  
शटी गन्धनिशायां च चोरके चाथ कर्कटी ।  
देवदाल्यां त्रपुस्यां च शताह्वायां शतावरी ॥ रज्नि_२४।११  
मिशिस्तु तुत्थनीलिन्यां सूक्ष्मैलायां तथा स्मृता ।  
वितुन्नकं तु भूधात्र्यां ख्याता कुस्तुम्बरी तथा ॥ रज्नि_२४।१२  
बर्हिर् दर्भे मयूरे च प्लक्षमर्कटयोः प्लवः ।  
आखुपर्णी सुतश्रेण्यां प्रत्यक्श्रेण्यां तथा स्मृता ॥ रज्नि_२४।१३  
वस्त्रे तमालपत्त्रे च अंशुकः समुदाहृतः ।  
दर्भे च कुशिके वज्रं कङ्गुधान्ये प्रियङ्गुके ॥ रज्नि_२४।१४  
कङ्गुरङ्गारवल्ली तु फञ्जी हस्तिकरञ्जयोः ।  
वक्रपुष्पमगस्त्ये च पलाशे च श्वपुच्छकम् ॥ रज्नि_२४।१५  
माषपर्ण्यां शुनः पुच्छे चिल्ली स्याच्छाकलोध्रयोः ।  
अथवा चेन्द्रवारुण्यां शक्राह्वेन्द्रयवं तथा ॥ रज्नि_२४।१६  
काकभाण्डी काकतुण्ड्यां ख्याता हस्तिकरञ्जके ।  
दीर्घाङ्कुश्यां पलाशे च याज्ञिकोऽथ विदारिका ॥ रज्नि_२४।१७  
काश्मर्यां च शृगाल्यां च टेण्टी च मृगधूर्तके ।  
भल्लूकोऽथ रुदन्त्यां च गोक्षुरे चणपत्त्रकः ।  
कटुकागजपिप्पल्योः ख्याता च शकुलादनी ॥ रज्नि_२४।१८  
मन्थानके समाख्यातो राजवृक्षस्तृणाधिपे ।  
मदने कुटिले चैव तगरं चाथ रक्तिका ॥ रज्नि_२४।१९  
गुञ्जायां राजिकायां च पिशुनं चापि कुङ्कुमे ।  
तगरेऽथ यवाह्वायां यवक्षारं यवासिका ॥ रज्नि_२४।२०  
अङ्कुरौदनयोः कूरो दन्तीमधुकपुष्पयोः ।  
मधुपुष्पं च शोफघ्नी शालिपर्णीपुनर्नवे ।  
बालपत्त्रो यवासे च खदिरे चाथ बालके ॥ रज्नि_२४।२१  
उदीच्यमुत्तरे देशे कपिः कीशतुरुष्कयोः ।  
लाङ्गलीदर्भयोः सीरी प्रग्रहे जलवेतसे ।  
व्याधिघातो लवङ्गं च श्रीगन्धे दिव्यचन्दने ॥ रज्नि_२४।२२  
स्वादुकण्टकम् आचख्युर् गोक्षुरे च विकङ्कते ।  
वंशबीजे यवफलो वत्सके धान्यमार्कवे ॥ रज्नि_२४।२३  
देवप्रियः अगस्त्यः स्याद् वचा श्वेतादिपिच्छरी ।  
गोलोम्यां गृञ्जनं प्रोक्तं लशुने वृत्तमूलके ॥ रज्नि_२४।२४  
कुङ्कुमे रामठे बाह्लिर् बलायामोदनी भवेत् ।  
महासमङ्गा चैश्वर्यां जटामांस्यां जटा स्मृता ॥ रज्नि_२४।२५  
कस्तूरी मृगनाभौ च धुस्तूरे परिकीर्तिता ।  
हंसपाद्यां मुसल्यां च ख्याता गोधापदी बुधैः ॥ रज्नि_२४।२६  
तपस्वी हिङ्गुपत्त्र्यां च प्रकीर्ये रौप्यमुक्तयोः ।  
तारं स्यान्माषपर्ण्यां तु लिङ्ग्यां चाहुः स्वयम्भुवम् ॥ रज्नि_२४।२७  
सहस्रवेधी कस्तूर्यां रामठेऽथाब्जकेसरे ।  
पुन्नागे तुङ्गम् आचख्युस् त्रिवृद्धान्यविशेषयोः ॥ रज्नि_२४।२८  
मसूरोऽप्यथ विश्वायां शुण्ठी प्रतिविषा तथा ।  
श्रीगन्धं गन्धपाषाणे गन्धसारे ऽथ पिच्छिले ॥ रज्नि_२४।२९  
शाल्मलीशिंशपे वासाबृहत्यौ हिंस्रिकाभिधे ।  
मर्कटस्त्वजमोदायां वनौकसि च विश्रुतः ॥ रज्नि_२४।३०  
स्याल्लाङ्गली गुडूच्यां तु विशल्यामथ तेजिनी ।  
तेजोवत्यां तु मूर्वायां चाङ्गेरीलोणशाकयोः ॥ रज्नि_२४।३१  
लोणिका चापि पिण्याकं तिलकिट्टतुरुष्कयोः ।  
बृहत्यां चैव वृन्ताके वार्त्ताकी च सदाफलम् ॥ रज्नि_२४।३२  
उदुम्बरे बिल्ववृक्षे लज्जाखदिरवृक्षयोः ।  
खदिरे चाथ सामुद्रं लवणे चाब्धिफेनके ॥ रज्नि_२४।३३  
ग्रन्थिलो गोक्षुरे बिल्वे कटुका मीनपित्तयोः ।  
मत्स्यपित्ताथ रजनी हरिद्रानीलिकाख्ययोः ॥ रज्नि_२४।३४  
मिश्रेयके मुरल्यां च वातपत्त्रो ऽथ मुस्तके ।  
अब्दोऽभ्रके श्वेतपद्मे पुष्करं पुष्करे मतम् ॥ रज्नि_२४।३५  
तुण्डिकेर्यां च कार्पासे तुण्डिका च प्रशस्यते ।  
धुस्तूरे च विडे धूर्तः श्रीवेष्टे सूचिपत्त्रके ॥ रज्नि_२४।३६  
वृक्षधूपो हिमांशौ स्यात्कर्पूरे च प्रकीर्तितः ।  
जातीफलं तु शैलूषे श्रीफले च सितावरी ॥ रज्नि_२४।३७  
सूचिपत्त्रे तु वाकुच्यां शर्करागण्डदूर्वयोः ।  
मत्स्यण्डिका तु द्राक्षायां चराब्दे तापसप्रिया ॥ रज्नि_२४।३८  
फञ्जी तु वोकडी चैव अजान्त्र्यां तु प्रचक्षते ।  
अर्कावर्ते रवौ सूर्यः पेयं क्षीरे जले स्मृतम् ॥ रज्नि_२४।३९  
कर्पूरे चुक्रके चन्द्रः क्षौद्रे ताप्ये च माक्षिकम् ।  
मञ्जिष्ठा तगरे भण्डी तूच्चटा गुञ्जमुस्तयोः ॥ रज्नि_२४।४०  
सुवर्चलं मातुलिङ्गे रुचके च सुवर्चला ।  
अर्कावर्ते तु मण्डूक्यां ह्रीवेरपिचुमर्दयोः ॥ रज्नि_२४।४१  
निम्बोऽथ सप्तलायां तु सप्तला नवमल्लिका ।  
लाङ्गल्यां गजपिप्पल्यां ख्याता वह्निशिखा तथा ॥ रज्नि_२४।४२  
ज्योतिष्मत्यां काकजङ्घा पारावतपदी तथा ।  
दुरालभा यवासे च यासे च क्षुरको मतः ॥ रज्नि_२४।४३  
गोक्षुरे कोकिलाक्षे च क्षुरे गोकण्टके क्षुरः ।  
पुष्करं च पलाशे च क्षीरश्रेष्ठः प्रकीर्तितः ॥ रज्नि_२४।४४  
सोमो धान्याभ्रके सोमे प्रिया मद्येऽङ्गनान्तरे ।  
मुनिद्रुर् घण्टुके ऽगस्त्ये ऽथामृणालमुशीरके ॥ रज्नि_२४।४५  
लामज्जके ब्रह्मवृक्षो रक्तागस्त्ये पलाशके ।  
वटे प्लक्षे च शृङ्गी स्यात् कान्तारो वनवंशयोः ॥ रज्नि_२४।४६  
भूतृणे धान्यके छत्त्रं मूलके शिग्रुमूलके ।  
मूलकं च यमानी तु दीपिकाबस्तमोदयोः ॥ रज्नि_२४।४७  
एलवालुककर्कट्योर् वालुकं क्षीरभूरुहम् ।  
ताम्रं चोदुम्बरे चाथ भूर्जेन्द्रा श्रवणी तथा ॥ रज्नि_२४।४८  
रीत्यां पुष्पाञ्जने रीतिः सचिवो मन्त्रिधूर्तयोः ।  
चाणका मूलके मिश्रे शालयोऽथार्कसारिवे ॥ रज्नि_२४।४९  
आस्फोतायां तु पर्जन्यो वृष्टिदारुहरिद्रयोः ।  
लकुचं चुक्रवास्तूके लिकुचेऽथ गुणा मता ॥ रज्नि_२४।५०  
दूर्वायां मांसरोहिण्यां सातला मांसरोहिणी ।  
उभे चर्मकषायां तु नीवारे पिण्डकर्बुरे ॥ रज्नि_२४।५१  
मुनिप्रियो वरायां तु गुडूची तु विडङ्गके ।  
रसं तु पारदे बोले रसः पारदचर्मणोः ॥ रज्नि_२४।५२  
भल्लूकः शुनके ऋक्षे पद्मिन्यां नलिनी त्व् इभी ।  
किंशुके प्रवरौ ख्यातौ आरूके परिकीर्तिताः ॥ रज्नि_२४।५३  
चित्रके मेथिकाबीजे ज्योतिष्कश्चाथ वार्षिके ।  
त्रायमाणान्यपुष्ट्यां च मेथिकाचित्रमूलयोः ॥ रज्नि_२४।५४  
वल्लरी चाथ कलभो धुस्तूरे च गजार्भके ।  
त्रुटिनीलिकयोर् एला शिखण्डी च मयूरके ॥ रज्नि_२४।५५  
सुवर्णयूथिकायां च कारवे रुचके तथा ।  
तत्प्रोक्तं कृष्णलवणं दाडिमे च कपित्थके ॥ रज्नि_२४।५६  
स्मृतं कुचफलं शाकश्रेष्ठः कुष्माण्डके तथा ।  
कलिङ्गे च स्मृतश्चाथ खगो वायौ च पक्षिणि ॥ रज्नि_२४।५७  
धनुर्वक्षो धन्वनागे स स्याद्भल्लात इत्यपि ।  
घेटुके खड्गशिम्ब्यां च पृथुशिम्ब्यथ चेतना ॥ रज्नि_२४।५८  
पथ्यारुष्कस्तु निचुले अशोके वञ्जुलः स्मृतः ।  
कपिकच्छ्वां त्व् अपामार्गे मर्कटी चान्यपक्षिणी ॥ रज्नि_२४।५९  
भारद्वाजो भवेद्वन्यकार्पासे चाथ गुग्गुलौ ।  
दहनागुरौ पुरं च प्रोक्ताथ जतुपत्त्रिका ॥ रज्नि_२४।६०  
क्षुद्राश्मभेदे चाङ्गेर्याम् अतसी शालिपर्णिका ।  
एकमूला तु कुम्भी स्यात्पाटलीद्रोणपुष्पयोः ॥ रज्नि_२४।६१  
वाराही च हरिक्रान्ता विष्णुक्रान्ताभिधा मता ।  
सारङ्गश्चातके रङ्कौ शङ्खो वारिभवे नखे ॥ रज्नि_२४।६२  
मांसलं तु फले प्रोक्तं वृन्ताके तु कलिङ्गके ।  
निष्पत्त्रिकायां वंशाग्रे करीरं सम्प्रकीर्तितम् ॥ रज्नि_२४।६३  
माषपर्ण्यां तु गुञ्जायां काम्भोजी चाथ पूतना ।  
गन्धमांस्यां हरीतक्यां चित्राङ्गं म्लेच्छतालयोः ॥ रज्नि_२४।६४  
अङ्कोलके तु मदनं ख्यातं गन्धोत्कटे बुधैः ।  
तिनिशे शिंशपायां तु भस्मगर्भः प्रकीर्तितः ॥ रज्नि_२४।६५  
वाते मरुद्गदे चैव ख्यातो वैद्यैः समीरणः ।  
क्षीरं दुग्धे तवक्षीरे क्षवथुः क्षुतकासयोः ॥ रज्नि_२४।६६  
सितमन्दारके पुष्पविशेषे कुरवः स्मृतः ।  
सुषवी कटुहुञ्च्यां च विश्रुता स्थूलजीरके ॥ रज्नि_२४।६७  
कण्टकी खदिरे प्रोक्ता वृन्ताके चाथ नीलिका ।  
सिन्दुवारे तु नीलिन्यां पिके चैवाथ कोकिला ॥ रज्नि_२४।६८  
कोकिलाक्षे च गान्धार्यां पत्री स्यात्सा यवासके ।  
चक्राङ्गी चैव रोहिण्यां मञ्जिष्ठायां प्रकीर्तिता ॥ रज्नि_२४।६९  
मसूरा त्रिवृतायां च प्रोक्ता धान्यविशेषके ।  
गिरिजं गैरिकं प्रोक्तं शिलाजतु प्रशस्यते ॥ रज्नि_२४।७०  
चन्द्रिका चन्द्रकान्तौ च निर्गुण्ड्यां च प्रकीर्तिता ।  
फञ्जी योजनबल्यां तु भार्ग्यां चैवाथ नीलिका ॥ रज्नि_२४।७१  
मृगाक्षी श्रीफलीकायां मृगाक्षी धात्रिकाफलम् ।  
ख्यातामृतफले चाथ श्यामेक्षुः कोकिलाक्षकः ॥ रज्नि_२४।७२  
इक्षुरके वक्रशल्यां कटुबिम्बी प्रचक्षते ।  
दन्त्यन्तरे विभाण्ड्यां च प्रख्याता कर्तरी बुधैः ॥ रज्नि_२४।७३  
अभया च समाख्याता हरीतक्यमृणालयोः ।  
जन्तुकायां जनन्यां तु भ्रामरी च भिषग्वरैः ॥ रज्नि_२४।७४  
गोरसे रोचने गव्यं कार्पास्यां चव्यचव्यके ।  
गोरोचना रोचनायां ख्याता स्याद्वंशरोचना ॥ रज्नि_२४।७५  
ज्योतिष्मत्यां पक्षिभेदे पिङ्गला च प्रकीर्तिता ।  
अमृते शालिपर्ण्यां तु सुधा च परिकीर्तिता ।  
रसराजः समाख्यातः पारदे च रसाञ्जने ॥ रज्नि_२४।७६  
वल्लीकरञ्जे सितपाटलायां कुबेरनेत्राथ जटादिमांस्याम् ।  
मांसी रुदन्त्यां लवणे महीजे कान्तायसाश्मे तु हि रोमकाख्यम् ॥ रज्नि_२४।७७  

राजनिघण्टु, एकार्थादिवर्ग, त्र्यर्थाः  
सितजे शतपत्त्रे च वासन्त्यां माधवी भवेत् ।  
ज्योतिष्मत्यां किणिह्यां च सुपुष्प्यां कटभी स्मृता ॥ रज्नि_२५।१  
पुनर्नवेन्द्रगोपौ तु वर्षाभूर्दर्दुराः स्मृताः ।  
सुकुमारस्तु श्यामाके चम्पके क्षवके तथा ॥ रज्नि_२५।२  
स्पृक्का तु सुकुमारायां नेपाली मालती स्मृता ।  
महाबला गवाक्षी च गिरिकर्णी गवादनी ॥ रज्नि_२५।३  
अरिष्टस् तक्रभेदे च निम्बे च लशुने तथा ।  
कटुका वंशदूर्वास्तु शतपर्वा च किंशुकः ॥ रज्नि_२५।४  
ज्योतिष्मत्यां पलाशे च नन्दीवृक्षेऽथ लाङ्गली ।  
हलिन्यां गजपिप्पल्यां नारिकेले प्रशस्यते ॥ रज्नि_२५।५  
कदम्बे मल्लिकाख्ये च शिरीषे वृत्तपुष्पकः ।  
गिरिकर्णीन्द्रवारुण्यां पिण्डिन्यां च गवादनी ॥ रज्नि_२५।६  
शिरीषे मधुके दन्त्यां मधुपुष्पं तु वञ्जुलः ।  
अशोके चैव भेरिण्यां निचुले चाथ नाकुली ॥ रज्नि_२५।७  
सर्पाक्ष्यां सितक्षुद्रायां यवतिक्तेऽथ दर्दुरः ।  
भल्लातके ऋषभकेऽनडुहि च प्रशस्यते ॥ रज्नि_२५।८  
मयूरके मेथिकायां चित्रके च भवेच्छिखी ।  
कदल्यामजमोदायां गजे हस्तीति सञ्ज्ञका ॥ रज्नि_२५।९  
अमोघा पद्मभेदे स्यात् पाटल्यां च विलङ्गके ।  
कुल्माषः काञ्जिके वंशे गन्धमाल्यां सुविश्रुतः ॥ रज्नि_२५।१०  
सामायां महिषीवल्लीब्राह्मीहेमन्तताः स्मृताः ।  
वंशे स्यान्नारिकेले च ताले च तृणराजकः ॥ रज्नि_२५।११  
मुस्तायामभ्रके मेघे घनश्चाथ पितृप्रियः ।  
अगस्त्ये भृङ्गराजे च कालशाके च विश्रुतः ॥ रज्नि_२५।१२  
दन्तशठस्तु चाङ्गेर्यां जम्बीरेऽथ कपित्थके ।  
दहनोऽरुष्करे प्रोक्तो वृश्चिकाल्यां च चित्रके ॥ रज्नि_२५।१३  
विडङ्गे च जयन्त्यां च मोटायां च बला स्मृता ।  
आम्रातके शिरीषे च प्लक्षे चैव कपीतनः ॥ रज्नि_२५।१४  
कुडुहुञ्च्यां कारवल्ली काण्डीरे चीरपद्मके ।  
यवासे क्षुद्रखदिरे कार्पासे च मरुद्भवा ॥ रज्नि_२५।१५  
समुद्रान्ता च स्पृक्कायां कार्पासे च यवासके ।  
मण्डूकपर्णी मण्डूक्यां मञ्जिष्ठादित्यकान्तयोः ॥ रज्नि_२५।१६  
ऋषभके तु वासायां बलीवर्दे वृषः स्मृतः ।  
चाम्पेयं चम्पके प्रोक्तं किञ्जल्के नागकेसरे ॥ रज्नि_२५।१७  
उशीरे च लवङ्गे च श्रीखण्डे वारिसम्भवः ।  
पलितं शैलजे श्यामे शुभ्रकेशे च विश्रुतम् ॥ रज्नि_२५।१८  
कुन्दुरुको धूपभेदे शल्लक्यां च तृणान्तरे ।  
पृथ्वीकायां हिङ्गुपत्त्री स्थूलैला कलिका स्मृता ॥ रज्नि_२५।१९  
शतपत्त्रो राजकीरे कमले पुष्पभेदके ।  
न्यग्रोधस्त्वाखुपर्ण्यां च विषपर्ण्यां वटे स्मृतः ॥ रज्नि_२५।२०  
क्षुद्राग्निमन्थे तर्कारी जीमूते चाग्निमन्थके ।  
श्वेते रौप्ये च मीनाण्ड्यां सिता च परिकीर्तिता ॥ रज्नि_२५।२१  
सोमवल्कस्तु रीठायां कदरे कृष्णगर्भके ।  
शैलेयके शिलाह्वा च कुनट्यां च शिलाजतौ ॥ रज्नि_२५।२२  
पाटलायां माषपर्ण्यां काश्मर्यां कृष्णवृन्तिका ।  
जटामांस्यां च मांसे च लाक्षायां च पलं स्मृतम् ॥ रज्नि_२५।२३  
समङ्गायां रक्तपादी मञ्जिष्ठा च बला स्मृता ।  
भल्लातके बिल्यतरौ पार्थे वीरतरुः स्मृतः ॥ रज्नि_२५।२४  
दुःस्पर्शायां कण्टकारी कपिकच्छुर् दुरालभा ।  
वत्सादन्यां गुडूची च तार्क्षी च गजपिप्पली ॥ रज्नि_२५।२५  
आमण्डे पुष्करे कञ्जे पद्मपत्त्रं प्रचक्षते ।  
कालेयकं तु दार्व्यां च कुङ्कुमे हरिचन्दने ॥ रज्नि_२५।२६  
श्रीखण्डे चाजगन्धे स्याच्छ्रीवेष्टे तिलपर्णिका ।  
लोध्रे पूगीफले चैव तूले च क्रमुकः स्मृतः ॥ रज्नि_२५।२७  
पिप्पल्यां यूथिकायां च जीरके माधवी भवेत् ।  
अजमोदा शताह्वायां मिशिश्चैव शतावरी ॥ रज्नि_२५।२८  
त्रपुस्यां कर्कटी तौसी तथा स्याद्वनकर्कटी ।  
कुस्तुम्बर्यां च भूधात्र्यां धान्यं व्रीह्यादिकं स्मृतम् ॥ रज्नि_२५।२९  
त्रपुसी देवदाली च घोटिके शफले स्मृता ।  
तण्डुल्यां यवतिक्ता च शशाण्डुल्यब्दनादयोः ॥ रज्नि_२५।३०  
सुरदारुर् गन्धबध्वोश् चण्डायां गन्धमादिनी ।  
श्यामेक्षुके क्षुरकेऽपि काकाक्षे कोकिलाक्षकः ॥ रज्नि_२५।३१  
वराङ्गं मस्तके गुह्ये त्वचायां च प्रशस्यते ।  
कर्ण्यां श्वेतकिणिह्यां च कटभ्यां गिरिकर्णिका ॥ रज्नि_२५।३२  
पतङ्गो ऽर्के मधूके च पट्टरञ्जनके तथा ।  
द्राक्षा च शतवीर्यायां दूर्वा चैव शतावरी ॥ रज्नि_२५।३३  
शुण्ठी प्रतिविषा चैव विश्वायां च शतावरी ।  
जया हरिद्रा विजया जयन्त्यां च प्रशस्यते ॥ रज्नि_२५।३४  
कच्छुरायां दुरालम्भा स्वयङ्गुप्ता यवासकः ।  
पुण्ड्रेक्षौ चाथ गोधूमे रसाले च प्रचक्षते ॥ रज्नि_२५।३५  
द्राक्षायां तु रसाला स्याद्वक्ष्यते च भिषग्वरैः ।  
हैमवत्यां वचा श्वेतक्षीरिणी लोमशा स्मृता ॥ रज्नि_२५।३६  
बिल्वे धात्रीफले चैव श्रीफलं चार्द्रचिक्कणे ।  
जात्यां पक्षिविशेषे च कमलं सारसं स्मृतम् ।  
तिलके च छिन्नरुहा सुषवी केतकी भवेत् ॥ रज्नि_२५।३७  
वंशः सर्जद्रुमे वेणौ कुलाम्नाये च कीर्तितः ।  
सलिले वत्सनाभे च व्याले चैव विषं स्मृतम् ॥ रज्नि_२५।३८  
स्थूलकन्दो मुखालुः स्यात् शूरणं हस्तिकन्दकम् ।  
आम्रातके पीतनकेऽप्यम्लिका च पलाशिका ॥ रज्नि_२५।३९  
विषदोड्यां महानिम्बे मदने विषमुष्टिकः ।  
तगरे कुङ्कुमे प्रोक्तो धुस्तूरे च शठः स्मृतः ॥ रज्नि_२५।४०  
कपित्थः स्वर्णयूथ्यां च कुष्माण्डे नागपुष्पके ।  
तिलके चातिमुक्ते च इक्षुभेदे च पुण्ड्रकः ॥ रज्नि_२५।४१  
आखोटे वारुणी चैव गवाक्ष्यां चर्मवादिनी ।  
तोयवल्ल्यां च कारण्डीरो महादुग्धामृतस्रवा ॥ रज्नि_२५।४२  
पृथ्व्यां पुनर्नवा मेदा धारिणी च प्रशस्यते ।  
मुचुकुन्दे जयापुष्पे गणेर्यां हरिवल्लभा ॥ रज्नि_२५।४३  
कामुके लघुकाश्मर्यां कैडर्यो ऽन्यकरञ्जके ।  
द्राक्षान्तरे शिखरिणी नेवाल्यां दधिभेदके ॥ रज्नि_२५।४४  
कुटजेन्द्रयवौ प्रोक्तौ पुष्पकासीसवत्सके ।  
क्षौद्रे मद्यान्तरे प्रोक्तो मधुयष्ट्यां मधुः स्मृतः ॥ रज्नि_२५।४५  
चटके स्वरसे चैव नीलकण्ठो मयूरके ।  
शोणितं कुङ्कुमे रक्ते रक्तगन्ध इति स्मृतम् ॥ रज्नि_२५।४६  
तर्कारी देवदाल्यां च अरण्यां वह्निमण्डले ।  
वसर्यां वृश्चिके चैव काकबन्ध्या सकृत्प्रजा ॥ रज्नि_२५।४७  
कट्वङ्ग्यां च कटभ्यां च पटोल्यां दधिपुष्पिका ।  
धुस्तूरे केसरे हेम्नि सुवर्णं सम्प्रचक्षते ॥ रज्नि_२५।४८  
सुवर्णायां हरिद्रायां वारुणी कणगुग्गुलुः ।  
वाराह्यां शिशुमार्यां च कन्दभेदे च शूकरी ॥ रज्नि_२५।४९  
पलाण्ड्वन्तरे लसुने मूले चाणक्यसञ्ज्ञके ।  
महाकन्दः समाख्यातो वैद्यशास्त्रार्थकोविदैः ॥ रज्नि_२५।५०  
लोहे च वनरम्भायां लघुपाषाणभेदके ।  
त्रिष्वेतेषु च गिरिजा प्रोक्ता यत्र भिषग्वरैः ॥ रज्नि_२५।५१  
जरणः कासमर्दे तु रामठे कृष्णजीरके ।  
स शमं जायते तीक्ष्णं तगरे च प्रशस्यते ॥ रज्नि_२५।५२  
दुरालभायां कपिकच्छुके स्यात् तथा शिखर्यां दुरभिग्रहा च ।  
महासमङ्गा बहुपुत्रिका च सा सारिवा स्यात् फणिजिह्विकायाम् ॥ रज्नि_२५।५३  

राजनिघण्टु, एकार्थादिवर्ग, चतुरर्थाः  
अम्लिकायां तु चाङ्गेर्यां मोचिका चाम्रचिञ्चके ।  
वयःस्थायां च काकोल्यौ दार्वी च सोमवल्लरी ॥ रज्नि_२६।१  
जन्तुकायां पुत्रदात्र्यां षट्पद्यां भ्रमरी त्वचौ ।  
भ्रमरी चारको वैद्यशास्त्रम् आयुष्मते स्मृतः ॥ रज्नि_२६।२  
अभया चिर्भिटा बन्ध्या कर्कोटी च मृगादनी ।  
पथ्यायां सम्प्रवक्ष्यन्ते चतस्रश्च भिषग्वरैः ॥ रज्नि_२६।३  
कुष्ठे कुन्दुरुके निम्बे राजके राजभद्रकः ।  
कटके काचके लोहे तिलके गन्धभेदकः ॥ रज्नि_२६।४  
मीनाख्यायां महाराष्ट्र्यां काकमाच्यां ततः परम् ।  
ब्रह्ममण्डूकिकायां तु मत्स्याक्षी च प्रचक्षते ॥ रज्नि_२६।५  
नक्तञ्चरः कौशिके स्याद्वल्गुजे दुण्डुभे पुरे ।  
शिफाजगन्धाकारव्यौ मेथिका चाजमोदिका ॥ रज्नि_२६।६  
पञ्चास्ये मर्कटे चाश्वे मण्डूके च हरिः स्मृतः ।  
श्यामालङ्का त्रिपूटायां स्थूलैला वृत्तमल्लिका ॥ रज्नि_२६।७  
लोहं च लोहजे कांस्ये कृष्णलोहे तथागुरौ ।  
खर्जूर्यां नारिकेले च ताले वंशे दुरारुहा ॥ रज्नि_२६।८  
शुण्ठीमरिचपिप्पल्यां कणामूले षडूषणम् ।  
अग्निस्त्वरुष्करे जारे निम्बुके चित्रके तथा ॥ रज्नि_२६।९  
भूताङ्कुशस्त्वपामार्गे सुकुमारश्च राजिका ।  
त्वचे चाक्षबले चैव प्रोक्तस्तत्र भिषग्वरैः ॥ रज्नि_२६।१०  
शमी हरिद्रा वृद्धिश्च लक्ष्मी स्यात्पद्मचारिणी ।  
जम्बूकी सोममत्स्याक्षी क्रोडी ब्राह्मी च कीर्त्तिता ॥ रज्नि_२६।११  
मार्कवे भ्रामरे भृङ्गस्त्वचे पक्षिविशेषके ।  
रोचनं स्याद्दाडिमके जम्भे निम्बे च पूरके ॥ रज्नि_२६।१२  
सिताब्जे दमने व्याघ्रे रुग्भेदे पुण्डरीककः ।  
जलजं मौक्तिके शङ्खे लोणक्षारे लवङ्गके ॥ रज्नि_२६।१३  
वन्ध्याकर्कोटकी चैव बृहत्यन्या च लक्ष्मणा ।  
सुतदा पुत्रदायां तु चतस्रः परिकीर्तिताः ॥ रज्नि_२६।१४  
उशीरं गृञ्जनं चैव मधुपुष्पं च वञ्जुलः ।  
दीर्घपत्त्रे च केतक्यां कन्यायां दीर्घपत्त्रिका ॥ रज्नि_२६।१५  
वासन्ते रुचके प्लक्षः कलिङ्गे देवसर्षपः ।  
लामज्जके दीर्घमूलं यासे वेल्लन्तरे शठे ॥ रज्नि_२६।१६  
तथा स्याच्छालिपर्ण्यां च दीर्घमूला स्मृता बुधैः ।  
रामायां त्रायमाणायां कन्याशोकश् च सातला ॥ रज्नि_२६।१७  
अमृतं वेदनक्षारे सुधायां च तथा विषे ।  
वराहः शिशुमारे च वाराह्यां शूकरे घने ॥ रज्नि_२६।१८  
वाराहे वञ्जुले कासे नादेयी जलवेतसे ।  
शारदो बकुले राष्ट्र्यां सारिवाकृष्णमुद्गयोः ॥ रज्नि_२६।१९  
कुब्जके वार्षिकायां च फलिन्यां योषिति प्रिया ।  
काश्मीरं कुङ्कुमे देशे पौष्करे मृगनाभिजे ॥ रज्नि_२६।२०  
केसरो बकुले हेम्नि किञ्जल्के च कसीसके ।  
जम्बीरः स्यान्मरुवके गुच्छे चार्जुनयुग्मके ॥ रज्नि_२६।२१  
वसुके वसुराजार्ककृष्णागुरुपुनर्नवाः ।  
जपानृकन्दान्यक्षुद्रामुचुकुन्देषु लक्ष्मणा ॥ रज्नि_२६।२२  
हर्षणे सारसे कामी चक्रे पारावते तथा ।  
मूषके कुक्कुटे क्रौड्यां वृश्चिके च बहुप्रजः ॥ रज्नि_२६।२३  
अजशृङ्गी च मञ्जिष्ठायुक्ता कर्कटशृङ्गिका ।  
प्रतिविषासमायुक्ता शृङ्ग्यां चैव प्रशस्यते ॥ रज्नि_२६।२४  
सुरसे तुलसी ब्राह्मी निर्गुण्डी कणगुग्गुलुः ।  
चीनायां कारबल्यां च वचायां लवणे पटुः ॥ रज्नि_२६।२५  
पाटल्यां श्यामकिणिही ताम्रवल्ली तथापरम् ।  
जीवन्तिका ताम्रपुष्पी कथिताः शास्त्रकोविदैः ॥ रज्नि_२६।२६  
हिङ्गुले कुङ्कुमे रक्तमस्रे चोक्तं च पद्मके ।  
दुग्धी गोडुर् भूपलाशे काकोल्यां दुग्धफेनके ॥ रज्नि_२६।२७  
मुसली स्वर्णुली चैव कण्टकारीन्द्रवारुणौ ।  
आख्याता हेमपुष्प्यां च नानार्थज्ञविशारदैः ॥ रज्नि_२६।२८  
निशायां चैव नीलिन्यां हरिद्रायाम् अलक्तके ।  
रजनीति समाख्याता आयुर्वेदेषु धीमता ॥ रज्नि_२६।२९  

राजनिघण्टु, एकार्थादिवर्ग, पञ्चार्थाः  
अजमोदाजगन्धा च शिखण्डी कोकिलाक्षकः ।  
अपामार्गस्तु पञ्चैते मयूर इति शब्दिताः ॥ रज्नि_२७।१  
कदली शाल्मली मोचा नीली शोभाञ्जनं तथा ।  
पञ्चस्वेतेषु मोचाख्यां प्रयुञ्जन्ति भिषग्वराः ॥ रज्नि_२७।२  
सुरभिः शल्लकी वोकं कदम्बश्चम्पकः सुरा ।  
ययो दर्भो हरिद्रा च पवित्रे हिज्जलस् तिलः ॥ रज्नि_२७।३  
यमानी जीरकश्चैव मोदाब्जा रक्तचित्रकः ।  
निम्बुश्चेति च पञ्चैवं दीप्यकाः समुदाहृताः ॥ रज्नि_२७।४  
कपिकच्छूः कोविदारः पन्नगः कृतमालकः ।  
तथा छिन्नरुहा चेति कुण्डलीपञ्चकं स्मृतम् ॥ रज्नि_२७।५  
शलाटुर् अग्निमन्थश् च क्षुद्राग्निमथनं तथा ।  
काश्मीरी शिंशपा चैव श्रीपर्णी पञ्चधा स्मृता ॥ रज्नि_२७।६  
महासमङ्गा वन्दाका जतुका चामृतस्रवा ।  
महामेदा च पञ्चैता ज्ञेया वृक्षरुहा बुधैः ॥ रज्नि_२७।७  
गोविशेषे मृगादन्यां शिंशपारेणुकाह्वयोः ।  
रीत्यन्तरे च विबुधैः कपिला पञ्चसु स्मृता ॥ रज्नि_२७।८  
कायस्थायां च काकोल्यौ पथ्यैला बहुमञ्जरी ।  
व्यालस्तु चित्रकव्याघ्रसिंहदुष्टद्विपादिषु ॥ रज्नि_२७।९  
वृन्ताके चान्यवारुण्यां क्षुद्रायां चिर्भिटाह्वये ।  
लिङ्गिन्यां चेति पञ्चसु ज्ञेया चित्रफला बुधैः ॥ रज्नि_२७।१०  
बर्बरो हिङ्गुले बाले भारङ्ग्यां हरिचन्दने ।  
असिते चार्जके चैव कथितः शास्त्रकोविदैः ॥ रज्नि_२७।११  
यमान्याम् अजमोदायां वचायां दीप्यके तथा ।  
अरक्तलशुने चैव ह्य् उग्रगन्धा तु पञ्चसु ॥ रज्नि_२७।१२  
महाबलायां सम्प्रोक्ता सहदेवी तु नीलिनी ।  
वत्सादनी देवसहा पिप्पली पञ्चसु स्मृता ॥ रज्नि_२७।१३  
ज्योतिष्मत्यां काकतुण्ड्यां काकमाच्यां तथैव च ।  
वायसी काकजङ्घायां काक्यां चैव तु पञ्चधा ॥ रज्नि_२७।१४  
लिङ्गिनी स्वर्णजीवन्ती रौद्री स्यान्नाकुली तथा ।  
बन्ध्याकर्कोटकी चैव ईश्वर्यां सम्प्रचक्षते ॥ रज्नि_२७।१५  
वसन्तदूत्यां गणिकारिकाम्रवासन्तिकापाटलकोकिलाश् च ।  
वत्सादनी वाकुचिका गुडूची सौमा समण्डूकिकसोमवल्ल्याम् ॥ रज्नि_२७।१६  
चक्री नखान्तरे कोके दद्रुघ्ने तिनिशे खरे ।  
सिन्धुजे तिलके धात्र्यां पारदे टङ्कणे शिवम् ॥ रज्नि_२७।१७  
जाती सुरीरी कटुतुम्बिनी च छुछुन्दरी रेणुरसाजपुत्री ।  
स्वर्णेऽप्यथो गुग्गुलुकेसराखुशठेषु धीराः कनकं वदन्ति ॥ रज्नि_२७।१८  

राजनिघण्टु, एकार्थादिवर्ग, षडर्थाः  
बृहद्बला वरी ताली कटुकातिविषा तथा ।  
काकोली चैव षड्वर्गं वीरायां च प्रचक्षते ॥ रज्नि_२८।१  
सातला क्षीरकाकोली विभाण्डी चाजशृङ्गिका ।  
कुञ्जरो दर्दुरश् चैव षड्विषाणीति कीर्तिता ॥ रज्नि_२८।२  
नीलदूर्वा निशाह्वश्च रोचना च हरीतकी ।  
बहुपुष्पी भिषग्वर्यैः शिवायां षडमी स्मृताः ॥ रज्नि_२८।३  
निम्बखर्जूरितालीसं मरिचं वृत्तमूलकम् ।  
पलाण्डुश्चेति षडमी निम्बसञ्ज्ञाः प्रकीर्तिताः ॥ रज्नि_२८।४  
मूर्वा स्पृक्का सहदेवा देवद्रोणी च केसरम् ।  
आदित्यभक्ताः षडिति देवीसञ्ज्ञाः प्रकीर्तिताः ॥ रज्नि_२८।५  
ब्राह्मणः क्षत्रियो वैश्यो दन्तः सर्पः खगस्तथा ।  
द्विजद्विजन्मशब्दाभ्याम् ईरिताः सूरिभिः सदा ॥ रज्नि_२८।६  
गवादनी चैव दूर्वा गण्डदूर्वा च हस्तिनी ।  
प्रतीची मदिरा चेति वारुण्यां षट् सुसन्मताः ॥ रज्नि_२८।७  
हपुषा पीतनिर्गुण्डी विष्णुक्रान्ता जयन्तिका ।  
शिताद्रिकर्णीशङ्खिन्यौ षडेता अपराजिताः ॥ रज्नि_२८।८  
कुमारी च वराही च वन्ध्याकर्कोटकी मृदुः ।  
स्थूलैला स्थलपर्णी च षट्कन्याश्च कुमारिकाः ॥ रज्नि_२८।९  
बीजद्रुमे गजे चैव सीसके नागकेसरे ।  
विषे च पन्नगे चैव षट्सूक्तो नाग इत्यपि ॥ रज्नि_२८।१०  
सूक्ष्मैला च महाराष्ट्री मत्स्याक्षी काकमाचिका ।  
गण्डदूर्वा च गण्डूकी मत्स्यादन्यां षडीरिताः ॥ रज्नि_२८।११  
माणे कलिङ्गे कोशाम्रे शल्ये काके च धूर्तके ।  
मदनश्च समाख्यातः षडमी समुदाहृताः ॥ रज्नि_२८।१२  
दोडी गुडूची मेदा च काकोली हरिणी तथा ।  
जीवन्ती चैव षट् प्रोक्ता जीवन्त्यां च भिषग्वरैः ॥ रज्नि_२८।१३  
धूम्राटभृङ्ग्योः खलु मांसले च प्लक्षे शिरीषे कुटजे कुलिङ्गः ।  
द्राक्षा च दूर्वा जरणा कणा च कृष्णाभिधा वाकुचिका कटुश्च ॥ रज्नि_२८।१४  

राजनिघण्टु, एकार्थादिवर्ग, सप्तार्थाः  
भद्रायां तु बला नीली दन्ती काश्मरी सारिवा ।  
श्वेताद्रिकर्णी गौरी च सप्त प्रोक्ता भिषग्वरैः ॥ रज्नि_२९।१  
मञ्जिष्ठा कटुका पथ्या काश्मरी चन्द्रवल्लभा ।  
वन्दाको रजनी चैव रोहिण्यां सप्त च स्मृताः ॥ रज्नि_२९।२  
धात्री बहुफलायां स्याच्छर्दिनी काकमाचिका ।  
काम्भोजी च शशाण्डूली कटुहुञ्ची च वालुकी ॥ रज्नि_२९।३  
मण्डूकी ब्रह्मजा शङ्खपुष्पी ज्योतिष्मती मुनिः ।  
विष्णुक्रान्ता वचा श्वेता मेध्यायां सप्त सम्मताः ॥ रज्नि_२९।४  
आखुकर्णी सुतश्रेणी इन्द्राह्वा च कलिङ्गकः ।  
गण्डदूर्वा गवाक्षी च चित्रायाम् ऋक्षम् एकतः ॥ रज्नि_२९।५  
रास्ना पाठा प्रियङ्गुश् च सितक्षुद्रा हरीतकी ।  
श्रेयस्यां चेति सम्प्रोक्ता अम्बष्ठा गजपिप्पली ॥ रज्नि_२९।६  

राजनिघण्टु, एकार्थादिवर्ग, अष्टार्थाः  
विजया काञ्चनद्वन्द्वं मञ्जिष्ठा च वचा तथा ।  
स्यात्तथा श्वेतनिर्गुण्डी जयन्ती काञ्जिकाभया ॥ रज्नि_३०।१  
एरण्डनद्याम्रलताकरञ्जाः स्याद्ब्रह्मदण्डी पनसः कुसुम्भः ।  
स्याद्गोक्षुरः कण्टफले च धूर्तो भिषग्भिर् अष्टाव् इति सम्प्रदिष्टाः ॥ रज्नि_३०।२  
स्वर्णे कपिच्छे दधिनारिकेलयोः स्याज्जीवके चेत् स्थलपद्मके तथा ।  
मयूरकेतौ समधूकके तथा माङ्गल्यम् अष्टाव् इति सम्प्रचक्षते ॥ रज्नि_३०।३  

राजनिघण्टु, एकार्थादिवर्ग, नवार्थाः  
वातारिर्जतुकायां च भल्ल्यां नीलदवञ्जयोः ।  
टेन्दुकामण्डयोर् भार्ग्यां निर्गुण्ड्यां शूराणे स्मृतः ॥ रज्नि_३१।१  
धात्री गुडूची रास्ना च द्विधा दूर्वा हरीतकी ।  
लिङ्गिनी तुवरी मद्यं धीमतायां नवौषधी ॥ रज्नि_३१।२  
ब्राह्मी वराही लशुनी विषं च शुक्लादिकन्दः सितकण्टकारी ।  
भूभ्याहुली चेद् अपराजिता च शुण्डीति चैतासु महौषधी स्यात् ॥ रज्नि_३१।३  

राजनिघण्टु, एकार्थादिवर्ग, दशार्थाः  
सितायां वाकुची दूर्वा मद्यं धात्री कुटुम्बिनी ।  
चन्द्रिका च प्रिया पिङ्गा त्रायमाणा च तेजिनी ॥ रज्नि_३२।१  

राजनिघण्टु, एकार्थादिवर्ग, एकादशार्थाः  
स्यादभ्रमांसी तुलसी हरिद्रा तालं तथा रोचनहेमम् ।  
जनप्रिया योजनवल्लिका स्यात् समल्लिका चन्द्रशशी च गौर्याम् ॥ रज्नि_३३।१  
दूर्वा निशा ऋद्धिवचा प्रिया च सा माषपर्णी शिमिरोचना त्वथ ।  
त्रायन्तिका जीवनिका महाबला मङ्गल्यकायाम् इति चन्द्रमाह्वयाः ॥ रज्नि_३३।२  
प्रियङ्गुछिन्ना त्रिवृता कणाह्वया वन्दाकदूर्वा तुलसी च नीलिनी ।  
दुर्गा खगः कस्तुरिकृष्णसारिवा श्यामा महीन्दुः कथिता भिषग्वरैः ॥ रज्नि_३३।३  
इत्थं विचिन्त्य विनिवेशिततत्तदेकानेकार्थनामगणसङ्ग्रहपूर्णम् एनम् ।  
वर्गं विचार्य भिषजा बहुभक्तिभाजा ज्ञेया स्वयं प्रकरणानुगुणाः प्रयोगाः ॥ रज्नि_३३।४  
एको यश्च मनस्विनाम् अचतुरो यश्च द्वयोरश्विनो स्त्र्यक्षाच् चाचतुरो नृपञ्चवदनो नाम्नारिषण्णां जयी ।  
एकार्थादिर् अमुष्य नामरचनाचूडामणौ यस् त्रयोविंशोऽसौ समपूरि सार्धम् अमुना ग्रन्थेन वर्गो महान् ॥ रज्नि_३३।५  

