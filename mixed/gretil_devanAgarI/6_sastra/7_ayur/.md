---
title: ''

---
## Intro
  
  
  
  
   
  
  
  
  
  
Rasarnava, Patalas 1-12  
Based on the ed. by Praphulla Chandra Ray  
Calcutta : Asiatic Society 1908-1910  
(Bibliotheca Indica, 175)  
  
  
Input by Oliver Hellwig  
  
  
PLAIN TEXT VERSION  
  
  
  
  


## पाठः
  
  
  
  
  
  
  
प्रथमः पटलः  
यस्मिन् सर्वं यतः सर्वं यः सर्वं सर्वतश्च यः  ।  
यश्च सर्वमयो नित्यं तस्मै सर्वात्मने नमः  ॥ रस्_१।१ ॥  
कैलासशिखरे रम्ये नानारत्नविभूषिते  ।  
नानाद्रुमलताकीर्णे गुप्तसम्बन्धवर्जिते  ॥ रस्_१।२ ॥  
देवदेवं सुखासीनं नीलकण्ठं त्रिलोचनम्  ।  
प्रणम्य शिरसा देवी पार्वती परिपृच्छति  ॥ रस्_१।३ ॥  
श्रीदेव्युवाच  
देवदेव महादेव काल कामाङ्गदाहक  ।  
कुलकौलमहाकौल- सिद्धकौलादिनाशन  ॥ रस्_१।४ ॥  
त्वत्प्रसादाच्छ्रुतं सर्वम् अशेषमवधारितम्  ।  
यदि ते ऽहम् अनुग्राह्या यद्यहं तव वल्लभा  ॥ रस्_१।५ ॥  
सूचिता सर्वतन्त्रेषु या पुनर्न प्रकाशिता  ।  
जीवन्मुक्तिरियं नाथ कीदृशी वक्तुमर्हसि  ॥ रस्_१।६ ॥  
श्रीभैरव उवाच  
साधु साधु महाभागे साधु पर्वतनन्दिनि  ।  
साधु पृष्टं त्वया देवि भक्तानां हितकाम्यया  ॥ रस्_१।७ ॥  
अजरामरदेहस्य शिवतादात्म्यवेदनम्  ।  
जीवन्मुक्तिर्महादेवि देवानामपि दुर्लभा  ॥ रस्_१।८ ॥  
पिण्डपाते च यो मोक्षः स च मोक्षो निरर्थकः  ।  
पिण्डे तु पतिते देवि गर्दभो ऽपि विमुच्यते  ॥ रस्_१।९ ॥  
यदि मुक्तिर्भगक्षोभे किं न मुञ्चन्ति गर्दभाः  ।  
अजाश्च वृषभाश्चैव किन्न मुक्ता गणाम्बिके  ॥ रस्_१।१० ॥  
तस्मात् संरक्षयेत् पिण्डं रसैश्चैव रसायनैः  ।  
शुक्रमूत्रपुरीषाणां यदि मुक्तिर्निषेवणात्  ॥ रस्_१।११ ॥  
किन्न मुक्ता महादेवि श्वानशूकरजातयः  ।  
षड्दर्शने ऽपि मुक्तिस्तु दर्शिता पिण्डपातने  ॥ रस्_१।१२ ॥  
करामलकवत् सापि प्रत्यक्षं नोपलभ्यते  ।  
अकथ्यमपि देवेशि सद्भावं कथयामि ते  ॥ रस्_१।१३ ॥  
शून्यपापो मन्त्रयाजी न पिण्डं धारयेत् क्वचित्  ।  
देवानामपि देवेशि दुर्लभं पिण्डधारणम्  ॥ रस्_१।१४ ॥  
किं पुनर्मानुषाणां तु धरणीतलवासिनाम्  ।  
धर्मे नष्टे कुतो धर्मः धर्मे नष्टे कुतः क्रिया  ॥ रस्_१।१५ ॥  
क्रियानष्टे कुतो योगः योगे नष्टे कुतो गतिः  ।  
गतिनष्टे कुतो मोक्षो मोक्षे नष्टे न किञ्चन  ॥ रस्_१।१६ ॥  
श्रीदेव्युवाच  
जीवन्मुक्तिस्वरूपं तु देवदेव श्रुतं मया  ।  
तत्प्रत्युपायं मे ब्रूहि यद्यस्ति करुणा मयि  ॥ रस्_१।१७ ॥  
श्रीभैरव उवाच  
कर्मयोगेन देवेशि प्राप्यते पिण्डधारणम्  ।  
रसश्च पवनश्चेति कर्मयोगो द्विधा मतः  ॥ रस्_१।१८ ॥  
मूर्छितो हरति व्याधिं मृतो जीवयति स्वयम्  ।  
बद्धः खेचरतां कुर्यात् रसो वायुश्च भैरवि  ॥ रस्_१।१९ ॥  
ज्ञानान्मोक्षः सुरेशानि ज्ञानं पवनधारणात्  ।  
तत्र देवि स्थिरं पिण्डं यत्र स्थैर्ये रसः प्रभुः  ॥ रस्_१।२० ॥  
अचिराज्जायते देवि शरीरम् अजरामरम्  ।  
मनसश्च यथा ध्यानं रसयोगादवाप्यते  ॥ रस्_१।२१ ॥  
सत्यं स लभते देवि ज्ञानं विज्ञानपूर्वकम्  ।  
तस्य मन्त्राश्च सिध्यन्ति यो ऽश्नाति मृतसूतकम्  ॥ रस्_१।२२ ॥  
यावन्न शक्तिपातस्तु न यावत् पाशकृन्तनम्  ।  
तावत्तस्य कुतो बुद्धिः जायते मृतसूतके  ॥ रस्_१।२३ ॥  
मद्यमांसरता नित्यं भगलिङ्गेषु ये रताः  ।  
तेषां विनष्टबुद्धीनां रसज्ञानं सुदुर्लभम्  ॥ रस्_१।२४ ॥  
कुलशासनहीनानां सद्दर्शनम् अकाङ्क्षिणाम्  ।  
न सिध्यति रसो देवि पिबन्ति मृगतृष्णिकाम्  ॥ रस्_१।२५ ॥  
गोमांसं भक्षयेद्यस्तु पिबेदमरवारुणीम्  ।  
कुलीनं तमहं मन्ये रसज्ञमपरे ऽधमाः  ॥ रस्_१।२६ ॥  
न गर्भः सम्प्रदायार्थे रसो गर्भो विधीयते  ।  
तेनायं लभते सिद्धिं न सिद्धिः सूतकं विना  ॥ रस्_१।२७ ॥  
यावन्न हरबीजं तु भक्षयेत् पारदं रसम्  ।  
तावत्तस्य कुतो मुक्तिः कुतः पिण्डस्य धारणम्  ॥ रस्_१।२८ ॥  
मद्यमांसरताप्रज्ञा मोहिताः शिवमायया  ।  
जल्पन्ति च वयं मुक्ता यास्यामः शिवमन्दिरम्  ॥ रस्_१।२९ ॥  
पिण्डधारणयोगे च निस्पृहा मन्दबुद्धयः  ।  
खण्डज्ञानेन देवेशि रञ्जितं सचराचरम्  ॥ रस्_१।३० ॥  
स्वदेहे खेचरत्वं च शिवत्वं येन लभ्यते  ।  
तादृशे तु रसज्ञाने नित्याभ्यासं कुरु प्रिये  ॥ रस्_१।३१ ॥  
श्रीदेव्युवाच  
अवतारं रसेन्द्रस्य माहात्म्यं तु सुरेश्वर  ।  
श्रोतुमिच्छामि देवेश वक्तुमर्हसि तत्त्वतः  ॥ रस्_१।३२ ॥  
श्रीभैरव उवाच  
साधु पृष्टं महाभागे गुह्याद्गुह्यतरं त्वया  ।  
अनुग्रहकरं ध्यानं लोकानामुपकारकम्  ॥ रस्_१।३३ ॥  
त्वं माता सर्वभूतानां पिता चाहं सनातनः  ।  
द्वयोश्च यो रसो देवि महामैथुनसम्भवः  ॥ रस्_१।३४ ॥  
स्वैरतः सम्भवाद्देवि पारदः कीर्तितो महः  ।  
पारदो गदितो यश्च परार्थं साधकोत्तमैः  ॥ रस्_१।३५ ॥  
सूतो ऽयं मत्समो देवि मम प्रत्यङ्गसम्भवः  ।  
मम देहरसो यस्मात् रसस्तेनायमुच्यते  ॥ रस्_१।३६ ॥  
दर्शनात् स्पर्शनात् तस्य भक्षणात् स्मरणादपि  ।  
पूजनाच्च प्रदानाच्च दृश्यते षड्विधं फलम्  ॥ रस्_१।३७ ॥  
केदारादीनि लिङ्गानि पृथिव्या यानि कानि च  ।  
तानि दृष्ट्वा तु यत्पुण्यं तत्पुण्यं रसदर्शनात्  ॥ रस्_१।३८ ॥  
चन्दनागुरुकर्पूर- कुङ्कुमान्तर्गतो रसः  ।  
मूर्छितः शिवपूजायां शिवसान्निध्यसिद्धये  ॥ रस्_१।३९ ॥  
भक्षणात् परमेशानि हन्ति पापत्रयं रसः  ।  
तथा तापत्रयं हन्ति रोगान् दोषत्रयोद्भवान्  ॥ रस्_१।४० ॥  
दुर्लभं ब्रह्मनिष्णातैः प्राप्यते परमं पदम्  ।  
हृद्व्योमकर्णिकान्तःस्थ- रसेन्द्रस्य महेश्वरि  ॥ रस्_१।४१ ॥  
स्मरणान्मुच्यते पापैः सद्यो जन्मान्तरार्जितैः  ॥ रस्_१।४२ ॥  
स्वयम्भूलिङ्गसाहस्रैः यत्फलं सम्यगर्चनात्  ।  
तत्फलं कोटिगुणितं रसलिङ्गार्चनाद्भवेत्  ॥ रस्_१।४३ ॥  
अधमः खगवादस्तु विलवादस्तु मध्यमः  ।  
उत्तमो मन्त्रवादस्तु रसवादो महोत्तमः  ॥ रस्_१।४४ ॥  
मन्त्रतन्त्रपरिज्ञाने रसयोगस्य दूषकाः  ।  
प्रयान्ति नरकं सर्वे छित्त्वा सुकृतसञ्चयम्  ॥ रस्_१।४५ ॥  
रसविद्या परा विद्या त्रैलोक्ये ऽपि सुदुर्लभा  ।  
भुक्तिमुक्तिकरी यस्मात् तस्माद्देया गुणान्वितैः  ॥ रस्_१।४६ ॥  
अस्तीति भाषते कश्चित् कश्चिन्नास्तीति भाषते  ।  
आस्तिके तु भवेत्सिद्धिः तस्य सिध्यति भूतले  ॥ रस्_१।४७ ॥  
नास्तिकेनानुभावेन नास्ति नास्तीति यो वदेत्  ।  
तस्य नास्ति प्रिये सिद्धिर् जन्मकोटिशतैरपि  ॥ रस्_१।४८ ॥  
ब्रह्मज्ञानेन मुक्तो ऽसौ पापी यो रसनिन्दकः  ।  
नाहं त्राता भवे तस्य जन्मकोटिशतैरपि  ॥ रस्_१।४९ ॥  
श्वानो ऽयं जायते देवि यावत् जन्मसहस्रकम्  ।  
त्रिकोटिजन्मलक्षाणि मार्जारो जायते रसात्  ।  
रासभो लक्षजन्मानि लक्षजन्मानि वायसः  ॥ रस्_१।५० ॥  
कृमिको लक्षजन्मानि कुक्कुटो जन्मलक्षकम्  ।  
गृध्रको लक्षजन्मानि यः पापी रसनिन्दकः  ॥ रस्_१।५१ ॥  
आलापं गात्रसंस्पर्शं यः कुर्याद् रसनिन्दकैः  ।  
यावज्जन्मसहस्रं तु स भवेद्दुःखपीडितः  ॥ रस्_१।५२ ॥  
रसवीर्यविपाके च सूतकस्त्वमृतोपमः  ।  
तेन जन्मजराव्याधीन् हरते सूतकः प्रिये  ॥ रस्_१।५३ ॥  
गुरुमाराधयेत् पूर्वं विशुद्धेनान्तरात्मना  ।  
सम्प्रदायं प्रयच्छन्ति गुरौ तुष्टे मरीचयः  ॥ रस्_१।५४ ॥  
गुरुसेवां विना कर्म यः कुर्यान् मूढचेतनः  ।  
स याति निष्फलं कर्म स्वप्नलब्धं धनं यथा  ॥ रस्_१।५५ ॥  
यः कर्म कुरुते दृष्टं तस्य लाभः पदे पदे  ।  
कारयेद् रसवादं तु तुष्टेन गुरुणा प्रिये  ॥ रस्_१।५६ ॥  
सिद्ध्युपायोपदेशो ऽयम् उभयोर्भोगमोक्षदः  ।  
रसार्णवं महातन्त्रम् इदं परमदुर्लभम्  ॥ रस्_१।५७ ॥  
गोप्यं गुरुप्रसादेन लब्धं स्यात् फलसिद्धये  ।  
लब्ध्वात्र रसकर्माणि नाहङ्कारं समाचरेत्  ॥ रस्_१।५८ ॥  
अनुज्ञातश्च गुरुणा लब्ध्वा चाज्ञां रसाङ्कुशीम्  ।  
भैरवीं तनुम् आश्रित्य साधयेद्रसभैरवम्  ॥ रस्_१।५९ ॥  
एवमुक्ता रसोत्पत्तिः माहात्म्यं च सुरेश्वरि  ।  
तन्ममाचक्ष्व देवेशि किमन्यच्छ्रोतुमिच्छसि  ॥ रस्_१।६० ॥  
  
  
द्वितीयः पटलः [दीक्षाविधान]  
श्रीदेव्युवाच  
रसोपदेशदाता च कथं स्याद्वद मे प्रभो  ।  
शिष्यश्चैव कथं देव रसानुष्ठानतत्परः  ॥ रस्_२।१ ॥  
श्रीभैरव उवाच  
निस्पृहो निरहङ्कारो लोभमायाविवर्जितः  ।  
कुलमार्गरतो नित्यं गुरुपूजारतश्च यः  ॥ रस्_२।२ ॥  
दान्तः शिष्योपदेशज्ञः शक्तिमान् गतमत्सरः  ।  
धर्मज्ञः सत्यवाक् दक्षः शीलवान् गुणवान् शुचिः  ॥ रस्_२।३ ॥  
अनेकरसशास्त्रज्ञो रसमण्डपकोविदः  ।  
रसदीक्षाविधानज्ञो यन्त्रौषधिमहारसान्  ॥ रस्_२।४ ॥  
रागसङ्ख्यां बीजकलां द्वन्द्वमेलापनं विडम्  ।  
रञ्जनं सारणं तैलं दलानि क्रामणानि च  ॥ रस्_२।५ ॥  
वर्णोत्कर्षं मृदुत्वं च जारणां बालबद्धयोः  ।  
खेचरीं भूचरीं चैव यो वेत्ति स गुरुर्मतः  ॥ रस्_२।६ ॥  
देशकालक्रियाभिज्ञो दयादाक्षिण्यसंयुतः  ।  
लोभमायाविनिर्मुक्तो मन्त्रानुष्ठानतत्परः  ॥ रस्_२।७ ॥  
सामुद्रलक्षणोपेतो गम्भीरो गुरुवत्सलः  ।  
देवाग्नियोगिनीचक्र- कुलपूजारतः सदा  ।  
शिष्यो विनीतस्तन्त्रज्ञः सत्यवादी दृढव्रतः  ॥ रस्_२।८ ॥  
ये नराः कुम्भकुद्दाल- ध्वजशङ्खादिलाञ्छितैः  ।  
करैरधिष्ठिता देवि योज्यास् ते निधिसाधने  ॥ रस्_२।९ ॥  
बलवन्तो महासत्त्वाः कृष्णरक्तविलोचनाः  ।  
वक्रघोणाः सदा क्रूराः प्रशस्ता बिलसाधने  ॥ रस्_२।१० ॥  
निर्मांसमूर्धपिण्डीकान् रक्तकेशान् गतालसान्  ।  
कठिनान् उष्णपादांश्च धातुवादे नियोजयेत्  ॥ रस्_२।११ ॥  
आदौ परीक्षयेद्देवि साधकान् सुसमाहितान्  ।  
ब्राह्मणान् क्षत्रियान् वैश्यान् शूद्रांश्चानुक्रमेण तु  ॥ रस्_२।१२ ॥  
जितेन्द्रियाः क्लेशसहा नित्योद्यमसमन्विताः  ।  
शूराश्च कृतविद्याश्च प्रशस्ताः साधकाः प्रिये  ॥ रस्_२।१३ ॥  
रसदीक्षाविहीना ये प्रोक्तलक्षणवर्जिताः  ।  
विप्लावकाः पापरताः वर्जयेत्तान् प्रयत्नतः  ॥ रस्_२।१४ ॥  
दुश्चारिणी दुराचारा निष्ठुरा कलहप्रिया  ।  
बह्वाशिनी च दुश्चित्ता कोटराक्षी च निर्दया  ।  
रसनिन्दाकरी या च तां नारीं परिवर्जयेत्  ॥ रस्_२।१५ ॥  
ईदृशीभिर् वरारोहे सम्पूर्णं क्षितिमण्डलम्  ।  
न तादृशी भवेन्नारी यादृशी रसबन्धकी  ॥ रस्_२।१६ ॥  
काकिणी कीकणी नारी तथैव काञ्चिकाचिनी  ।  
कृष्णपक्षे ऋतुमती सा नारी काकिणी स्मृता  ॥ रस्_२।१७ ॥  
उभयपक्षे ऋतुमती सा नारी कीकणी मता  ॥ रस्_२।१८ ॥  
शुक्लपक्षे ऋतुमती सा नारी काञ्चिकाचिनी  ॥ रस्_२।१९ ॥  
नवयौवनसम्पन्ना सुरूपा चारुहासिनी  ।  
सूक्ष्मकेशा तु या नारी क्षीराहारप्रिया सदा  ॥ रस्_२।२० ॥  
प्रियालापकरी नित्यं शिवशास्त्रकथाप्रिया  ।  
पद्माकारं मुखं यस्या दृष्टिरिन्दीवराकृतिः  ॥ रस्_२।२१ ॥  
दशना वज्रसदृशाः प्रवालसदृशो ऽधरः  ।  
यस्याः पयोधरौ देवि तुङ्गपीनौ समाव् उभौ  ॥ रस्_२।२२ ॥  
अश्वत्थपत्त्रसदृशी योनी यस्या भगः समः  ।  
यत्पादौ मांसलौ स्निग्धौ वर्तुलावर्तरोमकौ  ॥ रस्_२।२३ ॥  
श्यामा च मध्ये क्षामा च तन्वी भक्तिपरा शिवे  ।  
पद्मिनी सा तु विज्ञेया प्रसन्ना मृगलोचना  ॥ रस्_२।२४ ॥  
पूर्णिमायाममायां वा पक्षे पक्षे रजस्वला  ।  
षड्भेदा काकिणी नाम्ना पूर्वप्रोक्ता रसप्रदा  ॥ रस्_२।२५ ॥  
यस्य तुष्टो महादेवस् तस्य सिद्धो रसायने  ।  
तयैव देवदेवेशि रसकर्माणि कारयेत्  ॥ रस्_२।२६ ॥  
तस्य हि निर्मला बुद्धिर् निश्चिता रससाधने  ।  
तस्माद्गुरुश्च शिष्यश्च पूर्वोक्तः सिद्धिभाग्भवेत्  ॥ रस्_२।२७ ॥  
श्रीदेव्युवाच  
ईदृशैर्लक्षणैः नारीं कुतः प्राप्नोति साधकः  ।  
यत्र रूपं महादेव लक्षणं नात्र विद्यते  ॥ रस्_२।२८ ॥  
लक्षणं विद्यते यत्र भावना नात्र विद्यते  ।  
अथवा रूपहीनाया रूपं केन प्रवर्तते  ॥ रस्_२।२९ ॥  
लक्षणत्रितयं कुत्र त्वया दृष्टं महेश्वर  ।  
तदेतज्जायते येन तमुपायं वद प्रभो  ॥ रस्_२।३० ॥  
श्रीभैरव उवाच  
शृणु देवि परं गुह्यं यत्सुरैरपि दुर्लभम्  ।  
पितुः सदाशिवाज्जातं जन्म यच्चण्डिकोदरे  ॥ रस्_२।३१ ॥  
तासां बुद्धिर्भवेद्देवि निर्मला रससाधने  ।  
दापयेत्त्वरितामन्त्रं जपेत्तं दर्पवर्जिता  ॥ रस्_२।३२ ॥  
लक्षमन्त्रं जपेद्या तु जायते सा सुलक्षणा  ।  
बद्ध्वा तु खेचरीं मुद्रां जपेत् फेट्कारभैरवीम्  ॥ रस्_२।३३ ॥  
ममेयं चण्डिका माता जन्म च त्रिपुरान्तकात्  ।  
कालिकाहं समुद्भूता- स्मीदृशं संस्मरेत्तु सा  ॥ रस्_२।३४ ॥  
भूतं भव्यं भविष्यं च त्रैलोक्ये कथयेत्तु सा  ।  
सहायास्तादृशास्तस्य यादृशी भवितव्यता  ॥ रस्_२।३५ ॥  
श्रीदेव्युवाच  
देवदेव महादेव समस्तज्ञानभाजन  ।  
रसदीक्षां तु पृच्छामि साधकानां हिताय वै  ॥ रस्_२।३६ ॥  
श्रीभैरव उवाच  
शृणु भैरवि यद्भावम् अपूर्वं वर्णयामि ते  ।  
रसदीक्षाविधानं तु तस्मान्निगदितं शृणु  ॥ रस्_२।३७ ॥  
यत्र राजा नयपरो बलवान् धर्मतत्परः  ।  
मन्त्री च धर्मतत्त्वज्ञो भक्तिश्रद्धासमन्वितः  ॥ रस्_२।३८ ॥  
तत्रेदं कारयेत् कर्म रसबन्धं रसायनम्  ।  
जना माहेश्वरा यत्र तत्र स्थाने तु कारयेत्  ॥ रस्_२।३९ ॥  
कारयेद्विजने स्थाने पशुर्यत्र न विद्यते  ।  
सुगुप्ते सुषमे स्थाने सर्वबाधाविवर्जिते  ॥ रस्_२।४० ॥  
प्राकारपरिखोपेते कपाटार्गलरक्षिते  ।  
एकान्ते निर्मले हृद्ये नानापुष्पद्रुमान्विते  ॥ रस्_२।४१ ॥  
हंसकारण्डवाकीर्णे चक्रवाकोपशोभिते  ।  
दिव्यौषधिगणोपेते सजले श्यामशाद्वले  ॥ रस्_२।४२ ॥  
कुमुदोत्पलकह्लार- कदलीषण्डमण्डिते  ।  
चित्रिते भवनोद्याने कारयेत् परमेश्वरि  ॥ रस्_२।४३ ॥  
तन्मध्ये देवदेवेशि मत्तवारणसंयुतम्  ।  
वातायनसमोपेतम् ऊर्ध्वनिर्गामिधूमकम्  ॥ रस्_२।४४ ॥  
रक्तपताकासंयुक्तं सज्जोपकरणं तथा  ।  
प्रविभक्तौषधितुषा- काष्ठारण्योत्पलालयम्  ॥ रस्_२।४५ ॥  
समालिखितदिग्देवं समर्चितविनायकम्  ।  
प्रतिष्ठितम् उमेशाभ्यां लोकपालैश्च रक्षितम्  ॥ रस्_२।४६ ॥  
निर्मापयेदेकतलं द्वितलं वापि मण्डपम्  ।  
अथ पक्षे सिते देवि चन्द्रताराबलान्विते  ॥ रस्_२।४७ ॥  
पुण्ये तिथौ मुहूर्ते च लग्ने सौम्यग्रहेक्षिते  ।  
स्नातः शुक्लाम्बरधरः शुक्लमाल्यानुलेपनः  ॥ रस्_२।४८ ॥  
मधुसर्पिर्दधिक्षीर- तिलैः सम्पूज्य बालिकाः  ।  
कपिलागोमयालिप्ते हिरण्यकलशावृते  ॥ रस्_२।४९ ॥  
यवसिद्धार्थकास्तीर्णे गन्धमाल्योपशोभिते  ।  
तत्रेष्टिकाभिः रचिते करपीठे सुरेश्वरि  ॥ रस्_२।५० ॥  
शिलापट्टं समुत्कीर्य शिलापट्टार्गलं प्रिये  ।  
न्यासं रसाङ्कुशेनैव कृत्वाङ्गुलिहृदादिषु  ॥ रस्_२।५१ ॥  
रसलिङ्गं न्यसेत्तत्र हेम्ना च सहितं प्रिये  ।  
ॐ ह्रीं श्रीं सूतराजस्य मूलमन्त्र उदाहृतः  ॥ रस्_२।५२ ॥  
तस्मिन् रसाङ्कुशीं देवीं मूलेनावाहयेत्प्रिये  ।  
चतुरस्रे तु दिक्पालान् पूजयित्वा बहिः क्रमात्  ॥ रस्_२।५३ ॥  
नन्दिनं च महाकालं भृङ्गिरीटं महाबलम्  ।  
कुम्भकर्णं च सुग्रीवं भृङ्गीकं च दृढायुधम्  ॥ रस्_२।५४ ॥  
द्वारे चतुर्धा विन्यस्य पूजयेद्दक्षवामयोः  ।  
शुक्रं पूर्वे ऽभिसम्पूज्य स्कन्दमाग्नेयगोचरे  ॥ रस्_२।५५ ॥  
दक्षिणस्यां ततो रुद्रं पवनं नैरृते तथा  ।  
शिवं पश्चिमभागे तु पावकं वायवे न्यसेत्  ।  
उमामुत्तरभागे तु व्यापकं चेशगोचरे  ॥ रस्_२।५६ ॥  
लेपिका क्षेपिका चैव क्षारिका रञ्जिका तथा  ।  
लोहटी बन्धकारी च भूचरी मृत्युनाशिनी  ॥ रस्_२।५७ ॥  
विभूतिः खेचरी चैव दश दूत्यः क्रमेण च  ।  
पूज्यास्त्वष्टदले पद्मे ऊर्ध्वाधस्तु दलेषु च  ॥ रस्_२।५८ ॥  
माक्षिको विमलः शैलश् चपलो रसकस्तथा  ।  
सस्यको गन्धतालौ च पूर्वादिक्रमयोगतः  ॥ रस्_२।५९ ॥  
अष्टादशभुजा रुद्राः पञ्चवक्त्रास् त्र्यम्बकाः  ।  
चन्द्रार्धशोभिमुकुटा नीलग्रीवा वृषध्वजाः  ॥ रस्_२।६० ॥  
स्वस्ववर्णधराः सर्वे ऽप्यष्टविद्येश्वरास्तथा  ।  
पूजनीया महेशानि द्वितीये ऽष्टदलाम्बुजे  ॥ रस्_२।६१ ॥  
कर्णिकायां तु पूर्वादि- पूर्वं शक्तिचतुष्टयम्  ।  
मालिनी हेमशक्तिश्च परा शक्तिर्बला स्मृता  ।  
अपरा वज्रशक्तिश्च कान्तिज्ञेयं परापरम्  ॥ रस्_२।६२ ॥  
मध्ये तासां च शक्तीनां सर्वज्ञं रसभैरवम्  ।  
शुद्धस्फटिकसङ्काशं पञ्चवक्त्रं त्र्यम्बकम्  ॥ रस्_२।६३ ॥  
ज्वलत्पिङ्गोग्रनेत्रं च ज्वलज्जिह्वाननं तथा  ।  
ज्वलद्भ्रुवं ज्वलत्केशं दुष्प्रेक्ष्यं प्रेतविष्टरम्  ॥ रस्_२।६४ ॥  
जटामुकुटसंयुक्तं चन्द्रार्धकृतशिखरम्  ।  
व्याघ्रचर्मधरं नागो- पवीतं वृषभध्वजम्  ॥ रस्_२।६५ ॥  
अष्टादशभुजं देवम् ईषत्प्रहसिताननम्  ।  
द्वात्रिंशार्णेन मनुना पूजयेत् सकलं शिवम्  ॥ रस्_२।६६ ॥  
रसेश्वरस्य मन्त्रं च कथ्यमानं निबोध मे  ॥ रस्_२।६७ ॥  
ॐ ह्रीं क्रीं रसेश्वराय महाकालाय महाबलायाघोरभैरवाय वज्रवीर क्रोधकङ्काल क्ष्लौः क्ष्लः  ॥ रस्_२।६८ ॥  
तस्योत्सङ्गे महादेवीं रत्नाभरणभूषणाम्  ।  
उत्तप्तहेमरुचिरां पीतवस्त्रां त्रिलोचनाम्  ॥ रस्_२।६९ ॥  
श्वेतचामरयोर्मध्ये मुक्ताच्छत्त्रेण शोभिताम्  ।  
अङ्कुशं चाक्षमालां च दधतीं दक्षहस्तयोः  ॥ रस्_२।७० ॥  
पाशाभये च वामाभ्यां चन्द्रार्धकृतशेखराम्  ।  
रसाङ्कुशीं महादेवीं नीलग्रीवां कृपामयीम्  ॥ रस्_२।७१ ॥  
पूजयेद्रससिद्ध्यर्थं विद्यया पञ्चबीजया  ।  
वाग्भवं भुवनेशीं च श्रीबीजं च सुरेश्वरि  ॥ रस्_२।७२ ॥  
मादनं शक्तिबीजं च विद्या परमदुर्लभा  ।  
धूपदीपैस्तु नैवेद्यैः पुष्पताम्बूलचन्दनैः  ॥ रस्_२।७३ ॥  
शान्तिपाठस्य निर्घोषैः स्तोत्रमङ्गलनिस्वनैः  ।  
घण्टाटङ्कारसंयुक्तैः पूजां कृत्वा यथाविधि  ॥ रस्_२।७४ ॥  
अघोरेण बलिं दद्यात् सर्वविघ्नोपशान्तये  ।  
भूतेभ्यो यक्षरक्षभ्यो पिशाचेभ्यश्च यत्नतः  ॥ रस्_२।७५ ॥  
अघोरमन्त्रसंयुक्तम् ॐकारादिनमो ऽन्तकम्  ।  
सर्वकर्माकरं देवि विघ्नोपद्रवनाशनम्  ॥ रस्_२।७६ ॥  
यथाशक्ति जपित्वा तु विद्यामेव रसाङ्कुशीम्  ।  
कुण्डं विधाय देवेशि योनिचक्रं समेखलम्  ॥ रस्_२।७७ ॥  
तत्राज्यतिलसंयुक्तं होमं कृत्वा क्रमेण तु  ।  
कलशं स्थापयेद्देवि पयःपूर्णं फलान्वितम्  ॥ रस्_२।७८ ॥  
पञ्चरत्नसमोपेतं वासोभिः परिवेष्टितम्  ।  
तत्राष्टादशविद्याभिर् अभिमन्त्र्य पृथक् पृथक्  ॥ रस्_२।७९ ॥  
गन्धपुष्पादिभिः पूर्णं पल्लवैर् उपशोभितम्  ।  
अर्घ्यपात्रं च सम्पूज्य वर्धन्याभ्युक्ष्य साधकम्  ॥ रस्_२।८० ॥  
शतमष्टोत्तरं चैवम् अर्घ्यपात्रोदकेन तु  ।  
अभिषिच्य विधानेन कुम्भतोयेन मन्त्रवित्  ॥ रस्_२।८१ ॥  
विद्यामुपदिशेद्देवि पाठयेद्रससाधकम्  ।  
कुमारोयोगिनीयोगि- साधकांश्च यथोचितैः  ॥ रस्_२।८२ ॥  
तर्पयेदन्नपानैश्च जागरं तत्र कारयेत्  ।  
एवंविहितदीक्षस्तु साधकः क्षुरनायिके  ॥ रस्_२।८३ ॥  
महाभूतमयीं तत्र वर्णपञ्चकसंयुताम्  ।  
पञ्चबीजात्मिकां विद्यां प्राणायामात्मसूत्रके  ॥ रस्_२।८४ ॥  
मुद्रां रसाङ्कुशीं बद्ध्वा लक्षमेकं जपेत्प्रिये  ।  
तस्य सिध्यति देवेशि निर्विघ्नं रसभैरवः  ॥ रस्_२।८५ ॥  
प्रणवादिनमो ऽन्तस्तु तर्पणान्ते जपः परः  ।  
अहिंसा चन्दनं सत्यं पुष्पम् अस्तेयधूपनम्  ॥ रस्_२।८६ ॥  
ब्रह्मचर्यं महादीपम् अप्रतिग्रहघण्टिकाम्  ।  
पायसान्नं महेशानि सर्वभूतदयात्मकम्  ॥ रस्_२।८७ ॥  
सङ्गूह्याराधयेद् देवीं स भवेत्सिद्धिभाजनम्  ।  
सहस्रं वा शतं वापि त्रिसन्ध्यं सञ्जपेदिमाम्  ॥ रस्_२।८८ ॥  
अस्या आज्ञाप्रसादेन जायते खेचरो रसः  ।  
दिव्यौषध्यश्च तस्यैव सिध्यन्ति सुरवन्दिते  ॥ रस्_२।८९ ॥  
अनङ्कुशं समारुह्य वने मत्तगजं यथा  ।  
तथा रसाङ्कुशाभिज्ञो रसेन्द्रं प्राप्य सीदति  ॥ रस्_२।९० ॥  
विद्यया सह मन्तव्यं गुरोः सत्सम्प्रदायिनः  ।  
रसप्रयोगजातं तु सर्वतः सिद्धिमिच्छता  ॥ रस्_२।९१ ॥  
अथ प्रश्नावताराय पूर्वोक्तं रसभैरवम्  ।  
समाहितमना ध्यायेत् तदालीनं समाचरेत्  ॥ रस्_२।९२ ॥  
अनाहते ब्रह्मरन्ध्रे मनः कृत्वा निरामये  ।  
करन्यासं पुरा कृत्वा अङ्गन्यासमनन्तरम्  ।  
यथाशक्ति जपेन्मन्त्रं रसेन्द्रस्य समाहितः  ॥ रस्_२।९३ ॥  
चतुष्कोणं पुनः कृत्वा मध्ये षट्कोणमण्डलम्  ।  
हस्तमात्रं द्विहस्तं वा तण्डुलैर्विमलैर्लिखेत्  ॥ रस्_२।९४ ॥  
सुगन्धैर्लेपिते स्थाने पूजयेच्चन्दनादिभिः  ॥ रस्_२।९५ ॥  
कर्णिकायां न्यसेद्देवि पूर्वोक्तं रसभैरवम्  ।  
षट्कोणे देवताषट्कं महाकालादि विन्यसेत्  ॥ रस्_२।९६ ॥  
महाकालं महाबलम् अघोरं वज्रवीरकम्  ।  
न्यसेत् क्रोधं च कङ्कालं मालामन्त्रैः समर्चयेत्  ॥ रस्_२।९७ ॥  
ॐ ह्रीं क्रौं क्ष्लैं क्ष्लं ह्रीं ह्रीं ह्रीं ह्रूः हुं फट् रसेश्वराय महाकालभैरवाय रौद्ररूपाय कृष्णपिङ्गललोचनाय  ।  
अवतर २ अवतारय २ जल्प २ जल्पय २ शुभाशुभं कथय २ कथापय २ महारक्षां कुरु २ रससिद्धिं देहि  ।  
इति मालामन्त्राः  ।  
ॐ महाकालभैरवाय हृदयाय नमः  ।  
ॐ महाबलभैरवाय शिरसे स्वाहा  ।  
ॐ अघोरभैरवाय शिखायै वौषट्  ।  
ॐ वज्रवीरभैरवाय कवचाय हुम्  ।  
ॐ क्रोधभैरवाय नेत्राय वौषट्  ।  
ॐ कङ्कालभैरवाय अस्त्राय फट्  ।  
सर्वत्र स्वाहान्तम्  ।  
एवमङ्गन्यासाः  ।  
एवमङ्गुलीन्यासान् कुर्यादादौ  ।  
एते षडङ्गे पूजने च मूलमन्त्राः  ।  
एवं न्यासाक्षरः कुटैः गन्धपुष्पैः समर्चयेत्  ।  
पूर्णकुम्भं न्यसेन्मध्ये शरावं तण्डुलैः सह  ॥ रस्_२।९८ ॥  
तस्योपरि घृतदीपं वर्तीं मन्त्रैश्च मन्त्रयेत्  ॥ रस्_२।९९ ॥  
समानीय कुमारीं तु कुमारं वा सुशोभनम्  ।  
एकद्वित्रिचतुःपञ्च यथालाभं समानयेत्  ।  
गन्धपुष्पैर्धूपदीपैः नैवेद्येन च पूजयेत्  ॥ रस्_२।१०० ॥  
एकैकस्या न्यसेन्मन्त्रं हृदयाद्याश्च देवताः  ॥ रस्_२।१०१ ॥  
ततो निरीक्ष्य तद्दीपं सर्वास्तत्र कुमारिकाः  ।  
पश्यन्ति देवता दीपे कुमाराश्च शुभाशुभम्  ।  
सिद्धिं वाप्यथवासिद्धिं कथयन्ति कुमारिकाः  ॥ रस्_२।१०२ ॥  
प्रश्नावतारं ज्ञात्वेति रसकर्मणि सञ्चरेत्  ॥ रस्_२।१०३ ॥  
यः पुरा देवदेवेशि रसेन्द्रे भावितात्मवान्  ।  
सप्तजन्म मृतो जातो न त्यजेद् रसभावनम्  ॥ रस्_२।१०४ ॥  
एवं शुभाशुभं ज्ञात्वा देवतानुग्रहान्वितः  ।  
मण्डपे पूर्ववद्देवीम् अर्चयित्वा रसाङ्कुशीम्  ॥ रस्_२।१०५ ॥  
आचार्यमपि सम्पूज्य धूपस्रक्चन्दनादिभिः  ।  
अघोरेण बलिं दत्त्वा ततः कर्म समाचरेत्  ॥ रस्_२।१०६ ॥  
ओषध्यो मण्डपे प्राच्यां रसस्वेदो ऽग्निगोचरे  ।  
दक्षिणस्यां लोहमारो नैरृत्यां पेषणादिकम्  ॥ रस्_२।१०७ ॥  
द्रुतिक्रिया तु वारुण्यां वायव्ये धमनं प्रिये  ।  
वर्णोत्कर्षस्तु कौबेर्याम् ऐशान्यां रसवेधनम्  ॥ रस्_२।१०८ ॥  
आसनं तु गुरोर्मध्ये निवेश्य सुरनायिके  ।  
नियामनादिकं कर्म क्रामणान्तं वरानने  ।  
रसाङ्कुशेन मन्त्रेण कर्तव्यं साधकेन तु  ॥ रस्_२।१०९ ॥  
यः पुरा देवदेवेशि वर्णितो रसभैरवः  ।  
सद्योजातं तस्य जानु वामदेवं तु गुह्यकम्  ॥ रस्_२।११० ॥  
अघोरं हृदयं तस्य वक्त्रं तत्पुरुषं स्मृतम्  ।  
यावद् भ्रूमध्यम् ईशानम् अर्धचन्द्रं ललाटकम्  ॥ रस्_२।१११ ॥  
बिन्दुर् देवेशि तस्योर्ध्वे बिन्दोरूर्ध्वे स्थितो नदः  ।  
ललाटशिरसोर्मध्ये शक्तिस्तत्रैव संस्थिता  ॥ रस्_२।११२ ॥  
व्यापिनी ब्रह्मरन्ध्रस्था तस्योर्ध्वे तून्मना भवेत्  ।  
उन्मना उन्मनीभावम् उन्मनापदमव्ययम्  ॥ रस्_२।११३ ॥  
तस्योर्ध्वे परमं सत्यं व्योमस्थायि परात्परम्  ।  
शून्यं शून्यं पुनः शून्यं त्रिशून्यं च निरामयम्  ॥ रस्_२।११४ ॥  
नभश्च गगनं व्योम खमाकाशं च केवलम्  ।  
निष्कलं निर्मलं नित्यं निस्तरङ्गं निरामयम्  ॥ रस्_२।११५ ॥  
निष्प्रपञ्चं निराधारं निर्गुणं गुणगोचरम्  ।  
एवंरूपं सदा ध्यायेत् स्वदेहे रसभैरवम्  ॥ रस्_२।११६ ॥  
यदा च निश्चलं ध्यायेत् यदा च निश्चलं मनः  ।  
वह्निमध्ये तदा सूतो बध्यते निश्चलस्तथा  ॥ रस्_२।११७ ॥  
यदा च चलति ध्यानं रसो वह्नौ न तिष्ठति  ॥ रस्_२।११८ ॥  
मण्डलस्य बहिः रात्रौ सुरामत्स्यामिषादिभिः  ।  
अर्चयेद् यक्षगन्धर्वान् पिशाचान् राक्षसांस्तथा  ॥ रस्_२।११९ ॥  
क्रियाकरणविघ्नाश्च फलविघ्नाश्च कोटिशः  ।  
सम्भवन्ति तथा तत्तच् छान्त्यै च वटुकेश्वरम्  ।  
अर्चानुग्रहषट्कं च सम्पूज्यादौ समाचरेत्  ॥ रस्_२।१२० ॥  
कर्मान्ते च पुनर्बालम् अष्टाष्टकमनुग्रहम्  ।  
सम्पूज्य विनियुञ्ज्यात् तत् सिद्धद्रव्यं तु सिद्धिदम्  ॥ रस्_२।१२१ ॥  
सिद्धस्तु नाशयेद्वादं तद्देशं तु परित्यजेत्  ।  
भ्रमेन्माधुकरीं भिक्षां सुसिद्धे तु महारसे  ॥ रस्_२।१२२ ॥  
प्रमादादुत्थितो विघ्नो रसबन्धे कृते सति  ।  
रसशान्तिर्विधातव्या रसक्षोभं न कारयेत्  ॥ रस्_२।१२३ ॥  
रसं न दर्शयेद्देवि नारीहस्ते न पातयेत्  ।  
नार्यै गुह्यं न वक्तव्यं द्रव्यं ताभ्यो हि गोपयेत्  ॥ रस्_२।१२४ ॥  
परद्रव्यैर् न कर्तव्यं परदारान्न संस्पृशेत्  ।  
परान्नं नैव भुञ्जीत परांश्चैव न विश्वसेत्  ॥ रस्_२।१२५ ॥  
न देयं दुष्टबुद्धीनां गोष्ठीरूपेण याचके  ॥ रस्_२।१२६ ॥  
अष्टम्यां पौर्णमास्यां च अमावास्यां युगादिषु  ।  
अयने विषुवे चैव चतुर्दश्यां विशेषतः  ।  
रसोत्सवं प्रकुर्वीत यथावित्तानुसारतः  ॥ रस्_२।१२७ ॥  
एवं रसोत्सवं देवि यः कुर्याद्भक्तिसंयुतः  ।  
ब्रह्महत्यादिपापानि नश्यन्ति विविधानि च  ॥ रस्_२।१२८ ॥  
अनेन विधिना यत्र पूजां कुर्वन्ति साधकाः  ।  
न तत्र रोगदौर्गत्यं नेतयः प्रभवन्ति च  ॥ रस्_२।१२९ ॥  
एवंविधां रसे पूजां प्रतिष्ठाप्य यथाविधि  ।  
पश्चात्कर्म विधातव्यम् आत्मनः शुभमिच्छताम्  ॥ रस्_२।१३० ॥  
अन्यथा कुरुते यस्तु तस्य सिद्धिर्न जायते  ।  
अपायः पापशङ्का च बुद्धिभङ्गो हि जायते  ॥ रस्_२।१३१ ॥  
अवज्ञा रोगजातं च सन्देहश्च पदे पदे  ।  
आलस्याद्गुरुलोभाच्च परस्य कथनेन च  ।  
उत्पन्नमपि विज्ञानं हरन्ति कुलकाः प्रिये  ॥ रस्_२।१३२ ॥  
दीक्षितो रसकर्माणि मन्त्रन्यासविदाचरेत्  ।  
तन्ममाचक्ष्व देवेशि किमन्यच्छ्रोतुम् इच्छसि  ॥ रस्_२।१३३ ॥  
  
  
तृतीयः पटलः [मन्त्रन्यासाः]  
श्रीदेव्युवाच  
भगवन् देवदेवेश लोकनाथ जगत्पते  ।  
मन्त्रन्यासं समाचक्ष्व रसकर्मोपकारकम्  ॥ रस्_३।१ ॥  
श्रीभैरव उवाच  
पुनरन्यं प्रवक्ष्यामि मन्त्रमूर्तिं रसाङ्कुशीम्  ।  
पञ्चमं तु गृहं देवि दुर्लभं देवदानवैः  ॥ रस्_३।२ ॥  
चत्वारः प्रधानगृहाः हंसगृहं तु पञ्चमम्  ।  
यत्र सिद्धिर् मकारादिः तिष्ठते पञ्चमे गृहे  ॥ रस्_३।३ ॥  
लिङ्गाश्रयं यथा रूपं लिङ्गिमाया तु लिङ्गिनी  ।  
गगनेन तु सा ज्ञेया भगरेखा तु पञ्चमे  ॥ रस्_३।४ ॥  
प्रणवं पूर्वम् उच्चार्य बीजं शब्दमनुत्तरम्  ।  
ह्रीङ्कारं चैव क्रीङ्कारं हंसबुद्धिमनन्तरम्  ॥ रस्_३।५ ॥  
कालपाशं महामन्त्रं गृह्णीयात् साधकेश्वरः  ।  
महारम्भे तु तन्मन्त्रं प्रतीहारं रसाङ्कुशीम्  ॥ रस्_३।६ ॥  
लक्षमेकं जपेत्तस्य महासिद्धिः प्रवर्तते  ।  
बालवत्सपुरीषं तु ततः केनैव ग्राहयेत्  ॥ रस्_३।७ ॥  
चिताग्निभस्म तेनैव ग्राहयेत् परमेश्वरि  ।  
क्षेत्रं तदुत्तमं स्थानं रसेन्द्रस्तत्र तिष्ठति  ॥ रस्_३।८ ॥  
मार्जन्या मार्जयेत्स्थानं कुब्जिकाख्या तु खेचरी  ।  
द्वात्रिंशदक्षरा देवि पञ्चनादेषु संस्थिता  ॥ रस्_३।९ ॥  
ततः सिद्धाश्च चत्वारः पुरुषाष्टादश स्मृताः  ।  
अर्थपञ्चकसंयुक्ता ध्यानं स्यात् पञ्चकं पुनः  ॥ रस्_३।१० ॥  
योगिनीषट्कसंयुक्तं सप्तविंशत्क्रमान्वितम्  ।  
एकाशीतिपदैर्युक्तं पञ्चावरणसंयुतम्  ॥ रस्_३।११ ॥  
अनेन क्रमयोगेन मार्जनीं परिपूजयेत्  ।  
अनेन मार्जयेत् क्षेत्रं रसेन्द्रो यत्र तिष्ठति  ॥ रस्_३।१२ ॥  
उपलेपं तु तत्रैव चण्डघण्टां तु कारयेत्  ।  
पूर्वे गृहे तु सा देवी चण्डघण्टा व्यवस्थिता  ॥ रस्_३।१३ ॥  
चण्डभैरविका देवी संस्थिता दक्षिणे गृहे  ।  
गोमयं तेन गृह्णीयाल् लेपनार्थं वरानने  ॥ रस्_३।१४ ॥  
चण्डकापालिनी देवी संस्थिता चोत्तरे गृहे  ।  
गृहीत्वा चोदकं तेन लेपयेद्भूमिमण्डलम्  ॥ रस्_३।१५ ॥  
सप्तदशाक्षरां कालीं खल्लपाषाणतो न्यसेत्  ।  
द्वात्रिंशदक्षरं घोरं मर्दके तु नियोजयेत्  ॥ रस्_३।१६ ॥  
गृह्णीयात् काञ्जिकां देवि कालपाशेन मन्त्रितः  ।  
एवं सुकर्मसंयोगं कुरुते खेचरीकुलम्  ॥ रस्_३।१७ ॥  
अष्टाशीतिसहस्राणि याः स्थिता दिव्यखेचरी  ।  
ताः सर्वाः किङ्करास्तस्य औषधं पेषयन्ति ताः  ॥ रस्_३।१८ ॥  
तासां सर्वं तु मन्त्रैकं चतुरक्षरसंयुतम्  ।  
सो ऽहं हंसः ।  
सा विद्या खेचरीणां तु नाम्नां तु कुलखेचरी  ॥ रस्_३।१९ ॥  
राजिकां सैन्धवं न्यस्य सा विद्या कुलखेचरी  ।  
मन्त्रयेत् काञ्जिकां तत्र मन्त्रराजो रसाङ्कुशी  ॥ रस्_३।२० ॥  
अस्त्रविद्यां जपेत्तत्र या ज्ञाता पूर्वभार्गवे  ।  
गुडेष्टकां तु सम्मर्द्य प्रिये तन्मर्दितं रसम्  ॥ रस्_३।२१ ॥  
का कथा मन्त्रराजस्य न वाक्यं त्रिशिरस्य च  ।  
षडङ्गं योजयेत् तां तु त्वरितं धारयेत् ततः  ॥ रस्_३।२२ ॥  
डामराख्यं महामन्त्रं धमनीषु नियोजयेत्  ।  
चिन्तामणिमहाविद्यां कवचेषु नियोजयेत्  ॥ रस्_३।२३ ॥  
चण्डिकाया महामन्त्रं तं तु पात्रे नियोजयेत्  ।  
नवविद्यां वरारोहे विन्यसेत्तुषगोमये  ॥ रस्_३।२४ ॥  
त्रिपुराभैरवीं देवीं राजिकाकाञ्जिके न्यसेत्  ।  
गुडस्य कालरात्रिस् तु न्यस्तव्या वीरवन्दिते  ॥ रस्_३।२५ ॥  
त्रिकूटाक्षं त्रिनेत्रं तु अनलस्य तु विन्यसेत्  ।  
उदके विन्यसेद्देवि चतुरशीतिचण्डिकाः  ॥ रस्_३।२६ ॥  
क्षेत्रपालमघोरास्त्रं न्यस्तव्यं कोष्ठके प्रिये  ।  
महापाशुपतास्त्रं तु मूषायां च नियोजयेत्  ॥ रस्_३।२७ ॥  
एतन्मन्त्रगणं देवि रसस्थाने नियोजयेत्  ।  
तदा तु सिध्यते तस्य साधकस्य फलं प्रिये  ॥ रस्_३।२८ ॥  
रसाङ्कुशं महामन्त्रं जपेत्तु हृदयान्तरे  ।  
अन्ये ये योगिनीमन्त्राः सर्वान्नारीश्च जापयेत्  ॥ रस्_३।२९ ॥  
अप्रकाशं तु तेनैव मन्त्रराजं रसाङ्कुशम्  ।  
अप्रकाशं च नारीणां रक्षयेत्प्रणवं तथा  ।  
महासमयविभ्रंशं नारीणां हृदयं यथा  ॥ रस्_३।३० ॥  
कुब्जिकाद्यास्तु ये मन्त्रा मया ते सम्प्रकाशिताः  ।  
त्रैलोक्यं क्षोभितास्ते तु न मन्यन्ते मम प्रिये  ॥ रस्_३।३१ ॥  
रसाङ्कुशेन ज्ञानेन त्रैलोक्यं वश्यतां व्रजेत्  ॥ रस्_३।३२ ॥  
मन्त्रन्यासमिति ज्ञात्वा यन्त्रमूषाग्निमानवित्  ।  
कुर्वाणो रसकर्माणि सिद्धिं प्राप्नोति साधकः  ॥ रस्_३।३३ ॥  
  
चतुर्थः पटलः [यन्त्रमूषाग्निवर्णनः]  
श्रीदेव्युवाच  
यन्त्रमूषाग्निमानानि न ज्ञात्वा मन्त्रवेद्यपि  ।  
किं करोति महादेव तानि मे वक्तुमर्हसि  ॥ रस्_४।१ ॥  
श्रीभैरव उवाच  
रसोपरसलोहानि वसनं काञ्जिकम् विडम्  ।  
धमनीलोहयन्त्राणि खल्लपाषाणमर्दकम्  ॥ रस्_४।२ ॥  
कोष्ठिका वक्रनालं च गोमयं सारमिन्धनम्  ।  
मृन्मयानि च यन्त्राणि मुसलोलूखलानि च  ॥ रस्_४।३ ॥  
सण्डसीपट्टसन्दंशं मृत्पात्रायःकटोरकम्  ।  
प्रतिमानानि च तुला- छेदनानि कषोपलम्  ॥ रस्_४।४ ॥  
वंशनाडीलोहनाडीम् ऊषाङ्गारांस् तथौषधीः  ।  
स्नेहाम्ललवणक्षार- विषाण्युपविषाणि च  ॥ रस्_४।५ ॥  
एवं सङ्गूह्य सम्भारं कर्मयोगं समाचरेत्  ॥ रस्_४।६ ॥  
द्रवद्रव्येण भाण्डस्य पूरितार्धोदरस्य च  ।  
मुखे तिर्यक्कृते भाण्डे रसं सूत्रेण लम्बितम्  ।  
तं स्वेदयेत् तलगतं दोलायन्त्रमिति स्मृतम्  ॥ रस्_४।७ ॥  
लोहमूषाद्वयं कृत्वा द्वादशाङ्गुलमानतः  ।  
ईषच् छिद्रान्विताम् एकां तत्र गन्धकसंयुताम्  ॥ रस्_४।८ ॥  
मूषायां रसयुक्तायाम् अन्यस्यां तां प्रवेशयेत्  ।  
तोयं स्यात् सूतकस्याधः ऊर्ध्वाधो वह्निदीपनम्  ॥ रस्_४।९ ॥  
रसोनकरसं भद्रे यत्नतो वस्त्रगालितम्  ।  
दापयेत्प्रचुरं यत्नात् आप्लाव्य रसगन्धकौ  ॥ रस्_४।१० ॥  
स्थालिकायां निधायोर्ध्वं स्थालीम् अन्यां दृढां कुरु  ।  
सन्धिं विलेपयेद्यत्नात् मृदा वस्त्रेण चैव हि  ॥ रस्_४।११ ॥  
स्थाल्यन्तरे कपोताख्यं पुटं कर्षाग्निना सदा  ।  
यन्त्रस्याधः करीषाग्निं दद्यात्तीव्राग्निमेव वा  ॥ रस्_४।१२ ॥  
एवं तु त्रिदिनं कुर्यात् ततो यन्त्रं विमोचयेत्  ।  
तप्तोदके तप्तचुल्ल्यां न कुर्याच्छीतले क्रियाम्  ॥ रस्_४।१३ ॥  
न तत्र क्षीयते सूतो न च गच्छति कुत्रचित्  ।  
अनेन क्रमयोगेन कुर्याद्गन्धकजारणम्  ॥ रस्_४।१४ ॥  
ऊर्ध्वं वह्निरधश्चापो मध्ये तु रससङ्ग्रहः  ।  
मूषायन्त्रमिदं देवि जारयेद्गगनादिकम्  ॥ रस्_४।१५ ॥  
गर्भयन्त्रं प्रवक्ष्यामि पिष्टिकाभस्मकारणम्  ।  
चतुरङ्गुलदीर्घां तु मूषिकां मृन्मयीं दृढाम्  ॥ रस्_४।१६ ॥  
त्र्यङ्गुलां मध्यविस्तारे वर्तुलं कारयेन्मुखम्  ।  
लोहस्य विंशतिर्भागा एको भागस्तु गुग्गुलोः  ॥ रस्_४।१७ ॥  
सुश्लक्ष्णं पेषयित्वा तु तोयं दद्यात् पुनः पुनः  ।  
मूषालेपं ततः कुर्यात् तले पिष्टीं च निक्षिपेत्  ॥ रस्_४।१८ ॥  
तुषकर्षाग्निना भूमौ मृदुस्वेदं तु कारयेत्  ।  
अहोरात्रं त्रिरात्रं वा रसेन्द्रो भस्मतां व्रजेत्  ॥ रस्_४।१९ ॥  
जारणे मारणे चैव रसराजस्य रञ्जने  ।  
यन्त्रमेकं परं मर्म यत्रौषध्यो महाबलम्  ॥ रस्_४।२० ॥  
औषधीरहितश्चायं हठाद्यन्त्रेण बध्यते  ।  
सर्वत्र सूतको याति मुक्त्वा भूधरलक्षणम्  ॥ रस्_४।२१ ॥  
देवताभिः समाकृष्टो लोष्टस्थो ऽपि हि गच्छति  ।  
तस्माद्यन्त्रबलं चैकं न विलङ्घ्यं विजानता  ॥ रस्_४।२२ ॥  
मन्त्रौषधिसमायोगात् सुसिद्धं कुरुते ह्य् अयम्  ।  
मन्त्रो ऽघोरो ऽत्र जप्तव्यो जपान्ते पूजयेद्रसम्  ॥ रस्_४।२३ ॥  
एकान्ते तु क्रिया कार्या दृष्टान्यैर्विफला भवेत्  ॥ रस्_४।२४ ॥  
गन्धकस्य क्षयो नास्ति न रसस्य क्षयो भवेत्  ।  
क्षयो यन्त्रस्य विज्ञेयः यन्त्रे विक्रियते क्रिया  ।  
अलाभे कान्तलोहस्य यन्त्रं लोहेन कारयेत्  ॥ रस्_४।२५ ॥  
वह्निलक्ष्यम् अविज्ञाय रसस्यार्धक्षयो भवेत्  ।  
यन्त्रक्षयविधिज्ञस्य चतुर्थांशक्षयो भवेत्  ॥ रस्_४।२६ ॥  
द्विमासेन द्वितीयांशं तृतीयांशं त्रिभिर्भवेत्  ।  
महाग्निं सहते ह्य् एष सारितो यत्र तिष्ठति  ॥ रस्_४।२७ ॥  
खर्परं सिकतापूर्णं कृत्वा तस्योपरि न्यसेत्  ।  
अपरं खर्परं तत्र शनैर्मृद्वग्निना पचेत्  ॥ रस्_४।२८ ॥  
पञ्चक्षारैस्तथा मूत्रैर् लवणैश्च विडं ततः  ।  
हंसपाकः स विज्ञातो यन्त्रतन्त्रार्थकोविदैः  ॥ रस्_४।२९ ॥  
कृष्णा रक्ता च पीता च शुक्लवर्णा च मृत्तिका  ।  
आद्या श्रेष्ठा कनिष्ठान्त्या मध्यमा मध्यमा मता  ॥ रस्_४।३० ॥  
दग्धधान्यतुषोपेता मृत्तिका कोष्ठिकाविधौ  ।  
वक्रनालकृता वापि शस्यते सुरसुन्दरि  ॥ रस्_४।३१ ॥  
गारा दग्धा तुषा दग्धा दग्धा वल्मीकमृत्तिका  ।  
अजाश्वानां मलं दग्धं यावत्तत् कृष्णतां गतम्  ॥ रस्_४।३२ ॥  
वासकस्य च पत्त्राणि वल्मीकस्य मृदा सह  ।  
पेषयेद्वह्नितोयेन यावत्तत् श्लक्ष्णतां गतम्  ॥ रस्_४।३३ ॥  
मर्दयेत्तेन बध्नीयात् वक्रनालं च कोष्ठिकाम्  ॥ रस्_४।३४ ॥  
गारा दग्धा तुषा दग्धा दग्धा वल्मीकमृत्तिका  ।  
चीरमङ्गारकः किट्टं वज्रेणापि न भिद्यते  ॥ रस्_४।३५ ॥  
दग्धाङ्गारस्य षड्भागा भागैका कृष्णमृत्तिका  ।  
चीरमङ्गारकः किट्टं वज्रमूषा प्रकीर्तिता  ॥ रस्_४।३६ ॥  
तुषं वस्त्रसमं दग्धां मृत्तिका चतुरंशिका  ।  
कुपीपाषाणसंयुक्ता वरमूषा प्रकीर्तिता  ॥ रस्_४।३७ ॥  
प्रकाशा चान्धमूषा च मूषा तु द्विविधा स्मृता  ॥ रस्_४।३८ ॥  
प्रकाशमूषा देवेशि शरावाकारसंयुता  ।  
द्रव्यनिर्वाहणे सा च वादिकैः सुप्रशस्यते  ॥ रस्_४।३९ ॥  
अन्धमूषा तु कर्तव्या गोस्तनाकारसन्निभा  ।  
पिधानकसमायुक्ता किञ्चिद् उन्नतमस्तका  ॥ रस्_४।४० ॥  
पत्त्रलेपे तथा रङ्गे द्वन्द्वमेलापके तथा  ।  
सैव छिद्रान्विता मन्दा गम्भीरा सारणोचिता  ॥ रस्_४।४१ ॥  
तिलभस्म द्विर् अंशं तु इष्टकांशसमन्वितम्  ।  
भस्ममूषा तु विज्ञेया तारासंशोधने हिता  ॥ रस्_४।४२ ॥  
मोक्षक्षारस्य भागौ द्वौ इष्टकांशसमन्वितौ  ।  
मृद्भागास् तारशुद्ध्यर्थम् उत्तमा वरवर्णिनि  ॥ रस्_४।४३ ॥  
रक्तवर्गेण सम्मिश्रा रक्तवर्गपरिप्लुता  ।  
रक्तवर्गकृतालेपा सर्वशुद्धिषु शोभना  ॥ रस्_४।४४ ॥  
शुक्लवर्गेण सम्मिश्रा शुक्लवर्गपरिप्लुता  ।  
शुक्लवर्गकृतालेपा शुक्लशुद्धिषु शोभना  ॥ रस्_४।४५ ॥  
विडवर्गेण सम्मिश्रा धृतिमिच्छति जारणे  ।  
निर्वाहणं प्रकुर्वीत रक्तवर्गप्रलिप्तया  ॥ रस्_४।४६ ॥  
विषटङ्कणगुञ्जाभिः मूषालेपं तु कारयेत्  ।  
प्रकाशायां प्रकुर्वीत यदि वाङ्गारलेपनम्  ॥ रस्_४।४७ ॥  
तस्यां विन्यस्य मूषायां द्रव्यमावर्तयेद्बुधः  ।  
लेपो वर्णपुटं देवि रक्तमृत्सिन्धुभूखगैः  ॥ रस्_४।४८ ॥  
आवर्तमाने कनके पीता तारे सिता प्रभा  ।  
शुल्वे नीलनिभा तीक्ष्णे कृष्णवर्णा सुरेश्वरि  ॥ रस्_४।४९ ॥  
वङ्गे ज्वाला कपोताभा नागे मलिनधूमका  ।  
शैले तु धूसरा देवि आयसे कपिलप्रभा  ॥ रस्_४।५० ॥  
अयस्कान्ते धूम्रवर्णा सस्यके लोहिता भवेत्  ।  
वज्रे नानाविधा ज्वाला खसत्त्वे पाण्डुरप्रभा  ॥ रस्_४।५१ ॥  
न विस्फुलिङ्गो न च बुद्बुदश्च यदा न रेखापटलं न शब्दः  ।  
मूषागतं रत्नसमं स्थिरं च तदा विशुद्धं प्रवदन्ति लोहम्  ॥ रस्_४।५२ ॥  
प्रतीवापः पुरा योज्यो निषेकस्तदनन्तरम्  ।  
छादनं तु प्रतीवापः निषेकं मज्जनं विदुः  ।  
अभिषेकं तदिच्छन्ति स्नपनं क्रियते तु यत्  ॥ रस्_४।५३ ॥  
वापो निषेकः स्नपनं द्रुते निर्मलतां गते  ।  
उष्णेनैव हि वाञ्छन्ति शीतलं न च वाञ्छति  ॥ रस्_४।५४ ॥  
शुक्लदीप्तिः सशब्दश्च यदा वैश्वानरो भवेत्  ।  
लोहावर्तः स विज्ञेयः सत्त्वं पतति निर्मलम्  ॥ रस्_४।५५ ॥  
षोडशाङ्गुलविस्तीर्णं हस्तमात्रायतं शुभम्  ।  
धातुसत्त्वनिपातार्थं कोष्ठकं वरवर्णिनि  ॥ रस्_४।५६ ॥  
वंशखादिरमाधूक- बदरीदारुसम्भवः  ।  
परिपूर्णं दृढाङ्गारैः धमेद्वातेन कोष्ठकम्  ।  
भस्त्रया ज्वालमार्गेण ज्वालयेच्च हुताशनम्  ॥ रस्_४।५७ ॥  
प्रविततमुखभागं संवृतान्तःप्रदेशं स्थलरचितचिरान्तर्जालकं कोष्ठकं स्यात्  ।  
बकगलसममानं वङ्कनालं विधेयं शुषिरनलिनिका स्यान्मृन्मयी दीर्घवृत्ता  ॥ रस्_४।५८ ॥  
मृन्मये लोहपात्रे वा अयस्कान्तमये ऽथवा  ।  
पाषाणे स्फटिके वाथ मुक्ताशैलमये ऽथवा  ॥ रस्_४।५९ ॥  
सुदृढो मर्दकः कार्यः चतुरङ्गुलकोच्छ्रयः  ।  
स च लोहमयः शैलो ह्य् अयस्कान्तमयो ऽथवा  ॥ रस्_४।६० ॥  
अघोरास्त्राभिधानेन महापाशुपतेन वा  ।  
मन्त्रेण रचयेच्छुद्धिं भूमिं तेनैव शोधयेत्  ॥ रस्_४।६१ ॥  
इन्धनानि च सर्वाणि द्रव्याणि च विशेषतः  ।  
दाहकं ज्वालयेत्तेन खल्लं तेनैव शोधयेत्  ॥ रस्_४।६२ ॥  
रसं विशोधयेत्तेन विन्यसेत् दिवसे शुभे  ।  
खल्लोपरि न्यसित्वा च शिवमूर्तिमनुस्मरेत्  ॥ रस्_४।६३ ॥  
देवतानुग्रहं प्राप्य यन्त्रमूषाग्निमानवित्  ।  
देवेशि रससिद्ध्यर्थं जानीयात् ओषधीरपि  ॥ रस्_४।६४ ॥  
यन्त्रमूषाग्निमानानि वर्णितानि सुरेश्वरि  ।  
तन्ममाचक्ष्व देवेशि किमन्यच्छ्रोतुमिच्छसि  ॥ रस्_४।६५ ॥  
  
  
पञ्चमः पटलः [ओषधिनिर्णय]  
श्रीदेव्युवाच  
नियामनादिकं कर्म क्रामणान्तं सुरेश्वर  ।  
यया सम्पद्यते ह्य् एषाम् ओषधीं वक्तुमर्हसि  ॥ रस्_५।१ ॥  
श्रीभैरव उवाच  
सर्पाक्षो वह्निकर्कोटी कञ्चुकी जलबिन्दुजा  ।  
शतावरी भृङ्गराजः शरपुङ्खा पुनर्नवा  ॥ रस्_५।२ ॥  
मण्डूकपर्णी मत्स्याक्षी ब्रह्मदण्डी शिखण्डिनी  ।  
अनन्ता काकजङ्घा च काकमाची कपोतिका  ॥ रस्_५।३ ॥  
विष्णुक्रान्ता सहचरा सहादेवी महाबला  ।  
बला नागबला कृष्णा चक्रमर्दः कुरुङ्गिणी  ॥ रस्_५।४ ॥  
पाठा चामलकी नीली ज्वालिनी पद्मचारिणी  ।  
फणित्रिजिह्वा गोजिह्वा कोकिलाक्षो घनध्वनिः  ॥ रस्_५।५ ॥  
आखुपर्णी त्रिपर्णी च द्विपर्णी चैकपर्णिका  ।  
तित्तिडी क्षीरिणी रास्ना मेषशृङ्गी च कुक्कुटी  ॥ रस्_५।६ ॥  
कृष्णपर्णी च तुलसी श्वेता च गिरिकर्णिका  ।  
एता नियामकौषध्यः पुष्पमूलदलान्विताः  ।  
दोलास्वेदः प्रकर्तव्यो मूलेनानेन सुव्रते  ॥ रस्_५।७ ॥  
चण्डाली राक्षसी व्याघ्री खड्गारी गजकर्णिका  ।  
शङ्खपुष्प्यग्निधमनी लाङ्गली बालमोचका  ॥ रस्_५।८ ॥  
रक्तस्नुही रक्तशृङ्गी रक्तिका नीलचित्रकः  ।  
शृगालजिह्वा बृहती वज्रा चक्री च राजिका  ॥ रस्_५।९ ॥  
एकवीरा नरकसा रुदन्ती ब्रह्मचारिणी  ।  
उच्चटा मानिनीकन्दा कुमारी रक्तचित्रकः  ॥ रस्_५।१० ॥  
लक्ष्मीः शाखोटकश्चैव कञ्चुकी मेषशृङ्गिका  ।  
हिमावती सोमलता मोदा व्याघ्रनखी शमी  ॥ रस्_५।११ ॥  
काञ्चनी वनराजी च काकमाची च केशिनी  ।  
अजमारी कोटराक्षी हनूमत्यङ्गनायिका  ॥ रस्_५।१२ ॥  
नरजीवा हेमपुष्पी काकमुण्डी च कालिका  ।  
तोयवल्ली गजारी च हंसाङ्घ्री कुहुकंविका  ।  
ताम्बूली सूर्यभक्ता च रसनिर्जीवकारिकाः  ॥ रस्_५।१३ ॥  
कटुतुम्बी च गोसन्धी देवदालीन्द्रवारुणी  ।  
वाकुची ब्रह्मबीजानि कार्पासं कृष्णजीरकम्  ॥ रस्_५।१४ ॥  
कङ्गुनी कृष्णकनकं श्वेतार्कं च पिपीलिजम्  ।  
दन्तिनी यवचिञ्चा च कर्कोटी कारवल्लिका  ॥ रस्_५।१५ ॥  
गोजिह्वा काकजङ्घा च महाकाली च शम्बरी  ।  
श्वेतगुञ्जा सिताङ्कोलः पटोली बिल्वमेव च  ।  
एकैकमोषधीबीजं मारयेद्रसभैरवम्  ॥ रस्_५।१६ ॥  
रक्तस्नुही सोमलता रुदन्ती रक्तचित्रकः  ।  
शाखोटकी दग्धरुहा मोदिनी वृद्धदारुकः  ॥ रस्_५।१७ ॥  
त्रिशूली कृष्णमार्जारी चक्रिका क्षीरकुक्कुटी  ।  
देवदाली शङ्खपुष्पी काकमाची हनूमती  ॥ रस्_५।१८ ॥  
नीलज्योतिस् तृणज्योतिर् उत्कटा हेमवल्लरी  ।  
त्रिदण्डी ब्रह्मदण्डी च चक्राङ्की स्थलपद्मिनी  ॥ रस्_५।१९ ॥  
नागजिह्वा नागकर्णी वीरा वर्तुलपर्णिका  ।  
अर्कपत्त्री वंशपत्त्री ताम्रपर्णी तथेश्वरी  ।  
इन्दुरी देवदेवेशि रसबन्धकराः प्रिये  ॥ रस्_५।२० ॥  
तीव्रगन्धरसस्पर्शैर् द्रव्यैः स्थावरजङ्गमैः  ।  
म्रियते बध्यते चैव रसः स्वेदनमर्दनात्  ॥ रस्_५।२१ ॥  
सूर्यावर्तश्च कदली वन्ध्या कोशातकी तथा  ।  
वज्रकन्दोदककणा काकमाची च शिग्रुकः  ॥ रस्_५।२२ ॥  
देवदाली च देवेशि द्राविकाः परिकीर्तिताः  ।  
दोषान् हरन्ति योगिन धातूनां पारदस्य च  ॥ रस्_५।२३ ॥  
काकमाची घनरवः कासमर्दः कृताञ्जलिः  ।  
वराहकर्णी सटिरी हंसदावी शतावरी  ॥ रस्_५।२४ ॥  
ताम्बूली नागिनी ब्रह्मी हंसपादी च लक्षणा  ।  
अर्जुनी क्षीरनाली च कारवेल्लो ऽर्कपत्त्रिका  ।  
व्याघ्री चवी कुरवकः क्रामिकाः सुरवन्दिते  ॥ रस्_५।२५ ॥  
ब्रह्मदण्डः सुदण्डश्च लोहदण्डस्तृतीयकः  ।  
एते रसायने योग्या ब्रह्मविष्णुमहेश्वराः  ॥ रस्_५।२६ ॥  
भूपाटली च कौमारी सिंहवल्ली च शूकरी  ।  
हेमपर्णी पटोली च नागवल्ली च भृङ्गराट्  ।  
इत्यष्ट मूलिकाः प्रोक्ताः पञ्चरत्नं शृणु प्रिये  ॥ रस्_५।२७ ॥  
मन्त्रसिद्धासना देवी तथा कङ्कालखेचरी  ।  
इन्दिरा च क्षमापाली पञ्चमी तु निशाचरी  ।  
पञ्चरत्नमिदं देवि रसशोधनजारणे  ॥ रस्_५।२८ ॥  
रसस्य बन्धने शस्तम् एकैकं सुरवन्दिते  ।  
रसाङ्कुशेन गृह्णीयात् पञ्चरत्नानि सुव्रते  ।  
ददाति खेचरीं सिद्धिं रसभैरवसङ्गमे  ॥ रस्_५।२९ ॥  
त्रिक्षारं टङ्कणक्षारो यवक्षारश्च सर्जिका  ।  
तिलापामार्गकदली पलाशशिग्रुमोचिकाः  ।  
मूलकार्द्रकचिञ्चाश्च वृक्षक्षाराः प्रकीर्तिताः  ॥ रस्_५।३० ॥  
अम्लवेतसजम्बीर- लुङ्गाम्लचणकाम्लकम्  ।  
नारङ्गं तिन्तिणीकं च चाङ्गेर्यम्लगणोत्तमाः  ॥ रस्_५।३१ ॥  
सामुद्रं सैन्धवं चैव चूलिकालवणं तथा  ।  
सौवर्चलं च काचं च लवणाः पञ्च कीर्तिताः  ॥ रस्_५।३२ ॥  
सक्तुकं कालकूटं च सितमुस्ता तथैव च  ।  
शृङ्गी कृष्णविषं चैव पञ्चैते तु महाविषाः  ॥ रस्_५।३३ ॥  
स्नुह्यर्कोन्मत्तकं चैव करवीरं च लाङ्गली  ।  
पञ्चैवोपविषा मुख्याः तैलानि ह्य् उत्तमानि वै  ।  
कुसुम्भकङ्गुणीनक्ता- तिलसर्षपजानि तु  ॥ रस्_५।३४ ॥  
हस्त्यश्वछागनारीणां मूत्रं गव्यं च पञ्चमम्  ॥ रस्_५।३५ ॥  
पित्तं पञ्चविधं मत्स्य- गवाश्वनरबर्हिजम्  ॥ रस्_५।३६ ॥  
वसा पञ्चविधा मत्स्य- मेषाहिनरबर्हिजा  ॥ रस्_५।३७ ॥  
कपोतचाषगृध्राणां शिखिकुक्कुटयोश्च विट्  ॥ रस्_५।३८ ॥  
मञ्जिष्ठा कुङ्कुमं लाक्षा खदिरश्चासनं तथा  ।  
रक्तवर्गस्तु देवेशि पीतवर्गमतः शृणु  ।  
कुसुम्भं किंशुकं रात्री पतङ्गो मदयन्तिका  ॥ रस्_५।३९ ॥  
शुक्लवर्गः सुधाकूर्म- शङ्खशुक्तिवराटिकाः  ॥ रस्_५।४० ॥  
गुञ्जाटङ्कणमध्वाज्य- गुडा द्रावणपञ्चकम्  ॥ रस्_५।४१ ॥  
काचटङ्कणसौवीरं शोधनत्रितयं प्रिये  ॥ रस्_५।४२ ॥  
सर्वे मलहराः क्षाराः सर्वे चाम्लाः प्रबोधकाः  ।  
विषाणि च तमोघ्नानि स्नेहा मार्दवकारकाः  ॥ रस्_५।४३ ॥  
इत्योषधिगणाः प्रोक्ताः सिद्धिदा रससङ्गमे  ।  
क्रियां कुर्वन्ति तद्योगात् शक्तयश्च महारसाः  ॥ रस्_५।४४ ॥  
तन्ममाचक्ष्व देवेशि किमन्यच्छ्रोतुमिच्छसि  ॥ रस्_५।४५ ॥  
  
  
षष्ठः पटलः [अभ्रकादिलक्षणसंस्कारनिर्णय]  
श्रीदेव्युवाच  
देवदेव महादेव शक्तीनां लक्षणं कथम्  ।  
रसकर्मणि योग्यत्वे संस्कारस् तस्य कथ्यताम्  ॥ रस्_६।१ ॥  
श्रीभैरव उवाच  
कदाचिद्गिरिजा देवी हरं दृष्ट्वा मनोहरम्  ।  
मुमोच यत्तदा वीर्यं तज्जातं शुभमभ्रकम्  ।  
पीतं कृष्णं तथा शुक्लं रक्तं भूमेश्च सङ्गमात्  ॥ रस्_६।२ ॥  
अभ्रकं कान्तपाषाणं वज्रं वैक्रान्तकं शृणु  ॥ रस्_६।३ ॥  
पिनाकं दर्दुरं नागं वज्रं चाभ्रं चतुर्विधम्  ।  
पिनाके ऽग्निं प्रविष्टे तु शब्दश् चिटिचिटिर् भवेत्  ॥ रस्_६।४ ॥  
दर्दुरे ऽग्निं प्रविष्टे तु शब्दः कुक्कुटवद्भवेत्  ।  
अग्निं प्रविष्टं नागं तु फूत्कारं देवि मुञ्चति  ॥ रस्_६।५ ॥  
अग्निं प्रविष्टं वज्रं तु वज्रवत्तिष्ठति प्रिये  ॥ रस्_६।६ ॥  
कुष्ठप्रदं पिनाकाभ्रं दर्दुरं मरणप्रदम्  ।  
नागं देहगतं नित्यं व्याधिं कुर्याद् भगन्दरम्  ॥ रस्_६।७ ॥  
रसे रसायने चैव योज्यं वज्राभ्रकं प्रिये  ।  
अनेकवर्णभेदेन तच्चतुर्विधमभ्रकम्  ॥ रस्_६।८ ॥  
रक्तं पीतं च हेमार्थे कृष्णं हेमशरीरयोः  ।  
तारकर्मणि शुक्लं च काचकिट्टं सदा त्यजेत्  ॥ रस्_६।९ ॥  
एकपत्त्रं कृतं पूर्वम् अभ्रकं सुरनायिके  ।  
अगस्त्यपुष्पतोयेन कुमुदानां रसेन च  ॥ रस्_६।१० ॥  
कपितिन्दुकजम्बीर- मेघनादपुनर्नवैः  ।  
यवचिञ्चारनालाम्ल- करवीरारुणोत्पलैः  ॥ रस्_६।११ ॥  
वनसूरणभूधात्री- भिण्डीमूलाम्लवेतसैः  ।  
मेषशृङ्गीशशवसा- शृङ्गतैलशमीरसैः  ॥ रस्_६।१२ ॥  
वज्रवल्लीक्षीरकन्द- मरिचैः सुमुखेन च  ।  
त्रिदिनं स्वेदयेद् देवि जायते दोषवर्जितम्  ॥ रस्_६।१३ ॥  
धान्याभ्रकं पुरा कृत्वा सुश्लक्ष्णं नवनीतवत्  ।  
त्रिंशत्पलं व्योमरजः क्षुद्रमत्स्यपलद्वयम्  ॥ रस्_६।१४ ॥  
तिलचूर्णपलं गुञ्जा- त्रिपलं पादटङ्कणम्  ।  
गोधूमबद्धा तत्पिण्डी पञ्चगव्येन भाविता  ॥ रस्_६।१५ ॥  
धमनात् कोष्ठिकायन्त्रे भस्त्राभ्यां तीव्रवह्निना  ।  
पतत्यभ्रकसत्त्वं तु सत्त्वानि निखिलानि च  ॥ रस्_६।१६ ॥  
स्वेदनौषधिनिर्यास- लोलितं पुटितं मुहुः  ।  
मृतं तु पञ्चनिचुल- पुटैर् बहुलपोतकम्  ॥ रस्_६।१७ ॥  
पिण्डितं व्योम निष्क्लेदं दत्त्वा सत्त्वं निरञ्जनम्  ।  
उमाफलैश्च पुष्पैश्च षष्टिकाम्लपरिप्लुतैः  ।  
औमदण्डविमर्देन गमनं द्रवति स्फुटम्  ॥ रस्_६।१८ ॥  
अग्निजारं नवे कुम्भे स्थापयित्वा धरोत्तरम्  ।  
गगनं द्रवति क्षिप्रं मुक्ताफलसमप्रभम्  ॥ रस्_६।१९ ॥  
शतधा कञ्चुकीचूर्णं कञ्चुकीरसभावितम्  ।  
द्रावयेद्गगनं देवि लोहानि सकलानि च  ॥ रस्_६।२० ॥  
धान्याम्लके पर्य्युषितं निचुलक्षारवारिणि  ।  
स्थितं तद्द्रवतां वाति निर्लेपरससन्निभम्  ॥ रस्_६।२१ ॥  
अगस्त्यपुष्पतोयेन पिष्ट्वा सूरणकन्दके  ।  
कोष्ठभूमिगतं मासं जायते रससन्निभम्  ॥ रस्_६।२२ ॥  
छागमूत्रेण संसिक्तं कपितिन्दुकरेणुना  ।  
अभ्रकं वापितं देवि जायते जलसन्निभम्  ॥ रस्_६।२३ ॥  
काकिनीवीजचूर्णेन घृष्टमभ्रकजं रजः  ।  
स्नुहिक्षीरेण सप्ताहं सिक्तं ध्मातं द्रुतं भवेत्  ॥ रस्_६।२४ ॥  
अपामार्गस्य पञ्चाङ्गम् अभ्रकं च सुपेषितम्  ।  
स्थापयेन्मृन्मये पात्रे तद्भवेत् सलिलं यथा  ॥ रस्_६।२५ ॥  
घृष्टमभ्रकचूर्णं तु कपालीमरिचैः सह  ।  
शिलया वापितं भूयो ऽप्य् अगस्त्यरससंयुतम्  ॥ रस्_६।२६ ॥  
मार्जारपादीस्वरस- फलमूलाम्लमर्दितम्  ।  
मातुलुङ्गफले न्यस्तं व्रीहिमध्ये निधापयेत्  ।  
तद्द्रवेत् पक्षमात्रेण शिलासैन्धवयोजितम्  ॥ रस्_६।२७ ॥  
एकपत्रीकृतं सप्त- दिनं मुनिरसे क्षिपेत्  ।  
दार्वीमरिचसम्मिश्रं मौर्वीरसपरिप्लुतम्  ॥ रस्_६।२८ ॥  
सौवर्च्चलयुतो मेघा वज्रवल्लीरसप्लुतः  ।  
शरावसम्पुटे ध्मातो जायते जलसन्निभः  ॥ रस्_६।२९ ॥  
वेगाफलस्य चूर्णेन सममभ्रकजं रजः  ।  
भावितां कुलिशक्षीरे ध्मातं द्रवति तत्क्षणात्  ॥ रस्_६।३० ॥  
वज्रवल्लीरसैः पिष्ट्वा व्योम सौवर्चलान्वितम्  ।  
शरावसंषुटे पक्त्वा द्रवेत् सलिलसन्निभम्  ॥ रस्_६।३१ ॥  
गोमांससैन्धवार्कैस्तु मुनितोययुतं पुनः  ।  
कदलीकन्दकान्तःस्थं गोमयाग्नौ त्र्यहं द्रवेत्  ॥ रस्_६।३२ ॥  
कृष्णाभ्रपत्रं सङ्गृह्य पीलुतैलेन लेपयेत्  ।  
सप्ताहमातपे तप्तम् आम्ले क्षिप्त्वा दिनत्रयम्  ॥ रस्_६।३३ ॥  
वज्रार्कचित्रकक्षारं तुम्बीक्षारस्तथार्जुनः  ।  
सर्जक्षारो यवक्षार- ष्टङ्कणश्चाष्टमो भवेत्  ॥ रस्_६।३४ ॥  
क्षीरकन्दरसं चैव वज्रकन्दरसं तथा  ।  
वृहतीत्रयसंयुक्तं क्षारवर्गञ्च लेपयेत्  ॥ रस्_६।३५ ॥  
कल्केनानेन लिप्तं तत् पत्राभ्रं कांस्यभाजने  ।  
धमनात् सूर्य्यतापोत्थात् त्रिदिनेन द्रुतं भवेत्  ॥ रस्_६।३६ ॥  
अथवाभ्रकपत्रं तु कञ्चुकोक्षीरमध्यगम्  ।  
भावयेच्च तथा तेन यावच्चूर्णं ततो भवेत्  ॥ रस्_६।३७ ॥  
ग्राहयेदभ्रपत्राणि निक्षिप्याम्ले दिनत्रयम्  ।  
लेपयेत्तेन कल्केन कांस्यपात्रे निधापयेत्  ।  
सूर्य्यतापेन सप्ताहं द्रुतिः सञ्जायते क्षणात्  ॥ रस्_६।३८ ॥  
काकाण्डीफलचूर्णेन द्रावकैः पञ्चभिस्तथा  ।  
अभ्रकस्य युतं चूर्णं ध्मातं मूषागतं द्रवत्  ॥ रस्_६।३९ ॥  
भ्रामकं चुम्बकं चैव कर्षकं द्रावकं तथा  ।  
एवं चतुर्विधं कान्तं रोमकान्तञ्च पञ्चमम्  ॥ रस्_६।४० ॥  
एकद्वित्रिचतुःपञ्च सर्ब्बतोमुखमेव तत्  ।  
पीतं कृष्णं तथा रक्तं त्रिवर्णं स्यात् पृथक् पृथक्  ॥ रस्_६।४१ ॥  
क्रमेण देवतास्तत्र ब्रह्मविष्णुमहेश्वराः  ॥ रस्_६।४२ ॥  
स्पर्शवेधि भवेत् पीतं कृष्णं श्रेष्ठं रसायने  ।  
रक्तवर्णं महाभागे रसबन्धे प्रशस्यते  ॥ रस्_६।४३ ॥  
भ्रामकं तु कनिष्ठं स्यात् चुम्बकं मध्यमं प्रिये  ।  
उत्तमं कर्षकं देवि द्रावकं चोत्तमोत्तमम्  ॥ रस्_६।४४ ॥  
भ्रामयेल्लोहजातं तु तत्कान्तं भ्रामकं प्रिये  ।  
चुम्बयेच्चुम्बकं कान्तं कर्षयेत् कर्षकं प्रिये  ॥ रस्_६।४५ ॥  
यत्साक्षाद्द्रावयेल्लोहं तक्रान्तं द्रावकं भवेत्  ।  
तद्रोमकान्तं स्फुटितात् यथा रोमोद्गमो भवेत्  ॥ रस्_६।४६ ॥  
कनिष्ठं स्यादेकमुखं मध्यं द्वित्रिमुखं भवेत्  ।  
चतुःपञ्चमुखं श्रेष्ठम् उत्तमं सर्वतोमुखम्  ॥ रस्_६।४७ ॥  
भ्रामकं चुम्बकञ्चैव व्याधिनाशे प्रशस्यते  ।  
रसे रसायने चैव कर्षकं द्रावकं हितम्  ॥ रस्_६।४८ ॥  
मदोन्मत्तगजः सूतः कान्तमङ्कुशमुच्यते  ।  
क्षेत्रं खात्वा ग्रहीतव्यं तत्प्रयत्नेन भूयसा  ॥ रस्_६।४९ ॥  
मारुतातपविक्षिप्तं वर्जयेत् सुरसुन्दरि  ।  
बहिःस्थितं त्वयस्कान्तं छागरक्तेन भावयेत्  ॥ रस्_६।५० ॥  
छागरक्तप्रलिप्तेन वाससा परिवेष्टयेत्  ।  
छागचर्मपरीवेष्ट्य विन्यसेत् पूर्व्ववत् क्षितौ  ॥ रस्_६।५१ ॥  
उद्धृतं सप्तभिर्मासैः तोयकुम्भे विनिक्षिपेत्  ॥ रस्_६।५२ ॥  
रक्तपुष्पैः सदा पूज्यं रक्तमाल्यानुलेपनैः  ।  
पूजितं मद्यमांसैश्च योज्यं रसरसायने  ॥ रस्_६।५३ ॥  
संस्कृतं छागरक्तेन भ्रामकं चुम्बकं भवेत्  ।  
अनेन क्रमयोगेन द्रावकं भवति प्रिये  ॥ रस्_६।५४ ॥  
सूतलोहस्य वक्ष्यामि संस्कारमतिसौख्यदम्  ।  
जीवदेहे प्रवेशे च देहसौख्यबलप्रदम्  ॥ रस्_६।५५ ॥  
कान्तलोहं विना सूतो देहे न क्रामति क्वचित्  ।  
वेधयेद्व्यापयेच्छीघ्रं तैलबिन्दुरिवाम्भसि  ॥ रस्_६।५६ ॥  
न सूतेन विना कान्तो न कान्तः सूतवर्जितः  ।  
कान्तसूतसमायुक्तः प्रयोगो देहधारकः  ॥ रस्_६।५७ ॥  
यवक्षारन्तु सङ्गृह्य स्निग्धभाण्डे निधापयेत्  ।  
मरिचाभ्रकचूर्णेन पिण्डीबन्धन्तु कारयेत्  ।  
कान्तलोहं द्रवेद्ध्मातं नात्र कार्या विचारणा  ॥ रस्_६।५८ ॥  
त्रिंशच्चुम्बककान्तं च पिष्ट्वा तु त्रिफलाम्भसा  ।  
तेनैव क्षालनं कार्य्यं पञ्चनिष्कं तु टङ्कणम्  ॥ रस्_६।५९ ॥  
जीर्णवस्त्रे विनिक्षिप्य मधुसर्पिर्युतं पुटेत्  ।  
संस्थाप्य मासपर्य्यन्तं तत्र शुद्धिर्भवेत्प्रिये  ॥ रस्_६।६० ॥  
सिनाडिकाया मूलं तु दशनिष्कमितं युतम्  ।  
फलत्रयकषायन खल्ले तु परिमर्दयेत्  ॥ रस्_६।६१ ॥  
त्रिमूषासु समं स्थाप्यम् अष्टाङ्गुलमितासु च  ।  
मूषकालेपनं कार्य्यं तन्मूलं निष्कमात्रकम्  ॥ रस्_६।६२ ॥  
शिवपञ्चमुखीकार्य्या मूषां प्रति समं ततः  ।  
यन्त्रहस्ते सुसम्बध्य खोटकं च शिलातले  ॥ रस्_६।६३ ॥  
तैलेन मिश्रितं कृत्वा कान्तनागं लभेत्ततः  ।  
अभ्रकक्रमयोगेन द्रुतिपातञ्च साधयेत्  ॥ रस्_६।६४ ॥  
सुरासुरैर्मथ्यमाने क्षीरोदे मन्दराद्रिणा  ।  
पीतं तदमृतं देवैर् अमरत्वम् उपागतम्  ॥ रस्_६।६५ ॥  
पिबतां बिन्दवो देवि पतिता भूमिमण्डले  ।  
शुष्कास्ते वज्रतां याता नानावर्णा महाबलाः  ॥ रस्_६।६६ ॥  
बिन्दवः के ऽपि सञ्जाताः सस्यका विमलास्तथा  ।  
ब्राह्मणाः क्षत्त्रिया वैश्वाः शुद्राश्चैवमनेकधा  ॥ रस्_६।६७ ॥  
श्वेता रक्तास्तथा पीता कृष्णाश्चैव चतुर्विधाः  ।  
पुरुषाश्च स्त्रियश्चैव नपुंसकम् अनुक्रमात्  ॥ रस्_६।६८ ॥  
वृत्ताः फलकसम्पूर्णास् तेजस्वन्तो महत्तराः  ।  
पुरुषास्ते निबोद्धव्या रेखाबिन्दुविवर्जिताः  ॥ रस्_६।६९ ॥  
रेखाबिन्दुसमायुक्ताः खण्डाश्चैव तु योषितः  ।  
त्रिकोणाः पत्तला दीर्घाः विज्ञेयास्ते नपुंसकाः  ॥ रस्_६।७० ॥  
सत्त्ववन्तो बलोपेता लोहे क्रामणशीलिनः  ।  
रसबन्धकराः शीघ्रं पुंवज्राः सुरवन्दिते  ॥ रस्_६।७१ ॥  
शरीरकान्तिजननाः स्त्रीवज्राः स्वल्पशक्तयः  ।  
नपुंसकाः सत्त्वहीनाः कष्टं लोहे क्रमन्ति च  ॥ रस्_६।७२ ॥  
क्षत्रियाः सर्वकार्य्येषु वर्ज्याश्च रसकर्मणि  ।  
उत्तमा मध्यमाश्चैव कनिष्ठाः परिकीर्तिताः  ॥ रस्_६।७३ ॥  
स्थूलातिस्थूलमध्याश्च सूक्ष्माः सूक्ष्मतराः प्रिये  ।  
आस्फोटदाहभेदैश्च निर्व्यङ्गा निरुपद्रवाः  ।  
वीर्य्यवन्तश्च ते ज्येष्ठा निर्मला बलवत्तराः  ॥ रस्_६।७४ ॥  
रसायने भवेद् विप्रो ह्य् अणिमादिगुणप्रदः  ।  
क्षत्रियो मृत्युनाशार्थो वलीपलितरोगहा  ॥ रस्_६।७५ ॥  
द्रव्यकारो तथा वैश्यः शरीरं दृढतां नयेत्  ।  
व्याधिप्रशमनं शूद्रो वयःस्तम्भं करोति च  ॥ रस्_६।७६ ॥  
क्लीबे क्लीवाः स्त्रियः स्त्रीणां सर्ब्बेषां पुरुषा हिताः  ॥ रस्_६।७७ ॥  
यथा जातिस्तथोत्साहं यथा सत्त्वं तथा गुणान्  ।  
यथा रुचिस्तथा शीलं यथा शीलं तथा वरम्  ।  
यथा वरस्तथा वर्णं कुर्वन्ति कुलिशाः प्रिये  ॥ रस्_६।७८ ॥  
श्यामा शमी घनरवो वषाभून्मत्तकोद्रवाः  ।  
आखुकर्णी मुनितरुः कुलत्थं चाम्लवेतसम्  ॥ रस्_६।७९ ॥  
मेषशृङ्गी रसो ऽप्येषां कन्दस्य सूरणस्य तु  ।  
शोधयेत्त्रिदिनं वज्रं शुद्धिमेति सुरेश्वरि  ॥ रस्_६।८० ॥  
मेषशृङ्गं भुजङ्गास्थि कूर्मपृष्ठं शिलाजतु  ।  
स्नुक्कीलालरसं स्तन्यं कान्तपाषाणमेव च  ॥ रस्_६।८१ ॥  
वज्रकं चापि वैक्रान्तं तन्मध्ये प्रक्षिपेत् प्रिये  ।  
तीव्रानले पुटं दत्त्वा पुटान्तं यावदागतम्  ॥ रस्_६।८२ ॥  
कुलत्थं कोद्रवं चापि हयमूत्रेण पेषयेत्  ।  
तप्तं निपेचयेत् पीठे यावत्तद्भस्मतां गतम्  ॥ रस्_६।८३ ॥  
एष कापालिको योगो वज्रमारण उत्तमः  ॥ रस्_६।८४ ॥  
माक्षिकं मेषशृङ्गं च शिलागन्धकटङ्कणम्  ।  
वैक्रान्तं तालकं चापि वज्रीक्षीरपरिप्लुतम्  ॥ रस्_६।८५ ॥  
लेपं मूषोदरे दत्त्वा समावर्त्तं तु कारयेत्  ।  
म्रियन्ते हीरकास्तत्र द्वन्द्वे सम्यङ्मिलन्ति च  ॥ रस्_६।८६ ॥  
गन्धकं च शिलाधातुं भ्रामकस्य मुखं तथा  ।  
शशकस्य च दन्तांश्च वेतसाम्लेन पेषयत्  ॥ रस्_६।८७ ॥  
अनेन सिद्धकल्केन मूषालेपं तु कारयेत्  ।  
अन्धमूषागतं ध्मातं वज्रं तु म्रियते क्षणात्  ॥ रस्_६।८८ ॥  
तेनैव मिलितं वज्रं तारहेम्नि न संशयः  ॥ रस्_६।८९ ॥  
तालकं गन्धकं कान्तं ताप्यं कर्पूरटङ्कणम्  ।  
चिञ्चास्थि मेषशृङ्गं च स्त्रीरजःपरिपेषितम्  ।  
मूषालेपगतं ध्मातं वज्रं तु म्रियते क्षणात्  ॥ रस्_६।९० ॥  
शरपुङ्खस्य पञ्चाङ्गं पेष्यं स्त्रीरजसा ततः  ।  
पेटारीबीजम् अथवा सम्पेष्यं तण्डुलाम्भसा  ॥ रस्_६।९१ ॥  
पेष्यं त्रिकर्षकार्पास- मूलं वा तण्डुलाम्भसा  ।  
आरक्तराकामूलं वा स्त्रीस्तन्येन तु पेषितम्  ॥ रस्_६।९२ ॥  
पेषयेद्वज्रकन्दं वा वज्रीक्षीरेण सुव्रते  ।  
तत्कल्कपुटितं ध्मातं वज्रं चैव मृतं भवेत्  ॥ रस्_६।९३ ॥  
महानदीश्वेतशुक्त्यां दिनमेकन्तु भावितम्  ।  
क्षीरेणोत्तरवारुण्याः कल्केनानेन सुव्रते  ॥ रस्_६।९४ ॥  
तालेन मेषशृङ्ग्या च वज्रवल्ल्या च वेष्टितम्  ।  
अन्धमूषागतं ध्मातं वज्रं तु म्रियते क्षणात्  ॥ रस्_६।९५ ॥  
कान्तस्य पिष्टिकामध्ये वज्रं देवि विनिक्षिपेत्  ।  
पेषयेद्गन्धतैलेन म्रियते वज्रम् ईश्वरि  ॥ रस्_६।९६ ॥  
कुलत्थाम्भसि कासीस- सौराष्ट्रीतालकान्विते  ।  
अपामार्गक्षारयुते वज्रं सिक्तं मृतं भवेत्  ॥ रस्_६।९७ ॥  
अमृताकन्दतिमिर- बीजत्वक्क्षीरवेष्टितम्  ।  
मेषशृङ्गगतं वज्रं मृल्लिप्तं म्रियते पुटैः  ॥ रस्_६।९८ ॥  
पेटारी हंसपादी च वज्रवल्ली च सूरणम्  ।  
अश्वत्थस्याङ्कुरा देवि सर्वे स्त्रीस्तन्यपेषिताः  ॥ रस्_६।९९ ॥  
अनेन सिद्धकल्केन वेष्टितं बृहतीफले  ।  
क्षिप्तं बहिर्मृदा लिप्तं म्रियते सप्तभिः पुटैः  ॥ रस्_६।१०० ॥  
श्वेतेन्दुरेखापुष्पाम्बु- गन्धकत्रयमाक्षिकैः  ।  
वेष्टितं कुलिशं देवि पुटपाकात् मृतं भवेत्  ॥ रस्_६।१०१ ॥  
अश्वत्थबदरीभिण्डी- माक्षीकं कर्कटास्थि च  ।  
स्नुहीक्षीरेण सम्पेष्य पुटाद्विप्रो मृतो भवेत्  ॥ रस्_६।१०२ ॥  
करवीरार्कदुग्धेन मेषशृङ्गं सहिङ्गुलम्  ।  
उदुम्बरसमायुक्तं पुटात् क्षत्रियमारणम्  ॥ रस्_६।१०३ ॥  
बाला चातिबला चैव गन्धकं कर्कटास्थि च  ।  
क्षीरेणोत्तरवारुण्याः पुटनाद्वैश्यमारणम्  ॥ रस्_६।१०४ ॥  
कण्डूलसूरणेनैव शिलया लशुनेन च  ।  
न्यग्रोधशङ्खदुग्धेन शूद्रो ऽपि म्रियते क्षणात्  ॥ रस्_६।१०५ ॥  
स्थूला बहुस्थूलपुटैः नश्यन्ति फलकादयः  ।  
सुस्विन्ना इव जायन्ते मृदुत्वमुपजायते  ॥ रस्_६।१०६ ॥  
पिष्ट्वामलकपञ्चाङ्गं गौराभाम् इन्द्रवारुणीम्  ।  
अनेन वेष्टितं वज्रं म्रियते सप्तभिः पुटैः  ॥ रस्_६।१०७ ॥  
मातृवाहकजीवस्य मध्ये वज्रं विनिक्षिपेत्  ।  
दोलास्वेदे त्र्यहं देवि गुणपत्त्रसमं भवेत्  ॥ रस्_६।१०८ ॥  
एरण्डवृक्षमध्ये तु वज्रं देवि विनिक्षिपेत्  ।  
एकमासे गते देवि गुणपत्त्रसमं भवेत्  ॥ रस्_६।१०९ ॥  
कान्तस्य पिष्टिकामध्ये वज्रं देवि विनिक्षिपेत्  ।  
कार्पासनिम्बपत्त्रं च बदरीपत्त्रसंयुतम्  ॥ रस्_६।११० ॥  
एकत्र पेषयेत्तत्तु कान्तगोलकवेष्टितम्  ।  
बाह्ये ताम्बूलपत्त्रेण स्थापयेज्जानुमध्यतः  ॥ रस्_६।१११ ॥  
यामद्वयेन तद्वज्रं जायते मृदु निश्चितम्  ।  
तत्क्षणान्म्रियते वज्रं तारे हेम्नि न संशयः  ॥ रस्_६।११२ ॥  
जम्बीरफलमध्यस्थं वस्त्रपोटलिकागतम्  ।  
क्वाथयेत् कोद्रवक्वाथे क्रमेणानेन तु त्र्यहम्  ।  
तद्वज्रं जायते खोटं हेम्ना मिलति तत्क्षणात्  ॥ रस्_६।११३ ॥  
नागवल्ल्या प्रलिप्तं तु तत्पत्त्रेणैव वेष्टितम्  ।  
जानुमध्ये स्थितं यामं मृदु सञ्जायते ध्रुवम्  ॥ रस्_६।११४ ॥  
मूले वज्रलतायास्तु मृदु वज्रं विनिक्षिपेत्  ।  
पुटं दद्यात् प्रयत्नेन भस्मीभवति तत्क्षणात्  ॥ रस्_६।११५ ॥  
सुखाद्बन्धकरं ह्य् आशु सत्त्वं मुञ्चति तत्क्षणात्  ।  
सर्वमृत्युप्रशमनाः सर्वसिद्धिकराश् च ते  ॥ रस्_६।११६ ॥  
अस्थिशृङ्खलमध्यस्थं कृत्वा वज्रं विरन्ध्रितम्  ।  
जलभाण्डे तु तत् स्विन्नं सप्ताहं द्रवतां व्रजेत्  ॥ रस्_६।११७ ॥  
क्षारत्रयं रामठं च चणकाम्लाम्लवेतसम्  ।  
क्षिप्त्वा ज्वालामुखीक्षीरं स्थलकुम्भीरसेन च  ॥ रस्_६।११८ ॥  
एतैस्तु मर्दितं वज्रं स्नुह्यर्कपयसा तथा  ।  
दोलायां स्वेदयेद्देवि जायते रसवद् यथा  ॥ रस्_६।११९ ॥  
अथवाप्यभ्रकं स्विन्नं मौक्तिकं च प्रवालकम्  ।  
माक्षिकं नीलपुष्पं च पीतं मरकतं महत्  ।  
वैडूर्यस्फटिकादीनि द्रवन्ति सलिलं यथा  ॥ रस्_६।१२० ॥  
लोहजातं तथा ध्मातम् अग्निवर्णं तु दृश्यते  ।  
वापितं सकृद् एकेन मृतं जलसमं भवेत्  ॥ रस्_६।१२१ ॥  
मुक्ताफलं तु सप्ताहं वेतसाम्लेन भावितम्  ।  
जम्बीरोदरमध्यस्थं धान्यराशौ निधापयेत्  ।  
पुटपाकेन तच्चूर्णं जायते सलिलं यथा  ॥ रस्_६।१२२ ॥  
शृणु देवि महाभागे वैक्रान्ताख्यं महारसम्  ॥ रस्_६।१२३ ॥  
दैत्येन्द्रो महिषः सिद्धो हरदेहसमुद्भवः  ।  
दुर्गा भगवती देवी तं शूलेन व्यमर्दयत्  ॥ रस्_६।१२४ ॥  
तस्य रक्तं तु पतितं यत्र यत्र स्थितं भुवि  ।  
तत्र तत्र तु वैक्रान्तो वज्राकारो महारसः  ॥ रस्_६।१२५ ॥  
विन्ध्यस्य दक्षिणे चास्ति उत्तरे नास्ति सर्वथा  ।  
विकृन्तयति लोहानि तेन वैक्रान्तकः स्मृतः  ॥ रस्_६।१२६ ॥  
श्वेतः पीतस्तथा रक्तो नीलः पारावतप्रभः  ।  
मयूरवालसदृशश् चान्यो मरकतप्रभः  ॥ रस्_६।१२७ ॥  
देहसिद्धिकरः कृष्णः पीते पीतः सिते सितः  ।  
सर्वार्थसिद्धिदो रक्तः तथा मरकतप्रभः  ।  
शेषे द्वे निष्फले वर्ज्ये वैक्रान्तमिति सप्तधा  ॥ रस्_६।१२८ ॥  
यत्र क्षेत्रे स्थितं देवि वैक्रान्तं तत्र भैरवम्  ।  
विनायकं च सम्पूज्य गृह्णीयात् साधकोत्तमः  ॥ रस्_६।१२९ ॥  
वैक्रान्तं चूर्णितं सूक्ष्मं सुरासुरनमस्कृतम्  ।  
व्याघ्रीकन्दस्य मध्यस्थं धमयित्वा पुटे स्थितम्  ॥ रस्_६।१३० ॥  
अश्वमूत्रेण मृद्वग्नौ स्वेदयेत् सप्तवासरात्  ।  
छायाशुष्कं ततः कुर्याद् इदं वैक्रान्तमुत्तमम्  ॥ रस्_६।१३१ ॥  
अथवा लवणक्षार- मूत्राम्लकृष्णतैलकैः  ।  
कुलत्थकोद्रवक्वाथे स्वेदयेत् सप्त वासरान्  ॥ रस्_६।१३२ ॥  
वन्ध्याचूर्णं तु वैक्रान्तं समांशेन तु चूर्णयेत्  ।  
अजामूत्रेण सम्भाव्य छायाशुष्कं तु कारयेत्  ।  
अन्धनाले धमित्वा तु मूषासत्त्वं तु जायते  ॥ रस्_६।१३३ ॥  
मोक्षमोरटपालाश- क्षारगोमूत्रभावितम्  ।  
वज्रकन्दशिफाकल्क- लाक्षाटङ्कणसंयुतम्  ॥ रस्_६।१३४ ॥  
वैक्रान्तसम्भवं चूर्णं मेषशृङ्गीद्रवान्वितम्  ।  
पिण्डितं मूकमूषायां ध्मातं सत्त्वं विमुञ्चति  ॥ रस्_६।१३५ ॥  
वैक्रान्तं वज्रकन्दं च पेषयेद् वज्रवारिणा  ।  
माहिषे नवनीते च सक्षौद्रं पिण्डितं ततः  ।  
शोधयित्वा धमेत् सत्त्वम् इन्द्रगोपसमं पतेत्  ॥ रस्_६।१३६ ॥  
केतकीस्वरसः काङ्क्षी मणिमत्थं सखेचरम्  ।  
स्वेदनाज्जायते देवि वैक्रान्तं रससन्निभम्  ॥ रस्_६।१३७ ॥  
सुवर्णं रजतं ताम्रं कान्तलोहस्य वा रजः  ।  
अनेन स्वेदविधिना द्रवन्ति सलिलं यथा  ॥ रस्_६।१३८ ॥  
इत्युक्तमभ्रकादीनां चतुर्णां लक्षणादिकम्  ।  
तन्ममाचक्ष्व देवेशि किमन्यच्छ्रोतुम् इच्छसि  ॥ रस्_६।१३९ ॥  
  
इति श्रीपार्वतीपरमेश्वरसंवादे रसार्णवे रससंहितायाम् अभ्रकादिलक्षणसंस्कारनिर्णयो नाम षष्ठः पटलः  
  
  
७ [महारसोपरसलोहलक्षणसंस्काररत्नद्रावणमारणनिर्णयः]  
श्रीदेव्युवाच  
सह लक्षणसंस्कारैर् आज्ञापय महारसान्  ।  
अन्यच्च तादृशं देव रसविद्योपकारकम्  ॥ रस्_७।१ ॥  
श्रीभैरव उवाच  
माक्षिको विमलः शैलश् चपलो रसकस्तथा  ।  
सस्यको दरदश्चैव स्रोतोञ्जनम् अथाष्टकम्  ।  
अष्टौ महारसाश्चैवम् एतान् प्रथमतः शृणु  ॥ रस्_७।२ ॥  
कृष्णस्तु भारतं श्रुत्वा योगनिद्रामुपागतः  ।  
तस्य पादतले विद्धं व्याधेन मृगशङ्कया  ॥ रस्_७।३ ॥  
ये तत्र पतिता भूमौ क्षताद्रुधिरबिन्दवः  ।  
ते निम्बफलसंस्थाना जाता वै माक्षिकोपलाः  ॥ रस्_७।४ ॥  
माक्षिको द्विविधस्तत्र पीतशुक्लविभागतः  ।  
विमलस्त्रिविधो देवि शुक्लः पीतश्च लोहितः  ॥ रस्_७।५ ॥  
तैलारनालतक्रेषु गोमूत्रे कदलीरसे  ।  
कुलत्थकोद्रवक्वाथैः माक्षिकं विमलं तथा  ।  
मुहुः शूरणकन्दस्थं स्वेदयेद्वरवर्णिनि  ॥ रस्_७।६ ॥  
क्षाराम्ललवणैरण्ड- तैलसर्पिःसमन्वितम्  ।  
पुटत्रयं प्रदातव्यं तद्द्वयं शोधितं भवेत्  ॥ रस्_७।७ ॥  
माक्षिकं चूर्णितं स्तन्य- स्नुह्यर्कक्षीरभावितम्  ।  
सत्त्वं मुञ्चति सुध्मातं टङ्ककङ्कुष्ठमोदितम्  ॥ रस्_७।८ ॥  
कदलीकन्दतुलसी- नारङ्गाम्लपरिप्लुतम्  ।  
सप्तसप्तपुटोपेतं पञ्चद्रावकसंयुतम्  ।  
स्त्रीस्तन्यमोदितं ध्मातं सत्त्वं मुञ्चति माक्षिकम्  ॥ रस्_७।९ ॥  
क्षौद्रगन्धर्वतैलाभ्यां गोमूत्रेण घृतेन च  ।  
कदलीकन्दसारेण भावितं माक्षिकं मुहुः  ।  
मूषायां मुञ्चति ध्मातं सत्त्वं शुल्वनिभं मृदु  ॥ रस्_७।१० ॥  
देवदालीरसं क्षिप्त्वा पादांशटङ्कणैर्युतम्  ।  
प्रकटां मूषिकां कृत्वा धमेत् सत्त्वम् अपेक्षितम्  ॥ रस्_७।११ ॥  
किमत्र चित्रं कदलीरसेन सुपाचितं सूरणकन्दसम्पुटे  ।  
वातारितैलेन पुटेन ताप्यं पुटेन दग्धं वरशुद्धिम् एति  ॥ रस्_७।१२ ॥  
गोमूत्रैश्च स्नुहिक्षीरैः भाव्यमेरण्डतैलकैः  ।  
माक्षिकं दिनम् एकं तु मर्दितं वटकीकृतम्  ।  
अभ्रवद्धमयेत् सत्त्वं सस्यकस्याप्ययं विधिः  ॥ रस्_७।१३ ॥  
ताप्यम् आवर्तकं धातु- माक्षिकं मधुधातुकम्  ।  
माक्षिकं तिक्तमधुरं मेहार्शःक्षयकुष्ठनुत्  ।  
कफपित्तहरं बल्यं योगवाहि रसायनम्  ॥ रस्_७।१४ ॥  
ज्वरसन्निपातदारिद्र्याण्यपि यन्नामकथनमात्रेण  ।*  
नश्यन्ति योजनशते कस् तस्माल्लोहवेधकरः  ॥ रस्_७।१५ ।*  
विमलं शिग्रुतोयेन काङ्क्षीकासीसटङ्कणैः  ।  
वज्रकन्दसमायुक्तं भावितं कदलीरसैः  ॥ रस्_७।१६ ॥  
मोक्षकक्षारसंयुक्तं धामितं मूकमूषया  ।  
सत्त्वं चन्द्रार्कसङ्काशं प्रयच्छति न संशयः  ॥ रस्_७।१७ ॥  
पतितो ऽपतितश्चेति द्विविधः शैला ईश्वरि  ।  
ग्रन्थान्तरे ऽपि कीर्त्यो ऽसौ कीर्तितो बहुभिः सुरैः  ॥ रस्_७।१८ ॥  
निदाघे घर्मसन्तप्ता धातुसारं धराधराः  ।  
निर्यासं च विमुञ्चन्ति तच्छिलाजतु कीर्तितम्  ॥ रस्_७।१९ ॥  
शिलावद् धातुकं ध्मातं शैलजं गिरिसानुजम्  ।  
जत्वद्रिजं गिरिः शैलः प्रोक्तस्त्वयानुकीर्तितः  ॥ रस्_७।२० ॥  
क्षाराम्लगोजलैर्ध्मातं शुध्यते च शिलाजतु  ।  
अथवा गोघृतेनापि त्रिफलद्व्यार्द्रकद्रवैः  ।  
लोहपात्रे विनिक्षिप्य शोधयेत्तत्तु यत्नतः  ॥ रस्_७।२१ ॥  
शैलं विचूर्णयित्वा तु धान्याम्लोपविषैर् विषैः  ।  
पिण्डं बद्ध्वा तु विधिवत् पातयेच्चपलं यथा  ॥ रस्_७।२२ ॥  
गौरः श्वेतो ऽरुणः कृष्णश् चपलस्तु प्रशस्यते  ।  
हैमाभश्चैव ताराभो विशेषाद्रसबन्धकः  ॥ रस्_७।२३ ॥  
शेषौ मध्यौ च लाक्षावत् शीघ्रद्रावौ तु निष्फलौ  ।  
वङ्गवद्द्रवते वह्नौ चपलस्तेन कीर्तितः  ॥ रस्_७।२४ ॥  
वस्त्रेण बद्ध्वा चपलं लङ्घयेद्यदि सागरम्  ।  
वस्त्रं च वेष्टयेत् सद्यः तेनासौ चपलः स्मृतः  ॥ रस्_७।२५ ॥  
सारयेत् पुटपाकेन चपलं गिरिमस्तके  ।  
देहबन्धं करोत्येव विशेषाद्रसबन्धनम्  ॥ रस्_७।२६ ॥  
चपलश्चपलावेधं करोति घनवच्चलः  ।  
चपलो लेखनः स्निग्धो देहलोहकरो मतः  ॥ रस्_७।२७ ॥  
मृत्तिकागुडपाषाण- भेदतो रसकस्त्रिधा  ॥ रस्_७।२८ ॥  
पीतस्तु मृत्तिकाकारो मृत्तिकारसको वरः  ।  
गुडाभो मध्यमो ज्ञेयः पाषाणाभः कनिष्ठकः  ॥ रस्_७।२९ ॥  
कटुकालाबुनिर्यासे- नालोड्य रसकं पचेत्  ।  
शुद्धो दोषविनिर्मुक्तः पीतवर्णस्तु जायते  ॥ रस्_७।३० ॥  
किमत्र चित्रं रसकं रसेन रजस्वलायाः कुसुमेन भावितम्  ।  
क्रमेण कृत्वा उरगेन रञ्जितं करोति शुल्बं त्रिपुटेन काञ्चनम्  ॥ रस्_७।३१ ॥  
क्षीयते नापि वह्निस्थः सत्त्वरूपो महाबलः  ॥ रस्_७।३२ ॥  
रसकं चूर्णयित्वा तु बद्ध्वा वस्त्रे विचक्षणः  ।  
मूत्रे निधापयेत् स्त्रीणां सप्तरात्रं सुरेश्वरि  ॥ रस्_७।३३ ॥  
पुष्पाणां रक्तपीतानां रसैः पत्त्रैश्च भावयेत्  ॥ रस्_७।३४ ॥  
क्षारैः स्नेहैस्तथा चाम्लैः भावितं रसकं मुहुः  ।  
ऊर्णालाक्षानिशापथ्या- भूलताधूमसंयुतम्  ॥ रस्_७।३५ ॥  
मूकमूषागतं ध्मातं टङ्कणेन समन्वितम्  ।  
सत्त्वं कुटिलसङ्काशं मुञ्चत्येव न संशयः  ॥ रस्_७।३६ ॥  
गोभद्दो रसकस्तुत्थं क्षितिकिट्टो रसोद्भवः  ।  
खर्परो नेत्ररोगारिः रीतिकृत्ताम्ररञ्जकः  ॥ रस्_७।३७ ॥  
रसको रञ्जको रूक्षो वातकृत् श्लेष्मनाशनः  ।  
त्रिदोषघ्नं तु तत्सत्त्वं नेत्रदोषविनाशनम्  ॥ रस्_७।३८ ॥  
कालकूटविषं पीत्वा गरुडः सोढुमक्षमः  ।  
सुधामपि तथावामत् भुक्त आशीविषामृते  ।  
स्वयं विनिर्गते चञ्च्वोः सस्यको ऽभूत् स कालिकः  ॥ रस्_७।३९ ॥  
एकधा सस्यकस्तस्य स्त्रीमूत्रे भावयेद्रजः  ।  
शशशोणितमध्ये वा दिनमेकं निधापयेत्  ॥ रस्_७।४० ॥  
तस्य चूर्णं महेशानि पादसौभाग्यसंयुतम्  ।  
करञ्जतैलमध्यस्थं दिनमेकं निधापयेत्  ॥ रस्_७।४१ ॥  
मध्यस्थमन्धमूषायाः धमयेत् कोकिलात्रयम्  ।  
इन्द्रगोपकसङ्काशं सत्त्वं पतति शोभनम्  ॥ रस्_७।४२ ॥  
एकधा सस्यकस्तस्मात् ध्मातो निपतितो भवेत्  ।  
कालिकारहितो रक्तः शिखिकण्ठसमाकृतिः  ॥ रस्_७।४३ ॥  
सस्यो मयूरतुत्थं स्यात् वह्निकृत् कालनाशनः  ।  
रसायने तु योग्यः स्याद् वयःस्तम्भकरो भवेत्  ॥ रस्_७।४४ ॥  
सस्यकः शुद्धिमाप्नोति रक्तवर्गेण भावितः  ॥ रस्_७।४५ ॥  
दरदस्त्रिविधः प्रोक्तश् चर्मारः शुकतुण्डकः  ।  
हंसपादस्तृतीयः स्याद् गुणवानुत्तरोत्तरः  ॥ रस्_७।४६ ॥  
चूर्णपारदभेदेन द्विविधो दरदः पुनः  ॥ रस्_७।४७ ॥  
गोमांसे माहिषे मूत्रे दध्यम्लतिलतैलयोः  ।  
एकैकं त्रिदिनं पक्त्वा शिखिपित्तेन भावयेत्  ॥ रस्_७।४८ ॥  
दरदं पातनायन्त्रे पातयेत् सलिलाशये  ।  
सत्त्वं तु सूतसङ्काशं जायते नात्र संशयः  ॥ रस्_७।४९ ॥  
लघुकन्दरसो म्लेच्छो हिङ्गुलं चूर्णपारदम्  ।  
मणिरागजमस्यैव नाम चर्मारगन्धिकम्  ॥ रस्_७।५० ॥  
तिक्तोष्णं हिङ्गुलं दिव्यं रसगन्धकसम्भवम्  ।  
लोहकुष्ठहरं दिव्य- बलमेधाग्निदीपनम्  ॥ रस्_७।५१ ॥  
किमत्र चित्रं दरदः सुभावितः क्षीरेण मेष्या बहुशो ऽम्लवर्गैः  ।  
सितं सुवर्णं बहुघर्मतापितं करोति साक्षाद्वरकुङ्कुमप्रभम्  ॥ रस्_७।५२ ॥  
वल्मीकशिखराकारं भङ्गे नीलोत्पलद्युति  ।  
घृष्टं तु गैरिकच्छायं स्रोतोजं सुरवन्दिते  ॥ रस्_७।५३ ॥  
गोशकृद्रसमूत्रेषु घृतक्षौद्रवसासु च  ।  
भावितं बहुशस्तच्च क्षिप्रं बध्नाति सूतकम्  ॥ रस्_७।५४ ॥  
एवं महारसाः प्रोक्ताः शृणुष्वोपरसान् प्रिये  ॥ रस्_७।५५ ॥  
गन्धकस्तालकः शिला सौराष्ट्री खगगैरिकम्  ।  
राजावर्तश्च कङ्कुष्ठम् अष्टा उपरसाः स्मृताः  ॥ रस्_७।५६ ॥  
श्वेतद्वीपे पुरा देवि सर्वरत्नविभूषिते  ।  
सर्वकाममये रम्ये तीरे क्षीरपयोनिधेः  ॥ रस्_७।५७ ॥  
विद्याधरीभिर्मुख्याभिर् अङ्गनाभिश्च योषिते  ।  
सिद्धाङ्गनाभिस्त्विष्टाभिस् तथैवाप्सरसां गणैः  ॥ रस्_७।५८ ॥  
देवाङ्गनाभिरन्याभिः क्रीडिताभिः पुरा प्रिये  ।  
गीतनृत्यैर्विचित्रैश्च वाद्यैर्नानाविधैस्तथा  ॥ रस्_७।५९ ॥  
एवं सङ्क्रीडमानायास् तवाभूत् प्रसृतं रजः  ।  
तद्रजो ऽतीव सुश्रोणि सुगन्धि सुमनोहरम्  ॥ रस्_७।६० ॥  
रजसश्चातिबाहुल्यात् वासस्ते रक्ततां ययौ  ।  
तत्र त्यक्त्वा तु तद्वासः सुस्नाता क्षीरसागरे  ॥ रस्_७।६१ ॥  
वृता देवाङ्गनाभिस्त्वं सुरैश्चापि पुरं गता  ।  
ऊर्मिभिस्ते रजोवस्त्रं नीतं मध्ये पयोनिधेः  ॥ रस्_७।६२ ॥  
एवं ते शोणितं भद्रे प्रविष्टं क्षीरसागरे  ।  
क्षीराब्धिमथने चैतद् अमृतेन सहोत्थितम्  ।  
निजगन्धेन तान् सर्वान् हर्षयद्देवदानवान्  ॥ रस्_७।६३ ॥  
ततो देवगणैरुक्तं गन्धकाख्यो भवत्वयम्  ॥ रस्_७।६४ ॥  
रसस्य बन्धनार्थाय जारणाय भवत्वयम्  ।  
ये गुणाः पारदे प्रोक्तास् ते चैवात्र भवन्त्विति  ॥ रस्_७।६५ ॥  
इति देवगणैः प्रीतैः पुरा प्रोक्तं सुरेश्वरि  ।  
तेनायं गन्धको नाम विख्यातः क्षितिमण्डले  ॥ रस्_७।६६ ॥  
स चापि त्रिविधो देवि शुकचञ्चुनिभो वरः  ।  
मध्यमः पीतवर्णः स्याच् छुक्लवर्णो ऽधमः प्रिये  ॥ रस्_७।६७ ॥  
करञ्जैरण्डतैलेन द्रावयित्वाजदुग्धके  ।  
सिञ्चेदुन्मत्तनिर्यासे त्रीन्वारांस्तं पृथक् पृथक्  ॥ रस्_७।६८ ॥  
ज्वालिनीबीजचूर्णेन मत्स्यपित्तैश्च भावयेत्  ।  
भृङ्गाम्भसा वा सप्ताहं भावितः क्षालितो ऽम्भसा  ॥ रस्_७।६९ ॥  
तापितो बदराङ्गारैः घृताक्ते लोहभाजने  ।  
आवर्तितश्च मृद्वग्नौ घृताक्तकर्पटोपरि  ॥ रस्_७।७० ॥  
क्षिप्रं भृङ्गस्य निर्यासे क्षालितो गन्धको हितः  ॥ रस्_७।७१ ॥  
गन्धको हि स्वभावेन रसरूपः स्वरूपतः  ।  
गन्धकं शोधयेत् क्षीरे शृङ्गवेररसे तथा  ॥ रस्_७।७२ ॥  
रसे च भृङ्गराजस्य निम्बुकस्य रसे तथा  ।  
शोधितः सप्तवाराणि गन्धको जायते ऽमलः  ॥ रस्_७।७३ ॥  
तालकः पटलः पिण्डो द्विधा तत्राद्य उत्तमः  ।  
कुष्माण्डे तु शतं वारान् तालकं स्वेदयेद्बुधः  ॥ रस्_७।७४ ॥  
स्नुक्क्षीरकटुकालाबु- रसयोः सप्तधा पृथक्  ।  
तिलसर्षपशिग्रूणि लाक्षा च लवणं गुडः  ।  
टङ्कणं च युतैर्ह्येतैः तालकं भूधरे द्रवेत्  ॥ रस्_७।७५ ॥  
व्याधिघातफलक्षारं मधुकुष्माण्डकं तथा  ।  
द्रवैः पुनर्नवोद्भूतैः सप्ताहं मर्दयेद्बुधः  ॥ रस्_७।७६ ॥  
दत्त्वा पादांशकं सर्वं ततः पातनयन्त्रके  ।  
दद्यात् पुटं गजाकारं पतेत् सत्त्वं सुतालकात्  ॥ रस्_७।७७ ॥  
रक्ता शिला तु गोमांसे लुङ्गाम्लेन विपाचिता  ।  
तां रक्तपीतपुष्पाणां रसैः पित्तैश्च भावयेत्  ॥ रस्_७।७८ ॥  
सिता कृष्णा च सौराष्ट्री चूर्णखण्डात्मिका च सा  ॥ रस्_७।७९ ॥  
गोपित्तेन शतं वारान् सौराष्ट्रीं भावयेत्ततः  ।  
धमित्वा पातयेत् सत्त्वं क्रामणं चातिगुह्यकम्  ॥ रस्_७।८० ॥  
कासीसं त्रिविधं शुक्लं कृष्णं पीतमिति प्रिये  ॥ रस्_७।८१ ॥  
कासीसं चूर्णयित्वा तु कासमर्दरसेन च  ।  
राजकोशातकीतोयैः पित्तैश्च परिभावयेत्  ॥ रस्_७।८२ ॥  
गैरिकं त्रिविधं रक्त- हेमकेवलभेदतः  ।  
रक्तवर्गरसक्वाथ- पित्तैस्तद्भावयेत् पृथक्  ॥ रस्_७।८३ ॥  
अनेन क्रमयोगेन गैरिकं विमलं धमेत्  ।  
क्रमात् सितं च रक्तं च सत्त्वं पतति शोभनम्  ॥ रस्_७।८४ ॥  
राजावर्तो द्विधा देवि गुलिकाचूर्णभेदतः  ॥ रस्_७।८५ ॥  
तच्चूर्णं देवदेवेशि महिषीक्षीरसंयुतम्  ।  
विपचेदायसे पात्रे गोघृतेन विमिश्रितम्  ॥ रस्_७।८६ ॥  
तच्चूर्णितं सुरेशानि कुनटीघृतमिश्रितम्  ।  
सौभाग्यपञ्चगव्येन पिण्डीबद्धं तु कारयेत्  ।  
धमितं खादिराङ्गारैः सत्त्वं मुञ्चति शोभनम्  ॥ रस्_७।८७ ॥  
कङ्कुष्ठं विद्रुमच्छायं तच्च सत्त्वमयं प्रिये  ॥ रस्_७।८८ ॥  
सूर्यावर्तोदककणा- वह्निशिग्रुशिफारसैः  ।  
कदलीकन्दसारेण वन्ध्याकोशातकीरसैः  ॥ रस्_७।८९ ॥  
काकमाचीदेवदाली- वज्रकन्दरसैस्तथा  ।  
एभिर् व्यस्तैः समस्तैर्वा क्षाराम्लस्नेहसैन्धवैः  ।  
महारसाश्चोपरसाः शुद्धिमायान्ति भाविताः  ॥ रस्_७।९० ॥  
लाक्षालवणसौभाग्य- धूमसारकटुत्रयम्  ।  
शिग्रुमूलमधूच्छिष्टं पथ्यागुग्गुलुधातवः  ॥ रस्_७।९१ ॥  
सर्जिकासर्जनिर्यास- पिण्याकोर्णासमन्वितम्  ।  
पारावतमलक्षुद्र- मत्स्यद्रावकपञ्चकम्  ॥ रस्_७।९२ ॥  
तिलसर्षपगोधूम- माषनिष्पावचिक्कसम्  ।  
छागक्षीरेण संयुक्तं वज्रपिण्डी तु कीर्तिता  ॥ रस्_७।९३ ॥  
अनया वज्रपिण्ड्या तु पञ्चमाहिषयुक्तया  ।  
महारसा मोदितास्तु पञ्चगव्येन भाविताः  ॥ रस्_७।९४ ॥  
कोष्ठे खराग्निना ध्माताः सत्त्वं मुञ्चन्ति सुव्रते  ।  
एवं शिलाभ्यो जीवेभ्यो मृद्भ्यः सत्त्वं प्रजायते  ॥ रस्_७।९५ ॥  
एवं चोपरसाः प्रोक्ताः शृणु लोहान्यतः परम्  ॥ रस्_७।९६ ॥  
सुवर्णं रजतं ताम्रं तीक्ष्णं वङ्गं भुजङ्गमम्  ।  
लोहं तु षड्विधं तच्च यथा पूर्वं तदक्षयम्  ॥ रस्_७।९७ ॥  
तत्रादितः सुरेशानि सारं लोहद्वयं स्मृतम्  ।  
साधारणे तीक्ष्णशुल्वे वङ्गनागौ तु पूतिकौ  ॥ रस्_७।९८ ॥  
रसजं क्षेत्रजं चैव लोहसङ्करजं तथा  ।  
त्रिविधं जायते हेम चतुर्थं नोपलभ्यते  ॥ रस्_७।९९ ॥  
रक्ताभं पीतवर्णं च द्विविधं देवि काञ्चनम्  ।  
दाहे रक्तं सितं छेदे निकषे कुङ्कुमप्रभम्  ॥ रस्_७।१०० ॥  
सगौरवं मृदु स्निग्धं तारशुल्वविवर्जितम्  ।  
हेम षोडशवर्णाढ्यं शस्यते देहलोहयोः  ॥ रस्_७।१०१ ॥  
मृत्तिका मातुलुङ्गाम्लैः पञ्चवासरभाविता  ।  
सभस्मलवणा हेम शोधयेत् पुटपाकतः  ॥ रस्_७।१०२ ॥  
शुक्लं च तारकृष्णं च द्विविधं रजतं प्रिये  ।  
गुरु स्निग्धं मृदु श्वेतं तारमुत्तममिष्यते  ॥ रस्_७।१०३ ॥  
नागेन क्षारराजेन द्रावितं शुद्धिमिच्छति  ।  
तारं त्रिवारं निक्षिप्तं पिशाचीतैलमध्यतः  ॥ रस्_७।१०४ ॥  
ताम्रं च द्विविधं प्रोक्तं रक्तं कृष्णं सुरेश्वरि  ।  
घनघातसहं स्निग्धं रक्तपत्त्रं मृदूत्तमम्  ॥ रस्_७।१०५ ॥  
स्नुह्यर्कक्षीरलवण- क्षाराम्लपरिलेपितम्  ।  
ताम्रपत्त्रं च निर्गुण्डी- रसमध्ये तु ढालयेत्  ॥ रस्_७।१०६ ॥  
रोहणं वाजरं चैव तृतीयं च पडालकम्  ।  
इति तीक्ष्णं त्रिधा तच्च कान्तलोहमिति स्मृतम्  ॥ रस्_७।१०७ ॥  
नीलं कृष्णमिति स्निग्धं सूक्ष्मधारमयः शुभम्  ।  
गुडूची हंसपादी च नक्तमालः फलत्रयम्  ॥ रस्_७।१०८ ॥  
गोपालकी गोरसानां तुम्बुरुर्लोहनिघ्नकः  ।  
एषां रसे ढालयेत्तत् गिरिदोषनिवृत्तये  ॥ रस्_७।१०९ ॥  
त्रपु च द्विविधं ज्ञेयं श्वेतकृष्णविभेदतः  ।  
श्वेतं लघु मृदु स्निग्धम् उत्तमं वङ्गमुच्यते  ॥ रस्_७।११० ॥  
नागस्त्वेकविधो देवि शीघ्रद्रावी मृदुर्गुरुः  ॥ रस्_७।१११ ॥  
महिषस्यास्थिचूर्णेन वापात्तन्मूत्रसेचनात्  ।  
वङ्गं शुद्धं भवेत्तद्वत् नागो नागास्थिमूत्रतः  ॥ रस्_७।११२ ॥  
गौरीफलानि क्षुरको रजनीतुम्बुरूणि च  ।  
कुबेराक्षस्य बीजानि मल्लिकायाश्च सुन्दरि  ॥ रस्_७।११३ ॥  
पलाशशुष्कापामार्ग- क्षारस्नुक्क्षीरयोगतः  ।  
सप्तधा परिवापेन शोधयन्ति भुजङ्गमम्  ॥ रस्_७।११४ ॥  
स्नुहीक्षीरसमायोगात् वङ्गं चावापयेत्ततः  ॥ रस्_७।११५ ॥  
स्नुह्यर्कक्षीरहलिनी- कञ्चुकीकन्दचित्रकैः  ।  
गुञ्जाकरञ्जधुत्तूर- हयगन्धाङ्घ्रितालकैः  ॥ रस्_७।११६ ॥  
नक्तमालेङ्गुदीशक्र- वारुणीमूलसंयुतैः  ।  
पिष्टैर्माहिषतक्रे तु सप्तरात्रोषितैस्ततः  ।  
निषेकः सर्वलोहानां मलं हन्ति न संशयः  ॥ रस्_७।११७ ॥  
देवदालीफलरजः- स्वरसैर्भावितं मुहुः  ।  
द्रावयेत् कनकं वापात् भूयो न कठिनं भवेत्  ॥ रस्_७।११८ ॥  
अखिलानि च सत्त्वानि द्रावयेत् तत्प्रभावतः  ॥ रस्_७।११९ ॥  
समांशं सुरगोपस्य सुरदाल्याश्च यद्रजः  ।  
आवापात् कुरुते देवि कनकं जलसन्निभम्  ॥ रस्_७।१२० ॥  
मण्डूकास्थिवसाटङ्क- हयलालेन्द्रगोपकैः  ।  
प्रतिवापेन कनकं सुचिरं तिष्ठति द्रुतम्  ॥ रस्_७।१२१ ॥  
त्रिःसप्तकृत्वो गोमूत्रे ज्वालिनीभस्म गालितम्  ।  
शोषयेत्तस्य वापेन तीक्ष्णं मूषागतं द्रवेत्  ॥ रस्_७।१२२ ॥  
त्रिःसप्तकृत्वो निचुल- भस्मना भावितेन तु  ।  
केतक्यास्तु रसैस्तीक्ष्णम् आवापाद्द्रवतां व्रजेत्  ॥ रस्_७।१२३ ॥  
पक्वधात्रीफलरसैः शङ्खे सप्ताहभावितम्  ।  
पुनः कञ्चुकितोयेन भावितं सप्तवासरम्  ॥ रस्_७।१२४ ॥  
शरावयुगलान्तःस्थं सुदृढं परिधामितम्  ।  
तत्तीक्ष्णचूर्णं देवेशि रसरूपं प्रजायते  ॥ रस्_७।१२५ ॥  
तालकं गन्धपाषाण- शिलामाक्षिकगैरिकम्  ।  
कासीसं खण्डसौराष्ट्री- तुत्थमभ्रकमेव च  ॥ रस्_७।१२६ ॥  
श्वशृगालतरक्षूणां कुक्कुटस्य मलं तथा  ।  
मयूरगृध्रमार्जार- विष्ठा च समभागकम्  ॥ रस्_७।१२७ ॥  
भावयेत्त्रिः स्नुहीक्षीरैर् देवदालीरसेन च  ।  
तत्कल्कम् अष्टमांशेन लोहपत्त्राणि लेपयेत्  ॥ रस्_७।१२८ ॥  
धमेद् द्रुतं भवेल्लोहम् एतैरेव निषेचयेत्  ।  
अङ्कोलस्य तु मूलानि काञ्जिकेन प्रपेषयेत्  ।  
लोहलेपं ततो दद्यात् अग्निस्थं धारयेत् प्रिये  ॥ रस्_७।१२९ ॥  
पुनर्लेपं ततो दद्यात् परिच्छिन्नारसेन तु  ।  
मत्स्यपित्तेन देवेशि वह्निस्थं धारयेत् प्रिये  ॥ रस्_७।१३० ॥  
पुनर्लेपं प्रकुर्वीत लाङ्गलीकन्दसम्भवम्  ।  
त्रिभिर्लेपैर्द्रुतं लोहं निर्मलं स्वच्छवारिवत्  ॥ रस्_७।१३१ ॥  
चूर्णितं देवि कूर्मास्थि मेषशृङ्गं शिलाजतु  ।  
कुरुते प्रतिवापेन बलवज्जलवत् स्थिरम्  ॥ रस्_७।१३२ ॥  
अर्कापामार्गमुसली- निचुलं चित्रकं तथा  ।  
कदली पोतकी दाली क्षारमेषां तु साधयेत्  ॥ रस्_७।१३३ ॥  
गालयेन्माहिषे मूत्रे षड्वारान्सुरवन्दिते  ।  
आवापाद्द्रावयेदेत- दभ्रसत्त्वादिजं रजः  ॥ रस्_७।१३४ ॥  
दन्तीदन्तो विशेषेण द्रावयेत् सलिलं यथा  ॥ रस्_७।१३५ ॥  
रसेनोत्तरवारुण्याः प्लुतं वैक्रान्तजं रजः  ।  
प्रतिवापेन लोहानि द्रावयेत् सलिलोपमम्  ॥ रस्_७।१३६ ॥  
रत्नानां द्रावणं वक्ष्ये गगनस्य द्रुतिं तथा  ॥ रस्_७।१३७ ॥  
त्रिफला च त्रिकटुकं त्रिक्षारं पटुपञ्चकम्  ।  
बला चातिबला चैव तृतीया च महाबला  ॥ रस्_७।१३८ ॥  
अश्वगन्धा चवी नारी भूलता मातृवाहकः  ।  
गोपेन्द्रमण्डली चैव षड्बिन्दुर्द्विमुखी तथा  ॥ रस्_७।१३९ ॥  
धीरा सूरणकन्दश्च कञ्चुकी च पुनर्नवा  ।  
स्नुह्यर्कोन्मत्तहलिनी पाठा चोत्तरवारुणी  ॥ रस्_७।१४० ॥  
अयस्कान्तो गोक्षुरश्च मृदुदूर्वाम्लवेतसम्  ।  
शिलाजतु च सौवीरं विषगन्धकटङ्कणम्  ॥ रस्_७।१४१ ॥  
पृथग्दशपलं सर्वं सूक्ष्मचूर्णं तु कारयेत्  ।  
कुम्भद्वयं कुलत्थानां काष्ठेन तिनिशस्य च  ॥ रस्_७।१४२ ॥  
क्वाथयेन्मृदुतापेन यावत् कुम्भावशेषितम्  ।  
तेन क्वाथेन तच्चूर्णं भावयेदेकविंशतिम्  ॥ रस्_७।१४३ ॥  
रत्नानि तेन लिप्तानि तत्क्वाथस्थं धमेत् पुनः  ।  
अहोरात्रेण तान्याशु द्रवन्ति सलिलं यथा  ॥ रस्_७।१४४ ॥  
अभ्रकादीनि लोहानि द्रवन्ति ह्य् अविचारतः  ।  
निर्मलानि च जायन्ते हरबीजोपमानि च  ॥ रस्_७।१४५ ॥  
मिलन्ति च रसेनाशु वह्निस्थान्यक्षयाणि च  ।  
तैर् द्रुतैः स्पर्शमात्रेण क्षणाद् बध्येत सूतकः  ॥ रस्_७।१४६ ॥  
लोहानां मारणं वक्ष्ये समाहितमनाः शृणु  ।  
स्नुहीक्षीरेण सिन्दूरं कनकं रजतं पुनः  ॥ रस्_७।१४७ ॥  
तेनैव माक्षिकं ताम्रम् अजाक्षीरेण गन्धकम्  ।  
स्तन्येन हिङ्गुलं तीक्ष्णं वङ्गतालपलाशकम्  ॥ रस्_७।१४८ ॥  
नागं शिलार्कक्षीरेण स्वच्छपत्त्रीकृतं प्रिये  ।  
मारयेत् पुटपाकेन निरुत्थं भस्म जायते  ॥ रस्_७।१४९ ॥  
न सो ऽस्ति लोहमातङ्गो यं न गन्धककेसरी  ।  
निहन्याद्गन्धमात्रेण यद्वा माक्षिककेसरी  ॥ रस्_७।१५० ॥  
रसीभवन्ति लोहानि मृतानि सुरवन्दिते  ।  
हरन्ति रोगान् सकलान् रसयुक्तानि किं पुनः  ।  
शीलनान्नाशयन्त्येव वलीपलितरुग्जराः  ॥ रस्_७।१५१ ॥  
वज्रमाक्षिकतीक्ष्णाभ्रं शस्यते देहकर्मणि  ।  
नागं वङ्गं सुवीरं च द्रव्यकर्मणि योजयेत्  ॥ रस्_७।१५२ ॥  
परिबालं तु यल्लोहं तथा च मलयोद्भवम्  ।  
एतल्लोहद्वयं देवि विशेषाद्देहरक्षणम्  ॥ रस्_७।१५३ ॥  
रागं महारसादीनां ज्ञात्वा बीजानि साधयेत्  ।  
तन्ममाचक्ष्व देवेशि किमन्यच्छ्रोतुमर्हसि  ॥ रस्_७।१५४ ॥  
  
  
८ [बीजसाधन]  
श्रीदेव्युवाच  
महारसानां लोहानां रत्नानां च सुरेश्वर  ।  
रागसङ्ख्यां तथा बीज- साधनं च वद प्रभो  ॥ रस्_८।१ ॥  
श्रीभैरव उवाच  
महारसेषु द्विगुणस् ताम्ररागः सुरेश्वरि  ।  
गिरिदोषे क्षयं नीते सूतकं रञ्जयन्ति ते  ॥ रस्_८।२ ॥  
सस्यकश्चपलश् चैव राजावर्तश्च माक्षिकः  ।  
विमलो गैरिकं चैषाम् एकैकं द्विगुणं भवेत्  ॥ रस्_८।३ ॥  
भ्रामकादिषु कान्तेष्वप्य् एकद्वित्रिगुणो हि सः  ।  
एकैकमभ्रके चैव श्वेतपीतारुणः सिते  ॥ रस्_८।४ ॥  
अष्टादशसहस्राणि स्थिता रागाश्च गन्धके  ।  
अयुतं दरदे देवि शिलायां द्विसहस्रकम्  ॥ रस्_८।५ ॥  
रसके सप्तसाहस्रं कङ्कुष्ठे तु चतुष्टयम्  ।  
रसगर्भे प्रकाशन्ते जारणं तु भवेद्यदि  ॥ रस्_८।६ ॥  
द्वादशाग्रं शतं पञ्च नागे रागा व्यवस्थिताः  ।  
शतहीनं सहस्रं तु वङ्गे रागा व्यवस्थिताः  ॥ रस्_८।७ ॥  
रागाणां शतपञ्चाशत् शुल्वमध्ये व्यवस्थिताः  ।  
रक्तपीताश्च शुक्लाश्च हेम्नि रागाश्च षोडश  ॥ रस्_८।८ ॥  
रागाः षष्टिसहस्राणि शक्रनीले व्यवस्थिताः  ।  
महानीले च देवेशि ते रागा द्विगुणाः स्थिताः  ॥ रस्_८।९ ॥  
माणिक्ये तु सुरेशानि रागा लक्षत्रयोदश  ।  
गजवारिसमुत्पन्नं रत्नं मुक्ताफलं विदुः  ॥ रस्_८।१० ॥  
गजे त्रीणि सहस्राणि षट्सहस्राणि वारिजे  ।  
नवलक्षं च रागाणां पद्मरागे व्यवस्थिताः  ॥ रस्_८।११ ॥  
भेदयेत् सर्वलोहानि यच्च केन न भिद्यते  ।  
तद्वज्रं तस्य देवेशि रागं लक्षद्वयं विदुः  ॥ रस्_८।१२ ॥  
षोडशैव सहस्राणि पुष्परागे व्यवस्थिताः  ।  
पादोनलक्षरागास्तु प्रोक्ता मरकते प्रिये  ॥ रस्_८।१३ ॥  
रागसङ्ख्यां न जानाति सङ्क्रान्तस्य रसस्य तु  ।  
अधिकं मारयेल्लोहं हीनं चैव प्रकाशयेत्  ॥ रस्_८।१४ ॥  
मानवेन्द्रः प्रकुर्वीत यो हि जानाति पार्वति  ।  
शतकोटिप्रमाणेन रागसङ्ख्यां प्रकल्पयेत्  ।  
स्पर्शनं चैवमालोक्य शतकोटिस्तु विध्यते  ॥ रस्_८।१५ ॥  
अतः परं प्रवक्ष्यामि बीजानां साधनं प्रिये  ।  
हेमतारवशाद्बीजं द्विविधं तावदीश्वरि  ॥ रस्_८।१६ ॥  
पीतारुणैर्हेमबीजं तारबीजं सितैर्भवेत्  ।  
कल्पितं रञ्जितं पक्वम् इति भूयस्त्रिधा भवेत्  ॥ रस्_८।१७ ॥  
कल्पितं द्विविधं तच्च शुद्धमिश्रविभेदतः  ॥ रस्_८।१८ ॥  
रसोपरसलोहानां बीजानां कल्पनं पृथक्  ।  
शुद्धं मिश्रं तु संयोगात् यथालाभं सुरेश्वरि  ॥ रस्_८।१९ ॥  
सत्त्वमावर्तितं व्योम्नि शोधितं काचटङ्कणैः  ।  
चिञ्चाफलाम्लनिर्गुण्डी- पत्त्रकल्कनिषेचनैः  ।  
पक्वं निविडितं देवि रसपिष्टिक्षमं भवेत्  ॥ रस्_८।२० ॥  
स्नेहक्षाराम्लवर्गैश्च शिलायाश्च पुटत्रयात्  ।  
मृताहे धूपनायन्त्रे धूपगन्धानुलेपनात्  ।  
वङ्गस्यापि विधानेन तालकस्य हतस्य वा  ॥ रस्_८।२१ ॥  
ताप्यहिङ्गुलयोर्वापि हते च रसकस्य वा  ।  
रसगर्भे द्रवेत् कृष्णं पत्त्रं कनकतारयोः  ॥ रस्_८।२२ ॥  
सङ्कराख्यं तु दुर्मेल्यं प्रिये मृदुखराह्वयम्  ।  
ततः सम्मृदितं देवि द्वन्द्वमेलापनं द्रुतम्  ।  
भवेत् समरसं गर्भे रसराजस्य च द्रवेत्  ॥ रस्_८।२३ ॥  
अतः परं प्रवक्ष्यामि द्वन्द्वमेलापनं शृणु  ॥ रस्_८।२४ ॥  
वर्षाभूकदलीकन्द- काकमाचीपुनर्नवाः  ।  
चूर्णं नरकपालं च गुञ्जाटङ्कणसंयुतम्  ।  
क्षीरतैलेन सुध्मातं हेमाभ्रं मिलति प्रिये  ॥ रस्_८।२५ ॥  
अनेनैव विधानेन ताराभ्रमपि मेलयेत्  ॥ रस्_८।२६ ॥  
वङ्गमावर्त्य देवेशि पुनः सूतकयोजितम्  ।  
कदलीकन्दतोयेन मर्दयेट्टङ्कणान्वितम्  ।  
अन्धमूषागतं ध्मातं वङ्गाभ्रं मिलति क्षणात्  ॥ रस्_८।२७ ॥  
चूर्णं नरकपालस्य स्त्रीस्तन्यं वनशिग्रुकम्  ।  
गुञ्जाटङ्कणसंयुक्तं वङ्गाभ्रं मिलति क्षणात्  ॥ रस्_८।२८ ॥  
अभ्रकं चूर्णयित्वा तु काकमाचीरसप्लुतम्  ।  
कपित्थतोयसंस्पृष्टं रसटङ्कणसंयुतम्  ।  
वङ्गपत्त्रान्तरन्यस्तं ध्मातं वङ्गाभ्रकं मिलेत्  ॥ रस्_८।२९ ॥  
आवर्त्य कटुतैलेन भस्मापामार्गजं क्षिपेत्  ।  
वङ्गाभ्रं हरितालं च नागाभ्रे तु मनःशिलाः  ॥ रस्_८।३० ॥  
हेमाभ्रं नागताप्येन ताराभ्रं वङ्गतालकात्  ।  
गन्धकेन तु शुल्वाभ्रं तीक्ष्णाभ्रं सिन्धुहिङ्गुलात्  ।  
वङ्गाभ्रं हरितालेन नागाभ्रं शिलया मिलेत्  ॥ रस्_८।३१ ॥  
लाङ्गली चामरीकेशं कार्पासास्थिकुलत्थकम्  ।  
भूलता चाश्मदलनी स्त्रीस्तन्यं सुरगोपकः  ॥ रस्_८।३२ ॥  
एतत्प्रलिप्तमूषायां सुध्मातास्तीव्रवह्निना  ।  
कान्ताभ्रशैलविमला मिलन्ति सकलान् क्षणात्  ॥ रस्_८।३३ ॥  
लताछुछुन्दरीमांसं विषटङ्कणयोजितम्  ।  
मूषालेपेन कुरुते सर्वद्वन्द्वेषु मेलनम्  ॥ रस्_८।३४ ॥  
अभ्रकं सुरसा शृङ्गं मण्डूकस्य वसा विषम्  ।  
गुञ्जाटङ्कणयोगेन सर्वसत्त्वेषु मेलनम्  ॥ रस्_८।३५ ॥  
टङ्कणोर्णागिरिजतु- कर्णाख्यामलकर्कटैः  ।  
मिलन्ति सर्वद्वन्द्वानि स्त्रीस्तन्यपरिपेषितैः  ॥ रस्_८।३६ ॥  
धातकीगुग्गुलुगुड- सर्जयावकटङ्कणैः  ।  
स्त्रीस्तन्यपेषितैः सर्वं द्वन्द्वजं तु रसायने  ॥ रस्_८।३७ ॥  
खसत्त्वं सूक्ष्मचूर्णं तु पूर्वकल्केन संयुतम्  ।  
अन्धमूषागतं ध्मातं सङ्करं मिलति क्षणात्  ॥ रस्_८।३८ ॥  
वापितं ताप्यरसक- सस्यकैर्दरदेन च  ।  
खसत्त्वं स्यान्निबद्धं च दृढं ध्मातं मिलेत्ततः  ॥ रस्_८।३९ ॥  
रसोपरसलोहानि सर्वाण्येकत्र धामयेत्  ।  
अन्योन्यं द्वन्द्वतां यान्ति द्रवन्ति सलिलं यथा  ॥ रस्_८।४० ॥  
बीजानि कल्पितान्येवं रञ्जितानि परं शृणु  ॥ रस्_८।४१ ॥  
घनं माक्षिकचूर्णेन शुल्वचूर्णेन रञ्जितम्  ।  
द्वन्द्वितं ताप्यसत्त्वेन रसराजस्य रञ्जनम्  ॥ रस्_८।४२ ॥  
आरक्तवल्लीगोमूत्रः बहुधा परिभावितैः  ।  
कुनटीगन्धपाषाणैर् हेममाक्षिकहिङ्गुलैः  ॥ रस्_८।४३ ॥  
वापितं सेवितं रक्त- गणैः स्नेहैर्मृतं ततः  ।  
रञ्जनं रसराजस्य तीक्ष्णताम्रौ विशेषतः  ॥ रस्_८।४४ ॥  
केवलं विमलं ताम्रं वापितं दरदेन च  ।  
कुरुते त्रिगुणं जीर्णं लाक्षाभं निर्मलं रसम्  ॥ रस्_८।४५ ॥  
रसकं द्विगुणं दत्त्वा ताम्रं सुध्मातमीश्वरि  ।  
कृष्णाभ्रकस्य चूर्णं च रक्तवर्गैर् मुहुः पुटैः  ॥ रस्_८।४६ ॥  
ताप्येन वा मृतं हेम त्रिगुणेन निवापितम्  ।  
भाण्डिकायां तु रसकं ताप्यसैन्धवसंयुतम्  ॥ रस्_८।४७ ॥  
इन्द्रगोपनिभं यावत् सर्वं द्विगुणजारणात्  ।  
द्रुतं हेमनिभं सूतं कुरुते नात्र संशयः  ॥ रस्_८।४८ ॥  
अभ्रकं हेम ताम्रं च शिलया माक्षिकेण च  ।  
गैरिकेण च मुख्येन रसकेन च रञ्जयेत्  ॥ रस्_८।४९ ॥  
बीजानि रञ्जितान्येवं पक्वबीजान्यतः शृणु  ॥ रस्_८।५० ॥  
महारसानुपरसान् तीक्ष्णलोहानि च क्षिपेत्  ।  
समांशं सममाक्षीकं गन्धकावापयोगतः  ॥ रस्_८।५१ ॥  
शतशो वापयेदेतत् अक्षीणं सावशेषितम्  ।  
समांशं रसराजस्य गर्भे द्रवति निश्चितम्  ॥ रस्_८।५२ ॥  
तदेतद्विष्टिकास्तम्भे जारणायां सुरेश्वरि  ।  
रञ्जने रसराजस्य सारणायां च शस्यते  ॥ रस्_८।५३ ॥  
तदेव शतशो रक्त- गणैः स्नेहैर्निषेचितम्  ।  
अधिकं शस्यते तेषु सहस्रांशेन वेधकृत्  ॥ रस्_८।५४ ॥  
निर्व्यूढं नागवङ्गाभ्यां क्रियायां हेमतारयोः  ।  
खसत्त्वं रविणा योज्यं द्वन्द्वितं स्याद्रसायने  ॥ रस्_८।५५ ॥  
सस्नेहक्षारपञ्चाम्लैः रसैस्तैस्तालकादिभिः  ।  
समद्वित्रिगुणान् ताम्रे वाहयेद्वङ्गपन्नगान्  ॥ रस्_८।५६ ॥  
रक्तस्नेहनिषिक्तं तद् रसाकृष्टिरिति स्मृतम्  ॥ रस्_८।५७ ॥  
माक्षिकं गन्धपाषाणं हरितालं मनःशिलाम्  ।  
वैक्रान्तकं कान्तमुख्यं सस्यकं विमलाञ्जनम्  ।  
रसकं वापितं शश्वच्- चूर्णितं हेम्नि वाहयेत्  ॥ रस्_८।५८ ॥  
लोहपर्पटिकाताप्य- कङ्कुष्ठविमलाभ्रकैः  ।  
मृतशुल्वशिलासत्त्व- स्नुह्यर्कक्षीरहिङ्गुलैः  ।  
नागो निर्जीवतां याति पुटयोगैः पुनः पुनः  ॥ रस्_८।५९ ॥  
रसतालकशङ्खाभ्र- चिञ्चाक्षारैस्तथा त्रपुः  ।  
मृतं नागं मृतं वङ्गं शुल्वं तीक्ष्णं च वा मृतम्  ।  
एकैकमुत्तमे हेम्नि वाहयेत् सुरवन्दिते  ॥ रस्_८।६० ॥  
निरुत्थे पन्नगे हेम्नि निर्व्यूढे शतशो गणे  ।  
गोरोचनानिभं धाम भास्करे तारसन्निभम्  ॥ रस्_८।६१ ॥  
तीक्ष्णाभ्रकं रविसमं माक्षिकं द्विगुणं तथा  ।  
आवर्तितं चूर्णितं च मारितं सप्तभिः पुटैः  ॥ रस्_८।६२ ॥  
व्यूढे शतगुणे हेम्नि तद्बीजं जारयेत् समम्  ।  
चन्द्रार्कपत्त्रलेपेन शतभागेन वेधयेत्  ॥ रस्_८।६३ ॥  
ऊर्ध्वाधो माक्षिकं दत्त्वा शुल्वं हेमसमं भवेत्  ।  
एवं दशगुणं व्यूढं बीजं कारणसन्निभम्  ॥ रस्_८।६४ ॥  
रसकाभ्रं कान्तताम्रे भागवृद्ध्या धमेत्ततः  ।  
माक्षिकेण हतं तच्च बीजे निर्वाहयेत् प्रिये  ॥ रस्_८।६५ ॥  
द्वात्रिंशद्गुणितं हेम्नि नागं ताप्यं हतं वहेत्  ।  
त्रिंशद्गुणशिलावापं नागबीजमुदाहृतम्  ॥ रस्_८।६६ ॥  
ताप्यतालकवापेन सत्त्वं पीताभ्रकस्य तु  ।  
बीजे निर्वाहयेद् एतत् योषामृष्टस्य वेधकम्  ॥ रस्_८।६७ ॥  
नागः करोति मृदुतां निर्व्यूढस्तां च रक्तताम्  ।  
वापितं पीततां तीक्ष्णं कान्तस्थां कालिकां विषम्  ॥ रस्_८।६८ ॥  
हेमबीजमिति प्रोक्तं तारबीजमतः शृणु  ॥ रस्_८।६९ ॥  
तीक्ष्णाभ्रताप्यविमल- रसकं समभागिकम्  ।  
वङ्गभागास्तु चत्वारः सर्वं ध्मातं विचूर्णितम्  ॥ रस्_८।७० ॥  
पुटेन निहतं कार्यं व्यूढं तारं तु वेधयेत्  ।  
द्वात्रिंशत्सद्गुणं तारे वङ्गे ताप्यं हतं वहेत्  ।  
त्रिंशद्गुणात् तालवापात् वङ्गबीजमुदाहृतम्  ॥ रस्_८।७१ ॥  
कुटिलं विमलं तीक्ष्णं खसत्त्वं चापि वाहयेत्  ।  
वङ्गाभ्रं ताप्यसत्त्वं वा तालमाक्षिकवापतः  ।  
शुक्लपुष्पगणैः सेकं स्नेहयुक्तैस्तु कारयेत्  ॥ रस्_८।७२ ॥  
उक्तानि तारबीजानि बीजानां रञ्जनं शृणु  ॥ रस्_८।७३ ॥  
तीक्ष्णमाक्षिकशुल्वं च नागं चपलमारितम्  ।  
सिन्दूरसन्निभं यावत् तेन बीजानि रञ्जयेत्  ॥ रस्_८।७४ ॥  
निधाय खर्परे नागं ब्रह्मबीजदलैः सह  ।  
दग्धमग्निमधो दत्त्वा वह्निवर्णं यदा भवेत्  ॥ रस्_८।७५ ॥  
वासकेन विभीतेन शाककिंशुकशिग्रुभिः  ।  
कोरण्डकस्य पुष्पेण बकुलस्यार्जुनस्य च  ॥ रस्_८।७६ ॥  
अहिमारेण नागिन्या कुमार्या नागकन्यया  ।  
शिलया च त्रिगुणया क्वथितेनाजवारिणा  ॥ रस्_८।७७ ॥  
भावितं खर्परस्थं च प्लावयित्वा पुनः पुनः  ।  
सप्तभिर्दिवसैरेव मारितं सुरवन्दिते  ॥ रस्_८।७८ ॥  
पुटयेद्गन्धकेनादाव् आम्लैश्च तदनन्तरम्  ।  
इदं दलानां बीजानां रसराजस्य रञ्जने  ।  
उद्घाटे क्रामणे योज्यं पिष्टीस्तम्भे विशेषतः  ॥ रस्_८।७९ ॥  
मञ्जिष्ठाकिंशुकरसे खदिरं रक्तचन्दनम्  ।  
करवीरं देवदारुं सरलं रजनीद्वयम्  ॥ रस्_८।८० ॥  
अन्यानि रक्तपुष्पाणि पिष्ट्वा लाक्षारसेन तु  ।  
तैलं विपाचयेद्देवि तेन बीजानि रञ्जयेत्  ॥ रस्_८।८१ ॥  
द्विगुणे रक्तपुष्पाणां रक्तपीतगणस्य च  ।  
क्वाथे चतुर्गुणे क्षीरे तैलमेकं सुरेश्वरि  ॥ रस्_८।८२ ॥  
ज्योतिष्मतीकरञ्जाख्य- कटुतुम्बीसमुद्भवम्  ।  
पाटलीपिप्पलीकाम- काकतुण्डीरसान्वितम्  ॥ रस्_८।८३ ॥  
भेकशूकरमेषाहि- मत्स्यकूर्मजलौकसाम्  ।  
वसया चैकया युक्तं षोडशांशैः सुपेषितैः  ॥ रस्_८।८४ ॥  
भूलतामलमाक्षीक- द्वन्द्वमेलापनौषधैः  ।  
पाचितं गालितं चैतत् सारणा तैलमुच्यते  ॥ रस्_८।८५ ॥  
रसतुल्यं यथा बीजं गतं गर्भद्रुतिं प्रिये  ।  
व्यापकत्वेन सर्वे च समभागास्तथेष्यते  ॥ रस्_८।८६ ॥  
पक्वं श्रेष्ठं समं गर्भे यद्द्रवेद्रञ्जयेच्च तम्  ॥ रस्_८।८७ ॥  
एवमुक्तानि बीजानि जारयेद्विडयोगतः  ।  
तन्ममाचक्ष्व देवेशि किमन्यच्छ्रोतुमिच्छसि  ॥ रस्_८।८८ ॥  
  
  
९ [विडकथन]  
श्रीदेव्युवाच  
बीजानां कलनं प्रोक्तं विशेषेण च साधनम्  ।  
जार्यन्ते तानि यैः सूते तान् विडान् वक्तुमर्हसि  ॥ रस्_९।१ ॥  
श्रीभैरव उवाच  
कासीसं सैन्धवं काङ्क्षी सौवीरं व्योषगन्धकम्  ।  
सौवर्चलं सर्जिका च मालतीनीरसम्भवम्  ।  
शिग्रुमूलरसैः सिक्तो विडो ऽयं सर्वजारणः  ॥ रस्_९।२ ॥  
निर्दग्धं शङ्खचूर्णं तु रविक्षीरशतप्लुतम्  ।  
पुटितं बहुशो देवि प्रशस्तो जारणाविडः  ॥ रस्_९।३ ॥  
शतशो वा प्लुतं चूर्णं गन्धकस्य गवां जलैः  ॥ रस्_९।४ ॥  
निर्दग्धं शङ्खचूर्णं तु शिग्रुमूलाम्बुभावितम्  ।  
शतशो विषसिन्धूत्थ- संयुतं वडवामुखम्  ॥ रस्_९।५ ॥  
टङ्कणं शतशो देवि भावयेत् किंशुकद्रवैः  ।  
विडो वह्निमुखाख्यो ऽयं लोहानां जारणे प्रिये  ॥ रस्_९।६ ॥  
चूलिका गन्धपाषाणः कान्तस्य च मुखं प्रिये  ।  
एकैकमेव पर्याप्तं लौहचूर्णस्य जारणे  ॥ रस्_९।७ ॥  
गन्धतालकसिन्धूत्थं चूलीटङ्कणभूखगम्  ।  
क्षारैर्मूत्रैश्च विपचेद् अयं ज्वालामुखो विडः  ॥ रस्_९।८ ॥  
एकविंशतिपर्यायं देवदालीदलद्रवैः  ।  
भावितो निचुलक्षारः सर्वसत्त्वानि जारयेत्  ॥ रस्_९।९ ॥  
वास्तुकैरण्डकदली- देवदालीपुनर्नवम्  ।  
वासा पलाशनिचुलं तिलकाञ्चनमाक्षिकम्  ॥ रस्_९।१० ॥  
सर्वाङ्गं खण्डशश्छिन्नं नातिशुष्कं शिलातले  ।  
दग्धकाण्डैस् तिलानां तु पञ्चाङ्गं मूलकस्य च  ॥ रस्_९।११ ॥  
प्लावयेन्मूत्रवर्गेण जलं तस्मात् परिस्रुतम्  ।  
लोहपात्रे पचेद्यन्त्रे हंसपाके ऽग्निमानवित्  ॥ रस्_९।१२ ॥  
बाष्पाणां बुद्बुदानां च बहूनामुद्गमो यदा  ।  
तदा कासीससौराष्ट्री- क्षारत्रयकटुत्रयम्  ॥ रस्_९।१३ ॥  
गन्धकं च सितं हिङ्गु- लवणानि च षट् तथा  ।  
एषां चूर्णं क्षिपेदेष लोहसम्पुटमध्यगः  ।  
सप्ताहं भूगतः पश्चाद् धान्यस्थः प्रवरो विडः  ॥ रस्_९।१४ ॥  
जम्बीराम्लेन पचनं शिग्रुमूलद्रवेण च  ।  
चूलिकागन्धकासिक्तौ द्वौ विडौ शतशः क्रमात्  ॥ रस्_९।१५ ॥  
कोषातकीदलरसैः क्षारैर्वा निचुलोद्भवैः  ।  
देवदालीशिवाबीजं गुञ्जासैन्धवटङ्कणम्  ।  
भावयेदम्लवर्गेण विडो ऽयं हेमजारणः  ॥ रस्_९।१६ ॥  
मूलकार्द्रकचित्राणां क्षारैर् गोमूत्रगालितैः  ।  
गन्धकः शतशो भाव्यो विडो ऽयं हेमजारणे  ॥ रस्_९।१७ ॥  
हरितालशिलाक्षारो लवणं शङ्खशुक्तिका  ।  
हंसपाकविपक्वो ऽयं विडः स्याद्धेमजारणे  ॥ रस्_९।१८ ॥  
एवं सङ्गृह्य सम्भारान् रसकर्म समाचरेत्  ।  
तन्ममाचक्ष्व देवेशि किमन्यच्छ्रोतुमिच्छसि  ॥ रस्_९।१९ ॥  
  
१० [रसशोधन]  
श्रीदेव्युवाच  
रसस्य लक्षणं किंवा रसकर्म च कीदृशम्  ।  
तन्न जानामि देवेश वक्तुमर्हसि तत्त्वतः  ॥ रस्_१०।१ ॥  
श्रीभैरव उवाच  
प्रागेवोक्ता रसोत्पत्तिस् तल्लक्षणम् अतः शृणु  ॥ रस्_१०।२ ॥  
तस्य नामसहस्राणि अयुतान्यर्बुदानि च  ।  
शक्यते न मया वक्तुं सङ्क्षेपात् कथ्यते शृणु  ॥ रस्_१०।३ ॥  
रसो रसेन्द्रः सूतश्च पारदश्चाथ मिश्रकः  ॥ रस्_१०।४ ॥  
रसं सिद्धरसं विद्यात् सिद्धक्षेत्रसमाश्रयम्  ।  
नाशयेत् सकलान् रोगान् वलीपलितमेव सः  ॥ रस्_१०।५ ॥  
देहलोहकरं शुद्धं रसेन्द्रमधुना शृणु  ।  
शरीरे हेम्नि कर्ता च जारणे सारणासु च  ॥ रस्_१०।६ ॥  
ईषत्पीतश्च रूक्षाङ्गो दोषयुक्तश्च सूतकः  ॥ रस्_१०।७ ॥  
यो बाह्याभ्यन्तरे श्वेतो बहुलं कञ्चुकावृतः  ।  
तं विद्यात् पारदं देवि तारकर्मणि योजयेत्  ॥ रस्_१०।८:१ ॥  
यथा काञ्जिकसंस्पर्शात् क्षीरभाण्डं विनश्यति  ।  
तथा हेम शरीरं च पारदेन विनश्यति  ॥ रस्_१०।८:२ ॥  
मयूरपत्त्रिकाभासं मिश्रकं च विदुर्बुधाः  ।  
धूम्रवर्णं रसं दृष्ट्वा विशेषेणोपलभ्यते  ।  
मिश्रकं तु विजानीयाद् उद्वाहकर्मकारकम्  ॥ रस्_१०।९ ॥  
एवं पञ्चविधा देवि रसभेदा निरूपिताः  ॥ रस्_१०।१० ॥  
स्वेदनं मर्दनं चैव चारणं जारणं तथा  ।  
द्रावणं रञ्जनं चैव सारणं क्रामणं क्रमात्  ।  
इति यो वेत्ति तत्त्वेन तस्य सिध्यति सूतकः  ॥ रस्_१०।११ ॥  
तीव्रत्वं जायते स्वेदात् अमलत्वं च मर्दनात्  ।  
चारणेन बलं कुर्यात् जारणाद्बन्धनं भवेत्  ॥ रस्_१०।१२ ॥  
एकत्वं द्रावणात् तस्य रक्तत्वं रक्तकाञ्जनात्  ।  
व्यापित्वं सारणात् तस्य क्रामित्वं क्रामणात्तथा  ॥ रस्_१०।१३ ॥  
मलगो मलरूपेण त्वरितो हंसगो भवेत्  ।  
मलगो मलरूपेण सधूमो धूमगो भवेत्  ॥ रस्_१०।१४ ॥  
अन्या जीवगतिर्देवि जीवो ऽण्डादिव निष्क्रमेत्  ।  
स तावज्जीवयेज्जीवं तेन जीवो रसः स्मृतः  ॥ रस्_१०।१५ ॥  
चतुष्टयी गतिस्तस्य निपुणेन तु लभ्यते  ।  
चतस्रो गतयो दृश्या अदृश्या पञ्चमी गतिः  ॥ रस्_१०।१६ ॥  
मन्त्रध्यानादिना तस्य क्षीयते पञ्चमी गतिः  ॥ रस्_१०।१७ ॥  
धूमश्चिटिचिटिश्चैव मण्डूकप्लुतिरेव च  ।  
अकम्पश्च विकम्पश्च पञ्चावस्था रसस्य तु  ॥ रस्_१०।१८ ॥  
मथ्यमानस्य कल्केन सम्भवेद्धि गतित्रयम्  ।  
जले गतिर्मलगतिः पुनर् हंसगतिस्ततः  ॥ रस्_१०।१९ ॥  
हेम दत्त्वा ततः शुद्धं तत्तु स्तम्भेन् नियामके  ।  
नियामकगणौषध्या रसं दत्त्वा विपाचयेत्  ॥ रस्_१०।२० ॥  
नियमितो न प्रयाति तथा धूमगतिं शिवे  ॥ रस्_१०।२१ ॥  
कणिकाचालरहितो बुद्बुदैश्चापवर्जितः  ।  
नियमितो भवत्येष चुल्लिकाग्निसहस्तथा  ॥ रस्_१०।२२ ॥  
अनियम्य यदा सूतं जारयेत् काञ्जिकाशये  ।  
जायते निश्चितं भद्रे तदा तस्य गतित्रयम्  ॥ रस्_१०।२३ ॥  
दोलास्वेदेन चावश्यं स्वेदितो हि दिनत्रयम्  ।  
वसुभण्टादिभिर्देवि रसराजो न हीयते  ॥ रस्_१०।२४ ॥  
अक्षीणं तु रसं दृष्ट्वा दद्याद्व्योमादिकं ततः  ।  
स्वेदनं च ततः कर्म दीयमानस्य मर्दनम्  ॥ रस्_१०।२५ ॥  
रसालिङ्गित आहारः पिष्टिकेत्यभिधीयते  ।  
तद्द्रुतं रसगर्भे तु जारणं परिकीर्तितम्  ॥ रस्_१०।२६ ॥  
जारणा तत्समाख्याता तदेवं चोपलभ्यते  ।  
जीर्णान्ते रञ्जनं कार्यं रक्तवर्गगणेन च  ॥ रस्_१०।२७ ॥  
जीर्णं जीर्णं तु संरक्तं समहेम्ना तु सारयेत्  ।  
सारणायन्त्रयोगेन बध्यते सारितो रसः  ॥ रस्_१०।२८ ॥  
सारितः सारितश्चैव यथा भवति सूतकः  ।  
क्रामणेन समायुक्तं तं च वेधे नियोजयेत्  ॥ रस्_१०।२९ ॥  
आरोटः पारदो ब्रह्मा मूर्छितस्तु जनार्दनः  ।  
बद्धस्तु रुद्ररूपः स्यात् कर्मयोगबलाद्रसः  ॥ रस्_१०।३० ॥  
शृणु देवि प्रवक्ष्यामि कर्मयोगस्य विस्तरम्  ॥ रस्_१०।३१ ॥  
पारदस्य त्रयो दोषा विषं वह्निर्मलस् तथा  ।  
विषेण सविषं विद्यात् वह्नौ कुष्ठी भवेन्नरः  ।  
मलेनोदररोगी स्यात् म्रियते च रसायने  ॥ रस्_१०।३२ ॥  
षट्त्रुट्यश्चैकलिक्षा स्यात् षड्लिक्षा यूक एव च  ।  
षड्यूकास्तु रजःसञ्ज्ञाः कथितास्तव सुव्रते  ॥ रस्_१०।३३ ॥  
षड्रजः सर्षपः साक्षात् सिद्धार्थः स च कीर्तितः  ।  
षट्सिद्धार्थाश्च देवेशि यवस्त्वेकः प्रकीर्तितः  ॥ रस्_१०।३४ ॥  
षड्यवैरेकगुञ्जा स्यात् षड्गुञ्जाश्चैकमाषकः  ।  
माषा द्वादश तोलः स्यात् अष्टौ तोलाः पलं भवेत्  ॥ रस्_१०।३५ ॥  
द्वात्रिंशत्पलकं देवि शुभं तु परिकीर्तितम्  ।  
शुभस्य तु सहस्रे द्वे भार एकः प्रकीर्तितः  ॥ रस्_१०।३६ ॥  
द्वे सहस्रे पलानां तु सहस्रं शतमेव वा  ।  
अष्टाविंशत् पलानां तु दश पञ्चकमेव वा  ॥ रस्_१०।३७ ॥  
पलार्धेनैव संस्कारः कर्तव्यः सूतकस्य तु  ॥ रस्_१०।३८ ॥  
महाबला नागबला मेघनादा पुनर्नवा  ।  
मेषशृङ्गी च तत्सारैः नवसारसमन्वितम्  ।  
पारदं देवदेवेशि स्वेदयेद्दिवसत्रयम्  ॥ रस्_१०।३९ ॥  
गिरिकर्णी च मीनाक्षी सहदेवी पुनर्नवा  ।  
उरगा त्रिफला कान्ता लघुपर्णी शतावरी  ॥ रस्_१०।४० ॥  
तुषवर्जे तु धान्याम्ले सर्वं सङ्क्षुभ्य निक्षिपेत्  ।  
एकादशगुणे ऽम्ले ऽस्मिन् षोडशांशैर्विमर्दितम्  ॥ रस्_१०।४१ ॥  
आसुरीलवणव्योष- चित्रकार्द्रकमूलकैः  ।  
दोलायां स्वेदयेद्देवि त्रिदिनं मृदुनाग्निना  ॥ रस्_१०।४२ ॥  
अङ्कोलस्तु विषं हन्ति वह्निमारग्वधः प्रिये  ।  
चित्रकस्तु मलं हन्यात् कुमारी सप्तकञ्चुकम्  ॥ रस्_१०।४३ ॥  
तस्माद् एभिः समोपेतैर् मर्दयेत् पातयेद्बुधः  ॥ रस्_१०।४४ ॥  
विद्याधरेण यन्त्रेण भावयेद्दोषवर्जितम्  ।  
ततस्त्रिगुणवस्त्रस्थं तं रसं देवि गालितम्  ॥ रस्_१०।४५ ॥  
त्रिफलावह्निमूलत्वात् गृहकन्यारसान्वितम्  ।  
निरुद्गारे तु पाषाणे मर्दयेत् पातयेत् पुनः  ॥ रस्_१०।४६ ॥  
धूमसारगुडव्योष- रजनीसितसर्षपैः  ।  
इष्टिकाकाञ्जिकोर्णाभिः त्रिदिनं मर्दयेत्ततः  ॥ रस्_१०।४७ ॥  
निर्मलो जायते सूतः मत्प्रभावं प्रकाशयेत्  ॥ रस्_१०।४८ ॥  
वासकेन विभीतेन मर्दयेत् पातयेत् पुनः  ।  
नागवङ्गादिका दोषा यान्ति नाशम् उपाधिजाः  ॥ रस्_१०।४९ ॥  
सप्तवारं काकमाच्या गतदोषं विमर्दयेत्  ।  
पातयेत् सप्तवारं च गिरिदोषं त्यजेद्रसः  ॥ रस्_१०।५० ॥  
क्षेत्रदोषं त्यजेद्देवि गोकर्णरसमूर्छितः  ॥ रस्_१०।५१ ॥  
कार्पासपत्त्रनिर्यासे स्विन्नस् त्रिकटुकान्विते  ।  
सप्तकञ्चुकनिर्मुक्तः सप्ताहाज्जायते रसः  ॥ रस्_१०।५२ ॥  
काकमाची जया ब्राह्मी गाङ्गेरी रक्तचित्रकः  ।  
मण्डूकी मुद्गपर्णी च शृङ्गवेरं रसाङ्कुशः  ॥ रस्_१०।५३ ॥  
देवदाली शङ्खपुष्पी काकजङ्घा शतावरी  ।  
कुमारी भृङ्गराजश्च निर्गुण्डी ग्रीष्मसुन्दरः  ॥ रस्_१०।५४ ॥  
शूलिनी शूर्पपर्णी च गोजिह्वा क्षीरकञ्चुकः  ।  
तद्रसैर्मर्दितः पात्यः सप्तधा निर्मलो भवेत्  ॥ रस्_१०।५५ ॥  
ताम्रेण पिष्टिकां कृत्वा पातयेदूर्ध्वपातने  ।  
वङ्गनागौ परित्यज्य शुद्धो भवति सूतकः  ॥ रस्_१०।५६ ॥  
मर्दितस् त्रिफलाशिग्रु- राजिकापटुचित्रकैः  ।  
ऊर्ध्वभाण्डगतः पाच्यः प्रदीप्तैर् उपलैरधः  ॥ रस्_१०।५७ ॥  
सृष्ट्यम्बुजनिरोधेन लब्धप्रायो भवेद्रसः  ।  
कर्कोटीकञ्चुकीबिम्बी- सर्पाक्ष्यम्बुजसंयुतम्  ॥ रस्_१०।५८ ॥  
रसं नियामके दद्यात् तेजस्वी निर्मलो भवेत्  ।  
एवं विशोधितः सूतो भद्राष्टांशविशोषितः  ॥ रस्_१०।५९ ॥  
क्षुद्राम्ललवणक्षार- भूखगोषणशिग्रुभिः  ।  
राजिकाटङ्कणयुतैर् आरनाले दिनत्रयम्  ।  
स्वेदनाद्दीपितो देवि ग्रासार्थी जायते रसः  ॥ रस्_१०।६० ॥  
व्योमसत्त्वादिबीजानि रसजारणशोधने  ।  
तन्ममाचक्ष्व देवेशि किमन्यच्छ्रोतुमिच्छसि  ॥ रस्_१०।६१ ॥  
  
  
११ [बालजारण]  
श्रीदेव्युवाच  
लक्षणं शोधनं चैव पारदस्य श्रुतं मया  ।  
चारणं जारणं चैव श्रोतुमिच्छामि भैरव  ॥ रस्_११।१ ॥  
श्रीभैरव उवाच  
सर्वपापक्षये जाते प्राप्यते रसजारणा  ।  
तत्प्राप्तौ प्राप्तमेव स्याद् विज्ञानं मुक्तिकारणम्  ॥ रस्_११।२ ॥  
मोक्षाभिव्यञ्जकं देवि जारणं साधकस्य तु  ।  
यावन्न जार्यते सूतः तावत्तु न च निर्वृतिः  ॥ रस्_११।३ ॥  
खल्लस्तु पीठिका देवि रसेन्द्रो लिङ्गमुच्यते  ।  
मर्दनं वन्दनं तस्य ग्रासः पूजा विधीयते  ॥ रस्_११।४ ॥  
यावद्दिनानि वह्निस्थो जार्यते धार्यते रसः  ।  
तावद्युगसहस्राणि शिवलोके महीयते  ॥ रस्_११।५ ॥  
दिनमेकं रसेन्द्रस्य यो ददाति हुताशनम्  ।  
द्रवन्ति तस्य पापानि कुर्वन्नपि न लिप्यते  ॥ रस्_११।६ ॥  
जारणा द्विविधा बाल- जारणा बद्धजारणा  ।  
तत्रादौ परमेशानि वक्ष्यते बालजारणा  ॥ रस्_११।७ ॥  
गगनं जारयेदादौ सर्वसत्त्वमतः परम्  ।  
ततो माक्षिकशुद्धं च सुवर्णं तदनन्तरम्  ॥ रस्_११।८ ॥  
गर्भस्थं द्रावयित्वा तु ततो बाह्यद्रुतिं द्रवेत्  ।  
सितं सितेन द्रव्येण रक्तं रक्तेन रञ्जयेत्  ॥ रस्_११।९ ॥  
सारणं क्रामणं ज्ञात्वा ततो वेधं प्रयोजयेत्  ॥ रस्_११।१० ॥  
ॐ नमो ऽमृतलोहाय परामृतरसोद्भवाय हुं स्वाहा  ॥ रस्_११।११ ॥  
सर्वसत्त्वोपकाराय भगवन् त्वदनुज्ञया  ।  
जारणं कर्तुमिच्छामि ग्रासं गृह्ण मम प्रभो  ॥ रस्_११।१२ ॥  
कुरुष्वेति शिवेनोक्तं ग्राह्यमेव सुबुद्धिना  ॥ रस्_११।१३ ॥  
शृणु देवि प्रवक्ष्यामि व्योमजारणम् उत्तमम्  ।  
पत्त्राभ्रजारणं सत्त्व- जारणं चेति तद्द्विधा  ॥ रस्_११।१४ ॥  
निर्मुखं समुखं चैव वासनामुखमेव च  ।  
एकैकं त्रिविधं तच्च तद् वक्ष्याम्य् आनुपूर्वशः  ॥ रस्_११।१५ ॥  
वैक्रान्तवज्रसंस्पर्शाद् दिव्यौषधिबलेन वा  ।  
निर्मुखो भक्षयेद्देवि क्षणेन गगनं रसः  ॥ रस्_११।१६ ॥  
हेमकर्मणि हेमैव तारे तारो मुखं भवेत्  ॥ रस्_११।१७ ॥  
तप्तखल्लकृता पिष्टिः श्लक्ष्णम् अल्पाल्पमभ्रकम्  ।  
अम्लवेतसजम्बीर- बीजपूराम्लभूखगैः  ।  
मर्दितं चरते देवि सेयं समुखजारणा  ॥ रस्_११।१८ ॥  
क्षारत्रयं पञ्चपटु काक्षीकासीसगन्धकम्  ।  
माक्षिकं चाम्लसंयुक्तं ताम्रपात्रे तु जारयेत्  ॥ रस्_११।१९ ॥  
एतच्चाभिषवाद् दिव्यं कारयित्वा विचक्षणः  ।  
जारणार्थं च बीजानां वज्राणां च विशेषतः  ॥ रस्_११।२० ॥  
तस्मिन्नावर्तितं नागं वङ्गं वा सुरवन्दिते  ।  
निषेचयेच्छतं वारं न रसायनकर्मणि  ॥ रस्_११।२१ ॥  
अनेन सकलं देवि चारणावस्तु भावयेत्  ।  
क्षाराम्ले भावितं व्योम रजसा प्रथमेन च  ॥ रस्_११।२२ ॥  
सृष्टित्रयोदककणा- तुम्बुरुद्रवमर्दितम्  ।  
चरेज्जरेद्वा पुटितं यवचिञ्चारसेन च  ॥ रस्_११।२३ ॥  
शतावरी गदा रम्भा मेघनादा पुनर्नवा  ।  
शिग्रुको यवचिञ्चा च भावितं तद्रसैः क्रमात्  ॥ रस्_११।२४ ॥  
मूलं हिलमुचायास्तु कौवेरीमूलमेव च  ।  
कदलीमुसलीशिग्रु- ताम्बूलीवाणपीलुकम्  ॥ रस्_११।२५ ॥  
अलम्बुषा बला कोलम् आस्फोटः खरमञ्जरी  ।  
तुम्बुरुस्तिक्तशाकं वाप्य् एषाम् एकरसेन तु  ।  
राजिकाव्योषयुक्तेन त्रिदिनं स्विन्नमभ्रकम्  ॥ रस्_११।२६ ॥  
कासीसतुवरीसिन्धु- टङ्कणक्षारसंयुतः  ।  
पूर्वाभिषवयोगेन सूतकश्चरति क्षणात्  ॥ रस्_११।२७ ॥  
गोलको भवति क्षिप्रं सर्वसिद्धिप्रदायकः  ॥ रस्_११।२८ ॥  
गृहीत्वा देवि धान्याम्लम् अम्लवर्गेण संयुतम्  ।  
क्वाथयित्वाभ्रकं तत्तु स्नुहीक्षीरेण मर्दयेत्  ॥ रस्_११।२९ ॥  
आरण्यगोमयेनैव कपोताख्यं पुटं ततः  ॥ रस्_११।३० ॥  
कदलीकन्दनिर्यासैर् मूलकन्दरसेन च  ।  
काकमाची च मीनाक्षी अपामार्गो मुनिस्तथा  ॥ रस्_११।३१ ॥  
एरण्डमार्द्रकं चैव मेघनादा पुनर्नवा  ।  
एकैकस्य द्रवैरेव पुटैकैकं प्रदापयेत्  ॥ रस्_११।३२ ॥  
वज्रीक्षीरेण संयुक्तं दोलायन्त्रेण पाचयेत्  ।  
छायाशुष्कं ततः कृत्वा चणकाम्लेन संयुतम्  ॥ रस्_११।३३ ॥  
नवसारं च कासीसं वचां निम्बं तथैव च  ।  
अभ्रस्य षोडशांशेन एकैकं तत्र निक्षिपेत्  ॥ रस्_११।३४ ॥  
निधाय ताम्रपात्रे तु घर्षयेत्तच्च सुव्रते  ।  
नववारं ततो देवि लोहपात्रे तु जारयेत्  ॥ रस्_११।३५ ॥  
रसेन सह देवेशि चणकाम्लेन काञ्जिकम्  ।  
मृद्वग्निना तु निष्क्वाथ्यं प्रहरार्धेन जायेत  ॥ रस्_११।३६ ॥  
सोमवल्लीरसैः पिष्ट्वा व्योम सौवर्चलान्वितम्  ।  
शनैः शनैर्हंसपाद्या दापयेच्च पुटत्रयम्  ॥ रस्_११।३७ ॥  
सोमवल्लीरसेनैव सप्तवारं च दापयेत्  ।  
पातयेन्मृन्मये भाण्डे रसेन सह संयुतम्  ॥ रस्_११।३८ ॥  
मूलं सितेषुपुङ्खाया गव्यक्षीरेण घर्षयेत्  ।  
कल्केन लेपयेत् सूतं गगनं च तदूर्ध्वगम्  ॥ रस्_११।३९ ॥  
तापयेद्रवितापेन निर्मुखं ग्रसते क्षणम्  ।  
जायते पिष्टिका शीघ्रं नात्र कार्या विचारणा  ॥ रस्_११।४० ॥  
तिलपर्णीरसेनैव गगनं भावयेत् प्रिये  ।  
मर्दनाज्जायते पिष्टी नात्र कार्या विचारणा  ॥ रस्_११।४१ ॥  
मुण्डीनिर्यासके नागं बहुशस्तु निषेचयेत्  ।  
तेनाभ्रकं तु सम्प्लाव्य भूयोभूयः पुटे दहेत्  ॥ रस्_११।४२ ॥  
चित्रकार्द्रकमूलानाम् एकैकेन तु सप्तधा  ।  
प्लावितव्यं प्रयत्नेन गन्धकाभ्रकचूर्णकम्  ॥ रस्_११।४३ ॥  
नागशुण्डीरसस्तन्य- रजोलुङ्गाम्लभावितम्  ।  
षोडशांशेन तद्वत्तं दोलायां तु चरेद्रसः  ॥ रस्_११।४४ ॥  
चतुःषष्टिगुणं देवि द्वात्रिंशद्गुणमेव वा  ।  
अथवा षोडशगुणं तथाष्टगुणमेव वा  ।  
चतुर्गुणं वा द्विगुणं समं वा चारयेत् प्रिये  ॥ रस्_११।४५ ॥  
परमभ्रकसत्त्वस्य जारणं शृणु पार्वति  ॥ रस्_११।४६ ॥  
व्योमसत्त्वं समांशेन ताप्यसत्त्वेन संयुतम्  ।  
स खल्वेवं चरेद्देवि गर्भद्रावी भवेद्रसः  ॥ रस्_११।४७ ॥  
नागाभ्रं देवि वङ्गाभ्रं तीक्ष्णाभ्रं भास्कराभ्रकम्  ।  
ताराभ्रं देवि हेमाभ्रं रसगर्भेण जारयेत्  ॥ रस्_११।४८ ॥  
पूर्वाभिषेकयोगेन गर्भे द्रवति मर्दनात्  ॥ रस्_११।४९ ॥  
चतुःषष्ट्यंशकः पूर्वः द्वात्रिंशांशो द्वितीयकः  ।  
तृतीयः षोडशांशस्तु चतुर्थो ऽष्टांश एव च  ॥ रस्_११।५० ॥  
पञ्चमस्तु चतुर्थांशः षष्ठो द्व्यंशः प्रकीर्तितः  ।  
ग्रासो रसस्य दातव्यः ससत्त्वस्याभ्रकस्य च  ॥ रस्_११।५१ ॥  
चतुःषष्ट्यंशके ग्रासे दण्डधारी भवेद्रसः  ।  
जलौकावद्द्वितीये च ग्रासयोगे सुरेश्वरि  ॥ रस्_११।५२ ॥  
ग्रासेन तु तृतीयेन काकविष्ठासमो भवेत्  ।  
ग्रासेन तु चतुर्थेन दधिमण्डसमो भवेत्  ॥ रस्_११।५३ ॥  
पञ्चमे चरिते ग्रासे नवनीतसमो भवेत्  ।  
षष्ठे तु गोलकाकारः क्रमाज्जीर्णस्य लक्षणम्  ॥ रस्_११।५४ ॥  
काञ्जिकेन निषिक्तेन रक्तव्योम शतप्लुतम्  ।  
खल्लान्तश्चारयेत्तच्च शुल्ववासनया सह  ॥ रस्_११।५५ ॥  
हेम तारं च सङ्घृष्य खल्ले तत्र रसं न्यसेत्  ।  
काञ्जीसहितकासीसं सिन्धुना चरते रसः  ॥ रस्_११।५६ ॥  
हेम सीसं तु सङ्घृष्य रसं तत्र प्रदापयेत्  ।  
नागहेमयुतं व्योम समजीर्णं द्रुतं भवेत्  ।  
अभ्रकोपरसान् क्षिप्रं मुखेनैव चरत्ययम्  ॥ रस्_११।५७ ॥  
तारं वङ्गं च सङ्घृष्य रसं तत्र प्रदापयेत्  ।  
नागहेमयुतं व्योम समजीर्णं द्रुतं भवेत्  ।  
मुखेन चरते व्योम तारकर्मणि शस्यते  ॥ रस्_११।५८ ॥  
समुखं निर्मुखं वापि यत्नतश्चारयेन्नभः  ॥ रस्_११।५९ ॥  
चारणां त्रिविधामेवं कृत्वा गर्भद्रुतिं रसे  ।  
जारयेत् स्वेदयेत् पिण्डं परिणामक्रमैस् त्रिभिः  ॥ रस्_११।६० ॥  
पट्वम्लक्षारगोमूत्र- स्नुहीक्षीरैः प्रलेपितम्  ।  
बहिश्च बद्धं वस्त्रेण भूयो ग्रासं निवेदितम्  ।  
क्षारारनालतैलेषु स्वेदयेन्मृदुनाग्निना  ॥ रस्_११।६१ ॥  
क्रमेणानेन देवेशि जार्यते दिवसैस् त्रिभिः  ।  
यन्त्राद् उद्धृतमात्रं तु लोहपात्रे स्थितं रसम्  ॥ रस्_११।६२ ॥  
कोष्णेन काञ्जिकेनादौ क्षालितं वस्त्रगालितम्  ।  
पात्रे सुखोष्णहस्तेन यावत् शेषं विमर्दयेत्  ॥ रस्_११।६३ ॥  
चतुर्गुणेन वस्त्रेण पीडितो निर्मलश्च सः  ॥ रस्_११।६४ ॥  
गालनक्रियया ग्रासे सति निष्पेषनिर्गते  ।  
स भवेद्दण्डधारी च जीर्णग्रासस्तथा रसः  ॥ रस्_११।६५ ॥  
अजीर्णे पाचयेत् पिष्टीं स्वेदयेन्मर्दयेत्तथा  ।  
वेतसाम्लप्रयोगेण जीर्णे ग्रासं तु दापयेत्  ॥ रस्_११।६६ ॥  
इष्टिकागुडदग्धोर्णा- राजीसैन्धवधूमजैः  ।  
षोडशांशैः स धान्याम्लैः मर्द्यः स्वेद्यश्च पारदः  ॥ रस्_११।६७ ॥  
निर्मलीकरणार्थं तु ग्रासे ग्रासे पुनः पुनः  ।  
जीर्णाभ्रो जीर्णबीजो ऽपि रागान् गृह्णाति निर्मलः  ॥ रस्_११।६८ ॥  
क्रमेणानेन दोलायां चार्यं ग्रासचतुष्टयम्  ।  
ततः कच्छपयन्त्रेण ज्वालनं बन्धनं क्रमात्  ॥ रस्_११।६९ ॥  
ऊर्ध्वाधश् चाष्टमांशेन विडं दत्त्वापि जारयेत्  ।  
समजीर्णाभ्रकः सूतः शतवेधी भवेत् प्रिये  ॥ रस्_११।७० ॥  
सहस्रवेधी द्विगुणे त्रिगुणे ऽयुतवेधकः  ।  
चतुर्गुणे लक्षवेधी स भवेद्भूचरो रसः  ॥ रस्_११।७१ ॥  
जीर्णे पञ्चगुणे देवि ब्रह्मायुर्जायते रसः  ।  
आयुस्तु षड्गुणे विष्णोः कोटिवेधी भवेद्रसः  ॥ रस्_११।७२ ॥  
रसस्य सर्वदोषास्तु षड्गुणेनाभ्रकेन तु  ।  
जीर्णेन नाशमायान्ति नात्र कार्या विचारणा  ॥ रस्_११।७३ ॥  
रसराजे यदा जीर्णं षड्गुणं गगनं प्रिये  ।  
तदा ग्रसति लोहानि त्यजेच्च गतिमात्मनः  ॥ रस्_११।७४ ॥  
धूमश् चिटिचिटिश्चैव मण्डूकप्लुतिरेव च  ।  
सकम्पश्च विकम्पश्च पञ्चावस्था रसस्य तु  ॥ रस्_११।७५ ॥  
कपिलो ऽथ निरुद्गारि- विप्लुषश् चैव मुञ्चति  ।  
अग्नौ तिष्ठति निष्कम्पो व्योमजीर्णस्य लक्षणम्  ॥ रस्_११।७६ ॥  
समजीर्णो भवेद्बालो यौवनस्थश्चतुर्गुणम्  ।  
वृद्धस्तु षड्गुणं जीर्णः कुर्यात् कर्म पृथक् पृथक्  ॥ रस्_११।७७ ॥  
बालस्तु पत्त्रलेपेन कल्कयोगेन यौवनः  ।  
वृद्धो विध्यति लोहानि जारितः सारितो ऽथवा  ॥ रस्_११।७८ ॥  
कुमारस्तु रसो देवि न समर्थो रसायने  ।  
यौवनस्थो रसो देवि क्षमो देहस्य रक्षणे  ॥ रस्_११।७९ ॥  
जरावस्थो रसो यश्च देहे लोहेन सङ्क्रमेत्  ।  
अभावे ऽभ्रकसत्त्वस्य कान्तसत्त्वं प्रदापयेत्  ॥ रस्_११।८० ॥  
कान्तस्य चाप्यभावे तु तीक्ष्णलोहं तु दापयेत्  ।  
अनेन क्रमयोगेन सर्वसत्त्वानि जारयेत्  ॥ रस्_११।८१ ॥  
एको ऽपि हेमसंयुक्तश् चामीकरकरः क्षणात्  ।  
गन्धकात् परतो नास्ति रसेषूपरसेषु वा  ॥ रस्_११।८२ ॥  
पूर्वोक्तयन्त्रयोगेन द्विर् अष्टगुणगन्धकम्  ।  
अथवा द्वादशगुणं षड्गुणं वापि जारयेत्  ॥ रस्_११।८३ ॥  
माक्षिकं सत्त्वमादाय पादांशेन तु जारयेत्  ।  
ततो ऽपि सर्वसत्त्वानि द्रावयेत् सूतगर्भतः  ॥ रस्_११।८४ ॥  
हेमपावकयोः सख्यं तथा काञ्चनसूतयोः  ।  
वह्निसूतकयोर् वैरं तयोर्मित्रेण मित्रता  ॥ रस्_११।८५ ॥  
अग्निको यवचिञ्चा च वसुहट्टश्च रागिणी  ।  
दोलास्वेदेन तत् पक्वं हेमजारणमुत्तमम्  ॥ रस्_११।८६ ॥  
पलाशभस्मापामार्गो यवक्षारश्च काञ्जिकम्  ।  
सौवर्चलं च कासीसं सामुद्रं सैन्धवं तथा  ॥ रस्_११।८७ ॥  
आसुरी टङ्कणश्चैव नवसारस्तथैव च  ।  
कर्पूरश्चैव माक्षीकं समभागानि कारयेत्  ॥ रस्_११।८८ ॥  
स्नुह्यर्कदुग्धैर्देवेशि मूषालेपं तु कारयेत्  ।  
विडचूर्णं ततो दत्त्वा कनकं जारयेत् प्रिये  ॥ रस्_११।८९ ॥  
शृणु देवि प्रवक्ष्यामि भूचराख्यं तु जारणम्  ॥ रस्_११।९० ॥  
कृष्णं पीतं रक्तमभ्रं शुल्वे तीक्ष्णे च मेलयेत्  ॥ रस्_११।९१ ॥  
शुल्वे तीक्ष्णं यदा चूर्णं द्वाविंशतिगुणं प्रिये  ।  
गन्धनागं ततो ऽर्धं तु क्रमेणैव तु मेलयेत्  ॥ रस्_११।९२ ॥  
हेम्ना तु सह दातव्यं सूतकैकेन षोडश  ।  
गन्धनागं यदा जीर्णं तदा बद्धो भवेद्रसः  ।  
हेम्नि जीर्णे ततो ऽर्धेन मृतलोहेन रञ्जयेत्  ॥ रस्_११।९३ ॥  
गन्धकेन हतं शुल्वं माक्षिकं दरदायसम्  ।  
पुटेन मारयेच्छुद्धं हेम दद्यात् तु षड्गुणम्  ॥ रस्_११।९४ ॥  
सूतके हेमबीजं च यदा जीर्णं चतुर्गुणम्  ।  
बद्धरागं विजानीयात् हेमाभो जायते रसः  ॥ रस्_११।९५ ॥  
सारणायन्त्रमध्यस्थं तेनैव सह सारयेत्  ।  
त्रिभागसारितं कृत्वा पुनस्तत्रैव जारयेत्  ॥ रस्_११।९६ ॥  
जारितः सारितश्चैव पुनर्जारितसारितः  ।  
सप्तशृङ्खलिकायोगात् कोटिवेधी भवेद्रसः  ॥ रस्_११।९७ ॥  
भूचरी जारणा प्रोक्ता खेचरीं जारणां शृणु  ॥ रस्_११।९८ ॥  
हीरमुख्यानि रत्नानि रसोच्छिष्टानि कारयेत्  ।  
कटुतुम्बस्य बीजानि तस्यार्धेन तु दापयेत्  ॥ रस्_११।९९ ॥  
महाजारणमित्युक्तं कल्कं कुर्याद्विचक्षणः  ।  
वज्रमूषामुखे चैव तन्मध्ये स्थापयेद्रसम्  ॥ रस्_११।१०० ॥  
कतकं कनकं चैवम् एकीकृत्य च मर्दयेत्  ।  
पद्मरागं प्रयत्नेन रसे ग्रासं तु दापयेत्  ॥ रस्_११।१०१ ॥  
एकादशगुणं यावत् पद्मरागं तु सूतके  ।  
रागजीर्णस्तु देवेशि लिङ्गाकारो भवेद्रसः  ॥ रस्_११।१०२ ॥  
रक्षितव्यं प्रयत्नेन लोकपालाष्टकेन च  ।  
षड्भागं सूतकेन्द्रस्य तेषु सर्वेषु दापयेत्  ॥ रस्_११।१०३ ॥  
भक्षितव्यं प्रयत्नेन नत्वा च गुरुदेवयोः  ।  
सर्वसिद्धान्नमस्कृत्य देवताश्च विशेषतः  ॥ रस्_११।१०४ ॥  
मूर्छाङ्गदाहश्च ततो जायते नात्र संशयः  ।  
आत्मानमुत्थितं पश्येत् दिव्यतेजोमहाबलम्  ॥ रस्_११।१०५ ॥  
शङ्खकाहलनिर्घोषैः सिद्धविद्याधरैः सह  ।  
इच्छया विचरेल्लोकान् कामरूपी विमानगः  ॥ रस्_११।१०६ ॥  
देवाश्च यत्र लीयन्ते सिद्धस्तत्रैव लीयते  ॥ रस्_११।१०७ ॥  
पुनरन्यं प्रवक्ष्यामि जारणायोगमुत्तमम्  ॥ रस्_११।१०८ ॥  
सुघृष्टं पाचितं सूतं सर्वदोषोज्झितं ततः  ।  
शाकपल्लवसारेण विष्णुक्रान्तारसेन च  ॥ रस्_११।१०९ ॥  
पलाशपुष्पतोयेन भावितं गन्धकं समम्  ।  
समं कृष्णाभ्रसत्त्वं च रसकं चाष्टकं गुणम्  ॥ रस्_११।११० ॥  
तीक्ष्णशुल्वोरगं चैव कूर्मयन्त्रेण जारयेत्  ।  
काञ्चनं जारयेत् पश्चात् विडयोगेन पार्वति  ॥ रस्_११।१११ ॥  
ततः सिद्धं विजानीयात् द्वैधं शुल्वस्य दापयेत्  ।  
कर्मसङ्ख्याप्रमाणेन नागो भवति काञ्चनम्  ॥ रस्_११।११२ ॥  
अतः परं प्रवक्ष्यामि जारणाक्रममुत्तमम्  ॥ रस्_११।११३ ॥  
बीजचूर्णानि तैलेन भावयित्वा पुनः पुनः  ।  
षोडशांशेन तद्ग्रासम् अङ्गुल्या मर्दयेच्छनैः  ॥ रस्_११।११४ ॥  
आर्द्रकादि ततो योगाद् दातव्यं षोडशांशतः  ।  
भूर्जे दत्त्वा ततो देयं दोलायन्त्रे विनिक्षिपेत्  ॥ रस्_११।११५ ॥  
अहोरात्रेण तद्बीजं सूतको ग्रसति प्रिये  ।  
तमुद्धृत्य रसं देवि खल्ले सम्मर्दयेत्ततः  ॥ रस्_११।११६ ॥  
ततो यन्त्रे विनिक्षिप्य दिवारात्रं दृढाग्निना  ।  
तप्तं समुद्धृतं यन्त्रात् तप्तखल्ले विमर्दयेत्  ॥ रस्_११।११७ ॥  
मर्दयित्वाभ्रके पिण्डं क्षिप्त्वा तत्र पुटं ददेत्  ।  
ततो गर्भे पतत्याशु जारयेत् तत् सुखेन तु  ॥ रस्_११।११८ ॥  
दोलायन्त्रे ततो दत्त्वा आर्द्रपिण्डेन संयुतम्  ।  
तृतीये दिवसे सूतो जरते ग्रसते ततः  ॥ रस्_११।११९ ॥  
समजीर्णं ततो यावत् दोलायन्त्रे विचक्षणः  ।  
पश्चात् कच्छपयन्त्रेण समजीर्णं तु पार्वति  ।  
तं ग्रासद्वादशांशेन कच्छपेन तु जारयेत्  ॥ रस्_११।१२० ॥  
प्राग्वदार्द्रकयोगं च गर्भद्रावणमेव च  ।  
पश्चात्तं देवि निक्षिप्य पुटं दद्याद्विचक्षणः  ॥ रस्_११।१२१ ॥  
अष्टांशेन ततो ग्रासं गर्भद्रावं च पूर्ववत्  ।  
कन्दोदरे सूरणस्य तं विनिक्षिप्य सूतकम्  ।  
पुटेत्तु जारितस्तावत् यावत् कन्दो न दह्यते  ॥ रस्_११।१२२ ॥  
पादांशेन तु मूषाया ग्रासः सूते विधीयते  ।  
पूर्ववच्च विडं दद्यात् गर्भद्रावणमेव च  ॥ रस्_११।१२३ ॥  
एवं चतुर्गुणे जीर्णे सूतको बलवान् भवेत्  ।  
ततः शलाकया ग्रासान् अग्निस्थो ग्रसते रसः  ॥ रस्_११।१२४ ॥  
ततो रत्नानि जार्याणि वक्ष्यमाणक्रमेण तु  ॥ रस्_११।१२५ ॥  
अभ्रकं भ्रामकं चैव शङ्खनाभिं तथैव च  ।  
रसानुपरसान् दत्त्वा महाजारणसंयुतान्  ॥ रस्_११।१२६ ॥  
वज्रकन्दं वज्रलता मेषशृङ्ग्यमृतायसम्  ।  
कटुतुम्बस्य बीजानि मृतलोहानि पाचयेत्  ॥ रस्_११।१२७ ॥  
सर्वाणि समभागानि शिखिशोणितमात्रितम्  ।  
तावत्तं मर्दयेत् प्राज्ञो यावत् कर्म दृढं भवेत्  ॥ रस्_११।१२८ ॥  
मूषा वल्लाकृतिश्चैव कर्तव्या छादनैः सह  ।  
तन्मध्ये स्थापयेत् सूतम् अधोवातेन धामयेत्  ॥ रस्_११।१२९ ॥  
आदौ तत्रैव दातव्यं वज्रमौषधलेपितम्  ।  
गृह्यते को ऽत्र सन्देहो यथा तीव्रे हुताशने  ॥ रस्_११।१३० ॥  
कुलिशेन पुटे दग्धे कर्ष्वग्नौ तेन मर्दयेत्  ।  
यावदेकादशगुणं कुलिशं जारयेत् पुनः  ॥ रस्_११।१३१ ॥  
सुदग्धशङ्खनाभिश्च मातुलुङ्गरसप्लुतः  ।  
मुक्ताफलं ततो देयं वज्रजीर्णे तु सूतके  ॥ रस्_११।१३२ ॥  
अनेन क्रमयोगेन ह्य् एकादशगुणं भवेत्  ।  
केवलं शिखिपित्तं च नीली निर्यासमिश्रितम्  ॥ रस्_११।१३३ ॥  
नीलोत्पलानि लिप्तानि प्रक्षिप्तानि तु सूतके  ।  
रसे कल्पेन्महारागान् हीनरागान् परित्यजेत्  ॥ रस्_११।१३४ ॥  
रक्तानि शिखिपित्तं च महारत्नसमन्वितम्  ।  
सद्रत्नं लेपयेत्तेन प्रद्रवेत् रसमध्यतः  ॥ रस्_११।१३५ ॥  
रजनीं चैव कुष्ठं च ब्रह्मनिर्यासभावितम्  ।  
जारणं पुष्परागस्य तेनैव सह दापयेत्  ॥ रस्_११।१३६ ॥  
बहुरत्नेषु जीर्णेषु भृङ्गरागेषु सुव्रते  ।  
रसेन्द्रो दृश्यते देवि नीलपीतारुणच्छविः  ॥ रस्_११।१३७ ॥  
शुद्धानि हेमपत्त्राणि शतांशेन तु लेपयेत्  ।  
पुटेन मारयेदेतद् इन्द्रगोपनिभं भवेत्  ॥ रस्_११।१३८ ॥  
संस्पर्शाद्वेधयेत्सर्वम् इदं हेम मृतं प्रिये  ।  
त्रिभागं सूतकेन्द्रस्य तेनैव सह सारयेत्  ॥ रस्_११।१३९ ॥  
मूषामध्यस्थिते तस्मिन् पुनस्तेनैव जारयेत्  ।  
धूमवेधी भवेद्देवि पुनः सारितजारितः  ॥ रस्_११।१४० ॥  
अनेन क्रमयोगेन यदि जीर्णा त्रिशृङ्खला  ।  
वेधयेन्नात्र सन्देहो गिरिपातालभूतलम्  ॥ रस्_११।१४१ ॥  
पार्श्वज्योतिः प्रदृश्येत चोर्ध्वं नैव तु दृश्यते  ।  
भूचरं तं विजानीयात् रसेन्द्रं नात्र संशयः  ॥ रस्_११।१४२ ॥  
तेनाश्रान्तगतिर्देवि योजनानां शतं व्रजेत्  ।  
दिव्यतेजा महाकायो दिव्यदृष्टिर्महाबलः  ॥ रस्_११।१४३ ॥  
सर्वरोगविनिर्मुक्तो जीवेदाचन्द्रतारकम्  ।  
तस्य मूत्रपुरीषं तु सर्वलोहानि विध्यति  ॥ रस्_११।१४४ ॥  
समजीर्णेन वज्रेण हेम्ना च सहितेन च  ।  
अग्निस्थो जारयेल्लोहान् बन्धमायाति सूतकः  ॥ रस्_११।१४५ ॥  
सारयेत्तेन बीजेन सहस्रमपि वेधयेत्  ।  
सारितं जारयेत् पश्चात् लेप्यं क्षेप्यं सहस्रशः  ॥ रस्_११।१४६ ॥  
सारयेत् तेन बीजेन लक्षवेधमवाप्नुयात्  ।  
अनेन क्रमयोगेन कोटिवेधी भवेद्रसः  ॥ रस्_११।१४७ ॥  
केवलं तु यदा वज्रं समजीर्णं तु जारयेत्  ।  
बद्धः सूतस्तदा ज्ञेयो निष्कम्पो निरुपद्रवः  ॥ रस्_११।१४८ ॥  
अग्निस्थो जायते सूतः शलाकां ग्रसते क्षणात्  ।  
हठाग्निना धाम्यमानो ग्रसते सर्वमादरात्  ॥ रस्_११।१४९ ॥  
चरते जरते सूत आयुर्द्रव्यप्रदायकः  ।  
मूषास्थं धमयेत् सूतं हठाग्नौ नैव कम्पते  ॥ रस्_११।१५० ॥  
जारयेत् सर्वरत्नानि बद्धः खेचरतां नयेत्  ।  
इति लोहे ऽष्टगुणिते जीर्णे स्याद्रसबन्धनम्  ॥ रस्_११।१५१ ॥  
लोहानि सत्त्वं त्रिगुणं द्विगुणं कनकं तथा  ।  
धूमावलोकवेधी स्यात् भवेन्निर्वाणदो रसः  ॥ रस्_११।१५२ ॥  
आदाव् अष्टगुणं जार्यं व्योमसत्त्वं महारसम्  ।  
समं हेमदशांशेन वज्ररत्नानि जारयेत्  ॥ रस्_११।१५३ ॥  
सर्वं च जारयेद्वज्रं तदासौ खेचरो रसः  ।  
भ्रमेत् प्रदक्षिणावर्तः कोटिवेधी च जायते  ॥ रस्_११।१५४ ॥  
समे तु पन्नगे जीर्णे दशवेधी भवेद्रसः  ।  
द्विगुणे शतवेधी स्यात् त्रिगुणे तु सहस्रकम्  ॥ रस्_११।१५५ ॥  
चतुर्गुणे ऽयुतं देवि क्रमेणानेन वर्धयेत्  ।  
उत्तरोत्तरवृद्ध्यातु जारयेत् तत्र पन्नगम्  ॥ रस्_११।१५६ ॥  
कुटिलं पन्नगं जार्यं तत्र सङ्ख्याक्रमेण तु  ।  
तद्वादमेति देवेशि कोटिवेधी भवेद्रसः  ॥ रस्_११।१५७ ॥  
रुरुणा दानवेन्द्रेण भक्षितो भस्मसूतकः  ।  
जारितं द्वादशगुणं यत्र तीक्ष्णं सुरेश्वरि  ॥ रस्_११।१५८ ॥  
भक्षयित्वा पलैकं तु दानवो बलदर्पितः  ।  
जगदुत्पाटितं तेन कैलासो ऽपि च चूर्णितः  ॥ रस्_११।१५९ ॥  
तत्र मया क्षणं ध्यात्वा दृष्ट्वा तन्मायया कृतम्  ।  
जारितं पन्नगे सूतं समांशं शिलया हतम्  ॥ रस्_११।१६० ॥  
तेन सूतेन संलिप्तं त्रिशूलं हिमशैलजे  ।  
तेन शूलेन निहतो दानवो बलदर्पितः  ॥ रस्_११।१६१ ॥  
हेम शुल्वं तथा तीक्ष्णं वाजरं च पडालकम्  ।  
रोहणं कान्तलोहं च जारयेत्तत्त्वसङ्ख्यया  ॥ रस्_११।१६२ ॥  
एकैके रसराजो ऽयं बद्धः खेचरतां नयेत्  ।  
गन्धनागे द्रुते देवि जारणां सुकरां शृणु  ॥ रस्_११।१६३ ॥  
आदौ संशोधितं सूतं रजनीचूर्णसंयुतम्  ।  
मर्दयेद् यावद् आकृष्णं क्षालयेदुष्णकाञ्जिकैः  ॥ रस्_११।१६४ ॥  
एवं मुहुर्मुहुर्घृष्टो गन्धनागो द्रुतिं चरेत्  ॥ रस्_११।१६५ ॥  
नागस्य मूत्रे देवेशि वत्सस्य महिषस्य वा  ।  
आवर्त्यावर्त्य भुजगं सप्त वारान् निषेचयेत्  ॥ रस्_११।१६६ ॥  
कृत्वा कण्टकवेध्यानि तस्य पत्त्राणि सुन्दरि  ।  
चतुर्थांशप्रमाणेन गन्धकस्य तु योजयेत्  ॥ रस्_११।१६७ ॥  
प्रसार्य लाक्षापटलं रोमाणि तदनन्तरम्  ।  
ऊर्ध्वं गन्धकचूर्णं च ततो नागदलं तथा  ॥ रस्_११।१६८ ॥  
गन्धकं नरलोमानि लाक्षायाः पटलं क्रमात्  ।  
ऊर्ध्वं प्रसार्य संस्थाप्य सूत्रैर्वर्तिं तु कारयेत्  ॥ रस्_११।१६९ ॥  
करञ्जतैलमध्ये तु दशरात्रं निधापयेत्  ।  
दीप्ताग्रभागां तां वर्तिं सण्डश्या तु विधारयेत्  ॥ रस्_११।१७० ॥  
तां द्रुतिं पातयेत्पात्रे सौवीरटङ्कणान्विते  ।  
काचकूप्याश्च मध्ये तु तत्तैलं स्थापयेत् प्रिये  ॥ रस्_११।१७१ ॥  
कृत्वा गोस्तनमूषायां लिप्तायां शिलया रसम्  ।  
चतुःषष्ट्यादिभागेन ज्ञात्वा देवि बलाबलम्  ॥ रस्_११।१७२ ॥  
गन्धनागद्रुतिं दत्त्वा तां मूषां सुरवन्दिते  ।  
गर्ते गोमयसम्पूर्णे विन्यस्य पुटपाचनम्  ।  
दद्यात् करीषतुषयोः प्रसृतिद्वितयेन च  ॥ रस्_११।१७३ ॥  
दद्यादजीर्णशङ्कायां सिंहवल्लीरसस्य तु  ।  
चतुर्बिन्दून् पुटे प्राग्वद् एवं प्रतिदिनं भवेत्  ॥ रस्_११।१७४ ॥  
जारणात्रिगुणात् सूतो भवेज्जम्बूफलप्रभः  ॥ रस्_११।१७५ ॥  
माक्षिकं सत्त्वमल्पाल्पं मृतनागसमन्वितम्  ।  
मूषागतं भवेद्यावत् काचं दत्त्वाधरोत्तरम्  ।  
एवं द्वादशवारांस्तु सुध्मातं रञ्जितं भवेत्  ॥ रस्_११।१७६ ॥  
तेन पक्वं बीजचूर्णं पारदे पादभागिकम्  ।  
मर्दितं चणकाम्लेन क्षणाद्गर्भद्रुतिर्भवेत्  ॥ रस्_११।१७७ ॥  
गर्भद्रुतिर्न चेद्देवि वर्णिकाद्वयगन्धयोः  ।  
रक्तसिन्धूद्भवालर्क- टङ्कणाशुगपुङ्खतः  ।  
कल्केन लिप्तं पुटितं बीजं गर्भे द्रुतं भवेत्  ॥ रस्_११।१७८ ॥  
बीजे पादार्धतुल्यांशे जीर्णे वेधं करोति सः  ।  
दशषोडशभागेन द्वाविंशांशेन च क्रमात्  ॥ रस्_११।१७९ ॥  
संयोज्य त्रिगुणां रीतिं तारे तारावशेषितैः  ।  
तारारिष्टमिदं लिप्त्वा तेन सूतेन वेधयेत्  ॥ रस्_११।१८० ॥  
अतः परं तु संस्कारं वक्ष्ये नागाभ्रजारणम्  ।  
करवीरारुणां देवि चूर्णयित्वा मनःशिलाम्  ॥ रस्_११।१८१ ॥  
भावयेद्विंशतिं वारान् यवचिञ्चारसेन तु  ।  
तेन कल्केन संलिप्य नागपत्त्रं प्रयत्नतः  ।  
कर्ष्वनलेन विपचेत् यावत्तत् चूर्णितं भवेत्  ॥ रस्_११।१८२ ॥  
रसकस्य च भागांस् त्रीन् भागैकं दरदस्य च  ।  
पेषयेन्मातुलुङ्गेन पादगन्धं शिलाविषम्  ॥ रस्_११।१८३ ॥  
कल्केनानेन लिप्तायां मूषायां पुटपाचितम्  ।  
तं नागं धमयेदेवं सप्तधा हेमवद्भवेत्  ॥ रस्_११।१८४ ॥  
पीताभ्रकं त्व् एकदलं लिप्तायां मरिचेन तु  ।  
मूषायां ध्मातमग्न्याभं सौभाञ्जनरसे क्षिपेत्  ॥ रस्_११।१८५ ॥  
पातयेत्पूर्वविधिना तत् सत्त्वं हेमभासुरम्  ॥ रस्_११।१८६ ॥  
पत्त्रं रञ्जितनागस्य सत्त्वं पीताभ्रकस्य च  ।  
स्त्रीस्तन्यकाचधूमोत्थ- गुञ्जायस्कान्तटङ्कणैः  ।  
तुत्थेन संयुतेनैतन् नागाभ्रं द्वन्द्वितं भवेत्  ॥ रस्_११।१८७ ॥  
किंवारनालसिद्धार्थ- धूमसारेष्टकागुडैः  ।  
मर्दयेत्त्रिदिनं सूतं दोलायां स्वेदयेत् त्र्यहम्  ॥ रस्_११।१८८ ॥  
पुनर्नवामेषशृङ्गी- सर्पाक्षीकल्कसंयुतम्  ।  
अथासुरी सिन्धुविषं मरिचैः परिपेषितैः  ।  
दोलायन्त्रे पुनरपि स्वेदयेद्दिवसत्रयम्  ॥ रस्_११।१८९ ॥  
अष्टमांशेन नागाभ्रं चारयित्वा सुरेश्वरि  ।  
शिलाभागद्वयं चैकं सिन्धुसौवर्चलं भवेत्  ॥ रस्_११।१९० ॥  
टङ्कार्धं विषपादं च विडः पिण्डाष्टमांशतः  ।  
त्रिदिने कच्छपे जार्यम् एवं जार्यं तु षड्गुणम्  ॥ रस्_११।१९१ ॥  
शैलं तुत्थोरगं ताम्रं तीक्ष्णघोषारकाञ्चनम्  ।  
क्रमवृद्धम् इदं तुत्थं ताप्यसत्त्वनिपातनात्  ॥ रस्_११।१९२ ॥  
हेमावशेषं तद्बीजं पादांशं मातुलाम्भसा  ।  
चारयेद्रसराजस्य जारयेत् कनकान्वितैः  ॥ रस्_११।१९३ ॥  
ताप्यसौवर्चलशिला- गन्धकासीसटङ्कणैः  ।  
पद्मयन्त्रे निवेश्याथ कीलं दत्त्वा सुरेश्वरि  ॥ रस्_११।१९४ ॥  
धमेद्दिनत्रयं मन्दं यावद्बीजं द्रुतं भवेत्  ।  
तमेव समजीर्णं तु वह्नौ निष्कम्पनं रसम्  ॥ रस्_११।१९५ ॥  
ततः षड्गुणबीजेन सारणा क्रमयोगतः  ।  
तारारिष्टमहिं शुल्बं सहस्रांशेन वेधयेत्  ॥ रस्_११।१९६ ॥  
विषगन्धकताप्याभ्र- काकविष्ठा घनध्वनिः  ।  
सहदेवीवह्निशिखा- कल्केन क्रमते रसः  ॥ रस्_११।१९७ ॥  
मूर्छितो मृतसूतश्च जलूकाबन्ध एव च  ।  
चतुर्थो मूर्तिबन्धस् तु पट्टबन्धस्तु पञ्चमः  ।  
भस्मसूतश्च खोटश्च संस्कारात् सप्तधा रसः  ॥ रस्_११।१९८ ॥  
नागवर्णं भवेत् सूतं विहाय घनचापलम्  ।  
लक्षणं दृश्यते यस्य मूर्छितं तं वदन्ति हि  ॥ रस्_११।१९९ ॥  
आर्द्रत्वं च घनत्वं च तेजोगौरवचापलम्  ।  
यस्यैतानि न दृश्यन्ते तं विद्यान्मृतसूतकम्  ॥ रस्_११।२०० ॥  
नानावर्णं तथा स्वच्छं द्रुतं योनौ जलूकवत्  ।  
बध्यते सूतकं यच्च जलूकाबन्धलक्षणम्  ॥ रस्_११।२०१ ॥  
गुरुत्वमरुणत्वं च तेजसा सूर्यसन्निभम्  ।  
शिखिमध्ये धृतं तिष्ठेत् मूर्तिबन्धस्य लक्षणम्  ॥ रस्_११।२०२ ॥  
शलाकाजारणाद्वापि मूर्तिबन्धत्वमिष्यते  ॥ रस्_११।२०३ ॥  
श्वेतं पीतं गुरु तथा मृदु सिक्थकसन्निभम्  ।  
अग्निमध्ये यदा तिष्ठेत् पट्टबन्धस्य लक्षणम्  ॥ रस्_११।२०४ ॥  
कृष्णं श्वेतं तथा पीतं नीलं भस्मनिभं तथा  ।  
चपलत्वं यदा नष्टं भस्मसूतस्य लक्षणम्  ॥ रस्_११।२०५ ॥  
कुक्कुटाण्डनिभं सूतं यदा लवणभेदि च  ।  
आवर्तते रसस्तद्वत् खोटकस्य च लक्षणम्  ॥ रस्_११।२०६ ॥  
अथवा छेदने स्निग्धं रश्मिना मृदुना द्रवेत्  ।  
अक्षयं कठिनं श्वेतं खोटबन्धस्य लक्षणम्  ॥ रस्_११।२०७ ॥  
खोटादयस्तु ये पञ्च विहाय जलुकाकृति  ।  
हठाग्नौ धामिताः सन्ति न तिष्ठत्येव मूर्छितः  ॥ रस्_११।२०८ ॥  
तरुणादित्यसङ्काशो नानावर्णः सुरेश्वरि  ।  
वेधयेद्देहलोहानि रञ्जितो रसभैरवः  ॥ रस्_११।२०९ ॥  
शोधनं सूतकस्यादौ ग्रासमानमतः परम्  ।  
जारणं व्योमसत्त्वस्य सर्वसत्त्वस्य जारणम्  ॥ रस्_११।२१० ॥  
गर्भबाह्यद्रुतिः पश्चात् सुवर्णस्य तु जारणम्  ।  
दिव्यौषधिपुटः पश्चात् रत्नबन्धमतः परम्  ॥ रस्_११।२११ ॥  
रञ्जनं च ततो देवि जारणा चानुसारणा  ।  
क्रामणं च ततो देयं सूतकस्य विचक्षणैः  ॥ रस्_११।२१२ ॥  
एवं क्रमं तु यो वेत्ति तस्य सिद्धिर्न संशयः  ॥ रस्_११।२१३ ॥  
वेधकं यस्तु जानाति देहे लोहे रसायने  ।  
तस्य जन्म जरा व्याधिर् नश्यत्येव न संशयः  ॥ रस्_११।२१४ ॥  
देहे तु पञ्चरत्नानि नागं वङ्गं तथायसम्  ।  
क्रामणं रसराजस्य भेषजं व्याधिनाशनम्  ॥ रस्_११।२१५ ॥  
औषधैः क्रमते सूतो योगशक्तिक्रमेण तु  ।  
क्रमते व्याधिसङ्घाते ग्रसते दुष्टमामयम्  ॥ रस्_११।२१६ ॥  
तस्य तु क्रामणं ज्ञात्वा ततो वैद्यैरुपाचरेत्  ।  
क्रामणेन विना सूतो न क्रमेत् न च वेधयेत्  ।  
देहलोहामयान् सर्वान् वृथा स्यात् केवलं श्रमः  ॥ रस्_११।२१७ ॥  
यस्य रोगस्य यो योगस् तेनैव सह योजयेत्  ।  
रसेन्द्रो हरति व्याधीन् नरकुञ्जरवाजिनाम्  ॥ रस्_११।२१८ ॥  
आरोटो बलमाधत्ते मूर्छितो व्याधिनाशनः  ।  
बद्धेन खेचरीसिद्धिः मारितेनाजरामरः  ॥ रस्_११।२१९ ॥  
विशेषाद्व्याधिशमनो गन्धकेन तु मूर्छितः  ।  
ओषध्या घातितः सूतो यथा भूयो न जीवति  ॥ रस्_११।२२० ॥  
सहि क्रामति लोहेषु तेन कुर्याद्रसायनम्  ।  
तन्ममाचक्ष्व देवेशि किमन्यच्छ्रोतुमिच्छसि  ॥ रस्_११।२२१ ॥  
  
  
१२  
श्रीदेव्युवाच  
ओषधी कीदृशी नाथ रसमूर्छाकरी शुभा  ।  
केन वा भस्मसूतः स्यात् केन वा खोटबन्धनम्  ॥ रस्_१२।१ ॥  
श्रीभैरव उवाच  
शृणु भैरवि यत्नेन रहस्यं रसबन्धनम्  ।  
ब्रह्मविष्णुसुरेन्द्राद्यैर् न ज्ञातं वीरवन्दिते  ॥ रस्_१२।२ ॥  
गङ्गायमुनयोर्मध्ये प्रयोगो नाम राक्षसः  ।  
तस्यासन्ने वरारोहे क्षणाद् बध्येत सूतकः  ॥ रस्_१२।३ ॥  
निशाचरस्य पत्त्राणि गृह्णीयात् साधकोत्तमः  ।  
अधो निष्पीडितं देवि रसो भवति चोत्तमः  ॥ रस्_१२।४ ॥  
रसं सम्मर्द्य तेनैव दिनानि त्रीणि वार्त्तिकः  ।  
आरोटं बन्धयेत् क्षिप्रं गगनं तत्र जारयेत्  ॥ रस्_१२।५ ॥  
तेन पत्त्ररसेनैव साधयेद्गगनं पुनः  ।  
सप्तधा भावितं तेन त्र्यूषणेन सहैकतः  ।  
यन्त्रे विद्याधरे देवि गगनं तत्र जारयेत्  ॥ रस्_१२।६ ॥  
मासमात्रेण देवेशि जीर्यते तत् समं समे  ।  
समजीर्णे रसे देवि शतवेधी भवेद्रसः  ॥ रस्_१२।७ ॥  
निशाचररसे देवि गन्धकं भावयेत्ततः  ।  
भावयेत् सप्तवारं तु द्विपद्याश्च रसेन तु  ॥ रस्_१२।८ ॥  
तारस्य पत्त्रलेपेन अर्धार्धकाञ्चनोत्तमम्  ।  
गन्धके समजीर्णे ऽस्मिन् शतवेधी रसो भवेत्  ॥ रस्_१२।९ ॥  
पुनस्तं गन्धकं दत्त्वा पत्त्रलेपे रविं हरेत्  ।  
तं रविं तारमध्ये तु त्रिगुणं वाहयेत्ततः  ॥ रस्_१२।१० ॥  
हेमार्धे मिलितं हेम मातृकासमतां व्रजेत्  ।  
पुनस्तं गन्धकं साक्षाद् द्रावयित्वा द्रुतं कुरु  ॥ रस्_१२।११ ॥  
रसेन्द्रं मर्दयेत्तेन गतदेहं तु कारयेत्  ।  
लेपमात्रेण तेनैव कुष्ठानष्टादश प्रिये  ।  
अर्शो भगन्दरं लूतां शिरोरोगांश्च नाशयेत्  ॥ रस्_१२।१२ ॥  
निशाचररसे भाव्यं सप्तवारं तु तालकम्  ।  
तेनैव घातयेद्वङ्गं वङ्गं तारे तु निर्वहेत्  ॥ रस्_१२।१३ ॥  
तं तारं जारयेत् सूते तत्सूतं बन्धनं व्रजेत्  ।  
लेपमात्रेण तेनैव चतुःषष्टितमो भवेत्  ॥ रस्_१२।१४ ॥  
चतुःषष्टितमे भागे शुल्ववेधं तु दापयेत्  ।  
शुल्वं तु दापयेत्तारे तत्तारं काञ्चनं भवेत्  ।  
तत्तारं जायते श्रेष्ठं धर्मकामार्थमोक्षदम्  ॥ रस्_१२।१५ ॥  
निशाचरस्य पुष्पाणि सूक्ष्मचूर्णानि कारयेत्  ।  
पलानि दश चूर्णस्य रसैर्धात्र्यास्तु भावयेत्  ॥ रस्_१२।१६ ॥  
घृतेन मधुनालोड्य नवभाण्डे विनिक्षिपेत्  ।  
धान्यराशौ निधातव्यं त्रिसप्ताहं सुरेश्वरि  ॥ रस्_१२।१७ ॥  
तेन भक्षितमात्रेण वलीपलितवर्जितः  ॥ रस्_१२।१८ ॥  
वल्कलं सूक्ष्मचूर्णं तु मधुना सहितं लिहेत्  ।  
अर्धमासप्रयोगेण प्रत्यक्षो ऽयं भवेत् प्रिये  ॥ रस्_१२।१९ ॥  
तस्य मूत्रपुरीषेण शुल्वं भवति काञ्चनम्  ।  
मासमात्रप्रयोगेण पन्नगः काञ्चनं भवेत्  ॥ रस्_१२।२० ॥  
ग्राह्यं तत्फलतैलं वा यन्त्रे पातालसञ्ज्ञके  ।  
तेन तैलेन देवेशि रसं सङ्कोचयेद्बुधः  ॥ रस्_१२।२१ ॥  
तत्क्षणाज्जायते देवि पट्टबद्धो महारसः  ॥ रस्_१२।२२ ॥  
कटुकं कङ्कणं कार्यं रसलिङ्गे वरानने  ।  
सङ्कोच्य मारणं तेन कर्तव्यं परमाद्भुतम्  ॥ रस्_१२।२३ ॥  
निशाचररसे क्षिप्तं सप्तवारं तु भास्करम्  ।  
कालिकारहितं तेन जायते कनकप्रभम्  ॥ रस्_१२।२४ ॥  
तत्तारेण समं बाह्यं तेन सिक्तं तु वापितम्  ।  
दशांशं वेधयेत् सूतं दश पीतं शतेन च  ॥ रस्_१२।२५ ॥  
शतं वेधयते लक्षं सहस्रं कोटिवेधकम्  ।  
दशांशं कोटिवेधि स्यात् कोटिवेधि समेन च  ॥ रस्_१२।२६ ॥  
पुनरन्यं प्रवक्ष्यामि रसबन्धं सुदुर्लभम्  ॥ रस्_१२।२७ ॥  
त्रैलोक्यजननी या स्याद् ओषधी अजनायिका  ।  
तस्याः सम्पर्कमात्रेण बद्धस्तिष्ठति पारदः  ॥ रस्_१२।२८ ॥  
सप्ताहं मर्दितस्तस्या महौषध्या रसेन सः  ।  
शतांशेनैव वेधेन कुरुते दिव्यकाञ्चनम्  ॥ रस्_१२।२९ ॥  
द्विसप्ताहं रसे तस्या मर्दनाद्वरवर्णिनि  ।  
लक्षवेधी रसः साक्षाद् अष्टौ लोहानि काञ्चनम्  ॥ रस्_१२।३० ॥  
त्रिसप्ताहेन देवेशि दशलक्षाणि विध्यति  ।  
चतुर्थे चैव सप्ताहे कोटिवेधी महारसः  ॥ रस्_१२।३१ ॥  
स्वेदतापननिघृष्टो महौषध्या रसेन तु  ।  
ददाति खेचरीं सिद्धिम् अनिवारितगोचरः  ॥ रस्_१२।३२ ॥  
कामयेत् कामिनीनां तु सहस्रं दिवसान्तरे  ।  
नष्टच्छायो ह्य् अदृश्यश्च त्रैलोक्यं च भ्रमेद्रसैः  ॥ रस्_१२।३३ ॥  
महौषध्या रसेनैव मृतसञ्जीवनं भवेत्  ।  
अनेन घातयेत् सूतं पञ्चावस्थं कुरु प्रिये  ॥ रस्_१२।३४ ॥  
मृतस्य दापयेन्नस्यं हस्तपादौ तु मर्दयेत्  ।  
तस्य तु प्रविशेज्जीवो मृतस्यापि वरानने  ॥ रस्_१२।३५ ॥  
पुनरन्यं प्रवक्ष्यामि रसबन्धं सुदुर्लभम्  ।  
नरसाररसेनैव क्षणाद् बध्येत सूतकः  ॥ रस्_१२।३६ ॥  
नरसाररसं दत्त्वा द्विपदीरजसा सह  ।  
दिनान्ते बन्धमायाति सर्वलोहानि रञ्जयेत्  ॥ रस्_१२।३७ ॥  
नरसाररसेनैव जीर्णे षड्गुणपन्नगे  ।  
तारे ताम्रे ऽपि वा देवि भावयेत्तं मनःशिलाम्  ॥ रस्_१२।३८ ॥  
निर्गन्धा जायते सा तु घातयेत्तद्रसायनम्  ।  
द्विपदीरजसा सार्धं निःसत्त्वः पन्नगो भवेत्  ॥ रस्_१२।३९ ॥  
नरसाररसेनैव जीर्णे षड्गुणपन्नगे  ।  
तारे ताम्रे ऽपि वा देवि कोटिवेधी भवेद्रसः  ॥ रस्_१२।४० ॥  
नरसाररसस्तन्ये भावनाः सप्तधा पृथक्  ।  
रसेन्द्रं दापयेद्ग्रासं यन्त्रे विद्याधराह्वये  ॥ रस्_१२।४१ ॥  
जीर्यते गगनं देवि निर्मुखं च वरानने  ।  
नरसाररसेनैव कीटमारीरसेन च  ।  
द्रावयेद्गगनं देवि तीक्ष्णं लोहं च पन्नगम्  ॥ रस्_१२।४२ ॥  
नरसाररसेनैव हनूमत्या रसेन च  ।  
जायते काञ्चनं दिव्यं निषेकाद् भास्करप्रिये  ॥ रस्_१२।४३ ॥  
नरसाररसे दत्त्वा मञ्जिष्ठारक्तचन्दनम्  ।  
स्वरसे मर्दयेत् पश्चात् पन्नगं देवि सेचयेत्  ॥ रस्_१२।४४ ॥  
तत्क्षणात् काञ्चनं दिव्यं सप्तवारं निषेचितम्  ।  
रविघृष्टं तु तं देवि पन्नगं त्रिगुणं प्रिये  ॥ रस्_१२।४५ ॥  
तच्छुल्वं हेमसङ्काशं तारपञ्चांशयोजितम्  ।  
अष्टमांशयुतं हेम हेमकर्मणि चौषधम्  ॥ रस्_१२।४६ ॥  
नरसाररसे भाव्यं सप्तवारं तु हिङ्गुलम्  ।  
तेनैव घातयेत्तीक्ष्णं भस्मीभूतत्वमादिशेत्  ॥ रस्_१२।४७ ॥  
तद्भस्म ताम्रपिष्टं तु त्रिगुणं तेन निर्वहेत्  ॥ रस्_१२।४८ ॥  
तच्छुल्वं हेमसङ्काशं तारमष्टांशयोजितम्  ।  
तारहेम समांशं तु द्विगुणं पित्तलं भवेत्  ॥ रस्_१२।४९ ॥  
नरसाररसे भाव्यं रसकं सप्तवारतः  ।  
तं रसं रसकं चैव तीक्ष्णं लोहं च पन्नगम्  ॥ रस्_१२।५०:१ ॥  
नरसाररसेनैव तेनैवैकत्र मर्दयेत्  ।  
तत्क्षणाज्जायते बन्धो रसस्य रसकस्य च  ॥ रस्_१२।५०:२ ॥  
तीक्ष्णं नागं तथा शुल्वं रसकेन तु रञ्जयेत्  ।  
समस्तं जायते हेम कूष्माण्डकुसुमप्रभम्  ॥ रस्_१२।५१ ॥  
पुनरन्यं प्रवक्ष्यामि रसबन्धं सुदुर्लभम्  ॥ रस्_१२।५२ ॥  
कङ्कालखेचरी नाम ओषधी परमेश्वरि  ।  
तस्यास्तैलं तु सङ्गृह्य माघखेचरिसंयुतम्  ।  
भावयेत् दिनमेकं तु पात्रे भास्करनिर्मिते  ॥ रस्_१२।५३ ॥  
द्वितीये वासरे प्राप्ते वज्ररत्नं तु घातयेत्  ।  
अनले धामयेत्तत् तु सुतप्तज्वलनप्रभम्  ॥ रस्_१२।५४ ॥  
कङ्कालखेचरीतैले वज्ररत्नं निषेचयेत्  ।  
दशवारं निषिक्तं तु भस्माकारं हि जायते  ॥ रस्_१२।५५ ॥  
तद्धेमपक्वबीजं तु तेन भस्मसमं कुरु  ।  
त्रिभागं टङ्कणं दत्त्वा अन्धमूषागतं धमेत्  ।  
तत्क्षणान्मिलति द्वन्द्वं वज्ररत्नं च काञ्चनम्  ॥ रस्_१२।५६ ॥  
चन्द्रहेम वरारोहे समं जारयते यदि  ।  
कोटिवेधी रसो देवि लोहान्यष्टौ च विध्यति  ॥ रस्_१२।५७ ॥  
पुनरन्यं प्रवक्ष्यामि रसबन्धं सुदुर्लभम्  ॥ रस्_१२।५८ ॥  
सबीजा चौषधी ग्राह्या काचिद् गुल्मलता प्रिये  ।  
मन्त्रसिंहासनी नाम द्वितीया देवि खेचरी  ।  
पातालयन्त्रे तत्तैलं गृह्णीयात्ताम्रभाजने  ॥ रस्_१२।५९ ॥  
तस्य तैलस्य मध्ये तु प्रक्षिपेत् खेचरीरसम्  ।  
मेदिनीयन्त्रमध्ये तु स्थापयेत्तु वरानने  ॥ रस्_१२।६० ॥  
पूर्वौषध्या तु तद्देवि गगनं मेदिनीतले  ।  
रसग्रासं ततो दत्त्वा मर्दनाद्गोलकं कुरु  ॥ रस्_१२।६१ ॥  
बद्ध्वा पोटलिकां तेन गगनं तेन जारयेत्  ।  
समे तु गगने जीर्णे बद्धस्तिष्ठति सूतकः  ॥ रस्_१२।६२ ॥  
भस्त्राफूत्कारयुक्तेन धाम्यमानेन नश्यति  ।  
काकविष्ठासमं रूपं समजीर्णस्य जायते  ॥ रस्_१२।६३ ॥  
द्विगुणे गगने जीर्णे अष्टौ लोहानि संहरेत्  ॥ रस्_१२।६४ ॥  
पुनरन्यं प्रवक्ष्यामि रसबन्धं सुदुर्लभम्  ॥ रस्_१२।६५ ॥  
शिवदेहात् समुत्पन्ना ओषधी तुरसिंहनी  ।  
जारयेद्गन्धकं सा तु जारयेत् सापि तालकम्  ॥ रस्_१२।६६ ॥  
काञ्चनं जारयेत् सापि रसेन्द्रं सा च बद्धयेत्  ।  
प्रवालं जारयेत् सा तु गगनं द्रावयेत् तथा  ।  
वज्रं च घातयेत् सा तु सर्वसत्त्वं च पातयेत्  ॥ रस्_१२।६७ ॥  
जारयेत्सर्वलोहानि सत्त्वान्यपि च पाचयेत्  ।  
हरीन्दरीरसे न्यस्य गोशृङ्गे तु वरानने  ।  
धान्यराशौ निधातव्यं मृतं तिष्ठति सूतकम्  ॥ रस्_१२।६८ ॥  
दिव्यौषध्या रसेनैव रसेन्द्रः सुरवन्दिते  ।  
समे तु कनके जीर्णे दशकोटीस्तु वेधयेत्  ॥ रस्_१२।६९ ॥  
पञ्चमे लक्षकोटिस्तु षड्गुणे स्पर्शवेधकः  ।  
सप्तमे धूमवेधी स्यात् अष्टमे त्व् अवलोकतः  ।  
नवमे शब्दवेधी स्याद् अत ऊर्ध्वं न विद्यते  ॥ रस्_१२।७० ॥  
भ्रमन्ति पशवो मूढाः कुलौषधिविवर्जिताः  ।  
तृणौषधिरसानां च नैव सिद्धिः प्रजायते  ॥ रस्_१२।७१ ॥  
तस्मात् सर्वप्रयत्नेन ज्ञातव्या तु कुलौषधी  ॥ रस्_१२।७२ ॥  
दिव्यौषधी चतुःषष्टिः कुलमध्ये व्यवस्थिता  ।  
नैव जानन्ति मूढास्ते देवमोहेन मोहिताः  ॥ रस्_१२।७३ ॥  
अदिव्यास्तु तृणौषध्यो जायन्ते गिरिगह्वरे  ॥ रस्_१२।७४ ॥  
तृणौषध्या रसे सूतं नैव बद्धं कदाचन  ।  
अक्षयं च वरारोहे वह्निमध्ये न तिष्ठति  ॥ रस्_१२।७५ ॥  
न खोटो न च वा भस्म नैव द्रव्यं करोति सः  ।  
किं तत् द्रव्यं प्रकुर्वीत धाम्यमानो न तिष्ठति  ॥ रस्_१२।७६ ॥  
पत्त्रे पाके कटे छेदे नैव तिष्ठति काञ्चने  ।  
न वेधं च शताद् ऊर्ध्वं करोति स रसः प्रिये  ॥ रस्_१२।७७ ॥  
यावन्न बद्धमेकं तु विक्रीतं तत्तु काञ्चनम्  ।  
धर्मार्थकाममोक्षार्थं नैव दद्यात्तु तत् प्रिये  ॥ रस्_१२।७८ ॥  
श्रीदेव्युवाच  
निर्जीवत्वं गतः सूतः कथं जीवं ददाति च  ।  
निर्जीवेन तु निर्जीवः कथं जीवति शङ्कर  ॥ रस्_१२।७९ ॥  
श्रीभैरव उवाच  
दिव्यौषध्या यदा देवि रसेन्द्रो मूर्छितो भवेत्  ।  
कालिकारहितः सूतस् तदा भवति पार्वति  ॥ रस्_१२।८० ॥  
परस्य हरते कालं कालिकारहितो रसः  ।  
अष्टानां चैव लोहानां मलं शमयति क्षणात्  ॥ रस्_१२।८१ ॥  
महामूर्छागतं सूतं को वापि कथयेन्मृतम्  ।  
दिव्यौषध्या रसेनैव जायते नष्टचेतनः  ॥ रस्_१२।८२ ॥  
पञ्चभूतात्मकः सूतस् तिष्ठत्येव सदाशिवः  ॥ रस्_१२।८३ ॥  
पुनरन्यं प्रवक्ष्यामि रसबन्धनमीश्वरि  ॥ रस्_१२।८४ ॥  
क्ष्मापालेन हतं वज्रम् अनेनैव तु काञ्चनम्  ।  
वज्रभस्म हेमभस्म तद्वै एकत्र बन्धयेत्  ॥ रस्_१२।८५ ॥  
निशाचररसे जार्यं नरजीवेन जारयेत्  ।  
तं सूतं मारयेद्भद्रे गजारिदिव्यकौषधी  ॥ रस्_१२।८६ ॥  
भक्षितः स रसो येन सो ऽपि साक्षात् सदाशिवः  ।  
भक्षिते तोलकैकेन स्पर्शवेधी भवेन्नरः  ॥ रस्_१२।८७ ॥  
प्रस्वेदात्तस्य गात्रस्य रसराजश्च वेध्यते  ।  
प्रस्वेदादपि मूत्रेण अष्टौ लोहानि काञ्चनम्  ॥ रस्_१२।८८ ॥  
लक्षवर्षसहस्राणि स जीवेत् साधकोत्तमः  ।  
प्रजापतिः कृष्णतेजाः क्षणाद्बध्नाति सूतकम्  ॥ रस्_१२।८९ ॥  
गजारिस्पर्शनाद्देवि क्ष्मापालेन च बध्यते  ॥ रस्_१२।९० ॥  
वज्रवल्लीरसेनैव भावितं गगनं प्रिये  ।  
जारयेद्वालुकायन्त्रे खोटो भवति तत्क्षणात्  ॥ रस्_१२।९१ ॥  
मृतगोलकमाषैकं माषैकं हेमगोलकम्  ।  
एकीकृत्य तु सम्मर्द्य लुङ्गाम्लेन दिनत्रयम्  ।  
कर्षैकं नागपत्त्राणि रसकल्केन लेपयेत्  ॥ रस्_१२।९२ ॥  
वेष्टयेद्वृश्चिकाल्या च तत्पिण्डं लेपयेत् ततः  ।  
मारयेत् पन्नगं देवि शक्रगोपनिभं भवेत्  ॥ रस्_१२।९३ ॥  
कर्षैकं तारपत्त्राणि मृतनागेन लेपयेत्  ।  
वृश्चिकाल्या च तत्पत्त्रं लेपितं वेष्टयेत्ततः  ॥ रस्_१२।९४ ॥  
तत्तारं म्रियते देवि सिन्दूरारुणसन्निभम्  ।  
सहस्रांशेन तेनैव शुल्बवेधं प्रदापयेत्  ॥ रस्_१२।९५ ॥  
जायते कनकं दिव्यं देवाभरणभूषणम्  ॥ रस्_१२।९६ ॥  
क्षीरयुक्ता बहुफला ग्रन्थियुक्ता च पार्वति  ।  
नाम्ना चटुलपर्णीति शस्यते रसबन्धने  ॥ रस्_१२।९७ ॥  
एकवीराकन्दरसे मूकमूषागतं रसम्  ।  
धमेन्मुखानिलैर्बद्धो भक्षणाय प्रशस्यते  ॥ रस्_१२।९८ ॥  
रक्तकञ्चुकिकन्दं तु स्त्रीस्तन्येन तु पेषितम्  ।  
मूषायां पूर्वयोगेन कुरुते रसबन्धनम्  ॥ रस्_१२।९९ ॥  
वृश्चिकापत्त्रिकाबीजं नारीक्षीरसमन्वितम्  ।  
धमयेत् पूर्ववत् सूतं भक्षणार्थाय वार्त्तिकः  ॥ रस्_१२।१०० ॥  
वज्रकन्दं समादाय रसमध्ये विनिक्षिपेत्  ।  
गजेन्द्राख्यं पुटं दत्त्वा सप्तधा बद्धतां नयेत्  ॥ रस्_१२।१०१ ॥  
भक्षयेत् तं रसं प्राज्ञः षण्मासादमरो भवेत्  ॥ रस्_१२।१०२ ॥  
लाङ्गलीकन्दमादाय कर्कोटीकन्दमेव च  ।  
रसं तन्मध्यगं कृत्वा स्वेदयेन्मर्दयेत्पुनः  ॥ रस्_१२।१०३ ॥  
म्रियते नात्र सन्देहो ध्मातस्तीव्रानलेन तु  ।  
शुकचञ्चुगतं सूतं पुटयेद्धामयेत्ततः  ॥ रस्_१२।१०४ ॥  
शतांशं वेधकर्तायं देहसिद्धिकरो भवेत्  ॥ रस्_१२।१०५ ॥  
हंसपादीरसं सूतं शूककन्दोदरे क्षिपेत्  ।  
गजेन्द्रपुटनं दद्यात् म्रियते नात्र संशयः  ॥ रस्_१२।१०६ ॥  
हंसाङ्घ्रिं शुकतुण्डीं च गृहीत्वा मर्दयेद् रसम्  ।  
क्रौञ्चपादोदरे दत्त्वा ततो दद्यात् पुटत्रयम्  ॥ रस्_१२।१०७ ॥  
म्रियते नात्र सन्देहो लक्षवेधी महारसः  ॥ रस्_१२।१०८ ॥  
तृणज्योतिरिति ख्याता शृणु दिव्यौषधी प्रिये  ।  
निशासु प्रज्वलेन्नित्यं नाह्नि ज्वलति पार्वति  ।  
तस्या मूले तु निक्षिप्तं क्षीरं रक्तं भवेत् प्रिये  ॥ रस्_१२।१०९ ॥  
तन्मूलरसगन्धाभ्रैर् मातुलुङ्गाम्लपेषितैः  ।  
शुल्बपत्त्रं विलिप्तं तु भवेद्धेम पुटत्रयात्  ॥ रस्_१२।११० ॥  
तन्मूलचूर्णसंयुक्तो रसराजः सुरेश्वरि  ।  
मातुलुङ्गरसे घृष्टम् अभ्रकं चरति क्षणात्  ॥ रस्_१२।१११ ॥  
अथोच्चटीं प्रवक्ष्यामि रसबन्धकरीं प्रिये  ।  
एकमेव भवेन्नालं तस्य रोम तु वेष्टनम्  ॥ रस्_१२।११२ ॥  
तस्याग्रे च भवेत् पुष्पं शुकतुण्डस्य सन्निभम्  ।  
तत्पत्त्राणि च देवेशि शुकपिच्छनिभानि च  ।  
तत्कन्दं कुष्ठसंस्थानं क्षीरं सिन्दूरसन्निभम्  ॥ रस्_१२।११३ ॥  
जलं स्रवेन्मधूच्छिष्टं तत्समादाय पार्वति  ।  
वेधयेत् सर्वलोहानि काञ्चनानि भवन्ति च  ॥ रस्_१२।११४ ॥  
रसतालकतुत्थानि मर्दयेदुच्चटीरसैः  ।  
आतपे म्रियते तप्तो रसो दिव्यौषधीबलात्  ॥ रस्_१२।११५ ॥  
वेधयेत् सप्त लोहानि लक्षांशेन वरानने  ॥ रस्_१२।११६ ॥  
अथ रक्तस्नुहीकल्पं वक्ष्यामि सुरसुन्दरि  ।  
स्नुहीक्षीरेण शुल्बस्य पत्त्रलेपं तु कारयेत्  ॥ रस्_१२।११७ ॥  
क्षीरेण तापयेद्भूयः सप्तवारं वरानने  ।  
आवर्तितं भवेद् यावज् जाम्बूनदसमप्रभम्  ॥ रस्_१२।११८ ॥  
अथातस्तिलतैलेन पाचयेच्च दिनत्रयम्  ।  
तथा शुल्वस्य पत्त्राणि वेध्यं जाम्बुनदं भवेत्  ॥ रस्_१२।११९:१ ॥  
रसं रक्तस्नुहीक्षीरं कुनटीं गन्धकाभ्रकम्  ।  
दरदं चैव लोहानि सहस्रांशेन वेधयेत्  ॥ रस्_१२।११९:२ ॥  
स्नुहीक्षीरं समादाय निशार्धं हेम चोभयम्  ।  
कुनटीं गन्धचूर्णं च सर्वमेकत्र मर्दयेत्  ॥ रस्_१२।१२० ॥  
अनेनैव प्रकारेण निशार्धं हेम शोधयेत्  ।  
गुटिकाकृत्य तेनैव नागं विध्यति तत्क्षणात्  ॥ रस्_१२।१२१ ॥  
अथातः स्थलपद्मिन्या दिव्यौषध्या विधिं शृणु  ॥ रस्_१२।१२२ ॥  
पद्मिनीसदृशी पत्त्रैः पुष्पैरपि च तादृशी  ।  
भङ्गे चैव भवेत् क्षीरं रक्तवर्णं सुशोभनम्  ॥ रस्_१२।१२३ ॥  
आक्रम्य वामपादेन पश्येद्गगनमण्डलम्  ।  
पश्येच्च तारकायुक्तं ग्रहनक्षत्रमण्डलम्  ।  
लक्षयोजनतो देवि सा ज्ञेया स्थलपद्मिनी  ॥ रस्_१२।१२४ ॥  
तस्याः पञ्चाङ्गमादाय हरगौरीसमन्वितम्  ।  
मनःशिलातालयुक्तं माक्षिकेण समन्वितम्  ॥ रस्_१२।१२५ ॥  
मर्दयेत् सप्तरात्रं तु तेन शुल्वं च वेधयेत्  ।  
सहस्रांशेन देवेशि विद्धं भवति काञ्चनम्  ॥ रस्_१२।१२६ ॥  
तस्याः पञ्चाङ्गमादाय पूर्वोक्तविधिना प्रिये  ।  
चारयेत् सूतराजं तु मूकमूषागतं धमेत्  ॥ रस्_१२।१२७ ॥  
म्रियते मूषिकामध्ये सङ्कोचेन न संशयः  ।  
तेनैव सर्वलोहानि सहस्रांशेन वेधयेत्  ॥ रस्_१२।१२८ ॥  
अथातः सम्प्रवक्ष्यामि कुमुदिन्या विधिं प्रिये  ।  
भित्त्वा काश्मीरिपाषाणे पूर्णिमायां तु कारयेत्  ॥ रस्_१२।१२९ ॥  
तस्याः पञ्चाङ्गम् आदाय भावयेत्तु मनःशिलाम्  ।  
खर्परे धारयित्वा तु भावयेत्तु पुनः पुनः  ॥ रस्_१२।१३० ॥  
खर्परे द्रावितं नागं तत्कल्केन युतं कुरु  ।  
काश्मीरद्रवतुल्यं हि जायते कनकं ध्रुवम्  ॥ रस्_१२।१३१ ॥  
चित्रकस्य यथा ग्राह्यं कथयामि समासतः  ॥ रस्_१२।१३२ ॥  
चित्रकस्त्रिविधो ज्ञेयो रक्तः कृष्णो रसायने  ।  
शुक्लो व्याधिप्रशमने श्रेष्ठो मध्यः कनीयसः  ॥ रस्_१२।१३३ ॥  
कृष्णं रक्तं सितं वापि हेमन्ते नोद्धरेद्बुधः  ॥ रस्_१२।१३४ ॥  
कृष्णचित्रकमुत्पाट्य गोभिर् नाघ्रातमीश्वरि  ।  
क्षीरमध्यस्थितं क्षीरं कृष्णवर्णं भवेत् क्षणात्  ॥ रस्_१२।१३५ ॥  
तस्य पञ्चाङ्गचूर्णेन पारदं सह मर्दयेत्  ।  
धमेच्च मूकमूषायां खोटो भवति तत्क्षणात्  ॥ रस्_१२।१३६ ॥  
रक्ताम्बरधरो भूत्वा रक्तमाल्यानुलेपनः  ।  
कृष्णपक्षे तु पञ्चम्यां रक्तशाल्योदनेन तु  ।  
बलिं दत्त्वा महादेवि रक्तचित्रकमुद्धरेत्  ॥ रस्_१२।१३७ ॥  
रक्तचित्रकचूर्णेन वङ्गस् तापैस् त्रिभिस् त्रिभिः  ।  
सर्वदोषविनिर्मुक्तः स्तम्भमायाति तत्क्षणात्  ॥ रस्_१२।१३८ ॥  
तन्मूलं सूतकं चाम्ले कङ्गुणीतैलसेवनात्  ।  
एकविंशतिवारेण शुल्वं शुद्धं भविष्यति  ॥ रस्_१२।१३९ ॥  
रक्तचित्रकभल्लात- तैललिप्तं पुटेन तु  ।  
चन्द्रार्कपत्त्रं देवेशि जायते हेम शोभनम्  ॥ रस्_१२।१४० ॥  
नागिनीकन्दसूतेन्द्रं रक्तचित्रकसंयुतम्  ।  
पत्त्रलेपप्रमाणेन चन्द्रार्कं काञ्चनं भवेत्  ॥ रस्_१२।१४१ ॥  
रक्तचित्रकसंयुक्तो रसो ऽपि सर्वदो भवेत्  ॥ रस्_१२।१४२ ॥  
ज्योतिष्मतीतैलविधिं वक्ष्यामि शृणु पार्वति  ॥ रस्_१२।१४३ ॥  
ज्योतिष्मती नाम लता या च काञ्चनसन्निभा  ।  
वल्लीवितानबहुला हेमवर्णफला शुभा  ॥ रस्_१२।१४४ ॥  
आषाढपूर्वपक्षे तु गृहीत्वा बीजमुत्तमम्  ।  
तिलवत् क्वाथयित्वा तु हस्तैः पादैरथापि वा  ।  
तस्य तैलं समादाय कुम्भे ताम्रमये क्षिपेत्  ॥ रस्_१२।१४५ ॥  
तापयेद्भूगतं कुम्भं क्रमादूर्ध्वं तुषाग्निना  ।  
षण्मासे तु व्यतिक्रान्ते स घटः काञ्चनं भवेत्  ॥ रस्_१२।१४६ ॥  
तं तु हेममयं कृत्वा तैलमाक्षिकमिश्रितम्  ।  
प्रतिवापे निषिञ्चेत् तत् हेम ताम्रसमं भवेत्  ॥ रस्_१२।१४७ ॥  
तथाच शतवेधि स्याद् विद्यारत्नमनुत्तमम्  ॥ रस्_१२।१४८ ॥  
दग्धारोहां प्रवक्ष्यामि रसबन्धकरीं प्रिये  ।  
स्पर्शवेधे तु सा ज्ञेया सर्वकार्यार्थसाधिनी  ॥ रस्_१२।१४९ ॥  
शस्त्रच्छिन्ना महादेवि दग्धा वा पावकेन तु  ।  
प्ररोहति क्षणाद्दिव्या दग्धा छिन्ना महौषधी  ॥ रस्_१२।१५० ॥  
रक्तं पीतं सितं कृष्णं तस्याः पुष्पं प्रजायते  ।  
चणकस्येव पत्त्राणि सुप्रसूतानि लक्षयेत्  ॥ रस्_१२।१५१ ॥  
सा स्थिता गोमतीतीरे गङ्गायाम् अर्बुदे गिरौ  ।  
उज्जयिन्या दक्षिणतो वनान्तेषु च दृश्यते  ॥ रस्_१२।१५२ ॥  
तस्याः कन्दरसं दिव्यं कृष्णराजिसमन्वितम्  ।  
ताम्बूलेन समं कृत्वा गुटिकां कारयेद्बुधः  ॥ रस्_१२।१५३ ॥  
सर्वेषामेव लोहानां द्रुतानां वह्निमध्यतः  ।  
सहस्रं वेधयित्वा तु काञ्चनं कुरुते क्षणात्  ॥ रस्_१२।१५४ ॥  
तथैव म्रियते सूतः कान्तहेमाभ्रसंयुतः  ।  
कुरुते काञ्चनं दिव्यं देवाभरणभूषणम्  ॥ रस्_१२।१५५ ॥  
कटुतुम्बीति विख्यातां देवि दिव्यौषधीं शृणु  ॥ रस्_१२।१५६ ॥  
तस्या बीजानि सङ्गृह्य सूक्ष्मचूर्णानि कारयेत्  ॥ रस्_१२।१५७ ॥  
एकविंशतिवारांस्तु भाव्यं धात्रीरसेन तु  ।  
पयसा सहितेनैव विश्वभेषजसंयुतम्  ॥ रस्_१२।१५८ ॥  
बीजं यन्त्रे विनिक्षिप्य तैलं सङ्गृह्य पण्डितः  ।  
रसं मूर्छापयेत् तेन चक्रमर्देन मर्दयेत्  ॥ रस्_१२।१५९ ॥  
गोपित्तं शिखिपित्तं च काङ्क्षीकासीससंयुतम्  ।  
तारतुल्यानि चैतानि सर्वेषां सूतकः समः  ॥ रस्_१२।१६० ॥  
मेषशृङ्गे निधातव्यं मासमेकं निरन्तरम्  ।  
लोहदण्डेन संसिक्तं सर्वलोहानि वेधयेत्  ॥ रस्_१२।१६१ ॥  
गन्धकं लोहदण्डेन एकविंशतिभावितम्  ।  
युक्तं लोहमनेनैव जम्बीररससंयुतम्  ॥ रस्_१२।१६२:१ ॥  
सबीजं सूतकोपेतम् अन्धमूषानिवेशितम्  ।  
भूगतं मासमेकं तु तारं काञ्चनतां नयेत्  ॥ रस्_१२।१६२:२ ॥  
दलस्य भागमेकं तु तारपञ्चकमेव च  ।  
शुल्वस्य पञ्चभागं च बीजस्यैकं च योजयेत्  ॥ रस्_१२।१६३ ॥  
एते द्वादश भागाः स्युः सर्वं तद्धारयेत् क्षितौ  ।  
स्थानस्यास्य निषेकं तु भूदण्डेन तु कारयेत्  ॥ रस्_१२।१६४ ॥  
पञ्चविंशद्दिनान्ते तु जायते कनकोत्तमम्  ॥ रस्_१२।१६५ ॥  
क्षीरकन्दविधिं वक्ष्ये सर्वसिद्धिकरं परम्  ।  
चतुर्वर्णविधं तत्र रक्तकन्दः प्रशस्यते  ॥ रस्_१२।१६६ ॥  
भग्नम् एतच्छ्रवेत् क्षीरं रक्तवर्णं सुशोभनम्  ॥ रस्_१२।१६७ ॥  
मेघानां तु निनादेन सञ्जातैरुपशोभितैः  ।  
पत्त्रैः स्नुहीसमैः स्निग्धैः सप्तभिर् हेमसुप्रभैः  ।  
बन्धनं रसराजस्य सर्वसत्त्ववशङ्करम्  ॥ रस्_१२।१६८ ॥  
तस्य क्षीरं तु सङ्गृह्य तारं निर्वापयेद्बुधः  ।  
धमेद्धवाग्निना चैव जायते हेम शोभनम्  ॥ रस्_१२।१६९ ॥  
तिन्तिणीपत्त्रनिर्यासैर् ईषत्ताम्ररजोयुतम्  ।  
मर्दयेत् पारदं प्राज्ञो रसबन्धो भविष्यति  ॥ रस्_१२।१७० ॥  
तोयमध्ये विनिक्षिप्य गुटिका वज्रवद् भवेत्  ॥ रस्_१२।१७१ ॥  
शाकवृक्षस्य देवेशि निष्पीड्य रसमुत्तमम्  ।  
रक्तचन्दनसंयुक्तं सर्वलोहानि जारयेत्  ॥ रस्_१२।१७२ ॥  
गन्धपाषाणगन्धेन आयसे विनियोजयेत्  ।  
मिलन्ति सर्वलोहानि द्रवन्ति सलिलं यथा  ॥ रस्_१२।१७३ ॥  
गन्धकं रसकं ताप्यं पारदं रक्तचन्दनम्  ।  
रुदन्त्या रससंयुक्तं तारमायाति काञ्चनम्  ॥ रस्_१२।१७४ ॥  
शाकवृक्षस्य निर्यासं पत्त्रे तस्य च गालयेत्  ।  
शिग्रुमूलस्य चूर्णं तु तद्रसेन विमर्दयेत्  ॥ रस्_१२।१७५ ॥  
प्रलिप्य शुल्वपत्त्राणि पुटे क्षिप्त्वा विपाचयेत्  ।  
तद्द्रुतं काञ्चनं दिव्यं भवेल्लक्षणसंयुतम्  ॥ रस्_१२।१७६ ॥  
फलानि शाकवृक्षस्य परिपक्वानि सङ्गृहेत्  ।  
तद्रसेन युतं प्राज्ञः सप्तरात्रं तु भावयेत्  ॥ रस्_१२।१७७ ॥  
तद्रसेन समायुक्तं मञ्जिष्ठामिश्रितं तथा  ।  
लेपयेत् तारपत्त्राणि ध्मातं भवति काञ्चनम्  ॥ रस्_१२।१७८ ॥  
देवदाल्या महौषध्या विधिं वक्ष्यामि तत्परम्  ।  
सा श्वेता व्याधिनाशे च कृष्णा पीता रसायने  ॥ रस्_१२।१७९ ॥  
पौर्णमास्यां त्रयोदश्यां राहुग्रस्ते दिवाकरे  ।  
अथवा कृष्णपञ्चम्याम् इमां विधिवदुद्धरेत्  ॥ रस्_१२।१८० ॥  
देवदालीफलं देवि विष्णुक्रान्ता च सूतकम्  ।  
मूर्छयेद् बन्धयेत् क्षिप्रं शुल्वं हेम करोति च  ॥ रस्_१२।१८१ ॥  
देवदालीफलं मूलम् ईश्वरीरस एव च  ।  
तोयेन मर्दितं कृत्वा वङ्गं स्तम्भयति क्षणात्  ॥ रस्_१२।१८२ ॥  
अतः परं प्रवक्ष्यामि श्वेतगुञ्जाविधिं प्रिये  ॥ रस्_१२।१८३ ॥  
कृष्णपक्षे चतुर्दश्याम् अष्टम्यां वा सुरार्चिते  ।  
कपाले मृत्तिकां न्यस्य सेचयेत् सलिलेन तु  ॥ रस्_१२।१८४ ॥  
बीजानि सितगुञ्जायाः पुष्पयोगेन वापयेत्  ।  
वक्ष्यमाणेन मन्त्रेण कुर्यात् सङ्ग्रहणं तथा  ॥ रस्_१२।१८५ ॥  
नमो भगवति श्वेतवल्लि श्वेतपर्वतवासिनि सर्वकार्याणि कुरु कुरु अप्रतिहते नमो नमः स्वाहा  ।  
अनेन मनुना प्रोक्ता सिद्धिर्भवति नान्यथा  ।  
षण्मासेन तथा वल्लीं मन्त्रपूतेन रक्षयेत्  ॥ रस्_१२।१८६ ॥  
शुद्धशुल्वं तु सङ्गृह्य मूषामध्ये तु संस्थितम्  ।  
त्रिपञ्चपलसङ्ख्यं तु कर्षार्धसितगुञ्जया  ॥ रस्_१२।१८७ ॥  
सहैकत्र भवेत्तारं तस्य गन्धविवर्जितम्  ।  
ब्रह्मरीतिसमायुक्तं गुञ्जाचूर्णं सहैकतः  ।  
देवानां भूषणं देवि जायते हेम शोभनम्  ॥ रस्_१२।१८८ ॥  
चन्द्रोदकेन देवेशि वक्ष्यामि रसबन्धनम्  ॥ रस्_१२।१८९ ॥  
शुक्लपक्षे पूर्णमास्यां दृष्ट्वा पूर्णेन्दुमण्डलम्  ।  
निर्गच्छन्ति महीं भित्त्वा चन्द्रतोयान्यनेकधा  ॥ रस्_१२।१९० ॥  
कानिचिन्मृत्तिवर्णानि रसेन लवणानि तु  ।  
कानिचिच्चन्द्रतुल्यानि व्योमभासानि कानिचित्  ।  
चन्द्रवृद्ध्याभिवर्धेरन् क्षीयेरन् तत्क्षयेण तु  ॥ रस्_१२।१९१ ॥  
दृष्ट्वा चन्द्रोदकं मन्त्री पौर्णमास्यां विशेषतः  ।  
निर्गच्छति महीं भित्त्वा चन्द्रवृद्ध्या विवर्धते  ॥ रस्_१२।१९२ ॥  
क्षेत्रबन्धं पुरा कृत्वा देवमभ्यर्च्य शङ्करम्  ।  
चतुर्दश्यां च तत्क्षेत्रं पूजयित्वा विचक्षणः  ।  
अहोरात्रोषितो भूत्वा बलिं तत्र निवेदयेत्  ॥ रस्_१२।१९३ ॥  
पूर्णमास्यां च रात्रौ च गत्वा तस्य समीपतः  ।  
चन्द्रोदकं तु सङ्गृह्य मन्त्रयुक्तं सुमन्त्रितम्  ।  
आलोड्य मधुसर्पिर्भ्यां पिबेत्तत्तु समाहितः  ॥ रस्_१२।१९४ ॥  
पीतमात्रेण तेनैव मूर्छा भवति तत्क्षणात्  ।  
चन्द्रोदये ततो दृष्टे क्षीरं तस्य तु दापयेत्  ।  
सप्तरात्रप्रयोगेण चन्द्रवन्निर्मलो भवेत्  ॥ रस्_१२।१९५ ॥  
एकविंशतिरात्रेण जीवेद्ब्रह्मदिनत्रयम्  ।  
एकमासप्रयोगेण ब्रह्मायुः स भवेन्नरः  ॥ रस्_१२।१९६ ॥  
चन्द्रोदकेन गगनं रसं हेम च मर्दयेत्  ।  
मूषामध्यगतं ध्मातं तत्क्षणाद्गुटिका भवेत्  ॥ रस्_१२।१९७ ॥  
अयं च स्पर्शमात्रेण लोहान्यष्टौ च वेधयेत्  ॥ रस्_१२।१९८ ॥  
तद्रसेन रसं भाव्यं वज्रेण समजारितम्  ।  
चतुःषष्ट्यंशतः पिण्डे द्विगुणे तु सहस्रकम्  ॥ रस्_१२।१९९ ॥  
दशसङ्कलिकाबद्धं गुञ्जामात्रं रसं नरः  ।  
त्रिलोहवेष्टितं वक्त्रे धृत्वा चादृश्यतां व्रजेत्  ॥ रस्_१२।२०० ॥  
ॐ नमो रुद्राय दंष्ट्रोत्कटाय विघ्ननाशाय दिशां रक्ष रक्ष विदिशां रक्ष रक्ष रुद्रो विज्ञापयति हुं फट् स्वाहा  ।  
ॐ नमो भगवते रुद्राय त्रिशूलहस्ताय अमृतोद्भवाय रक्ष रक्ष फट् स्वाहा  ।  
अथातः सम्प्रवक्ष्यामि कर्तरीरसबन्धनम्  ॥ रस्_१२।२०१ ॥  
असुराणां समायोगे क्रोधाविष्टेन चेतसा  ।  
सुदर्शनं महाचक्रं प्रेरितं मुरवैरिणा  ॥ रस्_१२।२०२ ॥  
भालपट्टात्ततस्तस्य निपेतुः स्वेदबिन्दवः  ।  
ते भूमौ पतिता दिव्याः सञ्जाताः कर्तरीरसः  ॥ रस्_१२।२०३ ॥  
रक्षार्थं स्थापितं तत्र विष्णुना च सुदर्शनम्  ।  
चक्रतुल्यं भ्रमत्येतद् आयुधानि निकृन्तति  ॥ रस्_१२।२०४ ॥  
कुरुते गर्जितं नादं धूमं ज्वालां विमुञ्चति  ।  
कर्तरी दृष्टिमात्रेण तथान्या शब्दकर्तरी  ॥ रस्_१२।२०५ ॥  
सा स्पर्शकर्तरी छाया- कर्तरी धूमकर्तरी  ।  
सा ज्वालाकर्तरी चैव शक्तिर्घोरस्य कर्तरी  ॥ रस्_१२।२०६ ॥  
लोकानां तु हितार्थाय घोरशक्तिर् व्यवस्थिता  ।  
रसरूपा महाघोरा असिद्धानां तु छेदिनी  ॥ रस्_१२।२०७ ॥  
तस्याः क्षेत्रं यदा गच्छेत् अघोरास्त्रं जपेत्तदा  ।  
पुनर्घोरं न्यसेत्तत्र अथास्त्रं विन्यसेद्बुधः  ॥ रस्_१२।२०८ ॥  
अनुलोमविलोमेन देहे ऽधिष्ठाप्य कर्तरीम्  ।  
मुद्रया मुद्रयेत्तां तु अघोरास्त्रेण योजिताम्  ॥ रस्_१२।२०९ ॥  
दीपेनाराधयेत्तां तु स्तम्भयेद्धूपनेन च  ।  
विष्टरामुद्रया तां तु स्थानयोगं नियोजयेत्  ॥ रस्_१२।२१० ॥  
कञ्चुकी तु शिला क्रान्ता कुमारी वज्रकन्दकम्  ।  
योषिद्रक्तं गवां मूत्रं तिलकः सर्ववश्यकृत्  ॥ रस्_१२।२११ ॥  
अथातः सम्प्रवक्ष्यामि विषोदरसबन्धनम्  ॥ रस्_१२।२१२ ॥  
विषोदकं विषसमं घृतवच्च घृतोदकम्  ।  
सितपीतादिवर्णाढ्यं तच्च देवि रसोत्तमम्  ॥ रस्_१२।२१३ ॥  
तत्र गत्वा वनोद्देशे स्मरेद्घोरसहस्रकम्  ।  
केशाः क्षिप्ताः स्फुटन्त्यस्मिन् आत्मच्छाया न दृश्यते  ॥ रस्_१२।२१४ ॥  
तैलं च गोलकाकारं घृतं चैव विसर्पति  ।  
गन्धकस्य हरेद्गन्धं लवणाम्लं च जायते  ॥ रस्_१२।२१५ ॥  
आप्त्वा पालाशपत्त्रेण कटुकालाबुके क्षिपेत्  ।  
विषोदकं गन्धकं च हरबीजं च तत्समम्  ॥ रस्_१२।२१६ ॥  
अजाक्षीरेण पिष्ट्वा तु शुल्वपत्त्राणि लेपयेत्  ।  
तत् पुटेन च देवेशि सिन्दूरारुणसन्निभम्  ।  
शतांशेनैव देवेशि सर्वलोहानि वेधयेत्  ॥ रस्_१२।२१७ ॥  
अनेन विधिना देवि नागः सिन्दूरतां व्रजेत्  ।  
सहस्रांशेन तस्यैवं तारं वेधं प्रदापयेत्  ॥ रस्_१२।२१८ ॥  
रक्तं पीतं तथा कृष्णम् उत्तरोत्तरकार्यकृत्  ॥ रस्_१२।२१९ ॥  
त्रिपलं कान्तपात्रे वा पात्रे ऽलाबुमये ऽपि वा  ।  
गृहीत्वा पूर्ववत् पत्त्रैः पालाशैर् वेष्टयेद्बहिः  ॥ रस्_१२।२२० ॥  
स्थापयेद्धान्यराशौ तु दिवसानेकविंशतिम्  ।  
महिषीक्षीरमध्ये तु बिन्दुमेकं तु साधयेत्  ॥ रस्_१२।२२१ ॥  
पायसं भक्षयेद्यस्तु मध्वाज्येन तु संयुतम्  ।  
यावच्चूर्णपलं देवि जीवेत्तद्बिन्दुसङ्ख्यया  ॥ रस्_१२।२२२ ॥  
लाङ्गली गृहधूमं च सिन्दूरं रजनीद्वयम्  ।  
मेषशृङ्गीं च शृङ्गीं च कृष्णोन्मत्तं च मारकम्  ॥ रस्_१२।२२३:१ ॥  
सबीजं सूतकं चैव विषतोयेन मर्दितम्  ।  
विषतोयेन मेधावी सप्तवारांश्च भावयेत्  ॥ रस्_१२।२२३:२ ॥  
अथवा भावयेत्तत्तु यावच्चूर्णं तु तद्भवेत्  ।  
तेन नागं प्रतीवाप्य षोडशांशेन सम्भवेत्  ॥ रस्_१२।२२४ ॥  
मूषाख्ये वेणुयन्त्रे च त्रिवारमपि भावयेत्  ।  
धूमं परिहरेत्तस्य अङ्गव्याधिकरं परम्  ॥ रस्_१२।२२५ ॥  
स्थापयेन्नागसिन्दूरं पात्रे ऽलाबुमये ततः  ।  
तच्चूर्णं तु शतांशेन तारपत्त्राणि वेधयेत्  ॥ रस्_१२।२२६ ॥  
विषपानीयमादाय यवागौ वर्तितं शुभम्  ।  
निषिक्तं तच्च वर्ते ऽयं तारं भवति शोभनम्  ॥ रस्_१२।२२७ ॥  
विषपानीयमादाय प्रक्षिपेच्च रसोत्तमे  ।  
कुनटीगन्धपाषाण- विषटङ्कणलाङ्गली    ॥ रस्_१२।२२८:१ ॥  
नष्टपिष्टीकृतं खल्ले तारपत्त्राणि लेपयेत्  ।  
अन्धमूषागतं ध्मातं निर्बीजं कनकं भवेत्  ॥ रस्_१२।२२८:२ ॥  
ॐ श्रीनीलकण्ठाय ठ ठः  ।  
अस्यायुतं जपेत्  ।  
विषतृणविधिं वक्ष्ये समाहितमनाः शृणु  ॥ रस्_१२।२२९ ॥  
गन्धमाक्षीकदरदं कुनट्या रससंयुतम्  ।  
विषतृणसमायुक्तं मातुलुङ्गाम्लमर्दितम्  ॥ रस्_१२।२३० ॥  
एतत् कल्कं पलमात्रं चौषध्या लेपनं कुरु  ।  
निर्यासे तु पुटं कुर्यात् त्रिवारं हेम शोभनम्  ॥ रस्_१२।२३१ ॥  
सञ्जीवनीजलस्याथ विधिं वक्ष्यामि पार्वति  ॥ रस्_१२।२३२ ॥  
शुक्रेणाराधितो देवि प्रागहं सुरवन्दिते  ।  
दानवानां हितार्थाय मृतानां देवसङ्गरे  ॥ रस्_१२।२३३ ॥  
मया सञ्जीवनी विद्या दत्ता चोदकरूपिणी  ।  
तया सञ्जीविता दैत्या ये मृता देवसङ्गरे  ॥ रस्_१२।२३४ ॥  
निक्षिप्ता मर्त्यलोके सा सम्यक् ते कथयाम्यहम्  ॥ रस्_१२।२३५ ॥  
अस्ति मर्त्ये महापुण्या पवित्रा दक्षिणापथे  ।  
नदी गोदावरी नाम प्रसिद्धा जाह्नवी यथा  ॥ रस्_१२।२३६ ॥  
दक्षिणे च तटे तस्याः कदलीनगरं परम्  ।  
तस्य दक्षिणतः शैलः सर्वलोकेषु विश्रुतः  ॥ रस्_१२।२३७ ॥  
नाम्ना कृष्णगिरिश्चेति दृश्यते सर्वमङ्गले  ।  
सुप्रसिद्धाम्बिका नाम ग्रामस्तस्यास्ति सन्निधौ  ॥ रस्_१२।२३८ ॥  
तत्राप्युदकमालोक्य परीक्ष्येत सुरार्चिते  ॥ रस्_१२।२३९ ॥  
गृहीत्वा शुष्कवंशं तु क्षिपेत्तोयस्य मध्यतः  ।  
जायते हरितं स्निग्धम् अहोरात्रेण निश्चितम्  ।  
मुञ्चत्यङ्कुरपत्त्राणि दृश्यते तन्मनोहरम्  ॥ रस्_१२।२४० ॥  
बलिपुष्पोपहारेण ततो देवीं समर्चयेत्  ।  
क्षेत्राधिपं गणेशञ्च चण्डयोनीश्वरं तथा  ॥ रस्_१२।२४१ ॥  
तस्य मन्त्रं प्रवक्ष्यामि त्रिषु लोकेषु दुर्लभम्  ॥ रस्_१२।२४२ ॥  
ॐ चण्डाय पिनाकिने शूलहस्ताय ॐ दिशां बन्धय विदिशां बन्धय ठठः  ।  
तिलांश्च तण्डुलांश्चैव मन्त्रेणानेन सर्षपान्  ।  
सप्ताभिमन्त्रितान्कृत्वा साधको दिक्षु निक्षिपेत्  ॥ रस्_१२।२४३ ॥  
कटुकालाबुके तोयं कृतरक्षं समाहितः  ।  
गृहीत्वा तत्प्रयत्नेन निजस्थानं समाश्रयेत्  ॥ रस्_१२।२४४ ॥  
ॐ नमो ऽमृते ऽमृतरूपिणि अमृतं मे कुरु कुरु एवं रुद्र आज्ञापयति स्वाहा  ।  
सप्ताभिमन्त्रितं कृत्वा मन्त्रेणानेन तज्जलम्  ।  
दिनमेकं तथा सूतं स्वर्णमाषद्वयान्वितम्  ।  
मर्दयेत्तेन तोयेन पिबेत्तत्तु विचक्षणः  ॥ रस्_१२।२४५ ॥  
एकविंशतिरात्रेण क्षीराहारो ऽथ यत्नतः  ।  
जीवेत् कल्पायुतं साग्रं कामरूपो महाबलः  ॥ रस्_१२।२४६ ॥  
योजनानां शतं गत्वा पुनरेव निवर्तते  ।  
अवध्यः सर्वभूतानां स्वेच्छाचारः स खेचरः  ॥ रस्_१२।२४७ ॥  
कनकं पारदं व्योम सममेकत्र योजयेत्  ।  
मर्दयेत्तेन तोयेन सप्तवारं तु स्वेदयेत्  ॥ रस्_१२।२४८ ॥  
स रसः सर्वलोहानि षष्ट्यंशेन तु वेधयेत्  ॥ रस्_१२।२४९ ॥  
अथवा तं रसं दिव्यं मधुना सह भक्षयेत्  ।  
मासमात्रप्रयोगेण जीवेद्ब्रह्मदिनायुतम्  ॥ रस्_१२।२५० ॥  
तस्य मूत्रमलस्वेदैः शुल्वं भवति काञ्चनम्  ॥ रस्_१२।२५१ ॥  
निर्वाते तोयमादाय अञ्जलित्रितयं पिबेत्  ।  
पीतमात्रे भवेन्मूर्छा स्वास्थ्यं स्यात् प्रहरत्रयात्  ॥ रस्_१२।२५२ ॥  
एकविंशद्दिनान्येवं क्षीराहारो भवेत्ततः  ।  
अष्टवर्षाकृतिः प्राज्ञः कामरूपो महाबलः  ॥ रस्_१२।२५३ ॥  
पश्येच्छिद्रां महीं सर्वां सप्तपातालसंयुताम्  ।  
अवध्यो देवदैत्यानां कल्पायुश्च प्रजायते  ॥ रस्_१२।२५४ ॥  
अथवोदकमादाय पारदं च मनःशिलाम्  ।  
मर्दयेत् खल्लपाषाणे नष्टपिष्टं भवेत्ततः  ॥ रस्_१२।२५५ ॥  
स्वेदयेत् सप्तरात्रं तु त्रिलोहेन च वेष्टयेत्  ॥ रस्_१२।२५६ ॥  
अन्तर्धानं क्षणाद्गच्छेत् विद्याधरपतिर्भवेत्  ।  
सिद्धकन्याशतवृतो यावत् कल्पान् चतुर्दश  ॥ रस्_१२।२५७ ॥  
दिनेषु तेषु सर्वेषु दद्याच्छाल्योदनं घृतम्  ।  
पयसा च समायुक्तं नित्यमेवं तु कारयेत्  ॥ रस्_१२।२५८ ॥  
उष्णोदकविधिं वक्ष्ये समाहितमनाः शृणु  ।  
पश्येदुष्णोदकं यत्र वासं तत्रैव कारयेत्  ॥ रस्_१२।२५९ ॥  
अस्ति गोदावरी नाम महाराष्ट्रे ऽतिविश्रुता  ।  
तस्या उत्तरभागे तु सह्याद्रिः पुण्यपर्वतः  ॥ रस्_१२।२६० ॥  
तत्र मातापुरं नाम प्रसिद्धं देवतागृहम्  ।  
तस्मादुत्तरतो देवि कम्पाख्यं नगरं परम्  ॥ रस्_१२।२६१ ॥  
तत्र कम्पेश्वरो देवस् तत्रास्त्युष्णोदकं ध्रुवम्  ।  
प्रणीताख्या नदी तत्र स्नात्वा वै साधकोत्तमः  ।  
पश्चादुष्णोदके कुण्डे विधिं कुर्याद् यथोदितः  ॥ रस्_१२।२६२ ॥  
शर्वरीम् उषितस्तत्र धनवांश्च दिने दिने  ।  
भक्षयेन्मासमात्रं तु जीवेद् वर्षशताष्टकम्  ॥ रस्_१२।२६३ ॥  
वर्षमेकं प्रयुञ्जीत जीवेद्वर्षायुतं सुखी  ।  
वलीपलितनिर्मुक्तो भोगी चैव पुरन्दरः  ॥ रस्_१२।२६४ ॥  
वर्षमेकं पिबेत् तोयं जीवेच्चन्द्रार्कतारकम्  ।  
तस्य मूत्रपुरीषेण शुल्वं भवति काञ्चनम्  ॥ रस्_१२।२६५ ॥  
उष्णोदकं च कासीसं गन्धपाषाणसंयुतम्  ।  
चतुर्थांशेन रसकं दशभागं विनिक्षिपेत्  ॥ रस्_१२।२६६ ॥  
शुल्वं च मर्दयेत् सर्वं नष्टपिष्टं क्षणेन तु  ।  
तेन लेपितमात्रेण शुल्वं भवति काञ्चनम्  ॥ रस्_१२।२६७ ॥  
निषिक्तं तेन तोयेन प्रतिवापं ददेद् बुधः  ।  
शुल्वं च जायते हेम तरुणादित्यवर्चसम्  ॥ रस्_१२।२६८ ॥  
तज्जलेन निषिक्तं च हेम बीजार्थसंयुतम्  ।  
तारं चानेन मार्गेण निषिक्तं हेमतां व्रजेत्  ॥ रस्_१२।२६९ ॥  
उष्णोदकेन भल्लातं तिलपिष्टं च भक्षयेत्  ।  
मासद्वयप्रयोगेण जीवेद्वर्षशतत्रयम्  ॥ रस्_१२।२७० ॥  
रसगन्धाश्मरसकं तुत्थं दरदमाक्षिकम्  ।  
याममुष्णाम्भसा घृष्टं तारपत्त्राणि लेपयेत्  ॥ रस्_१२।२७१ ॥  
द्विवारं तु धमेद्देवि स्याच्चतुर्दशवर्णकम्  ।  
क्रमेणानेन देवेशि शुल्वं षोडशवर्णकम्  ॥ रस्_१२।२७२ ॥  
एकैकं हेमतारांशं द्वन्द्वं कान्ताभ्रयोः पृथक्  ।  
उष्णोदकेन सम्मर्द्य धमनात् खोटतां व्रजेत्  ॥ रस्_१२।२७३ ॥  
तन्मुखे धारयेन्मासं वज्रकायो भवेन्नरः  ।  
तच्चूर्णं यवमात्रं तु भक्षयेन्मधुसर्पिषा  ।  
यावत् पलं तस्य मलैः शुल्वं भवति काञ्चनम्  ॥ रस्_१२।२७४ ॥  
उष्णोदपाचितान् खादेत् कुलत्थान् क्षीरपो भवेत्  ।  
स्नानमुष्णाम्भसा कुर्यात् वर्षाद्वर्षशतायुषम्  ॥ रस्_१२।२७५ ॥  
क्षीरमुष्णोदकं क्वाथं त्रिफलायाश्च पाचयेत्  ।  
पायसं कान्तपात्रे तन् मासम् एकं तु भक्षयेत्  ।  
भुक्त्वा जीवेत् कल्पशतं वैष्णवायुर् भवेन्नरः  ॥ रस्_१२।२७६ ॥  
अतः परं प्रवक्ष्यामि शैलोदकविधिं प्रिये  ।  
कर्दमापो महीशैलं शिलं चेति चतुर्विधम्  ॥ रस्_१२।२७७ ॥  
कानिचित् क्षणवेधीनि दिनवेधीनि कानिचित्  ।  
पक्षमासादिषण्मास- वेधनानि महीतले  ॥ रस्_१२।२७८ ॥  
क्षिप्तं यदा भवेत् काष्ठं शैलीभूतं च दृश्यते  ।  
बहिरन्तश्च देवेशि वेधकं तत् प्रकीर्तितम्  ॥ रस्_१२।२७९ ॥  
हिङ्गुलं हरितालं च गन्धकं च मनःशिला  ।  
एषां गन्धापहारं यत् कुरुते तच्च वेधकम्  ॥ रस्_१२।२८० ॥  
गन्धकं तालकं चैव तोयपूर्णे घटे क्षिपेत्  ।  
यदा तद्बुद्बुदाकारं तदा शैलोदकं भवेत्  ।  
अन्यथा वेष्टकं देवि तदग्राह्यं निरर्थकम्  ॥ रस्_१२।२८१ ॥  
श्रीशैले श्रीवनप्रान्ते पर्यङ्काख्ये शिलातले  ।  
तत्रस्थं क्षणवेधि स्यात् नदीभगवतीतटे  ।  
एकाहे वेधकं तत्र गोकर्णे तु दिनत्रयम्  ॥ रस्_१२।२८२ ॥  
भद्राङ्गे दिनवेधि स्यात् त्रिस्थलान्ते त्रिवासरम्  ।  
धारेश्वरे पाक्षिकं स्यात् वर्षापुर्यां दिनैकतः  ॥ रस्_१२।२८३ ॥  
ब्रह्मेश्वरे मासिकं स्यात् व्याघ्रपुर्यां तु वासरम्  ।  
अघोरेशे मासिकं तु सिंहद्वीपे तथा पुनः  ।  
दिनमेकं ब्रह्मगिरौ विन्ध्ये तु क्षणवेधकम्  ॥ रस्_१२।२८४ ॥  
वासरं माल्यवन्तेषु क्षणवेधि शिलोदकम्  ॥ रस्_१२।२८५ ॥  
किष्किन्ध्यापर्वते रम्ये पम्पातीरे तृणोदकम्  ।  
तस्य पश्चिमतो देवि योजनद्वितये पुनः  ।  
भूशैलमस्ति तत्रैव त्रिदिनं वेधि पर्वते  ॥ रस्_१२।२८६ ॥  
सह्याचले पुरे देव्याः क्षीरक्षेत्रस्य सन्निधौ  ।  
शैलोदकं कोटिवेधि दुर्जदेशे ऽपि वासरम्  ।  
लक्षवेधि नृसिंहस्य नगरे गोकुलाभिधे  ॥ रस्_१२।२८७ ॥  
अन्यत्र यत्र तत्रापि ब्रह्मविष्णुशिवोद्भवम्  ।  
अमृतं तत्र तत्रापि वज्रीकरणम् उत्तमम्  ॥ रस्_१२।२८८ ॥  
तस्योत्पत्तिं प्रवक्ष्यामि यथा जानन्ति साधकाः  ॥ रस्_१२।२८९ ॥  
महीं समुद्धृतवतो वराहस्य कलेवरात्  ।  
यः स्वेदः पतितस्तस्माज् जातं शैलोदकं परम्  ॥ रस्_१२।२९० ॥  
तन्मुखे क्षणिकं जातं क्रोडदेशे तु वासरम्  ।  
बाहुभ्यां त्र्यहवेधि स्यात् मासवेधि तु पार्श्वयोः  ।  
षण्मासमपराङ्गे च सर्वं समफलं भवेत्  ॥ रस्_१२।२९१ ॥  
अघोरास्त्रेण तत्क्षेत्र- रक्षां कृत्वा दिशां बलिम्  ।  
दत्त्वा लक्षं जपित्वा तु गृह्णीयादमृतं परम्  ॥ रस्_१२।२९२ ॥  
शरद्ग्रीष्मवसन्तेषु हेमन्ते वा सुरार्चिते  ।  
आयसे ताम्रपात्रे वा पात्रे ऽलाबुमये ऽथवा  ।  
शैलाम्बुपलमष्टौ तु पलं क्षीरस्य निक्षिपेत्  ॥ रस्_१२।२९३ ॥  
क्षीरावशेषं सङ्क्वाथ्य त्रिसप्ताहं पिबेन्नरः  ।  
जीवेद् वर्षसहस्रं तु वलीपलितवर्जितः  ॥ रस्_१२।२९४ ॥  
अथवाष्टपलं क्षीरं पलैकेनाम्बुना युतम्  ।  
क्षीरावशेषं सेवेत पूर्वोक्तं लभते फलम्  ॥ रस्_१२।२९५ ॥  
कुलत्थाष्टगुणं वारि पचेदष्टावशेषितम्  ।  
चतुर्गुणेन तेनाज्यं पाचयेद्धृतशेषितम्  ॥ रस्_१२।२९६ ॥  
लिह्यान्मधुसमोपेतं त्रिसप्ताहं बृहस्पतिः  ।  
मासेन शास्त्रसम्पत्तिं ज्ञात्वा देवि बलाबलम्  ।  
द्विर् अष्टवर्षकाकारः सहस्रायुर् न संशयः  ॥ रस्_१२।२९७ ॥  
अवशिष्टकुलत्थं तु पादांशं मधुसर्पिषा  ।  
भक्षयेद् वर्षम् एकं तु मासेनायुतजीवितः  ॥ रस्_१२।२९८ ॥  
तत्सिद्धतैलेनाभ्यङ्गं मर्दनं चापि कारयेत्  ।  
मासमेकं ततो मर्द्यं देहसिद्धिं करोति च  ॥ रस्_१२।२९९ ॥  
पामाविचर्चिकादद्रु- कुष्ठानि सहसा जयेत्  ।  
वलीपलितनिर्मुक्तः सहस्रायुश्च जायते  ॥ रस्_१२।३०० ॥  
यः पिबेत् प्रातरुत्थाय शैलाम्बुचुलुकत्रयम्  ।  
षण्मासात् स्यात् सहस्रायुर् वलीपलितवर्जितः  ॥ रस्_१२।३०१ ॥  
अथवा सूतकं देवि वारिणा सह मर्दयेत्  ।  
मासेनैकेन देवेशि नष्टपिष्टं भविष्यति  ॥ रस्_१२।३०२ ॥  
मासमात्रं समश्नीयात् स भवेदजरामरः  ॥ रस्_१२।३०३ ॥  
अथवा तं रसं हेम्ना हेमभस्म ततो बली  ।  
मर्दयेत्तेन तोयेन धामयेत् खदिराग्निना  ॥ रस्_१२।३०४ ॥  
गुटिका सुन्दरी नाम सर्वायुधनिवारणी  ।  
कर्ता हर्ता स्वयं सिद्धो जीवेच्चन्द्रार्कतारकम्  ॥ रस्_१२।३०५ ॥  
कुनटी चाभ्रमाक्षीकं हेम तारं तथैव च  ।  
तत् सर्वं पयसा क्षीरैर् मद्यं पाच्यं दिनत्रयम्  ।  
मासमात्रप्रयोगेण वलीपलितवर्जितः  ॥ रस्_१२।३०६ ॥  
अथ तेनोदकेनैव क्षीरार्धं पायसं पचेत्  ।  
मासमात्रप्रयोगेण वलीपलितनाशनम्  ॥ रस्_१२।३०७ ॥  
पक्त्वा तेनाम्भसा पथ्याः षष्टिं त्रीणि शतानि च  ।  
मधु संयोज्य भाण्डस्थं भूमौ सर्वं निधापयेत्  ॥ रस्_१२।३०८ ॥  
दिने दिने तथैकैकं भक्षयेत् प्रातरुत्थितः  ।  
वलीपलितनिर्मुक्तो जीवेद्वर्षसहस्रकम्  ॥ रस्_१२।३०९ ॥  
शैलीभूतं कुलत्थं वा भक्षयेन्मधुसर्पिषा  ।  
षण्मासेन प्राशनेन जीवेद्वर्षसहस्रकम्  ॥ रस्_१२।३१० ॥  
कूष्माण्डं मारितं कृत्वा यानि कानि फलानि च  ।  
जले क्षिप्तानि लोहानि शैलीभूतानि भक्षयेत्  ।  
क्षीराहारश्च जीर्णान्ते वज्रकायो भवेन्नरः  ॥ रस्_१२।३११ ॥  
तेनोदकेन सम्मर्द्य अभ्रकं क्वाथयेत् प्रिये  ।  
कटुत्रययुतं खादेत् जीवेद्वर्षसहस्रकम्  ॥ रस्_१२।३१२ ॥  
अथवा रसकर्षैकं तज्जलेन तु मर्दयेत्  ।  
इङ्गुदीफलमध्यस्थं तच्छैलोदकमध्यगम्  ।  
कालेन त्रिगुणेनैव काठिन्यं तस्य जायते  ॥ रस्_१२।३१३ ॥  
षण्मासं तन्मुखे धार्यं वज्रकायं करोति च  ।  
दशनागसमप्राणो देवैः सह च मोदते  ॥ रस्_१२।३१४ ॥  
गृहीत्वा त्रिफलां तत्र शैलवारिणि निक्षिपेत्  ।  
यदा भवति तच्छैलं गृहीत्वा चूर्णयेत् ततः  ॥ रस्_१२।३१५ ॥  
कान्तजीर्णरसं तेन सार्धं घृतमधुप्लुतम्  ।  
भक्षयेद्वर्षमेकं तु ततः क्षीराशनो भवेत्  ॥ रस्_१२।३१६ ॥  
उदयादित्यसङ्काशो मेधावी प्रियदर्शनः  ।  
नीलकुञ्चितकेशश्च जीवेच्चन्द्रार्कतारकम्  ॥ रस्_१२।३१७ ॥  
पारदं हरितालं च शिला माक्षिकमेव च  ।  
दरदं च विषं चैव सर्वमेकत्र कारयेत्  ॥ रस्_१२।३१८ ॥  
मर्दयेत् खल्लपाषाणे मातुलुङ्गरसेन च  ।  
गोलकं कारयित्वा तु वारिमध्ये निधापयेत्  ॥ रस्_१२।३१९ ॥  
तेन तारं च शुल्वं च काञ्चनं भवति ध्रुवम्  ॥ रस्_१२।३२० ॥  
उपयुञ्जीत मासैकं वलीपलितवर्जितः  ।  
सहस्रं जीवितं तस्य महाबलपराक्रमः  ॥ रस्_१२।३२१ ॥  
शैलीभूतां हरिद्रां तु तच्चूर्णवापमात्रतः  ।  
हेमत्वं लभते नागो बालार्कसदृशप्रभम्  ॥ रस्_१२।३२२ ॥  
शैलोदके विनिक्षिप्य भूशैले कर्दमे ऽपि वा  ।  
ज्ञात्वा कालप्रमाणेन बन्धयेत् पारदं ततः  ॥ रस्_१२।३२३ ॥  
रक्तक्षारयुतं ध्मातं सुवर्णं समसारितम्  ।  
शतांशेन तु लोहानां सर्वेषां हेमकारकम्  ॥ रस्_१२।३२४ ॥  
द्वितीयसारणां प्राप्य भक्षयेन्मधुसर्पिषा  ।  
तत्कालं चित्तजातानाम् ऊर्ध्वं भवति चानिलः  ॥ रस्_१२।३२५ ॥  
कालज्ञानं भवेत्तस्य जीवेदयुतपञ्चकम्  ॥ रस्_१२।३२६ ॥  
द्वितीयसारणां प्राप्य सहस्रांशेन विध्यति  ।  
तं खोटं धारयेद्वक्त्रे दिव्यत्वं लभते ध्रुवम्  ॥ रस्_१२।३२७ ॥  
निचुले ककुभे चैव किंशुके मधुके ऽपि वा  ।  
इङ्गुदीफलमध्ये वा रजनीद्वयमध्यतः  ॥ रस्_१२।३२८ ॥  
पारदं गन्धकं चैव मर्दयेत् गुलिकाकृति  ।  
पाचयेद्दिनमेकं तु हेम्ना संवेष्ट्य धारयेत्  ॥ रस्_१२।३२९ ॥  
त्रिफलाव्योषकल्केन वेष्टयित्वा प्रयत्नतः  ।  
पादेन कनकं दत्त्वा पारदं तत्र योजयेत्  ।  
क्षिपेच्छैलाम्बुमध्यस्थं गुलिका वज्रवद्भवेत्  ॥ रस्_१२।३३० ॥  
पूर्ववत् सारणा कार्या पूर्ववत् सिद्धिदा भवेत्  ।  
धार्यमाणा मुखे सा तु सहस्रायुष्करी भवेत्  ॥ रस्_१२।३३१ ॥  
द्वितीयसारणायोगाद् अयुतं वेधयेत्तु सा  ।  
धार्यमाणा मुखे सेयम् अयुतायुःप्रदा भवेत्  ॥ रस्_१२।३३२ ॥  
तृतीयसारणायोगाज् जायते लक्षवेधिनी  ।  
तं खोटं धारयेद्वक्त्रे लक्षायुर्जायते नरः  ॥ रस्_१२।३३३ ॥  
चतुर्थीं सारणां प्राप्य कोटिवेधो न संशयः  ।  
कोट्यायुर्जीवितं तस्य खेचरत्वं च लभ्यते  ॥ रस्_१२।३३४ ॥  
पञ्चभिर् दशकोटिः स्यात् षड्भिः कोटिशतं भवेत्  ।  
यावच्चन्द्रार्कजीवित्वम् अनन्तबलवीर्यवान्  ॥ रस्_१२।३३५ ॥  
ददाति सप्तमीं सापि सारणां गुटिका परा  ।  
खेचरी नाम विख्याता भैरवेण प्रचोदिता  ॥ रस्_१२।३३६ ॥  
यस्तु तद्राजिकामात्रं मासमेकं तु भक्षयेत्  ।  
वज्रदेहः स सिद्धः स्यात् दिव्यस्त्रीजनवल्लभः  ।  
क्रीडते खेचरैर् भोगैः स्वेच्छया शिवतां व्रजेत्  ॥ रस्_१२।३३७ ॥  
नानाविधफलं च स्यात् तद्रसैर् बीजतैलतः  ।  
तद्बद्धं पारदं चैव गुटिकां शृणु सुन्दरि  ॥ रस्_१२।३३८ ॥  
शुद्धबद्धरसेन्द्रस्तु गन्धकं तत्र जारयेत्  ।  
त्रिगुणे गन्धके जीर्णे तेन हेम तु कारयेत्  ॥ रस्_१२।३३९ ॥  
कारयेद्भस्म सूतं तु काञ्चनं तत्र सूतकम्  ।  
तद्भस्म सूतके जार्यं रसेन्द्रस्य समे समम्  ॥ रस्_१२।३४० ॥  
तेन सूतकजीर्णेन वज्ररत्नं तु जारयेत्  ।  
तद्वज्रं जायते भस्म सिन्दूरारुणसन्निभम्  ॥ रस्_१२।३४१ ॥  
तद्भस्म जारयते सूते त्रिगुणे तु सुरार्चिते  ।  
हाटके सारयेत्तं तु गुटिकां तेन कारयेत्  ॥ रस्_१२।३४२ ॥  
त्रिलोहावेष्टितं तं तु मुखे प्रक्षिप्य साधकः  ।  
नष्टच्छायो भवेत् सो ऽयम् अदृश्यो देवदानवैः  ॥ रस्_१२।३४३ ॥  
तत्क्षणाद्वेधयेद्देवि सर्वलोहानि काञ्चनम्  ।  
बहुवर्षसहस्राणि निर्वलीपलितो भवेत्  ॥ रस्_१२।३४४ ॥  
शूलिनं शक्तिसंयुक्तं रत्नादिगुणभूषितम्  ।  
वक्त्रे करे च बिभृयात् सर्वायुधनिवारणात्  ॥ रस्_१२।३४५ ॥  
व्योम माक्षिकसत्त्वं च तारामात्रं सुरायुधम्  ।  
वैक्रान्तं तालकं सूतं रत्नादिगुणभूषितम्  ॥ रस्_१२।३४६ ॥  
गुटिका सा वरारोहे मधुरत्रयसंयुता  ।  
वक्त्रस्था नाशयेत् साक्षात् पलितं नात्र संशयः  ।  
शिवशक्तिश्च देवेशि रत्नादिशिवगा यथा  ॥ रस्_१२।३४७ ॥  
हेम तारं तथा भानुं समभागानि कारयेत्  ।  
स्त्रीरजो व्याघ्रमध्यस्थं पद्मसूत्रेण वेष्टयेत्  ॥ रस्_१२।३४८ ॥  
सेचयेत्तत् तथावेष्ट्य गुह्यस्थाने निधापयेत्  ।  
रणे राजकुले द्यूते दिव्ये काम्ये जयो भवेत्  ।  
यन्मुखे चैव तद्गोलं स सर्वरञ्जको भवेत्  ॥ रस्_१२।३४९ ॥  
वैक्रान्ताभ्रककान्तं तु सस्यकं तु सुरायुधम्  ।  
विभीतकादिसम्भूत- काञ्चिकस्य समं भवेत्  ॥ रस्_१२।३५० ॥  
राजावर्तं ततः सूते योजयेत् पादयोगतः  ।  
कुमारीरससङ्घृष्टा कृतैका गुटिका शुभा  ।  
रोगमृत्युजरा हन्ति वक्त्रस्था नात्र संशयः  ॥ रस्_१२।३५१ ॥  
पञ्चतारं वरारोहे सूतकं द्वयमेव च  ।  
त्रयो गगनभागाः स्युर् एकैकं हेमकान्तयोः  ॥ रस्_१२।३५२ ॥  
अर्धशुल्वविधानेन गुटिकामरसुन्दरि  ।  
अक्षयो ह्य् अजरश्चैव भवेत्तेन महाबलः  ।  
सर्वरोगविनिर्मुक्तो जीवेद्वक्त्रे विधारणात्  ॥ रस्_१२।३५३ ॥  
भस्मसूतपलैकं च मृतकान्तपलं तथा  ।  
माक्षिकस्य पलं चैव शिलाजतुपलं पुनः  ॥ रस्_१२।३५४ ॥  
पलमेकं विडङ्गस्य पथ्याचूर्णपलं तथा  ।  
एकीकृत्याथ तत् सर्वं मध्वाज्येन तु पेषयेत्  ॥ रस्_१२।३५५ ॥  
गुटिकाः कारयेद्देवि षष्ट्यधिकशतत्रयम्  ।  
एकैकं भक्षयेन्नित्यं वर्षमेकं निरन्तरम्  ॥ रस्_१२।३५६ ॥  
जीवेद्वर्षसहस्राणि रुद्रतुल्यो महाबलः  ॥ रस्_१२।३५७ ॥  
अतः परं प्रवक्ष्यामि रसभस्मरसायनम्  ।  
विज्ञेयं निष्परीहारं साक्षाद्दिव्यौषधं परम्  ॥ रस्_१२।३५८ ॥  
आमलक्यादि कान्तं च पारदं च मनःशिलाम्  ।  
वाकुचीसप्तभागं च क्षीरिणीरसपेषितम्  ।  
मेघनादरसोपेतं मूकमूषागतं पुटेत्  ॥ रस्_१२।३५९ ॥  
माषं त्रिमाषं त्रिगुणं भक्षयेत्तु क्रमेण तु  ।  
वर्षत्रयपरं देवि पादनिष्कार्धकं क्रमात्  ॥ रस्_१२।३६० ॥  
षट् सप्ताष्टौ च वर्षाणि क्रमान् निष्कप्रमाणतः  ।  
भुञ्जीत स च दिव्यान्नं जरावैरूप्यवर्जितः  ॥ रस्_१२।३६१ ॥  
किञ्चित् काञ्चनसंयुक्तं निष्कं निष्कार्धमेव च  ।  
यो भक्षयेत् त्रिभिर्वर्षैः सर्वव्याधीन् जयत्यलम्  ॥ रस्_१२।३६२ ॥  
अष्टवर्षे सहस्रायुः द्वादशे लक्षवेधकः  ।  
षोडशे वत्सरे देवि दिव्यरूपः स जायते  ॥ रस्_१२।३६३ ॥  
शतपलम् अभयानाम् अक्षधात्र्योस् तथैव क्वथितजलशताष्टौ भागमष्टावशेषम्  ।  
घृतमधुसितयाढ्यं व्योषचित्रं दशांशं रसफलरससिद्धं लोहजीर्णं मृतं च  ॥ रस्_१२।३६४ ॥  
गिरिजतुसममभ्रं कान्तभृङ्गं विडङ्गं रससहितसुभाव्यं तण्डुलैर्दिव्यमुख्यैः  ।  
अहिमरकृतकल्कं लोहपात्रस्थमाषं त्रिदिनतनुसुसिद्धं कल्कमेतद्वरिष्ठम्  ॥ रस्_१२।३६५ ॥  
लिहति शयनकाले वामनेत्रावसेवी घननिबिडसुमध्यो मत्तमातङ्गदर्पः  ।  
विगतसकलदोषः सर्वदिग्दिव्यचक्षुः मदन इव सुकान्तिः कामिनीनां प्रवीरः  ॥ रस्_१२।३६६ ॥  
जलदलववपुष्मान् कुञ्चितानीलकेशः सुरगुरुरिव शुद्धः सत्कविश्चित्रकारी  ।  
वृषभगतिविचेष्टः स्निग्धगम्भीरघोषः सुरगज इव लोके श्रान्तिहन्ताशु नित्यम्  ॥ रस्_१२।३६७ ॥  
प्रभवति खलु लोके सोमतारार्कजीवी कमलसदनसुश्रीर् न्यायशास्त्रादिवेत्ता  ।  
सुजनसमयपाता धर्मदीक्षानुमाता हरिहरमगभीरः सूर्यसोमाब्धिधीरः  ॥ रस्_१२।३६८ ॥  
कान्तहेमरविचन्द्रमभ्रकं गोलकं निहितमिङ्गुदीफले  ।  
शैलवारिवरसिद्धगोलकं सुन्दरं ह्य् अमररञ्जकं शुभम्  ॥ रस्_१२।३६९ ॥  
कान्तहेमरविचन्द्रम् अभ्रकं वज्ररत्नम् अहिराजगोलकम्  ।  
क्षिप्तम् आमलककाष्ठकोटरे भूमिशैलनिहितं समुद्धृतम्  ।  
शैलतां गतमथाहितं मुखे वज्रकायकरम् अल्पवासरैः  ॥ रस्_१२।३७० ॥  
तालहेमवरशुल्बसूतकैः गोलकं वरणकाष्ठयन्त्रितम्  ।  
शैलवारिकृतसुन्दरीरसं खेचरीति गुटिका निगद्यते  ॥ रस्_१२।३७१ ॥  
शैलाम्बुनिक्षिप्तपलाशबीजं शैलीकृतं क्षौद्रघृतेन खादेत्  ।  
त्रिःसप्तरात्रं दिनमेकमेकं सहस्रजीवी विजयी नरः स्यात्  ॥ रस्_१२।३७२ ॥  
सूतकं चाभ्रकं चैव वज्रीक्षीरसमन्वितम्  ।  
हाटकेन समायुक्तं गुटिका खेचरी भवेत्  ॥ रस्_१२।३७३ ॥  
करञ्जफलमध्यस्थं सूतकं तत्र निक्षिपेत्  ।  
घृतशैलाम्बुमध्यस्थं सहस्रायुः प्रयच्छति  ॥ रस्_१२।३७४ ॥  
तिन्दुके द्विसहस्रायुः जम्बीरे त्रिसहस्रकम्  ।  
मातुलुङ्गे च नारङ्गे चतुःपञ्चसहस्रकम्  ॥ रस्_१२।३७५ ॥  
रम्भाफले षट्सहस्रं पनसे सप्तसङ्ख्यकम्  ।  
विभीतकफले चैव दशसाहस्रसङ्ख्यकम्  ॥ रस्_१२।३७६ ॥  
नारिकेले महाभागे सहस्राणि चतुर्दश  ।  
त्रिंशत्सहस्रं पद्मे च लक्षमामलके पुनः  ॥ रस्_१२।३७७ ॥  
अभ्रपत्त्रद्रवे क्वाथम् अहोरात्रं शिलोदके  ।  
तस्मात्तु चोद्धृतं सूतं मृत्युदारिद्र्यनाशनम्  ॥ रस्_१२।३७८ ॥  
सारणाक्रमयोगेन नवीनं जायते वपुः  ।  
रसे रसायने चैव लक्षवेधी न संशयः  ॥ रस्_१२।३७९ ॥  
कर्दमं च कुमार्याश्च रसेन कृतगोलकम्  ।  
धमनात् पतते सत्त्वं मुखे तद्धारयेन्नरः  ।  
षण्मासेन प्रयोगेण ह्य् अजरामरतां व्रजेत्  ॥ रस्_१२।३८० ॥  
स्रोतोञ्जनयुतं ध्मातं सत्त्वं पारदमिश्रितम्  ।  
तं खोटं धारयेद्वक्त्रे अदृश्यो भवति ध्रुवम्  ॥ रस्_१२।३८१ ॥  
यस्य यो विधिराम्नात उदकस्य शिवागमे  ।  
रसेनैव तु काले तु कुर्यादेव रसायनम्  ॥ रस्_१२।३८२ ॥  
  
  
  
  
