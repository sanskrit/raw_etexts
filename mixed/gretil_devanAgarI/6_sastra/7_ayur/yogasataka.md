---
title: Yogasataka

---
## Intro
  
  
  
  
 Yogasataka   
  
  
  
  
Yogasataka = Yś  
Based on the ed. Heinz Helmuth Michael Schmidt: Das Yogaśata : Ein Zeugnis altindischer Medizin, Sanskrit und Tibetisch, Bonn 1978 (Diss.).  
  
Input by Klaus Wille  
  
  
  
  


## पाठः
  
  
  
  
  
  
ॐ नमः सर्वज्ञाय ॥  
ॐ नमो धन्वन्तराये ॥  
  
  
कृत्स्नस्य तन्त्रस्य गृहीतधाम्नश् चिकित्सिताद् विप्रसृतस्य दूरम्   ।  
विदग्धवैद्यप्रतिपूजितस्य करिष्यते योगशतस्य बन्धः  ॥ य्श्_१ ॥  
परीक्ष्य हेत्वामयलक्षणानि चिकित्सितज्ञेन चिकित्सिकेन  ।  
निरामदेहस्य हि भैषजानि भवन्ति युक्तान्य् अमृतोपमानि  ॥ य्श्_२ ॥  
छिन्नोद्भवाम्बुधरधन्वयवासविश्वैर् दुःस्पर्शपर्पटकमेघकिराततिक्तैः  ।  
मुस्ताटरूषकमहौषधधन्वयासैः क्वाथं पिबेद् अनिलपित्तकफज्वरेषु  ॥ य्श्_३ ॥  
क्षुद्रामृतानागरपुष्कराह्वयैः कृतः कषायः कफमारुतोत्तरे  ।  
सश्वासकासारुचिपार्श्वरुक्करे ज्वरे त्रिदोषप्रभवे ऽपि शस्यते  ॥ य्श्_४ ॥  
आरग्वधग्रन्थिकमुस्ततिक्ताहरीतकीभिः क्वथितः कषायः  ।  
सामे सशूले कफवातयुक्ते ज्वरे हितो दीपनपाचनश् च  ॥ य्श्_५ ॥  
द्राक्षाभयापर्पटकाब्दतिक्ताक्वाथं सशम्याकफलं विदध्यात्  ।  
प्रलापमूर्छाभ्रमदाहमोहतृष्णान्विते पित्तभवे ज्वरे तु  ॥ य्श्_६ ॥  
निदिग्धिकानागरकामृतानां क्वाथं पिबेन् मिश्रितपिप्पलीकम्  ।  
जीर्णज्वरारोचककासशूलश्वासाग्निमान्द्यार्दितपीनसेषु  ॥ य्श्_७ ॥  
दुरालभापर्पटकप्रियङ्गुभूनिम्बवासाकटुरोहिणीनाम्  ।  
क्वाथं पिबेच् छर्करयावगाढं तृष्णाश्रपित्तज्वरदाहयुक्तः  ॥ य्श्_८ ॥  
फलत्रिकं दारुनिशाविशालामुस्तं च निष्क्वाथ्य निशांशकल्कम्  ।  
पिबेत् कषायं मधुसम्प्रयुक्तं सर्वप्रमेहेषु समुत्थितेषु  ॥ य्श्_९ ॥  
सवत्सकः सातिविषः सबिल्वः सोदीच्यमुस्तश् च कृतः कषायः  ।  
सामे सशूले च सशोणिते च चिरप्रवृत्ते ऽपि हितो ऽतिसारे  ॥ य्श्_१० ॥  
शुण्ठीं समुस्तातिविषागुडूचीं पिबेज् जलेन क्वथितां समांशाम्  ।  
मन्दानलत्वे सततामयानाम् आमानुबन्धे ग्रहणीगदे च  ॥ य्श्_११ ॥  
पुनर्नवादार्व्यभयागुडूचीः पिबेत् समूत्रा महिषाक्षयुक्ताः  ।  
त्वग्दोषशोफोदरपाण्डुरोगस्थौल्यप्रसेकोर्ध्वकफामयेषु  ॥ य्श्_१२ ॥  
मुस्ताखुपर्णीफलदारुशिग्रुक्वाथः सकृष्णाकृमिशत्रुकल्कः  ।  
मार्गद्वयेनापि चिरप्रवृत्तान् कृमीन् निहन्यात् कृमिजांश् च रोगान्  ॥ य्श्_१३ ॥  
एलोपकुल्यामधुकाश्मभेदकौन्तीश्वदंष्ट्रावृषकोरुबूकैः  ।  
शृतं पिबेद् अश्मजतुप्रधानं सशर्करे साश्मरिमूत्रकृच्छ्रे  ॥ य्श्_१४ ॥  
एलाश्मभेदकशिलाजतुपिप्पलीनां चूर्णानि तण्डुलजलैर् लुलितानि पीत्वा  ।  
यद् वा गुडेन सहितान्य् अवलेह्यमानान्य् आसन्नमृत्युर् अपि जीवति मूत्रकृच्छ्री  ॥ य्श्_१५ ॥  
हरीतकीगोक्षुरराजवृक्षपाषाणभिद्धन्वयवासकानाम्  ।  
क्वाथं पिबेन् माक्षिकसम्प्रयुक्तं कृच्छ्रे सदाहे सरुजे विबन्धे  ॥ य्श्_१६ ॥  
वासागुडूचीचतुरङ्गुलानाम् एरण्डतैलेन पिबेत् कषायम्  ।  
क्रमेण सर्वाङ्गजम् अप्य् अशेषं जयेद् असृग्वातभवं विकारम्  ॥ य्श्_१७ ॥  
रसाञ्जनं तण्डुलकस्य मूलं क्षौद्रान्वितं तण्डुलतोयपीतम्  ।  
असृग्दरं सर्वभवं निहन्ति श्वासं च भार्गी सह नागरेण  ॥ य्श्_१८ ॥  
एरण्डबिल्वबृहतीद्वयमातुलुङ्गपाषाणभित्त्रिकटमूलकृतं कषायः  ।  
सक्षारहिङ्गुलवणोरुहुतैलमिश्रः श्रोण्यंसमेढ्रहृदयस्तनरुक्षु पेयः  ॥ य्श्_१९ ॥  
हिङ्गूग्रगन्धाविडशुण्ठ्यजाजीहरीतकीपुष्करमूलकुष्ठम्  ।  
भागोत्तरं चूर्णितम् एतद् इष्टं गुल्मोदराजीर्णविसूचिकासु  ॥ य्श्_२० ॥  
चूर्णं समं रुचकहिङ्गुमहौषधानाम् शुण्ठ्यम्बुना कफसमीरणसम्भवासु  ।  
हृत्पार्श्वपृष्ठजठरार्तिविसूचिकासु पेयं तथा यवरसेन च विड्विबन्धे  ॥ य्श्_२१ ॥  
पूतीकपत्रगजचिर्भिटचव्यवह्नि व्योषं च संस्तरचितं लवणोपधानम्  ।  
दग्ध्वा विचूर्ण्य दधिमस्तुयुतं प्रयोज्यं गुल्मोदरश्वयथुपाण्डुगुदोद्भवेषु  ॥ य्श्_२२ ॥  
द्विरुत्तरा हिङ्गु वचा सकुष्ठा सुवर्चिका चेति विडं च चूर्णम्  ।  
उष्णाम्बुनानाहविसूचिकार्तिहृद्रोगगुल्मोर्ध्वसमीरणघ्नम्  ॥ य्श्_२३ ॥  
शृङ्गीकटुत्रिकफलत्रयकण्टकारीभार्गीसपुष्करजटा लवणानि पञ्च  ।  
चूर्णं पिबेद् अशिशिरेण जलेन हिक्काश्वासोर्ध्ववातकसनारुचिपीनसेषु  ॥ य्श्_२४ ॥  
नादेयीकुटजार्कशिग्रुबृहतीस्नुग्बिल्वभल्लातक-  
व्याघ्रीकिंशुकपारिभद्रकजटापामार्गनीपाग्निकान्  ।  
वासामुष्ककपाटलाः सलवणा दग्ध्वा रसं पाचितं  
हिङ्ग्वादिप्रतिवापम् एतद् उचितं गुल्मोदरप्लीहिषु  ॥ य्श्_२५ ॥  
चव्यम्लवेतसकटुत्रिकतित्तिडीकतालीसजीरकतुगादहनैः समांशैः  ।  
चूर्णं गुडप्रमृदितं त्रिसुगन्धियुक्तं वैस्वर्यपीनसकफारुचिषु प्रशस्तम्  ॥ य्श्_२६ ॥  
तालीसचव्यमरिचं सदृशं द्विरंशं मूलं तुगां मगधजां त्रिगुणां च शुण्ठीम्  ।  
कृत्वा गुडत्रिगुणितां गुडिकां सुगन्धां कासाग्निमान्द्यगुदजज्वररुक्षु दद्यात्  ॥ य्श्_२७ ॥  
सुण्ठीकणामरिचनागदलत्वगेलं चूर्णीकृतं क्रमविवर्धितम् ऊर्ध्वम् अन्त्यात्  ।  
खादेद् इदं समसितं गुदजाग्निमान्द्यगुल्मारुचिश्वसनकण्ठहृदामयेषु  ॥ य्श्_२८ ॥  
सिन्धूत्थहिङ्गुत्रिफलायवानीव्योषैर् गुडांशैर् गुडिकां प्रकुर्यात्  ।  
तैर् भक्षितैस् तृप्तिम् अवाप्नुवन् न भुञ्जीत मन्दाग्निर् अपि प्रभूतम्  ॥ य्श्_२९ ॥  
अयस्तिलत्र्यूषणकोलभागैः सर्वैः समं माक्षिकधातुचूर्णम्  ।  
तैर् मोदकः क्षौद्रयुतो ऽनुतक्रः पाण्ड्वामये दूरगते ऽपि शस्तः  ॥ य्श्_३० ॥  
गुडेन शुण्ठीम् अथवोपकुल्यां पथ्यातृतीयाम् अथ दाडिमं च  ।  
आमेष्व् अजीर्णेषु गुदामयेषु वर्चोविबन्धेषु च नित्यम् अद्यात्  ॥ य्श्_३१ ॥  
हरीतकीनागरमुस्तचूर्णं गुडेन सार्धं गुटिका विधेया  ।  
निवारयत्य् आस्यविधारितेयं श्वासं प्रवृद्धं प्रबलं च कासम्  ॥ य्श्_३२ ॥  
वटप्ररोहं मधु कुष्ठम् उत्पलं सलाजचूर्णं गुडिकां प्रकल्पयेत्  ।  
सुसंहिता सा वदनेन धारिता तृष्णां प्रवृद्धाम् अपि हन्ति सत्वरम्  ॥ य्श्_३३ ॥  
मनःशिलामागधिकोषणानां चूर्णं कपित्थाम्लरसेन युक्तम्  ।  
लाजैः समांशैर् मधुनावलीढं छर्दिं प्रसक्ताम् असकृन् निहन्ति  ॥ य्श्_३४ ॥  
दूर्वारसो दाडिमपुष्पजो वा घ्राणप्रवृत्ते ऽसृजि नस्यम् उक्तम्  ।  
स्तन्येन वालक्तरसेन वापि विण् मक्षिकानां च निहन्ति हिक्काम्  ॥ य्श्_३५ ॥  
धात्रीरसः सर्जरसः सपाक्यः सौवीरपिष्टश् च तदासुतश् च  ।  
भवन्ति सिध्मानि यथा न भूयस् तथैवम् उद्वर्तनकं करोति  ॥ य्श्_३६ ॥  
दूर्वाभयासैन्धवचक्रमर्दकुठेरकाः काञ्जिकतक्रपिष्टाः  ।  
त्रिभिः प्रलेपैर् अपि बद्धमूलां दद्रुं च कण्डुं च विनाशयन्ति  ॥ य्श्_३७ ॥  
गण्डीरिकचित्रकमार्कवार्ककुष्ठद्रुमत्वग्लवणैः समूत्रैः  ।  
तैलं पचेन् मण्डलकुष्ठदद्रुदुष्टव्रणारुक् किटिमापहारि  ॥ य्श्_३८ ॥  
सिन्दूरगुग्गुलुरसाञ्जनसिक्थतुत्थैस् तुल्यांशकैः कटुकतैलम् इदं विपक्वम्  ।  
कच्छूं स्रवत्पिटकिकाम् अथवापि शुष्काम् अभ्यञ्जनेन सकृद् उद्धरति प्रसह्य  ॥ य्श्_३९ ॥  
सुवर्चिकानागरकुष्ठमूर्वालाक्षानिशालोहितयष्टिकाभिः  ।  
तैलं ज्वरे षड्गुणतक्रसिद्धम् अभ्यञ्जनाच् छीतविदाहनुत् स्यात्  ॥ य्श्_४० ॥  
सर्पिर् गुडूचीवृषकण्टकारीक्वाथेन कल्केन च सिद्धम् एतत्  ।  
पेयं पुराणज्वरकासशूलश्वासाग्निमान्द्यग्रहणीगदेषु  ॥ य्श्_४१ ॥  
वृषखदिरपटोलपत्रनिम्बत्वगमृततामलकीकषायकल्कैः  ।  
घृतम् अभिनवम् एतद् आशु सिद्धं जयति विसर्पमदाश्रकुष्ठगुल्मान्  ॥ य्श्_४२ ॥  
त्वङ्मांसशोणितगतैर् दोषैः प्रकुपितैर् जनितः  
सर्वाङ्गशारीरशोषविशेषो विसर्पः  ।  
मदो मद्यात्मो मद्यपानजनितविकारः  ॥ य्श्_४३ ॥  
अमृतापटोलपिचुमर्दधावनीत्रिफलाकरञ्जवृषकल्कवारिभिः  ।  
घृतम् उत्तमं विधिविपक्वम् आदृतः प्रपिबन्न् इदं जयति कुष्ठम् आतुरः  ॥ य्श्_४४ ॥  
खण्डान् कुष्माण्डकानाम् अथ पचनविधिस्विन्नशुष्काज्यभृष्टान्  
न्यस्येत् खण्डे विपक्वे समरिचमगधाशुण्ठ्यजाजीत्रिगन्धान्  ।  
लेहो ऽयं बालवृद्धानिलरुधिरकृशस्त्रीप्रसक्तक्षतानां  
तृष्णाकासास्रपित्तश्वसनगुदरुजाछर्दितानां च शस्तः  ॥ य्श्_४५ ॥  
विपाच्य मूत्राम्ब्लमधूनि दन्तीपिण्डीतकृष्णाविडधूमकुष्ठैः  ।  
वर्तिं कराङ्गुष्ठनिभां घृताक्तां गुदे रुजानाहहरीं विदध्यात्  ॥ य्श्_४६ ॥  
सशर्करं कुङ्कुमम् आज्यभृष्टं नस्यं विधेयं पवनासृगुत्थे  ।  
भ्रूकर्णशङ्खाक्षिशिरोऽर्धशूले दिनाभिवृद्धिप्रभवे च रोगे  ॥ य्श्_४७ ॥  
पथ्याक्षधात्रीफलमध्यबीजैस् त्रिद्व्येकभागैर् विदधीत वर्तिम्  ।  
तयाञ्जयेद् अश्रुम् अतिप्रवृद्धम् अक्ष्णोर् हरेत् कष्टम् अपि प्रकोपम्  ॥ य्श्_४८ ॥  
हरीतकीसैन्धवतार्क्ष्यशैलैः सगैरिकैः स्वच्छजलप्रपिष्टैः  ।  
बहिष्प्रलेपं नयनस्य कुर्यात् सर्वाक्षिरोगोपशमार्थम् एतत्  ॥ य्श्_४९ ॥  
ससैन्धवं लोध्रम् अथाज्यभृष्टं सौवीरपिष्टं सितवस्त्रबद्धम्  ।  
आश्च्योतनं तन् नयनस्य कुर्यात् सदाहकण्डूं च रुजं निहन्यात्  ॥ य्श्_५० ॥  
हन्त्य् अर्जुनं शर्करयाब्धिफेनो नक्तान्धतां गोशकृता च कृष्णा  ।  
रसाञ्जनं व्योषयुतं च पिल्लं तापीसमुत्थं मधुना च शुक्रम्  ॥ य्श्_५१ ॥  
पुष्पाख्यतार्क्ष्यससितोदधिफेनशङ्खसिन्धूत्थगैरिकशिलामरिचैः समांशैः  ।  
पिष्टैस् तु माक्षिकरसेन रसक्रियेयं हन्त्य् अर्मकाचतिमिरार्जुनवर्त्मरोगान्  ॥ य्श्_५२ ॥  
मुस्तोशीररजोयवासमरिचाः सिन्धूद्भवं कट्फलं  
दार्वीतुत्थकशङ्खफेननलदं कालानुसार्य् अञ्जनम्  ।  
तुल्यं चूर्णितम् आयसे विनिहितं क्षौद्रान्वितं शस्यते  
कण्ड्वर्मामयरक्तराजितिमिरे पिल्लोपदेहेषु च  ॥ य्श्_५३ ॥  
मञ्जिष्ठामधुकोत्पलोदधिकफत्वक्सेव्यगोरोचना-  
मांसीचन्दनशङ्खपत्रगिरिमृत्तालीसपुष्पाञ्जनैः  ।  
सर्वैर् एव समांशम् अञ्जनम् इदं शस्तं सदा चक्षुषः  
कण्डूत्क्लेदमलाश्रुशोणितरुजापिल्लार्मशुक्रापहम्  ॥ य्श्_५४ ॥  
क्वाथः समुस्तातिविषेन्द्रदारुकलिङ्गपाठाकटुरोहिणीनाम्  ।  
गोमूत्रसिद्धो मधुना च युक्तः पेयो गलव्याधिषु सर्वजेषु  ॥ य्श्_५५ ॥  
यवाग्रजं तेजवतीं सपाठां रसाञ्जनं दारुनिशां सकृष्णाम्  ।  
क्षौद्रेण कुर्याद् गुटिकां मुखेन तां धारयेत् सर्वगलामयेषु  ॥ य्श्_५६ ॥  
दार्वीगुडूचीसुमनाप्रवालाद्राक्षायवासत्रिफलाकषायः  ।  
क्षौद्रेण युक्तः कवलग्रहो ऽयं मुखस्य पाकं शमयत्य् उदीर्णम्  ॥ य्श्_५७ ॥  
कुष्ठं दार्वी लोध्रम् अब्दं समङ्गा पाठा तिक्ता तेजनी पीतिका च  ।  
चूर्णं शस्तं घर्षणं तद् द्विजानां रक्तस्रावं हन्ति कण्डूरुजं च  ॥ य्श्_५८ ॥  
सौवीरशुक्तार्द्रकमातुलुङ्गमांसै रसैर् गुग्गुलुसैन्धवश् च  ।  
पक्त्वा तु तैलं कटुकं निषिञ्चेत् तत् कर्णयोः कर्णरुजोपशान्त्यै  ॥ य्श्_५९ ॥  
वासानिम्बपटोलपर्पटफलश्रीचव्यदार्व्यम्बुदैः  
तिक्तोशिरदुरालभात्रिकटुकत्रायन्तिकाचन्दनैः  ।  
सर्पिः सिद्धम् अथोर्ध्वजत्रुविकृतिघ्राणाक्षिशूलादिषु  
त्वग्दोषज्वरविद्रधिव्रणरुजाशुक्रेषु वै चेष्यते  ॥ य्श्_६० ॥  
दार्वीपर्पटनिम्बवत्सककणादुःस्पर्शयष्टीवृषास्  
त्रायन्तीत्रिफलापटोलकटुकाभूनिम्बरक्ताम्बुदाः  ।  
एषां कल्ककषायसाधितम् इदं सर्पिः प्रशस्तं दृशः  
पित्तासृक्प्रभवेषु शुक्रतिमिरेषूर्ध्वेषु च व्याधिषु  ॥ य्श्_६१ ॥  
शुक्लैरण्डान् मूलम् अथोग्रा शतपुष्पा पुष्पोद्भूतं यच् च बृहत्यास् तगरं च  ।  
तैलं सिद्धं तैः सपयस्कैस् तिमिरघ्नं नस्यं श्रेष्ठं व्याधिषु चोर्ध्वेष्व् अपरेषु   ॥ य्श्_६२ ॥  
क्वाथे मुष्ककभस्मनो ऽनलशिखादग्धं क्षिपेच् छङ्खकं  
तत् तेनैव पुनर् जलेन विपचेत् क्षारं स तैले विधिः  ।  
युञ्ज्यात् तद् व्रणदुष्टिषु व्रणरुजास्व् अर्शस्सु नाडीषु च  
त्वग्दोषेषु भगन्दरेषु विविधे कण्ठामये च स्थिरे  ॥ य्श्_६३ ॥  
निशासयष्टीमधुपद्मकोत्पलैः प्रियङ्गुकासावरलोध्रचन्दनैः  ।  
विपाच्य तैलं पयसा प्रयोजयेत् क्षतेषु संरोपणदाहनाशनम्  ॥ य्श्_६४ ॥  
जातीनिम्बपटोलपत्रकटुकादार्वीनिशासारिवा-  
मञ्जिष्ठाभयसिक्थतुत्थमधुकैर् नक्ताह्वबीजैः समैः  ।  
सर्पिः सिद्धम् अनेन सूक्ष्मवदना मर्माश्रिताः स्राविनो  
गम्भीराः सरुजा व्रणाः सगतिकाः शुध्यन्ति रोहन्ति च  ॥ य्श्_६५ ॥  
शिरीषपुष्पं स्वरसेन भावितं सहस्रकृत्वो मरिचं सिताह्वयम्  ।  
प्रयोजयेद् अञ्जनपाननावनैर् विमोहितानाम् अपि सर्पदंशिनाम्  ॥ य्श्_६६ ॥  
मयूरपित्तेन तु तण्डुलीयकं काकाण्डयुक्तं प्रपिबेद् अनल्पम्  ।  
विषाणि संस्तावरजङ्गमानि सोपद्रवाण्य् अप्य् अचिरेण हन्ति  ॥ य्श्_६७ ॥  
तैलं तिलानां पललं गुडं च क्षीरं तथार्कं समम् एव पीतम्  ।  
आलर्कम् उग्रं विषम् आशु हन्ति सद्योद्भवं वायुर् इवाभ्रवृन्दम्  ॥ य्श्_६८ ॥  
आगारधूमो महिषाक्षयुक्तः सवाजिगन्धाघृततण्डुलीयकः  ।  
गोमूत्रपिष्टो ह्य् अगदो निहन्ति विषाणि संस्थावरजङ्गमानि  ॥ य्श्_६९ ॥  
मांसीसेव्यालकौन्तीजलजलदशिलारोचनापद्मकेशी-  
स्पृक्काचण्डाहरिद्रागदसितपलितासृग्लतापद्मकैलाः  ।  
तुल्या गौराष्टभागाश् चतुरिभकुसुमा वर्तयः सर्वभोग्याः  
कृत्यालक्ष्मीपिशाचज्वरविषम् अगदा घ्नन्ति चन्द्रोदयाख्याः  ॥ य्श्_७० ॥  
सिद्धार्थत्रिफलाशिरीषकटभीश्वेताकरञ्जामृता-  
मञ्जिष्ठारजनीद्वयत्रिकटुकं श्यामा वचा हिङ्गु च  ।  
शस्तं छागलमूत्रपिष्टम् अगदं सर्वग्रहोत्सादनं  
कृत्योन्मादपिशाचराक्षसहरं पानादिभिः सेवितम्  ॥ य्श्_७१ ॥  
कर्पासास्थिमयूरपत्रबृहतीनिर्माल्यपिण्डीतकैस्  
त्वग्वांशीवृषदंशविट्तुषवचाकेशाहिनिर्मोचकैः  ।  
गोशृङ्गीद्विपदन्तहिङ्गुमरिचैस् तुल्यैश् च धूपः कृतः  
स्कन्दोन्मादपिशाचराक्षससुरावेशज्वरघ्नः स्मृतः  ॥ य्श्_७२ ॥  
त्रिकटुकदलकुङ्कुमग्रन्थिकक्षारसिंहीनिशाकुष्ठसिद्धार्थयुग्माम्बुशक्राह्वयैः  
सितलशुनफलत्रिकोशीरतिक्तावचातुत्थयष्टीबलालोहिताख्याशिलापद्मकैः  ।  
दधितगरमधूकसारप्रियाह्वाविषाख्याविषातार्क्ष्यशैलैः सचव्यामरैः कल्कितैः  
घृतम् अनवम् अशेषमूत्राम्बुसिद्धं स्मृतं भूतरावं तु पानेन तत् स्याद् ग्रहघ्नं परम्  ॥ य्श्_७३ ॥  
नतमधुककरञ्जलाक्षापटोलीसमङ्गावचापाटलीहिङ्गुसिद्धार्थसिंहीनिशायुग्लतारोहिणी-  
फलखदिरकटुत्रिकाकाण्डदारुक्रिमिघ्नाजगन्धामराङ्कोल्लकोशातकीशिग्रुनिम्बाम्बुदेन्द्राह्वयैः  ।  
गदशुकतरुपुष्पबीजाम्बुयष्ट्यद्रिकर्णीनिकुम्भाग्निबिल्वैः  
समैः कल्कितैर् मूत्रवर्गेण सिद्धं घृतं  
विधिविनिहितम् आशु सर्वैः क्रमैर् योजितं हन्ति सर्वग्रहोन्मादकुष्ठज्वरांस् तन् महाभूतरावं स्मृतम्  ॥ य्श्_७४ ॥  
दार्वी हरिद्रा कुटजस्य बीजं सिंही च यष्टीमधुकं च तुल्यम्  ।  
क्वाथः शिशोः स्तन्यकृते च दोषे सर्वातिसारेषु च सर्वजेषु  ॥ य्श्_७५ ॥  
बिल्वं च पुष्पाणि च धातकीनां जलं सलोध्रं गजपिप्पली च  ।  
क्वाथावलेहौ मधुना विमिश्रौ बालेषु योज्याव् अतिसारितेषु  ॥ य्श्_७६ ॥  
शृङ्गीं सकृष्णातिविषां विचूर्ण्य लेहं विदध्यान् मधुना शिशूनाम्  ।  
कासज्वरच्छर्दिभिर् अर्दितानां समाक्षिकां चातिविषाम् अथैकाम्  ॥ य्श्_७७ ॥  
धात्रीचूर्णस्य कंसं स्वरसपरिगतः क्षौद्रसर्पिः समांशं  
कृष्णामानीसिताष्टप्रसृतयुतम् इदं स्थापितं भस्मराशौ  ।  
वर्षान्ते तत् समश्नन् भवति विपलितो रूपवर्णप्रभावी  
निर्व्याधिर् बुद्धिमेधास्मृतिवचनबलस्थैर्यसत्त्वैर् उपेतः  ॥ य्श्_७८ ॥  
यष्टीतुगासैन्धवपिप्पलीभिः सशर्कराभिस् त्रिफला प्रयुक्ता  ।  
आयुःप्रदा वृष्यतमातिमेध्या भवेज् जराव्याधिविनाशनी च  ॥ य्श्_७९ ॥  
चूर्णं श्वदंष्ट्रामलकामृतानां लिहेत् ससर्पिर् मधुना च युक्तम्  ।  
वृष्यः स्थिरः शान्तविकारदुःखः समाशतं जीवति कृष्णकेशः  ॥ य्श्_८० ॥  
निम्बस्य तैलं प्रकृतिस्थम् एवं नस्यां निषिक्तं विधिना यथावत्  ।  
मासेन तत् क्षीरघृतोपयोज्यं जराप्रभूतं पलितं निहन्ति  ॥ य्श्_८१ ॥  
गोक्षुरकः क्षुरकः शतमूली वानरि नागबलातिबला च  ।  
चूर्णम् इदं पयसा निशि पेयं यस्य गृहे प्रमदाशतम् अस्ति  ॥ य्श्_८२ ॥  
मधुकां मधुना घृतेन च प्रलिहन् क्षीरम् अनुप्रयोजयेत्  ।  
लभते च न धातुसङ्क्षयं प्रमदानां च शतं च गच्छति  ॥ य्श्_८३ ॥  
यष्टीकषायं लवणाग्रयुक्तं कलिङ्गकृष्णाफलकल्कमिश्रम्  ।  
सक्षौद्रम् एतद् वमनं प्रयोज्यं घ्राणास्यकण्ठश्रवणामयेषु  ॥ य्श्_८४ ॥  
हरीतकीभिः क्वथितं सुवीरं दन्त्यङ्घ्रिकृष्णाविडचूर्णयुक्तम्  ।  
विरेचनं सोरुबुतैलम् एतन् निरत्ययं योज्यम् अथामयघ्नम्  ॥ य्श्_८५ ॥  
रास्नाराठफलत्रयामृतलतायुक्पञ्चमूलीबला-  
मांसक्वाथयुतः सतैललवणक्षौद्रांशसर्पिर्गुडः  ।  
पुष्पाह्वाघनकुष्ठबिल्वफलिनीकृष्णावचाकल्कितो  
वस्तिः काञ्जिकदुग्धमूत्रसहितो वातामयेभ्यो हितः  ॥ य्श्_८६ ॥  
तैलं बलाक्वथितकल्कसुगन्धिगर्भसिद्धं पयोदधितुषोदकमस्तुचुक्रैः  ।  
तद्वत् सहाचरसरण्यमृतावरीभिः प्रत्येकपक्वम् अनुवाससमीरणघ्नम्  ॥ य्श्_८७ ॥  
नस्यं विदध्याद् गुडनागरं वा ससैन्धवां मागधिकाम् अथोवा  ।  
घ्राणास्यमन्याहनुबाहुपृष्ठशिरोक्षिकण्ठश्रवणामयेषु  ॥ य्श्_८८ ॥  
श्रेष्ठः पर्पटको ज्वरेषु विहितस् तृष्णासु पञ्चाम्लिको  
लाजा च्छर्दिषु वस्तिजेषु गिरिजो मेहेषु धात्रीरसः  ।  
रास्ना वातगदेषु मूत्रम् उदरे प्लीहामये पिप्पली  
सन्धाने कृमिहा विषे शुकतरुः शोफे तथा गुग्गुलुः  ॥ य्श्_८९ ॥  
वृषो ऽश्रपित्ते कुटजो ऽतिसारे भल्लातम् अर्शस्सु गरेषु हेम  ।  
स्थूलेषु दारुः कृमिषु क्रिमिघ्नं हरीतकी पाण्डुगदेषु शस्यते  ॥ य्श्_९० ॥  
अक्ष्यामयेषु त्रिफला वदन्ति शूलेषु सर्वेषु तथा रसोनम्  ।  
कुष्ठेषु नित्यं खदिरस्य सारं सर्वेषु कासेषु निदिग्धिकां च  ॥ य्श्_९१ ॥  
शंसन्ति वाजीकरणे श्वदंष्ट्राम् उरःक्षते नागबला बलां च  ।  
रसायनेष्व् आमलकं सदेवग्रहेषु रोगेषु शिलाह्वयं च  ॥ य्श्_९२ ॥  
इत्य् एते विधिविहिताः प्रसिद्धयोगाः सिद्ध्यर्थं विनिगदिता भिषग्वराणाम्  ।  
दृष्ट्वैतान् कथम् अचिकित्सको ऽपि युञ्ज्याद् इत्य् अर्थं पुनर् अपि वक्ष्यते ऽत्र किञ्चित्  ॥ य्श्_९३ ॥  
सन्धारणानशनजागरणोच्चभाषाव्यायामयानकटुतिक्तकषायरूक्षैः  ।  
चिन्ताव्यवायभयलङ्घनशोकशीतैर् वायुः प्रकोपम् उपयाति घनागमे च  ॥ य्श्_९४ ॥  
कट्वाम्लमद्यलवणोष्णविदाहितीक्ष्णक्रोधानलातपपरिश्रमशुष्कशाकैः  ।  
क्षाराद्यजीर्णविषमाशनभोजनश् च पित्तं प्रकोपम् उपयाति घनात्यये च  ॥ य्श्_९५ ॥  
स्वप्नाद् दिवा मधुरशीतलमत्समांसगुर्वाम्लपिच्छलतिलेक्षुपयोविकारैः  ।  
स्निग्धातितृप्तिलवणोदकपानभक्षैः श्लेष्मा प्रकोपम् उपयाति तथा वसन्ते  ॥ य्श्_९६ ॥  
इत्य् एवम् एते क्रमशो द्विशो वा दोषाः प्रवृद्धा युगपत् त्रयो वा  ।  
कुर्वन्ति रोगान् विविधान् शरीरे सङ्ख्यातु सञ्ज्नाविगतान् अनेकान्  ॥ य्श्_९७ ॥  
पारुष्यसङ्कोचनतोदशूलश्यामत्वम् अङ्गव्यथभङ्गचेष्टान्  ।  
सुप्तत्वशीतत्वखरत्वशोषान् कर्माणि वायोः प्रवदन्ति तज्ज्ञाः  ॥ य्श्_९८ ॥  
परिस्रवस्वेदविदाहरागदौर्गन्धिसङ्क्लेदविपाककोपान्  ।  
प्रलापमूर्छभ्रमपीतभावान् पित्तस्य कर्माणि वदन्ति तज्ज्ञाः  ॥ य्श्_९९ ॥  
श्वेतत्वशीतत्वगुरुत्वकण्डूस्नेहोपदेहस्तिमितत्वलेपान्  ।  
उत्सेकसङ्घातचिरक्रियाश् च कफस्य कर्माणि वदन्ति तज्ज्नाः  ॥ य्श्_१०० ॥  
एतानि लिङ्गानि च तत्कृतानां सर्वामयानाम् अपि नैकनाम्नाम्  ।  
कश्चिद् भवेत् प्राप्तिविशेष एषां सञ्ज्ञान्तरं येन तु सम्प्रयान्ति  ॥ य्श्_१०१ ॥  
आलस्यतन्द्राहृदयाविशुद्धिदोषाप्रवृत्तिक्षुदभावमूत्रैः  ।  
गुरूदरत्वारुचिसुप्तताभिर् आमान्वितं व्याधिम् उदाहरन्ति  ॥ य्श्_१०२ ॥  
स्निग्धोष्णस्थिरवृष्यबल्यलवणस्वाद्वम्लतैलातप-  
स्नानाभ्यञ्जनवस्तिमांसमदिरासंवाहनोन्मर्दनैः  ।  
स्नेहस्वेदनिरूहनस्यशमनस्नेहोपनाहादिकं  
पानाहारविहारभेषजम् इदं वातप्रशान्तिम् नयेत्  ॥ य्श्_१०३ ॥  
तिक्तस्वादुकषायशीतपवनच्छायानिशावीजनं  
ज्योत्स्नाभूगृहयन्त्रवारिजलदस्त्रीगात्रसंस्पर्शनम्  ।  
सर्पिःक्षीरविरेकसेकरुधिरस्रावप्रदेहादिकं  
पानाहारविहारभेषजम् इदं पित्तं प्रशान्तिं नयेत्  ॥ य्श्_१०४ ॥  
रूक्षक्षारकषायतिक्तकटुकव्यायामनिष्टीवनं  
स्त्रीसेवाध्वनियुद्धजागरजलक्रीडापदाघातनम्  ।  
धूमात्युष्णशिरोविरेकवमनस्वेदोपवासादिकं  
पानाहारविहारभैषजम् इदं श्लेष्मानम् उग्रं जयेत्  ॥ य्श्_१०५ ॥  
आमं जयेल् लङ्घनकोलपेयालघ्वन्नसूपोदकतिक्तयूषैः  ।  
विरूक्षणस्वेदनपाचनैश् च संशोधनैर् ऊर्ध्वम् अधस् तथा च  ॥ य्श्_१०६ ॥  
हेमन्तवर्षाशिशिरेषु वायोः पित्तस्य तोयान्तनिदाघयोश् च  ।  
कफस्य कोपः कुसुमागमे च कुर्वन्ति तद् वै विहितं यथैषाम्  ॥ य्श्_१०७ ॥  
कफस्य कोपे वमनं सनस्यं विरेचनं पित्तभवे विकारे  ।  
वातात्मके वस्तिम् उदाहरन्ति संसर्गजे ऽपि व्यतिमिश्रम् एतत्  ॥ य्श्_१०८ ॥  
वातो ऽम्लतैललवणैर् मधुरान्नपानैः पित्तं तथा मधुरतिक्तकषायशीतैः  ।  
श्लेष्मापि तिक्तकटुरूक्षकषायतीक्ष्णैर् आमं प्रशान्तिम् उपयान्त्य् अपतर्पणेन  ॥ य्श्_१०९ ॥  
बुद्ध्वैतद् अन्यद् अपि यत् तद् अनुक्तम् अत्र युक्त्या स्वयं समधिगम्य यथानुरूपम्  ।  
रोगेषु भेषजम् अनल्पमतिर् विदध्याच् छास्त्रं हि किञ्चिद् उपदेशलवं करोति  ॥ य्श्_११० ॥  
गुणाधिकं योगशतं निबध्य प्राप्तं मया पुण्यम् अनुत्तरं यत्  ।  
नानाप्रकारामयनीडभूतं कृत्स्नं जगत् तेन भवत्व् अरोगम्  ॥ य्श्_१११ ॥  
  
  
  
  
