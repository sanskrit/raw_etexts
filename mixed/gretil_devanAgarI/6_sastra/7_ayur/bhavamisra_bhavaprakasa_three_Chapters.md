---
title: 'Bhavamisra: Bhavaprakasa (three chapters)'

---
## Intro

Bhavamisra: Bhavaprakasa (three chapters)  

Bhavamisra: Bhavaprakasa (three chapters; to be continued)  
Benares City: Jaya Krishna Das Hari Das Gupta, 1947  

Input by Oliver Hellwig  

## पाठः

भावमिश्र: भावप्रकाशः  

भावप्रकाश, वर्गप्रकरण, हरीतक्यादिवर्ग  
दक्षं प्रजापतिं वस्थम् अश्विनौ वाक्यम् ऊचतुः ।  
कुतो हरीतकी जाता तस्यास्तु कति जातयः ॥ १  
रसाः कति समाख्याताः कति चोपरसाः स्मृताः ।  
नामानि कति चोक्तानि किंवा तासां च लक्षणम् ॥ २  
के च वर्णा गुणाः के च का च कुत्र प्रयुज्यते ।  
केन द्रव्येण संयुक्ता कांश् च रोगान् व्यपोहति ॥ ३  
प्रश्नमेतद्यथा पृष्टं भगवन्वक्तुमर्हसि ।  
अश्विनोर्वचनं श्रुत्वा दक्षो वचनमब्रवीत् ॥ ४  
पपात बिन्दुर् मेदिन्यां शक्रस्य पिबतोऽमृतम् ।  
ततो दिव्यात्समुत्पन्ना सप्तजातिर्हरीतकी ॥ ५  
हरीतक्यभया पथ्या कायस्था पूतनामृता ।  
हैमवत्यव्यथा चापि चेतकी श्रेयसी शिवा ॥ ६  
वयःस्था विजया चापि जीवन्ती रोहिणीति च ॥ ७  
विजया रोहिणी चैव पूतना चामृताभया ।  
जीवन्ती चेतकी चेति पथ्यायाः सप्त जातयः ॥ ८  
विन्ध्याद्रौ विजया हिमाचलभवा स्याच्चेतकी पूतना सिन्धौ स्यादथ रोहिणी निगदिता जाता प्रतिष्ठानके ।  
चम्पायाम् अमृताभया च जनिता देशे सुराष्ट्राह्वये जीवन्तीति हरीतकी निगदिता सप्त प्रभेदा बुधैः ॥ ९  
अलाबुवृत्ता विजया वृत्ता सा रोहिणी स्मृता ।  
पूतनास्थिमती सूक्ष्मा कथिता मांसलामृता ॥ १०  
पञ्चरेखाभया प्रोक्ता जीवन्ती स्वर्णवर्णिनी ।  
त्रिरेखा चेतकी ज्ञेया सप्तानाम् इयमाकृतिः ॥ ११  
विजया सर्वरोगेषु रोहिणी व्रणरोहिणी ।  
प्रलेपे पूतना योज्या शोधनार्थे ऽमृता हिता ॥ १२  
अक्षिरोगेऽभया शस्ता जीवन्ती सर्वरोगहृत् ।  
चूर्णार्थे चेतकी शस्ता यथायुक्तं प्रयोजयेत् ॥ १३  
चेतकी द्विविधा प्रोक्ता श्वेता कृष्णा च वर्णतः ।  
षडङ्गुलायता शुक्ला कृष्णा त्व् एकाङ्गुला स्मृता ॥ १४  
काचिदास्वादमात्रेण काचिद्गन्धेन भेदयेत् ।  
काचित्स्पर्शेन दृष्ट्यान्या चतुर्धा भेदयेच्छिवा ॥ १५  
चेतकीपादपच्छायामुपसर्पन्ति ये नराः ।  
भिद्यन्ते तत्क्षणादेव पशुपक्षिमृगादयः ॥ १६  
चेतकी तु धृता हस्ते यावत्तिष्ठति देहिनः ।  
तावद् भिद्येत वेगैस्तु प्रभावान्नात्र संशयः ॥ १७  
नृपाणां सुकुमाराणां कृशानां भेषजद्विषाम् ।  
चेतकी परमा शस्ता हिता सुखविरेचनी ॥ १८  
सप्तानाम् अपि जातीनां प्रधाना विजया स्मृता ।  
सुखप्रयोगा सुलभा सर्वरोगेषु शस्यते ॥ १९  
हरीतकी पञ्चरसालवणा तुवरा परम् ।  
रूक्षोष्णा दीपनी मेध्या स्वादुपाका रसायनी ॥ २०  
चक्षुष्या लघुरायुष्या बृंहणी चानुलोमिनी ।  
श्वासकासप्रमेहार्शःकुष्ठशोथोदरक्रिमीन् ॥ २१  
वैस्वर्यग्रहणीरोगविबन्धविषमज्वरान् ।  
गुल्माध्मानतृषाछर्दिहिक्काकण्डूहृदामयान् ॥ २२  
कामलां शूलमानाहं प्लीहानं च यकृत्तथा ।  
अश्मरीं मूत्रकृच्छ्रं च मूत्राघातं च नाशयेत् ॥ २३  
स्वादुतिक्तकषायत्वात् पित्तहृत् कफहृत्तु सा ।  
कटुतिक्तकषायत्वाद् अम्लत्वाद्वातहृच्छिवा ॥ २४  
पित्तकृत् कटुकाम्लत्वाद् वातकृन्न कथं शिवा ॥ २५  
प्रभावाद् दोषहन्तृत्वं सिद्धं यत्तत्प्रकाश्यते ।  
हेतुभिः शिष्यबोधार्थं नापूर्वं क्रियतेऽधुना ॥ २६  
कर्मान्यत्वं गुणैः साम्यं दृष्टमाश्रयभेदतः ।  
यतस्ततो नेति चिन्त्यं धात्रीलकुचयोर्यथा ॥ २७  
पथ्याया मज्जनि स्वादुः स्नाय्वामम्लो व्यवस्थितः ।  
वृन्ते तिक्तस् त्वचि कटुर् अस्थिस्थस् तुवरो रसः ।  
स्निग्धा घना वृत्ता गुर्वी क्षिप्ता च याम्भसि ।  
निमज्जेत्सा प्रशस्ता च कथितातिगुणप्रदा ॥ २८  
नवादिगुणयुक्तत्वं तथैकत्र द्विकर्षता ।  
हरीतक्याः फले यत्र द्वयं तच्छ्रेष्ठमुच्यते ॥ २९  
चर्विता वर्धयत्यग्निं पेषिता मलशोधिनी ।  
स्विन्ना सङ्ग्राहिणी पथ्या भृष्टा प्रोक्ता त्रिदोषनुत् ॥ ३०  
उन्मीलिनी बुद्धिबलेन्द्रियाणां निर्मूलिनी पित्तकफानिलानाम् ।  
विस्रंसिनी मूत्रशकृन्मलानां हरीतकी स्यात्सह भोजनेन ॥ ३१  
अन्नपानकृतान् दोषान् वातपित्तकफोद्भवान् ।  
हरीतकी हरत्याशु भुक्तस्योपरि योजिता ॥ ३२  
लवणेन कफं हन्ति पित्तं हन्ति सशर्करा ।  
घृतेन वातजान् रोगान् सर्वरोगान् गुडान्विता ॥ ३३  
सिन्धूत्थशर्कराशुण्ठीकणामधुगुडैः क्रमात् ।  
वर्षादिष्वभया प्राश्या रसायनगुणैषिणा ॥ ३४  
अध्वातिखिन्नो बलवर्जितश् च रूक्षः कृशो लङ्घनकर्शितश्च ।  
पित्ताधिको गर्भवती च नारी विमुक्तरक्तस्त्वभयां न खादेत् ॥ ३५  
विभीतकस् त्रिलिङ्गः स्यादक्षः कर्षफलस्तु सः ।  
कलिद्रुमो भूतवासस्तथा कलियुगालयः ॥ ३६  
विभीतकं स्वादुपाकं कषायं कफपित्तनुत् ।  
उष्णवीर्यं हिमस्पर्शं भेदनं कासनाशनम् ॥ ३७  
रूक्षं नेत्रहितं केश्यं कृमिवैस्वर्यनाशनम् ।  
विभीतमज्जा तृट्छर्दिकफवातहरो लघुः ।  
कषायो मदकृच्चाथ धात्रीमज्जापि तद्गुणः ॥ ३८  
त्रिष्वामलकमाख्यातं धात्री तिष्यफलामृता ॥ ३९  
हरीतकीसमं धात्रीफलं किन्तु विशेषतः ।  
रक्तपित्तप्रमेहघ्नं परं वृष्यं रसायनम् ॥ ४०  
हन्ति वातं तदम्लत्वात्पित्तं माधुर्यशैत्यतः ।  
कफं रूक्षकषायत्वात्फलं धात्र्यास्त्रिदोषजित् ॥ ४१  
यस्य यस्य फलस्येह वीर्यं भवति यादृशम् ।  
तस्य तस्यैव वीर्येण मज्जानमपि निर्दिशेत् ॥ ४२  
पथ्याविभीतधात्रीणां फलैः स्यात्त्रिफलासमैः ।  
फलत्रिकं च त्रिफला सा वरा च प्रकीर्तिता ॥ ४३  
त्रिफला कफपित्तघ्नी मेहकुष्ठहरा सरा ।  
चक्षुष्या दीपनी रुच्या विषमज्वरनाशिनी ॥ ४४  
शुण्ठी विश्वा च विश्वं च नागरं विश्वभेषजम् ।  
ऊषणं कटुभद्रं च शृङ्गवेरं महौषधम् ॥ ४५  
शुण्ठी रुच्यामवातघ्नी पाचनी कटुका लघुः ।  
स्निग्धोष्णा मधुरा पाके कफवातविबन्धनुत् ॥ ४६  
वृष्या स्वर्या वमिश्वासशूलकासहृदामयान् ।  
हन्ति श्लीपदशोथार्शआनाहोदरमारुतान् ॥ ४७  
आग्नेयगुणभूयिष्ठात् तोयांशपरिशोषि यत् ।  
सङ्गृह्णाति मलं तत्तु ग्राहि शुण्ठ्यादयो यथा ॥ ४८  
विबन्धभेदिनी या तु सा कथं ग्राहिणी भवेत् ।  
शक्तिविबन्धभेदे स्याद्यतो न मलपातने ॥ ४९  
आर्द्रकं शृङ्गवेरं स्यात्कटुभद्रं तथार्द्रिका ।  
आर्द्रिका भेदिनी गुर्वी तीक्ष्णोष्णा दीपनी मता ॥ ५०  
कटुका मधुरा पाके रूक्षा वातकफापहा ।  
ये गुणाः कथिताः शुण्ठ्यास्तेऽपि सन्त्यार्द्रकेऽखिलाः ॥ ५१  
भोजनाग्रे सदा पथ्यं लवणार्द्रकभक्षणम् ।  
अग्निसन्दीपनं रुच्यं जिह्वाकण्ठविशोधनम् ॥ ५२  
कुष्ठषाण्ड्वामये कृच्छ्रे रक्तपित्ते व्रणे ज्वरे ।  
दाहे निदाघशरदोर् नैव पूजितम् आर्द्रकम् ॥ ५३  
पिप्पली मागधी कृष्णा वैदेही चपला कणा ।  
उपकुल्योषणा शौण्डी कोला स्यात् तीक्ष्णतण्डुला ॥ ५४  
पिप्पली दीपनी वृष्या स्वादुपाका रसायनी ।  
अनुष्णा कटुका स्निग्धा वातश्लेष्महरी लघुः ॥ ५५  
पिप्पली रेचनी हन्ति श्वासकासोदरज्वरान् ।  
कुष्ठप्रमेहगुल्मार्शःप्लीहशूलाममारुतान् ॥ ५६  
आर्द्रा कफप्रदा स्निग्धा शीतला मधुरा गुरुः ।  
पित्तप्रशमनी सा तु शुष्का पित्तप्रकोपिणी ॥ ५७  
पिप्पली मधुसंयुक्ता मेदःकफविनाशिनी ।  
श्वासकासज्वरहरा वृष्या मेध्याग्निवर्धिनी ॥ ५८  
जीर्णज्वरेऽग्निमान्द्ये च शस्यते गुडपिप्पली ।  
कासाजीर्णारुचिश्वासहृत्पाण्डुकृमिरोगनुत् ।  
द्विगुणः पिप्पलीचूर्णाद् गुडोऽत्र भिषजां मतः ॥ ५९  
मरिचं वेल्लजं कृष्णमूषणं धर्मपत्तनम् ॥ ६०  
मरिचं कटुकं तीक्ष्णं दीपनं कफवातजित् ।  
उष्णं पित्तकरं रूक्षं श्वासशूलकृमीन्हरेत् ॥ ६१  
तदार्द्रं मधुरं पाके नात्युष्णं कटुकं गुरु ।  
किञ्चित् तीक्ष्णगुणं श्लेष्मप्रसेकि स्याद् अपित्तलम् ॥ ६२  
विश्वोपकुल्या मरिचं त्रयं त्रिकटु कथ्यते ।  
कटुत्रिकं तु त्रिकटु त्र्यूषणं व्योष उच्यते ॥ ६३  
त्र्यूषणं दीपनं हन्ति श्वासकासत्वगामयान् ।  
गुल्ममेहकफस्थौल्यमेदःश्लीपदपीनसान् ॥ ६४  
ग्रन्थिकं पिप्पलीमूलमूषणं चटकाशिरः ।  
दीपनं पिप्पलीमूलं कटूष्णं पाचनं लघु ॥ ६५  
रूक्षं पित्तकरं भेदि कफवातोदरापहम् ।  
आनाहप्लीहगुल्मघ्नं कृमिश्वासक्षयापहम् ॥ ६६  
त्र्यूषणं सकणामूलं कथितं चतुरूषणम् ।  
व्योषस्येव गुणाः प्रोक्ता अधिकाश्चतुरूषणे ॥ ६७  
भवेच्चव्यं तु चविका कथिता सा तथोषणा ।  
कणामूलगुणं चव्यं विशेषाद्गुदजापहम् ॥ ६८  
चविकायाः फलं प्राज्ञैः कथिता गजपिप्पली ।  
कपिवल्ली कोलवल्ली श्रेयसी वशिरश्च सा ॥ ६९  
गजकृष्णा कटुर्वातश्लेष्महृद्वह्निवर्धिनी ।  
उष्णा निहन्त्यतीसारं श्वासकण्ठामयक्रिमीन् ॥ ७०  
चित्रको ऽनलनामा च पीठो व्यालस् तथोषणः ।  
चित्रकः कटुकः पाके वह्निकृत् पाचनो लघुः ॥ ७१  
रूक्षोष्णो ग्रहणीकुष्ठशोथार्शःकृमिकासनुत् ।  
वातश्लेष्महरो ग्राही वातघ्नः श्लेष्मपित्तहृत् ॥ ७२  
पिप्पली पिप्पलीमूलं चव्यचित्रकनागरैः ।  
पञ्चभिः कोलमात्रं यत्पञ्चकोलं तदुच्यते ॥ ७३  
पञ्चकोलं रसे पाके कटुकं रुचिकृन्मतम् ।  
तीक्ष्णोष्णं पाचनं श्रेष्ठं दीपनं कफवातनुत् ।  
गुल्मप्लीहोदरानाहशूलघ्नं पित्तकोपनम् ॥ ७४  
पञ्चकोलं समरिचं षडूषणमुदाहृतम् ।  
पञ्चकोलगुणं तत्तु रूक्षमुष्णं विषापहम् ॥ ७५  
यवानिकोग्रगन्धा च ब्रह्मदर्भाजमोदिका ॥ ७६  
सैवोक्ता दीप्यका दीप्या तथा स्याद् यवसाह्वया ।  
यवानी पाचनी रुच्या तीक्ष्णोष्णा कटुका लघुः ॥ ७७  
दीपनी च तथा तिक्ता पित्तला शुक्रशूलहृत् ।  
वातश्लेष्मोदरानाहगुल्मप्लीहकृमिप्रणुत् ॥ ७८  
अजमोदा खराश्वा च मायूरी दीप्यकस् तथा ।  
तथा ब्रह्मकुशा प्रोक्ता कारवी लोचमस्तका ॥ ७९  
अजमोदा कटुस्तीक्ष्णा दीपनी कफवातनुत् ।  
उष्णा विदाहिनी हृद्या वृष्या बलकरी लघुः ।  
नेत्रामयकृमिच्छर्दिहिक्कावस्तिरुजो हरेत् ॥ ८०  
पारसीकयवानी तु यवानीसदृशी गुणैः ।  
विशेषात्पाचनी रुच्या ग्राहिणी मादिनी गुरुः ॥ ८१  
जीरको जरणोऽजाजी कणा स्याद्दीर्घजीरकः ॥ ८२  
कृष्णजीरः सुगन्धश्च तथैवोद्गारशोधनः ।  
कालाजाजी तु सुषवी कालिका चोपकालिका ॥ ८३  
पृथ्वीका कारवी पृथ्वी पृथुकृष्णोपकुञ्चिका ।  
उपकुञ्ची च कुञ्ची च बृहज्जीरक इत्यपि ॥ ८४  
जीरकत्रितयं रूक्षं कटूष्णं दीपनं लघु ।  
सङ्ग्राहि पित्तलं मेध्यं गर्भाशयविशुद्धिकृत् ॥ ८५  
ज्वरघ्नं पावनं वृष्यं बल्यं रुच्यं कफापहम् ।  
चक्षुष्यं पवनाध्मानगुल्मच्छर्द्यतिसारहृत् ॥ ८६  
धान्यकं धानकं धान्यं धाना धानेयकं तथा ।  
कुनटी धेनुका छत्त्रा कुस्तुम्बुरु वितुन्नकम् ॥ ८७  
धान्यकं तुवरं स्निग्धमवृष्यं मूत्रलं लघु ।  
तिक्तं कटूष्णवीर्यं च दीपनं पाचनं स्मृतम् ॥ ८८  
ज्वरघ्नं रोचकं ग्राहि स्वादुपाकि त्रिदोषनुत् ।  
तृष्णादाहवमिश्वासकासकार्श्यक्रिमिप्रणुत् ।  
आर्द्रं तु तद्गुणं स्वादु विशेषात्पित्तनाशनम् ॥ ८९  
शतपुष्पा शताह्वा च मधुरा कारवी मिसिः ।  
अतिलम्बी सितच्छत्त्रा संहितछत्त्रिकापि च ॥ ९०  
छत्त्रा शालेयशालीनौ मिश्रेया मधुरा मिसिः ।  
शतपुष्पा लघुस्तीक्ष्णा पित्तकृद्दीपनी कटुः ॥ ९१  
उष्णा ज्वरानिलश्लेष्मव्रणशूलाक्षिरोगहृत् ।  
मिश्रेया तद्गुणा प्रोक्ता विशेषाद् योनिशूलनुत् ॥ ९२  
अग्निमान्द्यहरी हृद्या बद्धविट्कृमिशुक्रहृत् ।  
रूक्षोष्णा पाचनी कासवमिश्लेष्मानिलान् हरेत् ॥ ९३  
मेथिका मेथिनी मेथी दीपनी बहुपत्त्रिका ।  
बोधिनी बहुबीजा च ज्योतिर्गन्धफला तथा ॥ ९४  
वल्लरी चक्रिका मन्था मिश्रपुष्पा च कैरवी ।  
कुञ्चिका बहुपर्णी च पीतबीजा मुनिच्छदा ॥ ९५  
मेथिका वातशमनी श्लेष्मघ्नी ज्वरनाशिनी ।  
ततः स्वल्पगुणा वन्या वाजिनां सा तु पूजिता ॥ ९६  
चन्द्रिका चर्महन्त्री च पशुमेहनकारिका ।  
नन्दिनी कारवी भद्रा वासपुष्पा सुवासरा ॥ ९७  
चन्द्रशूरं हितं हिक्कावातश्लेष्मातिसारिणाम् ।  
असृग्वातगदद्वेषि बलपुष्टिविवर्धनम् ॥ ९८  
मेथिका चन्द्रशूरश् च कालाजाजी यवानिका ।  
एतच्चतुष्टयं युक्तं चतुर्बीजम् इति स्मृतम् ॥ ९९  
तच्चूर्णं भक्षितं नित्यं निहन्ति पवनामयम् ।  
अजीर्णं शूलमाध्मानं पार्श्वशूलं कटिव्यथाम् ॥ १००  
सहस्रवेधि जतुकं वाह्लीकं हिङ्गु रामठम् ॥ १०१  
हिङ्गूष्णं पाचनं रुच्यं तीक्ष्णं वातबलासनुत् ।  
शूलगुल्मोदरानाहकृमिघ्नं पित्तवर्धनम् ॥ १०२  
वचोग्रगन्धा षड्ग्रन्था गोलोमी शतपर्विका ।  
क्षुद्रपत्त्री च मङ्गल्या जटिलोग्रा च लोमशा ॥ १०३  
वचोग्रगन्धा कटुका तिक्तोष्णा वान्तिवह्निकृत् ।  
विबन्धाध्मानशूलघ्नी शकृन्मूत्रविशोधिनी ।  
अपस्मारकफोन्मादभूतजन्त्वनिलान् हरेत् ॥ १०४  
पारसीकवचा शुक्ला प्रोक्ता हैमवतीति सा ।  
हैमवत्युदिता तद्वद्वातं हन्ति विशेषतः ॥ १०५  
सुगन्धाप्युग्रगन्धा च विशेषात्कफकासनुत् ।  
सुस्वरत्वकरी रुच्या हृत्कण्ठमुखशोधिनी ॥ १०६  
स्थूलग्रन्थिः सुगन्धा स्यात्ततो हीनगुणा स्मृता ॥ १०७  
द्वीपान्तरवचा किञ्चित् तिक्तोष्णा वह्निदीप्तिकृत् ।  
विबन्धाध्मानशूलघ्नी शकृन्मूत्रविशोधिनी ॥ १०८  
वातव्याधीनपस्मारमुन्मादं तनुवेदनाम् ।  
व्यपोहति विशेषेण फिरङ्गामयनाशिनी ॥ १०९  
हवुषा वपुषा विस्रा पराश्वत्थफला मता ।  
मत्स्यगन्धा प्लीहहन्त्री विषघ्नी ध्वाङ्क्षनाशिनी ॥ ११०  
हवुषा दीपनी तिक्ता मृदूष्णा तुवरा गुरुः ।  
पित्तोदरसमीरार्शोग्रहणीगुल्मशूलहृत् ।  
पराप्येतद्गुणा प्रोक्ता रूपभेदो द्वयोर् अपि ॥ १११  
पुंसि क्लीबे विडङ्गः स्यात्कृमिघ्नो जन्तुनाशनः ।  
तण्डुलाश्च तथा वेल्लम् अमोघा चित्रतण्डुला ॥ ११२  
विडङ्गं कटु तीक्ष्णोष्णं रूक्षं वह्निकरं लघु ।  
शूलाध्मानोदरश्लेष्मकृमिवातविबन्धनुत् ॥ ११३  
तुम्बुरुः सौरभः सौरो वनजः सानुजो ऽन्धकः ॥ ११४  
तुम्बुरु प्रथितं तिक्तं कटुपाकेऽपि तत्कटु ।  
रूक्षोष्णं दीपनं तीक्ष्णं रुच्यं लघु विदाहि च ॥ ११५  
वातश्लेष्माक्षिकर्णौष्ठशिरारुग्गुरुताकृमीन् ।  
कुष्ठशूलारुचिश्वासप्लीहकृच्छ्राणि नाशयेत् ॥ ११६  
स्याद्वंशरोचना वांशी तुगाक्षीरी तुगा शुभा ।  
त्वक्क्षीरी वंशजा शुभ्रा वंशक्षीरी च वैणवी ॥ ११७  
वंशजा बृंहणी वृष्या बल्या स्वाद्वी च शीतला ।  
तृष्णाकासज्वरश्वासक्षयपित्तास्रकामलाः ।  
हरेत्कुष्ठं व्रणं पाण्डुं कषाया वातकृच्छ्रजित् ॥ ११८  
समुद्रफेनः फेनश्च डिण्डीरो ऽब्धिकफस् तथा ॥ ११९  
समुद्रफेनश्चक्षुष्यो लेखनः शीतलश्च सः ।  
कषायो विषपित्तघ्नः कर्णरुक्कफहृत् सरः ॥ १२०  
जीवकर्षभकौ मेदे काकोल्यौ ऋद्धिवृद्धिके ।  
अष्टवर्गो ऽष्टभिर् द्रव्यैः कथितश्चरकादिभिः ॥ १२१  
अष्टवर्गो हिमः स्वादुर् बृंहणः शुक्रलो गुरुः ।  
भग्नसन्धानकृत् कामबलासबलवर्धनः ।  
वातपित्तास्रतृड्दाहज्वरमेहक्षयप्रणुत् ॥ १२२  
जीवकर्षभकौ ज्ञेयौ हिमाद्रिशिखरोद्भवौ ।  
रसोनकन्दवत्कन्दौ निःसारौ सूक्ष्मपत्त्रकौ ॥ १२३  
जीवकः कूर्चकाकार ऋषभो वृषशृङ्गवत् ।  
जीवको मधुरः शृङ्गो ह्रस्वाङ्गः कूर्चशीर्षकः ॥ १२४  
ऋषभो वृषभो धीरो विषाणी द्राक्ष इत्यपि ।  
जीवकर्षभकौ बल्यौ शीतौ शुक्रकफप्रदौ ॥ १२५  
मधुरौ पित्तदाहास्रकार्श्यवातक्षयापहौ ॥ १२६  
महामेदाभिधः कन्दो मोरङ्गादौ प्रजायते ।  
महामेदा खनीमेदा स्याद् इत्युक्तं मुनीश्वरैः ॥ १२७  
शुक्लार्द्रकनिभः कन्दो लताजातः सुपाण्डुरः ।  
महामेदाभिधो ज्ञेयो मेदालक्षणमुच्यते ॥ १२८  
शुक्लकन्दो नखच्छेद्यो मेदोधातुमिव स्रवेत् ।  
यः स मेदेति विज्ञेयो जिज्ञासातत्परैर्जनैः ॥ १२९  
शल्यपर्णी मणिच्छिद्रा मेदा मेदोभवाध्वरा ।  
महामेदा वसुच्छिद्रा त्रिदन्ती देवतामणिः ॥ १३०  
मेदायुगं गुरु स्वादु वृष्यं स्तन्यकफावहम् ।  
बृंहणं शीतलं पित्तरक्तवातज्वरप्रणुत् ॥ १३१  
जायते क्षीरकाकोली महामेदोद्भवस्थले ॥ १३२  
यत्र स्यात् क्षीरकाकोली काकोली अत्र जायते ।  
पीवरीसदृशः कन्दः सक्षीरः प्रियगन्धवान् ॥ १३३  
स प्रोक्तः क्षीरकाकोली काकोलीलिङ्गमुच्यते ।  
यथा स्यात् क्षीरकाकोली काकोल्यपि तथा भवेत् ॥ १३४  
एषा किञ्चिद् भवेत् कृष्णा भेदो ऽयम् उभयोर् अपि ।  
काकोली वायसोली च वीरा कायस्थिका तथा ॥ १३५  
सा शुक्ला क्षीरकाकोली वयःस्था क्षीरवल्लिका ।  
कथिता क्षीरिणी धीरा क्षीरशुक्ला पयस्विनी ॥ १३६  
काकोलीयुगलं शीतं शुक्रलं मधुरं गुरु ।  
बृंहणं वातदाहास्रपित्तशोषज्वरापहम् ॥ १३७  
ऋद्धिर्वृद्धिश्च कन्दौ द्वौ भवतः कोशले ऽचले ।  
श्वेतलोमान्वितः कन्दो लताजातः सरन्ध्रकः ॥ १३८  
स एव ऋद्धिर्वृद्धिश्च भेदम् अप्येतयोर् ब्रुवे ।  
तूलग्रन्थिसमा ऋद्धिर् वामावर्तफला च सा ॥ १३९  
वृद्धिस्तु दक्षिणावर्तफला प्रोक्ता महर्षिभिः ।  
ऋद्धिर् योग्यं सिद्धिलक्ष्म्यौ वृद्धेर् अप्याह्वया इमे ॥ १४०  
ऋद्धिर् बल्या त्रिदोषघ्नी शुक्रला मधुरा गुरुः ।  
प्राणैश्वर्यकरी मूर्छारक्तपित्तविनाशिनी ॥ १४१  
वृद्धिर् गर्भप्रदा शीता बृंहणी मधुरा स्मृता ।  
वृष्या पित्तास्रशमनी क्षतकासक्षयापहा ॥ १४२  
राज्ञामप्यष्टवर्गस्तु यतोऽयम् अतिदुर्लभः ।  
तस्मादस्य प्रतिनिधिं गृह्णीयात्तद्गुणं भिषक् ।  
मुख्यसदृशः प्रतिनिधिः ॥ १४३  
मेदाजीवककाकोल्यृद्धिद्वन्द्वे ऽपि चासति ।  
वरीविदार्यश्वगन्धावाराहीश् च क्रमात्क्षिपेत् ।  
मेदामहामेदास्थाने शतावरीमूलम् ।  
जीवकर्षभकस्थाने विदारीमूलम् ।  
काकोलीक्षीरकाकोलीस्थाने अश्वगन्धामूलम् ।  
ऋद्धिवृद्धिस्थाने वाराहीकन्दं गुणैस्तत्तुल्यं क्षिपेत् ॥ १४४  
यष्टीमधु तथा यष्टीमधुकं क्लीतकं तथा ।  
अन्यत् क्लीतनकं तत्तु भवेत्तोये मधूलिका ॥ १४५  
यष्टी हिमा गुरुः स्वाद्वी चक्षुष्या बलवर्णकृत् ।  
सुस्निग्धा शुक्रला केश्या स्वर्या पित्तानिलास्रजित् ।  
व्रणशोथविषच्छर्दितृष्णाग्लानिक्षयापहा ॥ १४६  
काम्पिल्लः कर्कशश् चन्द्रो रक्ताङ्गो रोचनो ऽपि च ।  
काम्पिल्लः कफपित्तास्रकृमिगुल्मोदरव्रणान् ।  
हन्ति रेची कटूष्णश्च मेहानाहविषाश्मनुत् ॥ १४७  
आरग्वधो राजवृक्षः शम्याकश्चतुरङ्गुलः ।  
आरेवतो व्याधिघातः कृतमालः सुवर्णकः ॥ १४८  
कर्णिकारो दीर्घफलः स्वर्णाङ्गः स्वर्णभूषणः ।  
आरग्वधो गुरुः स्वादुः शीतलः स्रंसनोत्तमः ॥ १४९  
ज्वरहृद्रोगपित्तास्रवातोदावर्तशूलनुत् ।  
तत्फलं स्रंसनं रुच्यं कुष्ठपित्तकफापहम् ॥ १५०  
ज्वरे तु सततं पथ्यं कोष्ठशुद्धिकरं परम् ॥ १५१  
कट्वी तु कटुका तिक्ता कृष्णभेदा कटम्भरा ।  
अशोका मत्स्यशकला चक्राङ्गी शकुलादनी ॥ १५२  
मत्स्यपित्ता काण्डरुहा रोहिणी कटुरोहिणी ।  
कट्वी तु कटुका पाके तिक्ता रूक्षा हिमा लघुः ॥ १५३  
भेदिनी दीपनी हृद्या कफपित्तज्वरापहा ।  
प्रमेहश्वासकासास्रदाहकुष्ठक्रिमिप्रणुत् ॥ १५४  
किराततिक्तः कैरातः कटुतिक्तः किरातकः ॥ १५५  
काण्डतिक्तो ऽनार्यतिक्तो भूनिम्बो रामसेनकः ।  
किरातकोऽन्यो नैपालः सो ऽर्धतिक्तो ज्वरान्तकः ॥ १५६  
किरातः सारको रूक्षः शीतलस् तिक्तको लघुः ।  
सन्निपातज्वरश्वासकफपित्तास्रदाहनुत् ।  
कासशोथतृषाकुष्ठज्वरव्रणकृमिप्रणुत् ॥ १५७  
उक्तं कुटजबीजं तु यवमिन्द्रयवं तथा ।  
कलिङ्गं चापि कालिङ्गं तथा भद्रयवा अपि ॥ १५८  
क्वचिदिन्द्रस्य नामैव भवेत्तदभिधायकम् ।  
फलानीन्द्रयवास् तस्य तथा भद्रयवा अपि ॥ १५९  
इन्द्रयवं त्रिदोषघ्नं सङ्ग्राहि कटु शीतलम् ॥ १६०  
ज्वरातीसाररक्तार्शोवमिवीसर्पकुष्ठनुत् ।  
दीपनं गुदकीलास्रवातास्रश्लेष्मशूलजित् ॥ १६१  
मदनश्छर्दनः पिण्डो नटः पिण्डीतकस्तथा ।  
करहाटो मरुवकः शल्यको विषपुष्पकः ॥ १६२  
मदनो मधुरस्तिक्तो वीर्योष्णो लेखनो लघुः ।  
वान्तिकृद्विद्रधिहरः प्रतिश्यायव्रणान्तकः ।  
रूक्षः कुष्ठकफानाहशोथगुल्मव्रणापहः ॥ १६३  
रास्ना युक्तरसा रस्या सुवहा रसना रसा ।  
एलापर्णी च सुरसा सुगन्धा श्रेयसी तथा ॥ १६४  
रास्नामपाचिनी तिक्ता गुरूष्णा कफवातजित् ॥ १६५  
शोथश्वाससमीरास्रवातशूलोदरापहा ।  
कासज्वरविषाशीतिवातिकामयसिध्महृत् ॥ १६६  
नाकुली सुरसा नागसुगन्धा गन्धनाकुली ।  
नकुलेष्टा भुजङ्गाक्षी सर्पाङ्गी विषनाशिनी ॥ १६७  
नाकुली तुवरा तिक्ता कटुकोष्णा विनाशयेत् ।  
भोगिलूतावृश्चिकाखुविषज्वरकृमिव्रणान् ॥ १६८  
माचिका प्रस्थिकाम्बष्ठा तथा चाम्बालिकाम्बिका ।  
मयूरविदला केशी सहस्रा बालमूलिका ॥ १६९  
माचिकाम्ला रसे पाके कषाया शीतला लघुः ।  
पक्वातिसारपित्तास्रकफकण्ठामयापहा ॥ १७०  
तेजस्विनी तेजवती तेजोह्वा तेजनी तथा ।  
तेजस्विनी कफश्वासकासास्यामयवातहृत् ।  
पाचन्युष्णा कटुस्तिक्ता रुचिवह्निप्रदीपिनी ॥ १७१  
ज्योतिष्मती स्यात्कटभी ज्योतिष्का कङ्गुनीति च ।  
पारावतपदी पिण्या लता प्रोक्ता ककुन्दनी ॥ १७२  
ज्योतिष्मती कटुस् तिक्ता सरा कफसमीरजित् ।  
अत्युष्णा वामनी तीक्ष्णा वह्निबुद्धिस्मृतिप्रदा ॥ १७३  
कुष्ठं रोगाह्वयं वाप्यं पारिभव्यं तथोत्पलम् ॥ १७४  
कुष्ठमुष्णं कटु स्वादु शुक्रलं तिक्तकं लघु ।  
हन्ति वातास्रवीसर्पकासकुष्ठमरुत्कफान् ॥ १७५  
उक्तं पुष्करमूलं तु पौष्करं पुष्करं च तत् ।  
पद्मपत्त्रं च काश्मीरं कुष्ठभेदमिमं जगुः ॥ १७६  
पौष्करं कटुकं तिक्तम् उष्णं वातकफज्वरान् ।  
हन्ति शोथारुचिश्वासान् विशेषात् पार्श्वशूलनुत् ॥ १७७  
कटुपर्णी हैमवती हेमक्षीरी हिमावती ।  
हेमाह्वा पीतदुग्धा च तन्मूलं चोकमुच्यते ॥ १७८  
हेमाह्वा रेचनी तिक्ता भेदिन्युत्क्लेशकारिणी ।  
कृमिकण्डूविषानाहकफपित्तास्रकुष्ठनुत् ॥ १७९  
शृङ्गी कर्कटशृङ्गी च स्यात्कुलीरविषाणिका ।  
अजशृङ्गी तु चक्रा च कर्कटाख्या च कीर्तिता ॥ १८०  
शृङ्गी कषाया तिक्तोष्णा कफवातक्षयज्वरान् ।  
श्वासोर्ध्ववाततृट्कासहिक्कारुचिवमीन्हरेत् ॥ १८१  
कट्फलः सोमवल्कश् च कैटर्यः कुम्भिकापि च ।  
श्रीपर्णिका कुमुदिका भद्रा भद्रवतीति च ॥ १८२  
कट्फलस्तुवरस्तिक्तः कटुर्वातकफज्वरान् ।  
हन्ति श्वासप्रमेहार्शःकासकण्ठामयारुचीः ॥ १८३  
भार्गी भृगुभवा पद्मा फञ्जी ब्राह्मणयष्टिका ।  
ब्राह्मण्यङ्गारवल्ली च खरशाकश्च हञ्जिका ॥ १८४  
भार्गी रूक्षा कटुस्तिक्ता रुच्योष्णा पाचनी लघुः ।  
दीपनी तुवरा गुल्मरक्तनुन्नाशयेद् ध्रुवम् ।  
शोथकासकफश्वासपीनसज्वरमारुतान् ॥ १८५  
पाषाणभेदकोऽश्मघ्नो गिरिभिद्भिन्नयोजिनी ।  
अश्मभेदो हिमस् तिक्तः कषायो वस्तिशोधनः ॥ १८६  
भेदनो हन्ति दोषार्शोगुल्मकृच्छ्राश्महृद्रुजः ।  
योनिरोगान्प्रमेहांश्च प्लीहशूलव्रणानि च ॥ १८७  
धातकी धातुपुष्पी च ताम्रपुष्पी च कुञ्जरा ।  
सुभिक्षा बहुपुष्पी च वह्निज्वाला च सा स्मृता ॥ १८८  
धातकी कटुका शीता मृदुकृत्तुवरा लघुः ।  
तृष्णातीसारपित्तास्रविषक्रिमिविसर्पजित् ॥ १८९  
मञ्जिष्ठा विकसा जिङ्गी समङ्गा कालमेषिका ॥ १९०  
मण्डूकपर्णी भण्डीरी भण्डी योजनवल्ल्यपि ।  
रसायन्यरुणा काला रक्ताङ्गी रक्तयष्टिका ॥ १९१  
भण्डीतकी च गम्भीरी मञ्जूषा वस्त्ररञ्जिनी ।  
मञ्जिष्ठा मधुरा तिक्ता कषाया स्वरवर्णकृत् ॥ १९२  
गुरुरुष्णा विषश्लेष्मशोथयोन्यक्षिकर्णरुक् ।  
रक्तातीसारकुष्ठास्रविसर्पव्रणमेहनुत् ॥ १९३  
स्यात् कुसुम्भं वह्निशिखं वस्त्ररञ्जकमित्यपि ।  
कुसुम्भं वातलं कृच्छ्ररक्तपित्तकफापहम् ॥ १९४  
लाक्षा पलङ्कषालक्तो यावो वृक्षामयो जतुः ।  
लाक्षा वर्ण्या हिमा बल्या स्निग्धा च तुवरा लघुः ॥ १९५  
अनुष्णा कफपित्तास्रहिक्काकासज्वरप्रणुत् ।  
व्रणोरःक्षतवीसर्पकृमिकुष्ठगदापहा ॥ १९६  
अलक्तको गुणैस् तद्वद् विशेषाद् व्यङ्गनाशनः ॥ १९७  
हरिद्रा काञ्चनी पीता निशाख्या वरवर्णिनी ।  
कृमिघ्नी हलदी योषित्प्रिया हट्टविलासिनी ॥ १९८  
हरिद्रा कटुका तिक्ता रूक्षोष्णा कफपित्तनुत् ।  
वर्ण्या त्वग्दोषमेहास्रशोथपाण्डुव्रणापहा ॥ १९९  
दार्वीभेदाम्रगन्धा च सुरभीदारु दारु च ।  
कर्पूरा पद्मपत्त्रा स्यात् सुरीमत् सुरतारका ॥ २००  
आम्रगन्धिर् हरिद्रा या सा शीता वातला मता ।  
पित्तहृन्मधुरा तिक्ता सर्वकण्डूविनाशिनी ॥ २०१  
अरण्यहलदीकन्दः कुष्ठवातास्रनाशनः ॥ २०२  
दार्वी दारुहरिद्रा च पर्जन्या पर्जनीति च ।  
कटङ्कटेरी पीता च भवेत्सैव पचम्पचा ।  
सैव कालीयकः प्रोक्तस्तथा कालेयकोऽपि च ॥ २०३  
पीतद्रुश्च हरिद्रश्च पीतदारु च पीतकम् ।  
दार्वी निशागुणा किन्तु नेत्रकर्णास्यरोगनुत् ॥ २०४  
दार्वीक्वाथसमं क्षीरं पादं पक्त्वा यदा घनम् ।  
तदा रसाञ्जनाख्यं तन्नेत्रयोः परमं हितम् ॥ २०५  
रसाञ्जनं तार्क्ष्यशैलं रसगर्भं च तार्क्ष्यजम् ।  
रसाञ्जनं कटु श्लेष्मविषनेत्रविकारनुत् ॥ २०६  
उष्णं रसायनं तिक्तं छेदनं व्रणदोषहृत् ॥ २०७  
अवल्गुजो वाकुची स्यात् सोमराजी सुपर्णिका ।  
शशिलेखा कृष्णफला सोमा पूतिफलीति च ॥ २०८  
सोमवल्ली कालमेषी कुष्ठघ्नी च प्रकीर्तिता ।  
वाकुची मधुरा तिक्ता कटुपाका रसायनी ॥ २०९  
विष्टम्भहृद्धिमा रुच्या सरा श्लेष्मास्रपित्तनुत् ।  
रूक्षा हृद्या श्वासकुष्ठमेहज्वरकृमिप्रणुत् ॥ २१०  
तत्फलं पित्तलं कुष्ठकफानिलहरं कटु ।  
केश्यं त्वच्यं कृमिश्वासकासशोथामपाण्डुनुत् ॥ २११  
चक्रमर्दः प्रपुन्नाटी दद्रुघ्नो मेषलोचनः ।  
पद्माटः स्यादेडगजश्चक्री पुन्नाट इत्यपि ॥ २१२  
चक्रमर्दो लघुः स्वादू रूक्षः पित्तानिलापहः ।  
हृद्यो हिमः कफश्वासकुष्ठदद्रुक्रिमीन् हरेत् ॥ २१३  
हन्त्युष्णं तत्फलं कुष्ठकण्डूदद्रुविषानिलान् ।  
गुल्मकासकृमिश्वासनाशनं कटुकं स्मृतम् ॥ २१४  
विषा त्व् अतिविषा विश्वा शृङ्गी प्रतिविषारुणा ।  
शुक्लकन्दा चोपविषा भङ्गुरा घुणवल्लभा ॥ २१५  
विषा सोष्णा कटुस्तिक्ता पाचनी दीपनी हरेत् ।  
कफपित्तातिसारामविषकासवमिक्रिमीन् ॥ २१६  
लोध्रस् तिल्वस् तिरीटश्च शावरो गालवस्तथा ॥ २१७  
द्वितीयः पट्टिकालोध्रः क्रमुकः स्थूलवल्कलः ।  
जीर्णपत्त्रो बृहत्पत्त्रः पट्टी लाक्षाप्रसादनः ॥ २१८  
लोध्रो ग्राही लघुः शीतश्चक्षुष्यः कफपित्तनुत् ।  
कषायो रक्तपित्तासृग्ज्वरातीसारशोथहृत् ॥ २१९  
लशुनस्तु रसोनः स्यादुग्रगन्धो महौषधम् ।  
अरिष्टो म्लेच्छकन्दश्च यवनेष्टो रसोनकः ॥ २२०  
यदामृतं वैनतेयो जहार सुरसत्तमात् ।  
तदा ततोऽपतद् बिन्दुः स रसोनोऽभवद्भुवि ॥ २२१  
पञ्चभिश् च रसैर् युक्तो रसेनाम्लेन वर्जितः ।  
तस्माद्रसोन इत्युक्तो द्रव्याणां गुणवेदिभिः ॥ २२२  
कश्चापि मूलेषु तिक्तः पत्त्रेषु संस्थितः ।  
नाले कषाय उद्दिष्टो नालाग्रे लवणः स्मृतः ।  
बीजे तु मधुरः प्रोक्तो रसस् तद्गुणवेदिभिः ॥ २२३  
रसोनो बृंहणो वृष्यः स्निग्धोष्णः पाचनः सरः ।  
रसे पाके च कटुकस्तीक्ष्णो मधुरको मतः ॥ २२४  
भग्नसन्धानकृत् कण्ठ्यो गुरुः पित्तास्रवृद्धिदः ।  
बलवर्णकरो मेधाहितो नेत्र्यो रसायनः ॥ २२५  
हृद्रोगजीर्णज्वरकुक्षिशूलविबन्धगुल्मारुचिकासशोफान् ।  
दुर्नामकुष्ठानलसादजन्तुसमीरणश्वासकफांश्च हन्ति ॥ २२६  
मद्यं मांसं तथाम्लं च हितं लशुनसेविनाम् ।  
व्यायाममातपं रोषम् अतिनीरं पयो गुडम् ।  
रसोनमश्नन्पुरुषस्त्यजेदेतान्निरन्तरम् ॥ २२७  
पलाण्डुर् यवनेष्टश्च दुर्गन्धो मुखदूषकः ।  
पलाण्डुस्तु बुधैर्ज्ञेयो रसोनसदृशो गुणैः ॥ २२८  
स्वादुः पाके रसेऽनुष्णः कफकृन्नातिपित्तलः ।  
हरते केवलं वातं बलवीर्यकरो गुरुः ॥ २२९  
भल्लातकं त्रिषु प्रोक्तम् अरुष्को ऽरुष्करो ऽग्निकः ।  
तथैवाग्निमुखी भल्ली वीरवृक्षश्च शोफकृत् ॥ २३०  
भल्लातकफलं पक्वं स्वादुपाकरसं लघु ।  
कषायं पाचनं स्निग्धं तीक्ष्णोष्णं छेदि भेदनम् ॥ २३१  
मेध्यं वह्निकरं हन्ति कफवातव्रणोदरम् ।  
कुष्ठार्शोग्रहणीगुल्मशोफानाहज्वरक्रिमीन् ॥ २३२  
तन्मज्जा मधुरो वृष्यो बृंहणो वातपित्तहा ।  
वृन्तमारुष्करं स्वादु पित्तघ्नं केश्यमग्निकृत् ॥ २३३  
भल्लातकः कषायोष्णः शुक्रलो मधुरो लघुः ।  
वातश्लेष्मोदरानाहकुष्ठार्शोग्रहणीगदान् ।  
हन्ति गुल्मज्वरश्वित्रवह्निमान्द्यकृमिव्रणान् ॥ २३४  
भङ्गा गञ्जामातुलानी मादिनी विजया जया ॥ २३५  
भङ्गा कफहरी तिक्ता ग्राहिणी पाचनी लघुः ।  
तीक्ष्णोष्णा पित्तला मोहमन्दवाग्वह्निवर्धिनी ॥ २३६  
तिलभेदः खसतिलः खाखसश्चापि स स्मृतः ।  
स्यात् खाखसफलाद्भूतं वल्कलं शीतलं लघु ॥ २३७  
ग्राहि तिक्तं कषायं च वातकृत् कफकासहृत् ॥ २३८  
धातूनां शोषकं रूक्षं मदकृद्वाग्विवर्धनम् ।  
मुहुर्मोहकरं रुच्यं सेवनात् पुंस्त्वनाशनम् ॥ २३९  
उक्तं खसफलक्षीरमाफूकमहिफेनकम् ।  
आफूकं शोषणं ग्राहि श्लेष्मघ्नं वातपित्तलम् ।  
तथा खसफलोद्भूतवल्कलप्रायमित्यपि ॥ २४०  
उच्यन्ते खसबीजानि ते खाखसतिला अपि ॥ २४१  
खसबीजानि बल्यानि वृष्याणि सुगुरूणि च ।  
जनयन्ति कफं तानि शमयन्ति समीरणम् ॥ २४२  
सैन्धवोऽस्त्री शीतशिवं माणिमन्थं च सिन्धुजम् ।  
सैन्धवं लवणं स्वादु दीपनं पाचनं लघु ।  
स्निग्धं रुच्यं हिमं वृष्यं सूक्ष्मं नेत्र्यं त्रिदोषहृत् ॥ २४३  
शाकम्भरीयं कथितं गुडाख्यं रौमकं तथा ॥ २४४  
गुडाख्यं लघु वातघ्नम् अत्युष्णं भेदि पित्तलम् ।  
तीक्ष्णोष्णं चापि सूक्ष्मं चाभिष्यन्दि कटुपाकि च ॥ २४५  
सामुद्रं यत्तु लवणम् अक्षीबं वशिरं च तत् ।  
समुद्रजं सागरजं लवणोदधिसम्भवम् ॥ २४६  
सामुद्रं मधुरं पाके सतिक्तं मधुरं गुरु ।  
नात्युष्णं दीपनं भेदि सक्षीरमविदाहि च ।  
श्लेष्मलं वातनुत्तीक्ष्णमरूक्षं नातिशीतलम् ॥ २४७  
विडं पाकं च कृतकं तथा द्राविडमासुरम् ।  
विडं सक्षारम् ऊर्ध्वाधःकफवातानुलोमनम् ।  
ऊर्ध्वं कफमधो वातं सञ्चारयेदित्यर्थः ॥ २४८  
दीपनं लघु तीक्ष्णोष्णं रूक्षं रुच्यं व्यवायि च ।  
विबन्धानाहविष्टम्भहृद्रुग्गौरवशूलनुत् ॥ २४९  
सौवर्चलं स्याद् रुचकं मन्थपाकं च तन्मतम् ।  
रुचकं रोचनं भेदि दीपनं पाचनं परम् ॥ २५०  
सुस्नेहं वातनुन्नातिपित्तलं विशदं लघु ।  
उद्गारशुद्धिदं सूक्ष्मं विबन्धानाहशूलजित् ॥ २५१  
औद्भिदं पांशुलवणं यज्जातं भूमितः स्वयम् ।  
क्षारं गुरु कटु स्निग्धं शीतलं वातनाशनम् ॥ २५२  
चणकाम्लकमत्युष्णं दीपनं दन्तहर्षणम् ।  
लवणानुरसं रुच्यं शूलाजीर्णविबन्धनुत् ॥ २५३  
पाक्यं क्षारो यवक्षारो यावशूको यवाग्रजः ।  
स्वर्जिकापि स्मृतः क्षारः कापोतः सुखवर्चकः ॥ २५४  
कथितः स्वर्जिकाभेदो विशेषज्ञैः सुवर्चिका ।  
यवक्षारो लघुः स्निग्धः सुसूक्ष्मो वह्निदीपनः ॥ २५५  
निहन्ति शूलवातामश्लेष्मश्वासगलामयान् ।  
पाण्ड्वर्शोग्रहणीगुल्मानाहप्लीहहृदामयान् ॥ २५६  
स्वर्जिकाल्पगुणा तस्माद्विज्ञेया गुल्मशूलहृत् ।  
सुवर्चिका स्वर्जिकावद् बोद्धव्या गुणतो जनैः ॥ २५७  
सौभाग्यं टङ्कणं क्षारो धातुद्रावकमुच्यते ।  
टङ्कणं वह्निकृद्रूक्षं कफहृद् वातपित्तकृत् ॥ २५८  
स्वर्जिका यावशूकश्च क्षारद्वयमुदाहृतम् ।  
टङ्कणेन युतं तत्तु क्षारत्रयमुदीरितम् ॥ २५९  
मिलितं तूक्तगुणकृद् विशेषाद् गुल्महृत् परम् ।  
पलाशवज्रिशिखरिचिञ्चार्कतिलनालजाः ॥ २६०  
यवजः स्वर्जिका चेति क्षाराष्टकम् उदाहृतम् ।  
क्षारा एतेऽग्निना तुल्या गुल्मशूलहरा भृशम् ॥ २६१  
भुक्तं सहस्रवेधि स्याद्रसाम्लं शुक्लमित्यपि ।  
चुक्रमत्यम्लमुष्णं च दीपनं पाचनं परम् ॥ २६२  
शूलगुल्मविबन्धामवातश्लेष्महरं सरम् ।  
वमितृष्णास्यवैरस्यहृत्पीडावह्निमान्द्यहृत् ॥ २६३  

भावप्रकाश, वर्गप्रकरण, कर्पूरादिवर्ग  
पुंसि क्लीबे च कर्पूरः सिताभ्रो हिमवालुकः ।  
घनसारश् चन्द्रसञ्ज्ञो हिमनामापि स स्मृतः ॥ १  
कर्पूरः शीतलो वृष्यश्चक्षुष्यो लेखनो लघुः ।  
सुरभिर् मधुरस् तिक्तः कफपित्तविषापहः ॥ २  
तृष्णास्यवैरस्यमेदोदौर्गन्ध्यनाशनः ।  
कर्पूरो द्विविधः प्रोक्तः पक्वापक्वप्रभेदतः ।  
पक्वात् कर्पूरतः प्राहुरपक्वं गुणवत्तरम् ॥ ३  
चीनाकसञ्ज्ञः कर्पूरः कफक्षयकरः स्मृतः ।  
कुष्ठकण्डूवमिहरस् तथा तिक्तरसश्च सः ॥ ४  
मृगनाभिर् मृगमदः कथितस्तु सहस्रभित् ।  
कस्तूरिका च कस्तूरी वेधमुख्या च सा स्मृता ॥ ५  
कामरूपोद्भवा कृष्णा नैपाली नीलवर्णयुक् ।  
काश्मीरी कपिलच्छाया कस्तूरी त्रिविधा स्मृता ॥ ६  
कामरूपोद्भवा श्रेष्ठा नैपाली मध्यमा भवेत् ।  
काश्मीरदेशसम्भूता कस्तूरी ह्य् अधमा मता ॥ ७  
कस्तूरिका कटुस् तिक्ता क्षारोष्णा शुक्रला गुरुः ।  
कफवातविषच्छर्दिशीतदौर्गन्ध्यशोषहृत् ॥ ८  
लता कस्तूरिका तिक्ता स्वाद्वी वृष्या हिमा लघुः ।  
चक्षुष्या छेदिनी श्लेष्मतृष्णावस्त्यास्यरोगहृत् ॥ ९  
गन्धमार्जारवीर्यं तु वीर्यकृत् कफवातहृत् ।  
कण्डूकुष्ठहरं नेत्र्यं सुगन्धं स्वेदगन्धनुत् ॥ १०  
श्रीखण्डं चन्दनं न स्त्री भद्रश्रीस्तैलपर्णिकः ।  
गन्धसारो मलयजस्तथा चन्द्रद्युतिश्च सः ॥ ११  
स्वादे तिक्तं कषे पीतं छेदे रक्तं तनौ सितम् ।  
ग्रन्थिकोटरसंयुक्तं चन्दनं श्रेष्ठम् उच्यते ॥ १२  
चन्दनं शीतलं रूक्षं तिक्तम् आह्लादनं लघु ।  
श्रमशोषविषश्लेष्मतृष्णापित्तास्रदाहनुत् ॥ १३  
कालीयकं तु कालीयं पीताभं हरिचन्दनम् ॥ १४  
हरिप्रियं कालसारं तथा कालानुसार्यकम् ।  
कालीयकं रक्तगुणं विशेषाद् व्यङ्गनाशनम् ॥ १५  
रक्तचन्दनम् आख्यातं रक्ताङ्गं क्षुद्रचन्दनम् ।  
तिलपर्णं रक्तसारं तत्प्रवालफलं स्मृतम् ॥ १६  
रक्तं शीतं गुरु स्वादु छर्दितृष्णास्रपित्तहृत् ।  
तिक्तं नेत्राहतं वृष्यं ज्वरव्रणविषापहम् ॥ १७  
पतङ्गं रक्तसारं च सुरङ्गं रञ्जनं तथा ।  
पट्टरञ्जकमाख्यातं पत्तूरं च कुचन्दनम् ॥ १८  
पतङ्गं मधुरं शीतं पित्तश्लेष्मव्रणास्रनुत् ।  
हरिचन्दनवद् वेद्यं विशेषाद्दाहनाशनम् ॥ १९  
चन्दनानि तु सर्वाणि सदृशानि रसादिभिः ।  
गन्धेन तु विशेषोऽस्ति पूर्वः श्रेष्ठतमो गुणैः ॥ २०  
अगुरु प्रवरं लोहं राजार्हं योगजं तथा ।  
वंशिकं कृमिजं वापि कृमिजग्धम् अनार्यकम् ॥ २१  
अगुरूष्णं कटु त्वच्यं तिक्तं तीक्ष्णं च पित्तलम् ।  
लघु कर्णाक्षिरोगघ्नं शीतवातकफप्रणुत् ॥ २२  
कृष्णं गुणाधिकं तत्तु लोहवद्वारि मज्जति ।  
अगुरुप्रभवः स्नेहः कृष्णागुरुसमः स्मृतः ॥ २३  
देवदारु स्मृतं दारुभद्रं दार्व् इन्द्रदारु च ।  
मस्तदारु द्रुकिलिमं किलिमं सुरभूरुहः ॥ २४  
देवदारु लघु स्निग्धं तिक्तोष्णं कटुपाकि च ।  
विबन्धाध्मानशोथामतन्द्राहिक्काज्वरास्रजित् ।  
प्रमेहपीनसश्लेष्मकासकण्डूसमीरनुत् ॥ २५  
सरलः पीतवृक्षः स्यात्तथा सुरभिदारुकः ।  
सरलो मधुरस् तिक्तः कटुपाकरसो लघुः ॥ २६  
स्निग्धोष्णः कर्णकण्ठाक्षिरोगरक्षोहरः स्मृतः ।  
कफानिलस्वेददाहकासमूर्छाव्रणापहः ॥ २७  
कालानुसार्यं तगरं कुटिलं नहुषं नतम् ।  
अपरं पिण्डतगरं दण्डहस्ती च बर्हिणम् ॥ २८  
तगरद्वयमुष्णं स्यात्स्वादु स्निग्धं लघु स्मृतम् ।  
विषापस्मारशूलाक्षिरोगदोषत्रयापहम् ॥ २९  
पद्मकं पद्मगन्धि स्यात्तथा पद्माह्वयं स्मृतम् ।  
पद्मकं तुवरं तिक्तं शीतलं वातलं लघु ॥ ३०  
वीसर्पदाहविस्फोटकुष्ठश्लेष्मास्रपित्तनुत् ।  
गर्भसंस्थापनं रुच्यं वमिव्रणतृषाप्रणुत् ॥ ३१  
गुग्गुलुर् देवधूपश् च जटायुः कौशिकः पुरः ।  
कुम्भोलूखलकं क्लीबे महिषाक्षः पलङ्कषः ॥ ३२  
महिषाक्षो महानीलः कुमुदः पद्म इत्यपि ।  
हिरण्यः पञ्चमो ज्ञेयो गुग्गुलोः पञ्च जातयः ॥ ३३  
भृङ्गाञ्जनसवर्णस्तु महिषाक्ष इति स्मृतः ।  
महानीलस् तु विज्ञेयः स्वनामसमलक्षणः ॥ ३४  
कुमुदः कुमुदाभः स्यात्पद्मो माणिक्यसन्निभः ।  
हिरण्याक्षस् तु हेमाभः पञ्चानां लिङ्गमीरितम् ॥ ३५  
महिषाक्षो महानीलो गजेन्द्राणां हिताव् उभौ ।  
हयानां कुमुदः पद्मः स्वस्त्यारोग्यकरौ परौ ॥ ३६  
विशेषेण मनुष्याणां कनकः परिकीर्तितः ।  
कदाचिन्महिषाक्षश्च मतः कैश्चिन्नृणामपि ॥ ३७  
गुग्गुलुर् विशदस् तिक्तो वीर्योष्णः पित्तलः सरः ।  
कषायः कटुकः पाके कटू रूक्षो लघुः परः ॥ ३८  
भग्नसन्धानकृद् वृष्यः सूक्ष्मः स्वर्यो रसायनः ।  
दीपनः पिच्छिलो बल्यः कफवातव्रणापचीः ॥ ३९  
मेदोमेहाश्मवातांश् च क्लेदकुष्ठाममारुतान् ।  
पिटिकाग्रन्थिशोफार्शोगण्डमालाकृमीञ् जयेत् ॥ ४०  
माधुर्याच्छमयेद्वातं कषायत्वाच्च पित्तहा ।  
तिक्तत्वात्कफजित्तेन गुग्गुलुः सर्वदोषहा ॥ ४१  
स नवो बृंहणो वृष्यः पुराणस् त्व् अतिलेखनः ॥ ४२  
स्निग्धः काञ्चनसङ्काशः पक्वजम्बूफलोपमः ।  
नूतनो गुग्गुलुः प्रोक्तः सुगन्धिर्यस्तु पिच्छिलः ॥ ४३  
शुष्को दुर्गन्धकश् चैव त्यक्तप्रकृतिवर्णकः ।  
पुराणः स तु विज्ञेयो गुग्गुलुर् वीर्यवर्जितः ॥ ४४  
अम्लं तीक्ष्णमजीर्णं च व्यवायं श्रममातपम् ।  
मद्यं रोषं त्यजेत्सम्यग् गुणार्थी पुरसेवकः ॥ ४५  
श्रीवासः सरलस्रावः श्रीवेष्टो वृक्षधूपकः ।  
श्रीवासो मधुरस्तिक्तः स्निग्धोष्णस्तुवरः सरः ॥ ४६  
पित्तलो वातमूर्धाक्षिस्वरोगकफापहः ।  
रक्षोघ्नः स्वेददौर्गन्ध्ययूकाकण्डूव्रणप्रणुत् ॥ ४७  
रालस्तु शालनिर्यासस्तथा सर्जरसः स्मृतः ।  
देवधूपो यक्षधूपस्तथा सर्वरसश्च सः ॥ ४८  
रालो हिमो गुरुस् तिक्तः कषायो ग्राहको हरेत् ।  
दोषास्रस्वेदवीसर्पज्वरव्रणविपादिकाः ।  
ग्रहभग्नाग्निदग्धांश्च शूलातीसारनाशनः ॥ ४९  
कुन्दुरुस्तु मुकुन्दः स्यात्सुगन्धः कुन्द इत्यपि ॥ ५०  
कुन्दुरुर् मधुरस्तिक्तस् तीक्ष्णस् त्वच्यः कटुर्हरेत् ।  
ज्वरस्वेदग्रहालक्ष्मीमुखरोगकफानिलान् ॥ ५१  
सिह्लकस्तु तुरुष्कः स्याद्यतो यवनदेशजः ।  
कपितैलं च सङ्ख्यातस्तथा च कपिनामकः ॥ ५२  
सिह्लकः कटुकः स्वादुः स्निग्धोष्णः शुक्रकान्तिकृत् ।  
वृष्यः कण्ठ्यः स्वेदकुष्ठज्वरदाहग्रहापहः ॥ ५३  
जातीफलं जातिकोशं मालतीफलमित्यपि ।  
जातीफलं रसे तिक्तं तीक्ष्णोष्णं रोचनं लघु ।  
कटुकं दीपनं ग्राहि स्वर्यं श्लेष्मानिलापहम् ॥ ५४  
निहन्ति मुखवैरस्यं मलदौर्गन्ध्यकृष्णताः ।  
कृमिकासवमिश्वासशोषपीनसहृद्रुजः ॥ ५५  
जातीफलस्य त्वक् प्रोक्ता जातीपत्त्री भिषग्वरैः ॥ ५६  
जातीपत्त्री लघुः स्वादुः कटूष्णा रुचिवर्णकृत् ।  
कफकासवमिश्वासतृष्णाकृमिविषापहा ॥ ५७  
लवङ्गं देवकुसुमं श्रीसञ्ज्ञं श्रीप्रसूनकम् ।  
लवङ्गं कटुकं तिक्तं लघु नेत्रहितं हिमम् ॥ ५८  
दीपनं पाचनं रुच्यं कफपित्तास्रनाशकृत् ।  
तृष्णां छर्दिं तथाध्मानं शूलमाशु विनाशयेत् ।  
कासं श्वासं च हिक्कां च क्षयं क्षपयति ध्रुवम् ॥ ५९  
एला स्थूला च बहुला पृथ्वीका त्रिपुटापि च ॥ ६०  
भद्रैला बृहदेला च चन्द्रबाला च निष्कुटिः ।  
स्थूलैला कटुका पाके रसे चानलकृल्लघुः ॥ ६१  
रूक्षोष्णा श्लेष्मपित्तास्रकण्डूश्वासतृषापहा ।  
हृल्लासविषबस्त्यास्यशिरोरुग्वमिकासनुत् ॥ ६२  
सूक्ष्मोपकुञ्चिका तुत्था कोरङ्गी द्राविडी त्रुटिः ।  
एला सूक्ष्मा कफश्वासकासार्शोमूत्रकृच्छ्रहृत् ।  
रसे तु कटुका शीता लघ्वी वातहरी मता ॥ ६३  
त्वक्पत्त्रं च वराङ्गं स्यद् भृङ्गं चोचं तथोत्कटम् ।  
त्वचं लघूष्णं कटुकं स्वादु तिक्तं च रूक्षकम् ॥ ६४  
पित्तलं कफवातघ्नं कण्ड्वामारुचिनाशनम् ।  
हृद्वस्तिरोगवातार्शःकृमिपीनसशुक्रहृत् ॥ ६५  
त्वक्स्वाद्वी तु तनुत्वक्स्यात्तथा दारुसिता मता ॥ ६६  
उक्ता दारुसिता स्वाद्वी तिक्ता चानिलपित्तहृत् ।  
सुरभिः शुक्रला वर्ण्या मुखशोषतृषापहा ॥ ६७  
पत्त्रकं तमालपत्त्रं च तथा स्यात् पत्त्रनामकम् ।  
पत्त्रकं मधुरं किञ्चित् तीक्ष्णोष्णं पिच्छिलं लघु ।  
निहन्ति कफवातार्शोहृल्लासारुचिपीनसान् ॥ ६८  
नागपुष्पः स्मृतो नागः केसरो नागकेसरः ।  
चाम्पेयो नागकिञ्जल्कः कथितः काञ्चनाह्वयः ॥ ६९  
नागपुष्पं कषायोष्णं रूक्षं लघ्वामपावनम् ॥ ७०  
ज्वरकण्डूतृषास्वेदच्छर्दिहृल्लासनाशनम् ।  
दौर्गन्ध्यकुष्ठवीसर्पकफपित्तविषापहम् ॥ ७१  
त्वगेलापत्त्रकैस् तुल्यैस् त्रिसुगन्धि त्रिजातकम् ।  
नागकेसरसंयुक्तं चातुर्जातकम् उच्यते ॥ ७२  
तद्द्वयं रोचनं रूक्षं तीक्ष्णोष्णं मुखगन्धहृत् ।  
लघु पित्ताग्निकृद् वर्ण्यं कफवातविषापहम् ॥ ७३  
कुङ्कुमं घुसृणं रक्तं काश्मीरं पीतकं वरम् ।  
सङ्कोचं पिशुनं धीरं वाह्लीकं शोणिताभिधम् ॥ ७४  
काश्मीरदेशजे क्षेत्रे कुङ्कुमं यद्भवेद्धि तत् ।  
सूक्ष्मकेसरम् आरक्तं पद्मगन्धि तदुत्तमम् ॥ ७५  
वाह्लीकदेशसञ्जातं कुङ्कुमं पाण्डुरं स्मृतम् ।  
केतकीगन्धयुक्तं तन्मध्यमं सूक्ष्मकेसरम् ॥ ७६  
कुङ्कुमं पारसीकं तन्मधुगन्धि तदीरितम् ।  
ईषत् पाण्डुरवर्णं तदधमं स्थूलकेसरम् ॥ ७७  
कुङ्कुमं कटुकं स्निग्धं शिरोरुग्व्रणजन्तुजित् ।  
तिक्तं वमिहरं वर्ण्यं व्यङ्गदोषत्रयापहम् ॥ ७८  
गोरोचना तु मङ्गल्या वन्द्या गौरी च रोचना ।  
गोरोचना हिमा तिक्ता वर्ण्या मङ्गलकान्तिदा ।  
विषालक्ष्मीग्रहोन्मादगर्भस्रावक्षतास्रहृत् ॥ ७९  
नखं व्याघ्रनखं व्याघ्रायुधं तच्चक्रकारकम् ॥ ८०  
नखं स्वल्पं नखी प्रोक्ता हनुहट्टविलासिनी ।  
नखद्रव्यं ग्रहश्लेष्मावातास्रज्वरकुष्ठहृत् ॥ ८१  
लघूष्णं शुक्रलं वर्ण्यं स्वादु व्रणविषापहम् ।  
अलक्ष्मीमुखदौर्गन्ध्यहृत् पाकरसयोः कटु ॥ ८२  
बालं ह्रीवेरबर्हिष्ठोदीच्यं केशाम्बुनाम च ।  
बालकं शीतलं रूक्षं लघु दीपनपाचनम् ।  
हृल्लासारुचिवीसर्पहृद्रोगामातिसारजित् ॥ ८३  
स्याद्वीरणं वीरतरुर् वीरं च बहुमूलकम् ।  
वीरणं पाचनं शीतं वान्तिहृल्लघु तिक्तकम् ॥ ८४  
स्तम्भनं ज्वरनुद् भ्रान्तिमदजित् कफपित्तहृत् ।  
तृष्णास्रविषवीसर्पकृच्छ्रदाहव्रणापहम् ॥ ८५  
वीरणस्य तु मूलं स्यादुशीरं नलदं च तत् ।  
अमृणालं च सेव्यं च समगन्धिकम् इत्यपि ॥ ८६  
उशीरं पाचनं शीतं स्तम्भनं लघु तिक्तकम् ॥ ८७  
मधुरं ज्वरहृद् वान्तिमदनुत् कफपित्तहृत् ।  
तृष्णास्रविषवीसर्पदाहकृच्छ्रव्रणापहम् ॥ ८८  
जटामांसी भूतजटा जटिला च तपस्विनी ।  
मांसी तिक्ता कषाया च मेध्या कान्तिबलप्रदा ।  
स्वाद्वी हिमा त्रिदोषास्रदाहवीसर्पकुष्ठनुत् ॥ ८९  
शैलेयं तु शिलापुष्पं वृद्धं कालानुसार्यकम् ॥ ९०  
शैलेयं शीतलं हृद्यं कफपित्तहरं लघु ।  
कण्डूकुष्ठाश्मरीदाहविषहृद् गुदरक्तहृत् ॥ ९१  
मुस्तकं न स्त्रियां मुस्तं त्रिषु वारिदनामकम् ।  
कुरुविन्दश्च सङ्ख्यातो ऽपरः क्रोडकसेरुकः ॥ ९२  
भद्रमुस्तं च गुन्द्रा च तथा नागरमुस्तकः ।  
मुस्तं कटु हिमं ग्राहि तिक्तं दीपनपाचनम् ॥ ९३  
कषायं कफपित्तास्रतृड्ज्वरारुचिजन्तुहृत् ।  
अनूपदेशे यज्जातं मुस्तकं तत्प्रशस्यते ।  
तत्रापि मुनिभिः प्रोक्तं वरं नागरमुस्तकम् ॥ ९४  
कर्चूरो वेधमुख्यश्च द्राविडः कल्पकः शटी ।  
कर्चूरो दीपनो रुच्यः कटुकस्तिक्त एव च ॥ ९५  
सुगन्धिः कटुपाकः स्यात् कुष्ठार्शोव्रणकासनुत् ।  
उष्णो लघुर् हरेच्छ्वासं गुल्मवातकफक्रिमीन् ॥ ९६  
मुरा गन्धकुटी दैत्या सुरभिः शालपर्णिका ॥ ९७  
मुरा तिक्ता हिमा स्वाद्वी लघ्वी पित्तानिलापहा ।  
ज्वरासृग्भूतरक्षोघ्नी कुष्ठकासविनाशिनी ॥ ९८  
शठी पलाशी षड्ग्रन्था सुव्रता गन्धमूलिका ।  
गान्धारिका गन्धवधूर् वधूः पलाशिका ॥ ९९  
भवेद्गन्धपलाशी तु कषाया ग्राहिणी लघुः ।  
तिक्ता तीक्ष्णा च कटुकानुष्णास्यमलनाशिनी ।  
शोथकासव्रणश्वासशूलसिध्मग्रहापहा ॥ १००  
प्रियङ्गुः फलिनी कान्ता लता च महिलाह्वया ॥ १०१  
गुन्द्रा गन्धफला श्यामा विष्वक्सेनाङ्गनाप्रिया ।  
प्रियङ्गुः शीतला तिक्ता तुवरानिलपित्तहृत् ॥ १०२  
रक्तातियोगदौर्गन्ध्यस्वेददाहज्वरापहा ।  
गुल्मतृड्विषमोहघ्नी तद्वद् गन्धप्रियङ्गुका ॥ १०३  
तत्फलं मधु रूक्षं कषायं शीतलं गुरु ।  
विबन्धाध्मानबलकृत् सङ्ग्राहि कफपित्तजित् ॥ १०४  
रेणुका राजपुत्री च नन्दिनी कपिला द्विजा ।  
भस्मगन्धा पाण्डुपुत्री स्मृता कौन्ती हरेणुका ॥ १०५  
रेणुका कटुका पाके तिक्तानुष्णा कटुर् लघुः ।  
पित्तला दीपनी मेध्या पाचिनी गर्भपातिनी ।  
बलासवातकृच्चैव तृट्कण्डूविषदाहनुत् ॥ १०६  
ग्रन्थिपर्णं ग्रन्थिकं च काकपुच्छं च गुच्छकम् ।  
नीलपुष्पं सुगन्धं च कथितं तैलपर्णकम् ॥ १०७  
ग्रन्थिपर्णं तिक्ततीक्ष्णं कटूष्णं दीपनं लघु ।  
कफवातविषश्वासकण्डूदौर्गन्ध्यनाशनम् ॥ १०८  
स्थौणेयकं बर्हिबर्हं शुकबर्हं च कुक्कुरम् ।  
शीर्णरोमशुकं चापि शुकपुष्पं शुकच्छदम् ॥ १०९  
स्थौणेयकं कटु स्वादु तिक्तं स्निग्धं त्रिदोषनुत् ॥ ११०  
मेधाशुक्रकरं रुच्यं रक्षोघ्नं ज्वरजन्तुजित् ।  
हन्ति कुष्ठास्रतृड्दाहदौर्गन्ध्यतिलकालकान् ॥ १११  
निशाचरो धनहरः कितवो गणहासः ।  
चोरकः शङ्कितश् चण्डो दुष्पत्त्रः क्षेमको रिपुः ।  
रोचको मधुरस्तिकः कटुः पाके कटुर् लघुः ॥ ११२  
तीक्ष्णो हृद्यो हिमो हन्ति कुष्ठकण्डूकफानिलान् ।  
रक्षोऽश्रीस्वेदमेदोऽस्रज्वरगन्धविषव्रणान् ॥ ११३  
तालीशम् उक्तं पत्त्राढ्यं धात्रीपत्त्रं च तत्स्मृतम् ।  
तालीशं लघु तीक्ष्णोष्णं श्वासकासकफानिलान् ।  
निहन्त्य् अरुचिगुल्मामवह्निमान्द्यक्षयामयान् ॥ ११४  
कङ्कोलं कोलं प्रोक्तं चाथ कोशफलं स्मृतम् ॥ ११५  
कङ्कोलं लघु तीक्ष्णोष्णं तिक्तं हृद्यं रुचिप्रदम् ।  
आस्यदौर्गन्ध्यहृद्रोगकफवातामयान्ध्यहृत् ॥ ११६  
स्निग्धोष्णा कफहृत् तिक्ता सुगन्धा गन्धकोकिला ।  
गन्धकोकिलया तुल्या विज्ञेया गन्धमालती ॥ ११७  
लामज्जकं सुनालं स्यादमृणालं लवं लघु ।  
इष्टकापथकं सव्यं नलदं च विदातकम् ॥ ११८  
लामज्जकं हिमं तिक्तं लघु दोषत्रयास्रजित् ।  
त्वगामयस्वेदकृच्छ्रदाहपित्तास्ररोगनुत् ॥ ११९  
एलवालुकम् ऐलेयं सुगन्धि हरिवालुकम् ।  
ऐलवालुकम् एलालु कपित्थं पत्त्रम् ईरितम् ॥ १२०  
एलालु कटुकं पाके कषायं शीतलं लघु ।  
हन्ति कण्डूव्रणच्छर्दितृट्कासारुचिहृद्रुजः ।  
बलासविषपित्तास्रकुष्ठमूत्रगदक्रिमीन् ॥ १२१  
कुटन्नटं दासपुरं बालेयं परिपेलवम् ।  
प्लवगोपुरगोनर्दकैवर्तीमुस्तकानि च ॥ १२२  
मुस्तावत् पेलवपुटं शुकाभं स्याद् वितुन्नकम् ॥ १२३  
वितुन्नकं हिमं तिक्तं कषायं कटु कान्तिदम् ।  
कफपित्तास्रवीसर्पकुष्ठकण्डूविषप्रणुत् ॥ १२४  
स्पृक्कासृग् ब्राह्मणो देवो मरुन्माला लता लघुः ।  
समुद्रान्ता वधूः कोटिवर्षा लङ्कोपिकेत्यपि ॥ १२५  
स्पृक्का स्वाद्वी हिमा वृष्या तिक्ता निखिलदोषनुत् ।  
कुष्ठकण्डूविषस्वेददाहाश्रीज्वररक्तहृत् ॥ १२६  
पर्पटी रञ्जनी कृष्णा जतुका जननी जनी ।  
जतुकृष्णाग्निसंस्पर्शा जतुकृच्चक्रवर्तिनी ॥ १२७  
पर्पटी तुवरा तिक्ता शिशिरा वर्णकृल्लघुः ।  
विषव्रणहरा कण्डूकफपित्तास्रकुष्ठनुत् ॥ १२८  
नलिका विद्रुमलता कपोतचरणा नटी ।  
धमन्यञ्जनकेशी च निर्मेध्या सुषिरा नली ॥ १२९  
नलिका शीतला लघ्वी चक्षुष्या कफपित्तहृत् ।  
कृच्छ्राश्मवाततृष्णास्रकुष्ठकण्डूज्वरापहा ॥ १३०  
प्रपौण्डरीकं पौण्डर्यं चक्षुष्यं पौण्डरीयकम् ।  
पौण्डर्यं मधुरं तिक्तं कषायं शुक्रलं हिमम् ।  
चक्षुष्यं मधुरं पाके वर्ण्यं पित्तकफप्रणुत् ॥ १३१  

भावप्रकाश, वर्गप्रकरण, गुडूच्यादिवर्ग  
अथ लङ्केश्वरो मानी रावणो राक्षसाधिपः ।  
रामपत्नीं बलात्सीतां जहार मदनातुरः ॥ १  
ततस्तं बलवान्रामो रिपुं जायापहारिणम् ।  
हृतो वानरसैन्येन जघान रणमूर्धनि ॥ २  
हते तस्मिन्सुरारातौ रावणे बलगर्विते ।  
देवराजः सहस्राक्षः परितुष्टश् च राघवे ॥ ३  
तत्र ये वानराः केचिद् राक्षसैर् निहता रणे ।  
तानिन्द्रो जीवयामास संसिच्यामृतवृष्टिभिः ॥ ४  
ततो येषु प्रदेशेषु कपिगात्रात्परिच्युताः ।  
पीयूषबिन्दवः पेतुस् तेभ्यो जाता गुडूचिका ॥ ५  
गुडूची मधुपर्णी स्याद् अमृतामृतवल्लरी ।  
छिन्ना छिन्नरुहा छिन्नोद्भवा वत्सादनीति च ॥ ६  
जीवन्ती तन्त्रिका सोमा सोमवल्ली च कुण्डली ।  
चक्रलक्षणिका धीरा विशल्या च रसायनी ॥ ७  
चन्द्रहासा वयःस्था च मण्डली देवनिर्मिता ।  
गुडूची कटुका तिक्ता स्वादुपाका रसायनी ॥ ८  
सङ्ग्राहिणी कषायोष्णा लघ्वी बल्याग्निदीपिनी ।  
दोषत्रयामतृड्दाहमेहकासांश्च पाण्डुताम् ॥ ९  
कामलाकुष्ठवातास्रज्वरक्रिमिवमीन् हरेत् ।  
प्रमेहश्वासकासार्शःकृच्छ्रहृद्रोगवातनुत् ॥ १०  
ताम्बूलवल्ली ताम्बूली नागिनी नागवल्लरी ।  
ताम्बूलं विशदं रुच्यं तीक्ष्णोष्णं तुवरं सरम् ॥ ११  
वश्यं तिक्तं कटु क्षारं रक्तपित्तकरं लघु ।  
बल्यं श्लेष्मास्यदौर्गन्ध्यमलवातश्रमापहम् ॥ १२  
बिल्वः शाण्डिल्यशैलूषौ मालूरश्रीफलाव् अपि ।  
श्रीफलस्तुवरस्तिक्तो ग्राही रूक्षोऽग्निपित्तकृत् ।  
वातश्लेष्महरो बल्यो लघुरुष्णश्च पाचनः ॥ १३  
गाम्भारी भद्रपर्णी च श्रीपर्णी मधुपर्णिका ।  
काश्मीरी काश्मरी हीरा काश्मर्यः पीतरोहिणी ॥ १४  
कृष्णवृन्ता मधुरसा महाकुसुमिकापि च ।  
काश्मरी तुवरा तिक्ता वीर्योष्णा मधुरा गुरुः ॥ १५  
दीपनी पाचनी मेध्या भेदिनी भ्रमशोषजित् ।  
दोषतृष्णामशूलार्शोविषदाहज्वरापहा ॥ १६  
तत्फलं बृंहणं वृष्यं गुरु केश्यं रसायनम् ।  
वातपित्ततृषारक्तक्षयमूत्रविबन्धनुत् ॥ १७  
स्वादु पाके हिमं स्निग्धं तुवराम्लं विशुद्धिकृत् ।  
हन्याद्दाहतृषावातरक्तपित्तक्षतक्षयान् ॥ १८  
पाटलिः पाटलामोघा मधुदूती फलेरुहा ।  
कृष्णवृन्ता कुबेराक्षी कालस्थाल्यलिवल्लभा ॥ १९  
ताम्रपुष्पी च कथितापरा स्यात्पाटला सिता ।  
मुष्कको मोक्षको घण्टापाटलिः काष्ठपाटला ॥ २०  
पाटला तुवरा तिक्तानुष्णा दोषत्रयापहा ।  
अरुचिश्वासशोथास्रच्छर्दिहिक्कातृषाहरी ॥ २१  
पुष्पं कषायं मधुरं हिमं हृद्यं कफास्रनुत् ।  
पित्तातिसारहृत्कण्ठ्यं फलं हिक्कास्रपित्तहृत् ॥ २२  
अग्निमन्थो जयः स स्याच् छ्रीपर्णी गणिकारिका ।  
जया जयन्ती तर्कारी नादेयी वैजयन्तिका ॥ २३  
अग्निमन्थः श्वयथुनुद् वीर्योष्णः कफवातहृत् ।  
पाण्डुनुत् कटुकस्तिक्तस्तुवरो मधुरोऽग्निदः ॥ २४  
श्योनाकः शोषणश्च स्यान्नटकट्वङ्गटुण्टुकाः ।  
मण्डूकपर्णपत्त्रोर्णशुकनासकुटन्नटाः ॥ २५  
दीर्घवृन्तो ऽरलुश्चापि पृथुशिम्बः कटम्भरः ।  
श्योनाको दीपनः पाके कटुकस्तुवरो हिमः ।  
ग्राही तिक्तोऽनिलश्लेष्मपित्तकासप्रणाशनः ॥ २६  
टुण्टुकस्य फलं बालं रूक्षं वातकफापहम् ॥ २७  
हृद्यं कषायं मधुरं रोचनं लघु दीपनम् ।  
गुल्मार्शःकृमिहृत्प्रौढं गुरु वातप्रकोपणम् ॥ २८  
श्रीफलः सर्वतोभद्रा पाटला गणिकारिका ।  
श्योनाकः पञ्चभिश्चैतैः पञ्चमूलं महन्मतम् ॥ २९  
पञ्चमूलं महत्तिक्तं कषायं कफवातनुत् ।  
मधुरं श्वासकासघ्नमुष्णं लघ्वग्निदीपनम् ॥ ३०  
शालिपर्णी स्थिरा सौम्या त्रिपर्णी पीवरी गुहा ।  
विदारिगन्धा दीर्घाङ्गी दीर्घपत्त्रांशुमत्यपि ॥ ३१  
शालिपर्णी गुरुश्छर्दिज्वरश्वासातिसारजित् ॥ ३२  
शोषदोषत्रयहरी बृंहण्युक्ता रसायनी ।  
तिक्ता विषहरी स्वादुः क्षतकासक्रिमिप्रणुत् ॥ ३३  
पृश्निपर्णी पृथक्पर्णी चित्रपर्ण्यहिपर्ण्यपि ।  
क्रोष्टुविन्ना सिंहपुच्छी कलशी धावनिर्गुहा ॥ ३४  
पृश्निपर्णी त्रिदोषघ्नी वृष्योष्णा मधुरा सरा ।  
हन्ति दाहज्वरश्वासरक्तातीसारतृड्वमीः ॥ ३५  
वार्त्ताकी क्षुद्रभण्टाकी महती बृहती कुली ।  
हिङ्गुली राष्ट्रिका सिंही महोष्ट्री दुष्प्रधर्षिणी ॥ ३६  
बृहती ग्राहिणी हृद्या पाचनी कफवातकृत् ।  
कटुतिक्तास्यवैरस्यमलारोचकनाशिनी ।  
उष्णा कुष्ठज्वरश्वासशूलकासाग्निमान्द्यजित् ॥ ३७  
कण्टकारी तु दुःस्पर्शा क्षुद्रा व्याघ्री निदिग्धिका ।  
कण्टालिका कण्टकिनी धावनी बृहती तथा ॥ ३८  
श्वेता क्षुद्रा चन्द्रहासा लक्ष्मणा क्षेत्रदूतिका ।  
गर्भदा चन्द्रमा चन्द्री चन्द्रपुष्पा प्रियङ्करी ॥ ३९  
कण्टकारी सरा तिक्ता कटुका दीपनी लघुः ॥ ४०  
रूक्षोष्णा पाचनी कासश्वासज्वरकफानिलान् ।  
निहन्ति पीनसं पार्श्वपीडाकृमिहृदामयान् ॥ ४१  
तयोः फलं कटु रसे पाके च कटुकं भवेत् ।  
शुक्रस्य रेचनं भेदि तिक्तं पित्ताग्निकृल्लघु ।  
हन्यात्कफमरुत्कण्डूकासमेदःक्रिमिज्वरान् ॥ ४२  
तद्वत् प्रोक्ता सिता क्षुद्रा विशेषाद् गर्भकारिणी ॥ ४३  
गोक्षुरः क्षुरकोऽपि स्यात् त्रिकण्टः स्वादुकण्टकः ।  
गोकण्टको गोक्षुरको वनशृङ्गाट इत्यपि ॥ ४४  
पलङ्कषा श्वदंष्ट्रा च तथा स्याद् इक्षुगन्धिका ।  
गोक्षुरः शीतलः स्वादुर्बलकृद्वस्तिशोधनः ॥ ४५  
मधुरो दीपनो वृष्यः पुष्टिदश्चाश्मरीहरः ।  
प्रमेहश्वासकासार्शःकृच्छ्रहृद्रोगवातनुत् ॥ ४६  
शालिपर्णी पृश्निपर्णी वार्त्ताकी कण्टकारिका ।  
गोक्षुरः पञ्चभिश्चैतैः कनिष्ठं पञ्चमूलकम् ॥ ४७  
पञ्चमूलं लघु स्वादु बल्यं पित्तानिलापहम् ।  
नात्युष्णं बृंहणं ग्राहि ज्वरश्वासाश्मरीप्रणुत् ॥ ४८  
उभाभ्यां पञ्चमूलाभ्यां दशमूलम् उदाहृतम् ।  
दशमूलं त्रिदोषघ्नं श्वासकासशिरोरुजः ।  
तन्द्राशोथज्वरानाहपार्श्वपीडारुचीर् हरेत् ॥ ४९  
जीवन्ती जीवनी जीवा जीवनीया मधुस्रवा ।  
मङ्गल्यनामधेया च शाकश्रेष्ठा पयस्विनी ॥ ५०  
जीवन्ती शीतला स्वादुः स्निग्धा दोषत्रयापहा ।  
रसायनी बलकरी चक्षुष्या ग्राहिणी लघुः ॥ ५१  
मुद्गपर्णी काकपर्णी सूर्यपर्ण्य् अल्पिका सहा ॥ ५२  
काकमुद्गा च सा प्रोक्ता तथा मार्जारगन्धिका ।  
मुद्गपर्णी हिमा रूक्षा तिक्ता स्वादुश्च शुक्रला ॥ ५३  
चक्षुष्या क्षतशोथघ्नी ग्राहिणी ज्वरदाहनुत् ।  
दोषत्रयहरी लघ्वी ग्रहण्यर्शोऽतिसारजित् ॥ ५४  

