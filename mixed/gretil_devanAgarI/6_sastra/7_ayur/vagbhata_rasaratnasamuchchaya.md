---
title: 'Vagbhata: Rasaratnasamuccaya'

---
## Intro
  
  
  
  
Vagbhata: Rasaratnasamuccaya  
  
  
  
  
Vagbhata:  
Rasaratnasamuccaya.  
Based on the ed. by Krsnaravasarman Vinayaka Bapata, Poona 1890.  
(Anandasrama Sanskrit Series edition, vol. 19)  
  
Input of adhyayas 1-5:  
Wieslaw Mical, Som Dev Vasudeva and Anne Glazier  
  
Input of adhyayas 6-12:  
Oliver Hellwig  
  
  
  
[Numbering of verses occasionally at variance with printed editon.  
Word boundaries not always indicated by blanks!]  
  
  
  
  


## पाठः
  
  
  
  
  
  
  
श्रीः  
  
ॐ तत्सद्ब्रह्मणे नमः ।  
  
अथ रसरत्नसमुच्चयः ।  
  
  
रसोत्पत्तिर्नाम प्रथमो ऽध्यायः ।  
  
यस्यानन्दभवेन मङ्गलकलासम्भावितेन स्फुर- धाम्ना सिद्धरसामृतेन करुणावीक्षासुधासिन्धुना  ।  
भक्तानां प्रभवप्रसंहृतिजरारागादिरोगाः क्षणा- च्छान्तिं यान्ति जगत्प्रधानभिषजे तस्मै परस्मै नमः  ॥ व्र्र्स्_१।१ ॥  
  
आदिमश्चन्द्रसेनश् च लङ्केशश् चविशारदः  ।  
कपाली मत्तमाण्डव्यौ भास्करः शूरसेनकः  ॥ व्र्र्स्_१।२ ॥  
  
रत्नकोशश् च शम्भुश् च सात्त्विको नरवाहनः  ।  
इन्द्रदो गोमुखश्चैव कम्बलिर्व्याडिरेव च  ॥ व्र्र्स्_१।३ ॥  
  
नागार्जुनः सुरानन्दो नागबोधिर्यशोधनः  ।  
खण्डः कापालिको  ब्रह्मा गोविन्दो लम्पको हरिः  ॥ व्र्र्स्_१।४ ॥  
  
सप्तविंशतिसङ्ख्याका रससिद्धिप्रदायकाः  ।  
रसाङ्कुशो भैरवश् च नन्दी स्वच्छन्दभैरवः  ॥ व्र्र्स्_१।५ ॥  
  
मन्थानभैरवश्चैव काकचण्डीश्वरस्तथा  ।  
वासुदेव ऋषिः शृङ्गः क्रियातन्त्रसमुच्चयी  ॥ व्र्र्स्_१।६ ॥  
  
रसेन्द्रतिलको योगी भालुकी मैथिलाह्वयः  ।  
महादेवो नरेन्द्रश् च वासुदेवो हरीश्वरः  ॥ व्र्र्स्_१।७ ॥  
  
एतेषां क्रियते ऽन्येषां तन्त्राण्यालोक्य सङ्ग्रहः  ।  
रसानामथ सिद्धानां चिकित्सार्थोपयोगिनाम्  ॥ व्र्र्स्_१।८ ॥  
  
सूनुना सिंहगुप्तस्य रसरत्नसमुच्चयः  ।  
रसोपरसलोहानि यन्त्रादिकरणानि च  ॥ व्र्र्स्_१।९ ॥  
  
शुद्ध्यर्थमपि लोहानां तन्त्रादिकरणानि च  ।  
शुद्धिः सत्त्वं द्रुतिर्भस्म- करणं च प्रवक्ष्यते  ॥ व्र्र्स्_१।१० ॥  
  
अस्ति नीहारनिलयो महानुत्तरदिङ्मुखे  ।  
उत्तुङ्गशृङ्गसङ्घात- लङ्घिताभ्रो महीधरः  ॥ व्र्र्स्_१।११ ॥  
  
विश्रामाय वियन्मार्ग- विलङ्घनघनश्रमः  ।  
अवतीर्ण इव क्षोणीं शरदम्बुमुचां गणः  ॥ व्र्र्स्_१।१२ ॥  
  
राशिराशीविषाधीश- फणाफलकरोचिषाम्  ।  
भित्त्वा भुवमिवोत्तीर्णो यो विभाति भृशोन्नतः  ॥ व्र्र्स्_१।१३ ॥  
  
ज्वलदौषधयो यस्य नितम्बमणिभूमयः  ।  
नक्तमुद्दामतडिताम् अनुकुर्वन्ति वार्मुचाम्  ॥ व्र्र्स्_१।१४ ॥  
  
कटके सञ्चरन्तीनां यस्य किन्नरयोषिताम्  ।  
पादेषु धातुरागेण लाक्षाकृत्यमनुष्ठितम्  ॥ व्र्र्स्_१।१५ ॥  
  
अवतंसितशीतांशुर् आच्छादितदिगम्बरः  ।  
यो गुहाधिगतो लोकैर् गिरीश इति गीयते  ॥ व्र्र्स्_१।१६ ॥  
  
निमीलितदृशो नित्यं मुनयो यस्य सानुषु  ।  
प्रत्यक्षयन्ति गिरिशम् अवाङ्मनसगोचरम्  ॥ व्र्र्स्_१।१७ ॥  
  
शिलातलप्रतिहतैर् यस्य निर्झरशीकरैः  ।  
अहन्यपि निरीक्षन्ते यक्षास्ताराङ्कितं नभः  ॥ व्र्र्स्_१।१८ ॥  
  
नीहारपवनोद्रेक- निःसहा यत्र पुरुषाः  ।  
निजस्त्रीणां निषेवन्ते कुचोष्माणं निरन्तरम्  ॥ व्र्र्स्_१।१९ ॥  
  
सञ्चरन् कटके यस्य निदाघे ऽपि दिवाकरः  ।  
उद्दामहिमरुद्धोष्मा न शीतांशोर्विभिद्यते  ॥ व्र्र्स्_१।२० ॥  
  
गुहागृहेषु कस्तूरी- मृगनाभिसुगन्धिषु  ।  
गायन्ति यत्र किन्नर्यो गौरीपरिणयोत्सवम्  ॥ व्र्र्स्_१।२१ ॥  
  
चकास्ति तत्र जगताम् आदिदेवो महेश्वरः  ।  
रसात्मना जगत्त्रातुं जातो यस्मान्महारसः  ॥ व्र्र्स्_१।२२ ॥  
  
शताश्वमेधेन कृतेन पुण्यं गोकोटिभिः स्वर्णसहस्रदानात्  ।  
नृणां भवेत् सूतकदर्शनेन यत् सर्वतीर्थेषु कृताभिषेकात्  ॥ व्र्र्स्_१।२३ ॥  
  
विधाय रसलिङ्गं यो भक्तियुक्तः समर्चयेत्  ।  
जगत्त्रितयलिङ्गानां पूजाफलमवाप्नुयात्  ॥ व्र्र्स्_१।२४ ॥  
  
भक्षणं स्पर्शनं दानं ध्यानं च परिपूजनम्  ।  
पञ्चधा रसपूजोक्ता महापातकनाशिनी  ॥ व्र्र्स्_१।२५ ॥  
  
हन्ति भक्षणमात्रेण पूर्वजन्माघसम्भवम्  ।  
रोगसङ्घमशेषाणां नराणां नात्र संशयः  ॥ व्र्र्स्_१।२६ ॥  
  
पूर्वजन्मकृतं पापं सद्यो नश्यति देहिनाम्  ।  
सुगन्धपिष्टसूतेन यदि शम्भुर्विलेपितः  ॥ व्र्र्स्_१।२७ ॥  
  
अभ्रकं त्रुटिमात्रं यो रसस्य परिजारयेत्  ।  
शतक्रतुफलं तस्य भवेदित्यब्रवीच्छिवः  ॥ व्र्र्स्_१।२८ ॥  
  
यश् च निन्दति सूतेन्द्रं शम्भोस्तेजः परात्परम्  ।  
स पतेन्नरके घोरे यावत्कल्पविकल्पना  ॥ व्र्र्स्_१।२९ ॥  
  
रोगिभ्यो यो रसं दत्ते शुद्धिपाकसमन्वितम्  ।  
तुलादानाश्वमेधानां फलं प्राप्नोति शाश्वतम्  ॥ व्र्र्स्_१।३० ॥  
  
सिद्धे रसे करिष्यामि निर्दारिद्र्यगदं जगत्  ।  
रसध्यानमिदं प्रोक्तं ब्रह्महत्यादिपापनुत्  ॥ व्र्र्स्_१।३१ ॥  
  
अभ्रग्रासो हि सूतस्य नैवेद्यं परिकीर्तितम्  ।  
रसस्येत्यर्चनं कृत्वा प्राप्नुयात्क्रतुजं फलम्  ॥ व्र्र्स्_१।३२ ॥  
  
उदरे संस्थिते सूते यस्योत्क्रामति जीवितम्  ।  
स मुक्तो दुष्कृताद्घोरात् प्रयाति परमं पदम्  ॥ व्र्र्स्_१।३३ ॥  
  
मूर्छित्वा हरति रुजं बन्धनम् अनुभूय मुक्तिदो भवति  ।  
अमरीकरोति हि मृतः को ऽन्यः करुणाकरः सूतात्  ॥ व्र्र्स्_१।३४ ॥  
  
सुरगुरुगोद्विजहिंसापापकलापोद्भवं किलासाध्यम्  ।  
श्वित्रं तद् अपि च शमयति यस् तस्मात् कः पवित्रतरः सूतात्  ॥ व्र्र्स्_१।३५ ॥  
  
रसबन्ध एव धन्यः प्रारम्भे यस्य सततमितिकरणा  ।  
सेत्स्यति रसे करिष्ये महीमहं निर्जरामरणाम्  ॥ व्र्र्स्_१।३६ ॥  
  
सुकृतफलं तावदिदं सुकुले यज्जन्म धीश् च तत्रापि  ।  
सापि च सकलमहीतलतुलनफला भूतलं च सुविधेयम्  ॥ व्र्र्स्_१।३७ ॥  
  
भूतलविधेयतायाः फलमर्थास्ते च विविधभोगफलाः  ।  
भोगाश् च सन्ति शरीरे तदनित्यमतो वृथा सकलं  ॥ व्र्र्स्_१।३८ ॥  
  
इति धनशरीरभोगान्मत्वानित्यान्सदैव यतनीयम्  ।  
मुक्तौ साच ज्ञनात्तच्चाभ्यासात्स च स्थिरे देहे  ॥ व्र्र्स्_१।३९ ॥  
  
तत्स्थैर्ये न समर्थं रसायनं किमपि मूललोहादि  ।  
स्वयमस्थिरस्वभावं दाह्यं क्लेद्यं च शोष्यं च  ॥ व्र्र्स्_१।४० ॥  
  
काष्ठौषध्यो नागे नागो वङ्गे ऽथ वङ्गमपि शुल्बे  ।  
शुल्बं तारे तारं कनके कनकं च लीयते सूते  ॥ व्र्र्स्_१।४१ ॥  
  
अमृतत्वं हि भजन्ते हरमूर्तौ योगिनो यथा लीनाः  ।  
तद्वत्कवलितगगने रसराजे हेमलोहाद्याः  ॥ व्र्र्स्_१।४२ ॥  
  
परमात्मनीव सततं भवति लयो यत्र सर्वसत्त्वानाम्  ।  
एको ऽसौ रसराजः शरीरमजरामरं कुरुते  ॥ व्र्र्स्_१।४३ ॥  
  
स्थिरदेहे ऽभ्यासवशात्प्राप्य ज्ञानं गुणाष्टकोपेतम्  ।  
प्राप्नोति ब्रह्मपदं न पुनर्भववासजन्मदुःखानि  ॥ व्र्र्स्_१।४४ ॥  
  
एकांशेन जगद्युगपदवष्टभ्यावस्थितं परं ज्योतिः  ।  
पादैस्त्रिभिस्तदमृतं सुलभं न विरक्तिमात्रेण  ॥ व्र्र्स्_१।४५ ॥  
  
न हि देहेन कथञ्चिद्व्याधिजरामरणदुःखविधुरेण  ।  
क्षणभङ्गुरेण सूक्ष्मं तद्ब्रह्मोपासितुं शक्यम्  ॥ व्र्र्स्_१।४६ ॥  
  
नामापि देहसिद्धे को गृण्हीयाद्विना शरीरेण  ।  
यद्योगगम्यममलं मनसो ऽपि न गोचरं तत्त्वं  ॥ व्र्र्स्_१।४७ ॥  
  
यज्ञाद्दानात्तपसो वेदाध्ययनाद्दमात्सदाचारात्  ।  
अत्यन्तभूयसी किल योगवशादात्मसंवित्तिः  ॥ व्र्र्स्_१।४८ ॥  
  
भ्रूयुगमध्यगतं यच्छिखिविद्युत्सूर्यवज्जगद्भासि  ।  
केषाञ्चित्पुण्यदृशामुन्मीलति चिन्मयं परं ज्योतिः  ॥ व्र्र्स्_१।४९ ॥  
  
परमानन्दैकरसं परमं ज्योतिःस्वभावमविकल्पम्  ।  
विगलितसकलक्लेशं ज्ञेयं शान्तं स्वसंवेद्यम्  ॥ व्र्र्स्_१।५० ॥  
  
  
तस्मिन्नाधाय मनः स्फुरदखिलं चिन्मयं जगत्पश्यन्  ।  
उत्सन्नकर्मबन्धो ब्रह्मत्वमिहैव चाप्नोति  ॥ व्र्र्स्_१।५१ ॥  
  
रागद्वेषविमुक्ताः सत्याचारा मृषारहिताः  ।  
सर्वत्र निर्विशेषा भवन्ति चिद्ब्रह्मसंस्पर्शात्  ॥ व्र्र्स्_१।५२ ॥  
  
तिष्ठन्त्यणिमादियुता विलसद्देहाः सदोदितानन्दाः  ।  
ब्रह्मस्वभावममृतं सम्प्राप्ताश्चैव कृतकृत्याः  ॥ व्र्र्स्_१।५३ ॥  
  
आयतनं विद्यानां मूलं धर्मार्थकाममोक्षाणाम्  ।  
श्रेयः परं किमन्यच्छरीरमजरामरं विहायैकम्  ॥ व्र्र्स्_१।५४ ॥  
  
प्रत्यक्षेण प्रमाणेन यो न जानाति सूतकम्  ।  
अदृष्टविग्रहं देवं कथं ज्ञास्यति चिन्मयम्  ॥ व्र्र्स्_१।५५ ॥  
  
यज्जरया जर्जरितं कासश्वासादिदुःखविवशं च  ।  
योग्यं तन्न समाधौ प्रतिहतबुद्धीन्द्रियप्रसरम्  ॥ व्र्र्स्_१।५६ ॥  
  
बालः षोडशवर्षो विषयरसास्वादलम्पटः परतः  ।  
यातविवेको वृद्धो मर्त्यः कथमाप्नुयान्मुक्तिम्  ॥ व्र्र्स्_१।५७ ॥  
  
अस्मिन्नेव शरीरे येषां परमात्मनो न संवेदः  ।  
देहत्यागादूर्ध्वं तेषां तद्ब्रह्म दूरतरम्  ॥ व्र्र्स्_१।५८ ॥  
  
ब्रह्मादयो यतन्ते तस्मिन्दिव्यां तनुं समाश्रित्य  ।  
जीवन्मुक्ताश्चान्ये कल्पान्तस्थायिनो मुनयः  ॥ व्र्र्स्_१।५९ ॥  
  
तस्माज्जीवन्मुक्तिं समीहमानेन योगिना प्रथमम्  ।  
दिव्या तनुर्विधेया हरगौरीसृष्टिसंयोगात्  ॥ व्र्र्स्_१।६० ॥  
  
शैले ऽस्मिञ्शिवयोः प्रीत्या परस्परजिगीषया  ।  
सम्प्रवृत्ते च सम्भोगे त्रिलोकीक्षोभकारिणि ६१ ॥  
  
विनिवारयितुं वह्निः सम्भोगं प्रेषितः सुरैः  ।  
काङ्क्षमाणैस्तयोः पुत्रं तारकासुरमारकम्  ॥ व्र्र्स्_१।६२ ॥  
  
कपोतरूपिणं प्राप्तं हिमवत्कन्दरे ऽनलम्  ।  
अपक्षिभावसङ्क्षुब्धं स्मरलीलाविलोकिनम्  ॥ व्र्र्स्_१।६३ ॥  
  
तं दृष्ट्वा लज्जितः शम्भुर्विरतः सुरतात्तदा  ।  
प्रच्युतश्चरमो धातुर्गृहीतः शूलपाणिना  ॥ व्र्र्स्_१।६४ ॥  
  
प्रक्षिप्तो वदने वह्नेर्गङ्गायामपि सो ऽपतत्  ।  
बहिः क्षिप्तस्तया सो ऽपि परिदन्दह्यमानया  ॥ व्र्र्स्_१।६५ ॥  
  
सञ्जातास्तन्मलाधानाद्धातवः सिद्धिहेतवः  ।  
यावदग्निमुखाद्रेतो न्यपतद्भूरिसारतः  ॥ व्र्र्स्_१।६६ ॥  
  
शतयोजननिम्नांस्तान्कृत्वा कूपांस्तु पञ्च च  ।  
तदाप्रभृति कूपस्थं तद्रेतः पञ्चधाभवत्  ॥ व्र्र्स्_१।६७ ॥  
  
रसो रसेन्द्रः सूतश् च पारदो मिश्रकस्तथा  ।  
इति पञ्चविधो जातः क्षेत्रभेदेन शम्भुजः  ॥ व्र्र्स्_१।६८ ॥  
  
रसो रक्तो विनिर्मुक्तः सर्वदोषै रसायनः  ।  
सञ्जातास्त्रिदशास्तेन नीरुजा निर्जरामराः  ॥ व्र्र्स्_१।६९ ॥  
  
रसेन्द्रो दोषनिर्मुक्तः श्यावो रूक्षो ऽतिचञ्चलः  ।  
रसायिनो ऽभवंस्तेन नागा मृत्युजरोज्झिताः  ॥ व्र्र्स्_१।७० ॥  
  
देवैर्नागैश् च तौ कूपौ पूरितौ मृद्भिरश्मभिः  ।  
तदाप्रभृति लोकानां तौ जातावतिदुर्लभौ  ॥ व्र्र्स्_१।७१ ॥  
  
ईषत्पीतश् च रूक्षाङ्गो दोषयुक्तश् च सूतकः  ।  
दशाष्टसंस्कृतैः सिद्धो देहं लोहं करोति सः  ॥ व्र्र्स्_१।७२ ॥  
  
अथान्य्कूपजः को ऽपि स चलः श्वेतवर्णवान्  ।  
पारदो विविधैर्योगैः सर्वरोगहरः स हि  ॥ व्र्र्स्_१।७३ ॥  
  
मयूरचन्द्रिकाछायः स रसो मिश्रको मतः  ।  
सो ऽप्यष्टादशसंस्कारयुक्तश्चातीव सिद्धिदः  ॥ व्र्र्स्_१।७४ ॥  
  
त्रयः सूतादयः सूताः सर्वसिद्धिकरा अपि  ।  
निजकर्मविनिर्माणैः शक्तिमन्तो ऽतिमात्रया  ॥ व्र्र्स्_१।७५ ॥  
  
एतां रससमुत्पत्तिं यो जानाति स धार्मिकः  ।  
आयुरारोग्यसन्तानं रससिद्धिं च विन्दति  ॥ व्र्र्स्_१।७६ ॥  
  
रसनात्सर्वधातूनां रस इत्यभिधीयते  ।  
जरारुङ्मृत्युनाशाय रस्यते वा रसो मतः  ॥ व्र्र्स्_१।७७ ॥  
  
रसोपरसराजत्वाद्रसेन्द्र इति कीर्तितः  ।  
देहलोहमयीं सिद्धिं सूते सूतस्ततः स्मृतः  ॥ व्र्र्स्_१।७८ ॥  
  
रोगपङ्काब्धिमग्नानां पारदानाच्च पारदः  ।  
सर्वधातुगतं तेजोमिश्रितं यत्र तिष्ठति  ॥ व्र्र्स्_१।७९ ॥  
  
तस्मात् स मिश्रकः प्रोक्तो नानारूपफलप्रदः  ।  
एवम्भूतस्य सूतस्य मर्त्यमृत्युगदच्छिदः  ।  
प्रभावान्मानुषा जाता देवतुल्यबलायुषः  ॥ व्र्र्स्_१।८० ॥  
  
तान् दृष्ट्वाभ्यर्थितो रुद्रः शक्रेण तदनन्तरम्  ।  
दोषैश् च कञ्चुकाभिश् च रसराजो नियोजितः  ॥ व्र्र्स्_१।८१ ॥  
  
तदाप्रभृति सूतो ऽसौ नैव सिध्यत्यसंस्कृतः  ।  
जलगो जलरूपेण त्वरितो हंसगो भवेत्  ॥ व्र्र्स्_१।८२ ॥  
  
मलगो मलरूपेण सधूमो धूमगो भवेत्  ।  
अन्या जीवगतिर्दैवी जीवो ऽण्डादिव निष्क्रमेत्  ॥ व्र्र्स्_१।८३ ॥  
  
स तांश् च जीवयेज्जीवांस्तेन जीवो रसः स्मृतः  ।  
चतस्रो गतयो दृश्या अदृश्या पञ्चमी गतिः  ॥ व्र्र्स्_१।८४ ॥  
  
मन्त्रध्यानादिना तस्य रुध्यते पञ्चमी गतिः  ॥ व्र्र्स्_१।८५ ॥  
  
इति भिन्नगतित्वाच्च सूतराज्यस्य दुर्लभः  ।  
संस्कारस्तस्य भिषजा निपुणेन तु रक्षयेत्  ॥ व्र्र्स्_१।८६ ॥  
  
प्रथमे रजसि स्नातां हयारूढां स्वलङ्कृतां  ।  
वीक्षमाणां वधूं दृष्ट्वा जिघृक्षुः कूपगो रसः  ॥ व्र्र्स्_१।८७ ॥  
  
उद्गच्छति जवात्सापि तं दृष्ट्वा याति वेगतः  ।  
अनुगच्छति तां सूतः सीमानं योजनोन्मितम्  ॥ व्र्र्स्_१।८८ ॥  
  
प्रत्यायाति ततः कूपं वेगतः शिवसम्भवः  ।  
मार्गनिर्मितगर्तेषु स्थितं गृह्णन्ति पारदम्  ।  
पतितो दरदे देशे गौरवाद्वह्निवक्त्रतः  ॥ व्र्र्स्_१।८९ ॥  
  
स रसो भूतले लीनस्तत्तद्देशनिवासिनः  ।  
तां मृदं पातनायन्त्रे क्षिप्त्वा सूतं हरन्ति च  ॥ व्र्र्स्_१।९० ॥  
  
इति श्रीवैद्यपतिसिंहगुप्तस्य सूनोर्वाग्भटाचार्यस्य  ।  
कृतौ रसरत्नसमुच्चये रसोत्पत्तिर्नाम  ।  
प्रथमो ऽध्यायः  ॥ व्र्र्स्_१ ॥  
  
  
  
अथ द्वितीयो ऽध्यायः  
  
[महारसाः]  
  
अभ्रवैक्रान्तमाक्षीकविमलाद्रिजसस्यकम्  ।  
चपलो रसकश्चेति ज्ञात्वाष्टौ सङ्ग्रहेद्रसान्  ॥ व्र्र्स्_२।१ ॥  
  
[देव्या रजो भवेद्गन्धो धातुः शुक्रं तथाभ्रकम् इति क्षेपकः]  ॥ व्र्र्स्_२।२ ॥  
  
गौरीतेजः परमममृतं वातपित्तक्षयघ्नं प्रज्ञाबोधि प्रशमितरुजं वृष्यमायुष्यमग्र्यम्  ।  
बल्यं स्निग्धं रुचिदमकफं दीपनं शीतवीर्यं तत्तद्योगैः सकलगदहृद्व्योम सूतेन्द्रबन्धि  ॥ व्र्र्स्_२।३ ॥  
  
राजहस्तादधस्ताद्यत्समानीतं घनं खनेः  ।  
भवेत्तदुक्तफलदं निःसत्त्वं निष्फलं परम्  ॥ व्र्र्स्_२।४ ॥  
  
पिनाकं नागमण्डूकं वज्रमित्यभ्रकं मतम्  ।  
श्वेतादिवर्णभेदेन प्रत्येकं तच्चतुर्विधम्  ॥ व्र्र्स्_२।५ ॥  
  
पिनाकं पावकोत्तप्तं विमुञ्चति दलोच्चयम्  ।  
तत्सेवितं मलं बद्ध्वा मारयत्येव मानवम्  ॥ व्र्र्स्_२।६ ॥  
  
नागाभ्रं नागवत्कुर्याद्ध्वनिं पावकसंस्थितम्  ।  
तद्भुक्तं कुरुते कुष्ठं मण्डलाख्यं न संशयः  ॥ व्र्र्स्_२।७ ॥  
  
उत्प्लुत्योत्प्लुत्य मण्डूकं ध्मातं पतति चाभ्रकम्  ।  
तत्कुर्यादश्मरीरोगमसाध्यं शस्त्रतो ऽन्यथा  ॥ व्र्र्स्_२।८ ॥  
  
वज्राभ्रं वह्निसन्तप्तं निर्मुक्ताशेषवैकृतम्  ।  
देहलोहकरं तच्च सर्वरोगहरं परम्  ॥ व्र्र्स्_२।९ ॥  
  
श्वेतं रक्तं च पीतं च कृष्णमेवं चतुर्विधम्  ।  
श्वेतं श्वेतक्रियासूक्तं रक्ताभं रक्तकर्मणि  ।  
पीताभमभ्रकं यत्तु श्रेष्ठं तत्पीतकर्मणि  ॥ व्र्र्स्_२।१० ॥  
  
चतुर्विधं वरं व्योम यद्यप्युक्तं रसायने  ।  
तथापि कृष्णवर्णाभ्रं कोटिकोटिगुणाधिकम्  ॥ व्र्र्स्_२।११ ॥  
  
स्निग्धं पृथुदलं वर्णसंयुक्तं भारतो ऽधिकम्  ।  
सुखनिर्मोच्यपत्रं च तदभ्रं शस्तमीरितम्  ॥ व्र्र्स्_२।१२ ॥  
  
सचन्द्रिकं च किट्टाभं व्योम न ग्रासयेद्रसः  ।  
ग्रसितश् च नियोज्यो ऽसौ लोहे चैव रसायने  ॥ व्र्र्स्_२।१३ ॥  
  
निश्चन्द्रिकं मृतं व्योम सेव्यं सर्गदेषु च  ।  
सेवितं चन्द्रसंयुक्तं मेहं मन्दानलं चरेत्  ॥ व्र्र्स्_२।१४ ॥  
  
यैरुक्तं युक्तिनिर्मुक्तैः पत्राभ्रकरसायनम्  ।  
तैर्दृष्टं कालकूटाख्यं विषं जीवनहेतवे  ॥ व्र्र्स्_२।१५ ॥  
  
सत्त्वार्थं सेवनार्थं च योजयेच्छोधिताभ्रकम्  ।  
अन्यथा त्वगुणं कृत्वा विकरोत्येव निश्चितम्  ॥ व्र्र्स्_२।१६ ॥  
  
प्रतप्तं सप्तवाराणि निक्षिप्तं काञ्जके ऽभ्रकम्  ।  
निर्दोषं जायते नूनं प्रक्षिप्तं वापि गोजले  ॥ व्र्र्स्_२।१७ ॥  
  
त्रिफलाक्वथिते चापि गवां दुग्धे विशेषतः  ।  
ततो धान्याभ्रकं कृत्वा पिष्ट्वा मत्स्याक्षिकारसैः  ॥ व्र्र्स्_२।१८ ॥  
  
चक्रीं कृत्वा विशोष्याथ पुटेदर्धेभके पुटे  ।  
पुटेदेवं हि षड्वारं पौनर्नवरसैः सह  ॥ व्र्र्स्_२।१९ ॥  
  
कलांशटङ्कणेनापि सम्मर्द्य कृतचक्रिकम्  ।  
अर्धेभाख्यपुटैस्तद्वत्सप्तवारं पुटेत्खलु  ॥ व्र्र्स्_२।२० ॥  
  
एवं वासारसेनापि तण्डुलीयरसेन च  ।  
प्रपुटेत्सप्तवाराणि पूर्वप्रोक्तविधानतः  ॥ व्र्र्स्_२।२१ ॥  
  
एवं सिद्धं घनं सर्वयोगेषु विनियोजयेत्  ॥ व्र्र्स्_२।२२ ॥  
  
चूर्णाभ्रं शालिसंयुक्तं वस्त्रबद्धं हि काञ्जिके  ।  
निर्यातं मर्दनाद्वस्त्राद्धान्याभ्रमिति कथ्यते  ॥ व्र्र्स्_२।२३ ॥  
  
धान्याभ्रं कासमर्दस्य रसेन परिमर्दितम्  ।  
पुटितं दशवारेण म्रियते नात्र संशयः  ॥ व्र्र्स्_२।२४ ॥  
  
तद्वन्मुस्तारसेनापि तन्दुलीयरसेन च  ।  
पीतामलकसौभाग्यपिष्टं चक्रीकृताभ्रकम्  ॥ व्र्र्स्_२।२५ ॥  
  
पुटितं षष्टिवाराणि सिन्दूराभं प्रजायते  ।  
क्षयाद्यखिलरोगघ्नं भवेद्रोगानुपानतः  ॥ व्र्र्स्_२।२६ ॥  
  
वटमूलत्वचः क्वाथैस्ताम्बूलीपत्रसारतः  ।  
वासामत्स्याक्षिकाभ्यां वा मीनाक्ष्या सकटिल्लया  ॥ व्र्र्स्_२।२७ ॥  
  
पयसा वटवृक्षस्य मर्दितं पुटितं घनम्  ।  
भवेद्विंशतिवारेण सिन्दूरसदृशप्रभम्  ॥ व्र्र्स्_२।२८ ॥  
  
पादांशटङ्कणोपेतं मुसलीरसमर्दितम्  ।  
रुन्ध्यात्कोष्ट्यां दृढं ध्मातं सत्त्वरूपं भवेद् धनम्  ॥ व्र्र्स्_२।२९ ॥  
  
कासमर्दघनध्वानवासानां  च पुनर्भुवः  ।  
मत्स्याक्ष्याः काण्डवल्ल्याश् च हंसपाद्या रसैः पृथक्  ॥ व्र्र्स्_२।३० ॥  
  
पिष्ट्वा पिष्ट्वा प्रयत्नेन शोषयेद्धर्मयोगतः  ।  
पलं गोधूमचूर्णस्य क्षुद्रमत्स्याश् च टङ्कणम्  ॥ व्र्र्स्_२।३१ ॥  
  
प्रत्येकमष्टमांशेन दत्वा दत्वा विमर्दयेत्  ।  
मर्दने मर्दने सम्यक्शोषयेद्रविरश्मिभिः  ॥ व्र्र्स्_२।३२ ॥  
  
पञ्चाजं पञ्चगव्यं वा पञ्चमाहिषमेव च  ।  
क्षिप्त्वा गोलान्प्रकुर्वीत किञ्चित्तिन्दुकतो ऽधिकान्  ॥ व्र्र्स्_२।३३ ॥  
  
पयो दधि घृतं मूत्रं सविट्कं चाजमुच्यते  ।  
अधःपातनकोष्ट्यां हि ध्मात्वा सत्त्वं निपातयेत्  ॥ व्र्र्स्_२।३४ ॥  
  
कोष्ठ्यां किट्टं समाहृत्य विचूर्ण्य रवकान्हरेत्  ।  
तत्किट्टं स्वल्पटङ्केन गोमयेन विमर्द्य च  ॥ व्र्र्स्_२।३५ ॥  
  
गोलान्विधाय संशोष्य घर्मे भूयो ऽपि पूर्ववत्  ।  
भूयः किट्टं समाहृत्य मृदित्वा सत्त्वमाहरेत्  ॥ व्र्र्स्_२।३६ ॥  
  
अथ सत्त्वकणांस्तांस्तु क्वाथयित्वाम्लकाञ्जिकैः  ।  
शोधनीयगणोपेत्तं मूषामध्ये निरुध्य च  ॥ व्र्र्स्_२।३७ ॥  
  
सम्यग्द्रुतं समाहृत्य द्विवारं प्रधमेद्धनम्  ।  
इति शुद्धं भवेत्सत्त्वं योज्यं रसरसायने  ॥ व्र्र्स्_२।३८ ॥  
  
मधुतैलवसाज्येषु द्रावितं परिवापितम्  ।  
मृदु स्याद्दशवारेण सत्त्वं लोहादिकं खरम्  ॥ व्र्र्स्_२।३९ ॥  
  
पट्टचुर्णं विधायाथ गोघृतेन परिप्लुतम्  ।  
भर्जयेत्सप्तवाराणि चुल्लीसंस्थितखर्परे  ॥ व्र्र्स्_२।४० ॥  
  
अग्निवर्णं भवेद्यावद्वारं वारं विचूर्णयेत्  ।  
तृणं क्षिप्त्वा दहेद्यावत्तावद्वा भर्जनं चरेत्  ॥ व्र्र्स्_२।४१ ॥  
  
ततः सगन्धकं पिष्ट्वा वटमूलकषायतः  ।  
पुटेद्विंशतिवारेण वाराहेण पुटेन हि  ॥ व्र्र्स्_२।४२ ॥  
  
पुनर्विंशतिवाराणि त्रिफलोत्थकषायतः  ।  
त्रिफलामुण्डिकाभृङ्गपत्रपथ्याक्षमूलकैः  ॥ व्र्र्स्_२।४३ ॥  
  
भावयित्वा प्रयोक्तव्यं सर्वरोगेषु मात्रया  ।  
सत्त्वाभ्रात्किञ्चिदपरं निर्विकारं गुणाधिकम्  ॥ व्र्र्स्_२।४४ ॥  
  
एवं चेच्छतवाराणि पुटपाकेन साधितम्  ।  
गुणवज्जायते ऽत्यर्थं परं पाचनदीपनम्  ॥ व्र्र्स्_२।४५ ॥  
  
गन्धर्वपत्रतोयेन गुडेन सह भावितम्  ।  
अधोर्ध्वं वटपत्राणि निश्चन्द्रं त्रिपुटैः खगम्  ॥ व्र्र्स्_२।४६ ॥  
  
क्षुधं करोति चात्यर्थं गुञ्जार्धमितिसेवया  ।  
तत्तद्रोगहरैर्योगैः सर्वरोगहरं परम्  ॥ व्र्र्स्_२।४७ ॥  
  
सत्त्वस्य गोलकं ध्मातं सस्यसंयुक्तकाञ्जिके  ।  
निर्वाप्य तत्क्षणेनैव कुट्टयेल्लोहपारया  ॥ व्र्र्स्_२।४८ ॥  
  
सम्प्रताप्य घनस्थूलकणान्क्षिप्त्वाथ काञ्जिके  ।  
तत्क्षणेन समाहृत्य कुट्टयित्वा रजश्चरेत्  ॥ व्र्र्स्_२।४९ ॥  
  
गोघृतेन च तच्चूर्णं भर्जयेत्पूर्ववस्त्रिधा  ।  
धात्रीफलरसैस्तद्वद्धात्रीपत्ररसेन वा  ॥ व्र्र्स्_२।५० ॥  
  
भर्जेन भर्जेन कार्यं शिलापट्टेन पषेणम्  ।  
ततः पुनर्नवावासारसैः काञ्जिकमिश्रितैः  ॥ व्र्र्स्_२।५१ ॥  
  
प्रपुटेद्दशवाराणि दशवाराणि गन्धकैः  ।  
एवं संशोधितं व्योमसत्त्वं सर्वगुणोत्तरम्  ॥ व्र्र्स्_२।५२ ॥  
  
यथेष्टं विनियोक्तव्यं जारणे च रसायने  ।  
द्रुतयो नैव निर्दिष्टाः शास्त्रे दृष्टा अपि दृढम्  ।  
विना शम्भोः प्रसादेन न सिध्यन्ति कदाचन  ॥ व्र्र्स्_२।५३ ॥  
  
वेल्लव्योषसमन्वितं घृतयुतं वल्लोन्मितं सेवितं दिव्याभ्रं क्षयपाण्डुरुग्ग्रहणिकाशूलामकुष्ठामयम्  ।  
जूर्तिं श्वासगदं प्रमेहमरुचिं कासामयं दुर्धरं मन्दाग्निं जठरव्यथां विजयते योगैरशेषामयान्  ॥ व्र्र्स्_२।५४ ॥  
  
अथ वैक्रान्तः -  
अष्टास्रश्चाष्टफलकः षट्कोणो मसृणो गुरुः  ।  
शुद्धमिश्रितवर्णैश् च युक्तो वैक्रान्त उच्यते  ॥ व्र्र्स्_२।५५ ॥  
  
श्वेतो रक्तश् च पीतश् च नीलः पारापतच्छविः  ।  
श्यामलः कृष्णवर्णश् च कर्बुरश्चाष्टधा हि सः  ॥ व्र्र्स्_२।५६ ॥  
  
आयुःप्रदश् च बलवर्णकरो ऽतिवृष्यः  ।  
प्रज्ञाप्रदः सकलदोषगदापहारी  ।  
दीप्ताग्निकृत्पविसमानगुणस्तरस्वी  ।  
वैक्रान्तकः खलु वपुर्बललोहकारी  ॥ व्र्र्स्_२।५७ ॥  
  
रसायनेषु सर्वेषु पूर्वगण्यः प्रतापवान्  ।  
वज्रस्थाने नियोक्तव्यो वैक्रान्तः सर्वदोषहा  ॥ व्र्र्स्_२।५८ ॥  
  
[ग्रन्थान्तरे दैत्येन्द्रो माहिषः सिद्धः सहदेवसमुद्भवः]  ।  
दुर्गा भगवती देवी तं शूलेन व्यमर्दयत्  ॥ व्र्र्स्_२।५९ ॥  
  
तस्य रक्तं तु पतितं यत्र यत्र स्थितं भुवि  ।  
तत्र तत्र तु वैक्रान्तं वज्राकारं महारसम्  ॥ व्र्र्स्_२।६० ॥  
  
विन्ध्यस्य दक्षिणे वास्ति ह्युत्तरे वास्ति सर्वतः  ।  
विकृन्तयति लोहानि तेन वैक्रान्तकः स्मृतः  ॥ व्र्र्स्_२।६१ ॥  
  
श्वेतः पीतस्तथा रक्तो नीलः पारावतप्रभः  ।  
मयूरकण्ठसदृशश्चान्यो मरकतप्रभः  ॥ व्र्र्स्_२।६२ ॥  
  
देहसिद्धिकरं कृष्णं पीते पीतं सिते सितम्  ।  
सर्वार्थसिद्धिदं रक्तं तथा मरकतप्रभम्  ॥ व्र्र्स्_२।६३ ॥  
  
शेषे द्वे निष्फले वर्ज्ये वैक्रान्तमिति सप्तधा  ॥ व्र्र्स्_२।६४ ॥  
  
अथाहरणविधिः -  
यत्र क्षेत्रे स्थितं चैव वैक्रान्तं तत्र भैरवम्  ।  
विनायकं च सम्पूज्य गृह्णीयाच्छुद्धमानसः  ॥ व्र्र्स्_२।६५ ॥  
  
वैक्रान्तो वज्रसदृशो देहलोहकरो मतः  ।  
विषघ्नो रसराजश् च ज्वरकुष्ठक्ष्यप्रणुत्  ॥ व्र्र्स्_२।६६ ॥  
  
वैक्रान्तकाः स्युस्त्रिदिनं विशुद्धाः संस्वेदिताः क्षारपटूनि दत्वा  ।  
अम्लेषु मूत्रेषु कुलत्थरम्भानीरे ऽथवा कोद्रववारिपक्वाः  ॥ व्र्र्स्_२।६७ ॥  
  
कुलत्थक्वाथसंस्विन्नो वैक्रान्तः परिशुध्यति  ।  
म्रियते ऽष्टपुटैर्गन्धनिम्बुकद्रवसंयुतः  ॥ व्र्र्स्_२।६८ ॥  
  
वैक्रान्तेषु च तप्तेषु हयमूत्रं विनिक्षिपेत्  ।  
पौनःपुन्येन वा कुर्याद्द्रवं दत्वा पुटं त्वनु  ॥ व्र्र्स्_२।६९ ॥  
  
भस्मीभूतं तु वैक्रान्तं वज्रस्थाने नियोजयेत्  ।  
मोक्षमोरटपालाशक्षारगोमूत्रभावितम्  ॥ व्र्र्स्_२।७० ॥  
  
वज्रकन्दनिशाकल्कफलचूर्णसमन्वितम्  ।  
तत्कल्कं टङ्कणं लाक्षाचूर्णं वैक्रान्तसम्भवम्  ॥ व्र्र्स्_२।७१ ॥  
  
नवसारसमायुक्तं मेषशृङ्गीद्रवान्वितं  ।  
पिण्डितं मूकमूषस्थं ध्मापितं च हठाग्निना  ॥ व्र्र्स्_२।७२ ॥  
  
तत्रैव पतते सत्त्वं वैक्रान्तस्य न संशयः  ।  
सत्त्वपातनयोगेन मर्दितश् च वटीकृतः  ।  
मूषास्थो घटिकाध्मातो वैक्रान्तः सत्त्वमुत्सृजेत्  ॥ व्र्र्स्_२।७३ ॥  
  
भस्मत्वं समुपागतो विकृतको हेम्ना मृतेनान्वितः पादांशेन कणाज्यवेल्लसहितो गुञ्जामितः सेवितः  ।  
यक्ष्माणं जरणं च पाण्डुगुदजं श्वासं च कासामयं दुष्टां च ग्रहणीमुरःक्षतमुखान्रोगाञ्जय्येद्देहकृत्  ॥ व्र्र्स्_२।७४ ॥  
  
सूतभस्मार्धसंयुक्तं नीलवैक्रान्तभस्मकं  ।  
मृताभ्रसत्त्वमुभयोस्तुलितं परिमर्दितम्  ॥ व्र्र्स्_२।७५ ॥  
  
क्षौद्राज्यसंयुतं प्रातर्गुञ्जामात्रं निषेवितम्  ।  
निहन्ति सकलान्रोगान्दुर्जयानन्यभेषजैः  ।  
त्रिःसप्तदिवसैर्न्।र्णां गङ्गाम्भ इव पातकम्  ॥ व्र्र्स्_२।७६ ॥  
  
अथ माक्षिकम् -  
सुवर्णशैलप्रभवो विष्णुना काञ्चनो रसः  ।  
ताप्यां किरातचीनेषु यवनेषु च निर्मितः  ॥ व्र्र्स्_२।७७ ॥  
  
ताप्यः सूर्यांशुसन्तप्तो माधवे मासि दृश्यते  ।  
मधुरः काञ्चनाभासः साम्लो रजतसन्निभः  ॥ व्र्र्स्_२।७८ ॥  
  
किञ्चित्कषायमधुरः शीतः पाके कटुर्लघुः  ।  
तत्सेवनाज्जराव्याधिविषैर्न परिभूयते  ॥ व्र्र्स्_२।७९ ॥  
  
माक्षिको द्विविधो हेममाक्षिकस्तारमाक्षिकः  ।  
तत्राद्यं माक्षिकं कान्यकुब्जोत्थं स्वर्णसन्निभं  ॥ व्र्र्स्_२।८० ॥  
  
तपतीतीरसम्भूतं पञ्चवर्णसुवर्णवत्  ।  
पाषाणबहलः प्रोक्तस्ताराख्यो ऽल्पगुणात्मकः  ॥ व्र्र्स्_२।८१ ॥  
  
माक्षीकधातुः सकलामयघ्नः प्राणो रसेन्द्रस्य परं हि वृष्यः  ।  
दुर्मेललोहद्वयमेलनश् च गुणोत्तरः सर्वरसायनाग्र्यः  ॥ व्र्र्स्_२।८२ ॥  
  
एरण्डतैललुङ्गाम्बुसिद्धं शुध्यति माक्षिकं  ।  
सिद्धं वा कदलीकन्दतोयेन घटिकाद्वयम्  ॥ व्र्र्स्_२।८३ ॥  
  
तप्तं क्षिप्तं वराक्वाथे शुद्धिमायाति माक्षिकम्  ।  
मातुलुङ्गाम्बुगन्धाभ्यां पिष्टं मूषोदरे स्थितम्  ॥ व्र्र्स्_२।८४ ॥  
  
पञ्चक्रोडपुटैर्दग्धं म्रियते माक्षिकं खलु  ।  
एरण्डस्नेहगव्याजैर्मातुलुङ्गरसेन वा  ॥ व्र्र्स्_२।८५ ॥  
  
खर्परस्थं दृढं पक्वं जायते धातुसन्निभम्  ।  
एवं मृतं रसे योज्यं रसायनविधावपि  ॥ व्र्र्स्_२।८६ ॥  
  
त्रिंशांशनागसंयुक्तं क्षारैरम्लैश् च वर्तितम्  ।  
ध्मातं प्रकटमूषायां सत्त्वं मुञ्चति माक्षिकम्  ॥ व्र्र्स्_२।८७ ॥  
  
सप्तवारं परिद्राव्य क्षिप्तं निर्गुण्डिकारसे  ।  
माक्षीकसत्त्वसम्मिश्रं नागं नश्यति निश्चितम्  ॥ व्र्र्स्_२।८८ ॥  
  
क्षौद्रगन्धर्वतैलाभ्यां गोमूत्रेण घृतेन च  ।  
कदलीकन्दसारेण भावितं माक्षिकं मुहुः  ॥ व्र्र्स्_२।८९ ॥  
  
मूषायां मुञ्चति ध्मातं सत्त्वं शुल्बनिभं मृदु  ॥ व्र्र्स्_२।९० ॥  
  
गुञ्जाबीजसमच्छायं द्रुतद्रावं च शीतलम्  ।  
ताप्यसत्त्वं विशुद्धं तद्देहलोहकरं परम्  ॥ व्र्र्स्_२।९१ ॥  
  
माक्षीकसत्त्वेन रसेन्द्रपिष्टं कृत्वा विलीने च बलिं निधाय  ।  
सम्मिश्र्य सम्मर्द्य च खल्वमध्ये निक्षिप्य सत्त्वं द्रुतिमभ्रकस्य  ॥ व्र्र्स्_२।९२ ॥  
  
विधाय गोलं लवणाख्ययन्त्रे पचेद्दिनार्धं मृदुवह्निना च  ।  
स्वतः सुशीतं परिचूर्ण्य सम्यग्वल्लोन्मितं व्योषविडङ्गयुक्तम्  ॥ व्र्र्स्_२।९३ ॥  
  
संसेवितं क्षौद्रयुतं निहन्ति जरां सरोगां त्वपमृत्युमेव  ।  
दुःसाध्यरोगानपि सप्तवासरैर्नैतेन तुल्यो ऽस्ति सुधारसो ऽपि  ॥ व्र्र्स्_२।९४ ॥  
  
एरण्डोत्थेन तैलेन गुञ्जाक्षौद्रं च टङ्ककणम्  ।  
मर्दितं तस्य वापेन सत्त्वं माक्षीकजं द्रवेत्  ॥ व्र्र्स्_२।९५ ॥  
  
अथ विमलः -  
विमलस्त्रिविधः प्रोक्तो हेमाद्यस्तारपूर्वकः  ।  
तृतीयः कांस्यविमलस्तत्तत्कान्त्या स लक्ष्यते  ॥ व्र्र्स्_२।९६ ॥  
  
वर्तुलः कोणसंयुक्तः स्निग्धश् च फलकान्वितः  ।  
मरुत्पित्तहरो वृष्यो विमलो ऽतिरसायनः  ॥ व्र्र्स्_२।९७ ॥  
  
पूर्वो हेमक्रियासूक्तो द्वितीयो रूप्यकृन्मतः  ।  
तृतीयो भेषजे तेषु पूर्वपूर्वो गुणोत्तरः  ॥ व्र्र्स्_२।९८ ॥  
  
आटरूषजले स्विन्नो विमलो विमलो भवेत्  ।  
जम्बीरस्वरसे स्विन्नो मेषशृङ्गीरसे ऽथवा  ॥ व्र्र्स्_२।९९ ॥  
  
आयाति शुद्धिं विमलो धातवश् च यथा परे  ।  
गन्धाश्मलकुचाम्लैश् च म्रियते दशभिः पुटैः  ॥ व्र्र्स्_२।१०० ॥  
  
सटङ्कलकुचद्रावैर्मेषशृङ्ग्याश् च भस्मना  ।  
पिष्टो मूषोदरे लिप्तः संशोष्य च निरुध्य च  ॥ व्र्र्स्_२।१०१ ॥  
  
षट्प्रस्थकोकिलैर्ध्मातो विमलः सीससन्निभह्  ।  
सत्त्वं मुञ्चति तद्युक्तो रसः स्यात्स रसायनः  ॥ व्र्र्स्_२।१०२ ॥  
  
विमलं शिग्रुतोयेन काङ्क्षीकासीसटङ्कणम्  ।  
वज्रकन्दसमायुक्तं भावितं कदलीरसैः  ॥ व्र्र्स्_२।१०३ ॥  
  
मोक्षकक्षारसंयुक्तं ध्मापितं मूकमूषगम्  ।  
सत्त्वं चन्द्रार्कसङ्काशं पतते नात्र संशयः  ॥ व्र्र्स्_२।१०४ ॥  
  
तत्सत्त्वं सूतसंयुक्तं पिष्टं कृत्वा सुमर्दितम्  ।  
विलीने गन्धके क्षिप्त्वा जारयेत्त्रिगुणालकं  ॥ व्र्र्स्_२।१०५ ॥  
  
शिलां पञ्चगुणां चापि वालुकायन्त्रके खलु  ।  
तारभस्मदशांशेन तावद्वैक्रान्तकं मृतं  ॥ व्र्र्स्_२।१०५ ॥  
  
सर्वमेकत्र सञ्चूर्ण्य पटेन परिगाल्य च  ।  
निक्षिप्य कूपिकामध्ये परिपूर्य प्रयत्नतः  ॥ व्र्र्स्_२।१०७ ॥  
  
लीढो व्योषवरान्वितो विमलको युक्तो घृतैः सेवितो हन्याद्दुर्भगकृज्ज्वराञ्श्वयथुकं पाण्डुप्रमेहारुचीः  ।  
मूलार्तिं ग्रहणीं च शूलमतुलं यक्ष्मामयं कामलां सर्वान्पित्तमरुद्गदान्किमपरैर्योगैरशेषामयान्  ॥ व्र्र्स्_२।१०८  ॥  
  
इति विमलः ॥  
  
अथ शिलाधातुः -  
शिलाधातुर्द्विधा प्रोक्तो गोमूत्राद्यो रसायनः  ।  
कर्पूरपूर्वकश्चान्यस्तत्राद्यो द्विविधः पुनः  ॥ व्र्र्स्_२।१०९ ॥  
  
ससत्त्वश्चैव निःसत्त्वस्तयोः पूर्वो गुणाधिकः  ।  
ग्रीष्मे तीव्रार्कतप्तेभ्यः पादेभ्यो हिमभूभृतः  ॥ व्र्र्स्_२।११० ॥  
  
स्वर्णरूप्यार्कगर्भेभ्यः शिलाधातुर्विनिःसरेत्  ।  
स्वर्णगर्भगिरेर्जातो जपापुष्पनिभो गुरुः  ॥ व्र्र्स्_२।१११ ॥  
  
सस्वल्पतिक्तः सुस्वादुः परमं तद्रसायनम्  ।  
रूप्यगर्भगिरेर्जातं मधुरं पाण्डुरं गुरु  ॥ व्र्र्स्_२।११२ ॥  
  
शिलाजं पित्तरोगघ्नं विशेषात्पाण्डुरोगहृत्  ।  
ताम्रगर्भं गिरेर्जातं नीलवर्णं घनं गुरु  ॥ व्र्र्स्_२।११३ ॥  
  
शिलाजं कफवातघ्नं तिक्तोष्णं क्षयरोगहृत्  ।  
वह्नौ क्षिप्तं भवेद्यत्तल्लिङ्गाकारमधूमकम्  ।  
सलिले ऽथ विलीनं च तच्छुद्धं हि शिलाजतु  ॥ व्र्र्स्_२।११४ ॥  
  
नूनं सज्वरपाण्डुशोफशमनं मेहाग्निमान्द्यापहं मेदश्छेदकरं च यक्ष्मशमनं शूलामयोन्मूलनम्  ।  
गुल्मप्लीहविनाशनं जठरहृच्छूलघ्नमामापहं सर्वत्वग्गदनाशनं किमपरं देहे च लोहे हितम्  ॥ व्र्र्स्_२।११५ ॥  
  
रसोपरससूतेन्द्ररत्नलोहेषु ये गुणाः  ।  
वसन्ति ते शिलाधातौ जरामृत्युजिगीषया  ॥ व्र्र्स्_२।११६ ॥  
  
क्षाराम्लगोजलैर्धौतं शुध्यत्येव शिलाजतु  ।  
शिलाधातुं च दुग्धेन त्रिफलामार्कवद्रवैः  ॥ व्र्र्स्_२।११७ ॥  
  
लोहपात्रे विनिक्षिप्य शोधयेदतियत्नतः  ।  
क्षाराम्लगुग्गुलोपेतैः स्वेदनीयन्त्रमध्यगैः  ॥ व्र्र्स्_२।११८ ॥  
  
स्वेदितं घटिकामानाच्छिलाधातु विशुध्यति  ।  
शिलया गन्धतालाभ्यां मातुलुङ्गरसेन च  ॥ व्र्र्स्_२।११९ ॥  
  
पुटितं हि शिलाधातु म्रियते ऽष्टगिरिण्डकैः  ॥ व्र्र्स्_२।१२० ॥  
  
भस्मीभूतशिलोद्भवं समतुलं कान्तं च वैक्रान्तकं युक्तं च त्रिफलाकटुत्रिकघृतैर्वल्लेन तुल्यं भजेत्  ।  
पाण्डौ यक्ष्मगदे तथाग्निसदने मेहेषु मूलामये गुल्मप्लीहमहोदरे बहुविधे शूले च योन्यामये  ॥ व्र्र्स्_२।१२१ ॥  
  
सेवेत यदि षण्मासं रसायनविधानतः  ।  
वलीपलितनिर्मुक्तो जीवेद्वर्षशतं सुखी  ॥ व्र्र्स्_२।१२२ ॥  
  
पिष्टं द्रावणवर्गेण साम्लेन गिरिसम्भवम्  ।  
क्षिप्त्वा मूषोदरे रुद्ध्वा गाढैर्ध्मातं हि कोकिलैः  ॥ व्र्र्स्_२।१२३ ॥  
  
सत्त्वं मुञ्चेच्छिलाधातुः श्वसनैर्लोहसन्निभम्  ।  
पाण्डुरं सिकताकारं कर्पूराद्यं शिलाजतु  ॥ व्र्र्स्_२।१२४ ॥  
  
मूत्रकृच्छ्राश्मरीमेहकामलापाण्डुनाशनम्  ।  
एलातोयेन सम्भिन्नं सिद्धं शुद्धिमुपैति तत्  ।  
नैतस्य मारणं सत्त्वपातनं विहितं बुद्धैः  ॥ व्र्र्स्_२।१२५ ॥  
  
अथ सस्यकः -  
पीत्वा हालाहलं वान्तं पीतामृतगरुत्मता  ।  
विषेणामृतयुक्तेन गिरौ मरकताह्वये  ॥ व्र्र्स्_२।१२६ ॥  
  
तद्वान्तं हि घनीभूतं सञ्जातं सस्यकं खलु  ।  
मयूरकण्ठसच्छायं भाराढ्यमतिशस्यते  ॥ व्र्र्स्_२।१२७ ॥  
  
द्रव्यं विषयुतं यत्तद्द्रव्याधिकगुणं भवेत्  ।  
हालाहलं सुधायुक्तं सुधाधिकगुणं तथा  ॥ व्र्र्स्_२।१२८ ॥  
  
निःशेषदोषविषहृद्गदशूलमूलकुष्ठाम्लपैत्तिकविबन्धहरं परं च  ।  
रसायनं वमनरेककरं गरघ्नं श्वित्रापहं गदितमत्र मयूरतुत्थम्  ॥ व्र्र्स्_२।१२९ ॥  
  
सस्यकं शुद्धिमाप्नोति रक्तवर्गेण भावितम्  ।  
स्नेहवर्गेण संसिक्तं सप्तवारमदूषितम्  ॥ व्र्र्स्_२।१३० ॥  
  
दोलायन्त्रेण सुस्विन्नं सस्यकं प्रहरत्रयम्  ।  
गोमहिष्याजमूत्रेषु शुद्ध्यते पञ्चखर्परम्  ॥ व्र्र्स्_२।१३१ ॥  
  
लकुचद्रावगन्धाश्मटङ्कणेन समन्वितम्  ।  
निरुध्य मूषिकामध्ये म्रियते कौक्वुटैः पुटैः  ॥ व्र्र्स्_२।१३२ ॥  
  
सस्यकस्य तु चूर्णं तु पादसौभाग्यसंयुतम्  ।  
करञ्जतैलमध्यस्थं दिनमेकं निधापयेत्  ॥ व्र्र्स्_२।१३३ ॥  
  
अन्धमूषास्यमध्यस्थं ध्मापयेत्कोकिलत्रयम्  ।  
इन्द्रगोपाकृति चैव सत्त्वं भवति शोभनम्  ॥ व्र्र्स्_२।१३४ ॥  
  
निम्बुद्रवाल्पटङ्काभ्यां मूषामध्ये निरुध्य च  ।  
ताम्ररूपं परिध्मातं सत्त्वं मुञ्चति सस्यकम्  ॥ व्र्र्स्_२।१३५ ॥  
  
शुद्धं सस्यं शिलाक्रान्तं पूर्वभेषजसंयुतम्  ।  
नानाविधानयोगेन सत्त्वं मुञ्चति निश्चितम्  ॥ व्र्र्स्_२।१३६ ॥  
  
सत्त्वमेतत्समादाय खरभूनागसत्त्वभुक्  ।  
तन्मुद्रिका कृतस्पर्शा शूलघ्नी तत्क्षनाद्भवेत्  ॥ व्र्र्स्_२।१३७ ॥  
  
चराचरं विषं भूतडाकिनीदृग्गतं जयेत्  ।  
मुद्रिकेयं विधातव्या दृष्टप्रत्ययकारिका  ॥ व्र्र्स्_२।१३८ ॥  
  
रामवत्सोमसेनानीमुद्रिते ऽपि तथाक्षरम्  ।  
हिमालयोत्तरे पार्श्वे अश्वकर्णो महाद्रुमः  ॥ व्र्र्स्_२।१३९ ॥  
  
तत्र शूलं समुत्पन्नं तत्रैव विलयं गतम्  ।  
मन्त्रेणानेन मुद्राम्भो निपीतं सप्तमन्त्रितम्  ॥ व्र्र्स्_२।१४० ॥  
  
सद्यः शूलहरं प्रोक्तमिति भालुकिभाषितम्  ।  
अनया मुद्रया तप्तं तैलमग्नौ सुनिश्चितम्  ॥ व्र्र्स्_२।१४१ ॥  
  
लेपितं हन्ति वेगेन शूलं यत्र क्वचिद्भवेत्  ।  
सद्यः सूतिकरं नार्याः सद्यो नेत्ररुजापहम्  ॥ व्र्र्स्_२।१४२ ॥  
  
अथ चपलः -  
गौरः श्वेतो ऽरुणः कृष्णश्चपलस्तु चतुर्विधः  ।  
हेमाभश्चैव ताराभो विशेषाद्रसबन्धनः  ॥ व्र्र्स्_२।१४३ ॥  
  
शेषौ तु मध्यौ लाक्षावच्छीघ्रद्रावौ तु निष्फलौ  ।  
वण्गवद्द्रवते वह्नौ चपलस्तेन कीर्तितः  ॥ व्र्र्स्_२।१४४ ॥  
  
चपलो लेखनः स्निग्धो देहलोहकरो मतः  ।  
रसराजसहायः स्यात्तिक्तोष्णमधुरो मतः  ॥ व्र्र्स्_२।१४५ ॥  
  
चपलः स्फटिकच्छायः षडस्री स्निग्धको गुरुः  ।  
त्रिदोषघ्नो ऽतिवृष्यश् च रसबन्धविधायकः  ।  
महारसेषु कैश्चिद्धि चपलः परिकीर्तितः  ॥ व्र्र्स्_२।१४६ ॥  
  
जम्बीरकर्कोटकशृङ्गवेरैर्विभावनाभिश्चपलस्य शुद्धिः  ॥ व्र्र्स्_२।१४७ ॥  
  
शैलं तु चूर्णयित्वा तु धान्याम्लोपविषैर्विषैः  ।  
पिण्डं बद्ध्वा तु विधिवत्पातयेच्चपलं तथा  ॥ व्र्र्स्_२।१४८ ॥  
  
अथ रसकः -  
रसको द्विविधः प्रोक्तो दुर्दुरः कारवेल्लकः  ।  
सदलो दुर्दुरः प्रोक्तो निर्दलः कारवेल्लकः  ॥ व्र्र्स्_२।१४९ ॥  
  
सत्त्वपाते शुभः पूर्वो द्वितीयश्चौषधादिषु  ।  
रसकः सर्वमेहघ्नः कफपित्तविनाशनः  ॥ व्र्र्स्_२।१५० ॥  
  
नेत्ररोगक्षयघ्नश् च लोहपारदरञ्जनः  ।  
नागार्जुनेन सन्दिष्टौ रसश् च रसकावुभौ  ॥ व्र्र्स्_२।१५१ ॥  
  
श्रेष्ठौ सिद्धरसौ ख्यातौ देहलोहकरौ परम्  ।  
रसश् च रसकश् चोभौ येनाग्निसहनौ कृतौ  ॥ व्र्र्स्_२।१५२ ॥  
  
देहलोहमयी सिद्धिर्दासी तस्य न संशयः  ।  
कटुकालाबुनिर्यास आलोड्य रसकं पचेत्  ॥ व्र्र्स्_२।१५३ ॥  
  
शुद्धं दोषविनिर्मुक्तं पीतवर्णं तु जायते  ।  
खर्परः परिसन्तप्तः सप्तवारं निमज्जितः  ॥ व्र्र्स्_२।१५४ ॥  
  
बीजपूररसस्यान्तर्निर्मलत्वं समश्नुते  ।  
नृमूत्रे वाश्वमूत्रे वा तक्रे वा काञ्जिके ऽथवा  ॥ व्र्र्स्_२।१५५ ॥  
  
प्रताप्य मज्जितं सम्यक्खर्परं परिशुद्ध्यति  ।  
नरमूत्रे स्थितो मासं रसको रञ्जयेद्ध्रुवम्  ॥ व्र्र्स्_२।१५६ ॥  
  
शुद्धताम्रं रसं तारं शुद्धस्वर्णप्रभं यथा  ।  
हरिद्रात्रिफलारालासिन्धुधूमैः सटङ्कणैः  ॥ व्र्र्स्_२।१५७ ॥  
  
सारुष्करैश् च पादांशैः साम्लैः सम्मर्द्य खर्परम्  ।  
लिप्तं वृन्ताकमूषायां शोषयित्वा निरुध्य च  ॥ व्र्र्स्_२।१५८ ॥  
  
मूषामुखोपरि न्यस्य खर्परं प्रधमेत्ततः  ।  
खर्परे प्रहृते ज्वाला भवेन्नीला सिता यदि  ॥ व्र्र्स्_२।१५९ ॥  
  
तदा सन्दंशतो मूषां घृत्वा कृत्वा त्वधोमुखीम्  ।  
शनैरास्फालयेद्भूमौ यथा नालं न भज्यते  ॥ व्र्र्स्_२।१६० ॥  
  
वङ्गाभं पतितं सत्त्वं समादाय नियोजयेत्  ।  
एवं त्रिचतुरैर्वारैः सर्वं सत्त्वं विनिःसरेत्  ॥ व्र्र्स्_२।१६१ ॥  
  
साभयाजतुभूनागनिशाधूमजटङ्कणम्  ।  
मूकमूषागतं ध्मातं शुद्धं सत्त्वं विमुञ्चति  ॥ व्र्र्स्_२।१६२ ॥  
  
लाक्षागुडासुरीपथ्याहरिद्रासर्जटङ्कणैः  ।  
सम्यक्सञ्चूर्ण्य तत्पक्वं गोदुग्धेन घृतेन च  ॥ व्र्र्स्_२।१६३ ॥  
  
वृन्ताकमूषिकामध्ये निरुध्य गुटिकाकृतिम्  ।  
ध्मात्वा ध्मात्वा समाकृष्य ढालयित्वा शिलातले  ॥ व्र्र्स्_२।१६४ ॥  
  
मत्त्वं वङ्गाकृतिं ग्राह्यं रसकस्य मनोहरम्  ।  
यद्वा जलयुतां स्थालीं निखनेत्कोष्ठिकोदरे  ॥ व्र्र्स्_२।१६५ ॥  
  
सच्छिद्रं तन्मुखे मल्लं तन्मुखे ऽघोमुखीं क्षिपेत्  ।  
मूषोपरि शिखित्रांश् च प्रक्षिप्य प्रधमेद्दृढम्  ॥ व्र्र्स्_२।१६६ ॥  
  
पतितं स्थालिकानीरे सत्त्वमादाय योजयेत्  ।  
तत्सत्त्वं तालकोपेतं प्रक्षिप्य खलु खर्परे  ॥ व्र्र्स्_२।१६७ ॥  
  
मर्दयेल्लोहदण्डेन भस्मीभवति निश्चितम्  ।  
तद्भस्म मृतकान्तेन समेन सह योजयेत्  ॥ व्र्र्स्_२।१६८ ॥  
  
अष्टगुञ्जामितं चूर्णं त्रिफलाक्वाथसंयुतम्  ।  
कान्तपात्रस्थितं रात्रौ तिलजप्रतिवापकम्  ॥ व्र्र्स्_२।१६९ ॥  
  
निषेवितं निहन्त्याशु मधुमेहमपि धुवम्  ॥ व्र्र्स्_२।१७० ॥  
  
पित्तं क्षयं च पाण्डुं च श्वयथुं गुल्ममेव च  ।  
रक्तगुल्मं च नारीणां प्रदरं सोमरोगकम्  ॥ व्र्र्स्_२।१७१ ॥  
  
योनिरोगानशेषांश् च विषमांश् च ज्वरानपि  ।  
रजःशूलं च नारीणां कासं श्वासं च हिध्मिकाम्  ॥ व्र्र्स्_२।१७२ ॥  
  
इति श्रीवैद्यपतिसिंहगुप्तस्य सूनोर्वाग्भटाचार्यस्य कृतौ रसरत्नसमुच्चये  ।  
सहारसाष्टकशुद्ध्यादिनिरूपणं नाम द्वितीयो ऽधायः  ॥ व्र्र्स्_२ ॥  
  
  
  
  
अथ तृतीयो ऽध्यायः  
  
[अथोपरसाः साधारणरसाश्च]  
  
अथ गन्धकः -  
गन्धाश्मगैरिकासीसकाङ्क्षीतालशिलाञ्जनम्  ।  
कङ्कुष्टं चेत्युपरसाश्चाष्टौ पारदकर्मणि  ॥ व्र्र्स्_३।१ ॥  
  
पार्वत्युवाच -  
गन्धकस्य तु माहात्म्यं तद्गुह्यं वद मे प्रभो  ।  
ईश्वर उवाच -  
श्वेतद्वीपे पुरा देवि सर्वरत्नविभूषिते  ।  
सर्वकाममये रम्ये तीरे क्षीरपयोनिधेः  ॥ व्र्र्स्_३।२ ॥  
  
विद्याधरादिमुख्याभिरङ्गनाभिश् च योगिनाम्  ।  
सिद्धाङ्गनाभिः श्रेष्ठाभिस्तथैवाप्सरसां गणैः  ॥ व्र्र्स्_३।३ ॥  
  
देवाङ्गनाभी रम्याभिः क्रीडिताभिर्मनोहरैः  ।  
गीतैर्नृत्यैर्विचित्रैश् च वाद्यैर्नानाविधैस्तथा  ॥ व्र्र्स्_३।४ ॥  
  
एवं सङ्क्रीडमानायाः प्राभवत्प्रसृतं रजः  ।  
तद्रजो ऽतीव सुश्रोणि सुगन्धि सुमनोहरम्  ॥ व्र्र्स्_३।५ ॥  
  
रजसश्चातिबाहुल्याद्वासस्ते रक्ततां ययौ  ।  
तत्र त्यक्त्वा तु तद्वस्त्रं सुस्नाता क्षीरसागरे  ॥ व्र्र्स्_३।६ ॥  
  
वृता देवाङ्गनाभिस्त्वं कैलासं पुनरागता  ।  
ऊर्मिभिस्तद्रजोवस्त्रं नीतं मध्ये पयोनिधेः  ॥ व्र्र्स्_३।७ ॥  
  
एवं ते शोणितं भद्रे प्रविष्टं क्षीरसागरे  ।  
क्षीराब्धिमथने चैतदमृतेन सहोत्थितम्  ॥ व्र्र्स्_३।८ ॥  
  
निजगन्धेन तान्सर्वान्हर्षयन्सर्वदानवान्  ।  
ततो देवगणैरुक्तं गन्धकाख्यो भवत्वयम्  ॥ व्र्र्स्_३।९ ॥  
  
रसस्य बन्धनार्थाय जारणाय भवत्वयम्  ।  
ये गुणाः पारदे प्रोक्तास्ते चैवात्र भवन्त्विति  ॥ व्र्र्स्_३।१० ॥  
  
इति देवगणैः प्रीतैः पुरा प्रोक्तं सुरेश्वरि  ।  
तेनायं गन्धको नाम विख्यातः क्षितिमण्डले  ॥ व्र्र्स्_३।११ ॥  
  
स चापि त्रिविधो देवि शुकचञ्चुनिभो वरः  ।  
मधमः पीतवर्णः स्याच्छुक्लवर्णो ऽधमः प्रिये  ॥ व्र्र्स्_३।१२ ॥  
  
ग्रन्थान्तरे चतुर्धा गन्धको ज्ञेयो वर्णैः श्वेतादिभिः खलु  ।  
श्वेतो ऽत्र खटिकाप्रोक्तो लेपने लोहमारणे  ॥ व्र्र्स्_३।१३ ॥  
  
तथा चामलसारः स्याद्यो भवेत्पीतवर्णवान्  ।  
शुकपिच्छः स एव स्याच्छ्रेष्ठो रसरसायने  ॥ व्र्र्स्_३।१४ ॥  
  
रक्तश् च शुकतुण्डाख्यो धातुवादविधौ वरः  ।  
दुर्लभः कृष्णवर्णश् च स जरामृत्युनाशनः  ॥ व्र्र्स्_३।१५ ॥  
  
गन्धाश्मातिरसायनः सुमधुरः पाके कटूष्णो मतः कण्डूकुष्ठविसर्पदद्रुदलनो दीप्तानलः पाचनः  ।  
आमोन्मोचनशोषणो विषहरः सूतेन्द्रवीर्यप्रदो गौरीपुष्पभवस्तथा कृमिहरः सत्यात्मकः सूतजित्  ॥ व्र्र्स्_३।१६ ॥  
  
बलिना सेवितः पूर्वं प्रभूतबलहेतवे  ॥ व्र्र्स्_३।१७ ॥  
  
वासुकिं कर्षतस्तस्य तन्मुखज्वालया द्रुता  ।  
वसा गन्धकगन्धाढ्या सर्वतो निःसृता तनोः  ॥ व्र्र्स्_३।१८ ॥  
  
गन्धकत्वं च सम्प्राप्ता गन्धो ऽभूत्सविषः स्मृतः  ।  
तस्माद्बलिवसेत्युक्तो गन्धको ऽतिमनोहरः  ॥ व्र्र्स्_३।१९ ॥  
  
पयःस्विन्नो घटीमात्रं वारिधौतो हि गन्धकः  ।  
गव्याज्यविद्रुतो वस्त्राद्गालितः शुद्धिमृच्छति  ॥ व्र्र्स्_३।२० ॥  
  
एवं संशोधितः सो ऽयं पाषाणानम्बरा त्यजेत्  ।  
घृते विषं तुषाकारं स्वयं पिण्डत्वमेव च  ॥ व्र्र्स्_३।२१ ॥  
  
इति शुद्धो हि गन्धाश्मा नापथ्यैर्विकृतिं व्रजेत्  ।  
अपथ्यादन्यथा हन्यात्पीतं हालाहलं यथा  ॥ व्र्र्स्_३।२२ ॥  
  
गन्धको द्रावितो भृङ्गरसे क्षिप्तो विशुध्यति  ।  
तद्रसैः सप्तधा भिन्नो गन्धकः परिशुध्यति  ॥ व्र्र्स्_३।२३ ॥  
  
स्थाल्यां दुग्धं विनिक्षिप्य मुखे वस्त्रं निबध्य च  ।  
गन्धकं तत्र निक्षिप्य चूर्णितं सिकताकृति  ॥ व्र्र्स्_३।२४ ॥  
  
छादयेत्पृथुदीर्घेण खर्परेणैव गन्धकं  ।  
ज्वालयेत्खर्परस्योर्ध्वं वनच्छाणैस्तथोपलैः  ।  
दुग्धे निपतितो गन्धो गलितः परिशुध्यति  ॥ व्र्र्स्_३।२५ ॥  
  
इत्थं विशुद्धस्त्रिफलाज्यभृङ्गमध्वन्वितः शाणमितो हि लीढः  ।  
गृघ्राक्षितुल्यं कुरुते ऽक्षियुग्मं करोति रोगोज्झितदीर्घमायुः  ॥ व्र्र्स्_३।२६ ॥  
  
कलांशव्योषसंयुक्तं गन्धकं श्लक्ष्णचूर्णितम्  ।  
अरत्निमात्रे वस्त्रे तद्विप्रकीर्य विवेष्ट्य तत्  ॥ व्र्र्स्_३।२७ ॥  
  
सूत्रेण वेष्टयित्वाथ यामं तैले निमज्जयेत्  ।  
घृत्वा सन्दंशतो वर्तिमध्यं प्रज्वालयेच्च तम्  ॥ व्र्र्स्_३।२८ ॥  
  
द्रुतो निपतितो गन्धो बिन्दुशः काचभाजने  ।  
तां द्रुतिं प्रक्षिपेत्पत्रे नागवल्लयास्त्रिबिन्दुकाम्  ॥ व्र्र्स्_३।२९ ॥  
  
वल्लेन प्रमितं स्वच्छं सूतेन्द्रं च विमर्दयेत्  ।  
अङ्गुल्याथ सपत्रां तां द्रुतिं सूतं च भक्षयेत्  ॥ व्र्र्स्_३।३० ॥  
  
करोति दीपनं तीव्रं क्षयं पाण्डुं च नाशयेत्  ।  
कासं श्वासं च शूलार्ति ग्रहणीमतिदुर्धराम्  ॥ व्र्र्स्_३।३१ ॥  
  
आमं विनाशयत्याशु लघुत्वं प्रकरोति च  ।  
घृताक्ते लोहपात्रे तु विद्रुतं शुद्धगन्धकम्  ॥ व्र्र्स्_३।३२ ॥  
  
घृताक्तदर्विकाक्षिप्तं द्विनिष्कप्रमितं भजेत्  ।  
हन्ति क्षयमुखान्रोगान्कुष्ठरोगं विशेषतः  ॥ व्र्र्स्_३।३३ ॥  
  
क्षाराम्लतैलसौवीरविदाहि द्विदलं तथा  ।  
शुद्धगन्धकसेवायां त्यजेद्योगयुतेन हि  ॥ व्र्र्स्_३।३४ ॥  
  
गन्धकस्तुल्यमरिचः षड्गुणत्रिफलान्वितः  ।  
घृष्टः शम्याकमूलेन पीतश्चाखिलकुष्ठहा  ॥ व्र्र्स्_३।३५ ॥  
  
तन्मूलसलिले पिष्ठं लेपयेत्प्रत्यहम् तनौ  ।  
दृष्टप्रत्यययोगो ऽयं सर्वत्र प्रतिवीर्यवान्  ॥ व्र्र्स्_३।३६ ॥  
  
श्रीमता सोमदेवेन सम्यगत्र प्रकीर्तितः  ।  
द्विनिष्कप्रमितं गन्धं पिष्ट्वा तैलेन संयुतम्  ॥ व्र्र्स्_३।३७ ॥  
  
अथापामार्गतोयेन सतैलमरिचेन हि  ।  
विलिप्य सकलं देहं तिष्ठेद्धर्मे ततः परम्  ॥ व्र्र्स्_३।३८ ॥  
  
तक्रभक्तं च भुञ्जीत तृतीये प्रहरे खलु  ।  
भजेद्रात्रौ तथा वह्निं समुत्थाय तथा प्रगे  ॥ व्र्र्स्_३।३९ ॥  
महिषीछगण्।अम् लिप्त्वा स्नायाच्छीतेन वारिणा  ।  
ततो ऽभ्यज्य घृतैर्देहं स्नायादिष्टोष्णवारिणा  ॥ व्र्र्स्_३।४० ॥  
  
अमुना क्रमयोगेन विनश्यत्यतिवेगतः   ।  
दुर्जया बहुकालीना पामा कण्डुः सुनिश्चितं  ॥ व्र्र्स्_३।४१ ॥  
  
गन्धकस्य प्रयोगाणां शतं तन्न प्रकीर्तितम्  ।  
ग्रन्थविस्तारभीतेन सोमदेवेन भूभुजा  ॥ व्र्र्स्_३।४२ ॥  
  
अथवार्कस्नुहीक्षीरैर्वस्त्रं लेप्यं तु सप्तधा  ।  
गन्धकं नवनीतेन पिष्ट्वा वस्त्रं लिपेद्धनम्  ॥ व्र्र्स्_३।४३ ॥  
  
तद्वर्तिं ज्वलितां दंशे घृतां कुर्यादधोमुखीम्  ।  
तैलं पतेदधोभाण्डे ग्राह्यं योगेषु योजयेत्  ॥ व्र्र्स्_३।४४ ॥  
  
  
शुद्धगन्धो हरेद्रोगान्कुष्ठमृत्युजरादिकान्  ।  
अग्निकारी महानुष्णो वीर्यवृद्धिं करोति च  ॥ व्र्र्स्_३।४५ ॥  
  
अथ गौरिकम् -  
पाषाणगैरिकं चैकं द्वितीयं स्वर्णगैरिकम्  ।  
पाषाणगैरिकं प्रोक्तं कठिण्।अम् ताम्रवर्णकम्  ॥ व्र्र्स्_३।४६ ॥  
  
अत्यन्तशोणितं स्निग्धं मसृणं स्वर्णगैरिकम्  ।  
स्वादु स्निग्धं हिमं नेत्र्यं कषायं रक्तपित्तनुत्  ॥ व्र्र्स्_३।४७ ॥  
  
हिध्मावमिविषघ्नं च रक्तघ्नं स्वर्णगैरिकम्  ।  
पाषाणगैरिकं चान्यत्पूर्वस्मादल्पकं गुणैः  ॥ व्र्र्स्_३।४८ ॥  
  
गैरिकं तु गवां दुग्धैर्भावितं शुद्धिमृच्छति  ।  
गैरिकं सत्त्वरूपं हि नन्दिना परिकीर्तितम्  ॥ व्र्र्स्_३।४९ ॥  
  
कैरप्युक्तं पतेत्सत्त्वं क्षाराम्लक्लिन्नगैरिकात्  ।  
उपतिष्ठति सूतेन्द्रमेकत्वं गुणवत्तरम्  ॥ व्र्र्स्_३।५० ॥  
  
अथ कासीसम् -  
कासीसं वालुकाद्येकं पुष्पपुर्वमथापरम्  ।  
क्षाराम्लागरुधूमाभं सोष्णवीर्यं विषापहम्  ॥ व्र्र्स्_३।५१ ॥  
  
बालुकापुष्पकासीसं श्वित्रघ्नं केशरञ्जनम्  ॥ व्र्र्स्_३।५२ ॥  
  
पुष्पादिकासीसमतिप्रशस्तं सोष्णं कषायाअम्लमतीव नेत्र्यम्  ।  
विषानिलश्लेष्मगदव्रणघ्नं श्वित्रक्षयघ्नं कचरञ्जनं च  ॥ व्र्र्स्_३।५३ ॥  
  
सकृद्भृङ्गाम्बुना क्लिन्नं कासीसं निर्मलं भवेत्  ।  
तुवरीसत्त्ववत्सत्त्वमेतस्यापि समाहरेत्  ।  
कासीसं शुद्धिमाप्नोति पित्तैश् च रजसा स्त्रियः  ॥ व्र्र्स्_३।५४ ॥  
  
बलिना हतकासीसं क्रान्तं कासीसमारितम्  ।  
उभयं समभागं हि त्रिफलावेल्लसंयुतम्  ॥ व्र्र्स्_३।५५ ॥  
  
विषमांशघृतक्षौद्रप्लुतं शाणमितं प्रगे  ।  
सेवितं हन्ति वेगेन श्वित्रं पाण्डुक्षयामयम्  ॥ व्र्र्स्_३।५६ ॥  
  
गुल्मप्लीहगदं शूलं मूलरोगं विशेषतः  ।  
रसायनविधानेन सेवितं वत्सरावधि  ॥ व्र्र्स्_३।५७ ॥  
  
आमसंशोषणं श्रेष्ठं मन्दाग्निपरिदीपनम्  ।  
पलितं वलिभिः सार्धं विनाशयति निश्चितम्  ॥ व्र्र्स्_३।५८ ॥  
  
अथ तुवरी -  
सौराष्ट्र्य सम्भूता सा तुवरी मता  ।  
वस्त्रेषु लिप्यते यासौ मञ्जिष्टा रागबन्धिनी  ॥ व्र्र्स्_३।५९ ॥  
  
फटकी फुल्लिका चेति द्वितीया परिकीर्तिता  ।  
ईषत्पीता गुरुः स्निग्धा पीतिका विषनाशनी  ॥ व्र्र्स्_३।६० ॥  
  
व्रणकुष्ठहरा सर्वकुष्ठघ्नी च विशेषतः  ॥ व्र्र्स्_३।६१ ॥  
  
निर्भारा शुभ्रवर्णा च स्निग्धा साम्लापरा मता  ।  
सा फुल्लतुवरी प्रोक्ता लेपात्ताम्रं चरेदयः  ॥ व्र्र्स्_३।६२ ॥  
  
काङ्क्षी कषाया कटुकाम्लकण्थ्या केश्या व्रणघ्नी विषनाशनी च  ।  
श्वित्रापहा नेत्रहिता त्रिदोष- शान्तिप्रदा पारदजारणी च  ॥ व्र्र्स्_३।६३ ॥  
  
तुवरी काञ्जिके क्षिप्त्वा त्रिदिनाच्छुद्धिमृच्छति  ।  
क्षाराम्लैर्मर्दिता ध्माता सत्त्वं मुञ्चति निश्चितम्  ॥ व्र्र्स्_३।६४ ॥  
  
गोपित्तेन शतं वरान्सौराष्ट्रां भावयेत्ततः  ।  
धमित्वा पातयेत्सत्त्वं क्रामणं चातिगुह्यकम्  ॥ व्र्र्स्_३।६५ ॥  
  
अथ तालकः -  
हरितालं द्विधा प्रोक्तं प्रत्याद्यं पिण्डसञ्ज्ञकम्  ।  
स्वर्णवर्ण गुरु स्निग्धं तनुपत्रं च भासुरम्  ॥ व्र्र्स्_३।६६ ॥  
  
तत्पत्रतालकं प्रोक्तं बहुपत्रं रसायनम्  ।  
निष्पत्रं पिण्डसदृशम् स्वल्पसत्त्वं  तथा गुरु  ।  
स्त्रीपुष्पहरणं तत्तु गुणाल्पं पिण्डतालकम्  ॥ व्र्र्स्_३।६७ ॥  
  
श्लेष्मरक्तविषवातभूतनुत्केवलं च खलु पुष्पहृत्स्त्रियः  ।  
स्निग्धमुष्णकटुकं च दीपनं कुष्ठहारि हरितालमुच्यते  ॥ व्र्र्स्_३।६८ ॥  
  
स्निग्धं कूष्माण्डतोये वा तिलक्षारजले ऽपि वा  ।  
तोये वा चूर्णसंयुक्ते दोलायन्त्रेण शुध्यति  ॥ व्र्र्स्_३।६९ ॥  
  
अशुद्धं तालमायुघ्नं कफमारुतमेहकृत्  ।  
तापस्फोटाङ्गसङ्कोचं कुरुते तेन शोधयेत्  ॥ व्र्र्स्_३।७० ॥  
  
तालकं कणशः कृत्वा दशांशेन च टङ्कणम्  ।  
जम्बीरोत्थद्रवैः क्षाल्यं काञ्जिकैः क्षालयेत्ततः  ॥ व्र्र्स्_३।७१ ॥  
  
वस्त्रे चतुर्गुणे बद्ध्वा दोलायन्त्रे दिनं पचेत्  ॥ व्र्र्स्_३।७२ ॥  
  
सचूर्णेनारनालेन दिनं कूष्माण्डजे रसे  ।  
स्वेद्यं वा शाल्मलीतोयैस्तालकं शुद्धिमाप्नुयात्  ॥ व्र्र्स्_३।७३ ॥  
  
मधुतुल्ये घनीभूते कषाये ब्रह्ममूलजे  ।  
त्रिवारं तालकं भाव्यं पिष्ट्वा मूत्रे ऽथ माहिषे  ॥ व्र्र्स्_३।७४ ॥  
  
उपलैर्दशभिर्देयं पुटं रुद्ध्वाथ पेषयेत्  ।  
एवं द्वादशधा पाच्यं शुद्धं योगेषु योजयेत्  ॥ व्र्र्स्_३।७५ ॥  
  
कुलित्थक्वाथसौभाग्यमहिष्याज्यमधुप्लुतम्  ।  
स्थाल्यां क्षिप्त्वा विदध्याच्च त्वम्लेन च्छिद्रयोगिना  ॥ व्र्र्स्_३।७६ ॥  
  
सम्यङ्निरुध्य शिखिनं ज्वालयेत्क्रमवर्धितम्  ।  
एकप्रहरमात्रं हि रन्ध्रमाच्छाद्य गोमयैः  ॥ व्र्र्स्_३।७७ ॥  
  
यामान्ते छिद्रमुद्धाट्य दृष्टे धूमे च पाण्डुरे  ।  
शीतां स्थालीं समुत्तार्य सत्त्वमुत्कृष्य चाहरेत्  ॥ व्र्र्स्_३।७८ ॥  
  
सर्वपाषाणसत्त्वानां प्रकाराः सन्ति कोटिशः  ।  
ग्रन्थविस्तारभीत्यातो लिखिता न मया खलु  ॥ व्र्र्स्_३।७९ ॥  
  
पलालकं रवेर्दुग्धैर्दिनमेकं विमर्दयेत्  ।  
क्षिप्त्वा षोडशिकातेलै मिश्रयित्वा ततः पचेत्  ॥ व्र्र्स्_३।८० ॥  
  
अनावृतप्रदेशे च सप्तयामावधि धुवम्  ।  
स्वाङ्गशीतमधस्थं च सत्त्वं श्वेतं समाहरेत्  ॥ व्र्र्स्_३।८१ ॥  
  
छागलस्याथबालस्य बलिना च समन्वितम्  ।  
तालकं दुवसद्वन्द्वं मर्दयित्वातियत्नतः  ॥ व्र्र्स्_३।८२ ॥  
  
युक्तं द्रावणवर्गेण काचकुप्यां विनिक्षिपेत्  ।  
त्रिधा तां च मृदा लिप्त्वा परिशोष्य खरातपे  ॥ व्र्र्स्_३।८३ ॥  
  
ततः खर्परकच्छिद्रे तामर्धां चैव कूपिकाम्  ।  
प्रवेश्य ज्वालयेदग्निं द्वादशप्रहरावधि  ॥ व्र्र्स्_३।८४ ॥  
  
कुपिकण्ठस्थितं शीतं शुद्धं सत्त्वं समाहरेत्  ।  
पलार्धप्रमितं तालं बद्ध्वा वस्त्रे सिते दृढे  ॥ व्र्र्स्_३।८५ ॥  
  
बलिनालिप्य यत्नेन त्रिवारं परिशोष्य च  ।  
द्राविते त्रिफले ताम्रे क्षिपेत्तालकपोटलीम्  ॥ व्र्र्स्_३।८६ ॥  
  
भस्मना छादयेच्छीघ्रं ताम्रेणावेष्टितं सितम्  ।  
मृदुलं सत्त्वमादद्यात्प्रोक्तं रसरसायने  ॥ व्र्र्स्_३।८७ ॥  
  
अथ मनःशिला -  
मनःशिला त्रिधा प्रोक्ता श्यामाङ्गी कणवीरका  ।  
खण्डाख्या चेति तद्रूपं विविच्य परिकथ्यते  ॥ व्र्र्स्_३।८८ ॥  
  
श्यामा रक्ता सगौरा च भाराढ्या श्यामिका मता  ।  
तेजस्विनी च निर्गौरा ताम्राभा कणवीरका  ॥ व्र्र्स्_३।८९ ॥  
  
चूर्णीभूतातिरक्ताङ्गी सभारा खण्डपूर्विका  ।  
उत्तरोक्तगुणैः श्रेष्ठा भूरिसत्त्वा प्रकीर्तिता  ॥ व्र्र्स्_३।९० ॥  
  
मनःशिला सर्वरसायनाग्र्या तिक्ता कटूष्णा कफवातहन्त्री  ।  
सत्त्वात्मिका भूतविषाग्निमान्द्यकण्डूतिकासक्षयहारिणी च  ॥ व्र्र्स्_३।९१ ॥  
  
अश्मरीं मूत्रकृच्छ्रं च अशुद्धा कुरुते शिला  ।  
मन्दाग्निं मलबन्धं च शुद्धा सर्वरुजापहा  ॥ व्र्र्स्_३।९२ ॥  
  
अगस्त्यपत्रतोयेन भाविता सप्तवारकम्  ।  
शृङ्गवेररसैर्वापि विशुद्ध्यति मनःशिला  ॥ व्र्र्स्_३।९३ ॥  
  
जयन्तीभृङ्गराजोत्थरक्तागस्त्यरसैः शिलाम्  ।  
दोलायन्त्रे पचेद्यामं यामं छागोत्थमूत्रकैः  ।  
क्षालयेदारनालेन सर्वरोगेषु योजयेत्  ॥ व्र्र्स्_३।९४ ॥  
  
अष्टमांशेन किट्टेन गुडगुग्गुलुसर्पिषा  ।  
कोष्ठ्यां रुद्ध्वा दृढं ध्माता सत्त्वं मुञ्चेन्मनःशिला  ॥ व्र्र्स्_३।९५ ॥  
  
भूनागधौतसौभाग्यमदनैश् च विमर्दितैः  ।  
कारवल्लीदलाम्भोभिर्मूषां कृत्वात्र निक्षिपेत्  ॥ व्र्र्स्_३।९६ ॥  
  
शिलां क्षाराम्लनिष्पिष्टां प्रधमेत्तदनन्तरम्  ।  
कोकिलाद्वयमात्रं हि ध्मानात्सत्त्वं त्यजत्यसौ  ॥ व्र्र्स्_३।९७ ॥  
  
अथाञ्जनानि -  
सौवीरमञ्जनं प्रोक्तं रसाञ्जनमतः परम्  ।  
स्रोतोञ्जनं तदन्यच्च पुष्पाञ्जनकमेव च   ॥ व्र्र्स्_३।९८ ॥  
  
नीलाञ्जनं च तेषां हि स्वरूपमिह वर्ण्यते  ।  
सौवीरमञ्जनं धूम्रं रक्तपित्तहरं हिमम्  ॥ व्र्र्स्_३।९९ ॥  
  
विषहिध्माक्षिरोगघ्नं व्रणशोधनरोपणम्  ।  
रसाञ्जनं च पीताभं विषवक्त्रगदापहम्  ॥ व्र्र्स्_३।१०० ॥  
  
श्वासहिध्मापहं वर्ण्यं वातपित्तास्रनाशनं  ।  
स्रोतोञ्जनं हिमं स्निग्धं  कषायं स्वादु लेखनम्  ॥ व्र्र्स्_३।१०१ ॥  
  
नेत्र्यं हिध्माविषच्छर्दिकफपित्तास्ररोगनुत्  ॥ व्र्र्स्_३।१०२ ॥  
  
पुष्पाञ्जनं सितं स्निग्धं हिमं सर्वाक्षिरोगनुत्  ।  
अतिदुर्धरहिध्माघ्नं विषज्वरगदापहं  ॥ व्र्र्स्_३।१०३ ॥  
  
नीलाञ्जनं गुरु स्निग्धं नेत्र्यं दोषत्रयापहम्  ।  
रसायनं सुवर्णघ्नं लोहमार्दवकारकं  ॥ व्र्र्स्_३।१०४ ॥  
  
अञ्जनानि विशुध्यन्ति भृङ्गराजनिजद्रवैः  ।  
मनोह्वासत्त्ववत्सत्त्वमञ्जनानां समाहरेत्  ॥ व्र्र्स्_३।१०५ ॥  
  
वल्मीकशिखराकारं भङ्गे नीलोत्पलद्युति  ।  
घृष्टं तु गौरिकच्छायं स्रोतोजं लक्षयेद्बुधः  ॥ व्र्र्स्_३।१०६ ॥  
  
गोशकृद्रसमूत्रेषु घृतक्षौद्रवसासु च  ।  
भावितं बहुशस्तच्च शीघ्रं बध्नाति सूतकम्  ॥ व्र्र्स्_३।१०७ ॥  
  
सूर्यावर्तादियोगेन शुद्धिमेति रसाञ्जनम्  ।  
राजावर्तकवत्सत्त्वं ग्राह्यं स्रोतोञ्जनादपि  ॥ व्र्र्स्_३।१०८ ॥  
  
अथ कङ्कुष्ठम् -  
हिमवत्पादशिखरे कङ्कुष्ठमुपजायते  ।  
तत्रैकं नालिकाख्यं हि तदन्यद्रेणुकं मतम्  ॥ व्र्र्स्_३।१०९ ॥  
  
पीतप्रभं गुरु स्निग्धं श्रेष्ठं कङ्कुष्ठमादिमम्  ।  
श्यामपीतं लघु त्यक्तसत्त्वं नेष्टं हि रेणुकम्  ॥ व्र्र्स्_३।११० ॥  
  
केचिद्वदन्ति कङ्कुष्ठं सद्योजातस्य दन्तिनः  ।  
वर्चश् च श्यामपीताभं रेचनं परिकथ्यते  ॥ व्र्र्स्_३।१११ ॥  
  
कतिचित्तेजिवाहानां नालं कङ्कुष्ठसञ्ज्ञकम्  ।  
वदन्ति श्वेतपीताभं तदतीव विरेचनम्  ॥ व्र्र्स्_३।११२ ॥  
  
रसे रसायनं श्रेष्ठं निःसत्त्वं बहुवैकृतम्  ।  
कङ्कुष्ठं तिक्तकटुकं वीर्योष्णं चातिरेचनम्  ।  
व्रणोदावर्तशूलार्तिगुल्मप्लीहगुदार्तिनुत्  ॥ व्र्र्स्_३।११३ ॥  
  
सूर्यावर्तककदली वन्ध्या कोशातकी च सुरदाली  ।  
शिग्रुश् च वज्रकन्दो निरङ्कणा काकमाची च  ॥ व्र्र्स्_३।११४ ॥  
  
आसामेकरसेन तु लवणक्षाराम्लभावितं बहुशः  ।  
शुद्ध्यन्ति रसोपरसा ध्माता मुञ्चन्ति सत्त्वानि  ॥ व्र्र्स्_३।११७ ॥  
  
कङ्कुष्ठं शुद्धिमायाति त्रिधा शुण्ठ्यम्बुभावितम्  ।  
सत्त्वाकर्षो ऽस्य न प्रोक्तो यस्मात्सत्त्वमयं हि तत्  ॥ व्र्र्स्_३।११६ ॥  
  
भजेदेनं विरेकार्थं ग्राहिभिर्यवमात्रया  ।  
नाशयेदामपूर्तिं च विरेच्य क्षणमात्रतः  ॥ व्र्र्स्_३।११७ ॥  
  
भक्षितः सह ताम्बूलैर्विरिच्यासून्विनाशयेत्  ॥ व्र्र्स्_३।११८ ॥  
  
बर्बुरीमूलिकाक्वाथजीरसौभाग्यकं समम्  ।  
कङ्कुष्ठं विषनाशाय भूयो भूयः पिबेन्नरः  ॥ व्र्र्स्_३।११९ ॥  
  
इत्युपरसाः  
  
अथ साधारणरसाः -  
कम्पिल्लश्चपलो गौरीपाषाणो नवसारकः  ।  
कपर्दो वह्निजारश् च गिरिसिन्दूरहिङ्गुलौ  ॥ व्र्र्स्_३।१२० ॥  
  
मोदारशृङ्गमित्यष्टौ साधारणरसाः स्मृताः  ।  
रससिद्धकराः प्रोक्ता नागार्जुनपुरःसरैः  ॥ व्र्र्स्_३।१२१ ॥  
  
अथ कम्पिल्लः -  
इष्टिकाचूर्णसङ्काशश्चन्द्रिकाढ्यो ऽतिरेचनः  ।  
सौराष्ट्रदेशे चोत्पन्नः स हि कम्पिल्लकः स्मृतः  ॥ व्र्र्स्_३।१२२ ॥  
  
पित्तव्रणाध्मानविबन्धनिघ्नः श्लेष्मोदरार्तिकृमिगुल्मवैरी  ।  
मूलामशोफज्वरशूलहारी कम्पिल्लको रेच्यगदापहारी  ॥ व्र्र्स्_३।१२३ ॥  
  
अथ गौरीपाषाणः -  
गौरीपाषाणकः पीतो विकटो हतचूर्णकः  ।  
स्फटिकाभश् च शुङ्खाभो हरिद्राभस्त्रयः स्मृताः  ॥ व्र्र्स्_३।१२४ ॥  
  
पूर्वं पूर्वं गुणैः श्रेष्ठः कारवल्लीफले क्षिपेत्  ।  
स्वेदयेद्धण्डिकामध्ये शुद्धो भवति मूषकः  ॥ व्र्र्स्_३।१२५ ॥  
  
तालवद्ग्राहयेत्सत्त्वं शुद्धं शुभ्रं प्रयोजयेत्  ।  
रसबन्धकरः स्निग्धो दोषघ्नो रसवीर्यकृत्  ॥ व्र्र्स्_३।१२६ ॥  
  
अथ नवसारः -  
करीरपीलुकाष्ठेषु पच्यमानेषु चोद्भवः  ।  
क्षारो ऽसौ नवसारः स्याच्चूलिकालवणाभिधः  ॥ व्र्र्स्_३।१२७ ॥  
  
इष्टिकादहने जातं पाण्डुरं लवणं लघु  ।  
तदुक्तं नवसाराख्यं चूलिकालवणं च तत्  ।  
रसेन्द्रजारणं लोहद्रावणं जठराग्निकृत्  ॥ व्र्र्स्_३।१२८ ॥  
  
गुल्मप्लीहास्यशोषघ्नं भुक्तमांसादिजारणम्  ।  
विडाख्यं च त्रिदोषघ्नं चूलिकालवणम् मतम्  ॥ व्र्र्स्_३।१२९ ॥  
  
अथ वराटकाः -  
पीताभा ग्रन्थिका पृष्ठे दीर्घवृत्ता वराटिका  ।  
रसवैद्यैर्विनिर्दिष्टा सा चराचरसञ्ज्ञिका  ॥ व्र्र्स्_३।१३० ॥  
  
सार्धनिष्कभरा श्रेष्ठा निष्कभारा च मध्यमा  ।  
पादोननिष्कभारा च कनिष्ठा परिकीर्तिता  ॥ व्र्र्स्_३।१३१ ॥  
  
परिणामादिशूलघ्नी ग्रहणीक्षयनाशिनी  ।  
कटूष्णा दीपनी वृष्या नेत्र्या वातकफापहा  ॥ व्र्र्स्_३।१३२ ॥  
  
रसेन्द्रजारणे प्रोक्ता बिडद्रव्येषु शस्यते  ॥ व्र्र्स्_३।१३३ ॥  
  
तदन्ये तु वराटाः स्युर्गुरवः श्लेष्मपित्तलाः  ।  
वराटाः काञ्जिके स्विन्ना यामाच्छुद्धिमवाप्नुयुः  ॥ व्र्र्स्_३।१३४ ॥  
  
अथाग्निजारः -  
समुद्रेणाग्निनक्रस्य जरायुर्बहिरुज्झितः  ।  
संशुष्को भानुतापेन सो ऽग्निजार इति स्मृतः  ॥ व्र्र्स्_३।१३५ ॥  
  
अग्निजारस्त्रिदोषघ्नो धनुर्वातादिवातनुत्  ।  
वर्धनो रसवीर्यस्य दीपनो जारणस्तथा  ।  
तदब्धिक्षारसंशुद्धं तस्माच्छुद्धिर्न हीष्यते  ॥ व्र्र्स्_३।१३६ ॥  
  
अथ गिरिसिन्दूरम् -  
महागिरिषु चाल्पीयः पाषाणान्तःस्थितो रसः  ।  
शुष्कशोणः स निर्दिष्टो गिरिसिन्दूरसञ्ज्ञया  ॥ व्र्र्स्_३।१३७ ॥  
  
त्रिदोषशमनम् भेदि रसबन्धनमग्रिमम्  ।  
देहलोहकरं नेत्र्यं गिरिसिन्दूरमीरितम्  ॥ व्र्र्स्_३।१३८ ॥  
  
अथ हिङ्गुलः -हिङ्गुलः शुकतुण्डाख्यो हंसपाकस्तथापरः  ।  
प्रथमो ऽल्पगुणस्तत्र चर्मारः स निगद्यते  ॥ व्र्र्स्_३।१३९ ॥  
  
श्वेतरेषः प्रवालाभो हंसपाकः स ईरितः  ।  
हिङ्गुलः सर्वदोषघ्नो दीपनो ऽतिरसायनः  ॥ व्र्र्स्_३।१४० ॥  
  
सर्वरोगहरो वृष्यो जारणायातिशस्यते  ।  
एतस्मादाहृतः सूतो जीर्णगन्धसमो गुणैः  ॥ व्र्र्स्_३।१४१ ॥  
  
सप्तकृत्वार्द्रकद्रावैर्लकुचस्याम्बुनापि वा  ।  
शोषितो भावयित्वा च निर्दोषो जायते खलु  ॥ व्र्र्स्_३।१४२ ॥  
  
किमत्रचित्रं दरदः सुभावितः क्षीरेण मेष्या बहुशो ऽम्लवर्गैः  ।  
एवं सुवर्णं बहुघर्मतापितं करोति साक्षाद्वरकुङ्कुमप्रभम्  ॥ व्र्र्स्_३।१४३ ॥  
  
दरदः पातनायन्त्रे पातितश् च जलाश्रये  ।  
तत्सत्त्वं सूतसङ्काशं पातयेन्नात्र संशयः  ॥ व्र्र्स्_३।१४४ ॥  
  
अथ मृद्दारशृङ्गकम् -सदलं पीतवर्णं च भवेद्गुर्जरमण्डले  ।  
अर्बुदस्य गिरेः पार्श्वे जातं मृद्दारशृङ्गकम्  ॥ व्र्र्स्_३।१४५ ॥  
  
सीससत्त्वं गुरु श्लेष्मशमनं पुङ्गदापहम्  ।  
रसबन्धनमुत्कृष्टं केशरञ्जनमुत्तमम्  ॥ व्र्र्स्_३।१४६ ॥  
  
साधारणरसाः सर्वे मातुलुङ्गार्द्रकाम्बुना  ।  
त्रिरात्रं भाविताः शुष्का भवेयुर्दोष वर्जिताः  ॥ व्र्र्स्_३।१४७ ॥  
  
यानि कानि च सत्त्वानि तानि शुध्यन्त्यशेषतः  ।  
ध्मातानि शुद्धिवर्गेण मिलन्ति च परस्परम्  ॥ व्र्र्स्_३।१४८ ॥  
इति करवालभैरवः  ।  
  
अथ राजावर्तः -  
राजावर्तो ऽल्परक्तोरुनीलिकामिश्रितप्रभः  ।  
गुरुत्वमसृणः श्रेष्ठस्तदन्यो मध्यमः स्मृतः  ॥ व्र्र्स्_३।१४९ ॥  
  
प्रमेहक्षयदुर्नामपाण्डुश्लेष्मानिलापहः  ।  
दीपनः पाचनो वृष्यो राजावर्तो रसायनः  ॥ व्र्र्स्_३।१५० ॥  
  
निम्बुद्रवैः सगोमूत्रैः सक्षरैः स्वेदिताः खऌउ  ।  
द्वित्रिवारेण शुध्यन्ति राजावर्तादिधातवः  ॥ व्र्र्स्_३।१५१ ॥  
  
शिरीषपुष्पार्द्ररसै राजावर्तं विशोधयेत्  ॥ व्र्र्स्_३।१५२ ॥  
  
लुङ्गाम्बुगन्धकोपेतो राजावर्तो विचूर्णितः  ।  
पुटनात्सप्तवारेण राजावर्तो मृतो भवेत्  ॥ व्र्र्स्_३।१५३ ॥  
  
राजावर्तस्य चूर्णं तु कुनटीघृतमिश्रितम्  ।  
विपचेदायसे पात्रे महिषीक्षिरसंयुतं  ॥ व्र्र्स्_३।१५४ ॥  
  
सौभाग्यपञ्चगव्येन पिण्डीबद्धं तु जारयेत्  ।  
ध्मापितं खदिराङ्गारैः सत्त्वं मुञ्चति शोभनं  ॥ व्र्र्स्_३।१५५ ॥  
  
अनेन क्रमयोगेन गैरिकं विमलं भवेत्  ।  
क्रमात्पीतं च रक्तं च सत्त्वं पतति शोभनम्  ॥ व्र्र्स्_३।१५६ [४१८] ॥  
  
इति श्रीवैद्यपतिसिंहगुप्तस्य सूनोर्वाग्भटाचार्यस्य कृतौ रसरत्नसमुच्चये  ।  
उपरससाधारणरसानां शुद्ध्यादिनिरूपणं नाम तृतीयो ऽध्यायः  ॥ व्र्र्स्_३ ॥  
  
  
  
अथ चतुर्थो ऽध्यायः ।  
  
[अथ रत्नानि]  
  
अथ मणयः -  
मणयो ऽपि च विज्ञेयाः सूतबन्धस्य कारकाः  ।  
वैक्रान्तः सूर्यकान्तश् च हीरकं मौक्तिकं मणिः  ॥ व्र्र्स्_४।१ ॥  
  
चन्द्रकान्तस्तथा चैव राजावर्तश् च सप्तमः  ।  
गरुडोद्गारकश्चैव ज्ञातव्या मणयस्त्वमी  ॥ व्र्र्स्_४।२ ॥  
  
पुष्परागं महानीलं पद्मरागं प्रवालकम्  ।  
वैदूर्यं च तथा नीलमेते च मणयो मताः  ।  
यत्नतः सङ्ग्रहीतव्या रसबन्धस्य कारणात्  ॥ व्र्र्स्_४।३ ॥  
  
पद्मरागेन्द्रनीलाख्यौ तथा मरकतोत्तमः  ।  
पुष्परागः सवज्राख्यः पञ्चरत्नवराः स्मृताः  ॥ व्र्र्स्_४।४ ॥  
  
माणिक्यमुक्ताफलविद्रुमाणि तार्क्ष्यं च पुष्पं भिदुरं च नीलम्  ।  
गोमेदकं चाथ विदूरकं च क्रमेण रत्नानि नवग्रहाणाम्  ॥ व्र्र्स्_४।५ ॥  
  
ग्रहानुमैत्र्या कुरुविन्दपुष्पप्रवालमुक्ताफलतार्क्ष्यवज्रम्  ।  
नीलाख्यगोमेदविदूरकं च क्रमेण मुद्राधृतमिष्टसिद्ध्यै  ॥ व्र्र्स्_४।६ ॥  
  
रसे रसायने दाने धारणे देवतार्चने  ।  
सुरक्ष्याणि सुजातीनि रत्नान्युक्तानि सिद्धये  ॥ व्र्र्स्_४।७ ॥  
  
माणिक्यं पद्मरागाख्यं द्वितीयं नीलगन्धि च  ।  
कुशेशयदलच्छायं स्वच्छं स्निग्धं महत्स्फुटम्  ॥ व्र्र्स्_४।८ ॥  
  
वृत्तायतं समं गात्रं माणिक्यं श्रेष्ठमुच्यते  ॥ व्र्र्स्_४।९ ॥  
  
नीलं गङ्गाम्बुसम्भूतं नीलगर्भारुणच्छवि  ।  
पूर्वमाणिक्यवच्छ्रेष्ठमाणिक्यं नीलगन्धि तत्  ॥ व्र्र्स्_४।१० ॥  
  
रन्ध्रकार्कश्यमालिन्यरौक्ष्यावैशद्यसंयुतम्  ।  
चिपिटं लघु वक्रं च माणिक्यं दुष्टमष्टधा  ॥ व्र्र्स्_४।११ ॥  
  
माणिक्यं दीपनं वृष्यं कफवातक्षयार्तिनुत्  ।  
भूतवेतालपापघ्नं कर्मजव्याधिनाशनम्  ॥ व्र्र्स्_४।१२ ॥  
  
अथ मौक्तिकम् -  
ह्लादि श्वेतं लघु स्निग्धं रश्मिवन्निर्मलं महत्  ।  
ख्यातं तोयप्रभं वृत्तं मौक्तिकं नवधा शुभम्  ॥ व्र्र्स्_४।१३ ॥  
  
मुक्ताफलं लघु हिमं मधुरं च कान्ति- दृष्ट्यग्निपुष्टिकरणं विषहारि भेदि  ।  
वीर्यप्रदं जलनिधेर्जनिता च शुक्तिर् दीप्ता च पक्तिरुजमाशु हरेदवश्यम्  ॥ व्र्र्स्_४।१४ ॥  
  
रूक्षाङ्गं निर्जलं श्यावं ताम्राभं लवणोपमम्  ।  
अर्धशुभ्रं च विकटं ग्रन्थिलं मौक्तिकं त्यजेत्  ॥ व्र्र्स्_४।१५ ॥  
  
कफपित्तक्षयध्वंसि कासश्वासाग्निमान्द्यनुत्  ।  
पुष्टिदं वृष्यमायुष्यं दाहघ्नं मौक्तिकं मतम्  ॥ व्र्र्स्_४।१६ ॥  
  
अथ प्रवालम् -  
पक्वबिम्बीफलच्छायं वृत्तायतमवक्रकम्  ।  
स्निग्धमव्रणकं स्थूलं प्रवालं सप्तदा शुभम्  ॥ व्र्र्स्_४।१७ ॥  
  
पाण्डुरं धूसरं सूक्ष्मं सव्रणं कण्डरान्वितम्  ।  
निर्भारं शुल्बवर्णं च प्रवालं नेष्यते ऽष्टधा  ॥ व्र्र्स्_४।१८ ॥  
  
क्षयपित्तास्रकासघ्नं दीपनं पाचनं लघु  ।  
विषभूतादिशमनं विद्रुमं नेत्ररोगनुत्  ॥ व्र्र्स्_४।१९ ॥  
  
अथ तार्क्ष्यम् -  
हरिद्वर्णं गुरु स्निग्धं स्फुरद्रश्मिचयं शुशम्  ।  
मसृणं भासुरं तार्क्ष्यं गात्रं सप्तगुणं मतम्  ॥ व्र्र्स्_४।२० ॥  
  
कपिलं कर्कशं नीलं पाण्डु कृष्णं च लाघवम्  ।  
चिपिटं विकटं कृष्णं रूक्षं तार्क्ष्यं न शस्यते  ॥ व्र्र्स्_४।२१ ॥  
  
ज्वरच्छर्दिविषश्वाससन्निपाताग्निमान्द्यनुत्  ।  
दुर्नामपाण्डुशोफघ्नं तार्क्ष्यमोजोविवर्धनम्  ॥ व्र्र्स्_४।२२ ॥  
  
अथ पुष्परागः -  
पुष्परागं गुरु स्वच्छं स्निग्धं स्थूलं समं मृदु  ।  
कर्णिकारप्रसूनाभं मसृणं शुभमष्टधा  ॥ व्र्र्स्_४।२३ ॥  
  
निष्प्रभं कर्कशं रूक्षं पीतं श्यामं नतोन्नतम्  ।  
कपिशं कपिलं पाण्डु पुष्परागं परित्यजेत्  ॥ व्र्र्स्_४।२४ ॥  
  
पुष्परागं विषच्छर्दिकफवाताग्निमान्द्यनुत्  ।  
दाहकुष्ठास्रशमनं दीपनं पाचनं लघु  ॥ व्र्र्स्_४।२५ ॥  
  
अथ वज्रम् -  
वज्रं च त्रिविधं प्रोक्तं नरो नारी नपुंसकम्  ।  
पूर्वं पूर्वमिह श्रेष्ठं रसवीर्यविपाकतः  ॥ व्र्र्स्_४।२६ ॥  
  
अष्टास्रं वाष्टफलकं षट्कोणमतिभासुरम्  ।  
अम्बुदेन्द्रधनुर्वारितरं पुंवज्रमुच्यते  ॥ व्र्र्स्_४।२७ ॥  
  
तदेव चिपिटाकारं स्त्रीवज्रं वर्तुलायतम्  ।  
वर्तुलं कुण्ठकोणाग्रं किञ्चिद्गुरु नपुंसकम्  ॥ व्र्र्स्_४।२८ ॥  
  
स्त्रीपुन्नपुंसकं वज्रं योज्यं स्त्रीपुन्नपुंसके  ।  
व्यत्यासान्नैव फलदं पुंवज्रेण विना क्वचित्  ॥ व्र्र्स्_४।२९ ॥  
  
श्वेतादिवर्णभेदेन तदेकैकं चतुर्विधम्  ।  
ब्रह्मक्षत्रियविट्शूद्रं स्वस्ववर्णफलप्रदम्  ॥ व्र्र्स्_४।३० ॥  
  
उत्तमोत्तमवर्णं हि नीचवर्णफलप्रदम्  ।  
न्यायो ऽयं भैरवेणोक्तः पदार्थेष्वखिलेष्वपि  ॥ व्र्र्स्_४।३१ ॥  
  
आयुःप्रदं झटिति सद्गुणदं च वृष्यं दोषत्रयप्रशमनम् सकलामयघ्नम्  ।  
सूतेन्द्रबन्धवधसद्गुणकृत्प्रदीपनं मृत्युञ्जयं तदमृतोपममेव वज्रम्  ॥ व्र्र्स्_४।३२ ॥  
  
गौरत्रासश् च बिन्दुश् च रेखा च जलगर्भता  ।  
सर्वरत्नेष्वमी पञ्च दोषाः साधारणा मताः  ॥ व्र्र्स्_४।३३ ॥  
  
क्षेत्रतोयभवा दोषा रत्नेषु न लगन्ति ते  ।  
कुलत्थक्वाथके स्विन्नं कोद्रवक्वथितेन वा  ॥ व्र्र्स्_४।३४ ॥  
  
एकयामावधि स्विन्नं वज्रं शुद्ध्यति निश्चितम्  ।  
वज्रं मत्कुणरक्तेन चतुर्वारं विभावितम्  ॥ व्र्र्स्_४।३५ ॥  
  
सुगन्धिमूषिकामांसैर्वर्तितैर्मर्द्य वेष्टयेत्  ।  
पुटेत्पुटैर्वराहाख्यैस्त्रिंशद्वारं ततः परम्  ॥ व्र्र्स्_४।३६ ॥  
  
ध्मात्वा ध्मात्वा शतं वारान्कुलत्थक्वाथके क्षिपेत्  ।  
अन्यैरुक्तः शतं वारान्कर्तव्यो ऽयं विधिक्रमः  ॥ व्र्र्स्_४।३७ ॥  
  
कुलत्थक्वात्थसंयुक्तलकुचद्रवपिष्टया  ।  
शिलया लिप्तमूषायां वज्रं क्षिप्त्वा निरुध्य च  ॥ व्र्र्स्_४।३८ ॥  
  
अष्टवारं पुटेत्सम्यग्विशुष्कैश् च वनोत्पलैः  ।  
शतवारं ततो ध्मात्वा निक्षिप्तं शुद्धपारदे  ।  
निश्चितं म्रियते वज्रं भस्म वारितरं भवेत्  ॥ व्र्र्स्_४।३९ ॥  
  
सत्यवाक्सोमसेनानीरेतद्वज्रस्य मारणम्  ।  
दृष्टप्रत्ययसंयुक्तमुक्तवान्रसकौतुकी  ॥ व्र्र्स्_४।४० ॥  
  
विलिप्तं मत्कुणस्यास्रे सप्तवारं विशोषितम्  ॥ व्र्र्स्_४।४१ ॥  
  
कासमर्दरसापूर्णे लोहपात्रे निवेशितम्  ।  
सप्तवारं परिध्मातं वज्रभस्म भवेत्खलु  ॥ व्र्र्स्_४।४२ ॥  
  
ब्रह्मज्योतिर्मुनीन्द्रेण क्रमो ऽयं परिकीर्तितः  ।  
नीलज्योतिर्लताकन्दे धृष्टं घर्मे विशोषितम्  ॥ व्र्र्स्_४।४३ ॥  
  
वज्रं भस्मत्वमायाति कर्मवज्ज्ञानवह्निना  ।  
मदनस्य फलोद्भूतरसेन क्षोणिनागकैः  ॥ व्र्र्स्_४।४४ ॥  
  
कृतकल्केन संलिप्य पुटेद्विंशतिवारकम्  ।  
वज्रचूर्णं भवेद्वर्यं योजयेच्च रसादिषु  ॥ व्र्र्स्_४।४५ ॥  
  
तद्वज्रं चूर्णयित्वाथ किञ्चिट्टङ्कणसंयुतम्  ।  
खरभूनागसत्त्वेन विंशेनावर्तते ध्रुवम्  ।  
तुल्यस्वर्णेन तद्ध्मातं योजनीयं रसादिषु  ॥ व्र्र्स्_४।४६ ॥  
  
त्रिगुणेन रसेनैव सम्मर्द्य गुटिकीकृतम्  ।  
मुखे घृतं करोत्याशु चलद्दन्तविबन्धनम्  ॥ व्र्र्स्_४।४७ ॥  
  
त्रिंशद्भागमितं हि वज्रभसितं स्वर्णं कलाभागिकं तारं चाष्टगुणं सितामृतवरं रुद्रांशकं चाभ्रकम्  ।  
पादांषं खलु ताप्यकं वसुगुणं वैक्रान्तकं षाड्गुणं भोगो ऽप्युक्तरसै रसो ऽयमुदितः षाड्गुण्यसंसिद्धये  ॥ व्र्र्स्_४।४८ ॥  
  
अथ नीलम् -  
जलनीलेन्द्रनीलं च शक्रनीलं तयोर्वरम्  ।  
श्वैत्यगर्भितनीलाभं लघु तज्जलनीलकम्  ॥ व्र्र्स्_४।४९ ॥  
  
काऋष्ण्यगर्भितनीलाभं सभारं शक्रनीलकम्  ॥ व्र्र्स्_४।५० ॥  
  
एकच्छायं गुरु स्निग्धं स्वच्छं पिण्डितविग्रहम्  ।  
मृदु मध्ये लसज्ज्योतिः सप्तधा नीलमुत्तमम्  ॥ व्र्र्स्_४।५१ ॥  
  
कोमलं विहितं रूक्सं निर्भारं रक्तगन्धि च  ।  
चिपिटाभं ससूक्ष्मं च जलनीलं च सप्तधा  ॥ व्र्र्स्_४।५२ ॥  
  
श्वासकासहरं वृष्यं त्रिदोषघ्नं सुदीपनम्  ।  
विषमज्वरदुर्नामपापघ्नं नीलमीरितम्  ॥ व्र्र्स्_४।५३ ॥  
  
अथ गोमेदः -  
गोमेदः समरागत्वाद् गोमेदं रत्नम् उच्यते  ।  
सुस्वच्छगोजलच्छायं स्वच्छं स्निग्धं समं गुरु  ।  
निर्दलं मसृणं दीप्तं गोमेदं शुभमष्टधा  ॥ व्र्र्स्_४।५४ ॥  
  
विच्छायं लघु रूक्षाङ्गं चिपिटं पटलान्वितम्  ।  
निष्प्रभं पीतकाचाभं गोमेदं न शुभावहम्  ॥ व्र्र्स्_४।५५ ॥  
  
गोमेदं कफपित्तघ्नं क्षयपाण्डुक्षयङ्करम्  ।  
दीपनं पाचनं रुच्यं त्वच्यं बुद्धिप्रबोधनम्  ॥ व्र्र्स्_४।५६ ॥  
  
अथ वैदूर्यम् -  
वैदूर्यं श्यामशुभ्राभं समं स्वच्छं गुरु स्फुटम्  ।  
भ्रमच्छुभ्रोत्तरीयेण गर्भितं शुभमीरितम्  ॥ व्र्र्स्_४।५७ ॥  
  
श्यामं तोयसमच्छायं चिपिटं लघु कर्कशम्  ।  
रक्तगर्भोत्तरीयं च वैदूर्यं नैव शस्यते  ॥ व्र्र्स्_४।५८ ॥  
  
वैदूर्यं रक्तपित्तघ्नं प्रज्ञायुर्बलवर्धनम्  ।  
पित्तप्रधानरोगघ्नं दीपनं मलमोचनम्  ॥ व्र्र्स्_४।५९ ॥  
  
अथ रत्नशुद्धिः -  
शुध्यत्यम्लेन माणिक्यं जयन्त्या मौक्तिकं तथा  ।  
विद्रुमं क्षारवर्गेण तार्क्ष्यं गोदुग्धकैस्तथा  ॥ व्र्र्स्_४।६० ॥  
  
पुष्परागं च सन्धानैः कुलत्थक्वाथसम्पुतैः  ।  
तन्दुलीयजलैर्वज्रं नीलं नीलीरसेन च  ॥ व्र्र्स्_४।६१ ॥  
  
रोचनाभिश् च गोमेदं वैदूर्यं त्रिफलाजलैः  ॥ व्र्र्स्_४।६२ ॥  
  
अथ रत्नभस्मक्रमः -  
लकुचद्रावसम्पिष्टैः शिलागन्धकतालकैः  ।  
वज्रं विनान्यरत्नानि म्रियन्ते ऽष्टपुटैः खलु  ॥ व्र्र्स्_४।६३ ॥  
  
रामठं पञ्चलवणं क्षाराणां त्रितयं तथा  ।  
मांसद्रवो ऽम्लवेतश् च चूलिकालवणं तथा  ॥ व्र्र्स्_४।६४ ॥  
  
स्थूलं कुम्भीफलं पक्वं तथा ज्वालामुखी शुभा  ।  
द्रवन्ती च रुदन्ती च पयस्या चित्रमूलकम्  ॥ व्र्र्स्_४।६५ ॥  
  
दुग्धं स्नुह्यास्तथार्कस्य सर्वं सम्मर्द्य यत्नतः  ।  
गोलं विधाय तन्मध्ये प्रक्षिपेत्तदनन्तरम्  ॥ व्र्र्स्_४।६६ ॥  
  
गुणवन्नवरत्नानि जातिमन्ति शुभानि च  ।  
भूर्जे तं गोलकं कृत्वा सूत्रेणावेष्ट्य यत्नतः  ॥ व्र्र्स्_४।६७ ॥  
  
पुनर्वस्त्रेण संवेष्ट्य दोलायन्त्रे निधाय च  ।  
सर्वाम्लयुक्तसन्धानपरिपूर्णघटोदरे  ॥ व्र्र्स्_४।६८ ॥  
  
अहोरात्रत्रयं पावत्स्वेदयेत्तीव्रवह्निना  ।  
तस्मादाहृत्य सङ्क्षाल्य रत्नजां द्रुतिमाहरेत्  ॥ व्र्र्स्_४।६९ ॥  
  
रत्नतुल्यप्रभा लघ्वी देहलोहकरी शुभा  ।  
मुक्ताचूर्णं तु सप्ताहं वेतसाम्लेन मर्दितम्  ॥ व्र्र्स्_४।७० ॥  
  
जम्बीरोदरमध्ये तु धान्यराशौ विनिक्षिपेत्  ।  
सप्ताहादुद्धृतं चैव पुटे धृत्वा द्रुतिर्भवेत्  ॥ व्र्र्स्_४।७१ ॥  
  
वज्रवल्ल्यन्तरस्थं च कृत्वा वज्रं निरोधयेत्  ।  
अम्लभाण्डगतं स्वेद्यं सप्ताहाद्द्रवताम् व्रजेत्  ॥ व्र्र्स्_४।७२ ॥  
  
अथ वैक्रान्तम् -  
श्वेतवर्णं तु वैक्रान्तमम्लवेतसभावितम्  ।  
सप्ताहान्नात्र सन्देहः खरघर्मे द्रवत्यसौ  ॥ व्र्र्स्_४।७३ ॥  
  
केतकीस्वरसं ग्राह्यं सैन्धवं स्वर्णपुष्पिका  ।  
इन्द्रगोपकसंयुक्तं सर्वं भाण्डे विनिक्षिपेत्  ॥ व्र्र्स्_४।७४ ॥  
  
सप्ताहं स्वेदयेत्तस्मिन्वैक्रान्तं द्रवतां व्रजेत्  ।  
लोहाष्टके तथा वज्रवापनात्स्वेदनाद्द्रुतिः  ॥ व्र्र्स्_४।७५ ॥  
  
जायते नात्र सन्देहो योगस्यास्य प्रभावतः  ।  
कुरुते योगराजो ऽयं रत्नानां द्रावणं परम्  ॥ व्र्र्स्_४।७६ ॥  
  
कुसुम्भतैलमध्येतु संस्थाप्या द्रुतयः पृथक्  ।  
तिष्ठन्ति चिरकालं तु प्राप्ते कार्ये नियोजयेत्  ॥ व्र्र्स्_४।७७ ॥  
  
सूर्यादिग्रहनिग्रहापहरणं दीर्घायुरारोग्यदं सौभाग्योदयभाग्यवश्यविभवोत्साहप्रदं धैर्यकृत्  ।  
दुश्छायाचलधूलिसङ्गतिभवालक्ष्मीहरं सर्वदा रत्नानां परिधारणं निगदितं भूतादिनिर्नाशनम्  ॥ व्र्र्स्_४।७८ [४९६] ॥  
  
इति श्रीवैद्यपतिसिंहगुप्तस्य सूनोर्वाग्भटाचार्यस्य कृतौ रसरत्नसमुच्चये  ।  
रत्नानां शुद्ध्याअदिनिरूपणं नाम चतुर्थो ऽध्यायः  ॥ व्र्र्स्_४ ॥  
  
  
अथ पञ्चमो ऽध्यायः ।  
  
[अथ लोहानि]  
  
अथ हेमगुणाः -  
शुद्धं लोहं कनकरजतं भानुलोहाश्मसारं पूतीलोहं द्वितयमुदितं नागवङ्गाभिधानम्  ।  
मिश्रं लोहं त्रितयमुदितं पित्तलं कांस्यवर्तं धातुर्लोहे लुह इति मतः सो ऽपि कर्षार्थवाची  ॥ व्र्र्स्_५।१ ॥  
  
प्राकृतं सहजं वह्निसम्भूतं स्वनिसम्भवम्  ।  
रसेन्द्रवेधसञ्जातं स्वर्णं पञ्चविधं स्मृतम्  ॥ व्र्र्स्_५।२ ॥  
  
आयुर्लक्ष्मीप्रभाधीस्मृतिकरमखिलव्याधिविध्वंसि पुण्यं भूतावेशप्रशान्तिस्मरभरसुखदं सौख्यपुष्टिप्रकाशि  ।  
गाङ्गेयं चाथ रूप्यं गदहरमजराकारि मेहापहारि क्षीणानां पुष्टिकारि स्फुटमतिकरणं वीर्यवृद्धिप्रकारि  ॥ व्र्र्स्_५।३ ॥  
  
ब्रह्माण्डं संवृतं येन रजोगुणभुवा खलु  ।  
तत्प्राकृतमिति प्रोक्तं देवानामपि दुर्लभम्  ॥ व्र्र्स्_५।४ ॥  
  
ब्रह्मा येनावृतो जातः सुवर्णेन जरायुणा  ।  
तन्मेरुरूपतां यातं सुवर्णं सहजं हि तत्  ॥ व्र्र्स्_५।५ ॥  
  
विसृष्टमग्निना शैव्।अम् तेजः पीतं सुदुःसहम्  ।  
अभूत्सर्वं समुद्दिष्टं सुवर्णं वह्निसम्भवम्  ॥ व्र्र्स्_५।६ ॥  
  
एतत्स्वर्णत्रयं दिव्यं वर्णैः षोडशभिर्युतम्  ।  
धारणादेव तत्कुर्याच्छरीरमजरामरम्  ॥ व्र्र्स्_५।७ ॥  
  
तत्र तत्र गिरीणां हि जातं खनिषु यद्भवेत्  ।  
तच्चतुर्दशवर्णाढ्यं भक्षितं सर्वरोगहृत्  ॥ व्र्र्स्_५।८ ॥  
  
रसेन्द्रवेधसम्भूतं तद्वेधजमुदाह्र्तम्  ।  
रसायनं महाश्रेष्ठं पवित्रं वेधजं हि तत्  ॥ व्र्र्स्_५।९ ॥  
  
स्निग्धं मेध्यं विषगदहरं बृंहनं वृष्यमग्र्यम्  ।  
यक्षोन्मादप्रशमनपरं देहरोगप्रमाथि  ।  
मेधाबुद्धिस्मृतिसुखकरं सर्वदोषामयघ्नं  ।  
रुच्यं दीपि प्रशामितरुजं खादुपाकं सुवर्णम्  ॥ व्र्र्स्_५।१० ॥  
  
सौख्यं वीर्यं बलं हन्ति रोगवर्गं करोति च  ।  
अशुद्धं न सृतम् स्वर्णं तस्माच्छुद्दं समाचरेत्  ॥ व्र्र्स्_५।११ ॥  
  
कर्षप्रमाणं तु सुवर्णपत्रं शरावरुद्धं पटुधातुयुक्तम्  ।  
अङ्गारसं स्थं प्रहरार्धमानं ध्मानेन तत्स्यान्ननु वर्णपुर्णम्  ॥ व्र्र्स्_५।१२ ॥  
  
लोहानां मारणं श्रेष्ठं सर्वेषां रसभस्मना  ।  
मूलीभिर्मध्यमं प्राहुः कनिष्ठं गन्धकादिभिः  ॥ व्र्र्स्_५।१३ ॥  
  
अरिलोहेन लोहस्य मारणं दुर्गुणप्रदम्  ।  
कृत्वा कण्टकवेध्यानि स्वर्णपत्राणि लेपयेत्  ।  
लुङ्गाबुभस्मसूतेन म्रियते दशभिः पुटैः  ॥ व्र्र्स्_५।१४ ॥  
  
द्रुते विनिक्षिपेत्स्वर्णे लोहमानं मृतं रसम्  ।  
विचूर्ण्य लुङ्गतोयेन दरदेन समन्वितम्  ॥ व्र्र्स्_५।१५ ॥  
  
जायते कुङ्कुमच्छायं स्वर्णं द्वादशभिः पुटैः  ॥ व्र्र्स्_५।१६ ॥  
  
हेम्नः पादं मृतं सूतं पिष्टमम्लेन केनचित्  ।  
पत्रे लिप्त्वा पुटैः पच्यादष्टभिर्म्रियते ध्रुवम्  ॥ व्र्र्स्_५।१७ ॥  
  
मण्डूकास्थिवसाटङ्कहयलालेन्द्रगोपकैः  ।  
प्रतिवापेन कनकं सुचिरं तिष्ठति द्रुतम्  ॥ व्र्र्स्_५।१८ ॥  
  
चूर्णं सुरेन्द्रगोपानां देवदालीफलद्रवैः  ।  
भावितं सदृशं हेम करोति जलवद्द्रुतम्  ॥ व्र्र्स्_५।१९ ॥  
  
एतद्भस्म सुवर्णजं कटुघृतोपेतं द्विगुञ्जोन्मितं  
लीढं हन्ति नृणां क्षयाग्निसदनं श्वासं च कासारुचिम्  ।  
ओजोधातुविवर्धनं बलकरं पाण्ड्वामयध्वंसनं  
पथ्यं सर्वविषापहं गरहरं दुष्टग्रहण्यादिनुत्  ॥ व्र्र्स्_५।२० ॥  
  
[क्षेपकः] बलं च वीर्यं हरते नराणां रोगव्रजं कोपयतीव काये  ।  
असौख्यकारं च सदैव हेमापक्वं सदोषं मरणं करोति  ॥ व्र्र्स्_५।२१ ॥  
  
अथ रजतम् -  
सहजं खनिसञ्जातं कृत्रिमं त्रिविधं मतम्  ।  
रजतं पूर्वपूर्वं हि स्वगुणैरुत्तरोत्तरम्  ॥ व्र्र्स्_५।२२ ॥  
  
कैलासाद्यद्रिसम्भूतं सहजं रजतं भवेत्  ।  
तत्स्पृष्ठं हि सकृद्व्याधिनाशनं देहिनां भवेत्  ॥ व्र्र्स्_५।२३ ॥  
  
  
  
रसशास्त्राणि सर्वाणि समालोच्य यथाक्रमम्  ।  
साधकानां हितार्थाय प्रकटीक्रियते ऽधुना  ॥ व्र्र्स्_६।१ ॥  
  
न क्रमेण विना शास्त्रं न शास्त्रेण विना क्रमः  ।  
शास्त्रं क्रमयुतं ज्ञात्वा यः करोति स सिद्धिभाक्  ॥ व्र्र्स्_६।२ ॥  
  
आचार्यो ज्ञानवान्दक्षो रसशास्त्रविशारदः  ।  
मन्त्रसिद्धो महावीरो निश्चलशिववत्सलः  ॥ व्र्र्स्_६।३ ॥  
  
देवीभक्तः सदा धीरो देवतायागतत्परः  ।  
सर्वाम्नायविशेषज्ञः कुशलो रसकर्मणि  ।  
एवं लक्षणसंयुक्तो रसविद्यागुरुर् भवेत्  ॥ व्र्र्स्_६।४ ॥  
  
गुरुभक्ताः सदाचाराः सत्यवन्तो दृढव्रताः  ।  
निरालस्याः स्वधर्मज्ञाः सदाज्ञापरिपालकाः  ॥ व्र्र्स्_६।५ ॥  
  
दम्भमात्सर्यनिर्मुक्ताः कुलाचारेषु दीक्षिताः  ।  
अत्यन्तसाधकाः शान्ता मन्त्राराधनतत्पराः  ।  
इत्येवं लक्षणैर्युक्ताः शिष्याः स्युः सूतसिद्धये  ॥ व्र्र्स्_६।६ ॥  
  
सहायाः सोद्यमास्तत्र यथा शिष्यास्ततो ऽधिकाः  ।  
कुलीनाः स्वामिभक्ताश्च कर्तव्या रसकर्मणि  ॥ व्र्र्स्_६।७ ॥  
  
नास्तिका ये दुराचाराश्चुम्बका गुरुतो ऽपरात्  ।  
विद्यां ग्रहीतुमिच्छति चौर्यच्छद्मखलोत्सवात्  ॥ व्र्र्स्_६।८ ॥  
  
न तेषां सिध्यते किञ्चिन् मणिमन्त्रौषधादिकम्  ।  
कुर्वन्ति यदि मोहेन नाशयन्ति स्वकं धनम्  ।  
इह लोके सुखं नास्ति परलोके तथैव च  ॥ व्र्र्स्_६।९ ॥  
  
तस्माद् भक्तिबलादेव सन्तुष्यति यदा गुरुः  ।  
तदा शिष्येण सा ग्राह्या रसविद्यात्मसिद्धये  ।  
हस्तमस्तकयोगेन वरं लब्ध्वा सुसाधयेत्  ॥ व्र्र्स्_६।१० ॥  
  
आतङ्करहिते देशे धर्मराज्ये मनोरमे  ।  
उमामहेश्वरोपेते समृद्धे नगरे शुभे  ॥ व्र्र्स्_६।११ ॥  
  
कर्तव्यं साधनं तत्र रसराजस्य धीमता  ।  
अत्यन्तोपवने रम्ये चतुर्द्वारोपशोभिते  ॥ व्र्र्स्_६।१२ ॥  
  
तत्र शाला प्रकर्तव्या सुविस्तीर्णा मनोरमा  ।  
सम्यग्वातायनोपेता दिव्यचित्रैर् विचित्रिता  ॥ व्र्र्स्_६।१३ ॥  
  
तत्समीपे समे दीप्ते कर्तव्यं रसमण्डपम्  ।  
अतिगुप्तं सुविस्तीर्णं कपाटार्गलशोभितम्  ॥ व्र्र्स्_६।१४ ॥  
  
ध्वजछत्त्रवितानाढ्यं पुष्पमालाविलम्बितम्  ।  
भेरीकाहलघण्टादिशृङ्गीनादावनादितम्  ॥ व्र्र्स्_६।१५ ॥  
  
भूः समा तत्र कर्तव्या सुदृढा दर्पणोपमा  ।  
तन्मध्ये वेदिका रम्या कर्तव्या लक्षणान्विता  ॥ व्र्र्स्_६।१६ ॥  
  
निष्कत्रयं हेमपत्त्रं रसेन्द्रं नवनिष्ककम्  ।  
अम्लेन मर्दयेद् यामं तेन लिङ्गं तु कारयेत्  ॥ व्र्र्स्_६।१७ ॥  
  
दोलायन्त्रे सारनाले जम्बीरस्थं दिनं पचेत्  ।  
तल्लिङ्गं पूजयेत्तत्र सुशुभैरुपचारकैः  ॥ व्र्र्स्_६।१८ ॥  
  
लिङ्गकोटिसहस्रस्य यत्फलं सम्यगर्चनात्  ।  
तत्फलं कोटिगुणितं रसलिङ्गार्चनाद्भवेत्  ॥ व्र्र्स्_६।१९ ॥  
  
ब्रह्महत्यासहस्राणि गोहत्याश्चायुतानि हि  ।  
तत्क्षणाद्विलयं यान्ति रसलिङ्गस्य दर्शनात्  ॥ व्र्र्स्_६।२० ॥  
  
स्पर्शनात्प्राप्यते मुक्तिरिति सत्यं शिवोदितम्  ।  
आग्नेय्यां श्रीघोरेण मन्त्रराजेन चार्चयेत्  ॥ व्र्र्स्_६।२१ ॥  
  
अष्टादशभुजं शुभ्रं पञ्चवक्त्रं त्रिलोचनम्  ।  
प्रेतारूढं नीलकण्ठं रसलिङ्गं विचिन्तयेत्  ॥ व्र्र्स्_६।२२ ॥  
  
तस्योत्सङ्गे महादेवीमेकवक्त्रां चतुर्भुजाम्  ।  
अक्षमालाङ्कुशं दक्षे वामे पाशाभयं शुभम्  ।  
दधतीं तप्तहेमाभां पीतवस्त्रां विभावयेत्  ॥ व्र्र्स्_६।२३ ॥  
  
वाङ्मयी श्रीः कामराजशक्तिबीजं रसाङ्कुशा  ।  
यैः समा द्वादशाः शैवज्ञेया विद्या रसाङ्कुशा  ॥ व्र्र्स्_६।२४ ॥  
  
अनया पूजयेद्देवीं गन्धपुष्पाक्षतादिभिः  ।  
नन्दीभृङ्गीमहाकालकुलीरान् पूर्वदिक्क्रमात्  ।  
पूजयेन् नाममन्त्रैश् च प्रणवादिनमो ऽन्तकैः  ॥ व्र्र्स्_६।२५ ॥  
  
एव नित्यार्चनं तत्र कर्तव्यं रससिद्धये  ॥ व्र्र्स्_६।२६ ॥  
  
रसविद्या शिवेनोक्ता दातव्या साधकाय वै  ।  
यथोक्तेन विधानेन गुरुणा मुदितात्मना  ॥ व्र्र्स्_६।२७ ॥  
  
सुमुहूर्ते सुनक्षत्रे चन्द्रताराबलान्विते  ।  
कलशं तोयसम्पूर्णं हेमरत्नफलैर्युतम्  ॥ व्र्र्स्_६।२८ ॥  
  
स्थापयेद् रसलिङ्गाग्रे दिव्यवस्त्रेण वेष्टितम्  ।  
गन्धपुष्पाक्षतैर् धूपैर् नैवेद्यैश्च सुपूजयेत्  ॥ व्र्र्स्_६।२९ ॥  
  
पूजान्ते हवनं कुर्याद्योनिकुण्डे सुलक्षणे  ।  
तिलाज्यैः पायसैः पुष्पैः शतपुष्पादिकैः पृथक्  ॥ व्र्र्स्_६।३० ॥  
  
अघोरेण रसाङ्कुश्या होमान्ते शिष्यमाह्वयेत्  ।  
कालिनीशक्तिसंयुक्तं रससिद्धिपरायणम्  ॥ व्र्र्स्_६।३१ ॥  
  
यस्यास्तु कुञ्चिताः केशाः श्यामा या पद्मलोचना  ।  
सुरूपा तरुणी भिन्ना विस्तीर्णजघना शुभा  ॥ व्र्र्स्_६।३२ ॥  
  
सङ्कीर्णहृदया पीनस्तनभारेण नम्रिता  ।  
चुम्बनालिङ्गस्पर्शकोमला मृदुभाषिणी  ॥ व्र्र्स्_६।३३ ॥  
  
अश्वत्थपत्त्रसदृशयोनिदेशसुशोभिता  ।  
कृष्णपक्षे पुष्पवती सा नारी कालिनी स्मृता  ।  
रसबन्धे प्रयोगे च उत्तमा सा रसायने  ॥ व्र्र्स्_६।३४ ॥  
  
तदभावे सुरूपा तु या काचित् तरुणाङ्गना  ।  
तस्या देयं त्रिसप्ताहं गन्धकं घृतसंयुतम्  ।  
कर्षैकैकं प्रभाते तु सा भवेत्कालिनीसमा  ॥ व्र्र्स्_६।३५ ॥  
  
एवं शक्तियुतो यो ऽसौ दीक्षयेत् तं गुरूत्तमः  ।  
सुस्नातम् अभिषिञ्चेत मन्त्रेण कलशोदकैः  ॥ व्र्र्स्_६।३६ ॥  
  
अघोरामङ्कुशीं विद्यां दध्याच्छिष्याय सद्गुरुः  ।  
यथाशक्त्या सुशिष्येण दातव्या गुरुदक्षिणा  ।  
अथाज्ञया गुरोर्मन्त्रं लक्षं लक्षं पृथग्जपेत्  ॥ व्र्र्स्_६।३७ ॥  
  
ॐ ह्रां ह्रीं ह्रूं अद्योरतर प्रस्फुट २ प्रकट २ कह २ शमय २ जात २ दह २ पातय २ ॐ ह्रीं ह्रैं ह्रौं ह्रूं अघोराय फट् इमम् अघोरमन्त्रं तु औं कामराजशक्तिबीजरसाङ्कुशायै आज्ञया विद्यां रसाङ्कुशाम्  ।  
  
अनया पूजयेद् देवीं शक्तिम् अङ्कुशविद्यया  ॥ व्र्र्स्_६।३८ ॥  
  
दशांशं जुहुयात्कुण्डे त्रिकोणे हस्तमात्रके  ।  
जातिपुष्पं त्रिमध्वक्तं पूर्णान्ते कन्यकार्चनम्  ॥ व्र्र्स्_६।३९ ॥  
  
कृत्वाथ प्रविशेच्छालां शुद्धां लिप्तां सवेदिकाम्  ।  
षट्कोणं मण्डलं तत्र सिन्दूरेण द्विहस्तकम्  ॥ व्र्र्स्_६।४० ॥  
  
वेदिकायां लिखेत्सम्यक् तद्बहिश् चाष्टपत्त्रकम्  ।  
कमलं चतुरस्रं च चतुर्द्वारैः सुशोभितम्  ॥ व्र्र्स्_६।४१ ॥  
  
कर्णिकायां न्यसेत् खल्लं लोहजं स्वर्णलेखितम्  ।  
तन्मध्ये रसराजं तु पलानां शतमात्रकम्  ।  
पञ्चाशत्पञ्चविंशद् वा पूजयेद् रसलिङ्गवत्  ॥ व्र्र्स्_६।४२ ॥  
  
वज्रवैक्रान्तवज्राभ्रकान्तपाषाणटङ्कणम्  ।  
भूनागः शक्तयश्चैताः षट्कोणे पूजयेत् क्रमात्  ॥ व्र्र्स्_६।४३ ॥  
  
गन्धतालककासीसशिलाकङ्कुष्ठभूषणम्  ।  
राजावर्तो गैरिकं च ख्याता उपरसा अमी  ।  
पूज्या अष्टदलेष्वेते पूर्वादीशानगं क्रमात्  ॥ व्र्र्स्_६।४४ ॥  
  
रसकं विमला ताप्यं चपला तुत्थम् अञ्जनम्  ।  
हिङ्गुलं सस्यकं चैव ख्याता एते महारसाः  ।  
पूर्वादीशानपर्यन्तं पत्त्राग्रेषु प्रपूजयेत्  ॥ व्र्र्स्_६।४५ ॥  
  
पूर्वद्वारे स्वर्णरौप्ये दक्षिणे ताम्रसीसके  ।  
पश्चिमे वङ्गकान्तौ च उत्तरे मुण्डतीक्ष्णके  ।  
सर्वमेतद् अघोरेण पूजयेद् अङ्कुशान्वितम्  ॥ व्र्र्स्_६।४६ ॥  
  
विडं काञ्जिकयन्त्राणि क्षारमृल्लवणानि च  ।  
कोष्ठी मूषा वङ्कनालतुषाङ्गारवनोपलाः  ॥ व्र्र्स्_६।४७ ॥  
  
भस्त्रिका दण्डिकानेका शिला खल्वान्युलूखलम्  ।  
स्वर्णकारोपकरणं समस्ततुलनानि च  ॥ व्र्र्स्_६।४८ ॥  
  
मृत्काष्ठताम्रलोहोत्थपात्राणि विविधानि च  ।  
दिव्यौषधीनां वर्गाश्च रञ्जकस्नेहनानि च  ।  
एतानि द्वारबाह्ये तु मूलमन्त्रेण पूजयेत्  ॥ व्र्र्स्_६।४९ ॥  
  
वाङ्माया ह्रीं ततः क्षें च क्ष्मश्च पञ्चाक्षरो मनुः  ।  
अनेन मन्त्रेण भैरवं तत्र पूजयेत्  ।  
सर्वेषां रससिद्धानां नाम सङ्कीर्तयेत् तदा  ॥ व्र्र्स्_६।५० ॥  
  
व्यालाचार्यश् चन्द्रसेनः सुबुद्धिर्नरवाहनः  ।  
नागार्जुनो रत्नघोषः सुरानन्दो यशोधनः  ॥ व्र्र्स्_६।५१ ॥  
  
इन्द्रश्च माण्डव्यश्चर्पटी शूरसेनकः  ।  
आगमो नागबुद्धिश् च खण्डः कापालिको मतः  ॥ व्र्र्स्_६।५२ ॥  
  
कामारिस् तान्त्रिकः शम्भुर् लङ्कालम्पटशारदौ  ।  
बाणासुरो मुनिश्रेष्ठो गोविन्दः कपिलो बलिः  ॥ व्र्र्स्_६।५३ ॥  
  
एते सर्वे तु सूतेन्द्रा रससिद्धा महाबलाः  ।  
चरन्ति सर्वलोकेषु नित्या भोगपरायणाः  ॥ व्र्र्स्_६।५४ ॥  
  
सप्तविंशतिसङ्ख्याका रससिद्धिप्रदायकाः  ।  
वैद्याः पूज्याः प्रयत्नेन ततः कुर्याद्रसार्चनम्  ॥ व्र्र्स्_६।५५ ॥  
  
हर्षयन्द्विजदेवानां तर्पयेदिष्टदेवताः  ।  
कुमारीयोगिनीयोगीश्वरान्मेलकसाधकान्  ।  
तर्पयेत् पूजयेद् भक्त्या यथाशक्त्यनुसारतः  ॥ व्र्र्स्_६।५६ ॥  
  
इत्येवं सर्वसम्भारयुक्तं कुर्याद्रसोत्सवम्  ।  
सर्वविघ्नप्रशान्त्यर्थं सर्वेप्सितफलप्रदम्  ॥ व्र्र्स्_६।५७ ॥  
  
अन्यथा यो विमूढात्मा मन्त्रदीक्षाक्रमाद्विना  ।  
कर्तुमिच्छति सूतस्य साधनं गुरुवर्जितः  ॥ व्र्र्स्_६।५८ ॥  
  
नासौ सिद्धिमवाप्नोति यत्नकोटिशतैरपि  ।  
तस्मात्सर्वप्रयत्नेन शास्त्रोक्तां कारयेत्क्रियाम्  ॥ व्र्र्स्_६।५९ ॥  
  
सम्यक्साधनसोद्यमा गुरुयुता राजाज्ञयालङ्कृता नानाकर्मपराङ्मुखा रसपराश् चाढ्या जनैश्चार्थिताः  ।  
मात्रायन्त्रसुपाककर्मकुशलाः सर्वौषधे कोविदाः तेषां सिध्यति नान्यथा विधिबलाच्छ्रीपारदः पारदः  ॥ व्र्र्स्_६।६० ॥  
  
रसशास्त्रं प्रदातव्यं विप्राणां धर्महेतवे  ।  
राज्ञे वैश्याय वृद्ध्यर्थं दास्यार्थम् इतरस्य च  ॥ व्र्र्स्_६।६१ ॥  
  
गुरौ तुष्टे शिवस्तुष्येच्छिवे तुष्टे रसस्तथा  ।  
रसे तुष्टे क्रियाः सर्वाः सिध्यन्त्येव न संशयः  ॥ व्र्र्स्_६।६२ ॥  
  
रसविद्या दृढं गोप्या मातुर्गुह्यमिव ध्रुवम्  ।  
भवेद् वीर्यवती गुप्ता निर्वीर्या च प्रकाशनात्  ॥ व्र्र्स्_६।६३ ॥  
  
न रोगिविदितं कार्यं बहुभिर्विदितं तथा  ।  
रोगिणां बहुभिर्ज्ञातं भवेन्निर्वीर्यम् औषधम्  ॥ व्र्र्स्_६।६४ ॥  
  
  
  
रसशालां प्रकुर्वीत सर्वबाधाविवर्जिते  ।  
सर्वौषधिमये देशे रम्ये कूपसमन्विते  ॥ व्र्र्स्_७।१ ॥  
  
यक्षत्र्यक्षसहस्राक्षदिग्विभागे सुशोभने  ।  
नानोपकरणोपेतां प्राकारेण सुशोभिताम्  ॥ व्र्र्स्_७।२ ॥  
  
शालायाः पूर्वदिग्भागे स्थापयेद् रसभैरवम्  ।  
वह्निकर्माणि चाग्नेये याम्ये पाषाणकर्म च  ॥ व्र्र्स्_७।३ ॥  
  
नैरृत्ये शस्त्रकर्माणि वारुणे क्षालनादिकम्  ।  
शोषणं वायुकोणे च वेधकर्मोत्तरे तथा  ।  
स्थापनं सिद्धवस्तूनां प्रकुर्याद् ईशकोणके  ॥ व्र्र्स्_७।४ ॥  
  
पदार्थसङ्ग्रहः कार्यो रससाधनहेतुकः  ।  
सत्त्वपातनकोष्ठीं च झरत्कोष्ठीं सुशोभनाम्  ॥ व्र्र्स्_७।५ ॥  
  
भूमिकोष्ठीं चलत्कोष्ठीं जलद्रोण्यो ऽप्यनेकशः  ।  
भस्त्रिकायुगलं तद्वन्नलिके वंशलोहयोः  ॥ व्र्र्स्_७।६ ॥  
  
स्वर्णायोघोषशुल्वाश्मकुण्ड्यश् चर्मकृतां तथा  ।  
करणानि विचित्राणि द्रव्याण्यपि समाहरेत्  ॥ व्र्र्स्_७।७ ॥  
  
कण्डणीपेषणीस्वल्पाद्रोणीरूपाश्च वर्तुलाः  ।  
आयसास्तप्तखल्लाश्च मर्दकाश्च तथाविधाः  ॥ व्र्र्स्_७।८ ॥  
  
सूक्ष्मच्छिद्रसहस्राढ्या द्रव्यगालनहेतवे  ।  
चालनी च कटत्राणि शलाका हि च कुण्डली  ॥ व्र्र्स्_७।९ ॥  
  
चालनी त्रिविधा प्रोक्ता तत्स्वरूपं च कथ्यते  ।  
वैणवीभिः शलाकाभिर्निर्मिता ग्रथिता गुणैः  ।  
कीर्तिता सा सदा स्थूलद्रव्याणां गालने हिता  ॥ व्र्र्स्_७।१० ॥  
  
चूर्णचालनहेतोश्च चालन्यन्यापि वंशजा  ॥ व्र्र्स्_७।११ ॥  
  
कर्णिकारस्य शाल्मल्या हरिजातस्य कम्बया  ।  
चतुरङ्गुलविस्तारयुक्तया निर्मिता शुभा  ॥ व्र्र्स्_७।१२ ॥  
  
कुण्डल्यरत्निविस्तारा छागचर्माभिवेष्टिता  ।  
वाजिवालाम्बरानद्धतला चालनिका परा  ।  
तया प्रचालनं कुर्याद्धर्तुं सूक्ष्मतरं रजः  ॥ व्र्र्स्_७।१३ ॥  
  
मूषामृत्तुषकार्पासवनोपलकपिष्टकम्  ।  
त्रिविधं भेषजं धातुजीवमूलमयं तथा  ।  
शिखित्रा गोवरं चैव शर्करा च सितोपला  ॥ व्र्र्स्_७।१४ ॥  
  
शिखित्राः पावकोच्छिष्टा अङ्गाराः कोकिला मताः  ॥ व्र्र्स्_७।१५ ॥  
  
कोकिलाश् चेतिताङ्गारा निर्वाणाः पयसा विना  ॥ व्र्र्स्_७।१६ ॥  
  
पिष्टकं छगणं छाणम् उपलं चोत्पलं तथा  ।  
गिरिण्डोपलसाठी च संशुष्कच्छगणाभिधाः  ॥ व्र्र्स्_७।१७ ॥  
  
काचायोमृद्वराटानां कूपिका चषकानि च  ॥ व्र्र्स्_७।१८ ॥  
  
कूपिका कुपिका सिद्धा गोला चैव गिरिण्डिका  ॥ व्र्र्स्_७।१९ ॥  
  
चषकं च कटोरी च वाटिका खारिका तथा  ।  
कञ्चोली ग्राहिका चेति नामान्येकार्थकानि हि  ॥ व्र्र्स्_७।२० ॥  
  
शूर्पादिवेणुपात्राणि क्षुद्रशिप्राश्च शङ्खिकाः  ।  
क्षुरप्राश्च तथा पाक्यः यच्चान्यत्तत्र युज्यते  ।  
पालिका कर्णिका चैव शाकच्छेदनशस्त्रकाः  ॥ व्र्र्स्_७।२१ ॥  
  
शालासम्मार्जनाद्यं हि रसपाकान्तकर्म यत्  ।  
तत्रोपयोगि यच्चान्यत्तत्सर्वं परविद्यया  ॥ व्र्र्स्_७।२२ ॥  
  
श्रीरसाङ्कुशया सर्वं मन्त्रयित्वा समर्चयेत्  ।  
अन्यथा तद्गतं तेजः परिगृह्णन्ति भैरवाः  ॥ व्र्र्स्_७।२३ ॥  
  
रससञ्चिन्तका वैद्या निघण्टुज्ञाश्च वार्त्तिकाः  ।  
सर्वदेशजभाषाज्ञाः सङ्ग्राह्यास्ते ऽपि साधकैः  ॥ व्र्र्स्_७।२४ ॥  
  
रसपाकावसानं हि सदाघोरं च जापयेत्  ॥ व्र्र्स्_७।२५ ॥  
  
सोद्यमाः शुचयः शूरा बलिष्ठाः परिचारकाः  ॥ व्र्र्स्_७।२६ ॥  
  
धर्मिष्ठः सत्यवाग्विद्वान् शिवकेशवपूजकः  ।  
सदयः पद्महस्तश्च संयोज्यो रसवैद्यके  ॥ व्र्र्स्_७।२७ ॥  
  
पताकाकुम्भपाथोजमत्स्यचापाङ्कपाणिकः  ।  
अनामाधस्थरेखाङ्कः स स्यादमृतहस्तवान्  ॥ व्र्र्स्_७।२८ ॥  
  
अदेशिकः कृपामुक्तो लुब्धो गुरुविवर्जितः  ।  
कृष्णरेखाकरो वैद्यो दग्धहस्तः स उच्यते  ॥ व्र्र्स्_७।२९ ॥  
  
निग्रहमन्त्रज्ञास्ते योज्या निधिसाधने  ॥ व्र्र्स्_७।३० ॥  
  
बलिष्ठाः सत्यवन्तश्च रक्ताक्षाः कृष्णविग्रहाः  ।  
भूतत्रासनविद्याश्च ते योज्या बलिसाधने  ॥ व्र्र्स्_७।३१ ॥  
  
निर्लोभाः सत्यवक्तारो देवब्राह्मणपूजकाः  ।  
यमिनः पथ्यभोक्तारो योजनीया रसायने  ॥ व्र्र्स्_७।३२ ॥  
  
धनवन्तो वदान्याश्च सर्वोपस्करसंयुताः  ।  
गुरुवाक्यरता नित्यं धातुवादेषु ते शुभाः  ॥ व्र्र्स्_७।३३ ॥  
  
तत्तदौषधनामज्ञाः शुचयो वञ्चनोज्झिताः  ।  
नानाविषयभाषाज्ञास्ते मता भेषजाहृतौ  ॥ व्र्र्स्_७।३४ ॥  
  
शुचीनां सत्यवाक्यानामास्तिकानां मनस्विनाम्  ।  
सन्देहोज्झितचित्तानां रसः सिध्यति सर्वदा  ॥ व्र्र्स्_७।३५ ॥  
  
दशाष्टक्रियया सिद्धो रसो ऽसौ साधकोत्तमः  ।  
हा रसो नष्टमित्युक्त्वा सेवेतान्यत्र तं रसम्  ॥ व्र्र्स्_७।३६ ॥  
  
रससिद्धो भवेन्मर्त्यो दाता भोक्ता न याचकः  ।  
जरामुक्तो जगत्पूज्यो दिव्यकान्तिः सदा सुखी  ॥ व्र्र्स्_७।३७ ॥  
  
  
  
कथ्यते सोमदेवेन मुग्धवैद्यप्रबुद्धये  ।  
परिभाषा रसेन्द्रस्य शास्त्रैः सिद्धैश्च भाषिता  ॥ व्र्र्स्_८।१ ॥  
  
अर्धं सिद्धरसस्य तैलघृतयोर्लेहस्य भागो ऽष्टमः संसिद्धाखिललोहचूर्णवटकादीनां तथा सप्तमः  ।  
यो दीयेत भिषग्वराय गदिभिर्निर्दिश्य धन्वन्तरिम् सर्वारोग्यसुखाप्तये निगदितो भागः स धन्वन्तरेः  ॥ व्र्र्स्_८।२ ॥  
  
भैषज्यक्रीणितद्रव्यभागो ऽप्य् एकादशो हि यः  ।  
वणिग्भ्यो गृह्यते वैद्यै रुद्रभागः स उच्यते  ॥ व्र्र्स्_८।३ ॥  
  
प्रगृह्याधिकरुद्रांशं यो ऽसमीचीनम् औषधम्  ।  
दापयेल्लुब्धधीर् वैद्यः स स्याद् विश्वासघातकः  ॥ व्र्र्स्_८।४ ॥  
  
धातुभिर् गन्धकाद्यैश्च निर्द्रवैर् मर्दितो रसः  ।  
सुश्लक्ष्णः कज्जलाभो ऽसौ कज्जलीत्यभिधीयते  ॥ व्र्र्स्_८।५ ॥  
  
सद्रवा मर्दिता सैव रसपङ्क इति स्मृता  ॥ व्र्र्स्_८।६ ॥  
  
अर्कांशतुल्याद् रसतो ऽथ गन्धान् निष्कार्धतुल्यात् त्रुटिशो ऽभिखल्ले  ।  
अर्कातपे तीव्रतरे विमर्द्यात् पिष्टी भवेत् सा नवनीतरूपा  ॥ व्र्र्स्_८।७ ॥  
  
खल्ले विमर्द्य गन्धेन दुग्धेन सह पारदम्  ।  
पेषणात् पिष्टतां याति सा पिष्टीति मता परैः  ॥ व्र्र्स्_८।८ ॥  
  
चतुर्थांशसुवर्णेन रसेन घृष्टिषष्टिका  ।  
भवेत् पातनपिष्टी सा रसस्योत्तमसिद्धिदा  ॥ व्र्र्स्_८।९ ॥  
  
रूप्यं वा जातरूपं वा रसगन्धादिभिर्हतम्  ।  
समुत्थितं च बहुशः सा कृष्टी हेमतारयोः  ॥ व्र्र्स्_८।१० ॥  
  
पिष्टीं क्षिपेत् सुवर्णातर्न वर्णो हीयते तया  ॥ व्र्र्स्_८।११ ॥  
  
स्वर्णकृष्ट्या कृतं बीजं रसस्य परिरञ्जनम्  ॥ व्र्र्स्_८।१२ ॥  
  
ताम्रं तीक्ष्णसमायुक्तं द्रुतं निक्षिप्य भूरिशः  ।  
सगन्धलकुचद्रावे निर्गतं वरलोहकम्  ॥ व्र्र्स्_८।१३ ॥  
  
तेन रक्तीकृतं स्वर्णं हेमरक्तीत्युदाहृतम्  ॥ व्र्र्स्_८।१४ ॥  
  
निक्षिप्ता सा द्रुते स्वर्णे वर्णोत्कर्षविधायिनी  ।  
तारस्य रञ्जनी चापि बीजरागविधायिनी  ॥ व्र्र्स्_८।१५ ॥  
  
एवमेव प्रकर्तव्या ताररक्ती मनोहरा  ।  
रञ्जनी खलु रूप्यस्य बीजानामपि रञ्जनी  ॥ व्र्र्स्_८।१६ ॥  
  
मृतेन वा बद्धरसेन वान्यल्लोहेन वा साधितमन्यलोहम्  ।  
सितं च पीतत्वमुपागतं तद्दलं हि चन्द्रानलयोः प्रसिद्धम्  ॥ व्र्र्स्_८।१७ ॥  
  
मासकृतबद्धेन रसेन सह योजितम्  ।  
साधितं वान्यलोहेन सितं पीतं च तद्दलम्  ॥ व्र्र्स्_८।१८ ॥  
  
माक्षिकेण हतं ताम्रं दशवारं समुत्थितम्  ।  
तद्वद्विशुद्धनागं हि द्वितयं तच्चतुष्पलम्  ॥ व्र्र्स्_८।१९ ॥  
  
नीलाञ्जनहतं भूयः सप्तवारं समुत्थितम्  ।  
इति संसिद्धमेतद्धि शुल्वनागं प्रकीर्त्यते  ॥ व्र्र्स्_८।२० ॥  
  
साधितस्तेन सूतेन्द्रो वदने विधृतो नृणाम्  ।  
निहन्ति मासमात्रेण मेहव्यूहं विशेषतः  ॥ व्र्र्स्_८।२१ ॥  
  
पथ्याशनस्य वर्षेण पलितवलिभिः सह  ।  
गृध्रदृष्टिर्लसत्पुष्टिः सर्वारोग्यसमन्वितः  ॥ व्र्र्स्_८।२२ ॥  
  
लोहं लोहान्तरे क्षिप्तं ध्मातं निर्वापितं द्रवे  ।  
पाण्डुपीतप्रभं जातं पिञ्जरीत्यभिधीयते  ॥ व्र्र्स्_८।२३ ॥  
  
भागाः षोडश तारस्य तथा द्वादश भास्वतः  ।  
एकत्रावर्तितास्तेन चन्द्रार्कमिति कथ्यते  ॥ व्र्र्स्_८।२४ ॥  
  
साध्यलोहे ऽन्यलोहं चेत्प्रक्षिप्तं वङ्कनालतः  ।  
निर्वापणं तु तत्प्रोक्तं वैद्यैर्निर्वाहणं खलु  ॥ व्र्र्स्_८।२५ ॥  
  
क्षिपेन्निर्वापणं द्रव्यं निर्वाह्ये समभागिकम्  ।  
आवाह्य वापनीये च भागे दृष्टे च दृष्टवत्  ॥ व्र्र्स्_८।२६ ॥  
  
मृतं तरति यत्तोये लोहं वारितरं हि तत्  ॥ व्र्र्स्_८।२७ ॥  
  
अङ्गुष्ठतर्जनीघृष्टं यत् तद् रेखान्तरे विशेत्  ।  
मृतलोहं तदुद्दिष्टं रेखापूर्वाभिधानतः  ॥ व्र्र्स्_८।२८ ॥  
  
गुडगुञ्जासुखस्पर्शं मध्वाज्यैः सह योजितम्  ।  
नायाति प्रकृतिं ध्माताद् अपुनर्भवम् उच्यते  ॥ व्र्र्स्_८।२९ ॥  
  
तस्योपरि गुरु द्रव्यं धान्यं चोपनयेद्ध्रुवम्  ।  
हंसवत् तीर्यते वारिण्युत्तमं परिकीर्तितम्  ॥ व्र्र्स्_८।३० ॥  
  
रौप्येण सह संयुक्तं ध्मातं रौप्येण चेल् लगेत्  ।  
तदा निरुत्थमित्युक्तं लोहं तद् अपुनर्भवम्  ॥ व्र्र्स्_८।३१ ॥  
  
निर्वापणविशेषेण तत्तद्वर्णं भवेद्यदा  ।  
मृदुलं चित्रसंस्कारं तद्बीजमिति कथ्यते  ॥ व्र्र्स्_८।३२ ॥  
  
इदमेव विनिर्दिष्टं वैद्यैरुत्तरणं खलु  ।  
संस्पृष्टलोहयोरेकलोहस्य परिनाशनम्  ॥ व्र्र्स्_८।३३ ॥  
  
प्रध्मातं वङ्कनालेन तत्ताडनमुदाहृतम्  ॥ व्र्र्स्_८।३४ ॥  
  
चूर्णाभ्रं शालिसंयुक्तं वस्त्रबद्धं हि काञ्जिके  ।  
निर्यातं मर्दनाद्वस्त्राद्धान्याभ्रमिति कथ्यते  ॥ व्र्र्स्_८।३५ ॥  
  
क्षाराम्लद्रावकैर्युक्तं ध्मातमाकरकोष्ठके  ।  
यस्ततो निर्गतः सारः सत्त्वमित्यभिधीयते  ॥ व्र्र्स्_८।३६ ॥  
  
कोष्ठिका शिखरापूर्णैः कोकिलैर् ध्मानयोगतः  ।  
आकण्ठमनुप्राप्यैर् एककोलीसको मतः  ॥ व्र्र्स्_८।३७ ॥  
  
द्रावणे सत्त्वपाते च माधुकाः खादिराः शुभाः  ।  
दुर्द्रावे वंशजास्ते तु स्वेदने बादराः शुभाः  ॥ व्र्र्स्_८।३८ ॥  
  
विद्याधराख्ययन्त्रस्थाद् आर्द्रकद्रावमर्दितात्  ।  
समाकृष्टो रसो यो ऽसौ हिङ्गुलाकृष्ट उच्यते  ॥ व्र्र्स्_८।३९ ॥  
  
स्वल्पतालयुतं कांस्यं वङ्कनालेन ताडितम्  ।  
मुक्तरङ्गं हि तत्ताम्रं घोषाकृष्टम् उदाहृतम्  ॥ व्र्र्स्_८।४० ॥  
  
तीक्ष्णनीलाञ्जनोपेतं ध्मातं हि बहुशो दृढम्  ।  
कृष्णं द्रुतद्रावं वरनागं तदुच्यते  ॥ व्र्र्स्_८।४१ ॥  
  
मृतस्य पुनरुद्भूतिः सम्प्रोक्तोत्थापनाख्यया  ॥ व्र्र्स्_८।४२ ॥  
  
द्रुतद्रवस्य निक्षेपो द्रवे तद् ढालनं मतम्  ॥ व्र्र्स्_८।४३ ॥  
  
त्रिंशत्पलमितं नागं भानुदुग्धेन मर्दितम्  ।  
विमर्द्य पुटयेत्तावद्यावत्कर्षावशेषितम्  ॥ व्र्र्स्_८।४४ ॥  
  
न तत्पुटसहस्रेण क्षयमायाति सर्वथा  ।  
चपलो ऽयं समादिष्टो वार्त्तिकैर् नागसम्भवः  ॥ व्र्र्स्_८।४५ ॥  
  
इत्थं हि चपलः कार्यो वङ्गस्यापि न संशयः  ॥ व्र्र्स्_८।४६ ॥  
  
तत्स्पृष्टहस्तसंस्पृष्टः केवलो बध्यते रसः  ॥ व्र्र्स्_८।४७ ॥  
  
स रसो धातुवादेषु शस्यते न रसायने  ।  
अयं हि खर्वणाख्येन लोकनाथेन कीर्तितः  ॥ व्र्र्स्_८।४८ ॥  
  
भूभुजङ्गशकृत्तोयैः प्रक्षाल्यापहृतं रजः  ।  
कृष्णवर्णं हि तत्प्रोक्तं धौताख्यं रसवादिभिः  ॥ व्र्र्स्_८।४९ ॥  
  
द्रव्ययोर्मर्दनाध्मानाद् द्वन्द्वानं परिकीर्तितम्  ॥ व्र्र्स्_८।५० ॥  
  
भागाद्याधिके क्षेपम् अनुवर्णसुवर्णके  ।  
द्रवैर्वा वह्निकाग्रासो भञ्जनी वादिभिर्मता  ॥ व्र्र्स्_८।५१ ॥  
  
पतङ्गीकल्कतो जाता लोहे तारे च हेमता  ।  
दिनानि कतिचित्स्थित्वा यात्यसौ चुल्लका मता  ॥ व्र्र्स्_८।५२ ॥  
  
रञ्जिताद्धि चिराल्लोहाद्ध्मानाद्वा चिरकालतः  ।  
विनिर्यासः स निर्दिष्टः पतङ्गीरागसञ्ज्ञकः  ॥ व्र्र्स्_८।५३ ॥  
  
द्रव्यान्तरक्षेपो लोहाद्ये क्रियते हि यः  ।  
स आवापः प्रतीवापस् तदेवाच्छादनं मतम्  ॥ व्र्र्स्_८।५४ ॥  
  
वह्निस्थिते लोहे विरम्याष्टनिमेषकम्  ।  
सलिलस्य परिक्षेपः सो ऽभिषेक इति स्मृतः  ॥ व्र्र्स्_८।५५ ॥  
  
तप्तस्याप्सु विनिक्षेपो निर्वापः स्नपनं च तत्  ॥ व्र्र्स्_८।५६ ॥  
  
प्रतीवापादिकं कार्यं द्रुते लोहे सुनिर्मले  ॥ व्र्र्स्_८।५७ ॥  
  
यदा हुताशो दीप्तार्चिः शुल्कोत्थानसमन्वितः  ।  
शुद्धावर्तस् तदा ज्ञेयः स कालः सत्त्वनिर्गमे  ॥ व्र्र्स्_८।५८ ॥  
  
द्राव्यद्रव्यनिभा ज्वाला दृश्यते धमने यदा  ।  
द्रावस्योन्मुखता सेयं बीजावर्तः स उच्यते  ॥ व्र्र्स्_८।५९ ॥  
  
वह्निस्थम् एव शीतं यत्तदुक्तं स्वाङ्गशीतलम्  ॥ व्र्र्स्_८।६० ॥  
  
अग्नेराकृष्य शीतं यत्तद्बहिः शीतमुच्यते  ॥ व्र्र्स्_८।६१ ॥  
  
क्षाराम्लैर् औषधैर्वापि दोलायन्त्रे स्थितस्य हि  ।  
पचनं स्वेदनाख्यं स्यान्मलशैथिल्यकारकम्  ॥ व्र्र्स्_८।६२ ॥  
  
उदितैरौषधैः सार्धं सर्वाम्लैः काञ्जिकैरपि  ।  
पेषणं मर्दनाख्यं स्याद्बहिर्मलविनाशनम्  ॥ व्र्र्स्_८।६३ ॥  
  
मर्दनादिष्टभैषज्यैर् नष्टपिष्टत्वकारकम्  ।  
तन्मूर्छनं हि वङ्गाहिभुजकञ्चुकनाशनम्  ॥ व्र्र्स्_८।६४ ॥  
  
स्वेदातपादियोगेन स्वरूपापादनं हि यत्  ।  
तदुत्थापनम् इत्युक्तं मूर्छाव्यापत्तिनाशनम्  ॥ व्र्र्स्_८।६५ ॥  
  
स्वरूपस्य विनाशेन पिष्टत्वाद् बन्धनं हि तत्  ।  
विद्वद्भिर्निर्जितः सूतो नष्टपिष्टिः स उच्यते  ॥ व्र्र्स्_८।६६ ॥  
  
उक्तौषधैर्मर्दितपारदस्य यन्त्रस्थितस्योर्ध्वम् अधश् च तिर्यक्  ।  
निर्यातनं पातनसञ्ज्ञम् उक्तं वङ्गाहिसम्पर्कजकञ्चुकघ्नम्  ॥ व्र्र्स्_८।६७ ॥  
  
जलसैन्धवयुक्तस्य रसस्य दिवसत्रयम्  ।  
स्थितिर् आस्थापनी कुम्भे यासौ रोधनमुच्यते  ॥ व्र्र्स्_८।६८ ॥  
  
रोधनाल्लब्धवीर्यस्य चपलत्वनिवृत्तये  ।  
क्रियते पारदे स्वेदः प्रोक्तं नियमनं हि तत्  ॥ व्र्र्स्_८।६९ ॥  
  
धातुपाषाणमूलाद्यैः संयुक्तो घटमध्यगः  ।  
ग्रासार्थं त्रिदिनं स्वेदो दीपनं तन्मतं बुधैः  ॥ व्र्र्स्_८।७० ॥  
  
इयन्मानस्य सूतस्य भोज्यद्रव्यात्मिका मितिः  ।  
इयतीत्युच्यते यासौ ग्रासमानं समीरितम्  ॥ व्र्र्स्_८।७१ ॥  
  
ग्रासस्य चारणं गर्भे द्रावणं जारणं तथा  ।  
इति त्रिरूपा निर्दिष्टा जारणा वरवार्त्तिकैः  ॥ व्र्र्स्_८।७२ ॥  
  
ग्रासः पिण्डः परिणामस्तिस्रश्चाख्याः परा पुनः  ॥ व्र्र्स्_८।७३ ॥  
  
समुखा निर्मुखा चेति जारणा द्विविधा पुनः  ॥ व्र्र्स्_८।७४ ॥  
  
निर्मुखा जारणा प्रोक्ता बीजादानेन भागतः  ॥ व्र्र्स्_८।७५ ॥  
  
शुद्धं स्वर्णं च रूप्यं च बीजम् इत्यभिधीयते  ॥ व्र्र्स्_८।७६ ॥  
  
चतुःषष्ट्यंशतो बीजप्रक्षेपो मुखमुच्यते  ॥ व्र्र्स्_८।७७ ॥  
  
एवं कृते रसो ग्रासलोलुपो मुखवान् भवेत्  ।  
कठिनान्यपि लोहानि क्षमो भवति भक्षितुम्  ।  
इयं हि समुखा प्रोक्ता जारणा मृगचारिणा  ॥ व्र्र्स्_८।७८ ॥  
  
दिव्यौषधिसमायोगात् स्थितः प्रकटकोष्ठीषु  ।  
भुञ्जीताखिललोहाद्यं यो ऽसौ राक्षसवक्त्रवान्  ॥ व्र्र्स्_८।७९ ॥  
  
रसस्य जठरे ग्रासक्षपणं चारणा मता  ॥ व्र्र्स्_८।८० ॥  
  
ग्रस्तस्य द्रावणं गर्भे गर्भद्रुतिर् उदाहृता  ॥ व्र्र्स्_८।८१ ॥  
  
बहिरेवं द्रुतिं कृत्वा घनसत्त्वादिकं खलु  ।  
जारणाय रसेन्द्रस्य सा बाह्यद्रुतिर् उच्यते  ॥ व्र्र्स्_८।८२ ॥  
  
निर्लेपत्वं द्रुतत्वं च तेजस्त्वं लघुता तथा  ।  
असंयोगश्च सूतेन पञ्चधा द्रुतिलक्षणम्  ॥ व्र्र्स्_८।८३ ॥  
  
औषधाध्मानयोगेन लोहधात्वादिकं तथा  ।  
सन्तिष्ठते द्रवाकारं सा द्रुतिः परिकीर्तिता  ॥ व्र्र्स्_८।८४ ॥  
  
द्रुतग्रासपरीणामो विडयन्त्रादियोगतः  ।  
जारणेत्युच्यते तस्याः प्रकाराः सन्ति कोटिशः  ॥ व्र्र्स्_८।८५ ॥  
  
क्षारैरम्लैश्च गन्धाद्यैर् मूत्रैश्च पटुभिस् तथा  ।  
रसग्रासस्य जीर्णार्थं तद्विडं परिकीर्तितम्  ॥ व्र्र्स्_८।८६ ॥  
  
सुसिद्धबीजधात्वादि जारणेन रसस्य हि  ।  
पीतादिरागजननं रञ्जनं परिकीर्तितम्  ॥ व्र्र्स्_८।८७ ॥  
  
सूते सतैलयन्त्रस्थे स्वर्णादिक्षेपणं हि यत्  ।  
वेधाधिक्यकरं लोहे सारणा सा प्रकीर्त्तिता  ॥ व्र्र्स्_८।८८ ॥  
  
व्यवायिभेषजोपेतो द्रव्ये क्षिप्तो रसः खलु  ।  
वेध इत्युच्यते तज्ज्ञैः स चानेकविधः स्मृतः  ॥ व्र्र्स्_८।८९ ॥  
  
लेपः क्षेपश्च कुन्तश्च धूमाख्यः शब्दसञ्ज्ञकः  ॥ व्र्र्स्_८।९० ॥  
  
लेपनं कुरुते लोहं स्वर्णं वा रजतं तथा  ।  
लेपवेधः स विज्ञेयः पुटमत्र च सौरकम्  ॥ व्र्र्स्_८।९१ ॥  
  
प्रक्षेपणं द्रुते लोहे वेधः स्यात्क्षेपसञ्ज्ञितः  ॥ व्र्र्स्_८।९२ ॥  
  
सन्दंशधृतसूतेन द्रुतद्रव्याहृतिश्च या  ।  
सुवर्णत्वादिकरणं कुन्तवेधः स उच्यते  ॥ व्र्र्स्_८।९३ ॥  
  
वह्नौ धूमायमाने ऽन्तः प्रक्षिप्तरसधूमतः  ।  
स्वर्णाद्यापादनं लोहे वेधः स उच्यते  ॥ व्र्र्स्_८।९४ ॥  
  
मुखस्थितरसेनाल्पलोहस्य धमनात्खलु  ।  
स्वर्णरूप्यत्वजननं शब्दवेधः स कीर्तितः  ॥ व्र्र्स्_८।९५ ॥  
  
सिद्धद्रव्यस्य सूतेन कालुष्यादिनिवारणम्  ।  
प्रकाशनं च वर्णस्य तदुद्घाटनम् ईरितम्  ॥ व्र्र्स्_८।९६ ॥  
  
क्षाराम्लैरौषधैः सार्द्धं भाण्डं रुद्ध्वाऽतियत्नतः  ।  
भूमौ निखन्यते यत्नात्स्वेदनं सम्प्रकीर्तितम्  ॥ व्र्र्स्_८।९७ ॥  
  
रसस्यौषधयुक्तस्य भाण्डरुद्धस्य यत्नतः  ।  
मन्दाग्नियुतचुल्ल्यन्तः क्षेपः सन्न्यास उच्यते  ॥ व्र्र्स्_८।९८ ॥  
  
द्वावेतौ स्वेदसन्न्यासौ रसराजस्य निश्चितम्  ।  
गुणप्रभावजनकौ शीघ्रव्याप्तिकरौ तथा  ॥ व्र्र्स्_८।९९ ॥  
  
रसनिगममहाब्धेः सोमदेवः समन्तात् स्फुटतरपरिभाषानामरत्नानि हृत्वा  ।  
व्यरचयदतियत्नात्तैरिमां कण्ठमालां कलयतु भिषगग्र्यो मण्डनार्थं सभायाम्  ॥ व्र्र्स्_८।१०० ॥  
  
भवेत्पठितवारो ऽयमध्यायो रसवादिनाम्  ।  
रसकर्माणि कुर्वाणो न स मुह्यति कुत्रचित्  ॥ व्र्र्स्_८।१०१ ॥  
  
  
  
अथ यन्त्राणि वच्यन्ते रसतन्त्राण्यशेषतः  ।  
समालोच्य समासेन सोमदेवेन साम्प्रतम्  ॥ व्र्र्स्_९।१ ॥  
  
स्वेदादिकर्म निर्मातुं वार्त्तिकेन्द्रैः प्रयत्नतः  ।  
यन्त्र्यते पारदो यस्मात्तस्माद्यन्त्रमिति स्मृतम्  ॥ व्र्र्स्_९।२ ॥  
  
द्रवद्रव्येण भाण्डस्य पूरितार्धोदकस्य च  ।  
मुखस्योभयतो द्वारद्वयं कृत्वा प्रयत्नतः  ॥ व्र्र्स्_९।३ ॥  
  
तयोस्तु निक्षिपेद् दण्डं तन्मध्ये रसपोटलीम्  ।  
बद्ध्वा तु स्वेदयेदेतद्दोलायन्त्रमिति स्मृतम्  ॥ व्र्र्स्_९।४ ॥  
  
साम्बुस्थालीमुखे बद्धवस्त्रे पाक्यं निवेशयेत्  ।  
पिधाय पच्यते यत्र स्वेदनीयन्त्रमुच्यते  ॥ व्र्र्स्_९।५ ॥  
  
अष्टाङ्गुलपरीणाहमानाहेन दशाङ्गुलम्  ।  
चतुरङ्गुलकोत्सेधं तोयाधारं गलादधः  ॥ व्र्र्स्_९।६ ॥  
  
अधोभाण्डे मुखं तस्य भाण्डस्योपरि वर्तिनः  ।  
षोडशाङ्गुलविस्तीर्णपृष्ठस्यास्ये प्रवेशयेत्  ॥ व्र्र्स्_९।७ ॥  
  
पार्श्वयोर् महिषीक्षीरचूर्णमण्डूरफाणितैः  ।  
लिप्त्वा विशोषयेत्सन्धिं जलाधारे जलं क्षिपेत्  ।  
चुल्ल्याम् आरोपयेद् एतत् पातनायन्त्रमुच्यते  ॥ व्र्र्स्_९।८ ॥  
  
अथोर्ध्वभाजने लिप्तस्थापितस्य जले सुधीः  ।  
दीप्तैर् वनोपलः कुर्यादधः पातं प्रयत्नतः  ॥ व्र्र्स्_९।९ ॥  
  
जलपूर्णपात्रमध्ये दत्त्वा घटखर्परं सुविस्तीर्णम्  ।  
तदुपरि विडमध्यगतः स्थाप्यः सूतः कृतः कोष्ठ्याम्  ॥ व्र्र्स्_९।१० ॥  
  
लघुलोहकटोरिकया कृतषण्मृत्सन्धिलेपयाच्छाद्य  ।  
पूर्वोक्तघटखर्परमध्ये ऽङ्गारैः खदिरकोलभवैः  ॥ व्र्र्स्_९।११ ॥  
  
स्वेदनतो मर्दनतः कच्छपयन्त्रस्थितो रसो जरति  ।  
अग्निबलेनैव ततो गर्भे द्रवन्ति सर्वसत्त्वानि  ॥ व्र्र्स्_९।१२ ॥  
  
कच्छपयन्त्रान्तर्गतमृन्मयपीठस्थदीपिकासंस्थः  ।  
यस्मिन्निपतति सूतः प्रोक्तं तद्दीपिकायन्त्रम्  ॥ व्र्र्स्_९।१३ ॥  
  
भाण्डकण्ठादधश् छिद्रे वेणुनालं विनिक्षिपेत्  ।  
कांस्यपात्रद्वयं कृत्वा सम्पुटं जलगर्भितम्  ॥ व्र्र्स्_९।१४ ॥  
  
नलिकास्य तत्र योज्यं दृढं तच्चापि कारयेत्  ।  
युक्तद्रव्यैर्विनिक्षिप्तः पूर्वं तत्र घटे रसः  ॥ व्र्र्स्_९।१५ ॥  
  
अग्निना तापितो नालात्तोये तस्मिन्पतत्यधः  ।  
यावदुष्णं भवेत् सर्वं भाजनं तावदेव हि  ।  
जायते रससन्धानं डेकीयन्त्रमितीरितम्  ॥ व्र्र्स्_९।१६ ॥  
  
लोहमूषाद्वयं कृत्वा द्वादशाङ्गुलमानतः  ।  
ईषच्छिद्रान्वितामेकां तत्र गन्धकसंयुताम्  ॥ व्र्र्स्_९।१७ ॥  
  
मूषायां रसयुक्तायाम् अन्यस्यां तां प्रवेशयेत्  ।  
तोयं स्यात्सूतकस्याध ऊर्ध्वाधो वह्निदीपनम्  ॥ व्र्र्स्_९।१८ ॥  
  
रसोनकरसं भद्रे यत्नतो वस्त्रगालितम्  ।  
दापयेत्प्रचुरं यत्नादाप्लाव्य रसगन्धकौ  ॥ व्र्र्स्_९।१९ ॥  
  
स्थालीकायां पिधायोर्ध्वं स्थालीमन्यां दृढां कुरु  ।  
सन्धिं विलेपयेद्यत्नान्मृदा वस्त्रेण चैव हि  ॥ व्र्र्स्_९।२० ॥  
  
स्थाल्यन्तरे कपोताख्यं पुटं कर्षाग्निना सदा  ।  
यन्त्रस्याधः करीषाग्निं दद्यात्तीव्राग्निमेव वा  ॥ व्र्र्स्_९।२१ ॥  
  
एवं तु त्रिदिनं कुर्यात्ततो यन्त्रं विमोचयेत्  ।  
तप्तोदके तप्तचुल्ल्यां न कुर्याच्छीतलां क्रियाम्  ॥ व्र्र्स्_९।२२ ॥  
  
न तत्र क्षीयते सूतो न च गच्छति कुत्रचित्  ।  
अनेन च क्रमेणैव कुर्याद्गन्धकजारणम्  ॥ व्र्र्स्_९।२३ ॥  
  
यन्त्रं विद्याधरं ज्ञेयं स्थालीद्वितयसम्पुटात्  ।  
चुल्लीं चतुर्मुखीं कृत्वा यन्त्रभाण्डं निवेशयेत्  ॥ व्र्र्स्_९।२४ ॥  
  
तत्रौषधं विनिक्षिप्य निरुन्ध्याद्भाण्डकाननम्  ।  
यन्त्रं विद्याधरं नाम तन्त्रज्ञैः परिकीर्तितम्  ॥ व्र्र्स्_९।२५ ॥  
  
ऊर्ध्वं वह्निरधश्चापो मध्ये तु रससङ्ग्रहः  ।  
सोमानलम् इदं प्रोक्तं जारयेद्गगनादिकम्  ॥ व्र्र्स्_९।२६ ॥  
  
गर्भयन्त्रं प्रवक्ष्यामि पिष्टिकाभस्मकारकम्  ।  
चतुरङ्गुलदीर्घां च त्र्यङ्गुलोन्मितविस्तराम्  ॥ व्र्र्स्_९।२७ ॥  
  
मृन्मयीं सुदृढां मूषां वर्तुलं कारयेन्मुखम्  ।  
लोणस्य विंशतिर्भागा भाग एकस्तु गुग्गुलोः  ॥ व्र्र्स्_९।२८ ॥  
  
सुश्लक्ष्णं पेषयित्वा तु वारं वारं पुनः पुनः  ।  
मूषालेपं दृढं कृत्वा लवणार्धमृदम्बुभिः  ॥ व्र्र्स्_९।२९ ॥  
  
कर्षेत्तुषाग्निना भूमौ स्वेदयेन्मृदु मानवित्  ।  
अहोरात्रं त्रिरात्रं वा रसेन्द्रो भस्मतां व्रजेत्  ॥ व्र्र्स्_९।३० ॥  
  
खर्परं सिकतापूर्णं कृत्वा तस्योपरि न्यसेत्  ।  
अपरं खर्परं तत्र शनैर्मृद्वग्निना पचेत्  ॥ व्र्र्स्_९।३१ ॥  
  
पञ्चक्षारैस्तथा मूत्रैर्लवणं च विडं ततः  ।  
हंसपाकं समाख्यातं यन्त्रं तद् वार्त्तिकोत्तमैः  ॥ व्र्र्स्_९।३२ ॥  
  
सरसां गूढवक्त्रां मृद्वस्त्राङ्गुलघनावृताम्  ।  
शोषितां काचकलशीं त्रिषु भागेषु पूरयेत्  ॥ व्र्र्स्_९।३३ ॥  
  
भाण्डे वितस्तिगम्भीरे वालुकासुप्रतिष्ठिता  ।  
तद्भाण्डं पूरयेत्त्रिभिरन्याभिरवगुण्ठयेत्  ॥ व्र्र्स्_९।३४ ॥  
  
भाण्डवक्त्रं मणिकया सन्धिं लिम्पेन् मृदा पचेत्  ।  
चुल्ल्यां तृष्णस्य चादाहान् मणिकापृष्ठवर्तिनः  ।  
एतद्धि वालुकायन्त्रं तद्यन्त्रं लवणाश्रयम्  ॥ व्र्र्स्_९।३५ ॥  
  
पञ्चाढवालुकापूर्णभाण्डे निक्षिप्य यत्नतः  ।  
पच्यते रसगोलाद्यं वालुकायन्त्रम् ईरितम्  ॥ व्र्र्स्_९।३६ ॥  
  
एवं लवणनिक्षेपात्प्रोक्तं लवणयन्त्रकम्  ॥ व्र्र्स्_९।३७ ॥  
  
अन्तःकृतरसालेपताम्रपात्रमुखस्य च  ।  
लिप्त्वा मृल्लवणेनैव सन्धिं भाण्डतलस्य च  ॥ व्र्र्स्_९।३८ ॥  
  
तद्भाण्डं पटुनापूर्य क्षारैर्वा पूर्ववत्पचेत्  ।  
एव लवणयन्त्रं स्याद् रसकर्मणि शस्यते  ॥ व्र्र्स्_९।३९ ॥  
  
लोहनालगतं सूतं भाण्डे लवणपूरिते  ।  
निरुद्धं विपचेत्प्राग्वन् नालिकायन्त्रम् ईरितम्  ॥ व्र्र्स्_९।४० ॥  
  
वालुकागूढसर्वाङ्गां गर्ते मूषां रसान्विताम्  ।  
दीप्तोपलैः संवृणुयाद् यन्त्रं तद् भूधराह्वयम्  ॥ व्र्र्स्_९।४१ ॥  
  
शरावसम्पुटान्तस्थं करीषेष्व् अग्निमानवित्  ।  
पचेच्चुल्ल्यां द्वियामं वा रसं तत् पुटयन्त्रकम्  ॥ व्र्र्स्_९।४२ ॥  
  
षोडशाङ्गुलविस्तीर्णं हस्तमात्रायतं समम्  ।  
धातुसत्त्वनिपातार्थं कोष्ठीयन्त्रम् इति स्मृतम्  ॥ व्र्र्स्_९।४३ ॥  
  
यत्र लोहमये पात्रे पार्श्वयोर्वलयद्वयम्  ।  
तादृक् स्वल्पतरं पात्रं वलयप्रोतकोष्ठकम्  ॥ व्र्र्स्_९।४४ ॥  
  
पूर्वपात्रोपरि न्यस्य स्वल्पपात्रे परिक्षिपेत्  ।  
रसं सम्मूर्छितं स्थूलपात्रम् आपूर्य काञ्जिकैः  ॥ व्र्र्स्_९।४५ ॥  
  
द्वियामं स्वेदयेदेव रसोत्थापनहेतवे  ।  
एतत्स्याद् वलभीयन्त्रं रसे षाड्गुण्यकारकम्  ।  
सूक्ष्मकान्तमये पात्रे रसः स्याद्गुणवत्तरः  ॥ व्र्र्स्_९।४६ ॥  
  
क्षिपेद्रसं घटे दीर्घनताधोनालसंयुते  ।  
तन्नालं निक्षिपेदन्यघटकुक्ष्यन्तरे खलु  ॥ व्र्र्स्_९।४७ ॥  
  
तत्र रुद्ध्वा मृदा सम्यग्वदने घटयोरथ  ।  
अधस्ताद्रसकुम्भस्य ज्वालयेत्तीव्रपावकम्  ॥ व्र्र्स्_९।४८ ॥  
  
इतरस्मिन्घटे तोयं प्रक्षिपेत्स्वादु शीतलम्  ।  
तिर्यक्पातनम् एतद्धि वार्त्तिकैर् अभिधीयते  ॥ व्र्र्स्_९।४९ ॥  
  
चषकं वर्तुलं लौहं विनताग्रोर्ध्वदण्डकम्  ।  
एतद्धि पालिकायन्त्रं बलिजारणहेतवे  ॥ व्र्र्स्_९।५० ॥  
  
चतुष्प्रस्थजलाधारश् चतुरङ्गुलिकाननः  ।  
घटयन्त्रम् इदं प्रोक्तं तदाप्यायनकं स्मृतम्  ॥ व्र्र्स्_९।५१ ॥  
  
विधाय वर्तुलं गर्तं मल्लमत्र निधाय च  ।  
विनिधायेष्टकां तत्र मध्यगर्तवतीं शुभाम्  ॥ व्र्र्स्_९।५२ ॥  
  
गर्तस्य परितः कुर्यात्पालिकाम् अङ्गुलोच्छ्रयाम्  ।  
गर्ते सूतं विनिक्षिप्य गर्तास्ये वसनं क्षिपेत्  ॥ व्र्र्स्_९।५३ ॥  
  
निक्षिपेद्गन्धकं तत्र मल्लेनास्यं निरुध्य च  ।  
मल्लपालिकयोर्मध्ये मृदा सम्यङ् निरुध्य च  ॥ व्र्र्स्_९।५४ ॥  
  
वनोपलैः पुटं देयं कपोताख्यं न चाधिकम्  ।  
इष्टिकायन्त्रम् एतत् स्याद् गन्धकं तेन जारयेत्  ॥ व्र्र्स्_९।५५ ॥  
  
स्थालिकोपरि विन्यस्य स्थालीं सम्यङ् निरुध्य च  ।  
ऊर्ध्वस्थाल्यां जलं क्षिप्त्वा वह्निं प्रज्वालयेद् अधः  ।  
एतद् विद्याधरं यन्त्रं हिङ्गुलाकृष्टिहेतवे  ॥ व्र्र्स्_९।५६ ॥  
  
यन्त्रस्थाल्युपरि स्थालीं न्युब्जां दत्त्वा निरुन्धयेत्  ।  
यन्त्रं डमरुकाख्यं तद्रसभस्मकृते हितम्  ॥ व्र्र्स्_९।५७ ॥  
  
मल्लमध्ये चरेद्गर्तं तत्र सूतं सगन्धकम्  ।  
गर्तस्य परितः कुड्यं प्रकुर्यादङ्गुलोच्छ्रितम्  ॥ व्र्र्स्_९।५८ ॥  
  
ततश् चाच्छादयेत् सम्यग् गोस्तनाकारमूषया  ।  
सम्यक् तोयमृदा रुद्ध्वा सम्यगत्रोच्यमानया  ॥ व्र्र्स्_९।५९ ॥  
  
लेहवत् कृतबब्बूलक्वाथेन परिमर्दितम्  ।  
जीर्णकिट्टरजः सूक्ष्मं गुडचूर्णसमन्वितम्  ।  
इयं हि जलमृत् प्रोक्ता दुर्भेद्या सलिलैः खलु  ॥ व्र्र्स्_९।६० ॥  
  
खटिकापटुकिट्टैश्च महिषीदुग्धमदितैः  ।  
वह्निमृत्स्ना भवेद् घोरवह्नितापसहा खलु  ॥ व्र्र्स्_९।६१ ॥  
  
एतया मृत्स्नया रुद्धो न गन्तुं क्षमते रसः  ।  
विदग्धवनिताप्रौढप्रेम्णा रुद्धः पुमानिव  ॥ व्र्र्स्_९।६२ ॥  
  
नन्दी नागार्जुनश्चैव ब्रह्मज्योतिर् मुनीश्वरः  ।  
वेत्ति श्रीसोमदेवश्च नापरः पृथिवीतले  ॥ व्र्र्स्_९।६३ ॥  
  
ततो जलं विनिक्षिप्य वह्निं प्रज्वालयेदधः  ।  
नाभियन्त्रमिदं प्रोक्तं नन्दिना सर्ववेदिना  ।  
अनेन जीर्यते सूतो निर्धूमः शुद्धगन्धकः  ॥ व्र्र्स्_९।६४ ॥  
  
मूषां मूषोदराविष्ठामाद्यन्तःसमवर्तुलाम्  ।  
चिपिटां च तले प्रोक्तं ग्रस्तयन्त्रं मनीषिभिः  ।  
सूतेन्द्ररन्धनार्थं हि रसविद्भिर् उदीरितम्  ॥ व्र्र्स्_९।६५ ॥  
  
स्थाल्यां ताम्रादि निक्षिप्य मल्लेनास्य निरुध्य च  ।  
पच्यते स्थालिकाधस्तात् स्थालीयन्त्रम् इदं स्मृतम्  ॥ व्र्र्स्_९।६६ ॥  
  
विधायाष्टाङ्गुलं पात्रं लौहमष्टाङ्गुलोच्छ्रयम्  ।  
कण्ठाधो ह्य् अङ्गुले देशे गलाधारे हि तत्र च  ॥ व्र्र्स्_९।६७ ॥  
  
तिर्यग्लोहशलाकाश्च तन्वीस्तिर्यग् विनिक्षिपेत्  ।  
तनूनि स्वर्णपत्त्राणि तासामुपरि विन्यसेत्  ॥ व्र्र्स्_९।६८ ॥  
  
पत्त्राधो निक्षिपेद् वक्ष्यमाणम् इहैव हि  ।  
तत्पात्रं न्युब्जपात्रेण छादयेदपरेण हि  ॥ व्र्र्स्_९।६९ ॥  
  
मृदा विलिप्य सन्धिं च वह्निं प्रज्वालयेद् अधः  ।  
तेन पत्त्राणि कृत्स्नानि हतान्य् उक्तविधानतः  ॥ व्र्र्स्_९।७० ॥  
  
रसश्चरति वेगेन द्रुतं गर्भे द्रवन्ति च  ।  
गन्धालकशिलानां हि कज्जल्या वा मृताहिना  ॥ व्र्र्स्_९।७१ ॥  
  
धूपनं स्वर्णपत्त्राणां प्रथमं परिकीर्तितम्  ।  
तारार्थं तारपत्त्राणि मृतवङ्गेन धूपयेत्  ॥ व्र्र्स्_९।७२ ॥  
  
धूपयेच्च यथायोग्यैरन्यैरुपरसैरपि  ।  
धूपयन्त्रमिदं प्रोक्तं जारणाद्रव्यसाधने  ॥ व्र्र्स्_९।७३ ॥  
  
स्थूलस्थाल्यां जलं क्षिप्त्वा वासो बद्ध्वा मुके दृढम्  ।  
तत्र स्वेद्यं विनिक्षिप्य तन्मुखं प्रपिधाय च  ॥ व्र्र्स्_९।७४ ॥  
  
अधस्ताज्ज्वालयेदग्निं यन्त्रं तत्कन्दुकाभिधम्  ।  
स्वेदनीयन्त्रमित्यन्ये प्राहुश्चेदं मनीषिणः  ॥ व्र्र्स्_९।७५ ॥  
  
यद्वा स्थाल्यां जलं क्षिप्त्वा तृणं क्षिप्त्वा मुखोपरि  ।  
स्वेद्यद्रव्यं परिक्षिप्य पिधानं प्रविधाय च  ।  
अधस्ताज्ज्वालयेदग्निं यन्त्रं तत् कन्दुकं स्मृतम्  ॥ व्र्र्स्_९।७६ ॥  
  
खल्लयोग्या शिला नीला श्यामा स्निग्धा दृढा गुरुः  ।  
षोडशाङ्गुलकोत्सेधा नवाङ्गुलकविस्तरा  ॥ व्र्र्स्_९।७७ ॥  
  
चतुर्विंशाङ्गुला दीर्घा घर्षणी द्वादशाङ्गुला  ।  
विंशत्यङ्गुलदीर्घा वा स्यादुत्सेधे दशाङ्गुला  ।  
खल्लप्रमाणं तज्ज्ञेयं श्रेष्ठं स्याद्रसकर्मणि  ॥ व्र्र्स्_९।७८ ॥  
  
खल्लयन्त्रं त्रिधा प्रोक्तं रसादिसुखमर्दने  ॥ व्र्र्स्_९।७९ ॥  
  
निरुद्गारौ सुमसृणौ कार्यौ पुत्रिकया युतौ  ॥ व्र्र्स्_९।८० ॥  
  
उत्सेधे स दशाङ्गुलः खलु कलातुल्याङ्गुलायामवान् विस्तारेण दशाङ्गुलो मुनिमितैर्निम्नस् तयैवाङ्गुलैः  ।  
पाल्यां द्व्यङ्गुलिविस्तरश्च मसृणो ऽतीवार्धचन्द्रोपमो घर्षो द्वादशकाङ्गुलश्च तदयं खल्लो मतः सिद्धये  ॥ व्र्र्स्_९।८१ ॥  
  
अस्मिन्पञ्चपलः सूतो मर्दनीयो विशुद्धये  ।  
तत्तदौचित्ययोगेन खल्लेष्वन्येषु योजयेत्  ॥ व्र्र्स्_९।८२ ॥  
  
द्वादशाङ्गुलविस्तारः खल्लो ऽतिमसृणोपलः  ।  
चतुरङ्गुलनिम्नश्च मध्ये ऽतिमसृणीकृतः  ॥ व्र्र्स्_९।८३ ॥  
  
मर्दकश् चिपिटो ऽधस्तात् सुग्राहश्च शिखोपरि  ।  
अयं तु वर्तुलः खल्लो मर्दने ऽतिसुखप्रदः  ॥ व्र्र्स्_९।८४ ॥  
  
लौहो नवाङ्गुलः खल्लो निम्नत्वे च षडङ्गुलः  ।  
मर्दको ऽष्टाङ्गुलश्चैव तप्तखल्लाभिधो ऽप्ययम्  ॥ व्र्र्स्_९।८५ ॥  
  
कृत्वा खल्लाकृतिं चुल्लीम् अङ्गारैः परिपूरिताम्  ।  
तस्यां निवेश्य तं खल्लं पार्श्वे भस्त्रिकया धमेत्  ॥ व्र्र्स्_९।८६ ॥  
  
तदन्तर्मर्दिता पिष्टिः क्षारैरम्लैश्च संयुता  ।  
प्रद्रवत्यतिवेगेन स्वेदिता नात्र संशयः  ।  
कृतः कान्तायसा सो ऽयं भवेत् कोटिगुणो रसः  ॥ व्र्र्स्_९।८७ ॥  
  
  
  
मूषा हि क्रौञ्चिका प्रोक्ता कुमुदी करहाटिका  ।  
पाचनी वह्निमित्रा च रसवादिभिरीर्यते  ॥ व्र्र्स्_१०।१ ॥  
  
मुष्णाति दोषान् मूषा या सा मूषेति निगद्यते  ॥ व्र्र्स्_१०।२ ॥  
  
उपादानं भवेत्तस्या मृत्तिका लोहमेव च  ॥ व्र्र्स्_१०।३ ॥  
  
मूषा मुखविनिष्क्रान्ता वरमेकापि काकिणी  ।  
दुर्जनप्रणिपातेन धिग्लक्षम् अपि मानिनाम्  ॥ व्र्र्स्_१०।४ ॥  
  
मूषापिधानयोर्बन्धे बन्धनं सन्धिलेपनम्  ।  
अन्ध्रणं रन्ध्रणं चैव संश्लिष्टं सन्धिबन्धनम्  ॥ व्र्र्स्_१०।५ ॥  
  
मृत्तिका पाण्डुरस्थूला शर्करा शोणपाण्डुरा  ।  
चिराध्मानसहा सा हि मूषार्थम् अतिशस्यते  ।  
तदभावे च वाल्मीकी कौलाली वा समीर्यते  ॥ व्र्र्स्_१०।६ ॥  
  
या मृत्तिका दुग्धतुषैः शणेन शिखित्रकैर् वा हयलद्दिना च  ।  
लौहेन दण्डेन च कुट्टिता सा साधारणा स्यात् खलु मूषिकार्थे  ॥ व्र्र्स्_१०।७ ॥  
  
श्वेताश्मानस्तुषा दग्धाः शिखित्राः शणखर्परे  ।  
लद्दिः किट्टं कृष्णमृत्स्ना संयोज्या मूषिकामृदि  ॥ व्र्र्स्_१०।८ ॥  
  
मृदस्त्रिभागाः शणलद्दिभागौ भागश्च निर्दग्धतुषोपलादेः  ।  
किट्टार्धभागं परिखण्ड्य वज्रमूषां विदध्यात्खलु सत्त्वपाते  ॥ व्र्र्स्_१०।९ ॥  
  
दग्धाङ्गारतुषोपेता मृत्स्ना वल्मीकमृत्तिका  ।  
तत्तद्विडसमायुक्ता तत्तद्विडविलेपिता  ॥ व्र्र्स्_१०।१० ॥  
  
तया या विहिता मूषा योगमूषेति कथ्यते  ।  
अनया साधितः सूतो जायते गुणवत्तरः  ॥ व्र्र्स्_१०।११ ॥  
  
गारभूनागधौताभ्यां शणैर्दग्धतुषैरपि  ।  
समैः समा च मूषा मृन्महिषीदुग्धमर्दिता  ॥ व्र्र्स्_१०।१२ ॥  
  
क्रौञ्चिका यन्त्रमात्रं हि बहुधा परिकीर्तिता  ।  
तया विरचिता मूषा वज्रद्रावणिकोचिता  ॥ व्र्र्स्_१०।१३ ॥  
  
दुग्धषड्गुणागाराष्टकिट्टाङ्गारशणान्विता  ।  
कृष्णमृद्भिः कृता मूषा गारमूषेत्युदाहृता  ।  
यामयुग्मपरिध्मानान् नासौ द्रवति वह्निना  ॥ व्र्र्स्_१०।१४ ॥  
  
वज्राङ्गारतुषास्तुल्यास् तच्चतुर्गुणमृत्तिका  ।  
गारा च मृत्तिकातुल्या सर्वैर् एतैर् विनिर्मिता  ।  
वरमूषेति निर्दिष्टा याममग्निं सहेत सा  ॥ व्र्र्स्_१०।१५ ॥  
  
पाषाणरहिता रक्ता रक्तवर्गानुसाधिता  ।  
मृत्तया साधिता मूषा क्षितिखेचरलेपिता  ।  
वर्णमूषेति सा प्रोक्ता वर्णोत्कर्षे नियुज्यते  ॥ व्र्र्स्_१०।१६ ॥  
  
पाषाणरहिता श्वेता श्वेतवर्गानुसाधिता  ।  
मृत्तया साधिता मूषा क्षितिखेचरलेपिता  ।  
रौप्यमूषेति सा प्रोक्ता वर्णोत्कर्षे नियुज्यते  ॥ व्र्र्स्_१०।१७ ॥  
  
तत्तद्भेदमृदोद्भूता तत्तद्विडविलेपिता  ।  
देहलोहार्थयोगार्थं विडमूषेत्युदाहृता  ॥ व्र्र्स्_१०।१८ ॥  
  
गारभूनागधौताभ्यां तुषमृष्टशणेन च  ।  
समैः समा च मूषा मृन्महिषीदुग्धमर्दिता  ॥ व्र्र्स्_१०।१९ ॥  
  
क्रौञ्चिका यन्त्रमात्रे हि बहुधा परिकीर्तिता  ।  
तया विरचिता मूषा लिप्ता मत्कुणशोणितैः  ॥ व्र्र्स्_१०।२० ॥  
  
बालाब्दध्वनिमूलैश्च वज्रद्रावणक्रौञ्चिका  ।  
सहते ऽग्निं चतुर्यामं द्रवेण व्याधिता सती  ॥ व्र्र्स्_१०।२१ ॥  
  
द्रवे द्रवीभावमुखे मूषाया ध्मानयोगतः  ।  
क्षणमुद्धरणं यत्तन्मूषाप्यायनम् उच्यते  ॥ व्र्र्स्_१०।२२ ॥  
  
वृन्ताकाकारमूषायां नालं द्वादशकाङ्गुलम्  ।  
धत्तूरपुष्पवच् चोर्ध्वं सुदृढं श्लिष्टपुष्पवत्  ॥ व्र्र्स्_१०।२३ ॥  
  
अष्टाङ्गुलं च सच्छिद्रं सा स्याद् वृन्ताकमूषिका  ।  
अनया खर्परादीनां मृदूनां सत्त्वमाहरेत्  ॥ व्र्र्स्_१०।२४ ॥  
  
मूषा या गोस्तनाकारा शिखायुक्तपिधानका  ।  
सत्त्वानां द्रावणे शुद्धौ मूषा सा गोस्तनी भवेत्  ॥ व्र्र्स्_१०।२५ ॥  
  
निर्दिष्टा मल्लमूषा या मल्लद्वितयसम्पुटात्  ।  
पर्पट्यादिरसादीनां स्वेदनाय प्रकीर्तिता  ॥ व्र्र्स्_१०।२६ ॥  
  
कुलालभाण्डरूपा या दृढा च परिपाचिता  ।  
पक्वमूषेति सा प्रोक्ता पोटल्यादिविपाचने  ॥ व्र्र्स्_१०।२७ ॥  
  
निर्वक्रगोलकाकारा पुटनद्रव्यगर्भिणी  ।  
गोलमूषेति सा प्रोक्ता सत्वरद्रवरोधिनी  ॥ व्र्र्स्_१०।२८ ॥  
  
तले या कूर्पराकारा क्रमादुपरि विस्तृता  ।  
स्थूलवृन्ताकवत् स्थूला महामूषेत्यसौ स्मृता  ।  
सा चायो ऽभ्रकसत्त्वादेः पुटाय द्रावणाय च  ॥ व्र्र्स्_१०।२९ ॥  
  
मण्डूकाकारा या निम्नतायामविस्तरा  ।  
षडङ्गुलप्रमाणेन मूषा मण्डूकसञ्ज्ञिका  ।  
भूमौ निखन्य तां मूषां दद्यात्पुटमथोपरि  ॥ व्र्र्स्_१०।३० ॥  
  
मूषा या चिपिटा मूले वर्तुलाष्टाङ्गुलोच्छ्रया  ।  
मूषा सा मूसलाख्या स्याच्चक्रिबद्धरसे हिता  ॥ व्र्र्स्_१०।३१ ॥  
  
सत्त्वानां पातनार्थाय पातितानां विशुद्धये  ।  
कोष्ठिका विविधाकारास्तासां लक्षणम् उच्यते  ॥ व्र्र्स्_१०।३२ ॥  
  
राजहस्तसमुत्सेधा तदर्धायामविस्तरा  ।  
चतुरस्रा च कुड्येन वेष्टिता मृन्मयेन च  ॥ व्र्र्स्_१०।३३ ॥  
  
एकभित्तौ चरेद्द्वारं वितस्त्याभोगसंयुतम्  ।  
द्वारं सार्धवितस्त्या च सम्मितं सुदृढं शुभम्  ॥ व्र्र्स्_१०।३४ ॥  
  
देहल्यधो विधातव्यं धमनाय यथोचितम्  ।  
प्रादेशप्रमिता भित्तिर् उत्तरङ्गस्य चोर्ध्वतः  ॥ व्र्र्स्_१०।३५ ॥  
  
द्वारं चोपरि कर्तव्यं प्रादेशप्रमितं खलु  ।  
ततश्चेष्टिकया रुद्ध्वा द्वारसन्धिं विलिप्य च  ॥ व्र्र्स्_१०।३६ ॥  
शिखित्रैस्तां समापूर्य धमेद्भस्त्राद्वयेन च  ।  
शिखित्रान् धमनद्रव्यम् ऊर्ध्वद्वारेण निक्षिपेत्  ॥ व्र्र्स्_१०।३७ ॥  
  
सत्त्वपातनगोलांश्च पञ्च पञ्च पुनः पुनः  ।  
भवेद् अङ्गारकोष्ठीयं खराणां सत्त्वपातिनी  ॥ व्र्र्स्_१०।३८ ॥  
  
दृढभूमौ चरेद्गर्तं वितस्त्या सम्मितं शुभम्  ।  
वर्तुलं चाथ तन्मध्ये गर्तमन्यं प्रकल्पयेत्  ॥ व्र्र्स्_१०।३९ ॥  
  
चतुरङ्गुलविस्तारनिम्नत्वेन समन्वितम्  ।  
गर्ताद्धरणिपर्यन्तं तिर्यङ्नालसमन्वितम्  ॥ व्र्र्स्_१०।४० ॥  
  
किञ्चित् समुन्नतं बाह्यगर्ताभिमुखनिम्नगम्  ।  
मृच्चक्रीं पञ्चरन्ध्राढ्यां गर्भगर्तोदरे क्षिपेत्  ॥ व्र्र्स्_१०।४१ ॥  
  
आपूर्य कोकिलैः कोष्ठीं प्रधमेद् एकभस्त्रया  ।  
पातालकोष्ठिका ह्य् एषा मृदूनां सत्त्वपातिनी  ।  
ध्मानसाध्यपदार्थानां नन्दिना परिकीर्तिता  ॥ व्र्र्स्_१०।४२ ॥  
  
द्वादशाङ्गुलनिम्ना या प्रादेशप्रमिता तथा  ।  
चतुरङ्गुलतश्चोर्ध्वं वलयेन समन्विता  ॥ व्र्र्स्_१०।४३ ॥  
  
भूरिच्छिद्रवती चक्रीं वलयोपरि निक्षिपेत्  ।  
शिखित्रांस्तत्र निक्षिप्य प्रधमेद् वङ्कनालतः  ।  
गारकोष्ठीयम् आख्याता मृष्टलोहविनाशिनी  ॥ व्र्र्स्_१०।४४ ॥  
  
मूषामृद्भिर् विधातव्यम् अरत्निप्रमितं दृढम्  ।  
अधोमुखं च तद्वक्त्रे नालं पञ्चाङ्गुलं खलु  ।  
वङ्कनालम् इदं प्रोक्तं दृढध्मानाय कीर्तितम्  ॥ व्र्र्स्_१०।४५ ॥  
  
कोष्ठी सिद्धरसादीनां विधानाय विधीयते  ।  
द्वादशाङ्गुलकोत्सेधा सा बुध्ने चतुरङ्गुला  ।  
तिर्यक्प्रधमनास्या च मृदुद्रव्यविशोधिनी  ॥ व्र्र्स्_१०।४६ ॥  
  
रसादिद्रव्यपाकानां प्रमाणज्ञापनं पुटम्  ।  
नेष्टो न्यूनाधिकः पाकः सुपाकं हितम् औषधम्  ॥ व्र्र्स्_१०।४७ ॥  
  
लोहादेरपुनर्भावो गुणाधिक्यं ततो ऽग्रता  ।  
अनप्सु मज्जनं रेखापूर्णता पुटतो भवेत्  ॥ व्र्र्स्_१०।४८ ॥  
  
पुटाद् ग्राव्णो लघुत्वं च शीघ्रव्याप्तिश्च दीपनम्  ।  
जारितादपि सूतेन्द्राल्लोहानाम् अधिको गुणः  ॥ व्र्र्स्_१०।४९ ॥  
  
यथाश्मनि विशेद् वह्निर् बहिस्थपुटयोगतः  ।  
चूर्णत्वाद्धि गुणावाप्तिस्तथा लोहेषु निश्चितम्  ॥ व्र्र्स्_१०।५० ॥  
  
निम्नविस्तरतः कुण्डे द्विहस्ते चतुरस्रके  ।  
वनोत्पलसहस्रेण पूरिते पुटनौषधम्  ॥ व्र्र्स्_१०।५१ ॥  
  
क्रौञ्च्यां रुद्धं प्रयत्नेन पिष्टिकोपरि निक्षिपेत्  ।  
वनोत्पलसहस्रार्धं क्रौञ्चिकोपरि विन्यसेत्  ।  
वह्निं प्रज्वालयेत्तत्र महापुटमिदं स्मृतम्  ॥ व्र्र्स्_१०।५२ ॥  
  
राजहस्तप्रमाणेन चतुरस्रं च निम्नकम्  ।  
पूर्णं चोपलसाठीभिः कण्ठावध्यथ विन्यसेत्  ॥ व्र्र्स्_१०।५३ ॥  
  
विन्यसेत्कुमुदीं तत्र पुटनद्रव्यपूरिताम्  ।  
पूर्णच्छगणतो ऽर्धानि गिरिण्डानि विनिक्षिपेत्  ।  
एतद्गजपुटं प्रोक्तं महागुणविधायकम्  ॥ व्र्र्स्_१०।५४ ॥  
  
इत्थं चारत्निके कुण्डे पुटं वाराहमुच्यते  ॥ व्र्र्स्_१०।५५ ॥  
  
पुटं भूमितले तत्तद्वितस्तिद्वितयोच्छ्रेयम्  ।  
तावच्च तलविस्तीर्णं तत्स्यात्कुक्कुटकं पुटम्  ॥ व्र्र्स्_१०।५६ ॥  
  
यत्पुटं दीयते भूमावष्टसङ्ख्यैर् वनोपलैः  ।  
बद्ध्वा सूतार्कभस्मार्थं कपोतपुटमुच्यते  ॥ व्र्र्स्_१०।५७ ॥  
  
गोष्ठान्तर्गोक्षुरणं शुष्कं चूर्णितगोमयम्  ।  
गोवरं तत्समादिष्टं वरिष्ठं रससाधने  ॥ व्र्र्स्_१०।५८ ॥  
  
गोवरैर्वा तुषैर्वापि पुटं यत्र प्रदीयते  ।  
तद्गोवरपुटं प्रोक्तं रसभस्मप्रसिद्धये  ॥ व्र्र्स्_१०।५९ ॥  
  
स्थूलभाण्डे तुषापूर्णे मध्ये मूषासमन्विते  ।  
वह्निना विहिते पाके तद्भाण्डपुटमुच्यते  ॥ व्र्र्स्_१०।६० ॥  
  
अधस्तादुपरिष्टाच्च क्रौञ्चिकाच्छाद्यते खलु  ।  
वालुकाभिः प्रतप्ताभिर्यत्र तद्वालुकापुटम्  ॥ व्र्र्स्_१०।६१ ॥  
  
वह्निमित्राः क्षितौ सम्यङ्निखन्याद्द्वयङ्गुलादधः  ।  
उपरिष्टात्पुटं यत्र पुटं तद् भूधराह्वयम्  ॥ व्र्र्स्_१०।६२ ॥  
  
ऊर्ध्वं षोडशिकामूत्रैस्तुषैर्वा गोवरैः पुटम्  ।  
यत्र तल्लावकाख्यं स्यात्सुमृदुद्रव्यसाधने  ॥ व्र्र्स्_१०।६३ ॥  
  
अनुक्तपुटमाने तु साध्यद्रव्यबलाबलात्  ।  
पुटं विज्ञाय दातव्यम् ऊहापोहविचक्षणैः  ॥ व्र्र्स्_१०।६४ ॥  
  
पिष्टकं छगणं छाणम् उत्पलं चोपलं तथा  ।  
गिरिण्डोपलसाठी च वराटी छगणाभिधाः  ॥ व्र्र्स्_१०।६५ ॥  
  
सुवर्णं रजतं ताम्रं त्रपु सीसकम् आयसम्  ।  
षडेतानि च लोहानि कृत्रिमौ कांस्यपित्तलौ  ॥ व्र्र्स्_१०।६६ ॥  
  
लवणानि षड् उच्यन्ते सामुद्रं सैन्धवं विडम्  ।  
सौवर्चलं रोमकं च चूल्लिकालवणं तथा  ॥ व्र्र्स्_१०।६७ ॥  
  
क्षारत्रयं समाख्यातं यवसर्जिकटङ्कणम्  ॥ व्र्र्स्_१०।६८ ॥  
  
पलाशमुष्ककक्षारौ यवक्षारः सुवर्चिका  ।  
तिलनालोद्भवः क्षारः संयुक्तं क्षारपञ्चकम्  ॥ व्र्र्स्_१०।६९ ॥  
  
घृतं गुडो माक्षिकं च विज्ञेयं मधुरत्रयम्  ॥ व्र्र्स्_१०।७० ॥  
  
कङ्गुणी तुम्बिनी घोषा करीरश्रीफलोद्भवम्  ।  
कटुवार्त्ताकसिद्धार्थसोमराजीविभीतजम्  ॥ व्र्र्स्_१०।७१ ॥  
  
अतसीजं महाकालीनिम्बजं तिलजं तथा  ।  
अपामार्गाद्देवदालीदन्तीतुम्बुरुविग्रहात्  ॥ व्र्र्स्_१०।७२ ॥  
  
अङ्कोलोन्मत्तभल्लातपलाशेभ्यस् तथैव च  ।  
एतेभ्यस्तैलमादाय रसकर्मणि योजयेत्  ॥ व्र्र्स्_१०।७३ ॥  
  
जम्बूकमण्डूकवसा वसा कच्छपसम्भवा  ।  
कर्कटीशिशुमारी च गोशूकरनरोद्भवा  ।  
अजोष्ट्रखरमेषाणां महिषस्य वसा तथा  ॥ व्र्र्स्_१०।७४ ॥  
  
मूत्राणि हस्तिकरभमहिषीखरवाजिनाम्  ।  
गो ऽजावीनां स्त्रियः पुंसां पुष्पं बीजं तु योजयेत्  ॥ व्र्र्स्_१०।७५ ॥  
  
माहिषाम्बु दधि क्षीरं साभिघारं शकृद्रसः  ।  
तत्पञ्चमाहिषं ज्ञेयं तद्वच्छागलपञ्चकम्  ॥ व्र्र्स्_१०।७६ ॥  
  
अम्लवेतसजम्बीरनिम्बुकं बीजपूरकम्  ।  
चाङ्गेरी चणकाम्लं च अम्लीकं कोलदाडिमम्  ॥ व्र्र्स्_१०।७७ ॥  
  
अम्बष्ठा तिन्तिडीकं च नागरं रसपत्त्रिका  ।  
करवन्दं तथा चान्यदम्लवर्गः प्रकीर्तितः  ॥ व्र्र्स्_१०।७८ ॥  
  
चणकाम्लश्च सर्वेषामेक एव प्रशस्यते  ।  
अम्लवेतसमेकं वा सर्वेषामुत्तमोत्तमम्  ।  
रसादीनां विशुद्ध्यर्थं द्रावणे जारणे हितम्  ॥ व्र्र्स्_१०।७९ ॥  
  
कोलदाडिमवृक्षाम्लचुल्लिकाचुक्रिकारसः  ।  
पञ्चाम्लकं समुद्दिष्टं तच्चोक्तं चाम्लपञ्चकम्  ॥ व्र्र्स्_१०।८० ॥  
  
इष्टिका गैरिका लोणं भस्म वल्मीकमृत्तिका  ।  
रसप्रयोगकुशलैः कीर्तिताः पञ्चमृत्तिकाः  ॥ व्र्र्स्_१०।८१ ॥  
  
शृङ्गीकं कालकुटं च वत्सनाभं सकृत्रिमम्  ।  
पित्तं च विषवर्गो ऽयं स वरः परिकीर्तितः  ॥ व्र्र्स्_१०।८२ ॥  
  
रसकर्मणि शस्तो ऽयं तद्भेदनविधाव् अपि  ।  
अयुक्त्या सेवितश्चायं मारयत्येव निश्चितम्  ॥ व्र्र्स्_१०।८३ ॥  
  
लाङ्गली विषमुष्टिश्च करवीरं जया तथा  ।  
नीलकः कनको ऽर्कश्च वर्गो ह्य् उपविषात्मकः  ॥ व्र्र्स्_१०।८४ ॥  
  
हस्त्यश्ववनिता धेनुर्गर्दभी छागिकाविका  ।  
उष्ट्रिकोदुम्बराश्वत्थभानुन्यग्रोधतिल्वकम्  ॥ व्र्र्स्_१०।८५ ॥  
  
दुग्धिका स्नुग्गुणश् चैव तथैवोत्तमकण्टिका  ।  
एषां दुग्धैर् विनिर्दिष्टो दुग्धवर्गो रसादिषु  ॥ व्र्र्स्_१०।८६ ॥  
  
पारावतस्य चाषस्य कपोतस्य कलापिनः  ।  
गृध्रस्य कुक्कुटस्यापि विनिर्दिष्टो हि विङ्गणः  ।  
शोधनं सर्वलोहानां पुटनाल्लेपनात् खलु  ॥ व्र्र्स्_१०।८७ ॥  
  
कुसुम्भं खदिरो लाक्षा मञ्जिष्ठा रक्तचन्दनम्  ।  
अक्षी च बन्धुजीवश्च तथा कर्पूरगन्धिनी  ।  
माक्षिकं चेति विज्ञेयो रक्तवर्गो ऽतिरञ्जनः  ॥ व्र्र्स्_१०।८८ ॥  
  
किंशुकः कर्णिकारश्च हरिद्राद्वितयं तथा  ।  
पीतवर्गो ऽयमादिष्टो रसराजस्य कर्मणि  ॥ व्र्र्स्_१०।८९ ॥  
  
तगरः कुटजः कुन्दो गुञ्जा जीवन्तिका तथा  ।  
सिताम्भोरुहकन्दश्च श्वेतवर्ग उदाहृतः  ॥ व्र्र्स्_१०।९० ॥  
  
कदली कारवेल्ली च त्रिफला नीलिका नलः  ।  
पङ्कः कासीसबालाम्रं कृष्णवर्ग उदाहृतः  ॥ व्र्र्स्_१०।९१ ॥  
  
रक्तवर्गादिवर्गैश्च द्रव्यं यज्जारणात्मकम्  ।  
भावनीयं प्रयत्नेन तादृग्रागाप्तये खलु  ॥ व्र्र्स्_१०।९२ ॥  
  
काचटङ्कणक्षिप्राभिः शोधनीयो गणो मतः  ॥ व्र्र्स्_१०।९३ ॥  
  
सत्त्वानां बद्धसूतस्य लोहानां मलनाशनः  ।  
कापालीकङ्गुणध्वंसी रसवादिभिरुच्यते  ॥ व्र्र्स्_१०।९४ ॥  
  
महिषी मेषशृङ्गी च कलिङ्गो धवबीजयुक्  ।  
शशास्थीनि च योगो ऽयं लोहकाठिन्यनाशनः  ॥ व्र्र्स्_१०।९५ ॥  
  
गुडगुग्गुलुगुञ्जाज्यसारघैष् टङ्गणान्वितैः  ।  
दुर्द्रावाखिललोहादेर् द्रावणाय गणो मतः  ॥ व्र्र्स्_१०।९६ ॥  
  
क्षाराः सर्वे मलं हन्युरम्लं शोधनजारणम्  ।  
मान्द्यं विषाणि निघ्नन्ति स्नैग्ध्यं स्नेहाः प्रकुर्वते  ॥ व्र्र्स्_१०।९७ ॥  
  
  
  
  
षट् त्रुट्यश् चैकलिक्षा स्यात् षड् लिक्षा यूकम् उच्यते  ।  
षड्यूकास्तु रजःसञ्ज्ञं कथितं तव सुव्रते  ॥ व्र्र्स्_११।१ ॥  
  
षड्रजः सर्षपः साक्षात्सिद्धार्थः स च कीर्तितः  ।  
षट्सिद्धार्थेन देवेशि यवस्त्वेकः प्रकीर्तितः  ॥ व्र्र्स्_११।२ ॥  
  
षड्यवैर् एकगुञ्जा स्यात्त्रिगुञ्जो वल्ल उच्यते  ।  
षड्भिरेव तु गुञ्जाभिर्माष एकः प्रकीर्तितः  ।  
माषा द्वादश तोलः स्यादष्टौ तोलाः पलं भवेत्  ॥ व्र्र्स्_११।३ ॥  
  
त्रुटिः स्यादणुभिः षड्भिस्तैर्लिक्षा षड्भिरीरिता  ।  
ताभिः षड्भिर्भवेद् यूका षड्यूकास् तद् रजः स्मृतम्  ॥ व्र्र्स्_११।४ ॥  
  
षड्रजः सर्षपः प्रोक्तस्तैः षड्भिर्यव ईरितः  ।  
एका गुञ्जा यवैः षड्भिर्निष्पावस्तु द्विगुञ्जकः  ॥ व्र्र्स्_११।५ ॥  
  
स्याद्गुञ्जात्रितयं वल्लो द्वौ वल्लौ माष उच्यते  ।  
द्वौ माषौ धरणं ते द्वे शाणनिष्ककलाः स्मृताः  ॥ व्र्र्स्_११।६ ॥  
  
निष्कद्वयं तु वटकः स च कोल इतीरितः  ।  
स्यात्कोलत्रितयं तोलः कर्षो निष्कचतुष्टयम्  ॥ व्र्र्स्_११।७ ॥  
  
उदुम्बरं पाणितलं सुवर्णं कवलग्रहः  ।  
अक्षं बिडालपदकं शुक्तिः पाणितलद्वयम्  ॥ व्र्र्स्_११।८ ॥  
  
शुक्तिद्वयं पलं केचिदन्ये शुक्तित्रयं विदुः  ।  
तदेव कथितं मुष्टिः प्रकुञ्चो बिल्वमित्यपि  ॥ व्र्र्स्_११।९ ॥  
  
पलद्वयं तु प्रसृतं तद्द्वयं कुडवो ऽञ्जलिः  ।  
कुडवौ मानिका तौ स्यात्प्रस्थो द्वे मानिके स्मृतः  ॥ व्र्र्स्_११।१० ॥  
  
प्रस्थद्वयं शुभं तौ द्वौ पात्रकं द्वयमाढकम्  ।  
तैश् चतुर्भिर् घटोन्माननल्वनार्मणशूर्पकाः  ॥ व्र्र्स्_११।११ ॥  
  
द्रोणस्य शब्दाः पर्यायाः पलानां शतकं तुला  ।  
चत्वारिंशत्पलशततुला भारः प्रकीर्तितः  ॥ व्र्र्स्_११।१२ ॥  
  
रसार्णवादिशास्त्राणि निरीक्ष्य कथितं मया  ।  
रसोपयोगि यत् किञ्चिद् दिङ्मात्रं तत्प्रदर्शितम्  ॥ व्र्र्स्_११।१३ ॥  
  
अधुना रसराजस्य संस्कारान् सम्प्रचक्ष्महे  ॥ व्र्र्स्_११।१४ ॥  
  
स्यात्स्वेदनं तदनु मर्दनमूर्छने च उत्थापनं पतनरोधनियामनानि  ।  
सन्दीपनं गगनभक्षणमानमत्र सञ्चारणा तदनु गर्भगता द्रुतिश्च  ॥ व्र्र्स्_११।१५ ॥  
  
बाह्या द्रुतिः सूतकजारणा स्याद् ग्रासस्तथा सारणकर्म पश्चात्  ।  
सङ्क्रामणं वेधविधिः शरीरे योगस् तथाष्टादशधात्र कर्म  ॥ व्र्र्स्_११।१६ ॥  
  
न योज्यो मर्मणि छिन्ने न च क्षाराग्निदग्धयोः  ॥ व्र्र्स्_११।१७ ॥  
  
शुद्धः स मृद्वग्निसहो मूर्छितो व्याधिनाशनः  ॥ व्र्र्स्_११।१८ ॥  
  
निष्कम्पवेगस् तीव्राग्नाव् आयुरारोग्यदो मृतः  ।  
विषं वह्निर्मलश्चेति दोषा नैसर्गिकास्त्रयः  ॥ व्र्र्स्_११।१९ ॥  
  
रसे मरणसन्तापमूर्छानां हेतवः क्रमात्  ॥ व्र्र्स्_११।२० ॥  
  
योगिकौ नागवङ्गौ द्वौ तौ जाड्याध्मानकुष्ठदौ  ॥ व्र्र्स्_११।२१ ॥  
  
औपाधिकाः पुनश्चान्ये कीर्तिताः सप्तकञ्चुकाः  ।  
भूमिजा गिरिजा वार्जास् ते च द्वे नागवङ्गजौ  ॥ व्र्र्स्_११।२२ ॥  
  
द्वादशैते रसे दोषाः प्रोक्ता रसविशारदैः  ॥ व्र्र्स्_११।२३ ॥  
  
भूमिजाः कुर्वते कुष्ठं गिरिजा जाड्यमेव च  ।  
वारिजा वातसङ्घातं दोषाढ्यं नागवङ्गयोः  ॥ व्र्र्स्_११।२४ ॥  
  
पर्पटी पाटिनी भेदी द्रावी मलकरी तथा  ।  
अन्धकारी तथा ध्वाङ्क्षी विज्ञेयाः सप्त कञ्चुकाः  ॥ व्र्र्स्_११।२५ ॥  
  
तस्मात् सूतविधानार्थं सहायैर्निपुणैर्युतः  ।  
सर्वोपस्करमादाय रसकर्म समारभेत्  ॥ व्र्र्स्_११।२६ ॥  
  
द्वे सहस्रे पलानां तु सहस्रं शतमेव वा  ।  
अष्टाविंशत् पलान्येव दश पञ्चैकमेव वा  ॥ व्र्र्स्_११।२७ ॥  
  
पलार्धेनैव कर्तव्यः संस्कारः सूतकस्य च  ।  
सुदिने शुभनक्षत्रे रसशोधनमारभेत्  ॥ व्र्र्स्_११।२८ ॥  
  
त्र्यूषणं लवणासूर्यौ चित्रकार्द्रकमूलकम्  ।  
क्षिप्त्वा सूतो मुहुः स्वेद्यः काञ्जिकेन दिनत्रयम्  ॥ व्र्र्स्_११।२९ ॥  
  
गृहधूमेष्टिकाचूर्णं तथा दधि गुडान्वितम्  ।  
लवणासुरीसंयुक्तं क्षिप्त्वा सूतं विमर्दयेत्  ॥ व्र्र्स्_११।३० ॥  
  
षोडशांशं तु तद् द्रव्यं सूतमानान् नियोजयेत्  ।  
सूतं क्षिप्त्वा समं तेन दिनानि त्रीणि मर्दयेत्  ॥ व्र्र्स्_११।३१ ॥  
  
जीर्णाभ्रकं तथा बीजं जीर्णसूतं तथैव च  ।  
नैर्मल्यार्थं हि सूतस्य खल्ले धृत्वा विमर्दयेत्  ॥ व्र्र्स्_११।३२ ॥  
  
गृह्णाति निर्मलो रागान् ग्रासे ग्रासे विमर्दितः  ।  
मर्दनाख्यं हि यत्कर्म तत्सूतगुणकृद् भवेत्  ॥ व्र्र्स्_११।३३ ॥  
  
गृहकन्या मलं हन्यात्त्रिफला वह्निनाशिनी  ।  
चित्रमूलं विषं हन्ति तस्माद् एभिः प्रयत्नतः  ॥ व्र्र्स्_११।३४ ॥  
  
मिश्रितं सूतकं द्रव्यैः सप्तवाराणि मूर्छयेत्  ।  
इत्थं सम्मूर्छितः सूतो दोषशून्यः प्रजायते  ॥ व्र्र्स्_११।३५ ॥  
  
अस्माद्विरेकात् संशुद्धो रसः पात्यस्ततः परम्  ।  
उद्धृतः काञ्जिकक्वाथात् पूतिदोषनिवृत्तये  ॥ व्र्र्स्_११।३६ ॥  
  
ताम्रेण पिष्टिकां कृत्वा पातयेदूर्ध्वभाजने  ।  
वङ्गनागौ परित्यज्य शुद्धो भवति सूतकः  ॥ व्र्र्स्_११।३७ ॥  
  
शुल्लेन पातयेत् पिष्टीं त्रिधोर्ध्वं सप्तधा त्व् अधः  ॥ व्र्र्स्_११।३८ ॥  
  
त्रिफलाशिग्रुशिखिभिर् लवणासुरीसंयुतैः  ।  
नष्टपिष्टं रसं कृत्वा लेपयेच्चोर्ध्वभाजने  ।  
ततो दीप्तैरधः पातमुत्पलैस्तत्र कारयेत्  ॥ व्र्र्स्_११।३९ ॥  
  
हरिद्राङ्कोलशम्पाककुमारीत्रिफलाग्निभिः  ।  
तण्डुलीयकवर्षाभूहिङ्गुसैन्धवमाक्षिकैः  ॥ व्र्र्स्_११।४० ॥  
  
पिष्टं रसं सलवणैः सर्पाक्ष्यादिभिरेव वा  ।  
पातयेद् अथवा देवि व्रणघ्नो यक्षलोचनैः  ॥ व्र्र्स्_११।४१ ॥  
  
इत्थं ह्य् अधऊर्ध्वपातेन पातितो ऽसौ यदा भवेत्  ।  
तदा रसायने योग्यो भवेद् द्रव्यविशेषतः  ॥ व्र्र्स्_११।४२ ॥  
  
अथवा दीपकयन्त्रे निपातितः सर्वदोषनिर्मुक्तः  ॥ व्र्र्स्_११।४३ ॥  
  
तिर्यक्पातनविधिना निपातितः सूतराजस्तु  ।  
श्लक्ष्णीकृतम् अभ्रदलं रसेन्द्रयुक्तं तथारनालेन  ॥ व्र्र्स्_११।४४ ॥  
  
खले दत्त्वा मृदितं यावत् तन् नष्टपिष्टताम् एति  ।  
कुर्यात् तिर्यक्पातनपातितसूतं क्रमेण दृढवह्निम्  ॥ व्र्र्स्_११।४५ ॥  
  
संस्वेद्यः पात्यो ऽसौ न पतति यावद् दृढश् चाग्नौ  ।  
तदासौ शुध्यते सूतः कर्मकारी भवेद्ध्रुवम्  ॥ व्र्र्स्_११।४६ ॥  
  
मर्दनैर् मूर्छनैः पातैर्मन्दः शान्तो भवेद् रसः  ॥ व्र्र्स्_११।४७ ॥  
  
सृष्ट्यम्बुजैर् निरोधेन ततो मुखकरो रसः  ।  
स्वेदनादिवशात्सूतो वीर्यं प्राप्नोत्यनुत्तमम्  ॥ व्र्र्स्_११।४८ ॥  
  
नियम्यो ऽसौ ततः सम्यक् चपलत्वनिवृत्तये  ।  
कर्कोटी फणिनेत्राभ्यां वृश्चिकाम्बुजमार्कवैः  ।  
समं कृत्वारनालेन स्वेदयेच्च दिनत्रयम्  ॥ व्र्र्स्_११।४९ ॥  
  
मरिचैर् भूखगयुक्तैर् लवणासुरीशिग्रुटङ्कणोपेतैः  ।  
काञ्जिकयुक्तैस्त्रिदिनं ग्रासार्थी जायते स्वेदात्  ॥ व्र्र्स्_११।५० ॥  
  
त्रिक्षारसिन्धुखगभूशिखिशिग्रुराजीतीक्ष्णाम्लवेतसमुखैर् लवणोषणाम्लैः  ।  
नेपालताम्रदलशोषितमारनाले साम्लासवाम्लपुटितं रसदीपनं तत्  ॥ व्र्र्स्_११।५१ ॥  
  
स्वेदयेदासवाम्लेन वीर्यतेजःप्रवृद्धये  ।  
यथोपयोगं स्वेद्यः स्यान् मूलिकानां रसेषु च  ॥ व्र्र्स्_११।५२ ॥  
  
सर्पाक्षी क्षीरिणी वन्ध्या मत्स्याक्षी शङ्खपुष्पिका  ।  
काकजङ्घा शिखिशिखा ब्रह्मदण्ड्याखुकर्णिका  ॥ व्र्र्स्_११।५३ ॥  
  
वर्षाभूः कम्बुकी दूर्वा सैर्यकोत्पलशिम्बिकाः  ।  
शतावरी वज्रलता वज्रकन्दाग्निकर्णिका  ॥ व्र्र्स्_११।५४ ॥  
  
श्वेतार्कशिग्रुधत्तूरमृगदूर्वारसाङ्कुशाः  ।  
रम्भा रक्ताभनिर्गुण्डी लज्जालुः सुरदालिका  ॥ व्र्र्स्_११।५५ ॥  
  
मण्डूकपर्णी पाताली चित्रकं ग्रीष्मसुन्दरा  ।  
काकमाची महाराष्ट्री हरिद्रा तिलपर्णिका  ॥ व्र्र्स्_११।५६ ॥  
  
जाती जयन्ती श्रीदेवी भूकदम्बः कुसुम्भकः  ।  
कोशातकी नीरं कणा लाङ्गली कटुतुम्बिका  ॥ व्र्र्स्_११।५७ ॥  
  
चक्रमर्दो ऽमृता कन्दः सूर्यावर्तेषु पुङ्खिका  ।  
वाराही हस्तिशुण्डी च प्रायेण रसमूलिकाः  ॥ व्र्र्स्_११।५८ ॥  
  
रसस्य भावने स्वेदे मृषालेपे च पूजिताः  ।  
इत्यष्टौ सूतसंस्काराः समा द्रव्ये रसायने  ।  
कार्यास्ते प्रथमं शेषा नोक्ता द्रव्योपयोगिनः  ॥ व्र्र्स्_११।५९ ॥  
  
पञ्चविंशतिसङ्ख्याकान्रसबन्धान् प्रचक्ष्महे  ।  
येन येन हि चाञ्चल्यं दुर्ग्रहत्वं च नश्यति  ।  
रसराजस्य सम्प्रोक्तो बन्धनार्थो हि वार्त्तिकैः  ॥ व्र्र्स्_११।६० ॥  
  
हठारोटौ तथाभासः क्रियाहीनश्च पिष्टिका  ।  
क्षारः खोटश्च पोटश्च कल्कबन्धश्च कज्जलिः  ॥ व्र्र्स्_११।६१ ॥  
  
सजीवश्चैव निर्जीवो निर्बीजश्च सबीजकः  ।  
शृङ्खलाद्रुतिबन्धौ च बालकश्च कुमारकः  ॥ व्र्र्स्_११।६२ ॥  
  
तरुणश् च तथा वृद्धो मूर्तिबद्धस् तथापरः  ।  
जलबन्धो ऽग्निबन्धश्च सुसंस्कृतकृताभिधः  ।  
महाबन्धाभिधश्चेति पञ्चविंशतिरीरिताः  ॥ व्र्र्स्_११।६३ ॥  
  
केचिद्वदन्ति षड्विंशो जलूकाबन्धसञ्ज्ञकः  ।  
स तावन्नेष्यते देहे स्त्रीणां द्रावे ऽतिशस्यते  ॥ व्र्र्स्_११।६४ ॥  
  
हठो रसः स विज्ञेयः सम्यक् शुद्धिविवर्जितः  ।  
स सेवितो नृणां कुर्यान् मृत्युं वा व्याधिमुद्धतम्  ॥ व्र्र्स्_११।६५ ॥  
  
सुशोधितो रसः सम्यगारोट इति कथ्यते  ।  
स क्षेत्रीकरणे श्रेष्ठः शनैर्व्याधिविनाशनः  ॥ व्र्र्स्_११।६६ ॥  
  
पुटितो यो रसो याति योगं मुक्त्वा स्वभावताम्  ।  
भावितो धातुमूलाद्यैर् आभासो गुणवैकृतेः  ॥ व्र्र्स्_११।६७ ॥  
  
असंशोधितलोहाद्यैः साधितो यो रसोत्तमः  ।  
क्रियाहीनः स विज्ञेयो विक्रियां यात्यपथ्यतः  ॥ व्र्र्स्_११।६८ ॥  
  
तीव्रातपे गाढतरावमर्दात्पिष्टी भवेत्सा नवनीतरूपा  ।  
स रसः पिष्टिकाबन्धो दीपनः पाचनस्तराम्  ॥ व्र्र्स्_११।६९ ॥  
  
शङ्खशुक्तिवराटाद्यैर् यो ऽसौ संसाधितो रसः  ।  
क्षारबन्धः परं दीप्तिपुष्टिकृच्छूलनाशनः  ॥ व्र्र्स्_११।७० ॥  
  
बन्धो यः खोटतां याति ध्मातो ध्मातः क्षयं व्रजेत्  ।  
खोटबन्धः स विज्ञेयः शीघ्रं सर्वगदापहः  ॥ व्र्र्स्_११।७१ ॥  
  
द्रुतकज्जलिका मोचापत्त्रके चिपिटीकृता  ।  
स पोटः पर्पटी सैव बालाद्यखिलरोगनुत्  ॥ व्र्र्स्_११।७२ ॥  
  
स्वेदाद्यैः साधितः सूतः पङ्कत्वं समुपागतः  ।  
कल्कबद्धः स विज्ञेयो योगोक्तफलदायकः  ॥ व्र्र्स्_११।७३ ॥  
  
कज्जली रसगन्धोत्था सुश्लक्ष्णा कज्जलोपमा  ।  
तत्तद्योगेन संयुक्ता कज्जलीबन्ध उच्यते  ॥ व्र्र्स्_११।७४ ॥  
  
भस्मीकृतो गच्छति वह्नियोगाद् रसः सजीवः स खलु प्रदिष्टः  ।  
संसेवितो ऽसौ न करोति भस्मकार्यं जवाद् रोगविनाशनं च  ॥ व्र्र्स्_११।७५ ॥  
  
जीर्णाभ्रको वा परिजीर्णगन्धो भस्मीकृतश्चाखिललोहमौलिः  ।  
निर्जीवनामा हि स भस्मसूतो निःशेषरोगान् विनिहन्ति सद्यः  ॥ व्र्र्स्_११।७६ ॥  
  
रसस्तु पादांशवर्णजीर्णः पिष्टीकृतो गन्धकयोगतश्च  ।  
तुल्यांशगन्धैः पुटितः क्रमेण निर्बीजनामा सकलामयघ्नः  ॥ व्र्र्स्_११।७७ ॥  
  
पिष्टीकृतैर् अभ्रकसत्त्वहेमतारार्ककान्तैः परिजारितो यः  ।  
हतस्ततः षड्गुणगन्धकेन सबीजबद्धो विपुलप्रभावः  ॥ व्र्र्स्_११।७८ ॥  
  
वज्रादिनिहतः सूतो हतः सूतः समो ऽपरः  ।  
शृङ्खलाबद्धसूतस्तु देहलोहविधायकः  ।  
चित्रप्रभावां वेगेन व्याप्तिं जानाति शङ्करः  ॥ व्र्र्स्_११।७९ ॥  
  
युक्तो ऽपि बाह्यद्रुतिभिश्च सूतो बन्धङ्गतो वा भसितस्व पः  ।  
स राजिकापादमितो निहन्ति दुःसाध्यरोगान् द्रुतिबद्धनामा  ॥ व्र्र्स्_११।८० ॥  
  
समाभ्रजीर्णः शिवजस्तु बालः संसेवितो योगयुतो जवेन  ।  
रसायनो भाविगदापहश्च सोपद्रवारिष्टगदान्निहन्ति  ॥ व्र्र्स्_११।८१ ॥  
  
हरोद्भवो यो द्विगुणाभ्रजीर्णः स स्यात्कुमारो मिततण्डुलो ऽसौ  ।  
त्रिः सप्तरात्रैः खलु पापरोगसङ्घातघाती च रसायनं च  ॥ व्र्र्स्_११।८२ ॥  
  
चतुर्गुणव्योमकृताशनो ऽसौ रसायनाग्र्यस् तरुणाभिधानः  ।  
स सप्तरात्रात्सकलामयघ्नो रसायनो वीर्यबलप्रदाता  ॥ व्र्र्स्_११।८३ ॥  
  
यस्याभ्रकः षड्गुणितो हि जीर्णः प्राप्ताग्निसख्यः स हि वृद्धनामा  ।  
देहे च लोहे च नियोजनीयः शिवादृते को ऽस्य गुणान् प्रवक्ति  ॥ व्र्र्स्_११।८४ ॥  
  
यो दिव्यमूलिकाभिश्च कृतो ऽत्यग्निसहो रसः  ।  
विनाभ्रजारणात्स स्यान्मूर्तिबन्धो महारसः  ॥ व्र्र्स्_११।८५ ॥  
  
अयं हि जार्यमाणस्तु नाग्निना क्षीयते रसः  ।  
योजितः सर्वयोगेषु निरौपम्यफलप्रदः  ॥ व्र्र्स्_११।८६ ॥  
  
शिलातोयमुखैस्तोयैर् बद्धो ऽसौ जलबन्धवान्  ।  
स जरारोगमृत्युघ्नः कल्पोक्तफलदायकः  ॥ व्र्र्स्_११।८७ ॥  
  
केवलो योगेषु वा ध्मातः स्याद्गुटिकाकृतिः  ।  
अक्षीणश्चाग्निबद्धो ऽसौ खेचरत्वादिकृत् स हि  ॥ व्र्र्स्_११।८८ ॥  
  
विष्णुक्रान्ताशशिलताकुम्भीकनकमूलकैः  ।  
विशालानागिनीकन्दव्याघ्रपादीकुरुण्टकैः  ॥ व्र्र्स्_११।८९ ॥  
  
वृश्चिकालीभशुण्डीभ्यां हंसपादा सहासुरैः  ।  
अप्रसूतगवां मूत्रैः पिष्टं वा कुलके पचेत्  ॥ व्र्र्स्_११।९० ॥  
  
पक्वमेवं मृतैर् लोहैर्मर्दितं विपचेद् रसम्  ।  
यन्त्रेषु मूर्छा सूतानामेष कल्पः समासतः  ॥ व्र्र्स्_११।९१ ॥  
  
हेम्ना वा रजतेन वा सहचरो ध्मातो व्रजत्येकताम् अक्षीणो निबिडो गुरुश्च गुटिकाकारो ऽतिदीर्घोज्ज्वलः  ।  
चूर्णत्वं पटुवत् प्रयाति निहतो घृष्टो न मुञ्चेन्मलं निर्गन्धो द्रवति क्षणात्स हि महाबन्धाभिधानो रसः  ॥ व्र्र्स्_११।९२ ॥  
  
सूते गर्भनियोजितार्धकनके पादांशनागे ऽथवा पञ्चाङ्गुष्ठकशाल्मलीकृतमदाश्लेष्मातबीजैस् तथा  ।  
तद्वत् तेजिनीकोलकाख्यफलजैश् चूर्णं तिलं पत्त्रकं तप्ते खल्लतले निधाय मृदिते जाता जलूका वरा  ॥ व्र्र्स्_११।९३ ॥  
  
सैषा स्यात्कपिकच्छूरोमपटले चन्द्रावती तैलके चन्द्रे टङ्कणकामपिप्पलीजले स्विन्ना भवेत् तेजिनी  ।  
तप्ते खल्लतले विमर्द्य विधिवद्यत्नाद्वटी या कृता सा स्त्रीणां मददर्पनाशनकरी ख्याता जलूका वरा  ॥ व्र्र्स्_११।९४ ॥  
  
बाल्ये चाष्टाङ्गुला योज्या यौवने च दशाङ्गुला  ।  
द्वादशैव प्रगल्भानां जलौका त्रिविधा मता  ॥ व्र्र्स्_११।९५ ॥  
  
धृत्वा सूतमुखे पात्रं मेषीक्षीरं प्रदापयेत्  ।  
स्थापयेदातपे तीव्रे वासराण्येकविंशतिः  ॥ व्र्र्स्_११।९६ ॥  
  
द्वितीयात्र मया प्रोक्ता जलौका द्रावणे हिता  ।  
पुरुषाणां स्थिता मूर्ध्नि द्रावयेद्बीजम् अद्भुतम्  ॥ व्र्र्स्_११।९७ ॥  
  
मुनिपत्त्ररसं चैव शाल्मलीवृन्तवारि च  ।  
जातीमूलस्य तोयं च शिंशपातोयसंयुतम्  ॥ व्र्र्स्_११।९८ ॥  
  
श्लेष्मातकफलं चैव त्रिफलाचूर्णम् एव च  ।  
कोकिलाक्षस्य चूर्णं च पारदं मर्दयेद् बुधः  ॥ व्र्र्स्_११।९९ ॥  
  
जलूका जायते दिव्या रामाजनमनोहरा  ।  
सा योज्या कामकाले तु कामयेत्कामिनी स्वयम्  ॥ व्र्र्स्_११।१०० ॥  
  
त्रिफलाभृङ्गमहौषधमधुसर्पिश्छागदुग्धगोमूत्रे  ।  
नागं सप्तनिषिक्तं समरसजारितं जलूका स्यात्  ॥ व्र्र्स्_११।१०१ ॥  
  
भानुस्वरदिनसङ्ख्याप्रमाणसूतं गृही तदीनारम्  ।  
अङ्कोलराजवृक्षककन्यारसतश्च शोधनं कुर्यात्  ॥ व्र्र्स्_११।१०२ ॥  
  
शशिरेखावरवर्णिनीसकोकिलाक्षापामार्गकनकानाम्  ।  
चूर्णैः सहैकविंशतिदिनानि सम्मर्दयेत् सम्यक्  ॥ व्र्र्स्_११।१०३ ॥  
  
निशायाः काञ्जिकं यूषं दत्त्वा योनौ प्रवेशयेत्  ।  
बालमध्यमवृद्धासु योज्या विज्ञाय तत्क्रमात्  ।  
नीरसानामपि नॄणां योषा स्यात्सङ्गमोत्सुका  ॥ व्र्र्स्_११।१०४ ॥  
  
रसभागं चतुष्कं च वङ्गभागं च पञ्चमम्  ।  
सुरसारसमं युक्तं टङ्कणेन समन्वितम्  ॥ व्र्र्स्_११।१०५ ॥  
  
त्रिदिनं मर्दयित्वा च गोलकं तं रसोद्भवम्  ।  
लिङ्गाग्रे योनिनिक्षिप्तं यावद् आयुर्वशङ्करम्  ॥ व्र्र्स्_११।१०६ ॥  
  
कर्पूरसूरणसुभृङ्गसुमेघनादैर् नागं निषिच्य तु मिथो वलयेद् रसेन  ।  
लिङ्गस्थितेन वलयेन नितम्बिनीनां स्वामी भवत्यनुदिनं स तु जीवहेतुः  ॥ व्र्र्स्_११।१०७ ॥  
  
टङ्कणपिप्पलिकाभिः सूरणकर्पूरमातुलुङ्गरसैः  ।  
कृत्वा स्वलिङ्गलेपं योनिं विद्रावयेत् स्त्रीणाम्  ॥ व्र्र्स्_११।१०८ ॥  
  
अग्न्यावर्तितनागे हरबीजं निक्षिपेत्ततो द्विगुणम्  ।  
मुनिकनकनागसर्पैर् दन्त्याथ सिञ्याच् च तन्मध्यम्  ॥ व्र्र्स्_११।१०९ ॥  
  
तक्रेण मर्दयित्वा गणेन मदनवलयं कुर्यात्  ।  
रतिसमये वनितानां रतिगर्वविनाशनं कुरुते  ॥ व्र्र्स्_११।११० ॥  
  
व्याघ्रीबृहतीफलरससूरणकन्दं च चणकपत्त्राम्लम्  ।  
कपिकच्छुवज्रवल्लीपिप्पलिकाम्लिकाचूर्णम्  ॥ व्र्र्स्_११।१११ ॥  
  
अग्न्यावर्तितनागं नववारं मर्दयेद्धिमैर्द्रव्यैः  ।  
स्मरवलयं कृत्वैतद्वनितानां द्रावणं कुरुते  ॥ व्र्र्स्_११।११२ ॥  
  
पलाशबीजकं रक्तजम्बीराम्लेन सूतकम्  ।  
सजीवं मर्दितं यन्त्रे पाचितं म्रियते ध्रुवम्  ॥ व्र्र्स्_११।११३ ॥  
  
खरमञ्जरि बीजान्वितपुष्करबीजैः सुचूर्णितैः कल्कम्  ।  
कृत्वा सूतं पुटयेद् दृढमूषायां भवेद्भस्म  ॥ व्र्र्स्_११।११४ ॥  
  
काकोदुम्बरिकाया दुग्धेन सुभावितो हिङ्गुः  ।  
मर्दनपुटनविधानात्सूतं भस्मीकरोत्येव  ॥ व्र्र्स्_११।११५ ॥  
  
देवदालीं हरिक्रान्तामारनालेन पेषयेत्  ।  
तद्द्रवैः सप्तधा सूतं कुर्यान्मर्दितमूर्छितम्  ॥ व्र्र्स्_११।११६ ॥  
  
तत्सूतं खर्परे दद्याद्दत्त्वा दत्त्वा तु तद्द्रवम्  ।  
चुल्ल्योपरि पचेच् चाह्नि भस्म स्याल्लवणोपमम्  ॥ व्र्र्स्_११।११७ ॥  
  
अपामार्गस्य बीजानि तथैरण्डस्य चूर्णयेत्  ।  
तच्चूर्णं पारदे देयं मूषायाम् अधरोत्तरम्  ।  
रुद्ध्वा लघुपुटैः पच्याच् चतुर्भिर् भस्मतां नयेत्  ॥ व्र्र्स्_११।११८ ॥  
  
कटुतुम्ब्युद्भवे कन्दे गर्भे नारीपयःप्लुते  ।  
सप्तधा स्वेदितः सूतो म्रियते गोमयाग्निना  ॥ व्र्र्स्_११।११९ ॥  
  
अङ्कोलस्य शिफावारिपिष्टं खल्ले विमर्दयेत्  ।  
सूतं गन्धकसंयुक्तं दिनान्ते तं निरोधयेत्  ।  
पुटयेद्भूधरे यन्त्रे दिनान्ते स मृतो भवेत्  ॥ व्र्र्स्_११।१२० ॥  
  
वटक्षीरेण सूताभ्रौ मर्दयेत्प्रहरत्रयम्  ।  
पाचयेत्तेन काष्ठेन भस्मीभवति तद्रसः  ॥ व्र्र्स्_११।१२१ ॥  
  
अथातुरो रसाचार्यं साक्षाद्देवं महेश्वरम्  ।  
साधितं च रसं शृङ्गदन्तवेण्वादिधारितम्  ॥ व्र्र्स्_११।१२२ ॥  
  
अर्चयित्वा यथाशक्ति देवगोब्राह्मणानपि  ।  
पर्णखण्डे धृतं सूतं जग्ध्वा स्यादनुपानतः  ॥ व्र्र्स्_११।१२३ ॥  
  
घृतसैन्धवधान्यकजीरकार्द्रकसंस्कृतम्  ।  
तण्डुलीयकधान्यकपटोलालम्बुषादिकम्  ॥ व्र्र्स्_११।१२४ ॥  
  
गोजीर्णशाल्यन्नं गव्यं क्षीरं घृतं दधि  ।  
हंसोदकं मुद्गरसः पथ्यवर्गः समासतः  ॥ व्र्र्स्_११।१२५ ॥  
  
बृहती बिल्वकूष्माण्डं वेत्राग्रं कारवेल्लकम्  ।  
माषं मसूरं निष्पावं कुलत्थं सर्षपं तिलम्  ॥ व्र्र्स्_११।१२६ ॥  
  
लङ्घनोद्वर्तनस्नानताम्रसुरासवान्  ।  
आनूपमांसं धान्याम्लं भोजनं कदलीदले  ।  
कांस्ये च गुरुविष्टम्भि तीक्ष्णोष्णं च भृशं त्यजेत्  ॥ व्र्र्स्_११।१२७ ॥  
  
कण्टारीफलकाञ्जिकं च कमठस्तैलं तथा राजिकाम् निम्बूकं कतकं कलिङ्गकफलं कूष्माण्डकं कर्कटी  ।  
कारी कुक्कुटकारवेल्लकफलं कर्कोटिकायाः फलम् वृन्ताकं च कपित्थकं खलु गणः प्रोक्तः ककारादिकः  ॥ व्र्र्स्_११।१२८ ॥  
  
देवीशास्त्रोदितः सो ऽयं ककारादिगणो मतः  ।  
शास्त्रान्तरविनिर्दिष्टः कथ्यते ऽन्यप्रकारतः  ॥ व्र्र्स्_११।१२९ ॥  
  
कङ्गुः कन्दुककोलकुक्कुटकलक्रोडाः कुलत्थास्तथा कण्टारी कटुतैलकृष्णगलकः कूर्मः कलायः कणा  ।  
कर्कारुश्च कठिल्लकं च कतकं कर्कोटकं कर्कटी काली काञ्जिकमेषकादिकगणः श्रीकृष्णदेवोदितः  ॥ व्र्र्स्_११।१३० ॥  
  
यस्मिन्रसे च कण्ठोक्त्या ककारादिर्निषेधितः  ।  
तत्र तत्र निषेद्धव्यं तदौचित्यमतो ऽन्यतः  ॥ व्र्र्स्_११।१३१ ॥  
  
उद्गारे सति दध्यन्नं कृष्णमीनं सजीरकम्  ।  
अभ्यङ्गम् अनिलक्षोभे तैलैर् नारायणादिभिः  ॥ व्र्र्स्_११।१३२ ॥  
  
अरतौ शीततोयेन मस्तकोपरि सेचनम्  ।  
तृष्णायां नारिकेलाम्बु मुद्गं सशर्करम्  ॥ व्र्र्स्_११।१३३ ॥  
  
द्राक्षादाडिमखर्जूरकदलीनां फलं भजेत्  ।  
रसवीर्यविवृद्ध्यर्थं दधिक्षीरेक्षुशर्कराः  ।  
शीतोपचारम् अन्यं च रसत्यागविधौ पुनः  ॥ व्र्र्स्_११।१३४ ॥  
  
भक्षयेद् बृहतीं बिल्वं सकृत्साधारणो विधिः  ॥ व्र्र्स्_११।१३५ ॥  
  
  
  
ज्वरस्य रक्तपित्तस्य कासस्य श्वासहिध्मयोः  ।  
वैस्वर्यस्य क्षयस्यापि तथारोचप्रसेकयोः  ॥ व्र्र्स्_१२।१ ॥  
  
छर्दिहृद्रोगयोश् चैव तृष्णामद्योद्भवार्शसाम्  ।  
उदावर्तातिसाराणां ग्रहण्यर्तिप्रवाहिणोः  ॥ व्र्र्स्_१२।२ ॥  
  
विसूच्या वह्निमान्द्यस्य मूत्रकृच्छ्राश्मरुजाम्  ।  
मेहस्य सोमरोगस्य पिटिकानां च विद्रधेः  ॥ व्र्र्स्_१२।३ ॥  
  
वृद्धिगुल्मादिरोगाणां शूलानामुदरस्य च  ।  
पाण्डुशोफविसर्पाणां कुष्ठश्वित्रनभस्वताम्  ॥ व्र्र्स्_१२।४ ॥  
  
वातास्रस्यावृतानां च वन्ध्यानां गर्भिणीरुजाम्  ।  
सूतिकाबालरोगाणाम् उन्मादे ऽपस्मृताव् अपि  ॥ व्र्र्स्_१२।५ ॥  
  
नेत्ररोगे कर्णरोगे नासारोगास्यरोगयोः  ।  
शिरःसञ्जातरोगेषु व्रणे भङ्गे भगन्दरे  ॥ व्र्र्स्_१२।६ ॥  
  
ग्रन्थ्यादौ क्षुद्ररोगेषु गुह्यरोगे विषेषु च  ।  
जरायास्त्वनपत्यानां बीजपोषणहेतवे  ॥ व्र्र्स्_१२।७ ॥  
  
परिपाट्यानया सर्वं रोगाणां हि चिकित्सनम्  ।  
रसलोहविषैर् अत्र योगैर्वक्ष्ये यथागमम्  ॥ व्र्र्स्_१२।८ ॥  
  
रोमाञ्चकम्पौ वदने मधुत्वमुज्जृम्भणं मस्तकतोददाहौ  ।  
वातज्वरस्योक्तम् इदं हि लक्ष्म भुक्तोत्तरं स्याद्यदि शश्वदेव  ॥ व्र्र्स्_१२।९ ॥  
  
विरेकशोषास्यकटुत्वतीव्रतापप्रलापभ्रममूर्छनानि  ।  
एतानि पित्तज्वरलक्षणानि वमिः सतृष्णाङ्गविदाहिता च  ॥ व्र्र्स्_१२।१० ॥  
  
कासश्वासौ मुखे जाड्यं माधुर्यं बहुनिद्रता  ।  
प्रस्वेदः स्वल्पदाहश्च श्लेष्मजज्वरलक्षणम्  ॥ व्र्र्स्_१२।११ ॥  
  
मिश्रितं लक्षणं यत्तु द्वयोस् त्रिषु भवेच्च तत्  ॥ व्र्र्स्_१२।१२ ॥  
  
विमर्दिताभ्यां रसगन्धकाभ्यां नीरेण कुर्यादिह गोलकं तम्  ।  
भाण्डे नवीने विनिवेश्य पश्चात्तद्गोलकस्योपरि ताम्रपात्रम्  ॥ व्र्र्स्_१२।१३ ॥  
  
सार्धं मुहूर्तं विनिरुध्य धीमान् उद्दीपयेद् दीप्तकृशानुनास्य  ।  
अधस्ततः सिध्यति पर्पटीयं नवज्वरारण्यकृशानुमेघः  ॥ व्र्र्स्_१२।१४ ॥  
  
विलिप्य पूर्वं रसनां च तालुदेशं च सिन्धूद्भवजीरकार्द्रैः  ।  
वल्लोन्मितां चार्द्रकतोयमिश्राम् एनां नियोज्य स्थगयेत् पटेन  ॥ व्र्र्स्_१२।१५ ॥  
  
घर्मोद्गमो यावदतः परं च तक्रौदनं पथ्यमिह प्रयोज्यम्  ।  
कुर्याद्दिनानां त्रितयं यदीत्थं ज्वरस्य शङ्कापि तदा भवेत्किम्  ॥ व्र्र्स्_१२।१६ ॥  
  
सूतार्कगन्धचपलाजयपालतिक्तापथ्यात्रिवृच्च विषतिन्दुकजान् समांशान्  ।  
सम्भाव्य वज्रिपयसा मधुना त्रिवल्लस् त्रैलोक्यडम्बररसो ऽभिनवज्वरघ्नः  ॥ व्र्र्स्_१२।१७ ॥  
  
पादांशकं साररविः समांशगन्धो विपक्वः स्वकषायपिष्टः  ।  
रसः क्रमान्माषमितो ऽनिलादिज्वरेषु नाम्ना किल मेघनादः  ॥ व्र्र्स्_१२।१८ ॥  
  
दरदजलदयुक्तं शुद्धसूतं च गन्धं प्रहरमथ सुपिष्टं वल्लयुग्मं च दद्यात्  ।  
ज्वरगजहरिसञ्ज्ञं शृङ्गवेरोदकेन प्रथमजनितदाही क्षीरभक्तेन भोज्यः  ॥ व्र्र्स्_१२।१९ ॥  
  
सन्तप्तसीसभागं च पारदं गन्धकं कणाम्  ।  
समभागं पृथक् तत्र मेलयेच्च यथाविधि  ॥ व्र्र्स्_१२।२० ॥  
  
जम्बीरस्य रसे सर्वं मर्दयेच्च दिनत्रयम्  ।  
मेघनादकुमार्योश्च रसे चापि दिनत्रयम्  ॥ व्र्र्स्_१२।२१ ॥  
  
दिनद्वयमजामूत्रे गवां मूत्रे दिनत्रयम्  ।  
भावयेच्च यथायोग्यं तस्मिन्नेतानि दापयेत्  ॥ व्र्र्स्_१२।२२ ॥  
  
सैन्धवं चित्रकं भागं सौवर्चललवणं तथा  ।  
तेन सम्मेलनं कृत्वा भावयेच्च पुनः पुनः  ॥ व्र्र्स्_१२।२३ ॥  
  
अनेन विधिना सम्यक् सिद्धो भवति तद्रसः  ।  
शर्कराघृतसंयुक्तं दद्याद्वल्लत्रयं रसम्  ॥ व्र्र्स्_१२।२४ ॥  
  
गोधूमस्यौदनं पथ्यं माषसूपं च वास्तुकम्  ।  
धात्रीफलसमायुक्तं सर्वज्वरविनाशनम्  ।  
दीपिकारस इत्येष तन्त्रज्ञैः परिकीर्तितः  ॥ व्र्र्स्_१२।२५ ॥  
  
पारदं रसकं तालं तुत्थं गन्धकटङ्कणम्  ।  
सर्वमेतत्समं शुद्धं कारवल्ल्या द्रवैर्दिनम्  ॥ व्र्र्स्_१२।२६ ॥  
  
मर्दयेत्तेन कल्केन ताम्रपात्रोदरं लिम्पेत्  ।  
अङ्गुलार्धार्धमानेन तं पचेत्सिकताह्वये  ॥ व्र्र्स्_१२।२७ ॥  
  
यन्त्रे यावत्स्फुटन्त्येवं व्रीहयस्तस्य पृष्ठतः  ।  
ततः सुशीतलं ग्राह्यं ताम्रपात्रोदराद् भिषक्  ॥ व्र्र्स्_१२।२८ ॥  
  
शीतभञ्जी रसो नाम चूर्णयेन्मरिचैः समम्  ।  
माषैकं पर्णखण्डेन भक्षयेन्नाशयेज्ज्वरम्  ।  
त्रिदिनैर् विषमं तीव्रमेकद्वित्रिचतुर्थकम्  ॥ व्र्र्स्_१२।२९ ॥  
  
सूततालशिलास्तुल्या मर्दयेत्कर्कटीरसे  ।  
ताम्रपात्रे विनिक्षिप्य तत्कल्कं कज्जलीकृतम्  ॥ व्र्र्स्_१२।३० ॥  
  
विपचेद्वालुकायन्त्रे यथोक्तविधिना ततः  ।  
दद्यान्मरिचचूर्णेन माषमात्रं भिषग्वरः  ॥ व्र्र्स्_१२।३१ ॥  
  
प्रपिबेदुष्णतोयस्य चुलुकं शीतकज्वरे  ।  
शीतभञ्जी रसः सो ऽयं शीतज्वरनिवारणः  ॥ व्र्र्स्_१२।३२ ॥  
  
कूष्माण्डचूर्णतिलजैः प्रविशुद्धतालं गाढं विमर्द्य सुषवीसलिलेन तुल्यम्  ।  
सूतेन हिङ्गुलभुवा सिकताख्ययन्त्रे गोलं विधाय परिवृत्तकपालमध्ये  ॥ व्र्र्स्_१२।३३ ॥  
  
पत्त्रेण तं दिनपतेश्च पिधाय रुद्ध्वा सन्धिं तयोर्गुडसुधाखटिकाशिवाभिः  ।  
वह्नौ पचेन्मृदुनि पात्रशिरःस्थशालीवैवर्ण्यमात्रम् अवधिं प्रविधाय धीमान्  ॥ व्र्र्स्_१२।३४ ॥  
  
वल्लं ततः सुरसमिश्रममुष्य दद्यात् सर्पिः सिताकणपयोमधु चानुपेयम्  ।  
जेतुं ज्वरान् प्रविषमान् इह वान्तिशान्त्यै मौलौ सुशीतलजलस्य ददीत धाराम्  ॥ व्र्र्स्_१२।३५ ॥  
  
अथामयान्तं रसराजमौलिभूषामणिं तं मृतजीवनाख्यम्  ।  
सुधारसेनेव रसेन येन सञ्जीवनं स्यात् सहसातुराणाम्  ॥ व्र्र्स्_१२।३६ ॥  
  
रसहिङ्गुलजेपालैर् वृद्ध्या दन्त्यम्बुमर्दितैः  ।  
दिनार्धेन ज्वरं हन्याद्गुञ्जैकं सितया सह  ॥ व्र्र्स्_१२।३७ ॥  
  
शुद्धं सूतं विषं गन्धं धूर्तबीजं त्रिभिः समम्  ।  
चतुर्भिश्च समं व्योषं चूर्णीकृत्य निधापयेत्  ॥ व्र्र्स्_१२।३८ ॥  
  
दन्तभाण्डे ऽथ वा शार्ङ्गे काष्ठे नैव कदाचन  ।  
वातश्लेष्मज्वरे देयं द्वन्द्वजे वा त्रिदोषजे  ॥ व्र्र्स्_१२।३९ ॥  
  
रसेन शृङ्गवेरस्य जम्बीरस्याथवा पुनः  ।  
गुञ्जाद्वयं च जीर्णे ऽस्मिन्दधिभक्तं प्रयोजयेत्  ॥ व्र्र्स्_१२।४० ॥  
  
एकद्वित्रिदिनैर्हन्याज् ज्वरान् दोषक्रमेण तु  ।  
महाज्वराङ्कुशो नाम रसो ऽयं शम्भुनोदितः  ॥ व्र्र्स्_१२।४१ ॥  
  
तालं ताम्ररजो रसश्च गगनं गन्धश्च नेपालकं दीनारप्रमितं तदर्धमुदितं टङ्कं शिलामाक्षिकम्  ।  
दीनारद्वितयं विषस्य शिखिनः पिष्ट्वा रसैः पाचितो यश्चिन्तामणिवज्ज्वरौघविजयी नाम्ना तु मृत्युञ्जयः  ॥ व्र्र्स्_१२।४२ ॥  
  
तालं ताम्रम् अयोरजश्च चपला तुत्थाभ्रकं कान्तकं नागं स्याच्च समांशकं सुमृदितं मूलं च पौनर्नवम्  ।  
भृङ्गीकासहरीपुनर्नवामहामन्दारपत्त्रोद्भवैः कल्कं वालुकयन्त्रपाचितम् इदं सर्वज्वरस्यान्तकृत्  ॥ व्र्र्स्_१२।४३ ॥  
  
तुत्थेन तुल्यः शिवजश्च गन्धो जम्बीरनीरेण विमर्दनीयः  ।  
दिनत्रयं मेलय तेन तुल्यं व्योषं ततः सिध्यति चन्द्रसूर्यः  ॥ व्र्र्स्_१२।४४ ॥  
  
वल्लो विजेतुं विषमावलम्बि दलेन देयो भुजगाख्यवल्ल्याः  ।  
दुग्धं हितं स्यादिह शृङ्गवेररसेन शैत्येषु निषेवणीयः  ॥ व्र्र्स्_१२।४५ ॥  
  
तक्रं सगर्भाज्वरशूलयोस्तु द्राक्षाम्बुना पथ्यमनन्तरोक्तम्  ।  
रोधं वरायाः सलिलेन शूलं जम्बीरनीरेण वराजलेन  ॥ व्र्र्स्_१२।४६ ॥  
  
अपस्मृताव् अत्र नियोजनीयमभ्यञ्जनं बिम्बपयोभवाभ्याम्  ।  
घृतौदनं स्यादिह भोजनाय जम्बीरनीरेण निहन्ति गुल्मम्  ॥ व्र्र्स्_१२।४७ ॥  
  
हिङ्ग्वम्लिकानिम्बुरसेन देयं प्लीहोदरे स्यादिह तक्रभक्तः  ।  
स्तम्भार्थमस्मिन्ससितं पयः स्याद् गुडो नियोज्यो वमनप्रशान्त्यै  ॥ व्र्र्स्_१२।४८ ॥  
  
अशीतिर् यस्य वर्षाणि वसुवर्षाणि यस्य वा  ।  
विषं तस्य न दातव्यं दत्तं चेद् दोषकारकम्  ॥ व्र्र्स्_१२।४९ ॥  
  
मेघपारदगन्धाश्मविषव्योषपटूनि च  ।  
जीरकद्वयमेतानि समभागानि कारयेत्  ॥ व्र्र्स्_१२।५० ॥  
  
सिन्दुवाररसेनापि लशुनस्य रसेन च  ।  
अपामार्गरसेनापि सप्तरात्रं विमर्दयेत्  ॥ व्र्र्स्_१२।५१ ॥  
  
तत्पक्वं वालुकायन्त्रे गुञ्जामात्रं प्रयोजयेत्  ।  
सनागवल्लीमरिचं ततः शीताम्बु पाययेत्  ॥ व्र्र्स्_१२।५२ ॥  
  
उमाप्रसादनो नाम रसः शीतज्वरापहः  ।  
चातुर्थिकं त्रिरात्रं वा नाशयेत् किमुतापरान्  ॥ व्र्र्स्_१२।५३ ॥  
  
टङ्कणं रसगन्धौ च समभागान्प्रकल्पयेत्  ।  
नेपालं द्विगुणं दत्त्वा मर्दयेत् खल्लमध्यतः  ॥ व्र्र्स्_१२।५४ ॥  
  
श्लक्ष्णतां याति तद्यावत्तावत्तन्मर्दयेच्छनैः  ।  
सैन्धवं मरिचं शङ्खं चिञ्चाक्षारं समाक्षिकम्  ॥ व्र्र्स्_१२।५५ ॥  
  
तत्तुल्यम् एतत् कृत्वाथ निम्बूतोयेन मर्दयेत्  ।  
चणप्रमाणवटिकाम् भक्षयेद्दिवसत्रयम्  ॥ व्र्र्स्_१२।५६ ॥  
  
ऐकाहिकं द्व्याहिकं च त्र्याहिकं च चतुर्थकम्  ।  
सर्वज्वरविनाशाय ज्वराङ्कुश इति स्मृतः  ॥ व्र्र्स्_१२।५७ ॥  
  
अभ्रकं गन्धकं सूतं तोलकैकं पृथक्पृथक्  ।  
गृहीत्वा विषतोलार्धं तोलार्धं तिन्तिडीफलम्  ॥ व्र्र्स्_१२।५८ ॥  
  
एतत्सर्वं समं कृत्वा मर्दयेत् खल्लमध्यतः  ।  
श्लक्ष्णतां याति तद्यावत् तावत् सम्मर्दयेच्छनैः  ॥ व्र्र्स्_१२।५९ ॥  
  
विस्तारे परिणाहे च गर्तां कृत्वा षडङ्गुलाम्  ।  
फणिवल्लीदलान्यन्तर्गर्तायां प्रक्षिपेन्नरः  ॥ व्र्र्स्_१२।६० ॥  
  
पर्णेषु सूतकल्कं तं गर्तायां स्थापयेद् दृढम्  ।  
कल्काद् उपरि तत्पर्णैर् गर्तावक्त्रं प्रपूरयेत्  ॥ व्र्र्स्_१२।६१ ॥  
  
गर्तायां तु ततो देयं पुटमारण्यकोत्पलैः  ।  
स्वाङ्गशीतलतां ज्ञात्वा समाकर्षेत्ततः परम्  ॥ व्र्र्स्_१२।६२ ॥  
  
सूतलिप्तदलैः सार्धं कल्कं खल्ले विमर्दयेत्  ।  
तोलार्धममृतं क्षिप्त्वा तोलार्धं तिन्तिडीफलम्  ॥ व्र्र्स्_१२।६३ ॥  
  
स्थापयेत्खल्लितं कल्कं योजयेद् गुञ्जमात्रया  ।  
शृङ्गवेराम्भसा युक्तं तीक्ष्णचित्रकसैन्धवैः  ॥ व्र्र्स्_१२।६४ ॥  
  
सन्निपाते तथा वाते त्रिदोषे विषमज्वरे  ।  
अग्निमान्द्ये ग्रहिण्यां च तथा देयो ऽतिसारिणि  ॥ व्र्र्स्_१२।६५ ॥  
  
भोजनं दधिभक्तं च रसे ऽस्मिन् सम्प्रयोजयेत्  ।  
व्याध्यादिकं यथा कुर्यादुदकं ढालयेत् ततः  ॥ व्र्र्स्_१२।६६ ॥  
  
एष योगवरः श्रीमान्प्राणिनां प्राणदायकः  ।  
चिन्तामणिरितिख्यातो रसः सर्वाङ्गसुन्दरः  ॥ व्र्र्स्_१२।६७ ॥  
  
सूतेन्द्रं परिमर्द्य पञ्चपटुभिः क्षारैस् त्रिभिस् तं ततः पिण्डे हिङ्गुमहौषधासुरीमये संस्वेद्य धान्योदके  ।  
निर्गुण्ड्यम्बुहुताशमन्थतिलपर्ण्युन्मत्तभृङ्गार्द्रकं कामातागिरिकर्णिकाप्लवदलापञ्चाङ्गुलोत्थैर् जलैः  ॥ व्र्र्स्_१२।६८ ॥  
  
सूतेन्द्रेण समैर् विमर्द्य सहजैः पित्तैस्ततो भावयेद् दंष्ट्रिच्छागलुलायमत्स्यशिखिनां सा सन्निपाताञ्जयेत्  ।  
विख्याता भुवि लोकनाथगुटिका मारीचमात्रा हिता स्यादस्याः सहितं दधीक्षुशकलं वीर्यं भवेच्छीतलम्  ॥ व्र्र्स्_१२।६९ ॥  
  
वज्रवैक्रान्तयोर् भस्म प्रत्येकं निष्कसम्मितम्  ।  
शृङ्गीविषं द्विनिष्कं च त्रिनिष्कं चूलिकापटु  ॥ व्र्र्स्_१२।७० ॥  
  
पञ्चनिष्को ऽग्निजारश्च सर्वमेकत्र मेलयेत्  ।  
तावद्भस्म रसं यावन्मर्दयेद् दिवसत्रयम्  ॥ व्र्र्स्_१२।७१ ॥  
  
शार्ङ्गष्टादिकवर्गस्य क्षारनीरेण भावयेत्  ।  
त्रयोविंशतिवाराणि विमर्द्य च विशोष्य च  ॥ व्र्र्स्_१२।७२ ॥  
  
ततो विमर्द्य दिवसं क्षिपेद् दन्तकरण्डके  ।  
मृतसञ्जीवनाख्यो ऽयं सूचिकाभरणो रसः  ॥ व्र्र्स्_१२।७३ ॥  
  
सन्निपातेन तीव्रेण मुमुर्षोर् भूगतस्य च  ।  
तालुनि वृश्चयित्वाथ रसमेनं विनिक्षिपेत्  ॥ व्र्र्स्_१२।७४ ॥  
  
सूच्यातिसूक्ष्मया तोयभिन्नयातिप्रयत्नतः  ।  
ततस्तैलेन तं लिप्त्वा निर्वाते सन्निवेशयेत्  ॥ व्र्र्स्_१२।७५ ॥  
  
ततो ऽर्धप्रहराद् ऊर्ध्वं मुक्तमूत्रपुरीषकम्  ।  
लब्धसञ्ज्ञं प्रतापाढ्यं दोलयन्तं शिरो मुहुः  ॥ व्र्र्स्_१२।७६ ॥  
  
आयुष्मन्तं विजानीयादन्यथा चान्यथा खलु  ।  
ततः शीताम्बुसम्पूर्णे कटाहे तं निवेशयेत्  ॥ व्र्र्स्_१२।७७ ॥  
  
तत्र चोत्क्वथितं तोयम् अपनीयापरं क्षिपेत्  ।  
याचमानम् अमुं पश्चात् पाययेत् ससितं पयः  ॥ व्र्र्स्_१२।७८ ॥  
  
दधि वा सितयोपेतं नारिकेलजलं तथा  ।  
रम्भाफलानि दद्याच्च म्रियते सो ऽन्यथा खलु  ॥ व्र्र्स्_१२।७९ ॥  
  
लब्धसञ्ज्ञं प्रभाषन्तं याचमानं फलादिकम्  ।  
तस्मादाकृष्य तैलाक्तं तैलं पिष्ट्वापनीय च  ॥ व्र्र्स्_१२।८० ॥  
  
लेपयेद्गन्धकर्पूरैर् आ पादतलमस्तकम्  ।  
इत्यादिशिशिरैर् द्रव्यैः सप्तरात्रम् उपाचरेत्  ॥ व्र्र्स्_१२।८१ ॥  
  
कर्णाक्षिनासिकावक्त्रे क्षिपेत् पोताश्रयं मुहुः  ।  
अष्टमे ऽहनि सम्प्राप्ते दर्दुरीमूलजं रसम्  ॥ व्र्र्स्_१२।८२ ॥  
  
ससितं पाययेद् वेगम् अवतारयितुं रसम्  ।  
रसे ऽवतारिते पश्चाद् यथेष्टं भोजनं दधि  ॥ व्र्र्स्_१२।८३ ॥  
  
श्वासोच्छ्वासयुतं चान्यैर् मुक्तजीवनलक्षणैः  ।  
कटाहे जलसम्पूर्णे निक्षिपेद् बोधलब्धये  ॥ व्र्र्स्_१२।८४ ॥  
  
लब्धबोधं तमाकृष्य पूर्ववत् समुपाचरेत्  ।  
जीवित्वा यावद् आयुष्यं म्रियते तदनन्तरम्  ॥ व्र्र्स्_१२।८५ ॥  
  
सन्निपाते महाघोरे मज्जन्तं मृत्युसागरे  ।  
उद्धरेत्तस्य धर्मस्य ब्रह्माप्यन्तं न विन्दति  ॥ व्र्र्स्_१२।८६ ॥  
  
सन्निपातमहामृत्युभयनिर्मुक्तमानवः  ।  
अपि सर्वस्वदानेन प्राणाचार्यं प्रपूजयेत्  ॥ व्र्र्स्_१२।८७ ॥  
  
अन्यथा नरके तावद् यावत् कल्पविकल्पना  ।  
इत्याज्ञा शाङ्करी ज्ञेया शम्भुना परिकीर्तिता  ॥ व्र्र्स्_१२।८८ ॥  
  
प्रकाशा नैव कर्तव्या रसोत्तरणमूलिका  ।  
शास्त्रं विना प्रयच्छन्ते मन्दा वित्ताभिकाङ्क्षया  ।  
गुरुप्रसादम् आसाद्य सन्निपाते प्रयुज्यताम्  ॥ व्र्र्स्_१२।८९ ॥  
  
शार्ङ्गष्टा च तथा व्याघ्री करीरस् तिलपर्णिका  ।  
इन्द्रवारुणिका मुस्ता हरिद्राङ्कोलमूलिका  ॥ व्र्र्स्_१२।९० ॥  
  
अपामार्गः कणा स्वर्णं कटुतुम्बी च तिन्तिडी  ।  
शार्ङ्गष्टादिकवर्गो ऽयं सन्निपातहरः परम्  ॥ व्र्र्स्_१२।९१ ॥  
  
सूतं गन्धकतालकं मणिशिलां ताप्यं लवं तुत्थकं जेपालं विषटङ्कणं मधुफलं कृत्वा समांशं दृढम्  ।  
कृत्वा कज्जलिकां विषोल्बणफणेः पित्तैश्च सम्भावयेत् क्षिप्त्वा सीसककूपिके रसवरं सूचीमुखं नामतः  ॥ व्र्र्स्_१२।९२ ॥  
  
ब्रह्मद्वारि विकीर्णलोहितलवे गुञ्जैकमात्रं ददेद् दत्त्वा सम्पुटबद्धतन्द्रिकधनुर्वाते सशाखाहिमे  ।  
कासं श्वासमरोचकं प्रलपनं कम्पं च हिक्कातुरं मूकत्वं बधिरत्वम् उन्मदम् अपस्मारं जयेत् तत्क्षणात्  ॥ व्र्र्स्_१२।९३ ॥  
  
रसगन्धकताम्राभ्रं लाङ्गलीवह्निरामठम्  ।  
वन्ध्यापटोलनिर्गुण्डीसुगन्धानिम्बपल्लवाः  ॥ व्र्र्स्_१२।९४ ॥  
  
पाठाक्षारत्रयं क्ष्वेडबोलधत्तूरतण्डुलैः  ।  
शृङ्गीमधुकसारं च जम्बीराम्लेन मर्दयेत्  ॥ व्र्र्स्_१२।९५ ॥  
  
कुर्याद्धि निष्कमानेन वटिका सा नियच्छति  ।  
सस्वेददाहाभिन्यासं सन्निपातगजाङ्कुशः  ॥ व्र्र्स्_१२।९६ ॥  
  
ससारा वैष्णवी सेना अचला कादि कङ्कणा  ।  
रागरुद्रोपमोपेता प्रौढा मस्तकशालिनी  ॥ व्र्र्स्_१२।९७ ॥  
  
त्रिभागं तालकं विद्याद् एकभागं तु पारदम्  ।  
तदर्धं गन्धकं चैव तदर्धं तु मनःशिला  ॥ व्र्र्स्_१२।९८ ॥  
  
कारवल्लीदलरसैर् मर्दयेत् तत्प्रहरत्रयम्  ।  
पाचितो वालुकायन्त्रे चातुर्थिकहरो रसः  ॥ व्र्र्स्_१२।९९ ॥  
  
स्याद् रसेन समायुक्तो गन्धकः सुमनोहरः  ।  
हियावल्लित्रिगुणितो निर्गुण्डीरसमर्दितः  ॥ व्र्र्स्_१२।१०० ॥  
  
सप्तवाराणि तद् योज्यम् आर्द्रकस्वरसेन तु  ।  
सन्ततादिज्वरं हन्याच्चातुर्थिकगजाङ्कुशः  ॥ व्र्र्स्_१२।१०१ ॥  
  
ताप्यतालकजेपालवत्सनाभमनःशिलाः  ।  
ताम्रगन्धकसूतं च मुसलीरसमर्दितः  ।  
मृत्युञ्जय इति ख्यातः कुक्कुटीपुटपाचितः  ॥ व्र्र्स्_१२।१०२ ॥  
  
वल्लद्वयं प्रयुञ्जीत यथेष्टं दधिभोजनम्  ।  
नवज्वरं सन्निपातं हन्यादेष महारसः  ॥ व्र्र्स्_१२।१०३ ॥  
  
शुद्धं सूतं विषं गन्धं मरिचं टङ्कणं कणाम्  ।  
मर्दयेद् धूर्तजद्रावैर् दिनम् एकं तु शोषयेत्  ॥ व्र्र्स्_१२।१०४ ॥  
  
पञ्चवक्त्रो रसो नाम द्विगुञ्जः सन्निपातजित्  ।  
अर्कमूलकषायं च सत्र्यूषम् अनुपाययेत्  ।  
दध्योदनं हितं तत्र जलयोगं च कारयेत्  ॥ व्र्र्स्_१२।१०५ ॥  
  
रसगन्धकतुल्यांशं धत्तूरफलजद्रवैः  ।  
मर्दयेद् दिनमेकं तु तत्तुल्यं त्रिकटु क्षिपेत्  ।  
उन्मत्ताख्यो रसो नाम्ना नस्ये स्यात्सन्निपातजित्  ॥ व्र्र्स्_१२।१०६ ॥  
  
निस्त्वग्जेपालजं बीजं दशनिष्कं प्रचूर्णयेत्  ।  
मरिचं पिप्पलीं सूतं प्रतिनिष्कं विमिश्रयेत्  ॥ व्र्र्स्_१२।१०७ ॥  
  
भाव्यं जम्बीरजैर्द्रावैः सप्ताहं तत् प्रयत्नतः  ।  
सन्निपातं निहन्त्याशु अञ्जने यः शिवः स्मृतः  ॥ व्र्र्स्_१२।१०८ ॥  
  
मदनफलं विडलवणं सर्षपाः प्रतिनिष्कद्वयम्  ।  
चूर्णयित्वा त्रिफलाक्वाथेन सटङ्कणं पिबेत्  ॥ व्र्र्स्_१२।१०९ ॥  
  
कुष्ठे ज्वरे कामलायां कण्ठरोगे ह्य् अजीर्णके  ।  
नस्ये च गिरिकर्ण्युत्थबीजैकं शीतवारिणा  ॥ व्र्र्स्_१२।११० ॥  
  
प्रत्येकं रसगन्धयोर् द्विपलयोः कृत्वा मषीं शुद्धयोर् रम्यां म्लेच्छलुलायलोचनमनोधात्रीप्रकुञ्चत्रयम्  ।  
पथ्याया बदरत्रिकं त्रिकटु षट्शाणं वचा धर्मिणी वेल्लाम्भोधरपत्त्रकद्विरदकिञ्जल्काश्वगन्धाह्वयम्  ॥ व्र्र्स्_१२।१११ ॥  
  
पिष्ट्वैतत् समसारम् अखिलं कर्षोन्मितं न्यस्य तत् प्रोन्मर्द्यार्धकरञ्जकामृतयुतं सागस्तिकत्र्यूषणैः  ।  
भूधात्रीविजयासरित्पतिफलं ज्वालामुखीमार्कवैः प्रत्येकं विदधीत निश्चलमतिः सप्त क्रमाद्भावनाः  ॥ व्र्र्स्_१२।११२ ॥  
  
पित्तैरथो पञ्च विधाय पञ्चभिः करञ्जपत्त्रामृतधूपनं ततः  ।  
दत्त्वार्द्रकस्य स्वरसेन तण्डुलाकृतिं विदध्याद्गुटिकां भिषग्वरः  ॥ व्र्र्स्_१२।११३ ॥  
  
देयैका सन्निपाते प्रतिहतविषये मोहनेत्रप्रसुप्त्योः स्याद्गुल्मे साजमोदा पवनविकृतिषु त्र्यूषणेन ग्रहण्याम्  ।  
दातव्या जीरकेण द्विपतुरगनृणां प्राणसंरक्षणाय कायाम्भोधिर् एतं रसकसमरसं वैद्यनाथो ऽभ्यधत्त  ॥ व्र्र्स्_१२।११४ ॥  
  
गन्धकाभ्रसमः सूतो वाराहीरसमर्दितः  ।  
पाचितो वालुकायन्त्रे त्रिफलाव्योषचित्रकैः  ॥ व्र्र्स्_१२।११५ ॥  
  
त्रिक्षारं पञ्चलवणहिङ्गुगुग्गुलुदीप्यकैः  ।  
सजीरकैः सेन्द्रयवैः पृथग्रससमैर्युतः  ॥ व्र्र्स्_१२।११६ ॥  
  
माषमात्रो ऽनुपानेन द्विपलस्योष्णवारिणः  ।  
अभिन्यासानलभ्रंशग्रहणीपाण्डुगुल्मिनाम्  ॥ व्र्र्स्_१२।११७ ॥  
  
कुर्यात्प्राणपरित्राणमतः प्राणेश्वरः स्मृतः  ।  
व्याधिवृद्धौ प्रयोगो ऽस्य द्वौ वारौ वैद्यसम्मतः  ॥ व्र्र्स्_१२।११८ ॥  
  
रसायोव्योषकङ्कुष्ठशिलातालाभ्रहिङ्गुलान्  ।  
कुम्भ्यग्निभृङ्गमारीतण्डुलीयकमाक्षिकान्  ॥ व्र्र्स्_१२।११९ ॥  
  
हस्तिशुण्डीयुतांस् तुल्यांस् तदर्धशिवगन्धकान्  ।  
त्र्यहम् आर्द्राम्बुना पिष्ट्वा कूपीस्थं वालुकाग्निना  ॥ व्र्र्स्_१२।१२० ॥  
  
जयाजम्बीरनिर्गुण्डीचाङ्गेरीवारि निक्षिपेत्  ।  
पक्त्वा चतुर्दशाहानि पिष्ट्वार्द्राक्तं विशोषयेत्  ॥ व्र्र्स्_१२।१२१ ॥  
मृतसञ्जीवनाख्यो ऽयं रसो वल्लमितो ऽशितः  ।  
द्राग् जयेदौषधं सन्निपातादीन् सकलान् गदान्  ॥ व्र्र्स्_१२।१२२ ॥  
  
रसभागो भवेदेको गन्धको द्विगुणो मतः  ।  
विषतालककङ्कुष्ठशिलाहिङ्गुललोहकम्  ॥ व्र्र्स्_१२।१२३ ॥  
  
वह्नित्रिकटुभृङ्गाह्वहेममाक्षिकमभ्रकम्  ।  
हस्तिशुण्डी विषं कुम्भी तण्डुलीयकताम्रकौ  ॥ व्र्र्स्_१२।१२४ ॥  
  
एषां प्रत्येकमेकैकं भागमादाय चूर्णयेत्  ।  
आर्द्रकस्य द्रवेणैव मर्दयेच्च दिनत्रयम्  ॥ व्र्र्स्_१२।१२५ ॥  
  
जम्बीरस्य रसो ग्राह्यः पलत्रयपरीक्षितः  ।  
त्रिफलायाश्च निर्गुण्ड्याः प्रत्येकं च पलत्रयम्  ॥ व्र्र्स्_१२।१२६ ॥  
  
रसस्य पलमात्रं तु चाङ्गेर्याः परिकीर्तितम्  ।  
काचकूप्यां विनिक्षिप्य यन्त्रे क्षिप्त्वा प्रयत्नवान्  ॥ व्र्र्स्_१२।१२७ ॥  
  
उद्धृत्यार्द्रकनिर्यासैर् मर्दयित्वा विशोषयेत्  ।  
मृतसञ्जीवनो नाम रसो ऽयंविदितो भुवि  ।  
गुञ्जाद्वयं ददीतास्य सन्निपातापनुत्तये  ॥ व्र्र्स्_१२।१२८ ॥  
  
वङ्गं नागं च सूतं च नेपालं गन्धकं तथा  ।  
शुल्बं विषं समांशेन रसेनार्द्रेण मर्दयेत्  ॥ व्र्र्स्_१२।१२९ ॥  
  
पुनर् मर्द्येत निर्गुण्ड्याश् चाङ्गेर्या रसमर्दितः  ।  
वल्लप्रयोगेण रसो ऽयं सन्निपातनुत्  ॥ व्र्र्स्_१२।१३० ॥  
  
गन्धकं च रसं शुद्धं प्रत्येकं कर्षसम्मितम्  ।  
एकत्र कज्जलीं कृत्वा ततः कुर्वीत गोलकम्  ॥ व्र्र्स्_१२।१३१ ॥  
  
नवभाण्डे विनिक्षिप्य ताम्रपात्रेण गोपयेत्  ।  
दृढं निरुध्य तत् पात्रमग्नावारोपयेत् ततः  ॥ व्र्र्स्_१२।१३२ ॥  
  
व्रीहिस्फुटनमात्रेण स्वाङ्गशीतं समुद्धरेत्  ।  
नवज्वरे प्रयुञ्जीत रसं पर्पटिकाह्वयम्  ॥ व्र्र्स्_१२।१३३ ॥  
  
आर्द्रकस्य रसेनैव त्रिवल्लं त्रिदिनं भिषक्  ।  
ज्वरितं छादयेद्गाढं यावत्स्वेदः समुद्भवेत्  ॥ व्र्र्स्_१२।१३४ ॥  
  
तक्रभक्तं भवेत्पथ्यं ज्वरमुक्तस्य देहिनः  ।  
नवज्वरारिर् इत्येष रसः परमदुर्लभः  ।  
वातज्वरे विशेषेण रसः साधारणो मतः  ॥ व्र्र्स्_१२।१३५ ॥  
  
टङ्कणं रसगन्धौ च मरिचानि समांशकम्  ।  
सर्वं जम्बीरनीरेण दिनानि त्रीणि मर्दयेत्  ॥ व्र्र्स्_१२।१३६ ॥  
  
संशोष्य शर्करायुक्तं मत्स्यपित्तेन भावयेत्  ।  
भावितं तद्रसं सिद्धमार्द्रकस्वरसैस्त्र्यहम्  ॥ व्र्र्स्_१२।१३७ ॥  
  
वल्लं वारत्रयं देयं पानार्थं वारि शीतलम्  ।  
तक्रभक्तं भवेत्पथ्यं वृन्ताकफलसंयुतम्  ।  
सर्वान् नवज्वरान् हन्ति रसो ऽयं जलमञ्जरी  ॥ व्र्र्स्_१२।१३८ ॥  
  
कान्तस्य कण्टवेध्यानां पात्राणां भस्म कारयेत्  ।  
तत्समश्च रसो गन्धष्टङ्कणो निम्बवारिणा  ।  
ततः सम्पेष्य तत्कल्कं मर्दयेत्त्रिदिनं पुनः  ॥ व्र्र्स्_१२।१३९ ॥  
  
रसतुल्येन मत्स्यस्य पित्तेन परिभावयेत्  ।  
सिद्धः कान्तरसो ह्य् एष प्रयोज्यो ऽभिनवज्वरे  ।  
शृङ्गवेरानुपानेन मात्रया भिषगुत्तमैः  ॥ व्र्र्स्_१२।१४० ॥  
  
रसगन्धौ तथा वङ्गम् अभ्रकं समभागतः  ।  
मेलयित्वाथ वङ्गेन समं सूतं विमर्दयेत्  ॥ व्र्र्स्_१२।१४१ ॥  
  
तत्रैकीकृत्य गन्धाभ्रे पेष्यं जम्बीरवारिणा  ।  
सामान्यं पुटम् आदद्यात् सप्तधा साधितं रसम्  ॥ व्र्र्स्_१२।१४२ ॥  
  
कुमार्या चित्रकेणापि भावयित्वाथ सप्तधा  ।  
गुडेन जीरकेणापि ज्वरे जीर्णे प्रयोजयेत्  ॥ व्र्र्स्_१२।१४३ ॥  
  
कासे श्वासे कुमार्या च त्रिफलाक्वाथयोगतः  ।  
उन्मादं च धनुर्वातम् अमृताक्वाथयोगतः  ।  
इत्येवं रोगतापघ्नो रसश् चन्द्रोदयाभिधः  ॥ व्र्र्स्_१२।१४४ ॥  
  
नागं वङ्गं रसं ताम्रं गन्धकं टङ्कणं तथा  ।  
विषं च नेपालं हरितालं समं तथा  ॥ व्र्र्स्_१२।१४५ ॥  
  
वटक्षीरेण सम्मर्द्य सर्वं कुर्यात्तु गोलकम्  ।  
तं गोलकं भाण्डमध्ये पाचयेद्दीपवह्निना  ॥ व्र्र्स्_१२।१४६ ॥  
  
तं गोलं शीतलं कृत्वा भृङ्गराजेन मर्दयेत्  ।  
आर्द्रकस्य रसेनापि मर्दयेच्च पुनः पुनः  ॥ व्र्र्स्_१२।१४७ ॥  
  
चणप्रमाणवटकान् रसेनार्द्रस्य दापयेत्  ।  
गुञ्जाद्वयप्रमाणेन ज्वरं जीर्णं हरत्यसौ  ॥ व्र्र्स्_१२।१४८ ॥  
  
हरश्च गन्धकं चैव कुनटी च समं समम्  ।  
मर्द्यं कर्कोटिकायाश्च रसेन विनियोजयेत्  ॥ व्र्र्स्_१२।१४९ ॥  
  
नवज्वरमुरारिः स्याद्वल्लं शर्करया सह  ।  
तण्डुलीयरसेनानुपानं शर्करयापि वा  ।  
गुञ्जाद्वयप्रमाणेन ज्वरान्हन्ति नवान्हठात्  ॥ व्र्र्स्_१२।१५० ॥  
  
  
  
  
  
