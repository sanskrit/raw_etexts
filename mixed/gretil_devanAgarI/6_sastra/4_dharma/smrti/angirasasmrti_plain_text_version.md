---
title: Angirasasmrti, plain text version

---
## Intro
  
  
  
  
 Angirasasmrti, plain text version   
  
  
  
  
Angirasasmrti  
Based on the ed. by A.N. Krishna Aiyangar: Āṅgirasasmṛti,  
Madras : Adyar Library 1953 (Adyar Library Series, 84)  
  
  
  
Input by Oliver Hellwig  
  
  
  
PLAIN TEXT VERSION  
  
  
  
BOLD for references to pages of the printed edition  
  
  
  
  


## पाठः
  
  
  
  
  
  
  
[००१]  
आङ्गिरसस्मृतिः  
पूर्वाङ्गिरसम्  
पावकप्रतिमं साक्षान् मुनिमाङ्गिरसं द्विजाः  ।  
ब्रूहि धर्मानशेषान्नं इत्यूचुः प्रणिपत्य तम्  ॥ अन्ग्_१।१ ॥  
तेभ्यः स तु ततः प्रीत्या शृणुध्वमिति चाफणत्  ।  
वच्मि तानखिलान् धर्मान् वैदिकान् मुक्तये परान्  ॥ अन्ग्_१।२ ॥  
धर्मः स्याच्चोदना प्रोक्तस् तदन्यस्तूपचारतः  ।  
लिङादिरूपा सा ज्ञेया मुक्तिदा श्रुतिचोदिता  ॥ अन्ग्_१।३ ॥  
श्रुत्युक्तलिङ्लोट्तव्यप्रत्ययलक्षणलक्षिता  ।  
चोदना सैव नान्या सा पुराणस्मृतिचोदिता  ॥ अन्ग्_१।४ ॥  
पुराणोक्तं न कुर्यात्  
न वैदिकः पुराणोक्तैः कर्माणि मनुभिश्चरेत्  ।  
[००२]  
वेदोक्तैरेव तैर्मन्त्रैर् निखिलानि समाचरेत्  ॥ अन्ग्_१।५ ॥  
कर्ममध्ये पुराणोक्तमन्त्रोच्चारणमात्रतः  ।  
नश्येत्तु वैदिकं कर्म तस्मात्तु न तथा ऽ; ऽचरेत्  ॥ अन्ग्_१।६ ॥  
पुराणोक्तेष्वेषु सत्सु लौकिकेषु तथा ऽ; ऽचरेत्  ।  
मन्त्राभावे व्याहृतयः  
मन्त्राभावे तु सर्वत्र स्मृता व्याहृतयः किल  ॥ अन्ग्_१।७ ॥  
अन्वये लिङ्गतो ऽर्थाद्वा विरोधाभावतः परे  ।  
तत्तन्मन्त्रा सम्भवन्ति तेषु तेषु तु कर्मसु  ॥ अन्ग्_१।८ ॥  
प्रायश्चित्तं दृश्यते नं यत्र कुत्रापि तत्र वै  ।  
तस्यैतत्कथितं दिव्यं प्रायश्चित्तं महत्तरम्  ॥ अन्ग्_१।९ ॥  
पुण्या व्याहृतयश्चेति सा ऋग्वा वैष्णवी शिवा  ।  
सर्वपापप्रशमनी चिन्तितार्थैकदायिनी  ॥ अन्ग्_१।१० ॥  
प्रायश्चित्तक्रियाहेतोर् निर्णीता विष्णुना पुरा  ।  
न व्याहृतिसमो मन्त्रो न व्याहृतिसमो जपः  ॥ अन्ग्_१।११ ॥  
न व्याहृतिसमस्तीर्थो न व्याहतिसमं तपः  ।  
न व्याहतिसमो यज्ञो न व्याहृतिसमाः क्रियाः  ॥ अन्ग्_१।१२ ॥  
[००३]  
तस्मात्सर्वत्र ता दृष्टाः प्रायश्चित्ताय केवलम्  ।  
तस्माद्वैदिककृत्यानां लौकिकानामशेषतः  ॥ अन्ग्_१।१३ ॥  
प्रमादाकरणे कृत्स्ने तत्त्यागे बुद्धिपूर्वके  ।  
अज्ञानिनां ज्ञानिनां च पावकास्तारकाः पराः  ॥ अन्ग्_१।१४ ॥  
उत्तारका व्याहृतयो ऋचा युक्तास्तया पुनः  ।  
जातकर्माद्यतिक्रमे  
कर्मणो ऽकरणे जातनाम्नोर्व्याहतयः स्मृताः  ॥ अन्ग्_१।१५ ॥  
दिनैकसाध्याः कथितास् तथा नामाख्यकर्मणः  ।  
तथान्नप्राशनस्यापि चौलस्याकरणे ततः  ॥ अन्ग्_१।१६ ॥  
दिवसद्वयसाध्या याः परा व्याहृतयः स्मृताः  ।  
पश्चान्मौञ्जी प्रकर्तव्या मौञ्ज्यास्त्वकरणे तथा  ॥ अन्ग्_१।१७ ॥  
मुख्यकाले षोडशाब्दपर्यन्तं दशमादितः  ।  
दिनत्रयचतुष्पञ्चषट्सप्ताष्टनवादिकाः  ॥ अन्ग्_१।१८ ॥  
रात्रयः कथितास्तस्य तज्जपस्तस्य निष्कृतिः  ।  
किमन्येषां कर्मणां तु यस्य नास्ति हि निष्कृतिः  ॥ अन्ग्_१।१९ ॥  
तस्यैताः कथिताः सद्भिः सततं वेदवादिभिः  ।  
जप्त्वैता व्याहृतीर्दिव्याः प्रायश्चित्ताय केवलम्  ॥ अन्ग्_१।२० ॥  
 (परिपूताः) ततः सद्यस् तत्तत्कर्म समारभेत्  ।  
[००४]  
पाकारम्भसमारम्भः श्राद्धमात्रस्य सन्ततम्  ॥ अन्ग्_१।२१ ॥  
प्रभवेद्धि विशेषेण सङ्कल्पस्तु न तस्य वै  ।  
श्राद्धपाकानन्तरमाशौचं यदि  
यदि दैवाद्यत्नमध्ये भवेत्सूतकमृत्विजाम्  ॥ अन्ग्_१।२२ ॥  
तत्क्रियाकरणे तत्तु न तेषां वारकं भवेत्  ।  
तत्क्रियार्थं प्रथमतः स्नात्वा सम्यक् समन्त्रकम्  ॥ अन्ग्_१।२३ ॥  
तत्क्रियामथ कुर्वीत तावत्तेषां न सूतकम्  ।  
कर्मकाले तदाशौचं सद्यो विलयमेति वै  ॥ अन्ग्_१।२४ ॥  
वृत्ते कर्मणि भूयश्च तदुदेति स्वयं पुनः  ।  
पाकारम्भानन्तरं तद्वीथ्यां मृतिसम्भवे  
श्राद्धे पाकसमारम्भे वृत्ते ऽथ निपतेच्छवम्  ॥ अन्ग्_१।२५ ॥  
तद्वीथ्यां तेन तच्छ्राद्धं दूषितं न भवेदपि  ।  
पाकारम्भात्पूर्वं तद्वीथ्यां मृतिसम्भवे  
पाकारम्भस्य पूर्वं तत् प्रभवेच्छ्राद्धवारकम्  ॥ अन्ग्_१।२६ ॥  
शवं वीथ्यां निपतितं पाकारम्भात्परं तु न  ।  
उपक्रान्तस्य तस्यास्य सूतकं यदि मध्यतः  ॥ अन्ग्_१।२७ ॥  
अप्यागतं तेन तद्धि वारितं न भविष्यति  ।  
[००५]  
तस्माच्छ्राद्धमुपक्रान्तं सूतके ऽपि तथा ऽ; ऽचरेत्  ॥ अन्ग्_१।२८ ॥  
आतर्पणं विधानेन पाकस्यारम्भतो ऽखिलम्  ।  
दर्शपूर्णमासेष्टिपशुबन्धानन्तरं श्राद्धम्  
सर्वेषां व्रतकृछ्राणां वारकं श्राद्धमेककम्  ॥ अन्ग्_१।२९ ॥  
तस्यापि वारको यागः पौर्णमासश्च दार्शिकः  ।  
पौर्णमासं च दर्शं च पशुबन्धं च तद्दिने  ॥ अन्ग्_१।३० ॥  
समागतं समाप्या ऽ; ऽदौ पश्चाच्छ्राद्धं समाचरेत्  ।  
पितृक्रियादिनप्राप्तयागानुष्ठानतो ऽखिलाः  ॥ अन्ग्_१।३१ ॥  
वसवश्चापि रुद्राश्चाप्य् आदित्याश्चैव कृत्स्नशः  ।  
तद्रूपाः पितरः सर्वे सर्वे चापि पितामहाः  ॥ अन्ग्_१।३२ ॥  
नित्यतृप्ता भवेयुर्वै निखिलाः प्रपितामहाः  ।  
दीक्षाप्राप्त्या तु भूयिष्ठा तृप्तिस्तेषां भविष्यति  ॥ अन्ग्_१।३३ ॥  
महादीक्षामध्यगतश्राद्धम्  
प्रत्यब्दमासस्तन्मासदीक्षा या न भविष्यति  ।  
प्रत्यब्दमपि पित्रोस्तन् न पितृव्यादिकं मतम्  ॥ अन्ग्_१।३४ ॥  
महादीक्षामध्यगतं गतमेव भविष्यति  ।  
महादीक्षागतस्यास्य तदन्ते करणं ननु  ॥ अन्ग्_१।३५ ॥  
[००६]  
दीक्षामहत्यस्ता ज्ञेयाश् चतुर्विंशद्दिनाधिकाः  ।  
खर्वदीक्षामध्ये  
तिस्रस्ताभ्यस्तु या न्यूनास् त्रिषडादिदिनात्मकाः  ॥ अन्ग्_१।३६ ॥  
खर्वात्मकास्ता विज्ञेयास् तन्मध्यगतपैतृकम्  ।  
यद्वा तदन्ते तत्कार्यम् अन्यत्कबलितं तया  ॥ अन्ग्_१।३७ ॥  
दीक्षावृद्धौ  
महत्या दीक्षया कर्म सत्रेष्वेवं गतं गतम्  ।  
न कार्यमिति वाच्यं किं दीक्षावृद्धौ कथञ्चन  ॥ अन्ग्_१।३८ ॥  
सम्प्राप्तमपि तच्छ्राद्धम् अवशाद्दैवयोगतः  ।  
तदन्त एव कुर्वीत तस्या अपि पुनः कदा  ॥ अन्ग्_१।३९ ॥  
दैवयोगेन चिद्वृद्धेर् महत्त्वं चेत्समागतम्  ।  
कारणान्तरसङ्गत्या तदन्ते चेत्कृताकृतम्  ॥ अन्ग्_१।४० ॥  
दीक्षामध्यमृते न संस्कारः कर्तव्यः  
तच्छ्राद्धं भवतीत्याहुर् दीक्षामध्यमृतानपि  ।  
न संस्कुर्यान्नापि पश्येत् संस्कुर्यात्तद्व्यतिक्रमे  ॥ अन्ग्_१।४१ ॥  
[००७]  
कर्मणो वैदिकस्यैवं प्राबल्यं प्रतिपादितम्  ।  
ब्रह्मविद्भिर्महाभागैर् धर्मज्ञैस्तत्त्वदर्शिभिः  ॥ अन्ग्_१।४२ ॥  
दानतीर्थव्रतादिभ्यः कृछ्रेभ्यो ऽपि विशिष्यते  ।  
वैदिकं तु महत्कर्म वैदिकं प्रभवेत्ततः  ॥ अन्ग्_१।४३ ॥  
शुद्धः सन्नेव कुर्वीत वैदिकं कर्म नाशुचिः  ।  
आशौचादशुचित्वं हि ब्राह्मणानां भविष्यति  ॥ अन्ग्_१।४४ ॥  
सूत्याशौचस्यास्पृश्यत्वम्  
सूत्याशौचे मृताशौचे वैदिकं कर्म नाचरेत्  ।  
अस्पृश्यत्वं न सूत्यां स्याद् आशौचे तु भवेद्धि तत्  ॥ अन्ग्_१।४५ ॥  
उभयोर्भोजनं कुर्यान् महागुरुनिपातने  ।  
अहोरात्रं भुक्तिहैन्यं सर्वेषामपि तन्मतम्  ॥ अन्ग्_१।४६ ॥  
अकालभुक्तिराशौचे सूत्याशौचे न तन्मतम्  ।  
सन्ध्यामात्रं प्रकुर्वीत तयोर्मानसमन्त्रतः  ॥ अन्ग्_१।४७ ॥  
एकद्वित्रिचतुर्नारीनष्टाशौचस्य चेत्पुनः  ।  
आशौचे वर्तमानस्य सङ्घाताशौचिनस्ततः  ॥ अन्ग्_१।४८ ॥  
साक्षादन्नस्य मुक्तिर्न सन्ध्या सा स्याज्जले क्रिया  ।  
सतताशौचसम्भवे  
शतज्ञातिगतग्रामवासिनः सन्तताघिनः  ॥ अन्ग्_१।४९ ॥  
सूतकान्ते पुनःप्राप्तसूतकस्य निरन्तरम्  ।  
[००८]  
अब्दं दृष्ट्वा ततो यत्नात् त्यक्त्वा तं ग्राममादरात्  ॥ अन्ग्_१।५० ॥  
सद्यो देशान्तरे पित्रोः श्राद्धं कार्यमिति स्थितिः  ।  
यदा परम्पराघो ऽस्य जायते श्राद्धवारकः  ॥ अन्ग्_१।५१ ॥  
तदा संवत्सरं दृष्ट्वा सद्यो देशान्तरं व्रजेत्  ।  
यदि विघ्नो न जायेत श्राद्धस्याथ तथा तदा  ॥ अन्ग्_१।५२ ॥  
श्राद्धं तत्रैव कुर्वीत धृतयज्ञोपवीतवान्  ।  
एकदैव समाक्रान्तः सूतकत्रयतो यदि  ॥ अन्ग्_१।५३ ॥  
एकाशौचेन वा पश्चाद् यज्ञसूत्रं तु बिभृयात्  ।  
यज्ञसूत्रविहीनः स्याद् अनर्हः सर्वकर्मसु  ॥ अन्ग्_१।५४ ॥  
अभावे तस्य सूत्रस्य चेलं वाजिनमेव वा  ।  
धारयति विधानेन न मन्त्रस्तत्र विद्यते  ॥ अन्ग्_१।५५ ॥  
सूत्रस्यैव भवेन्मन्त्रः शिखाहीनश्च तादृशः  ।  
शत्रुच्छिन्नशिखश्चेत्  
शत्रुच्छिन्नशिखः सद्यो बिभ्रन् कर्णे शुचिर्यतन्  ॥ अन्ग्_१।५६ ॥  
समगोपुच्छलोमानि प्राजापत्यप्रपूर्वकम्  ।  
पुनःसंस्कारतः शुद्धः प्रभवेन्नात्र संशयः  ॥ अन्ग्_१।५७ ॥  
[००९]  
मध्यच्छेदे  
मध्यच्छिन्ना यदा चूडा प्राजापत्येन शुध्यति  ।  
रोगादिना नाशे  
शिखाया रोगतो नाशे कृत्स्नायाः सङ्कटे ऽपि वा  ॥ अन्ग्_१।५८ ॥  
अवशाद्वह्नितो वापि पुनःसंस्कार एव हि  ।  
शिखारोहणतः पश्चान् न तत्पूर्वं समाचरेत्  ॥ अन्ग्_१।५९ ॥  
तावद्गोपुच्छलोमानि धार्याण्येव विधानतः  ।  
यथावत् सा तु न भवेद् वार्धकेण च रोगतः  ॥ अन्ग्_१।६० ॥  
सप्तत्यूर्ध्वं रोमभिः  
सप्तत्यूर्ध्वं तु चेत्तस्याः पूर्वतः पृष्ठतो ऽपि वा  ।  
पार्श्वतः परितो वापि समुद्भूतैश्च रोमभिः  ॥ अन्ग्_१।६१ ॥  
शिखा कार्या प्रयत्नेन न चेन्नैवोपपद्यते  ।  
तत्स्थाने सर्वशून्ये तु परितो वापि किं पुनः  ॥ अन्ग्_१।६२ ॥  
ब्राह्मण्यसूचनायैवं तानि लोमानि धारयेत्  ।  
अन्यथा न भवेदेव तथा तस्मात्समाचरेत्  ॥ अन्ग्_१।६३ ॥  
एवं वर्षाष्टके ऽतीते तार्तीयीकाश्रमं व्रजेत्  ।  
शिखा सूत्र च तद्युग्मं ब्राह्मणत्वस्य मूलके  ॥ अन्ग्_१।६४ ॥  
यया कया च विधया शिखां सूत्रं च बिभृयात्  ।  
[०१०]  
शिखाच्छेदो पञ्चवारं यदि जायेत शत्रुभिः  ॥ अन्ग्_१।६५ ॥  
ब्राह्मण्यं तस्य नष्टं स्यात् पुनःसंस्कारतो ऽपि तत्  ।  
श्राद्धविघ्ने स्त्रीसङ्गे  
श्राद्धविघ्ने समुत्पन्ने सन्ततं सूतकादिना  ॥ अन्ग्_१।६६ ॥  
अकृत्वैव तदा श्राद्धं नोपेयाच्च स्त्रियं तराम्  ।  
तदा यद्याहितो गर्भो ब्रह्महत्याव्रतं चरेत्  ॥ अन्ग्_१।६७ ॥  
तदा सकृत्सन्निपाते प्राजापत्यत्रयं चरेत्  ।  
असकृद्गमनाच्चापाग्रयानं च समाचरेत्  ॥ अन्ग्_१।६८ ॥  
तस्योपनयनं भूयश् चोदितं ब्रह्मवादिभिः  ।  
प्रविष्टपरकायो यः स्वभार्या तेन वर्ष्मणा  ॥ अन्ग्_१।६९ ॥  
नोपेयात्तत्प्रविष्टः सन् नोपेयात्तस्य तामपि  ।  
तादृशं कर्म कुर्याच्चेत् तत्कुलं स्वकुलं च ते  ॥ अन्ग्_१।७० ॥  
आत्मानं पातयेद्धोरे नरके रौरवाभिधे  ।  
नष्टे त्रिप्रायके श्राद्धे पूर्वस्मिन् हविषि क्वचित्  ॥ अन्ग्_१।७१ ॥  
तदा पुनस्तत्सम्पाद्य हुत्वा प्राणादिभिश्चरुम्  ।  
द्वात्रिशदाहुतेः पश्चात् तच्छेषेण समापनम्  ॥ अन्ग्_१।७२ ॥  
यत्तत्त्रिप्रायकं श्राद्धं तस्यागूश्च समापनम्  ।  
अपराह्ने च मध्याह्ने सद्यः पक्वं भवेद्धि वै  ॥ अन्ग्_१।७३ ॥  
पृथक् पाकात्तस्यं भुक्तिर् द्वितीये तत्र नैव सा  ।  
[०११]  
विप्राणां भुक्तिमात्रं स्याद् आभान्त्येतत्समाचरेत्  ॥ अन्ग्_१।७४ ॥  
सम्भान्त्यथ मृताहस्य समारम्भो विधीयते  ।  
सर्वशेषं समादाय पिण्डास्त्रीनव निर्वपेत्  ॥ अन्ग्_१।७५ ॥  
अवशिष्टं प्राशयेच्च त्रिप्रायकविधौ तथा  ।  
यत्नान्महाभीतिमति पश्चात्स्याद्भूरिभोजनम्  ॥ अन्ग्_१।७६ ॥  
लाजहोमात्पूर्वं यदि रजस्वला  
अर्वाक्तु लाजहोमस्य वधूर्यदि रजस्वला  ।  
हविष्मतीति मन्त्रेण शतकुम्भैर्विधानतः  ॥ अन्ग्_१।७७ ॥  
स्नापयित्वा विधानेन वस्त्राभ्यां सम्परीत्यतः  ।  
नत्वा द्विवारं यत्नेन युञ्जानाहुतियुग्मकम्  ॥ अन्ग्_१।७८ ॥  
पृथगग्नौ स्थापिते ऽथ जुहुयात्संस्कृतं घृतम्  ।  
पश्चात्तन्त्रं प्रयोक्तव्यम् आब्राह्मणविसर्जनम्  ॥ अन्ग्_१।७९ ॥  
योक्त्रं विमुच्य तां पत्नीं दूरतस्तु विनिक्षिपेत्  ।  
पश्चाच्चतुर्थदिवसे स्नातायां समनन्तरम्  ॥ अन्ग्_१।८० ॥  
प्रवाहनादिकर्माणि विधिनैव समाचरेत्  ।  
उभयोस्तु तदा नित्यं विधिना स्यात्पयोव्रतम्  ॥ अन्ग्_१।८१ ॥  
तदौपासनहोमः स्यात् समारम्भात्तु तन्मतम्  ।  
लाजहोमात्परं चेत्  
लाजहोमात्परं सा चेत् तदा तत्स्नानतः परम्  ॥ अन्ग्_१।८२ ॥  
[०१२]  
अर्वाक्तु शेषहोमस्य तूष्णीकं मन्त्रवर्जितम्  ।  
वस्त्रद्वयं प्रदायास्यै ताभ्यामाच्छाद्य तत्परम्  ॥ अन्ग्_१।८३ ॥  
अपावृत्ते तृतीये च दिवसे ऽथ चतुर्थके  ।  
अह्नि द्वितीययामे वै शतकुम्भैरमन्त्रितैः  ॥ अन्ग्_१।८४ ॥  
अभिषेकं कारयित्वा शेषं कर्म समाचरेत्  ।  
औपासने त्वनारब्धे द्वितीये ऽह्नि चेत्  
औपासने त्वनारब्धे द्वितीयदिवसे यदि  ॥ अन्ग्_१।८५ ॥  
रजस्वला तदा तस्यै हविष्मन्मन्त्रसेचनात्  ।  
परं वस्त्रद्वयं दत्वा तूष्णीकं मन्त्रवर्जनात्  ॥ अन्ग्_१।८६ ॥  
ताभ्यामाच्छाद्य तत्पश्चात् सहस्रैरुदकुम्भकैः  ।  
चतुर्थदिवसे कुर्याद् अभिषेकं समन्त्रकैः  ॥ अन्ग्_१।८७ ॥  
पञ्चगव्यस्तिलैः श्वेतैः सर्षपैः सर्वधान्यकैः  ।  
व्याहृत्या चैव गायत्र्या हुनेदष्टोत्तरं शतम्  ॥ अन्ग्_१।८८ ॥  
अष्टोत्तरसहस्रं चेत् सर्वदोषहरं परम्  ।  
आयुष्यसूक्तं हुत्वाथ चरुणा लाजतो ऽपि वा  ॥ अन्ग्_१।८९ ॥  
होमशेषं समाप्याथ कर्मशेषं समापयेत्  ।  
पश्चाच्छुद्धिमवाप्नोति कर्मणस्तस्य केवलम्  ॥ अन्ग्_१।९० ॥  
तत्पञ्चमे ऽथ दिवसे त्वौपासनपरिग्रहः  ।  
तयाथं सङ्गमो मासाद् गर्भाधानविधानतः  ॥ अन्ग्_१।९१ ॥  
तद्गृहक्षेत्रमनसां परस्परविरोधतः  ।  
[०१३]  
निरुद्धप्रेतकृत्यानां सूतकं तत्समापनात्  ॥ अन्ग्_१।९२ ॥  
निरुद्धप्रेतकृत्या ये तद्द्रव्यहरणेच्छया  ।  
तत्समापनपर्यन्तं तेषां तत्सूतकं भवेत्  ॥ अन्ग्_१।९३ ॥  
आशौचे नित्यनैमित्तिकादि  
तत्समापनपर्यन्तं न कुर्युः शुभकर्म च  ।  
नित्यं नैमित्तिकं काम्यं ब्रह्मयज्ञादिकं तथा  ॥ अन्ग्_१।९४ ॥  
न स्वाध्यायं न वा होमं न सभायाः प्रवेशनम्  ।  
प्रेतकृत्यरोधे  
कुर्वीत मनसा सन्ध्यां न स्वादूनि च भक्षयेत्  ॥ अन्ग्_१।९५ ॥  
तानि कुर्यात्तु मोहेन स प्रेतो न सहिष्यति  ।  
शापं घोरं ददात्येव तस्मात्तत्कृत्यरोधनम्  ॥ अन्ग्_१।९६ ॥  
मनसापि न कुर्वीत तच्चाण्डालं प्रकीर्तितम्  ।  
कृत्यं घोरं हि दुष्टं तत् तादृशं न तदाचरेत्  ॥ अन्ग्_१।९७ ॥  
अत्यन्यायादि कलौ न कारयेत्  
अत्यन्यायमतिद्रोहम् अतिक्रौर्यं कलावपि  ।  
अत्यक्रमं चात्यशास्त्रं न कुर्यान्न च कारयेत्  ॥ अन्ग्_१।९८ ॥  
यदि कुर्वीत मोहेन सद्यो विलयमेष्यति  ।  
कर्ता कारयिता चापि प्रेरकश्च निरोधकः  ॥ अन्ग्_१।९९ ॥  
[०१४]  
तत्सहायश्च सर्वे ते लयमेष्यन्ति सत्वरम्  ।  
गृहक्षेत्रादिकं सर्वं न नित्यं शुभकारिणः  ॥ अन्ग्_१।१०० ॥  
तन्निमित्तमिदं रूपं पापं मर्त्यो न चा ऽ; ऽचरेत्  ।  
आगामिसूतकं ज्ञात्वा समुपक्रान्तकर्मणः  ॥ अन्ग्_१।१०१ ॥  
अङ्गापकर्षणं नैव कुर्यादिति मनोर्मतम्  ।  
समागते सूतके ऽपि समुपक्रान्तकर्मणः  ॥ अन्ग्_१।१०२ ॥  
अङ्गानि तत्तत्कालेषु कुर्यात्तत्र न सूतकी  ।  
भवेदेव तदा सद्यो गते तस्मिन् पुनस्तथा  ॥ अन्ग्_१।१०३ ॥  
जीत्पितृकपिण्डपितृयज्ञादिश्राद्धम्  
अपि जीवत्पिता पिण्डपितृयज्ञं समाचरेत्  ।  
मासि श्राद्धं तथा होमाद् अष्टकां पितृयज्ञतः  ॥ अन्ग्_१।१०४ ॥  
पितुर्वियोगात्परतः पिण्डदानं समाचरेत्  ।  
तेनायं श्राद्धकर्ता स्यान्न मातुः पिण्डदानतः  ॥ अन्ग्_१।१०५ ॥  
जीवे पितरि चेच्छ्राद्धे प्राप्ते नैमित्तिके यदि  ।  
येभ्य एव पिता दद्यात् तेभ्यो दद्यात्तु तत्सुतः  ॥ अन्ग्_१।१०६ ॥  
एवं पितामहे जीवे येभ्यो दद्यात् स हि स्वयम्  ।  
तेभ्यो दद्यात्तु तत्पौत्रस् तथा स्यात्प्रिपितामहे  ॥ अन्ग्_१।१०७ ॥  
[०१५]  
पितरि सन्न्यस्ते पातित्यादिदूषिते तत्पित्रादिश्राद्धम्  
सन्न्यस्ते पतिते ताते भ्रान्तचित्ते चलात्मनि  ।  
तत्कर्तृकाणि श्राद्धानि स्वयं पुत्रः समाचरेत्  ॥ अन्ग्_१।१०८ ॥  
तत्तत्कालेषु विधिवच् छ्राद्धकर्ता न तेन सः  ।  
तेषामकरणात्सो ऽयं सद्यश्चण्डालतां व्रजेत्  ॥ अन्ग्_१।१०९ ॥  
श्राद्धाधिकारी पिण्डस्य दानमात्रेण जायते  ।  
ऋत्विक्त्वेन वृते तस्मिन् न तु कर्ता भवेदयम्  ॥ अन्ग्_१।११० ॥  
पितुः पिण्डप्रदानेन श्राद्धकर्ता भवेदयम्  ।  
श्राद्धाधिकारसिध्यर्थं कुर्यादेकादशे ऽहनि  ॥ अन्ग्_१।१११ ॥  
पार्वणं तद्विधानेन पितुः सिद्धेरनन्तरम्  ।  
कर्मन्दी ब्रह्मभूतस्य तदा तस्मिन्नियोजयेत्  ॥ अन्ग्_१।११२ ॥  
प्रतिसंवत्सरं सिद्धिदिने श्राद्धं समाचरेत्  ।  
पश्चादाराधनं कुर्यात् तस्मिन्नो चेत्परे ऽहनि  ॥ अन्ग्_१।११३ ॥  
ब्रह्मभूतस्य तस्यास्य सर्वदेवादिरूपिणः  ।  
सङ्गच्छते पितृत्वं च तेन रूपेण तं तथा  ॥ अन्ग्_१।११४ ॥  
तस्मिन् श्राद्धदिने भक्त्या यजेदेव विधानतः  ।  
तादृक् तद्यजनं चास्य श्राद्धनामककर्मणः  ॥ अन्ग्_१।११५ ॥  
[०१६]  
अधिकारित्वसिध्यर्थं तस्मात्तेनैव तं यजेत्  ।  
न मातरं पितृत्वेन यजेत तु कथञ्चन  ॥ अन्ग्_१।११६ ॥  
पितृत्वं मातरि गतम् एकशेषजमल्पकम्  ।  
यथा न तत्कार्यकरं मातृत्वमपि तत्तथा  ॥ अन्ग्_१।११७ ॥  
पितृव्यपत्न्यादीनाम्  
पितृव्यपत्न्यादीनां स्यात् तादृक्पत्नीत्वमेव हि  ।  
तासां भवति तस्मात्तु न तन्मातृत्वमुच्यते  ॥ अन्ग्_१।११८ ॥  
पितृत्वमपि मातृत्वं दानतो नाशमेष्यतः  ।  
तत्कर्मणि पुनः प्राप्ते जननीत्वादिना भवेत्  ॥ अन्ग्_१।११९ ॥  
पितृत्वमपि मातृत्वम् एकत्रैव हि तिष्ठति  ।  
न तिष्ठति तदन्यत्र क्रियाशतसहस्रकात्  ॥ अन्ग्_१।१२० ॥  
गौणमातरि  
गौणमातरि मातृत्वं पुरस्कृत्यार्थलोभतः  ।  
समुच्चार्य क्रियां कुर्यान् न सा तद्गा भवेद्ध्रुवम्  ॥ अन्ग्_१।१२१ ॥  
लोभान्मातृत्वमन्यासु यदि निक्षिप्य मोहतः  ।  
क्रियां कुर्याज्जडमतिः सद्यश्चण्डालतां व्रजेत्  ॥ अन्ग्_१।१२२ ॥  
अतस्मिन् तत्त्वमारोप्य संस्कुर्याद्यदि कामतः  ।  
निष्फलं याति तत्कर्म सो ऽपि पातित्यमाप्नुयात्  ॥ अन्ग्_१।१२३ ॥  
पितृत्वं जनितर्येव मुख्यतो ऽन्यत्र गौणतः  ।  
तत्पुरस्कृत्य चेत्कर्म कृतमन्यैः पुनः क्रियां  ॥ अन्ग्_१।१२४ ॥  
[०१७]  
विहितेनैव पुत्रत्वं स्वीकारेण न चान्यतः  ।  
समवाप्नोति बन्धूनां राजविद्वदनुज्ञया  ॥ अन्ग्_१।१२५ ॥  
भ्रातृजः कृतदारः कृतक्रियो ऽपि  
भ्रातृजो वाक्यतः पित्रोर् ज्यैष्ठ्यकानिष्ठ्यवर्जितः  ।  
पुत्रत्वं समवाप्नोति कृतदारः कृतक्रियः  ॥ अन्ग्_१।१२६ ॥  
सो ऽप्येकश्चेदवाप्नोति नोभयोस्तु तथा विधिः  ।  
जनितुर्मुख्यसूनुः स्याद् अन्यस्य गुणतः सुतः  ॥ अन्ग्_१।१२७ ॥  
मातुलत्वपितृव्यत्वसुतत्वाद्यनुबन्धकम्  ।  
मुख्यतो यस्य यद्वा स्यात् तदुद्दिश्यैव तत्क्रिया  ॥ अन्ग्_१।१२८ ॥  
मुख्यानुबन्धं त्यक्त्वा यः कर्म कुर्यात्प्रमादतः  ।  
पितृव्यादिकमुच्चार्य पुनः कुर्यात्तु तां क्रियाम्  ॥ अन्ग्_१।१२९ ॥  
गोत्रनामानुबन्धव्यत्यासे  
गोत्रनामानुबन्धानां व्यत्यासेनाप्यनेहसः  ।  
यदि कुर्यात्क्रियां तां वै पुनः कुर्याद्यथाविधि  ॥ अन्ग्_१।१३० ॥  
उपनीतस्तु चेदुपनेतृत्वेनैव तत्क्रिया  ।  
विद्यादत्वेन तद्दातुर् भक्तदत्वेन तत्प्रदे  ॥ अन्ग्_१।१३१ ॥  
भयपत्वेन भयपे पितृव्यत्वेन तादृशे  ।  
तत्तदुच्चारणं कृत्वा तत्तत्कर्म समाचरेत्  ॥ अन्ग्_१।१३२ ॥  
तदन्यथाकृतं तच्चेत् सम्यग्भूयः समाचरेत्  ।  
[०१८]  
कर्तरि दूरगे प्रेष्यत्वेन कुर्वीत  
मुख्यकर्त्रसमीपे ऽन्यो न कुर्यात् स्वानुबन्धतः  ॥ अन्ग्_१।१३३ ॥  
तत्प्रेष्यत्वेन कुर्वीत प्रेषितस्तेन वै वृतः  ।  
अवृतस्तेन तत्प्रेष्यत्वेन तद्दूरगे सति  ॥ अन्ग्_१।१३४ ॥  
कृतं चेत्कर्म तद्भूयः सङ्कल्पादि समाचरेत्  ।  
अन्येन कृते वाङ्मात्रदाने श्राद्धमात्रम्  
वाङ्मात्रदत्तपुत्रस्तु कृतदारः कृतक्रियः  ॥ अन्ग्_१।१३५ ॥  
ग्राहकस्य न कुर्वीत दर्शादि न कदाचन  ।  
तत्पत्न्यास्तस्य च श्राद्धमात्रं सम्यक् समाचरेत्  ॥ अन्ग्_१।१३६ ॥  
प्रतिवर्षं प्रयत्नेन न दर्शादिकमाचरेत्  ।  
सतामेव हि बन्धूनां कर्म कुर्यात् प्रयत्नतः  ॥ अन्ग्_१।१३७ ॥  
भ्रष्टानामपि तुच्छानां पतितानां विकर्मिणाम्  ।  
न कुर्वीत क्रियां यत्नाद् अपि स्नानं समाचरेत्  ॥ अन्ग्_१।१३८ ॥  
असतां पतितानां च भस्मान्तं सूतकं स्मृतम्  ।  
भ्रष्टपतितानां घटस्फोटनाधिकारिणः  
जातिभ्रष्टानकर्मिष्ठान् पतितान् मातरं सुतम्  ॥ अन्ग्_१।१३९ ॥  
पितरं भ्रातरं पत्नीं पतिमेव मिथो ऽसतः  ।  
त्यजेद्घटप्रहारेण नान्यानेवं समाचरेत्  ॥ अन्ग्_१।१४० ॥  
[०१९]  
अनाथप्रेतसंस्कारे  
अनाथप्रेतसंस्काराद् अश्वमेधफलं लभेत्  ।  
प्रेतनिर्वापणं प्रोक्तम् अत्र संस्कारशब्दतः  ॥ अन्ग्_१।१४१ ॥  
प्रेतसंस्काराभावे  
अकृत्वा प्रेतसंस्कारं यो भुङ्क्ते कामकारतः  ।  
तत्प्रेतकृतपापौघं तत्क्षणाल्लभते ऽखिलम्  ॥ अन्ग्_१।१४२ ॥  
तद्दोषशमनायाथ चापाग्रे स्नानमाचरेत्  ।  
मासमात्रं प्रयत्नेन न चेदुक्थ्यं समाचरेत्  ॥ अन्ग्_१।१४३ ॥  
विप्रानुज्ञया यतिकृत्यम्  
विप्राभ्यनुज्ञया कुर्यात् कर्ममात्रं विशेषतः  ।  
पितृकृत्यं प्रेतकृत्यं तयोर्नो चेद्यतेरपि  ॥ अन्ग्_१।१४४ ॥  
विप्रानुज्ञां यतिरपि लब्ध्वा स्नात्वार्द्रवस्त्रतः  ।  
प्रेतकृत्यं प्रकुर्वीत न चेत् कृत्यं तु तन्न तु  ॥ अन्ग्_१।१४५ ॥  
अपि शास्त्रकृतं कर्म बहुविप्रामतं तु यत्  ।  
तदभ्यनुज्ञया तत्तु कर्मतः पुनराचरेत्  ॥ अन्ग्_१।१४६ ॥  
बहुविप्रतिरस्कारप्रद्वेषागःप्रदूषितम्  ।  
तदभ्यनुज्ञारहितं यत्तत्कर्म पुनश्चरेत्  ॥ अन्ग्_१।१४७ ॥  
कर्तरि सन्निहिते ऽकर्तृकृतं पुनः  
यद्यकर्तृकृतं कर्म समीपे कर्तरि स्थिते  ।  
[०२०]  
धनवृत्तिगृहक्षेत्रहेतवे तत्पुनश्चरेत्  ॥ अन्ग्_१।१४८ ॥  
असगोत्रसंस्कृतावाशौचम्  
असगोत्रमपि प्रेतं दाहयेद्यः कथञ्चन  ।  
स चापि गोत्रिभिस्तुल्यो दशाहं सूतकी भवेत्  ॥ अन्ग्_१।१४९ ॥  
मृताहस्य परित्यागे मातापित्रोः  
मृताहस्य परित्यागे मोहात्कृछ्रद्वयं चरेत्  ।  
गायत्रीदशसाहस्रजपो गोदानमेव च  ॥ अन्ग्_१।१५० ॥  
एवं पञ्चत्रिंशवर्षपर्यन्तं चित्तमुच्यते  ।  
पृथक्त्वेन महाभागैस् तदूर्ध्वं पतितो भवेत्  ॥ अन्ग्_१।१५१ ॥  
नदीस्नानेन निष्कृतिः  
महानदीस्नानशतं पित्रोस्त्यक्ते तु पैतृके  ।  
निष्कृतिः कथिता सद्भिः पुनःसंस्कारतस्तथा  ॥ अन्ग्_१।१५२ ॥  
नदीस्नानानि सर्वत्र सर्वकृत्येषु वच्मि वः  ।  
निष्कृतित्वेन विप्राणां वेदिनामभ्यनुज्ञया  ॥ अन्ग्_१।१५३ ॥  
न हि स्नानेन सदृशी निष्कृतिर्विहितास्ति हि  ।  
तस्मात्स्नानानि सर्वत्र तीर्थादिषु विशिष्यते  ॥ अन्ग्_१।१५४ ॥  
संहितापठनादिः  
श्रुतिपारायणं यद्वा व्याहृतीनां जपो ऽथवा  ।  
गायत्र्या वा जपो नो चेन् महारुद्रजपो ऽथवा  ॥ अन्ग्_१।१५५ ॥  
पुरुषसूक्तजपो वापि संहितापठनं सकृत्  ।  
निष्कृतिर्विहिता सद्भिर् अपि पातकिनामपि  ॥ अन्ग्_१।१५६ ॥  
[०२१]  
वेदमहिमा  
वेदाक्षरोच्चारणतः सर्वनामफलं लभेत्  ।  
हरिनामानि यावन्ति पठितानि द्विजातिभिः  ॥ अन्ग्_१।१५७ ॥  
असङ्ख्याकान्यनन्तानि सर्वाविलहराण्यपि  ।  
तान्येकवेदवर्णः स्यात् तादृशैर्दिव्यवर्णकैः  ॥ अन्ग्_१।१५८ ॥  
अमेयैः संवृतो वेदः साक्षान्नारायणात्मकः  ।  
तादृशस्यास्य वेदस्य पठनात् सर्वकिल्बिषैः  ॥ अन्ग्_१।१५९ ॥  
सद्य एव विमुक्तः स्यात् पातकी नात्र संशयः  ।  
ब्राह्मणस्य वेदाधिकारः  
तादृशस्यास्य वेदस्य पठने ब्राह्मणस्य वै  ॥ अन्ग्_१।१६० ॥  
अधिकारो न चान्यस्य संस्कृतस्यैव कर्मभिः  ।  
तत्रापि परिशुद्धस्य कृतनित्यक्रियस्य वै  ॥ अन्ग्_१।१६१ ॥  
तत्रापि परिशुद्धस्य विशेषेषु दिनेष्वपि  ।  
शुद्धाच्छुद्धः स्वतो वेदस् तदुच्चारणतः क्षणात्  ॥ अन्ग्_१।१६२ ॥  
देवनामान्यनन्तानि निखिलान्यघहानि वै  ।  
असकृत्पठितानि स्युर् नात्र कार्या विचारणा  ॥ अन्ग्_१।१६३ ॥  
स्नानं कृत्वा प्रारभेच्च वेदं तं तादृशं शिवम्  ।  
[०२२]  
अस्नात्वारम्भे  
यद्यस्नात्वैव मोहेन प्रारभेत् पातकी भवेत्  ॥ अन्ग्_१।१६४ ॥  
स्नानतः सर्वकर्माणि सिध्यन्त्येव न संशयः  ।  
सर्वं स्नानमूलम्  
स्नानमूलमिदं ब्राह्मं स्नानमूलमिदं तपः  ॥ अन्ग्_१।१६५ ॥  
स्नानमूलाखिला यज्ञाः स्नानमूलमिदं जगत्  ।  
सर्वकृत्येवु सर्वत्र स्नानमेव परं मतम्  ॥ अन्ग्_१।१६६ ॥  
कृत्स्नेष्वशुचिषु स्नानं तारकं परिकीर्तितम्  ।  
अस्पृश्यस्पर्शनादिकर्माङ्गस्नानम्  
अस्पृश्यस्पर्शने चैवम् अभक्ष्याणां च भक्षणे  ॥ अन्ग्_१।१६७ ॥  
सकलीकरणे चात्र मलिनीकरणे तथा  ।  
अपात्रीकरणे ऽन्यत्र जातिभ्रंशकरादिषु  ॥ अन्ग्_१।१६८ ॥  
सूतकादिषु सर्वेषु सर्वेष्वाशौचकर्मसु  ।  
स्नानमेव परं प्रोक्तं सर्वकृछ्रव्रतादिषु  ॥ अन्ग्_१।१६९ ॥  
सर्वाद्यन्तेषु सत्रेषु तदेव परिकीर्तितम्  ।  
अभोज्यभोजनेष्वेवं स्नानं तत्समुदाहृतम्  ॥ अन्ग्_१।१७० ॥  
अकार्यकरणेष्वेषु मुख्यस्नानानि मुख्यतः  ।  
भवेयुर्हि पवित्राणि तानीमानि ततः सदा  ॥ अन्ग्_१।१७१ ॥  
चरेद्यत्नेन शुध्यर्थं न चेत्किं वात्र शुध्यति  ।  
वमने स्नानम्  
स्वक्रियावमने सद्यः सवासा जलमाविशेत्  ॥ अन्ग्_१।१७२ ॥  
[०२३]  
अजीर्णवमने स्नानम् औषधादिक्रियावशात्  ।  
वमने स्नानाभावस्थलम्  
वमने ऽप्यवगाहः स्यान् मक्षिकामूलतो यदि  ॥ अन्ग्_१।१७३ ॥  
नावगाहः प्रकर्तव्यस् तल्लेपक्षालनं परम्  ।  
प्रकर्तव्यं प्रयत्नेन धारणं शुद्धवाससाम्  ॥ अन्ग्_१।१७४ ॥  
शाकमूलादिवमने  
शाकैर्मूलैः फलैः पत्रैः कटुतिक्तरसादिभिः  ।  
सद्यश्चेद्वमनं तन्न चिरकाले तु तद्भवेत्  ॥ अन्ग्_१।१७५ ॥  
यदा चेद्रोगवमनं तदा स्नानं विधानतः  ।  
सद्य एव प्रकर्तव्यम् अघमर्षविधानतः  ॥ अन्ग्_१।१७६ ॥  
रात्रौ वमने  
रात्रौ तु वमने जाते रोगाद्यैरप्यजीर्णतः  ।  
अर्धरात्रादधस्तूष्णे पाथसि स्नानमुच्यते  ॥ अन्ग्_१।१७७ ॥  
तत्परं प्रातरेव स्याद् इति शाकलभाषितम्  ।  
स्वगोत्रत्यागे ऽन्यगोत्रपरिग्रहणे  
स्वीयगोत्रपरित्यागाद् अन्यगोत्रपरिग्रहात्  ॥ अन्ग्_१।१७८ ॥  
प्रभवेत्पतितः सद्यः शुद्धः संस्कारतः पुनः  ।  
स्वीयगोत्रपरित्यागो भिन्नगोत्रपरिग्रहः  ॥ अन्ग्_१।१७९ ॥  
द्वयमेतत्प्रकथितं स्त्रिय एव हि नुर्न तु  ।  
[०२४]  
अर्धोदयः  
अर्कश्रुतिव्यतीपातयुक्ता ऽमा पुष्यमावयोः  ॥ अन्ग्_१।१८० ॥  
असावर्धोदयो योगः कोट्यर्कग्रहसन्निभः  ।  
अस्मिन् स्नातो चापकोटौ कुर्यान्स्नानशतं यदि  ॥ अन्ग्_१।१८१ ॥  
त्रिंशद्वर्षं त्यक्तपितृकर्मा शुद्धो भवेत्ततः  ।  
महोदये तु तत्स्नानसहस्रं यदि भक्तितः  ॥ अन्ग्_१।१८२ ॥  
कुर्याद्वा कारयेद्वापि शुद्धः पूर्वाघतो भवेत्  ।  
अन्यथा निष्कृतिर्नास्ति तादृशस्यास्य पापिनः  ॥ अन्ग्_१।१८३ ॥  
तं योगं सुसमीक्ष्येत तस्मात्तादृक्तु किल्बिषी  ।  
पत्यन्येन चितारोहितायाः पुत्रस्य कृत्यम्  
यदि साध्वी प्रमादेन पत्यन्येन चिति व्रजेत्  ॥ अन्ग्_१।१८४ ॥  
कथं तत्कर्मकरणं पश्चात्तज्जातजन्मनाम्  ।  
इति चिन्तापरा देवा बभूयुः किल वै चिरम्  ॥ अन्ग्_१।१८५ ॥  
पश्चादुदभवद्वाणी दिव्या स्पष्टपदाक्षरा  ।  
पत्यन्यनरयोगस्य षडब्दं कृच्छ्रमुच्यते  ॥ अन्ग्_१।१८६ ॥  
मोहात् प्राणपरित्यागे महापापस्य कर्मणः  ।  
तस्याः षडब्दं सम्प्रोक्तं षड्गुणेनैव संयुतम्  ॥ अन्ग्_१।१८७ ॥  
सदानेनैव कुर्वीत लोभशाठ्यविवर्जितम्  ।  
तद्दोषशमनायैव प्राणत्यागाख्यकर्मणः  ॥ अन्ग्_१।१८८ ॥  
[०२५]  
चापाग्रयानं कृत्वादौ तत्र स्नानशतं चरेत्  ।  
पक्षमात्रं प्रयत्नेन नित्यं प्रियपुरःसरम्  ॥ अन्ग्_१।१८९ ॥  
तच्छान्तिस्तेन नान्येन सार्धसाहस्रमज्जनैः  ।  
ब्राह्मणानां प्रसादेन कूष्माण्डगणपाठतः  ॥ अन्ग्_१।१९० ॥  
नित्यं त्रिवारं तत्रैव पश्चात्तु प्राकृतं चरेत्  ।  
ततः शुद्धा भवेत्सा तु तैरेतैः कर्मभिः शुभैः  ॥ अन्ग्_१।१९१ ॥  
जातिभेदेन निष्कृतिः  
द्विगुणं राजयोगेन त्रिगुणं वैश्ययोगतः  ।  
चतुगुर्णं शूद्रयोगाद् एवं निष्कृतिरीरिता  ॥ अन्ग्_१।१९२ ॥  
स्त्रियः पुनर्विवाहे  
पुनर्विवाहिता मूढैः पितृभ्रातृमुखैः खलैः  ।  
यदि सा ते ऽखिलाः सर्वे स्युर्वै निरयगामिनः  ॥ अन्ग्_१।१९३ ॥  
पुनर्विवाहिता सा तु महारौरवभागिनी  ।  
तत्पतिः पितृभिः सार्धं कालसूत्रगतो भवेत्  ॥ अन्ग्_१।१९४ ॥  
दाता चाङ्गारशयननामकं प्रतिपद्यते  ।  
तस्य निष्कृतिः  
तद्दोषशमनायाथ प्रायश्चित्तमिदं परम्  ॥ अन्ग्_१।१९५ ॥  
दाता सेतुगतः सद्यो धनुष्कोट्यां समाहितः  ।  
नित्यं त्रिषवणस्नायी यावकाहार एव वै  ॥ अन्ग्_१।१९६ ॥  
संवत्सरं प्रयत्नेन वसेदेवान्वहं तराम्  ।  
स्वकृतं यच्च तत्पापं वदन्नित्यन्वहन् यतन्  ॥ अन्ग्_१।१९७ ॥  
सर्वेष्वपि च तीर्थेषु तप्तकृच्छ्रशतं चरेत्  ।  
ततः शुद्धो भवेदेवं वोढा चापि तदा पुनः  ॥ अन्ग्_१।१९८ ॥  
[०२६]  
तद्दोषशमनायैव पुण्यं चान्द्रायणत्रयम्  ।  
यत्नात्कुर्वन् वसेत्तत्र ऋतुत्रयमतन्द्रितः  ॥ अन्ग्_१।१९९ ॥  
प्रतिनित्यं पञ्चगव्यं पिबंस्तद्विधिना रुदन्  ।  
निर्लज्जया लोकपुरः कूष्माण्डादीन् पठंस्तथा  ॥ अन्ग्_१।२०० ॥  
द्रुपदां नाम गायत्रीं गायत्रीं वेदमातरम्  ।  
सन्ध्यात्रये सहस्राणि जपंस्तप्ताख्यकं शिवम्  ॥ अन्ग्_१।२०१ ॥  
कृच्छ्रं विधानतः कृत्वा पुनःसंस्कारतः पुनः  ।  
पुटगर्भविधानेन शुद्धो भवति तत्र चेत्  ॥ अन्ग्_१।२०२ ॥  
न चेत्तप्तशतं कुर्यात् पुनरुपनयात्परम्  ।  
सा चेद्भर्तृद्वयं त्यक्त्वा सेतुस्नानसहस्रकम्  ॥ अन्ग्_१।२०३ ॥  
कृत्वा च यावकाहारा वर्षमात्रेण शुध्यति  ।  
यद्यपुत्रा पुत्रिणी चेत् पतेदेवाशु तैः सह  ॥ अन्ग्_१।२०४ ॥  
सा वै पुत्रैस्तदुद्भूतैश् चण्डालत्वं भजेत वै  ।  
भ्रान्त्या पुत्रिकादिविवाहे जाते स्वमात्रशुद्धिः  
यदि स्वसारं तनयां चिराद्भ्रान्त्यादिकृच्छ्रतः  ॥ अन्ग्_१।२०५ ॥  
विवहेन्मोहतो ज्ञाते कृत्वा चान्द्रसहस्रकम्  ।  
चापाग्रयानतः पश्चात् पुटगर्भविधानतः  ॥ अन्ग्_१।२०६ ॥  
करणाज्जातकादीनां स्वमात्रस्य शुचिर्भवेत्  ।  
परेषां शूद्रतुल्यो ऽयं ततस्तां बिभृयादपि  ॥ अन्ग्_१।२०७ ॥  
[०२७]  
पूर्वधर्मं विनिक्षिप्य तस्यां भक्त्या जपन्वसेत्  ।  
पुत्रे जाते  
यदि तस्यां प्रजायेरंस् तांश्चण्डालेषु विन्यसेत्  ॥ अन्ग्_१।२०८ ॥  
ततः स्वयं च नित्यं वै यावकाशी चरेद्भुवम्  ।  
पापप्रख्यापनं कुर्वन् यावज्जीवं हरिं भजन्  ॥ अन्ग्_१।२०९ ॥  
पुण्यक्षेत्रेषु नियतं वसन् भक्त्या रसामटेत्  ।  
विवाहितां च विधवां महामोहेन वञ्चकैः  ॥ अन्ग्_१।२१० ॥  
दत्तां विवाह्य तज्ज्ञात्वा सद्यश्चण्डालतां व्रजेत्  ।  
तद्दोषशमनायैव पूर्ववत्तु समाचरेत्  ॥ अन्ग्_१।२११ ॥  
द्विगुणं निखिलं कृत्यं समुन्नेयं विचक्षणैः  ।  
एकद्वित्रिचतुःपञ्चवारं विवाहिता  
एकद्वित्रिचतुःपञ्चवारं वै या विवाहिता  ॥ अन्ग्_१।२१२ ॥  
अतिक्षुद्रैककालेषु पापैकबहुलेषु च  ।  
विज्ञाता चेत्तु तां सम्यक् पृष्ट्वा गत्वा विचार्य च  ॥ अन्ग्_१।२१३ ॥  
तत्त्वं तस्यास्तु विज्ञाय प्रायश्चित्तं ततश्चरेत्  ।  
यत्र यत्र च सा गत्वा यं यं वा स्वजनैः सह  ॥ अन्ग्_१।२१४ ॥  
मायया मोहयामास वञ्चयित्वातिचर्यया  ।  
तं तं ज्ञात्वा च सम्भाष्य तत्तद्वाङ्मूलमप्यलम्  ॥ अन्ग्_१।२१५ ॥  
[०२८]  
श्रुत्वा पश्चाच्छ्रोत्रियेभ्यः श्रावयित्वाखिलं ततः  ।  
राज्ञे बन्धुनि वावेद्य प्रायश्चित्तं ततश्चरेत्  ॥ अन्ग्_१।२१६ ॥  
एतादृशेषु कृत्येषु सा क्षेत्रं प्रभवेद्ध्रुवम्  ।  
प्रथमोद्वाहकस्यैव परं त्वेषा परा न तु  ॥ अन्ग्_१।२१७ ॥  
कदाचिद्धर्मकृत्यानां न तस्यापि परस्य वा  ।  
तदपेक्षया वेश्या विशिष्यते  
सा भोगमात्रयोग्यापि वेश्या तस्या विशिष्यते  ॥ अन्ग्_१।२१८ ॥  
तया चेत्तेषु कृत्येषु सपङ्क्तौ भोजनं तथा  ।  
सह वा भोजनं दुष्टं यदि पातित्यकारकम्  ॥ अन्ग्_१।२१९ ॥  
तच्छुध्यर्थं रसायां तु श्वभ्रे सञ्छाद्य धर्मतः  ।  
खनित्वा याममात्रं वा घटिकाद्वयमेव वा  ॥ अन्ग्_१।२२० ॥  
तस्मादुद्धृत्य पश्चात्तु जातकादि समाचरेत्  ।  
तप्तकृच्छ्रसहस्राणि धर्मतश्च समाचरेत्  ॥ अन्ग्_१।२२१ ॥  
नियतात्मा यावकाशी चापाग्रं तद्भवेच्छुचिः  ।  
पञ्च स्नानसहस्राणि स्वयं विप्रमुखेन वा  ॥ अन्ग्_१।२२२ ॥  
समाचरेत्ततः स्वस्य शुद्धो भवति केवलम्  ।  
न परेषामयं योग्य एवमाह पुरा भृगुः  ॥ अन्ग्_१।२२३ ॥  
प्रविष्टपरकायेन यदि संयोगमाप्नुयात्  ।  
त्रिमासयावकाहारा साध्वी शुध्यति नान्यथा  ॥ अन्ग्_१।२२४ ॥  
प्रविष्टपरवर्ष्माणं विज्ञातं स्वपतिं सती  ।  
प्रपालयेद्विशेषेण रतिमात्रं न चाचरेत्  ॥ अन्ग्_१।२२५ ॥  
[०२९]  
काययोरेव सम्बन्धः पुरा संस्कृतयोः पुरा  ।  
नात्मनोरस्ति सम्बन्धो भिन्नकाये न चेत्ततः  ॥ अन्ग्_१।२२६ ॥  
आत्मान्यकायं स्पृश्येन्न तेन पातित्यमाप्नुयात्  ।  
सुराणामपि चैवं हि मनुष्याणां तु किं पुनः  ॥ अन्ग्_१।२२७ ॥  
अग्राह्यमूर्तयो ग्राह्यमूर्तयश्च  
अग्राह्याभेद्यमूर्तीनां ग्राह्मभैद्यशरीरिणाम्  ।  
देवानां सुमहाभेदस् तारतम्यं च तत्परम्  ॥ अन्ग्_१।२२८ ॥  
स्पष्टमेव प्रभवति तेनाग्राह्याः सुरास्तु ये  ।  
ग्राह्यकायसुराणां वै प्रपूज्याः परमाः परम्  ॥ अन्ग्_१।२२९ ॥  
अधिका वन्दनीयाश्च ते न नीचास्तु तेन वै  ।  
अग्राह्यमूर्तिनिवेद्यम्  
तन्निवेदितमत्यर्थं न तेषां परिकल्पयेत्  ॥ अन्ग्_१।२३० ॥  
तेनापराधः सुमहान् प्रभवेन्न तथाचरेत्  ।  
अग्राह्याभेद्यमूर्तीनां ग्राह्यभेद्यनिवेदितम्  ॥ अन्ग्_१।२३१ ॥  
अयोग्यं सततं स्याद्धि शूद्रस्येव श्रुतिर्यथा  ।  
श्रौतस्मार्तक्रियादक्षः पैतृकोद्देशतो ऽपि वा  ॥ अन्ग्_१।२३२ ॥  
निरुप्तमन्योद्देशेन न देवाय निवेदयेत्  ।  
[०३०]  
निवेदितेनानिवेदितयोजने  
निवेदितेन रुच्यर्थं योजयेन्नानिवेदितम्  ॥ अन्ग्_१।२३३ ॥  
तथा निवेदितं भूयो लवणं च नियोजयेत्  ।  
निवेदनादथ पुनस् तदादाय घृतेन वा  ॥ अन्ग्_१।२३४ ॥  
तैलेन लवणेनापि यत्नेन न नियोजयेत्  ।  
तदुच्छिष्टं न कुर्वीत तत्करेण न पीडयेत्  ॥ अन्ग्_१।२३५ ॥  
न खण्डयेन्मिथो ऽज्ञानान् न तत्प्रोक्षणमाचरेत्  ।  
परिषिञ्चेन्नैवमेव तूष्णीमास्ये विनिक्षिपेत्  ॥ अन्ग्_१।२३६ ॥  
गृह्णीयात्तु तदन्तर्वै न दन्तैरपि पीडयेत्  ।  
तदेतत्परमं शुद्धं निर्माल्यमतिदुर्लभम्  ॥ अन्ग्_१।२३७ ॥  
देवानामपि तद्भोज्यं प्रयत्नेनातिभक्तितः  ।  
तदोपदंशं स्वीकुर्यान् निवेदितमहाक्षणे  ॥ अन्ग्_१।२३८ ॥  
भगवत्प्रसादग्रहणे भक्षणविषये  
निवेदितस्य हविषो भक्षणे समुपस्थिते  ।  
आपोशनं न कुर्वीत प्रोक्षणं परिषेचनम्  ॥ अन्ग्_१।२३९ ॥  
यदि कुर्वीत मोहेन रौरवं नरकं व्रजेत्  ।  
अन्नं पक्वात् समुद्धृत्य पृथक्पात्रे नियुज्य च  ॥ अन्ग्_१।२४० ॥  
कृत्वा सुखोष्णं संस्कृत्य पश्चाच्छाखादिभिर्यजेत्  ।  
अत्युष्णादिनिवेदने  
असह्योष्णं महोष्णं वा पक्वपात्रगमैव वा  ॥ अन्ग्_१।२४१ ॥  
यो निवेदयते मोहाद् देवाय नरकी भवेत्  ।  
[०३१]  
निवेदनप्रकसः  
तस्मादन्नं समुद्धृत्य पृथक्पात्रे निधाय च  ॥ अन्ग्_१।२४२ ॥  
कृत्वा यत्नात्सुखोष्णं च राशि कृत्वाभिघार्य च  ।  
अतिशुद्धमतिश्रेष्ठं राजयोग्यं सुशोभनम्  ॥ अन्ग्_१।२४३ ॥  
शाकभक्ष्यफलोपेतं देवाय विनिवेदयेत्  ।  
तदन्नमपि यत्नेन पश्चाद्दद्यात्समाहितः  ॥ अन्ग्_१।२४४ ॥  
अप्रोक्ष्यापरिषिच्यैवम् अप्राणाहुतिपूर्वकम्  ।  
उच्छिष्टमप्यकृत्वैव यत्नाद्दद्यात्स्वयं शुचिः  ॥ अन्ग्_१।२४५ ॥  
स्वीकारप्रकारः  
निवेदितानि वस्तूनि न दन्तैः परिघट्टयेत्  ।  
न खण्डयेच्छब्दयेच्च किं तु तूष्णीं तदम्बुवत्  ॥ अन्ग्_१।२४६ ॥  
रसवत्फलवद्यत्नात् प्राशयेच्च न शब्दयेत्  ।  
कण्ठतो वापि यत्नेन काष्ठभूतफलान्यपि  ॥ अन्ग्_१।२४७ ॥  
अर्भकेभ्यो दद्यात्  
प्रदद्यादर्भकेभ्यो वै न स्वीकुर्यात्स्वयं यदि  ।  
स्वीकुर्यात्तु तदा नक्तम् उपविष्टः शुचिस्थले  ॥ अन्ग्_१।२४८ ॥  
शब्दानजनयन्नेव तामुदन्तादिभिर्ह्यदन्  ।  
गुहस्थस्य रात्रावुष्णोदकस्नानम्  
गृही न रात्रौ स्नायीत यदि स्नायीत वारिणा  ॥ अन्ग्_१।२४९ ॥  
[०३२]  
उष्णेन भवने विप्रसाक्षितो वह्निसाक्षितः  ।  
उष्णेन शक्तो न स्नायाद् अशक्तश्चेत्तदाचरेत्  ॥ अन्ग्_१।२५० ॥  
अभ्यङ्गम्  
अभ्यक्तश्च तथा स्नायाच् छरीरारोग्यहेतवे  ।  
तत्स्नानं कथितं सद्भिर् न नित्यं तेन नाचरेत्  ॥ अन्ग्_१।२५१ ॥  
कर्म नैमित्तिकं तस्माद् देवानामपि नार्चनम्  ।  
यावन्नित्यादिकर्मौघं निर्वत्यैव विधानतः  ॥ अन्ग्_१।२५२ ॥  
पश्चादभ्यञ्जनस्नानं न चेत्काले तु मध्यमे  ।  
मध्याह्ने सङ्गवे वापि स्नानं कृत्वा तु तादृशम्  ॥ अन्ग्_१।२५३ ॥  
माध्याह्निकस्नानम्  
माध्यन्दिनस्य कृत्यस्य पुनःस्नानं यथाविधि  ।  
कृत्वा तत्प्रारभेत्कर्म तेनैतत्कर्म नाचरेत्  ॥ अन्ग्_१।२५४ ॥  
मलापकर्षणार्थाय तद्धि स्नानं प्रकीर्तितम्  ।  
क्षुरस्नानम्  
एवमेव क्षुरस्नानं कर्मायोग्यं प्रचक्षते  ॥ अन्ग्_१।२५५ ॥  
क्षुरस्नानात्परं यस्तु पुनः स्नानान्तरं विना  ।  
करोति वैदिकं कर्म न तत्फलमवाप्नुयात्  ॥ अन्ग्_१।२५६ ॥  
भवेदपि प्रत्यवायी तथातो नाचरेद्बुधः  ।  
[०३३]  
प्रातःसायम्पर्वादिष्वभ्यञ्जनस्नानम्  
नाभ्यञ्जनं प्रकुर्वीत प्रातःसायं न पर्वसु  ॥ अन्ग्_१।२५७ ॥  
ग्रहणे श्राद्धकालेषु व्रतेषु निखिलेष्वपि  ।  
पुण्यवैदिकदीक्षासु न नक्तं क्षेत्रतीर्थयोः  ॥ अन्ग्_१।२५८ ॥  
सुप्त्वा भुक्त्वा रुदित्वा वा दूरं गत्वा पिपासितः  ।  
अतिक्षुधातुरो रोगी न कुर्वीत कथञ्चन  ॥ अन्ग्_१।२५९ ॥  
अकृत्वा नित्यकर्माणि छर्दयित्वातिताडितः  ।  
शप्तः शपित्वा व्याजेन घातयित्वा नरान् परान्  ॥ अन्ग्_१।२६० ॥  
हृत्वा धनानि दीनानां न कुर्यात्तत्तु सर्वदा  ।  
स्वजनान् प्रेषयित्वा च न्यक्कृत्य गुरुबान्धवान्  ॥ अन्ग्_१।२६१ ॥  
तदवश्यककृत्येषु कर्तव्यत्वेन शास्त्रतः  ।  
महत्सूपस्थितेष्वेव तान्यकृत्वैव मौर्ख्यतः  ॥ अन्ग्_१।२६२ ॥  
न कुर्यादेव सहसा विग्रहोद्वर्तनं द्विजः  ।  
अभ्यञ्जनस्नानं सोदकुम्भनान्दीश्राद्धयोः  
सोदकुम्भश्राद्धमात्रं कृत्वाभ्यञ्जनतः परम्  ॥ अन्ग्_१।२६३ ॥  
कुर्यादेवेति हारीतो नैवानेनेति वै मनुः  ।  
स्नातस्नानेन कुर्वीत न श्राद्धानि कदाचन  ॥ अन्ग्_१।२६४ ॥  
[०३४]  
नान्दिं ताभ्यां प्रकुर्वीतानुकल्पेनैव तत्स्मृतम्  ।  
स्नानमभ्यञ्जनं स्नानम् अशक्तस्य कदाचन  ॥ अन्ग्_१।२६५ ॥  
सोदकुम्भस्य नान्द्याश्च कर्तुः सम्पद्यते किल  ।  
क्रोशस्थितनदीस्नानाच्छ्राद्धम्  
क्रोशस्थितनदीस्नानान् न पित्रोः श्राद्धमाचरेत्  ॥ अन्ग्_१।२६६ ॥  
महादवभृथाच्चापि शावाद्वार्षावगाहतः  ।  
तदङ्गस्नानतः सद्यः श्राद्धाख्यं कर्म तच्चरेत्  ॥ अन्ग्_१।२६७ ॥  
सङ्कल्पः  
कर्ममात्रस्य सर्वत्र प्राणानायम्य मन्त्रतः  ।  
करिष्य इति वागुक्तिरूपं सङ्कल्पमाचरेत्  ॥ अन्ग्_१।२६८ ॥  
न सङ्कल्पं विना कर्म नित्यकाम्यादिकं चरेत्  ।  
स मानसः स्यात्सङ्कल्पः कर्तव्यो वाचिकः परः  ॥ अन्ग्_१।२६९ ॥  
यस्य इत्येतद्वाक्येन तथा प्राह श्रुतिः शिवा  ।  
देशः कालश्च सङ्कल्पे वक्तव्यौ तत्र चेत्पुनः  ॥ अन्ग्_१।२७० ॥  
तिथिः काल इति प्रोक्तो व्यत्यासे तस्य कर्म तत्  ।  
नष्टमेव भवेत्सद्यस् तस्मात्तत्तु पुनश्चरेत्  ॥ अन्ग्_१।२७१ ॥  
पितृश्राद्धव्यत्यासे पुनश्चरेत्  
एकस्मिन्नेव दिवसे पित्रोः श्राद्धमुपस्थितम्  ।  
तत्क्रमेणैव कर्तव्यं व्यत्यासे तु पुनश्चरेत्  ॥ अन्ग्_१।२७२ ॥  
मोहादतद्दिनकृतश्राद्धं चापि पुनश्चरेत्  ।  
[०३५]  
शून्यतिथिकृतं पुनश्चरेत्  
तथा शून्यतिथौ यत्नात् कृतं चापि पुनश्चरेत्  ॥ अन्ग्_१।२७३ ॥  
सूतकान्ते शून्यतिथिदोषो ऽयं श्राद्धकर्मणः  ।  
कदाचिन्न भवत्येव तस्मात्तत्रैव तच्चरेत्  ॥ अन्ग्_१।२७४ ॥  
पितृश्राद्धात्परं कारुण्यश्राद्धम्  
पितुः श्राद्धात्परं श्राद्धं कारुण्यानां समाचरेत्  ।  
तदन्यथाकृतं तच्चेत् परेद्युस्तत्पुनश्चरेत्  ॥ अन्ग्_१।२७५ ॥  
निमित्तग्रहणश्राद्धं कृत्वान्नेनापि तद्दिनम्  ।  
भूयः सम्यक् प्रकुर्वीत भिस्सयैव न चान्यथा  ॥ अन्ग्_१।२७६ ॥  
मातृपितृश्राद्धमेकदिने ऽन्नेन  
पित्रोर्मृताहं सततम् अपि कृच्छ्रगतो नरः  ।  
अन्नेनैव प्रकुर्वीत नामाद्येन कदाचन  ॥ अन्ग्_१।२७७ ॥  
ग्रहणादिषु शक्तश्चेद् भिस्सया तानि चाचरेत्  ।  
न चेदामादिना शुद्धस् तद्धर्मैरखिलैर्वृतः  ॥ अन्ग्_१।२७८ ॥  
ग्रहे मुहूर्तद्वितये गते ऽन्नश्राद्धमाचरेत्  ।  
अपि शक्तो ऽपि तन्न्यूने तादृक् छ्राद्धं न चाचरेत्  ॥ अन्ग्_१।२७९ ॥  
चाक्रिकश्राद्धम्  
चाक्रिकं ग्रहणं मुख्यम् आयनं तदमुख्यकम्  ।  
पुष्पवन्मण्डलसममध्यभागप्रपीडितम्  ॥ अन्ग्_१।२८० ॥  
[०३६]  
यन्नीललक्ष्मपृथुलं वर्तुलं तत्त्रियामगम्  ।  
तच्चाक्रिकमिति प्रोक्तं ग्रहणं पितृतृप्तिदम्  ॥ अन्ग्_१।२८१ ॥  
तच्च पञ्चशताब्दानाम् एकदा वै भविष्यति  ।  
ग्रहणं भोजननिषेधः, बृद्धबालातुराणां न  
ग्रहस्य चाक्रिकस्यास्य पूर्वं यामत्रयं नरैः  ॥ अन्ग्_१।२८२ ॥  
भोजनं नैव कर्तव्यं बृद्धबालातुरान्विना  ।  
अपराह्ने न मध्याह्ने मध्याह्ने न तु सङ्गवे  ॥ अन्ग्_१।२८३ ॥  
सङ्गवे तु न तु प्रातः पृथुकानां तु केवलम्  ।  
स्तन्यपाने न दोषो ऽस्ति तत्काले केवले ऽपि वा  ॥ अन्ग्_१।२८४ ॥  
यवाग्वाः पयसो वापि पानीयस्याशरत्समम्  ।  
नियमो ऽयं प्रकथितो न तदूर्ध्वं तु तच्चरेत्  ॥ अन्ग्_१।२८५ ॥  
अयनग्रहणे मुख्ये पौनःपुन्यगते सकृत्  ।  
कोणैकदेशसंस्पृष्टे तन्न्यूनसमयस्थिते  ॥ अन्ग्_१।२८६ ॥  
यामद्वयं सार्धयामद्वयं यामत्रयं तथा  ।  
सार्धयामत्रयं यामचतुष्टयमिति क्रमात्  ॥ अन्ग्_१।२८७ ॥  
अधिकारप्रभेदेन भोजनस्य निरूपणम्  ।  
यदेतत्तस्य सर्वस्य प्रवदामि विनिर्णयम्  ॥ अन्ग्_१।२८८ ॥  
तत्कालाजीर्णराहित्ये हृदयं तन्निबोधत  ।  
[०३७]  
एवं स्थितं पुनर्वच्मि यामतः सार्धयामतः  ॥ अन्ग्_१।२८९ ॥  
जीर्णशक्तिमतो नुश्चेत् तत्काले क्षुद्भवेद्यदि  ।  
न दोषः कथितः सद्भिः कदाचिद्दैवयोगतः  ॥ अन्ग्_१।२९० ॥  
अजीर्णः स्यात्तदा दोषः सुमहान् प्रभवेदपि  ।  
तस्माद्यामद्वयं सर्वैर् भुक्तिस्त्याज्या विचक्षणैः  ॥ अन्ग्_१।२९१ ॥  
अत्यन्तातुरादीनाम्  
विशेषः को ऽपि भूयश्च प्रोच्यते सुमहान् परः  ।  
रोगिणो ऽप्यतिमात्रस्य चौषधातिक्षुदश्नतः  ॥ अन्ग्_१।२९२ ॥  
क्रूरग्रहातितप्तस्य पिशाचावेशिनस्तथा  ।  
वश्याकर्षणविद्वेषस्तम्भनोच्चाटनादिभिः  ॥ अन्ग्_१।२९३ ॥  
पीडितस्य विशेषेण मूर्छितस्यातिताडनैः  ।  
तत्कालभक्षणमपि न दुष्यति कदाचन  ॥ अन्ग्_१।२९४ ॥  
अत्युत्क्रान्तिप्रवृत्तस्य चिरत्यक्तान्धसस्तथा  ।  
अप्राशनोत्पन्नमृतिसंशयस्य विशेषतः  ॥ अन्ग्_१।२९५ ॥  
तत्कालभक्षणावृत्तिर् न दोषाय भवेदयम्  ।  
सर्वेषामपि वर्णानां सर्वाश्रमनिवासिनाम्  ॥ अन्ग्_१।२९६ ॥  
मुख्यो साधारणो धर्मस् तत्कालाजीर्णशून्यता  ।  
यामत्रयादिकाः कालास् तत्र तत्र प्रचोदिताः  ॥ अन्ग्_१।२९७ ॥  
तैस्तैस्ते निखिला ज्ञेया नृभेदेन विवक्षिताः  ।  
[०३८]  
ग्रस्तास्तके सकामिनिष्कामिनोः  
सोमं ग्रस्तास्तगं सूर्यम् अपि वा शास्त्रदृष्टितः  ॥ अन्ग्_१।२९८ ॥  
मुक्तं ज्ञात्वा ततः स्नात्वा निष्कामो भोजनं चरेत्  ।  
शुभ्रांशुचण्डांशुलोककामी चेन्न तु भोजनम्  ॥ अन्ग्_१।२९९ ॥  
चरेदेव न सन्देहस् तल्लोकाकामिनः परम्  ।  
दोषाय भोजनत्याग एवमाह प्रजापतिः  ॥ अन्ग्_१।३०० ॥  
अग्निहोत्रम्  
विहितस्य परित्यागाद् अग्निहोत्रस्वरूपिणः  ।  
पीतमातृस्तनरसो जनकाशौचमोचने  ॥ अन्ग्_१।३०१ ॥  
सहिष्णुर्न भवेत्तस्मात् तत्पूर्वं तत्समाचरेत्  ।  
दत्तपुत्रः  
आरान्न्यक् सोदरसुतस् तर्णकः कर्मवर्जितः  ॥ अन्ग्_१।३०२ ॥  
कृतकर्मत्रयकृतो यो दत्तः प्रवरः स्मृतः  ।  
मातापितृभ्यां दानं ग्रहणं च  
दद्यातां दम्पती पुत्रं गृह्णीयातां च दम्पती  ॥ अन्ग्_१।३०३ ॥  
तयोरेवाधिकारो ऽयं तद्दाने तत्प्रतिग्रहे  ।  
ब्राह्मणानां सपिण्डेषु कर्तव्यः पुत्रसङ्ग्रहः  ॥ अन्ग्_१।३०४ ॥  
सगोत्रेष्वथवा कार्यो ह्य् अन्यत्र तु न कारयेत्  ।  
असंस्कृतो दत्तसूनुः पितुश्चाप्यकृतक्रियः  ॥ अन्ग्_१।३०५ ॥  
न तद्धनमवाप्नोति तद्वृत्तौ का कथा पुनः  ।  
[०३९]  
जातकर्मादिना तस्य पुत्रत्वं नान्यथा मतम्  ॥ अन्ग्_१।३०६ ॥  
मौञ्ज्यन्तेनातिहर्षेण सर्वमत्या समन्त्रतः  ।  
पुत्रो ज्ञातिमतो दत्तः कृतसर्वपितृक्रियः  ॥ अन्ग्_१।३०७ ॥  
यदि स्वयं तदा सर्वां तद्वृत्तिं लभते पराम्  ।  
सर्वस्य प्रतिमन्त्रस्य पितृहेतुप्रपाठनात्  ॥ अन्ग्_१।३०८ ॥  
दत्तस्य तद्भूलाभः स्यात् तत्पूर्वं सा न सिध्यति  ।  
हिरण्यकक्ष्यामन्त्राणां पठनात्तत्त्रयं पुनः  ॥ अन्ग्_१।३०९ ॥  
प्रदूरीकृत्य तज्ज्ञातीन् अवशादेति चाखिलम्  ।  
दत्तसूनुः पित्रान्येन संस्कृतो यदि तद्वृतः  ॥ अन्ग्_१।३१० ॥  
तदा तु तद्धनं सर्वं ज्ञातिसाधारणं भवेत्  ।  
स्वयमेव पितुर्दत्तः कर्म कुर्यात्प्रयत्नतः  ॥ अन्ग्_१।३११ ॥  
तद्धनं तु न चेत्सद्यस् तज्ज्ञातिगतमेव वै  ।  
दत्तो ऽयमसगोत्रश्चेत् सदा दुर्बल एव वै  ॥ अन्ग्_१।३१२ ॥  
भवेदेव न सन्देहः शास्त्रे ऽमुत्र परत्र च  ।  
यदि जामी तत्र भवेत् तन्मुखं नावलोकयेत्  ॥ अन्ग्_१।३१३ ॥  
अवश्यं पुत्रसङ्ग्रहः कर्तव्यः  
यथाकथञ्चित्पुत्रस्य सङ्ग्रहः कार्य एव वै  ।  
दौर्बल्ये स्वस्य सञ्जाते धर्मज्ञेन महात्मना  ॥ अन्ग्_१।३१४ ॥  
जलबुद्बुदसङ्काशं वर्ष्मैतत्कथितं बुधैः  ।  
[०४०]  
न हि प्रमाणं जन्तूनाम् उत्तरक्षणजीवने  ॥ अन्ग्_१।३१५ ॥  
तस्मादात्महितं नित्यं चिन्तयन्नेव तच्चरेत्  ।  
अपुत्रस्य लोको नास्ति  
नापुत्रस्य तु लोको ऽस्ति पुत्रिणस्तु त्रिविष्टपम्  ॥ अन्ग्_१।३१६ ॥  
ब्रह्मलोकादयो लोकाः स्वाधीना एव सर्वदा  ।  
पुत्रवानग्निमान्  
पुत्रवानग्निमान्नित्यं पुत्रवान् श्रोत्रियः स्मृतः  ॥ अन्ग्_१।३१७ ॥  
पुत्री साक्षाद्ब्रह्मविच्च पुत्रवानेव भाग्यवान्  ।  
ये ये धर्माः स्वेन ते ते पुत्रेणैतेन तत्क्षणात्  ॥ अन्ग्_१।३१८ ॥  
सम्पादिता भविष्यन्ति नात्र कार्या विचारणा  ।  
न पुत्रवानपत्नीकः किं तु सो ऽयमपुत्रवान्  ॥ अन्ग्_१।३१९ ॥  
अनग्निको न पुत्री स्याद् अपुत्रो ऽनग्निमान् स्मृतः  ।  
पुत्रेण स्थावरं दानं फलवद्दानमेव च  ॥ अन्ग्_१।३२० ॥  
यद्यल्लोके महत्सर्वैर् दुर्लभं पुत्रिणी चरेत्  ।  
पुत्रयत्रं सदा कुर्याद् वैदिकं लौकिकं शुभम्  ॥ अन्ग्_१।३२१ ॥  
तस्मादृतुमतीं भार्यां सदा स्वस्थो न लङ्घयेत्  ।  
लङ्घयेद्यदि तां मूढो भ्रूणहत्यामवाप्नुयात्  ॥ अन्ग्_१।३२२ ॥  
[०४१]  
ऋतुस्नातदिने सो ऽयं युवा श्रोत्रिय एव वा  ।  
न कव्याय भवेदेव पुत्रवान् यदि तद्भवेत्  ॥ अन्ग्_१।३२३ ॥  
जातमात्रे पुत्रमुखवीक्षणम्  
पुत्रेण जातमात्रेण ऋणान्मुक्तो भवेदयम्  ।  
तस्मात्पुत्रस्य जातस्य पश्येत्सद्यो मुखं पुमान्  ॥ अन्ग्_१।३२४ ॥  
न पश्यतस्तल्लपनम् ऋणान्मुक्तिर्न जायते  ।  
येन केन प्रकारेण तस्मात्कुर्वीत मानवः  ॥ अन्ग्_१।३२५ ॥  
पुत्रसम्पादनं धीमान् दुर्बलश्चेद्विशेषतः  ।  
वृत्तिदत्तादयः  
वृत्तिदत्तं कल्पयेद्वा मौञ्जीदत्तमथापि वा  ॥ अन्ग्_१।३२६ ॥  
विवाहदत्तमथवा यज्ञदत्तं न चेत्परम्  ।  
वृत्तिदत्तः कुलान्यष्टौ मौञ्जीदत्तस्तु षोडश  ॥ अन्ग्_१।३२७ ॥  
विवाहदत्तो द्वात्रिंशद्यज्ञदत्तस्तरिष्यति  ।  
चतुःषष्टिकुलान्यस्य लीलया सद्य एव वै  ॥ अन्ग्_१।३२८ ॥  
अपुत्रदत्तवृत्या यः प्राणवृत्तिं चरत्यलम्  ।  
वृत्तिदत्त इति ख्यातस् तनयः पुण्यलोककृत्  ॥ अन्ग्_१।३२९ ॥  
धनतो यस्य यो लोके ह्य् उपनीतो भवेदहो  ।  
स मौञ्जिदत्त इत्याख्यस् तनयस्तु ततो ऽधिकः  ॥ अन्ग्_१।३३० ॥  
एवमेव भवेदन्यस् तनयः परलोकदः  ।  
विवाहदत्तसञ्ज्ञः स्यात् ततो ऽपि द्विगुणः परः  ॥ अन्ग्_१।३३१ ॥  
ततो ऽधिको यज्ञदत्तस् तनयः पितृवल्लभः  ।  
त एते तनयाः सर्वे तत्तत्कर्मैकपूर्तये  ॥ अन्ग्_१।३३२ ॥  
[०४२]  
कृतेन धनदानेन भवन्ति किल नान्यथा  ।  
तस्मात्सन्तः किलैतेषां कर्मणामेकतो धनम्  ॥ अन्ग्_१।३३३ ॥  
न गृह्णन्ति महात्मानो परलोकदिदृक्षवः  ।  
कणशः कणशः सद्भ्यः प्रतिगृह्य ततस्ततः  ॥ अन्ग्_१।३३४ ॥  
शनैः शनैश्च कालेन महता तानि चाचरेत्  ।  
एवं कृतेषु तेष्वेषु महत्सु किल कर्मसु  ॥ अन्ग्_१।३३५ ॥  
नैकस्य तनयास्ते स्युस् तस्मात्तेषु तथाचरेत्  ।  
अन्येषु सुतग्रहणम्  
दुर्लभे तु सगोत्रेषु सपिण्डेषु सुते यदि  ॥ अन्ग्_१।३३६ ॥  
सुतं बन्धुषु वान्येषु गृह्णीयादन्यजातिषु  ।  
सवर्णेषु ग्रहणम्  
सवर्णेष्वेव कुर्वीत नासवर्णेषु तद्ग्रहम्  ॥ अन्ग्_१।३३७ ॥  
असवर्णेषु तत्कुर्वन् सद्यः पतति वर्णतः  ।  
असगोत्रस्वीकृतौ  
गृहीत असगोत्रश्चेत् तनयः पुरुषत्रयम्  ॥ अन्ग्_१।३३८ ॥  
कृतार्थतां प्रापयति तत्कुलं तदनन्तरम्  ।  
सङ्कीर्णमवशाद्याति यत्नतश्चेत्तरिष्यति  ॥ अन्ग्_१।३३९ ॥  
असगोत्रस्तु न ग्राह्यो गृहीतुः स्यात्स एव हि  ।  
दत्तो रिक्थमवाप्नोति सन्ततिर्दातुरेव हि  ॥ अन्ग्_१।३४० ॥  
तस्माद्दत्तसुतः स्वस्वतनयानुद्भवान् ततः  ।  
जनकस्यैव गोत्रे तान् मौञ्ज्यां मन्त्रैः प्रवेशयेत्  ॥ अन्ग्_१।३४१ ॥  
[०४३]  
यदि दत्तस्वतनयान् स्वगोत्रे न प्रवेशयेत्  ।  
दत्तजो वाथ तज्जो वा तद्गोत्रद्वयजास्तु ते  ॥ अन्ग्_१।३४२ ॥  
विवाहे गोत्रद्वयत्यागः  
एवं सत्यत्र जनने जातानां पाणिपीडने  ।  
समागते तदा सम्यग् यत्नाद्गोत्रद्वयं त्यजेत्  ॥ अन्ग्_१।३४३ ॥  
तद्गोत्रद्वययुक्त्यर्थज्ञानाय किल तत्परम्  ।  
तज्जातानां विवाहस्य तदार्षद्वयमाचरेत्  ॥ अन्ग्_१।३४४ ॥  
अभिवन्दनादौ द्विगोत्रत्वम्  
नित्याभिवन्दने सन्ध्यावन्दने काम्यवन्दने  ।  
कृत्स्नार्षेयं त्वेकगोत्रे परस्मिन्नपि गोत्रके  ॥ अन्ग्_१।३४५ ॥  
स्वीकृत्यार्षद्वयं तेन योजयित्वा ततः परम्  ।  
एकमेव वदेद्गोत्रम् एकद्वित्र्यार्षकं तथा  ॥ अन्ग्_१।३४६ ॥  
पञ्चसप्तार्षकं वैतन् नवैकादशकार्षकम्  ।  
गोत्रमेकं भवेदेवं त्रयोदशकमार्षकम्  ॥ अन्ग्_१।३४७ ॥  
एवं पञ्चदशार्षं च गोत्रं तत्प्रभवेदपि  ।  
एवं जातानि गोत्राणि दत्तावृत्त्युद्भवानि वै  ॥ अन्ग्_१।३४८ ॥  
वर्तन्ते भूतले तस्माद् गोत्रिणस्तान्विचार्य च  ।  
पृष्ट्वा तत्संशयस्त्याज्य एतावन्त्येव भूतले  ॥ अन्ग्_१।३४९ ॥  
गोत्राणि शास्त्रसिद्धानि चैकार्षेयाणि कानिचित्  ।  
[०४४]  
द्व्यार्षेयाणि त्र्यार्षेयाणि पञ्चार्षेयाणि सन्ति हि  ॥ अन्ग्_१।३५० ॥  
एतावन्त्येव सर्वत्र शास्त्रसिद्धानि नेतरत्  ।  
आद्यदत्तैकतद्दत्तपारम्पर्येण केवलम्  ॥ अन्ग्_१।३५१ ॥  
दृश्यन्ते ब्राह्मणाः सप्तदशार्षेयावधीतरे  ।  
दत्तजादीनां पूर्वगोत्रम्  
तस्माद्दत्तजपुत्रास्तान् पूर्वगोत्रे प्रवेशयेत्  ॥ अन्ग्_१।३५२ ॥  
विना प्रवेशं यदि ते परं प्राप्तैकगोत्रिणः  ।  
यदि स्युर्मोहतः पश्चात् पूर्वं तज्जनकस्य च  ॥ अन्ग्_१।३५३ ॥  
गोत्रं वर्ज्यं विवाहादाव् एवं सत्यत्र कालतः  ।  
अज्ञात्वा पूर्ववृत्तान्तं गोत्रे तज्जनकस्य च  ॥ अन्ग्_१।३५४ ॥  
विवहेरन् महानर्थः प्रभवेत्किल केवलम्  ।  
पूर्ववृत्ते ऽथ विज्ञाते तां त्यक्त्वा मातृवत्तु ताम्  ॥ अन्ग्_१।३५५ ॥  
पालयेदेव धर्मेण पश्चात्कृच्छ्रत्रयं चरेत्  ।  
तद्दोषपरिहाराय तत्र जातास्तु चेत्ततः  ॥ अन्ग्_१।३५६ ॥  
चण्डालेष्वेव निष्कम्पं योजयेदिति निर्णयः  ।  
असगोत्रसुतं तस्मान् न स्वीकुर्यात्कथञ्चन  ॥ अन्ग्_१।३५७ ॥  
बुद्धिमान् धर्मवित्किं तु पौर्वापर्यविशेषवित्  ।  
सगोत्रेष्वेव कुर्वीत शास्त्रतः पुत्रसङ्ग्रहम्  ॥ अन्ग्_१।३५८ ॥  
[०४५]  
भ्रातृजेषु न विवाहहोमादिः  
भ्रातृजेषु विवाहो न न स्वीकारश्च सत्क्रिया  ।  
न होमादिश्च कार्यो वै वाङ्मात्रेणैव पुत्रता  ॥ अन्ग्_१।३५९ ॥  
भ्रातृपुत्रादिपरिग्रहः  
भ्रातृपुत्रेषु तिष्ठत्सु नान्यं ज्ञातिजनं तथा  ।  
न स्वीकुर्याद्दूरगं वा स्वीकृतश्चोर एव सः  ॥ अन्ग्_१।३६० ॥  
पुत्रग्रहणकाले तु तत्पित्रोर्मानसं तदा  ।  
तोषयित्वा प्रदानाद्यैर् भविष्यत्कालकृत्यकम्  ॥ अन्ग्_१।३६१ ॥  
कृत्वा च शपथं बाढं बन्धुराजादिभिर्जनैः  ।  
तत्पुत्रस्य च मर्यादा चैवमित्यपि वै पुनः  ॥ अन्ग्_१।३६२ ॥  
जाते ऽपि चौरसे भूयः करोम्येवं न संशयः  ।  
दृढयित्वा स्वयं पश्चात् स्वीकुर्यात्तनयं ततः  ॥ अन्ग्_१।३६३ ॥  
न चेद्दोषो महानेव भविष्यति न संशयः  ।  
स्वीकृत्यनन्तरमौरसोत्पत्तौ  
स्वीकृत्य परपुत्रं यः सञ्जाते त्वौरसे पुनः  ॥ अन्ग्_१।३६४ ॥  
पुरोक्तान्यन्यथाकृत्वा मोहात्तदहितं चरन्  ।  
प्रलपंस्तद्दुरुक्तानि मम मास्त्वयमद्य वै  ॥ अन्ग्_१।३६५ ॥  
वदेत्पापी महाक्रूरस् तेन भूर्भारवत्यलम्  ।  
तं देशाद्धार्मिको राजा ताडयित्वा प्रवासयेत्  ॥ अन्ग्_१।३६६ ॥  
[०४६]  
सर्वस्वं तस्य गृह्णीयात् तस्मिन् जनपदे न चेत्  ।  
न वर्षेत्किल पर्जन्यः राष्ट्रक्षोभो ऽपि जायते  ॥ अन्ग्_१।३६७ ॥  
पुत्रप्रदानसमये यदुक्तं तत्कर्तव्यम्  
पुत्रप्रदानसमये तत्पित्रोर्ग्राहकेण या  ।  
वागुक्ता तां ततः काले तिरस्कर्तुं न शक्यते  ॥ अन्ग्_१।३६८ ॥  
तद्बन्धुभिस्तेन राज्ञा तैर्जनैर्दातृदापकैः  ।  
तद्भार्याभिस्तत्तनयैर् येन केनापि वा पुनः  ॥ अन्ग्_१।३६९ ॥  
पुत्रप्रदानसमये प्रोक्तवाक्यं तु तत्परम्  ।  
अल्पं महदशक्यं वा शक्यं वा तन्न लङ्घयेत्  ॥ अन्ग्_१।३७० ॥  
स्वकार्याय पुरा प्रोक्त्वा जनानां पुरतो दृढम्  ।  
इच्छंस्तदन्यथयितुं यतते यस्तु या जडा  ॥ अन्ग्_१।३७१ ॥  
ऊर्ध्वं लोकं न यातो वै भ्रूणहत्यामवाप्नुतः  ।  
भर्तुः पितुर्वा वाक्यातिक्रमे  
स्वपुत्रहितमिच्छन्त्यो भर्तृवाक्यं पुरोदितम्  ॥ अन्ग्_१।३७२ ॥  
तिरस्कुर्वन्ति सहसा ता वै निरयभाजिनः  ।  
भर्तुः पितुर्वा यद्वाक्यं तदा पूर्वमुदीरितम्  ॥ अन्ग्_१।३७३ ॥  
पत्नी पुत्रो ऽथवा मौर्ख्याद् अनृतं मौर्ख्यचोदितम्  ।  
[०४७]  
दुःश्रुतं परुषं क्रूरम् अस्मत्कार्यविरोधि तत्  ॥ अन्ग्_१।३७४ ॥  
नाप्यकुर्म स्वीकरणम् इति वक्त्ःन् दुरात्मनः  ।  
न्यक्कृत्य वाचा धिक्कृत्य ताडयित्वा कपोलयोः  ॥ अन्ग्_१।३७५ ॥  
शीघ्रं प्रवासयेद्देशात् साधून् सम्यक् प्रपूजयेत्  ।  
भ्रातृपुत्रस्वीकृतौ दत्तस्य समांशः  
स्वीकृतभ्रातृसूनोश्च पश्चाज्जातौरसस्य च  ॥ अन्ग्_१।३७६ ॥  
समभागः सदा प्रोक्तस् तदन्यस्य पुनर्यदि  ।  
सगोत्रस्य तुरीयभागः  
तुर्यभागः सगोत्रादेर् एवमाह पितामहः  ॥ अन्ग्_१।३७७ ॥  
औरसो वयसा न्यूनो ज्येष्ठ एव न संशयः  ।  
नष्टे तु पालके ताते स्वीकृतो वयसाधिकः  ॥ अन्ग्_१।३७८ ॥  
उपनीतः कलत्री वा जातपुत्रो ऽथवा यजन्  ।  
यत्नाच्च तं नोपनयेद् दत्तो जातं तदौरसम्  ॥ अन्ग्_१।३७९ ॥  
कनिष्ठो धर्मतो दत्तो ह्य् अप्ययं वयसाधिकः  ।  
न्यूनो ऽपि वयसा ज्येष्ठः औरसो नात्र संशयः  ॥ अन्ग्_१।३८० ॥  
दत्तनौरसे उपनीते  
तस्माद्दत्तः स्वयं पश्चाज् जातं धर्मेण पूर्वजम्  ।  
[०४८]  
धर्मन्यूनो नोपनयेद् यदि मोहेन तादृशम्  ॥ अन्ग्_१।३८१ ॥  
प्रमादेन ह्युपनयेत् स्यातां तौ पतितौ ध्रुवम्  ।  
न तयोर्द्वन्द्वभावो ऽस्ति कदाचित्तु परस्परम्  ॥ अन्ग्_१।३८२ ॥  
मृतभार्ययत्यादिपुत्रग्रहणम्  
मृतभार्यो यतिर्वर्णी विश्वस्ता दूरभर्तृका  ।  
पुत्रं न प्रतिगृह्णीयाद् दूरभार्यो ऽपि सूतकी  ॥ अन्ग्_१।३८३ ॥  
अधिकारो मिलितयोर् दम्पत्योरुभयोरपि  ।  
कदाचिन्न पृथक्त्वेन तद्दाने तत्प्रतिग्रहे  ॥ अन्ग्_१।३८४ ॥  
सूतिप्रजननस्थानापन्नयुग्मद्वयस्य चेत्  ।  
वस्तुनो मेलनं पुत्रदानं तद्ग्रहणं भवेत्  ॥ अन्ग्_१।३८५ ॥  
सूतिप्रजननस्थानयुग्मद्वन्द्वमनःसुखम्  ।  
अचञ्चलं स्थिरं तुष्टं चेन्मनस्तच्चरेन्ननु  ॥ अन्ग्_१।३८६ ॥  
दम्पती दम्पतीचित्तं तुष्टं कृत्वाम्बरादिभिः  ।  
कृत्वा च शपथं गाढं भविष्यत्कार्यहेतवे  ॥ अन्ग्_१।३८७ ॥  
साक्षिणां पुरतो नूनं देवब्राह्मणसन्निधौ  ।  
राज्ञे बन्धुनि चावेद्य गृह्णीयातां सुतं ततः  ॥ अन्ग्_१।३८८ ॥  
तत्काले प्रतिज्ञाय तदकरणे  
शपथानन्तरं कालान् मर्यादा या कृता पुरा  ।  
नरास्तानुल्लङ्घयत राजा राष्ट्रात्प्रवासयेत्  ॥ अन्ग्_१।३८९ ॥  
[०४९]  
पत्नीषु सुतस्वीकारकाले या सन्निहिता सा माता, अन्या सपत्नीमाता  
सुतस्वीकरणे या ऽऽरात् स्थिता सा ऽम्बास्य वै भवेत्  ।  
सापत्नी जननी दूरस्थिता भवति नान्यथा  ॥ अन्ग्_१।३९० ॥  
अन्ये मातृमातामहादयः  
द्वे तिस्रो वा स्थिताश्चेत्तु तदारादेव केवलम्  ।  
पुत्रग्रहणतुष्ट्यैव भर्त्रा साकं हृदा तया  ॥ अन्ग्_१।३९१ ॥  
निखिला मातरो ज्ञेया बहुमातृक एव सः  ।  
तदानीं स्वीकृतसुतो नात्र कार्या विचारणा  ॥ अन्ग्_१।३९२ ॥  
तासां च पितरः सर्वे ऽप्यस्य मातामहाः स्मृताः  ।  
सर्वश्राद्धेष्वनेनाथ सर्वान् मातामहान् क्रमात्  ॥ अन्ग्_१।३९३ ॥  
एकस्मिन्नेव तत्पिण्डे योजयेद्वा पृथक्तु वा  ।  
पिण्डान्वा निक्षिपेत्तेषां स्मर्त्ःणामत्र केवलम्  ॥ अन्ग्_१।३९४ ॥  
वचनानां समत्वेन विकल्पस्तुल्य एव हि  ।  
यथारुचि प्रकुर्वीत यथा वा पुरतः कृतम्  ॥ अन्ग्_१।३९५ ॥  
तथैव पश्चात्कुर्वीत सर्वत्रैवं हि निर्णयः  ।  
सपत्नीपिता न मातामहः  
सपत्नीजननीतातो न तु मातामहो भवेत्  ॥ अन्ग्_१।३९६ ॥  
सपत्नीमातृतर्पणम्  
सपत्नीजननी नित्यतर्पणे द्वञ्जली लभेत्  ।  
[०५०]  
स्वमातृवत्त्य्रञ्जलिं सा कदाचिदपि नो लभेत्  ॥ अन्ग्_१।३९७ ॥  
पुनर्विवाहितेनैव तद्भार्या द्वञ्जलिं लभेत्  ।  
अपुत्रा वा सपुत्रा वा तत्समा सा प्रकीर्तिता  ॥ अन्ग्_१।३९८ ॥  
तस्या औपासनाग्नौ श्राद्धम्  
तस्या औपासने श्राद्धम् अग्नौ कुर्यान्न लौकिके  ।  
यदि कुर्यात्प्रमादेन कुलं तस्य विनश्यति  ॥ अन्ग्_१।३९९ ॥  
पत्न्या अग्निः  
यतः पत्नीमृतदिनं पितृनाशदिनेन वै  ।  
तुल्यत्वेनैव कथितं तस्याः को वा विमूढधीः  ॥ अन्ग्_१।४०० ॥  
लौकिकाग्नौ प्रकुर्वीत स्वसमाया विचक्षणः  ।  
सा विद्यमाना भार्यैव मृता चेन्मातृवर्गगा  ॥ अन्ग्_१।४०१ ॥  
भ्रातृपुत्रग्रहणविधिः  
कृतत्रयविवाहस्य पत्नीं दृष्ट्वा चिरं पृथक्  ।  
द्वादशाब्दमलभ्यैतं तद्रजोदर्शनात्परम्  ॥ अन्ग्_१।४०२ ॥  
पुत्रग्रहः प्रकथितो मुख्यो ऽयं तद्ग्रहे विधिः  ।  
तत्र साक्षात्कनिष्ठस्य सुतश्चेज्जातमात्रकः  ॥ अन्ग्_१।४०३ ॥  
प्रवरः कथितः सद्भिस् तस्य व्यवहितश्च चेत्  ।  
तस्मान्न्यूनो भवेत्पुत्र एवं द्वित्रिविभेदतः  ॥ अन्ग्_१।४०४ ॥  
[०५१]  
भ्रातुः पुत्रो भवेन्न्यूनः सद्यः स्तन्यरसग्रहात्  ।  
परं तद्ग्रहणात्पुत्रस् तस्मान्न्यूनः प्रजायते  ॥ अन्ग्_१।४०५ ॥  
एवमन्येषु नवसु जातहोमात्परं पृथक्  ।  
दिनभेदेन तन्न्यूनो दत्तो भवति पुत्रकः  ॥ अन्ग्_१।४०६ ॥  
ततो ज्येष्ठस्य चेत्पुत्रस् तन्न्यूनो नात्र संशयः  ।  
न चाप्येकद्वित्रिभेदाद् भ्राता व्यवहितो यदि  ॥ अन्ग्_१।४०७ ॥  
तस्य सूनुस्तथा न्यून एवमेव पुनस्त्वथ  ।  
सापत्नीमातृतनया उन्नेया ज्येष्ठतः परम्  ॥ अन्ग्_१।४०८ ॥  
तनयाः शास्त्रमार्गेण न्यूना एव भवन्ति ते  ।  
एवं पितृव्यतनयतनयाश्च पृथग्विधाः  ॥ अन्ग्_१।४०९ ॥  
तन्न्यूना एव कथिताः सगोत्रा एवमेव वै  ।  
विज्ञेयाः किल किं भिन्नगोत्राश्चेत्तु ततः पुनः  ॥ अन्ग्_१।४१० ॥  
किं वाच्यमस्ति तज्ज्ञात्वा बुद्धिमान् कालदेशकौ  ।  
समालोच्य विधानेन कुर्यात्पुत्रस्य सङ्ग्रहम्  ॥ अन्ग्_१।४११ ॥  
विभागे भ्रातरस्तुल्याः  
विभागे भ्रातरस्तुल्यास् तत्पुत्रास्तत्समा हि यत्  ।  
ते गृहीत्वा न तुर्याशं तल्लभन्ते सुतोद्भवे  ॥ अन्ग्_१।४१२ ॥  
सममेव लभन्ते ऽंशम् औरसेन समा हि ते  ।  
धर्मपत्न्यां समुद्भूत औरसः कथितो बुधैः  ॥ अन्ग्_१।४१३ ॥  
द्वितीयादिसमुद्भूतो न तत्साम्यमवाप्नुयात्  ।  
[०५२]  
कामजपुत्राः  
धर्मपत्नीसुतं प्राहुर् औरसं ब्रह्मवादिनः  ॥ अन्ग्_१।४१४ ॥  
द्वितीयादिसुतान् सर्वान् कामजानिति चोचिरे  ।  
धर्मपत्नीसुतो ज्यैष्ठ्यं दत्ताद्गौरवमाप्नुयात्  ॥ अन्ग्_१।४१५ ॥  
पश्चाज्जातः कनिष्ठो ऽपि द्वितीयादिसुतास्तु चेत्  ।  
पित्र्यादिक्रियया कालाद् धर्मपत्नीसुतैः समाः  ॥ अन्ग्_१।४१६ ॥  
भवन्त्यपि न सन्देहस् तथापि पुनरेककम्  ।  
प्रवदामि समुद्भूतस् तस्मात्तत्कार्यकृद्भवेत्  ॥ अन्ग्_१।४१७ ॥  
वयो ऽधिको दत्तसुतो न तत्कार्ये प्रभुर्भवेत्  ।  
दत्तसूनुर्धर्मपत्न्याः सति ताते ऽथवा न चेत्  ॥ अन्ग्_१।४१८ ॥  
द्विभार्यके क्रियाकृच्चेत् तद्भार्याया (अथापि वा)  ।  
दत्तसूनुस्तयोरन्यतरस्य यदि कर्मकृत्  ॥ अन्ग्_१।४१९ ॥  
सत्यौरसे तत्समो ऽयं प्रभवेदिति वै मनुः  ।  
दौहित्रो यदि दत्तः स्याद् भ्रातृजो वा तथाविधः  ॥ अन्ग्_१।४२० ॥  
औरसेनैव तुलितौ सततं धर्मतत्परौ  ।  
दत्तस्य पितरौ प्रोक्तौ ग्राहकावेव सन्ततम्  ॥ अन्ग्_१।४२१ ॥  
पितृत्वमपि दत्तेन तिष्ठेज्जनकयोर्न तु  ।  
दानहोमात्परं तस्मात् पितरावस्य तौ मतौ  ॥ अन्ग्_१।४२२ ॥  
पितृत्वमपि मातृत्वम् एकत्रैव हि तिष्ठति  ।  
न तिष्ठति तदन्यत्र क्रियाशतसहस्रकात्  ॥ अन्ग्_१।४२३ ॥  
पितृत्वं मातरि गतम् एकशेषजमल्पकम्  ।  
यथा न तत्कार्यकरं मातृत्वमपि तत्तथा  ॥ अन्ग्_१।४२४ ॥  
[०५३]  
पितृव्यपत्न्यादीनां स्यात् तादृक्पत्नीत्वमेव हि  ।  
तासां भवति तस्मात्तु न तन्मातृत्वमुच्चरेत्  ॥ अन्ग्_१।४२५ ॥  
प्रजापतिभ्यो ह्यभिमानसूनुः पितृव्यसूनुस्त्वथवा सगोत्रः  ।  
ज्येष्ठः कनीयान्न भवेत्तथैको न भिन्नगोत्रो न सगोत्रविद्विट्  ॥ अन्ग्_१।४२६ ॥  
सगोत्र्यसम्मतः सूनुर् यः कश्चन समागतः  ।  
पुत्रत्वेनोदरपरो नाभिमानसुतो भवेत्  ॥ अन्ग्_१।४२७ ॥  
धर्मपत्नीसुतो वर्णी द्वितीयादिसुतो गृही  ।  
जातपुत्रो ऽप्याहिताग्निर् न समस्तेन वर्णिना  ॥ अन्ग्_१।४२८ ॥  
धर्मपत्नीसुतो बालो द्वितीयादिसुतो युवा  ।  
आहिताग्निर्दशसुतो न समस्तेन चोदितः  ॥ अन्ग्_१।४२९ ॥  
स एव पितृकृत्येषु मुख्यकर्ता न संशयः  ।  
अनुपेतो ऽप्यसौ यद्यप्य् अथ तत्कर्तृतो ऽखिलम्  ॥ अन्ग्_१।४३० ॥  
कारयेज्ज्येष्ठमुखतस् तथा चेत्कर्म तत्परम्  ।  
जातमात्रे धर्मपत्नीसुते गौणसुताः परे  ॥ अन्ग्_१।४३१ ॥  
द्वितीयादिपुरोद्भूता भवेयुस्तत्क्षणान्ननु  ।  
धर्मपत्नीसुतोत्पत्या दत्ततत्कार्यतो ऽपि च  ॥ अन्ग्_१।४३२ ॥  
द्वितीयादिसुतानां स्यात् सद्यो हैन्यं श्रुतीरितम्  ।  
तत्पत्नीकर्मकर्ता चेद् द्वितीयातनयस्य सः  ॥ अन्ग्_१।४३३ ॥  
[०५४]  
दत्तादौ विशेषः  
दत्तो ऽधिकश्चेद्भवति पितुर्यदि पुनस्तराम्  ।  
असन्निधौ सन्निधौ वा ताते जीवति दत्तकः  ॥ अन्ग्_१।४३४ ॥  
तद्भार्याकर्मकर्ता चेत् तत्सुतापतिरिष्यते  ।  
द्वितीयातनयश्चेत्तु कर्मकृद्दत्तकस्तदा  ॥ अन्ग्_१।४३५ ॥  
सद्यो हैन्यमवाप्नोति न ज्येष्ठातनयो यदि  ।  
तातस्तद्धर्मपत्नी च समौ दत्तस्य सन्ततम्  ॥ अन्ग्_१।४३६ ॥  
पराणि तत्कलत्राणि संस्कार्याणि सुतो न चेत्  ।  
सुते सति स एव स्यात् तत्कर्मणि न चेतरः  ॥ अन्ग्_१।४३७ ॥  
सर्वदैवं समाख्यातो न तेनायं हि दुर्बलः  ।  
दत्तेन तत्कलत्रस्य प्रथमस्य कृता क्रिया  ॥ अन्ग्_१।४३८ ॥  
सत्यन्यातनये तावन्मात्रेणायमथाधिकः  ।  
तुर्यांशो ऽपि समांशः स्यात् तादृशं कर्म तत्कृतम्  ॥ अन्ग्_१।४३९ ॥  
सति दत्तसुते तस्मात् पितृपत्न्या विचक्षणः  ।  
ज्येष्ठायास्तत्कनिष्ठाजः स्वयं कर्म समाचरेत्  ॥ अन्ग्_१।४४० ॥  
ज्येष्ठेन दत्तपुत्रेण तत्क्षेत्रस्य पितुस्तु वा  ।  
कृते कर्मणि तस्य स्याद् आधिक्यं तत्सुतात्परम्  ॥ अन्ग्_१।४४१ ॥  
ताते सति कलत्रस्य तत्पुरो ज्यायसो ऽस्य चेत्  ।  
कृतं कर्म हि दत्तेन सद्यः पुत्राधिको भवेत्  ॥ अन्ग्_१।४४२ ॥  
पुत्रेषु सत्सु दत्तेन पितुः कर्म कृतं तु चेत्  ।  
न तदा तस्य वाधिक्यं स्वाम्यं किमपि लभ्यते  ॥ अन्ग्_१।४४३ ॥  
[०५५]  
यदि तज्ज्येष्ठभार्याया अपुत्रायाः कृतं तु तत्  ।  
कर्म तत्पुरतो नूनं दत्तः स्यादधिकः सुतात्  ॥ अन्ग्_१।४४४ ॥  
पितुः कर्म कृतं तेन दत्तेन यदि तत्परम्  ।  
अप्ययं मुख्यकर्ता न मुख्यः स्यात्सुत एव वै  ॥ अन्ग्_१।४४५ ॥  
निखिलेभ्यो सुतेभ्यो ऽसाव् औरसो ह्यतिरिच्यते  ।  
पत्नीविशेषाः, तत्र धर्मपत्नी  
औरसो धर्मपत्नीजो धर्मपत्नी च केवलम्  ॥ अन्ग्_१।४४६ ॥  
या ऽनेन पूर्वं बाला वा दुर्गुणा वा विवाहिता  ।  
सैवास्य धर्मपत्नी स्याद् धर्मविद्भिरुदाहृता  ॥ अन्ग्_१।४४७ ॥  
द्वितीयपत्नी  
तत्पश्चाद्या कुलीना वा सुरूपा वा वयो ऽधिका  ।  
न सास्य धर्मपत्नी स्याद् वितीया भोगिनी स्मृता  ॥ अन्ग्_१।४४८ ॥  
सति चेत्तनये तल्पे पुनः कामाद्विवाहिता  ।  
द्वितीया भोगिनी नारी धर्मपत्नी न सोच्यते  ॥ अन्ग्_१।४४९ ॥  
पुत्राणां ज्यैष्ठ्यकानिष्ठ्यम्  
धर्मपत्नीसमुद्भूतो ज्येष्ठपुत्र इति स्मृतः  ।  
पत्नी तनयराहित्यकृतवैवाहिकस्य सा  ॥ अन्ग्_१।४५० ॥  
येयमूढा धर्महेतोर् धर्मपत्न्यभिचोदिता  ।  
भोगिनी  
कलत्रे सति पुत्रे वा पौत्रे नप्तरि सन्ततौ  ॥ अन्ग्_१।४५१ ॥  
स्थितायां येयमूढा स्याद् भोगिनी काञ्चनाह्वया  ।  
[०५६]  
भर्मणावावातादिपत्नयः  
भर्मणो यानि नामानि तानि सर्वाणि कृत्स्त्रशः  ॥ अन्ग्_१।४५२ ॥  
लभते ऽतस्तु सा प्रोक्ता द्वितीया काञ्चनाह्वया  ।  
न धर्मपत्नी भवति भोगिन्येव परा स्मृता  ॥ अन्ग्_१।४५३ ॥  
भर्मणेयं यतः साध्या वनिता तेन सा स्मृता  ।  
सर्वस्वर्णपदैर्वाच्या वावातेति च फण्यते  ॥ अन्ग्_१।४५४ ॥  
परा दुर्वर्णनामानि यानि ख्यातानि भूतले  ।  
तानि सर्वाण्यवाप्नोति तृतीयेति च तां विदुः  ॥ अन्ग्_१।४५५ ॥  
परिवृत्तीति तामेके विज्ञेया विमलामिति  ।  
हरिद्रां हरिणीं कल्यां जगदुर्ब्रह्मवादिनः  ॥ अन्ग्_१।४५६ ॥  
एतासां तनयाः सर्वे ऽप्युत्तरोत्तरदुर्बलाः  ।  
धर्मपत्नीसुतान्न्यूना वयसाप्यधिकास्तराम्  ॥ अन्ग्_१।४५७ ॥  
प्रथमा धर्मपत्नी च सुभगा महिषीति च  ।  
सत्कर्णीति च कल्याणी धर्मज्ञैः कथिता हि सा  ॥ अन्ग्_१।४५८ ॥  
धर्मपत्नीसुतो बालो मौञ्जीविरहितो ऽपि वा  ।  
तिष्ठत्सु चान्यापुत्रेषु कर्मभिः सत्कृतेष्वपि  ॥ अन्ग्_१।४५९ ॥  
उत्तमः पितृकृत्येषु तस्मादग्निप्रदः स तु  ।  
तेन प्राधानिकं कर्म यद्यत्तत्तत्तु तन्मुखात्  ॥ अन्ग्_१।४६० ॥  
सम्यक्कारयितुं न्याय्यं मन्त्रान् सर्वान्परे सुताः  ।  
पठेयुर्वै विधानेन चैव धर्मो ऽखिलो महान्  ॥ अन्ग्_१।४६१ ॥  
[०५७]  
विहितस्तु समासेन तेन यावत्कृतं न तु  ।  
तावत्स तु मृतो तातः परलोकं न विन्दति  ॥ अन्ग्_१।४६२ ॥  
प्रेतत्वाच्च न निर्मुक्तः क्षुत्तृष्णापीडितस्तराम्  ।  
शरणं यत्र कुत्रापि ह्य् अटन् धावन् खलन् भ्रमन्  ॥ अन्ग्_१।४६३ ॥  
नित्यं च सलिलाकाङ्क्षी प्रेतलोके ह्यधोमुखः  ।  
रुग्णो मुण्डश्च विकलो जडो भ्रान्तश्च दुर्मनाः  ॥ अन्ग्_१।४६४ ॥  
निवसेदेव सततं तस्मादौरस एव सः  ।  
धर्मपत्नीजस्य स्पर्शमात्रकर्तृत्वम्  
धर्मपत्नीसमुद्भूतो ह्य् अपरिज्ञातवर्णकः  ॥ अन्ग्_१।४६५ ॥  
प्रेतकार्यस्पर्शमात्रं स्नात्वा कुर्यादमन्त्रकम्  ।  
तावन्मात्रेण तत्तातः कृतकृत्यः सुखीतराम्  ॥ अन्ग्_१।४६६ ॥  
सम्यक् पितृत्वमाप्नोति नित्यानन्दः प्रजायते  ।  
तत्तन्मातुस्तत्तनया मुख्यकर्तार ईरिताः  ॥ अन्ग्_१।४६७ ॥  
सत्स्वौरसेषु मुख्यत्वात् त एव कथिताः पराः  ।  
तत्तत्कर्मसु कर्तारो नान्यमातृसमुद्भवाः  ॥ अन्ग्_१।४६८ ॥  
धर्मपत्नीसुते बाले केवलं रहिताक्षरे  ।  
अस्पष्टस्पष्टवर्णे वा विद्यमाने मृते तु वा  ॥ अन्ग्_१।४६९ ॥  
कक्ष्यानन्तरनिष्ठेन येन केन सुतेन वा  ।  
तत्समेना ऽथवा भ्रात्रा शिष्येणान्येन बन्धुना  ॥ अन्ग्_१।४७० ॥  
सर्वं कारयितव्यं स्यात् समन्त्रेणात्र तत्र चेत्  ।  
यद्यत्प्राधानिकं कर्म तत्र तत्रास्य वै शिशोः  ॥ अन्ग्_१।४७१ ॥  
[०५८]  
सान्निध्यं स्पर्शमात्रकर्तृत्वम्  
स्पर्शमात्रः प्रकर्तव्यस् तत्सान्निध्यं च केवलम्  ।  
अपेक्षितं मृतस्यात्र महातृप्त्यैकहेतवे  ॥ अन्ग्_१।४७२ ॥  
तत्सान्निध्यस्पर्शमात्रात् स मृतः सुखभागलम्  ।  
भवेदेव न सन्देहस् तथा तस्मात्तु तच्चरेत्  ॥ अन्ग्_१।४७३ ॥  
मृतस्यैतानि प्रोक्तानि तारकाणि महात्मभिः  ।  
कारकाणि महातृप्तेस् तानीमानि स्मृतानि हि  ॥ अन्ग्_१।४७४ ॥  
श्राद्धादावत्यन्ततृप्तिकराणि  
जकारपञ्चकं त्वेकं धर्मपत्नीजसन्निधिः  ।  
तत्कार्यकरणं तद्वद् ग्रहणश्राद्धमेव च  ॥ अन्ग्_१।४७५ ॥  
गयाश्राद्धं च फल्गुन्याः शाकश्राद्धमथापि च  ।  
तथैव वरणं गौर्या वृषोत्सर्जनमेव च  ॥ अन्ग्_१।४७६ ॥  
महालयश्च पनसस् त एते निखिलाः पराः  ।  
अत्यन्ततृप्तिमुक्त्यैकनिदानानीति तान् जगुः  ॥ अन्ग्_१।४७७ ॥  
जन्मभूम्यादिकं तत्र तज्जकारस्य पञ्चकम्  ।  
मृतस्य तारकं पूर्वं तत्परं त्वौरसस्य वै  ॥ अन्ग्_१।४७८ ॥  
सान्निध्यं मृतिकाले तु द्वितीयादिसुतस्य वा  ।  
परलोकानुकूला या मृतस्य प्रभवेत्तथा  ॥ अन्ग्_१।४७९ ॥  
तत्क्रिया मन्त्रपूर्वैवं मृतस्य प्रभवेत्तथा  ।  
[०५९]  
एवं स्याद्ग्रहणश्राद्धं गयाश्राद्धमथापरम्  ॥ अन्ग्_१।४८० ॥  
तृप्तिदं फाल्गुनीश्राद्धम् अष्टोत्तरशतैरुत  ।  
शाके श्राद्धं यत्क्रियते तदेकमथ तारकम्  ॥ अन्ग्_१।४८१ ॥  
गौरीदानं पितृतृप्तिकरम्  
गौरीदानं वृषोत्सर्गः पाक्षिको ऽयं महालयः  ।  
स्थापनं पनसाख्यस्य तानीमानि स्मृतानि हि  ॥ अन्ग्_१।४८२ ॥  
पित्ःणामपि सर्वेषां वल्लभानीति वै जगुः  ।  
जकारपञ्चकं वत्सः परलोकगतस्य तत्  ॥ अन्ग्_१।४८३ ॥  
तृप्त्यै सतरणायापि प्रोवाचैवं न चेतरत्  ।  
जकारपञ्चकम्  
जलार्धं जाह्नवीतीरं जनार्दनमहास्मृतिः  ॥ अन्ग्_१।४८४ ॥  
ज्वलनो जननोत्पन्नसुतसान्निध्यमेव च  ।  
जकारपञ्चकं प्रोक्तं कथितं जन्ममोचकम्  ॥ अन्ग्_१।४८५ ॥  
ग्रहणश्राद्धलक्षणम्  
ग्रहस्पर्शादथ यतन् सद्यः पत्न्यादिभिर्वृतः  ।  
तदान्नेनैवं यच्छ्राद्धं करोति पितृतृप्तये  ॥ अन्ग्_१।४८६ ॥  
स्नात्वा तेनैव विधिना तद्ग्रहश्राद्धमुच्यते  ।  
तदेतत्किल देवेशो भगवान् भूतभावनः  ॥ अन्ग्_१।४८७ ॥  
षोडशश्राद्धतुलितं महादानशताधिकम्  ।  
प्रोवाच किल सर्वेशो गयस्य सुमहात्मनः  ॥ अन्ग्_१।४८८ ॥  
गयाफल्गुनिकाशाकश्राद्धान्येतत्समानि वै  ।  
[०६०]  
गौरीदानं तथैवेति वृषोत्सर्जनमेव च  ॥ अन्ग्_१।४८९ ॥  
महान्ति निष्क्रियाणीति मनुः कात्यायनो ऽङ्गिराः  ।  
कुत्सवत्साग्निभरतविश्वामित्रशुकादयः  ॥ अन्ग्_१।४९० ॥  
नैतेषां तुल्यमपरं पैतृकं कर्म विद्यते  ।  
लोकत्रये ऽपि परमं तस्मादेतेषु चैककम्  ॥ अन्ग्_१।४९१ ॥  
अपि कर्ता कृतार्थः स्यात् सुकृती पितृतारकः  ।  
इत्येवमेनं जहृषुः पनसस्थापकं तु तम्  ॥ अन्ग्_१।४९२ ॥  
वयं न विद्मः को वा स दूर्वासाजनको ऽथवा  ।  
कुम्भोद्भवो दधीचिर्वा शिबिर्वा नहुषो नलः  ॥ अन्ग्_१।४९३ ॥  
मान्धाता वा ऽप्यलर्को वा हरिश्चन्द्रो ऽथवा महान्  ।  
गयो रामो ऽथवा श्रीमान् एषु चैको ऽथवा न चेत्  ॥ अन्ग्_१।४९४ ॥  
एतत्समष्टिर्लोकानां हिताया ऽत्र भुवः स्थले  ।  
अवतीर्णो न सन्देह इति ब्रह्मा शिवो हरिः  ॥ अन्ग्_१।४९५ ॥  
पनसे स्थापिते महान् विशेषः  
पनसस्थापकं प्रोचुः शलाटोस्तस्य पृष्ठतः  ।  
सर्वे कण्टकरूपेण समाश्रित्यैव सन्ततम्  ॥ अन्ग्_१।४९६ ॥  
अष्टोत्तरशतश्राद्धदिव्यशाकविशेषकाः  ।  
प्रवर्तन्ते यतस्तस्मात् तदा शाकसहस्रकम्  ॥ अन्ग्_१।४९७ ॥  
तस्यास्य दिव्यरूपस्य पितृप्राणैकरूपिणः  ।  
सर्वदेवस्वरूपस्य सर्वमन्त्रमयस्य च  ॥ अन्ग्_१।४९८ ॥  
[०६१]  
सर्वयज्ञमहातीर्थसरिदग्निसुवर्ष्मणः  ।  
निखिलागमशास्त्रौघव्रतकृच्छ्रामृतान्धसाम्  ॥ अन्ग्_१।४९९ ॥  
निधानस्य पवित्रस्य पित्र्याकर्षणवर्ष्मणः  ।  
स्थापनं क्रियते येन तच्छायापत्रमूलकैः  ॥ अन्ग्_१।५०० ॥  
फलैः शलाटुभिर्वापि काष्ठैश्छायाभिरेव च  ।  
क्रियते पितृतृप्तिः स्याद् बुद्धिपूर्वमबुद्धितः  ॥ अन्ग्_१।५०१ ॥  
तस्य पुण्यफलं वक्तुं गुरुणा ब्रह्मणापि वा  ।  
शक्यं वर्षसहस्रेण फणिराजेन वा न तु  ॥ अन्ग्_१।५०२ ॥  
पुरा किल पितृतृप्तिहेतवो ऽखिलशाककाः  ।  
तपस्तप्त्वा वरेणाथ ब्रह्मणः पनसं श्रिताः  ॥ अन्ग्_१।५०३ ॥  
अलर्कश्राद्धम्  
अलकालर्ककारूषाच्युतचूतानरामराः  ।  
सप्तस्वेतेष्वच्युतश्चेद् अलर्कश्चाजरास्त्रयः  ॥ अन्ग्_१।५०४ ॥  
प्रतिमासजभेदेन स्मृता द्वादशजातयः  ।  
अतः षट्त्रिंशत्कसङ्ख्या तस्मादेतत्त्रयस्य च  ॥ अन्ग्_१।५०५ ॥  
एतेषां मासजानां स्याद् एकजातिशलाटुतः  ।  
तद्भिन्नैकादशानां च शलाटुफलभेदतः  ॥ अन्ग्_१।५०६ ॥  
[०६२]  
द्वैविध्यं किल सम्प्राप्तं शलाटोरपि वै मुहुः  ।  
आर्द्रशुष्कप्रभेदेन द्वैविध्यं समुपागतम्  ॥ अन्ग्_१।५०७ ॥  
तद्वत्फलानां च पुनद्वैविध्यं समुपागतम्  ।  
तच्चैत्रामलको ग्राह्य आशरत्सपवित्रकः  ॥ अन्ग्_१।५०८ ॥  
दिव्यशाकाः श्राद्धार्हाः  
वारुकः कर्मजः शारिः श्रीपर्णं श्रीकरः शमी  ।  
युगदो युग्मदो रम्यं वज्रपर्णी करीषकी  ॥ अन्ग्_१।५०९ ॥  
कारवल्ली त्रयी कारुः कामकृत् कामवारकः  ।  
कामवाही कामदूरः शाकुटद्वयमग्रिमा  ॥ अन्ग्_१।५१० ॥  
कामप्रं कामदं कम्रः कलिङ्गः कलिवारुकः  ।  
अजश्रीरजचर्माख्यो दारुको धर्मदो दमः  ॥ अन्ग्_१।५११ ॥  
कुलं कारी मनुर्मानी राजश्रीः शेखरी नलः  ।  
नालकं कारकः खाद्यो गायत्रो हरिलोचनः  ॥ अन्ग्_१।५१२ ॥  
हरिदश्वो हयग्रीवः कारुण्यः कनकप्रियः  ।  
कार्मुकः कर्मकृत्कार्यो धैर्यदो मानकृत् कुणिः  ॥ अन्ग्_१।५१३ ॥  
शरच्छ्रीको मङ्गलको कुण्डो ऽकुण्डो गुडप्रियः  ।  
फलश्रीर्मधुरग्रीवो दानदः कटुकः क्षमी  ॥ अन्ग्_१।५१४ ॥  
[०६३]  
मान्मथो मधुरस्रावा वज्रघ्नो वज्रपञ्जरः  ।  
वल्मीकजो बालराजो बालपुत्रो बृहद्रथः  ॥ अन्ग्_१।५१५ ॥  
कर्णकारो ऽक्षिरोगघ्नः प्रतीहारी वलीमुखः  ।  
शर्मकृन्नेत्ररोगघ्नो धान्यद्वेषी दरिद्रहृत्  ॥ अन्ग्_१।५१६ ॥  
कुशलः कर्मसुखकृत् कण्ठहृत् कनकप्रभः  ।  
विश्वाकरः पिप्पलघ्नः क्षुन्मूलो क्षुन्निवारणः  ॥ अन्ग्_१।५१७ ॥  
अग्निधामा धरानाथो धरावासो धराश्रयः  ।  
अद्रिराजो धर्मदेशी धर्माश्रयकरः प्रराट्  ॥ अन्ग्_१।५१८ ॥  
अनिकेतो निमिग्रीवो नीलनेत्रो मरुत्पतिः  ।  
मणिमालो बृहन्नालो नारदो लिकुचो नटः  ॥ अन्ग्_१।५१९ ॥  
कुम्भाडः कुण्डली चक्रः शैत्यकर्मा शताकरः  ।  
कल्याणाधार ईशान ईशानो दक्षिणास्पदः  ॥ अन्ग्_१।५२० ॥  
शतवल्ली महावल्ली चक्रवल्ली निपानकृत्  ।  
द्रोणप्रियो द्रोणराजो गुल्महृत् कटुमूलकः  ॥ अन्ग्_१।५२१ ॥  
नित्यश्रीको नित्यपुष्पो निर्मूलो बहुपुष्पकः  ।  
प्लक्षराजन्यसम्भूतो हेतिमूलो निशाप्रियः  ॥ अन्ग्_१।५२२ ॥  
महादाहकरो ऽश्वत्थः सुन्दरः पर्वताश्रयः  ।  
कर्दमाढ्यः कर्दमाधः सूपस्थानः सुरास्पदः  ॥ अन्ग्_१।५२३ ॥  
पूर्णपात्रं शर्मपात्रं शातकुम्भः स्थिराकरः  ।  
[०६४]  
काव्यश्रीः श्रीकरः श्रीगः परागश्रुतिदीपनः  ॥ अन्ग्_१।५२४ ॥  
महामाली जीवमाली पाशाढ्यः पाशदुःसहः  ।  
प्रथितो प्राणतरणो देवराजप्रियः पणः  ॥ अन्ग्_१।५२५ ॥  
सद्योमूलः पण्यमतिः गरदूषो गणत्रिगः  ।  
गुहावासो गुहाश्चयं भरण्यं मुनिवन्दितः  ॥ अन्ग्_१।५२६ ॥  
मुनिप्रियो दन्तरिपुः शर्मकृच्छर्ममत्सरी  ।  
त एते दिव्यशाकाः स्युः श्राद्धकर्मणि चोदिताः  ॥ अन्ग्_१।५२७ ॥  
एतेषामम्लयोगेन तदयोगेन च द्विधा  ।  
भवेयुः किल ते भूय एतेषां पुनरेव वै  ॥ अन्ग्_१।५२८ ॥  
मध्ये शाकुटकादीनि मूलतः स्तम्भतस्तथा  ।  
पत्रतस्त्रिविधो ज्ञेयः कानिचिच्छुष्कभेदतः  ॥ अन्ग्_१।५२९ ॥  
पक्वेन जलतैलाभ्यां पृथक्त्वेन समष्टितः  ।  
चूर्णकल्कप्रभेदेन यत्नतः स्यात्सहस्रकम्  ॥ अन्ग्_१।५३० ॥  
पनसमहिमा  
एतत्सर्वं चैकपात्रे निधाय किल पद्मजः  ।  
अन्यपात्रे च पनसं तुलयामास पाणिना  ॥ अन्ग्_१।५३१ ॥  
तदा तु पनसः किञ्चिद् बभूवाधिक एव वै  ।  
[०६५]  
बृहती त्रिशतसमा तदा जाता हि पश्यताम्  ॥ अन्ग्_१।५३२ ॥  
आर्द्रकं षट्छतसमं तिलाः शतसमं तराम्  ।  
एवं तुलायां त्रितयं सम्बभूव तदादि वै  ॥ अन्ग्_१।५३३ ॥  
भूतले ब्राह्मणाः सन्तः पवित्रे श्राद्धकर्मणि  ।  
तुल्यं शाकसहस्रस्य तिलार्द्रकबृहत्ककम्  ॥ अन्ग्_१।५३४ ॥  
सम्पादयन्ति यत्नेन पित्ःणामतितृप्तये  ।  
तिलमाषव्रीहियवा मुद्गगोधूमशाककाः  ॥ अन्ग्_१।५३५ ॥  
काशा दशविधा दर्भा मुख्यामुख्याश्च ये मताः  ।  
खड्गं दशविधं मांसं प्रेतपर्पटभूतपाः  ॥ अन्ग्_१।५३६ ॥  
वामदेवादयो विप्राः पितृसूक्तविशेषकाः  ।  
गयादिपुण्यक्षेत्राणि वटभूरुह एव च  ॥ अन्ग्_१।५३७ ॥  
बिन्दुमाधवविश्वेशचतुर्दशपदानि च  ।  
ईशानादिमुखान्येवं गदाधरमहेश्वरौ  ॥ अन्ग्_१।५३८ ॥  
भागीरथी फल्गुनी च यमुना च सरस्वती  ।  
पितृसूक्तानि सर्वाणि वैष्णवानि विशेषतः  ॥ अन्ग्_१।५३९ ॥  
रक्षोघ्नानि पवित्राणि पुनरन्ये तथाविधाः  ।  
श्राद्धद्रव्यविशेषाः स्युः पित्ःणामतिवल्लभाः  ॥ अन्ग्_१।५४० ॥  
ते सर्वे पनसस्त्वेकः सुमहाक्षयकारकः  ।  
एतस्मिन् पनसे लब्धे सर्वश्राद्धनिदानके  ॥ अन्ग्_१।५४१ ॥  
मृताहदिवसे पुण्ये नित्यतृप्ताः सुतोषिताः  ।  
पितरस्तुन्दिलाः सद्यो भवन्त्येवेति सा श्रुतिः  ॥ अन्ग्_१।५४२ ॥  
[०६६]  
एवं सत्यत्र यो मर्त्यः पनसस्थापको हृदा  ।  
मत्या ऽमत्याथवा ऽतीवं भक्त्या ऽभक्त्याथवा पुनः  ॥ अन्ग्_१।५४३ ॥  
ज्ञानेना ऽज्ञानतो वा ऽपि भूतले यत्र कुत्रचित्  ।  
स एव कथितः सद्भिर् गयाश्राद्धसहस्रकृत्  ॥ अन्ग्_१।५४४ ॥  
पनसं सहकारैश्च कदल्यादिद्रुमैः सह  ।  
स्थापयित्वा विधानेन यत्नात्संवर्धितैः शिवैः  ॥ अन्ग्_१।५४५ ॥  
चम्पकैः पाटलीभिश्च मधूकैः सुमनोरमैः  ।  
चन्दनैः स्पन्दनैर्नीपैस् तच्छायाभिश्च तत्फलैः  ॥ अन्ग्_१।५४६ ॥  
पत्रैः पुष्पैश्च तत्काष्ठैर् नानाशाकविशेषकैः  ।  
कुर्वन् स्ववृत्या प्रयतन् कुलकोटिसहस्रकैः  ॥ अन्ग्_१।५४७ ॥  
ब्रह्मलोकमवाप्येह तत्सायुज्यमवाप्नुयात्  ।  
पनसं यत्र कुत्रापि दृष्ट्वा सद्यो महामनाः  ॥ अन्ग्_१।५४८ ॥  
तत्काष्ठपत्रकुसुमशलाटुफलमुख्यकैः  ।  
येन केनापि वा तृप्तिं पित्ःणां तां समाचरेत्  ॥ अन्ग्_१।५४९ ॥  
सद्य एव ब्राह्मणेभ्यो लब्धमात्रे च तत्फले  ।  
दृष्टमात्रे ऽथवा भक्त्या दद्याद्वै पितृतृप्तये  ॥ अन्ग्_१।५५० ॥  
शलाटुं पानसं पत्रं फलं दृष्ट्वा तु यो नरः  ।  
पितृतृप्तिमकृत्वैव तूष्णीं तिष्ठेन्महाजडः  ॥ अन्ग्_१।५५१ ॥  
तं तस्य पितरः सर्वे शपन्ति किल कोपतः  ।  
दृष्टमात्रे तु तस्मात्तु पानसद्रव्यमुत्तमम्  ॥ अन्ग्_१।५५२ ॥  
येन केनाप्युपायेन पत्रेण च फलेन वा  ।  
[०६७]  
शलाटुना छायया वा पितृतृप्तिनिमत्तकम्  ॥ अन्ग्_१।५५३ ॥  
यत्किञ्चिदपि वा तेषु ब्राह्मणेभ्यः प्रदापयेत्  ।  
तावन्मात्रेण पितरो नित्यतृप्ता भवन्ति वै  ॥ अन्ग्_१।५५४ ॥  
एवं सत्यत्र यः कश्चिद् भाग्यवान् पनसी नरः  ।  
तद्द्रव्यैरनिशं भक्त्या तृप्त्यकृत् पातकी भवेत्  ॥ अन्ग्_१।५५५ ॥  
गालवस्तु पुरा विप्रो दृष्ट्वा बीजानि भक्तितः  ।  
क्रयेण पञ्चषान् गृह्य पितृप्रीत्यै बुभुक्षितः  ॥ अन्ग्_१।५५६ ॥  
स्वयं पत्न्या भक्षयित्वा पितृतृप्तिं चकार ह  ।  
तावन्मात्रेण ते चापि परं तृप्ताः शताब्दकात्  ॥ अन्ग्_१।५५७ ॥  
आनन्दसागरे मग्ना बभूबुरिति नः श्रुतम्  ।  
पुरा कुशवने पुण्ये माण्डव्यो वेदवित्तमः  ॥ अन्ग्_१।५५८ ॥  
महाविन्ध्याटवीमार्गे पनसं कार्तिके ऽवशात्  ।  
दृष्ट्वार्कं च नतस्तूष्णीं समालोच्य क्षणात्परम्  ॥ अन्ग्_१।५५९ ॥  
तत्पत्राणि पवित्राणि पतितानि भुवः स्थले  ।  
दृष्ट्वा समादायैतानि निपुणः सर्वकर्मसु  ॥ अन्ग्_१।५६० ॥  
तानि स्वकरतः शीघ्रं कृत्वा पत्रपुटं त्वरन्  ।  
कस्मैचिद्विप्रपुत्राय पात्राय जलकाङ्क्षिणे  ॥ अन्ग्_१।५६१ ॥  
समुद्युक्ताय पातुं तज् जलं भूमिगतं कथम्  ।  
पास्यामि सलिलं वेति समालोकयतेतराम्  ॥ अन्ग्_१।५६२ ॥  
पिबत्यनेकतरसा पितृप्रीत्यै पित्ःन् महान्  ।  
स्मृत्वा ददौ तदा ते ऽपि समागत्यातिसत्वरम्  ॥ अन्ग्_१।५६३ ॥  
[०६८]  
तावन्मात्रेण सन्तुष्टा गयाश्राद्धशताधिकात्  ।  
अतिहर्षं गताः सद्यस् तमेनं भूरितेजसम्  ॥ अन्ग्_१।५६४ ॥  
आशीर्भिश्च प्रशस्ताभिः प्रत्यक्षेणैनमीक्ष्य ते  ।  
परं तृप्ताः स्मेति चोक्त्वा त्वं कृतार्थो महानसि  ॥ अन्ग्_१।५६५ ॥  
शास्त्रार्थधर्मतत्त्वज्ञस् त्वमस्मत्परितृप्तिकृत्  ।  
इत्युक्त्वा ऽ; ऽभाष्य ते तेन तत्पदं चक्रपाणिनः  ॥ अन्ग्_१।५६६ ॥  
पश्यतस्तस्य पुरतो जग्मुः किल सुरोत्तमैः  ।  
प्रार्थनीयं विशेषेण सो ऽयमेतादृशो महान्  ॥ अन्ग्_१।५६७ ॥  
पित्ःणां पनसः श्रीमान् वल्लभः परमो महान्  ।  
कारश्च कारवल्लीकः कारुकः कालिको करुत्  ॥ अन्ग्_१।५६८ ॥  
पञ्चैते ब्रह्मपुरतो देवानां शृण्वतां तदा  ।  
इदमूचुर्वचो दुःखाद् अस्माकमपि सन्ति हि  ॥ अन्ग्_१।५६९ ॥  
कण्टकानि ततो भूयः खराणि सुमहान्त्यपि  ।  
त्वमस्माकं तु तत्साम्यं किमर्थं नाकरोर्विभो  ॥ अन्ग्_१।५७० ॥  
इत्येवमतिदैन्येन पौनःपुन्येन केवलम्  ।  
रुरुदुः किल दुःखार्तास् तानेतांस्तादृशान्विभुः  ॥ अन्ग्_१।५७१ ॥  
नाकिनां पुरतो भूयः प्रहसन् वाक्यमब्रवीत्  ।  
रोदनम्  
यन्माहात्म्यसुमहतो जन्मसिद्धातिसुश्रियः  ॥ अन्ग्_१।५७२ ॥  
दृष्ट्वा विभूतिं परमाम् असहन्नेव केवलम्  ।  
[०६९]  
तत्साम्यमिच्छुरारान्मे रोदनं कृतवानसि  ॥ अन्ग्_१।५७३ ॥  
तस्मादेतत्प्रभृति ते भुवने ये दरिद्रतः  ।  
श्राद्धैककरणाशक्ता अष्टोत्तरशतेष्वपि  ॥ अन्ग्_१।५७४ ॥  
श्राद्धेषु केषुचित्कालविशेषेषु कथञ्चन  ।  
रोदनाच्छ्राद्धकरणफलं ते प्राप्नुयुः परम्  ॥ अन्ग्_१।५७५ ॥  
कारस्य श्लाध्यत्वम्  
यस्मादत्यम्लवचनं मत्पुरः प्रोक्तवानसि  ।  
देवानां शृण्वतां चापि तस्मात्त्वं श्राद्धकर्मसु  ॥ अन्ग्_१।५७६ ॥  
नित्याम्लयुक्तो वर्तस्व कार रे रे कृती भव  ।  
कारवल्ल्यादयो यूयं स्वेषां कण्टकसाम्यतः  ॥ अन्ग्_१।५७७ ॥  
तत्साम्यचेतसो यस्माद् अङ्गीकुर्मश्च साम्प्रतम्  ।  
युष्मान् श्राद्धेषु सर्वेषु तद्योग्या भवतैव वै  ॥ अन्ग्_१।५७८ ॥  
तत्साम्यं तत्त्रयस्यैव मिलित्वैव पृथङ् न तु  ।  
नित्यं शाकसहस्रस्य बृहत्यादेस्तु वो न तु  ॥ अन्ग्_१।५७९ ॥  
युष्माकं श्राद्धयोग्यत्वमात्रं मद्वचसा मतम्  ।  
सकण्डकबृहत्यस्ता मनसा पूर्वमेव वै  ॥ अन्ग्_१।५८० ॥  
साम्यं कण्टकतस्तस्य पनसस्य त्वकामयन्  ।  
युष्मदीयमिमं वृत्तं ज्ञात्वा तूष्णीं व्यवस्थिताः  ॥ अन्ग्_१।५८१ ॥  
[०७०]  
अतिचातुर्यतो ऽतीव निपुणाश्च विचक्षणाः  ।  
ज्ञात्वा तद्धृदयं सर्वम् अवलेपं तथाविधम्  ॥ अन्ग्_१।५८२ ॥  
सर्वं ज्ञात्वा विधास्यामि लोकेष्वद्य च श्रूयताम्  ।  
मन्वादिषु मदीयेषु युगादिषु चतुर्ष्वपि  ॥ अन्ग्_१।५८३ ॥  
अष्टकासु च पुण्यासु सङ्क्रान्तिषु च वृद्धिके  ।  
नैमित्तिके च तासां स्याद् अयोग्यत्वं तथाविधम्  ॥ अन्ग्_१।५८४ ॥  
तत्र चैतासु याः क्रूराः प्रेतकर्मणि ताः पराः  ।  
सम्भवन्तु न चान्येषु मर्यादैव मया कृता  ॥ अन्ग्_१।५८५ ॥  
उर्वारुमहिमा  
एतस्मिन्नन्तरे तत्र देवसृष्टो ऽतिसुन्दरः  ।  
पत्रपुष्पमहावल्लीशलाटुफलसंवृतः  ॥ अन्ग्_१।५८६ ॥  
समागत्यातिचपलात् कैलासाद्धरणीधरात्  ।  
नत्वा बद्धाञ्जलिपुटश् चोर्वारुर्मम का गतिः  ॥ अन्ग्_१।५८७ ॥  
इति चोवाच लोकेशं भगवन्तं पितामहम्  ।  
तादृशं तं समुद्वीक्ष्य गौरीवाक्येन केवलम्  ॥ अन्ग्_१।५८८ ॥  
शम्भुना लोकनाथेन सृष्टं शुद्धैकविग्रहम्  ।  
समागतं महाप्रह्वं महागुरुषु वत्सलम्  ॥ अन्ग्_१।५८९ ॥  
शुद्धसत्वं दूरगर्वं ज्ञात्वा तं सर्वसुन्दरम्  ।  
अतिप्रशस्यं चोवाच देवानां पुरतो विभुः  ॥ अन्ग्_१।५९० ॥  
त्वमुर्वारो स्थाणुसृष्टो भवानीवचसा यतः  ।  
स्वयं प्रकृत्या च महान् शान्तो दान्तो महामनाः  ॥ अन्ग्_१।५९१ ॥  
गुरुप्रियो विनीतश्च सततं गुरुवत्सलः  ।  
[०७१]  
अवलेपैकरहितश् चाद्यप्रभृति भूतले  ॥ अन्ग्_१।५९२ ॥  
दैविकेषु च पित्र्येषु कल्याणेषु नवेषु च  ।  
नैमित्तिकेषु नित्येषु काम्येषु सकलेष्वपि  ॥ अन्ग्_१।५९३ ॥  
कृत्स्नक्रियाविशेषेषु बालवृद्धातुरादिषु  ।  
नित्ययुक्तः सदा योग्यः शलाटूनां दशासु च  ॥ अन्ग्_१।५९४ ॥  
दशास्वेव फलानां च शाश्वतो भव शाश्वतः  ।  
पित्ःणां सर्वदात्यन्तं वल्लभः परमो भव  ॥ अन्ग्_१।५९५ ॥  
वसन्तमाधवस्य त्वं ग्रीष्ममृत्युञ्जयस्य च  ।  
महावर्षा सप्ततन्तुः शरत्काल्यस्तथा पुनः  ॥ अन्ग्_१।५९६ ॥  
हेमन्तवनराजन्यः शिशिरः शीतलः शिवः  ।  
सुखाकरः शुभकरो नित्यकल्याणकारकः  ॥ अन्ग्_१।५९७ ॥  
प्रथितो भव सर्वेषां पानसैराम्रकैः शिवैः  ।  
रम्भाभिस्तुलितो भूयः कदाचिदधिकस्तथा  ॥ अन्ग्_१।५९८ ॥  
विद्वत्स्तुत्यो राजमान्यो त्वज्जातीयकषोडशैः  ।  
सङ्ग्राह्यो भव सर्वत्र सर्वनेत्रप्रियो ऽनिशम्  ॥ अन्ग्_१।५९९ ॥  
सर्वदा सर्वसंवृद्धो भवोर्वारो ऽतिवर्धितः  ।  
मरुत्कृतौ तु त्वद्बीजविक्षेपणमुखादितः  ॥ अन्ग्_१।६०० ॥  
फलबीजसमुत्पत्तिपर्यन्तं किल सर्वदा  ।  
तदिष्टित्रयतः शुद्धो महान्मन्त्रपरिष्कृतः  ॥ अन्ग्_१।६०१ ॥  
त्रयस्त्रिंशत्कोटिसङ्ख्यदेवानां वल्लभो भव  ।  
इति स्तुतः पूजितश्च शासितो विहितो ऽनघः  ॥ अन्ग्_१।६०२ ॥  
[०७२]  
अत्यन्तपितृतृप्त्यैककारकः किल कारितः  ।  
उर्वारुस्तादृशः प्रोक्तः सङ्ग्राह्यः श्राद्धकर्मसु  ॥ अन्ग्_१।६०३ ॥  
उर्वारुत्यागे दोषः  
तादृशं तमिमं यो वै मौढ्याच्छ्राद्धेषु सन्त्यजेत्  ।  
सद्य एव पितुर्द्रोही भवेदेव न संशयः  ॥ अन्ग्_१।६०४ ॥  
देवद्रोही श्रुतिद्रोही सर्वद्रोही स एव हि  ।  
विधिघ्नः श्राद्धहन्ता स्यात् तानीमानि प्रवच्म्यतः  ॥ अन्ग्_१।६०५ ॥  
षण्णवतिश्राद्धानि  
अमामनुयुगक्रान्तिधृतिपातमहालयाः  ।  
तिस्रो ऽष्टका गजच्छाया षण्णवत्यः प्रकीर्तिताः  ॥ अन्ग्_१।६०६ ॥  
मासिश्राद्धानि तान्येवं मासि मासि कृतानि वै  ।  
अष्टोत्तरशतानि स्युस् तानीमानि ततः पुनः  ॥ अन्ग्_१।६०७ ॥  
पित्रोर्मृताहः कथितो ऽलङ्घनीयः कथञ्चन  ।  
रविं च प्रथमे पादे कविं चैव द्वितीयके  ॥ अन्ग्_१।६०८ ॥  
त्रयोदश तृतीये स्याद् अमाव्याख्यानमुच्यते  ।  
पुनर्निरूप्यते स्पष्टममावाक्यस्य साम्प्रतम्  ॥ अन्ग्_१।६०९ ॥  
अमावास्या द्वादश स्युर् मनवस्तु चतुर्दश  ।  
युगादयश्च चत्वारः क्रान्तयो द्वादश स्मृताः  ॥ अन्ग्_१।६१० ॥  
धृतयश्चापि पाताश्च त्रयोदश त्रयोदश  ।  
महालयाः पञ्चदश अष्टका द्वादश स्मृताः  ॥ अन्ग्_१।६११ ॥  
गजच्छाया तथा चैका षण्णवत्य इतीरिताः  ।  
प्रतिमासं प्रकर्तव्यत्वेन तानि च साम्प्रतम्  ॥ अन्ग्_१।६१२ ॥  
[०७३]  
कीर्तितानि द्वादश हि मिलित्वैते ऽखिलान्यपि  ।  
अष्टोत्तरशतानि स्युः श्राद्धानि विहितानि वै  ॥ अन्ग्_१।६१३ ॥  
प्रतिवर्षं प्रयत्नेन ब्राह्मणस्य महात्मनः  ।  
अमावास्यास्तत्र कॢप्ता मासान्ता नित्यमेव वै  ॥ अन्ग्_१।६१४ ॥  
अत्रैव पितृयज्ञश्च कर्तव्यत्वेन चोदितः  ।  
श्रुत्युक्तो ऽयं पित्ःणां स्याद् अतितृप्त्यैककारकः  ॥ अन्ग्_१।६१५ ॥  
श्राद्धानां प्रकृतित्वेन चोदितः स्मृतिकर्तृभिः  ।  
नैतस्मात्तु परं श्राद्धं विद्यते यत्र कुत्रचित्  ॥ अन्ग्_१।६१६ ॥  
श्रुत्युक्तमेतदेव स्याद् एतन्मात्रे कृते तु चेत्  ।  
सर्वाण्यपि कृतानि स्युर् अथवैतद्दिने तु यैः  ॥ अन्ग्_१।६१७ ॥  
श्राद्धं वै क्रियते तद्वा प्रकृतिश्चेति वै जगुः  ।  
इतरैः सर्वपित्र्याणां श्रुतितो ब्रह्मवादिनः  ॥ अन्ग्_१।६१८ ॥  
यदनुष्ठानतः सर्वानुष्ठानं जायतेतराम्  ।  
तदेव प्रकृतिः प्रोक्ता हि कैश्चिद्ब्रह्मवादिभिः  ॥ अन्ग्_१।६१९ ॥  
दर्शश्राद्धम्  
दर्शानुष्ठानतः सर्वश्राद्धानि स्युः कृतानि वै  ।  
इति सर्वे त्रयो लोकास् तूष्णीं तिष्ठन्ति केवलम्  ॥ अन्ग्_१।६२० ॥  
न केनापि च तस्मात्तु दर्शः सन्त्यज्यते परः  ।  
दर्शमात्रे ऽनुष्ठिते ऽस्मिन् येन केन प्रकारतः  ॥ अन्ग्_१।६२१ ॥  
सर्वाण्यनुष्ठितानि स्युर् इति वै लोकसंस्थितिः  ।  
न तत्र साक्षाच्छ्राद्धं च क्रियते येन केन वा  ॥ अन्ग्_१।६२२ ॥  
[०७४]  
क्रियते कृतिना तत्तु भूतले येन केनचित्  ।  
तेनाप्युदकमात्रेण श्राद्धेनापि कृतेन वै  ॥ अन्ग्_१।६२३ ॥  
सर्वाण्यपि कृतान्येवेत्य् एवं सर्वैकनिश्चयः  ।  
स दर्शस्तादृशस्यानुष्ठाता यो ब्राह्मणोत्तमः  ॥ अन्ग्_१।६२४ ॥  
अग्निहोत्री स एव स्याद् दर्शयाज्यक्षयान्यपि  ।  
सोमयाजी सर्वयाजी तत्त्यागी ब्रह्मघातकः  ॥ अन्ग्_१।६२५ ॥  
स एव कर्मचण्डालस् तमेनं ब्रह्मघातकम्  ।  
दृष्ट्वा समागतं पापं वाङ्मात्रेणापि नार्चयेत्  ॥ अन्ग्_१।६२६ ॥  
प्रकृतिश्राद्धमात्रश्च दर्श एव न चापरः  ।  
पितृयज्ञमुखादेव प्रकृतित्वं तदीरितम्  ॥ अन्ग्_१।६२७ ॥  
तत्तैव विहितो ऽयं हि पितृयज्ञः श्रुतीरितः  ।  
दर्शाब्दिकौ तुल्यौ  
दर्शो मृताहश्च समौ न कदाचित्तु शक्यते  ॥ अन्ग्_१।६२८ ॥  
येन केनापि वा त्यक्तुं तत्त्यागी चेत्पतत्यधः  ।  
पित्रोर्मृताहस्त्वन्नेन कार्यः स्यात्तु न चान्यतः  ॥ अन्ग्_१।६२९ ॥  
न हेम्नान्नेन होमेन पिण्डदानेन मन्त्रतः  ।  
अक्षेण शष्पैर्मन्त्रैर्वा न दुःखेन तदाचरेत्  ॥ अन्ग्_१।६३० ॥  
किं त्वग्नौकरणाद्ब्रह्मभोजनात्पिण्डदानतः  ।  
कृतं भवति तत्कर्म न चेच्चण्डालतां व्रजेत्  ॥ अन्ग्_१।६३१ ॥  
दर्शाब्दिकौ न त्याज्यौ  
मृताहो ऽलङ्घनीयः स्याद् दर्शश्चापि तथाविधः  ।  
[०७५]  
येन केन प्रकारेण शक्यते किल दुर्बलैः  ॥ अन्ग्_१।६३२ ॥  
अकिञ्चनैर्दुर्बलैर्वा व्याधितैर्वा विशेषतः  ।  
बाधितैर्धावमानैर्वा ऽज्ञातवासिभिरेव वै  ॥ अन्ग्_१।६३३ ॥  
नष्टक्रियैर्नष्टधनैर् मृतप्रायैरथापि वा  ।  
त्युक्तुं न शक्यते श्राद्धं मृताहाख्यं कथञ्चन  ॥ अन्ग्_१।६३४ ॥  
मृताहस्तादृशः कॢप्तः प्रतिवर्षं च चान्द्रतः  ।  
मानेनैव भवेन्नूनम् अकॢप्तो ऽन्येन चेद्भवेत्  ॥ अन्ग्_१।६३५ ॥  
अत्यन्तावश्यको न स्याद् अकॢप्तश्चेत्तु यो भवेत्  ।  
कॢप्तस्यावृत्तिरित्येव मर्यादा शास्त्रसम्मता  ॥ अन्ग्_१।६३६ ॥  
तिथ्यग्नी न तिथिस्तिथ्याशे कृष्णेभो ऽनलो ग्रहाः  ।  
तिथ्यर्कौ न शिवो ऽश्वो ऽमातिथी मन्वादयः स्मृताः  ॥ अन्ग्_१।६३७ ॥  
तस्मात्तु कॢप्ता इत्युक्तास् ततश्च क्रान्तयः स्मृताः  ।  
सूर्यराशिक्रमणतश् चा ऽकॢप्ता इत्युदीरिताः  ॥ अन्ग्_१।६३८ ॥  
सङ्क्रान्तिस्वरूपम्  
अयने द्वे च विषुवौ चतस्रः षडशीतयः  ।  
चतस्रो विष्णुपद्यश्च सङ्क्रमा द्वादश स्मृताः  ॥ अन्ग्_१।६३९ ॥  
स्थिरभेष्वर्कसङ्क्रान्तिर् ज्ञेया विष्णुपदाह्वया  ।  
षडशीतिमुखं ज्ञेयं द्विस्वभावेषु राशिषु  ॥ अन्ग्_१।६४० ॥  
सौम्ययाम्यायने नूनं भवतो मृगकर्कटौ  ।  
तुलामेषोभयं ज्ञेयं विषुवं सूर्यसङ्क्रमे  ॥ अन्ग्_१।६४१ ॥  
सङ्क्रान्तिपुण्यकालः  
अहःसङ्क्रमणे पुण्यम् अहः कृत्स्नं प्रकीर्तितम्  ।  
[०७६]  
रात्रौ सङ्क्रमणे भानोर् व्यवस्था सर्वकर्मसु  ॥ अन्ग्_१।६४२ ॥  
सौम्ययाम्यायनद्वन्द्वे विशेष इति वै जगुः  ।  
अतीत्याप्राप्य तत्कालं पुण्यकाल उदाहृतः  ॥ अन्ग्_१।६४३ ॥  
सङ्क्रान्तिष्वखिलास्वेवं तत्कालः पुण्यदः स्मृतः  ।  
या याः सन्निहिताः नाड्यस् तास्ताः पुण्यतमाः स्मृताः  ॥ अन्ग्_१।६४४ ॥  
अयने द्वे च विषुवे चतस्रः षडशीतयः  ।  
चतस्रो विष्णुपद्यश्च सङ्क्रमा द्वादश स्मृताः  ॥ अन्ग्_१।६४५ ॥  
त्रिंशत्कर्कटके नाड्यो मकरे विंशतिः स्मृताः  ।  
वर्तमाने तुलामेषे नाड्यस्तूभयतो दश  ॥ अन्ग्_१।६४६ ॥  
षडशीत्यां व्यतीतायां षष्टिरुक्ताः प्रणाडिकाः  ।  
पुण्यायां विष्णुपद्यां च प्राक् पश्चादपि षोडश  ॥ अन्ग्_१।६४७ ॥  
अर्धरात्रात्तदूर्ध्वं वा सङ्क्रान्तौ दक्षिणायने  ।  
पूर्वमेव दिने कुर्याद् उत्तरायण एव वै  ॥ अन्ग्_१।६४८ ॥  
अन्नश्राद्धे कुतपः  
यद्यत्तु पैतृकं कर्म श्राद्धमन्नेन चेत्पुनः  ।  
कुतपे तद्धि कुर्वीत तद्भिन्नस्य तु चेदयम्  ॥ अन्ग्_१।६४९ ॥  
विधिः ख्यातो न सन्देहो धर्मविद्भिः सनातनैः  ।  
ओदनश्राद्धमात्रस्य सङ्क्रान्तीनां च कृत्स्नशः  ॥ अन्ग्_१।६५० ॥  
द्वादशानां तथान्येषां कुतपो मुख्य उच्यते  ।  
तद्भिन्नस्नानदानादितर्पणादिषु ते स्मृताः  ॥ अन्ग्_१।६५१ ॥  
तदा तदा तु विहिता एते कालविशेषकाः  ।  
[०७७]  
श्राद्धकर्तुस्तु सर्वत्र कृतिनः काल एककः  ॥ अन्ग्_१।६५२ ॥  
कुतपो वेदवचसा मुख्यः प्रोक्तो न चेतरः  ।  
सो ऽपि यस्मिन् दिने सम्यग् दक्षिणायनकालकः  ॥ अन्ग्_१।६५३ ॥  
तमुत्तरायणे कुर्याद् उत्तरायणमेव हि  ।  
कुतपस्य तु यत्र स्याल् लोभपूर्वं तथाचरेत्  ॥ अन्ग्_१।६५४ ॥  
दर्शसङ्क्रान्त्यादिश्राद्धानि  
तत्क्रान्तियुग्मश्राद्धादिकृत्यं सर्वं यथा लभेत्  ।  
औत्तरे ह्ययने सम्यक् कुतपे ऽस्मिन् तथा ऽ; ऽचरेत्  ॥ अन्ग्_१।६५५ ॥  
सङ्क्रत्तिमात्राः कथिता अकॢप्ता इति सूरिभिः  ।  
एवं धृतिश्च पातश्च षड्विंशतिकसङ्ख्यया  ॥ अन्ग्_१।६५६ ॥  
कथिताः किल सर्वाण्यप्य् अकॢप्तान्येव केवलम्  ।  
महालयः  
महालया बहुविधाः पूर्वं पञ्चदशेति वै  ॥ अन्ग्_१।६५७ ॥  
षोडशैवेति केचित्तु दशेति च तथापरे  ।  
पञ्चैवेति त्रयं चेति एकमेवेति केचन  ॥ अन्ग्_१।६५८ ॥  
षोढा ताः कथिताः सद्भिर् अष्टका द्वादश स्मृताः  ।  
यदेन्दुः पितृदैवत्ये हंसश्चैव करे स्थितः  ॥ अन्ग्_१।६५९ ॥  
याम्या तिथिर्भवेत्सा तु गजच्छाया प्रकीर्तिता  ।  
श्राद्धदेवताः  
कर्माणि कानि ख्यातानि त्रिदैवत्यानि केवलम्  ॥ अन्ग्_१।६६० ॥  
षड्दैवत्यानि कानि स्युर् नवदैवत्यकानि च  ।  
[०७८]  
तत्रादौ तु त्रिदैवत्यं मृताहस्त्वेक उच्यते  ॥ अन्ग्_१।६६१ ॥  
षड्दैवत्यस्तु दर्शः स्याद् अष्टका नवदेवताः  ।  
अष्टकासु च वृद्धौ च गयायां च मृते ऽहनि  ॥ अन्ग्_१।६६२ ॥  
मातुः श्राद्धं पृथक् कुर्याद् अन्यत्र पतिना सह  ।  
पतिना सह कर्तव्यं पृथक्त्वेन कृते यदि  ॥ अन्ग्_१।६६३ ॥  
तत्पैतृकमहासङ्गसौख्यविघ्नकरं भवेत्  ।  
पितृवर्गस्तु पूर्वं स्यान् मातृवर्गस्ततः परम्  ॥ अन्ग्_१।६६४ ॥  
ततो मातामहानां च वर्गो ऽयं तत्कलत्रतः  ।  
पित्र्ये ऽप्रदक्षिणम्, शून्यललाटता च  
पितृवर्गो यत्र पूर्वं तत्र स्यादप्रदक्षिणम्  ॥ अन्ग्_१।६६५ ॥  
अपसव्यं तथा शून्यललाटं प्रभवेदपि  ।  
यत्र यत्रा ऽपसव्यं स्यात् तत्र तत्रा ऽप्रदक्षिणम्  ॥ अन्ग्_१।६६६ ॥  
तथा शून्यललाटं च प्रधानाङ्गे च तत्स्मृतम्  ।  
तत्र गृहालङ्कारो न कर्तव्यः  
यत्रैतत्त्रितयं तत्र गृहालङ्करण न तु  ॥ अन्ग्_१।६६७ ॥  
मातृवर्गे प्रदक्षिणादि  
मातृवर्गो यत्र पूर्वं तत्र स्यात्तु प्रदक्षिणम्  ।  
सव्यं पुण्ड्रललाटं च मङ्गलस्नानमेव च  ॥ अन्ग्_१।६६८ ॥  
गृहालङ्करणं चापि मङ्गलानि तथा पुनः  ।  
पित्ःणां च क्रमो मुख्यो भवत्यपि च सन्ततम्  ॥ अन्ग्_१।६६९ ॥  
प्रपितामहपूर्वं स्यात् तत्पितामहमध्यकम्  ।  
पित्रन्त एव कथितं तदुच्चारणलक्षणम्  ॥ अन्ग्_१।६७० ॥  
[०७९]  
श्राद्धभेदेन विश्वेदेवाः  
तेषां च विश्वेदेवास्ते सत्यसञ्ज्ञिकनामकाः  ।  
सर्वत्र वृद्धशब्दश्च प्रयोक्तव्यश्चतुर्ष्वपि  ॥ अन्ग्_१।६७१ ॥  
तथैव मातृवर्गे ऽपि तार्तीयीके च वर्गके  ।  
जननक्रमतश्चेदं तेषामुच्चारणं भवेत्  ॥ अन्ग्_१।६७२ ॥  
एतद्विरुद्धं तत्सर्वं तद्विरुद्धमिदं परम्  ।  
निःशेषमिति बोद्धव्यं ते सर्वे देवताः किल  ॥ अन्ग्_१।६७३ ॥  
वसवः पितरो ऽत्र स्यू रुद्राश्चापि पितामहाः  ।  
प्रपितामहाश्च कथिता आदित्या इति तद्गणाः  ॥ अन्ग्_१।६७४ ॥  
सापिण्ड्यनिरूपणम्  
एतत्त्रयात्पूर्वकस्य चतुर्थस्य सकृत्किल  ।  
श्राद्धस्य करणं प्रोक्तं पाथेयाख्यस्य सूरिभिः  ॥ अन्ग्_१।६७५ ॥  
तदेवं सप्तपूर्षाख्यं सापिण्ड्यस्य निरूपणम्  ।  
आशौचं च दशत्रिदिनमेकदिनम्  
तावत्तु सूतकं सर्वं तज्जानां सम्प्रकीर्तितम्  ॥ अन्ग्_१।६७६ ॥  
समानोदकसञ्ज्ञाश्च ततो भूयः सगोत्रिणः  ।  
तदूर्ध्वमिति विज्ञेयं तेषां तत्सूतकं ततः  ॥ अन्ग्_१।६७७ ॥  
त्रिदिनं चैकदिवसं पश्चात्स्नानं च बोधितम्  ।  
क्रमेणैव परं यावत् तावत्पर्यन्तमेव वै  ॥ अन्ग्_१।६७८ ॥  
स्नानमात्रं च कथितं प्रसङ्गादिदमीरितम्  ।  
[०८०]  
जीवच्छ्राद्धं तु तत्प्रोक्तं सर्वश्राद्धविलक्षणम्  ॥ अन्ग्_१।६७९ ॥  
चत्वारिंशद्देवताकम् अथवा पञ्चसङ्ख्यया  ।  
पुनः समेतं तत्प्रोचुर् अतस्तद्द्विविधं स्मृतम्  ॥ अन्ग्_१।६८० ॥  
श्राद्धानि कानिचिद्भूयो देवतासहितान्यपि  ।  
अदैविकानि च पुनस् तानीमानि च भण्यते  ॥ अन्ग्_१।६८१ ॥  
वृद्धिश्राद्धं गयाश्राद्धं हतश्राद्धं तथैव च  ।  
दधिश्राद्धं तृणश्राद्धम् अमादीन्यखिलान्यपि  ॥ अन्ग्_१।६८२ ॥  
सदैविकानि ख्यातानि प्रेतश्राद्धानि कृत्स्नशः  ।  
अदैविकानि प्रोक्तानि सोदकुम्भानि कृत्स्नशः  ॥ अन्ग्_१।६८३ ॥  
अमादिश्राद्धे कर्तव्यानि  
प्रेतश्राद्धेषु सर्वत्र सङ्कल्पो मुख्यतः स्मृतः  ।  
अभ्यनुज्ञापि परमा सा चात्रा ऽ; ऽवाहनं मतम्  ॥ अन्ग्_१।६८४ ॥  
सपाद्यार्घ्यगन्धधूपदीपपुष्पाणि केवलाः  ।  
तिलाः सर्वत्र तूष्णीका कृत्स्नं वेदमनु विना  ॥ अन्ग्_१।६८५ ॥  
तत्र पूजा प्रकर्तव्या पिण्डदानं च दक्षिणा  ।  
आवश्यक्यत्र परमा दध्याज्ये वस्त्रमेव च  ॥ अन्ग्_१।६८६ ॥  
पूर्वाह्ण एव कुर्वीत कुतपं नावलोकयेत्  ।  
पिण्डानि वायसेभ्यो वा गृध्रेभ्यो वा निवेदयेत्  ॥ अन्ग्_१।६८७ ॥  
[०८१]  
न चेज्जलचरेभ्यो वा नान्यत्र तु विनिक्षिपेत्  ।  
एकोद्दिष्टाधिकारिणः  
भ्रात्रे भगिन्यै पुत्राय स्वामिने मातुलाय च  ॥ अन्ग्_१।६८८ ॥  
मित्राय गुरवे श्राद्धं पितुर्मातुः स्वसुस्तथा  ।  
श्वशुराय श्यालकाय चैकोद्दिष्टं न पार्वणम्  ॥ अन्ग्_१।६८९ ॥  
अपिण्डकानि सपिण्डकानि च श्राद्धानि  
युगक्रान्तिमनुश्राद्धं प्रेतश्राद्धादिकं तथा  ।  
अपिण्डकानि ख्यातानि सपिण्डानीतराणि च  ॥ अन्ग्_१।६९० ॥  
महालयषोडशत्वे गजच्छाया ऽत्र नो भवेत्  ।  
षण्णवत्यत्वसङ्ख्यायै सा हि पञ्चदशत्वतः  ॥ अन्ग्_१।६९१ ॥  
यया कया सङ्ख्यया वा तया षड्विधया भवेत्  ।  
महालयत्वस्य सिद्धिर् विशेषे तु फलं तथा  ॥ अन्ग्_१।६९२ ॥  
सर्वत्रैवं समाख्याता प्रयासाधिक्यतः फलम्  ।  
प्रभवत्येव सुमहन् नात्र कार्या विचारणा  ॥ अन्ग्_१।६९३ ॥  
महालयः  
महालयः पाक्षिको ऽयं द्विविधः परिकीर्तितः  ।  
एकविप्रानेकविप्रभेदेन किल तत्र वै  ॥ अन्ग्_१।६९४ ॥  
एकविप्राख्यपक्षस्य स्वरूपं वच्मि पूर्वतः  ।  
महालयानां सर्वेषाम् आपक्षान्तस्य केवलम्  ॥ अन्ग्_१।६९५ ॥  
ये वृताः प्रथमदिवसे वान्येषां च केवलम्  ।  
[०८२]  
त एव नान्ये कर्तव्याः पक्षान्ते श्राद्धदक्षिणा  ॥ अन्ग्_१।६९६ ॥  
एकदैव हि देया स्यान् न देया स्यात्तदा तदा  ।  
अनेकविप्रपक्षे तु प्रतिनित्यं च बाडवाः  ॥ अन्ग्_१।६९७ ॥  
भिन्नभिन्नाः प्रकर्तव्याः प्रतिनित्यं पृथक् पृथक्  ।  
दक्षिणा च प्रदातव्या प्रतिपूर्षं पृथक् पृथक्  ॥ अन्ग्_१।६९८ ॥  
प्रतिवर्गं न चेद्विप्रा वरणीया विधानतः  ।  
षड्दैवत्यं तु सर्वत्र नवदैवत्यमेव वा  ॥ अन्ग्_१।६९९ ॥  
ख्यातो महालयः सद्भिः षड्विधो ऽपि महालयः  ।  
एवमेव प्रकर्तव्यो नान्यथा तं समाचरेत्  ॥ अन्ग्_१।७०० ॥  
सकृन्महालयः  
चरेद्यदि विशेषेण नानादैवतकेन वै  ।  
सकृन्महालयः सो ऽयं स भवेत्किं तु स स्मृतः  ॥ अन्ग्_१।७०१ ॥  
गयाश्राद्धसमः को ऽपि कथितः परमो महान्  ।  
अनिर्वाच्यो ऽखिलैः शास्त्रैर् महाश्राद्धविशेषकः  ॥ अन्ग्_१।७०२ ॥  
तादृशश्राद्धकर्ता ऽपि षड्दैवत्येन संयुतम्  ।  
नवदैवतकेनापि विष्णुना वा समन्वितम्  ॥ अन्ग्_१।७०३ ॥  
धुरिलोचनसंयुक्तं कुर्याच्छ्राद्धं महालयम्  ।  
सकृत्पक्षेण वा पूर्वप्रोक्तपक्षेषु येन वा  ॥ अन्ग्_१।७०४ ॥  
पक्षेण केनचित्कुर्यात् स महालयकृद्भवेत्  ।  
न चेदयं गयाश्राद्धतुलितं यं च कञ्चन  ॥ अन्ग्_१।७०५ ॥  
पुण्यं श्राद्धविशेषं वै कुर्यादेवेति सा श्रुतिः  ।  
[०८३]  
महालयस्य भरण्यादीनां श्लाघ्यत्वम्  
दिने दिने गयातुल्य भरण्यां गयपञ्चकम्  ॥ अन्ग्_१।७०६ ॥  
दशतुल्यं व्यतीपाते पक्षमध्ये तु विंशतिः  ।  
द्वादश्यां शतमित्याहुर् अमायां तु सहस्रकम्  ॥ अन्ग्_१।७०७ ॥  
महालयकालः  
आषाढीमवधिं कृत्वा यस्याः पक्षस्तु पञ्चमः  ।  
महालय इति प्रोक्तः पित्ःणां श्राद्धसम्पदे  ॥ अन्ग्_१।७०८ ॥  
यतिनां महालयः  
तत्र पक्षे यतीनां तु द्वादश्यां श्राद्धमाचरेत्  ।  
दुर्मृतानाम्  
चतुर्दश्यां विशेषेण दुर्मृतानां चरेत्क्रियाम्  ॥ अन्ग्_१।७०९ ॥  
सुमङ्गल्याः  
सुमङ्गलीनां कथितं नवम्यां श्राद्धमेककम्  ।  
अश्रोत्रियकलत्राणां यावत्तद्भर्तृवर्तनम्  ॥ अन्ग्_१।७१० ॥  
प्राणिलोके ततस्तत्तु कुर्याद्वा न तु वा द्वयम्  ।  
एतदस्ति ह्यनुष्ठानं सकृन्महालये तु चेत्  ॥ अन्ग्_१।७११ ॥  
यावत्पैतृकधर्माः स्युस् तुलितस्तेन स स्मृतः  ।  
अतीतो यदि पक्षः स तद्भिन्ने ऽपरपक्षके  ॥ अन्ग्_१।७१२ ॥  
तदन्यस्मिन् तादृशे वै तदन्यस्मिन् तथाविधे  ।  
यावत्तु वृश्चिकस्तिष्ठेत् तावत्तत्तु समाचरेत्  ॥ अन्ग्_१।७१३ ॥  
[०८४]  
अदर्शने वृश्चिकस्य जाते तत्पितरः परम्  ।  
धनुर्मासे तु सम्प्राप्ते श्राद्धाकरणमीक्ष्य वै  ॥ अन्ग्_१।७१४ ॥  
सद्यः शापप्रदानायोद्युक्ता एव भवन्ति वै  ।  
तावदेव ततो भक्त्या श्राद्धं महालयाख्यकम्  ॥ अन्ग्_१।७१५ ॥  
विधिनैव प्रकुर्वीत न चेद्दोषो महान् भवेत्  ।  
येन केन प्रकारेण ततश्च श्राद्धमेककम्  ॥ अन्ग्_१।७१६ ॥  
कुर्यादेव पितुः श्राद्धतुल्यं प्रत्यब्दमेव वै  ।  
महालये परे ऽहनि तर्पणम्  
प्रत्यब्दधर्मा निखिलाः सकृन्महालयस्य ते  ॥ अन्ग्_१।७१७ ॥  
भवेयुरेव तस्मात्तु परे ऽहन्येव तर्पणम्  ।  
श्राद्धे यावन्त उद्दिष्टास् तत्परे ऽहनि तान् यजेत्  ॥ अन्ग्_१।७१८ ॥  
रव्युदयात्पूर्वं तर्पणम्  
तच्छेषतिलदर्भैस्तु पूर्वं सूर्योदयस्य वै  ।  
प्रनष्टपितृकश्चेत्तु तर्पणस्याधिकार्ययम्  ॥ अन्ग्_१।७१९ ॥  
स प्रनष्टप्रसूर्नित्यं तर्पणे ऽधिकृतो भवेत्  ।  
जीवत्पितृकश्राद्धम्  
मासिश्राद्धे पितृयज्ञे नान्दीश्राद्धे च सन्ततम्  ॥ अन्ग्_१।७२० ॥  
जीवत्तातो ऽपि कर्ता स्याद् आ होमात्करणं स्मृतम्  ।  
पूर्वद्वये तु सततं नान्दीश्राद्धं तु सर्वदा  ॥ अन्ग्_१।७२१ ॥  
येषामेव पिता दद्यात् तेभ्यो दद्यात्तु तत्सुतः  ।  
[०८५]  
ताते भ्रष्टे च सन्न्यस्ते रुग्णे रोगैकपीडिते  ॥ अन्ग्_१।७२२ ॥  
यत्कर्तव्यं तेन कर्म पैतृकं तत्सुतश्चरेत्  ।  
श्राद्धे वैदिकाग्न्यधिकारिणः  
पित्रोः श्राद्धं स्वपत्न्याश्च सपत्नीमातुरेव च  ॥ अन्ग्_१।७२३ ॥  
मातामहस्य तत्पत्न्याः श्राद्धमौपासने भवेत्  ।  
तद्भिन्नानां तु सर्वेषां श्राद्धं स्याल्लौकिकानले  ॥ अन्ग्_१।७२४ ॥  
अपुत्राणां पितृव्यानां भ्रात्ःणामग्रजन्मनाम्  ।  
तत्पत्नीनां च सर्वासां लौकिकाग्नौ यथाविधि  ॥ अन्ग्_१।७२५ ॥  
अवश्यत्वेन कर्तव्यं न त्याज्यं धर्मतो ऽखिलैः  ।  
प्रत्यब्दं श्राद्धमात्रं स्यात् पितृश्राद्धसमानतः  ॥ अन्ग्_१।७२६ ॥  
अष्टकामासिश्राद्धम्  
माघकृष्णाष्टमी यस्यां रात्रौ कुर्यात्समन्त्रकम्  ।  
होमं दध्यञ्जलिस्तस्यापूपस्य स्थानके ततः  ॥ अन्ग्_१।७२७ ॥  
नवम्यां तु ततो भक्त्या श्राद्धं कुर्याद्विधानतः  ।  
मासिश्राद्धविधानेन तावन्मात्रेण केवलम्  ॥ अन्ग्_१।७२८ ॥  
तानि शिष्टानि सर्वाणि ह्य् एकादश किला ऽष्टकाः  ।  
कृता एव भवेन्नूनं लघूपायो ऽयमुच्यते  ॥ अन्ग्_१।७२९ ॥  
अष्टकासु यथा दर्शश्राद्धतो ऽखिलपैतृकाः  ।  
कृतप्राया इति तथा लघूपायः प्रकीर्तितः  ॥ अन्ग्_१।७३० ॥  
सर्वाणि पृथगेव स्युः कार्याणि नियमेन वै  ।  
अष्टोत्तराणि ख्यातानि कदाचित्तु विशेषतः  ॥ अन्ग्_१।७३१ ॥  
असमर्थस्य तु प्रोक्तो लघूपायस्तु कश्चन  ।  
[०८६]  
समर्थस्तु यथाकल्पं प्रतिसंवत्सरं द्विजः  ॥ अन्ग्_१।७३२ ॥  
सर्वाणि कुर्याच्छ्राद्धानि न चेद्दोषश्च कीर्तितः  ।  
श्राद्धप्रयोगः  
श्राद्धप्रयोगश्च मया कृत्स्न एवोच्यते ऽधुना  ॥ अन्ग्_१।७३३ ॥  
निमन्त्रणम्  
निमन्त्रणं च पूर्वेद्युः प्रकर्तव्यं विधानतः  ।  
निमन्त्रणार्हाः  
विप्राणां वेदिनां नित्यं कार्यं ना ऽवेदिनां तराम्  ॥ अन्ग्_१।७३४ ॥  
कुक्षौ तिष्ठति यस्यान्नं वेदाभ्यासेन जीर्यते  ।  
कुलं तारयते तेषां दश पूर्वान् दशा ऽपरान्  ॥ अन्ग्_१।७३५ ॥  
वेदाध्यायी तु यो विप्रः सततं ब्रह्मणि स्थितः  ।  
साचारः साग्निहोत्री च सो ऽग्निर्वै कव्यवाहनः  ॥ अन्ग्_१।७३६ ॥  
वेदहीननिमन्त्रणे  
मन्त्रपूतं तु यच्छ्राद्धम् अमन्त्राय प्रयच्छति  ।  
तदन्नं तस्य कुक्षिस्थं रुदत्येव न संशयः  ॥ अन्ग्_१।७३७ ॥  
शपत्येनं प्रदातारं स्वस्य तं तादृशं किल  ।  
यजनं च प्रदातारं तदन्नं तद्धृदि स्थितम्  ॥ अन्ग्_१।७३८ ॥  
यावतः पिण्डान् खलु स प्राश्नाति हविषो ऽल्पकः  ।  
तावतः शूलान् ग्रसति प्राप्य वैवस्वतं यमम्  ॥ अन्ग्_१।७३९ ॥  
दातृहस्तं च छिन्दन्ति जिह्वायमितरस्य च  ।  
[०८७]  
पश्यतश्चक्षुषी चैव शृण्वतः श्रोत्रयुग्मकम्  ॥ अन्ग्_१।७४० ॥  
दुर्लभायां स्वशाखायां भोक्त्ःनन्यान्निवेदयेत्  ।  
स्वशारवीयः श्लाघ्यः  
पित्रोः श्राद्धे विशेषेण स्वशाखीयान्निवेदयेत्  ॥ अन्ग्_१।७४१ ॥  
कन्यादानं पितृश्राद्धं शुद्धकच्छेभ्य एव च  ।  
प्रदेयं स्यात्प्रयत्नेन नासत्कच्छेभ्य एव वै  ॥ अन्ग्_१।७४२ ॥  
अभोज्याः  
रोगयुक्तं दुष्टबुद्धिं दुष्टचारित्रतत्परम्  ।  
सदोषकं च सद्वेषं कुनखं श्यावदन्तकम्  ॥ अन्ग्_१।७४३ ॥  
नित्या ऽप्रयतवर्ष्माणं दुर्वर्णं च कुरूपिणम्  ।  
नक्षत्रजीवनं दासकृत्यं शूद्रैकजीविनम्  ॥ अन्ग्_१।७४४ ॥  
शूद्रैकयाजकं शूद्रपुष्टं शूद्रनिकेतनम्  ।  
शूद्रप्रतिग्रहपरं नित्ययाचकमेव च  ॥ अन्ग्_१।७४५ ॥  
तथा पल्लविकं क्रूरम् आत्मसम्भाविनं शपम्  ।  
अतिमानिनमग्राह्यं निष्क्रियं वेदनिन्दकम्  ॥ अन्ग्_१।७४६ ॥  
वेदविक्रयिणं नित्यं ग्रामयाजकमेव च  ।  
ब्रह्मविद्वेषिणं चैव ब्रह्मस्वहरणोन्मुखम्  ॥ अन्ग्_१।७४७ ॥  
परदारपरं दुष्टं परदारैकचिन्तकम्  ।  
त्यक्तभार्यं दत्तपुत्रं पुत्रविक्रयिणं तथा  ॥ अन्ग्_१।७४८ ॥  
मातापित्रोरुपोष्टारं गुरुद्रोहिणमेव च  ।  
धनसङ्ग्रहणोद्युक्तमानसं धनिनं कटुम्  ॥ अन्ग्_१।७४९ ॥  
[०८८]  
निर्दयं दानविमुखं नास्तिकं परदूषकम्  ।  
मणिकारस्वर्णकाररजकादिपुरोहितम्  ॥ अन्ग्_१।७५० ॥  
अधिकाशमतृप्तं च दुर्वादं दाम्भिकं जडम्  ।  
वेदकर्मत्यागपूर्वशास्त्रमात्रकृतश्रमम्  ॥ अन्ग्_१।७५१ ॥  
नास्तिकं किम्भविष्यन्तमृणिनं त्यक्तवेदकम्  ।  
त्यक्तस्नानं त्यक्तसन्ध्यं निवृत्तक्षुरकर्मकम्  ॥ अन्ग्_१।७५२ ॥  
कृतार्धक्षुरकर्माणं तुच्छं विकसितमेहनम्  ।  
फल्गुं कुब्जं तथा चान्धं बधिरं भ्रान्तमुल्बणम्  ॥ अन्ग्_१।७५३ ॥  
उन्मत्तं दुर्बलं सन्नं कोपिनं कुनखं रतम्  ।  
कुण्डकं गोलकं व्रात्यम् अशुचिं परसूतकम्  ॥ अन्ग्_१।७५४ ॥  
परान्निनं पराधीनं कर्षकं वार्धुषिं वृषम्  ।  
नृपवृत्तिं वैश्यवृत्तिं शूद्रवृत्तिं दुराशयम्  ॥ अन्ग्_१।७५५ ॥  
अत्यन्तचपलं श्रान्तम् अवीरापतिमेव च  ।  
तथैव गर्भिणीनाथम् अभोज्यान्नं दुरागसम्  ॥ अन्ग्_१।७५६ ॥  
अश्रोत्रियसुतं कारुधृतवस्त्रं च दुःशठम्  ।  
गायकं व्रणिनं क्षुद्रभाषिणं तुच्छभाषकम्  ॥ अन्ग्_१।७५७ ॥  
हास्यकारं नटं नाट्यविद्यं बुरुडकृत्यकम्  ।  
क्षुद्रजीवं कार्यजीवं नित्यवेतनजीविनम्  ॥ अन्ग्_१।७५८ ॥  
न भोजयेत्प्रयत्नेन निमन्त्रणदिनात्परम्  ।  
दिनत्रयं वर्जयित्या वृणुयादतिचर्यया  ॥ अन्ग्_१।७५९ ॥  
[०८९]  
अनुमासिकभोक्तारं पक्षमात्रं परित्यजेत्  ।  
ऊनमासिकभोक्तारं मासमात्रं परित्यजेत्  ॥ अन्ग्_१।७६० ॥  
नग्नश्राद्धे वर्षमात्रं नवश्राद्धे तदर्धकम्  ।  
षोडशे सार्धवर्षं तु सपिण्डे च द्विवत्सरम्  ॥ अन्ग्_१।७६१ ॥  
वर्जयित्वा द्विजं पश्चाद् ग्राहयेच्छ्राद्धकर्मणि  ।  
शूद्रामश्राद्धगं सम्यक् त्यजेद्वर्षत्रयं तथा  ॥ अन्ग्_१।७६२ ॥  
नृपवैश्यश्राद्धभिस्साभक्षकं सन्ततं तराम्  ।  
वर्जयेदब्दमात्रं तु ग्रामचण्डालकर्मसु  ॥ अन्ग्_१।७६३ ॥  
आमश्राद्धगृहीतारं तद्दिने नावलोकयेत्  ।  
दिवारात्रमसम्भाष्यो दिवाकीर्त्यपुरोहितः  ॥ अन्ग्_१।७६४ ॥  
पुण्यकाले त्वसम्भाष्यः कुलालानां पुरोहितः  ।  
भानुवारे भौमवारे शुक्रवारे च सन्ततम्  ॥ अन्ग्_१।७६५ ॥  
असम्भाष्यः प्रयत्नेन परसौनपुरोहितः  ।  
पर्वणोर्योगकालेषु द्विजवेश्यापुरोहितः  ॥ अन्ग्_१।७६६ ॥  
नावेक्ष्या एव चैते वै यदि दृष्टास्तदा तदा  ।  
अग्नेर्मन्वे ऽनुवाकस्य पठनात्कृतकृत्यता  ॥ अन्ग्_१।७६७ ॥  
तीर्थप्रतिग्रही दृष्टो यदि श्राद्धदिने तराम्  ।  
तीर्थजीवी तदावासी तत्पुरोहित एव च  ॥ अन्ग्_१।७६८ ॥  
यदा दृष्टस्तदा सूर्यं पश्येमेति विलोकयेत्  ।  
[०९०]  
वरणम्  
त्रिपूर्षचर्यावृत्तान्तः स्पष्टो यस्य भवेत्तराम्  ॥ अन्ग्_१।७६९ ॥  
तादृशं प्रयतं द्वान्तम् अलोलुपमदाम्भिकम्  ।  
यदृच्छालाभसन्तुष्टं श्रोत्रियं वेदिनं शुचिम्  ॥ अन्ग्_१।७७० ॥  
नित्याग्निं पूर्ववयसं सुधियं सत्कुलोद्भवम्  ।  
तस्मात्प्रत्युपकारैकरहितं सुमुखं द्विजम्  ॥ अन्ग्_१।७७१ ॥  
समीक्ष्य वरयेत्सम्यग् ब्राह्मणं श्राद्धकर्मणि  ।  
आदौ सङ्कल्प्य प्रयतः सपवित्रकरस्तथा  ॥ अन्ग्_१।७७२ ॥  
दर्भपाणिः कृतप्राणायामो ऽत्वरतरस्तराम्  ।  
अक्रोधनश्च सुमुखो वाचा सङ्कल्पमाचरेत्  ॥ अन्ग्_१।७७३ ॥  
देशं कालं च सङ्कीर्त्य तथा च प्रकृते ततः  ।  
पित्ःन् देवान् प्राकृतान्वै समुद्दिश्य च प्राकृतम्  ॥ अन्ग्_१।७७४ ॥  
करिष्ये कर्म चैवेति सङ्कल्पं प्रथमं चरेत्  ।  
प्रसादाय दर्भदानम्  
विश्वेषामत्र देवानां स्थानमाहवनीयके  ॥ अन्ग्_१।७७५ ॥  
क्षणं कृत्वा प्रसादो ऽद्य करणीय उदीर्यते  ।  
इत्येवं दक्षिणे हस्ते दद्याद्दर्भान् द्विजस्य वै  ॥ अन्ग्_१।७७६ ॥  
एतद्धै वरणं प्रोक्तं पित्ःणामेवमेव वै  ।  
मण्डलपूजा  
कृत्वा तु वरणं पश्चाद् ॐ तथेति च चोदिते  ॥ अन्ग्_१।७७७ ॥  
[०९१]  
कृत्वा तु मण्डलं शुद्धं गोमयेन विधानतः  ।  
मण्डलं पूजयित्वादौ दैवं पैतृकमेव च  ॥ अन्ग्_१।७७८ ॥  
मण्डलात्पश्चिमे भागे ब्राह्मणे स्वागतीकृते  ।  
तत्रैव विसृजेत्पाद्यं क्षालयेन्मण्डलोपरि  ॥ अन्ग्_१।७७९ ॥  
गुल्फयोरधः क्षालनम्  
पादप्रक्षालनं श्राद्धे वरं स्याद्गुल्फयोरधः  ।  
पित्ःणां नरकं घोरं रोमसंसक्तवारिणा  ॥ अन्ग्_१।७८० ॥  
यदि स्याद्रोमसंसक्तं पादप्रक्षालने भवेत्  ।  
तद्दोषपरिहाराय आजानु क्षालयेत्परम्  ॥ अन्ग्_१।७८१ ॥  
आचमनप्रकरणम्  
आदावन्त्ये च पाद्ये च विष्टरे विकिरे तथा  ।  
उच्छिष्टपिण्डदाने च षट्सु चाचमनं स्मृतम्  ॥ अन्ग्_१।७८२ ॥  
कर्तुः पूर्वं भोक्तुराचमने  
कर्ता ऽनाचम्य यद्भोक्ता कुर्यादाचमनक्रियाम्  ।  
शुनो मूत्रसमं तोयं तस्मात्तत्परिवर्जयेत्  ॥ अन्ग्_१।७८३ ॥  
देवादिभोजनदिक्  
उदङ्मुखस्तु देवानां पित्ःणां दक्षिणामुखः  ।  
प्रदद्यात्पार्वणे सर्वं देवपूजाविधानतः  ॥ अन्ग्_१।७८४ ॥  
वरणत्रयकालः  
केचिद्रात्रौ तु पूर्वेद्युस् तद्दिने प्रातरेव च  ।  
[०९२]  
कुतपे तद्दिने भूयस् त्रिवारं श्राद्धमूचिरे  ॥ अन्ग्_१।७८५ ॥  
सकृदेवेति तज्जामितया श्राद्धं प्रकुर्वते  ।  
तत्स्थाने वरणं कृत्वा श्राद्धं सर्वं प्रकुर्वते  ॥ अन्ग्_१।७८६ ॥  
ॐ भूर्भुवः सुवरिति स्वाहान्तमन्त्रो वै ततः  ।  
विष्टरः  
अयं वो विष्टरश्चेति प्रदद्याद्विष्टरं तथा  ॥ अन्ग्_१।७८७ ॥  
स्वधाशब्दं पितृस्थाने सर्वत्रैवं विधीयते  ।  
अनेनैव तु मन्त्रेण तत्पूजा विहिता परा  ॥ अन्ग्_१।७८८ ॥  
अयं हि परमो मन्त्रः पित्ःणामर्चने महान्  ।  
प्रयोक्तव्यः श्राद्धदिने मन्त्राः प्राकृतमातृकाः  ॥ अन्ग्_१।७८९ ॥  
विश्वान् देवान् पित्ःन्वापि सम्बुध्योच्चार्य तत्परम्  ।  
पूर्वोक्तेनैव मन्त्रेण विष्टरं प्रतिपादयेत्  ॥ अन्ग्_१।७९० ॥  
षष्ठ्यन्तेनासनं दद्यात् क्षणश्च क्रियतामिति  ।  
क्षणं दद्यात्तु दर्भेण हस्तसंस्पर्शनेन वा  ॥ अन्ग्_१।७९१ ॥  
प्राप्नुवन्तु भवन्तश्च तारपूर्वेण वै वदेत्  ।  
अर्घ्यं कृत्वा कृतः प्रोक्तः कर्तव्य इति चेत्ततः  ॥ अन्ग्_१।७९२ ॥  
दर्भानास्तीर्य भूपृष्ठे तत्र पात्रमधोबिलम्  ।  
निक्षिप्य तदुपर्येवं दर्भैराच्छिद्य वै ततः  ॥ अन्ग्_१।७९३ ॥  
उद्धृत्य प्रोक्ष्य तत्पात्रे यवान्निक्षिप्य शम्बरम्  ।  
भूर्भुवःसुवरापूर्वगन्धाक्षतसुमादिकम्  ॥ अन्ग्_१।७९४ ॥  
[०९३]  
तत्र निक्षिप्य तच्चाम्भस् तद्धस्ते ऽर्घ्यं प्रदापयेत्  ।  
आवाहनं च तत्पूर्वं परं वा तत्कृताकृतम्  ॥ अन्ग्_१।७९५ ॥  
यदि कर्तव्यधीः स्याच्चेत् तदा व्याहृतिभिश्चरेत्  ।  
या दिव्या इति वा नो चेद् देवा वो ऽर्ध्यमिति ब्रुवन्  ॥ अन्ग्_१।७९६ ॥  
दद्यात्तमर्घ्यं देवेभ्यः पितृभ्यश्च क्रमेण वै  ।  
आवाहने विश्वेदेवा उशन्तस्त्विति युग्मकम्  ॥ अन्ग्_१।७९७ ॥  
उभयत्र प्रकथितं केचनात्रापरामृचम्  ।  
विश्वेदेवास इत्येकां विश्वेदेवेति वै पराम्  ॥ अन्ग्_१।७९८ ॥  
आगच्छन्त्विति तां चापि देवार्थे प्रजपन्ति वै  ।  
पितृस्थान उशन्तस्त्वा आयन्तु न इतीव वै  ॥ अन्ग्_१।७९९ ॥  
प्रजपेयुः केचनात्र तदेतत् कथितं परम्  ।  
कृताकृतं प्रकथितम् अनुक्ताबाधकं न तु  ॥ अन्ग्_१।८०० ॥  
वेदमात्रानुक्तितस्तु गन्धाक्षतयवादिकम्  ।  
धूपदीपदुकूलादि कृत्स्नं यज्ञोपवीतकम्  ॥ अन्ग्_१।८०१ ॥  
सर्वं व्याहातेभिर्दद्यात् तूष्णीं वा तद्यथारुचि  ।  
अग्नौकणाम  
ततो ऽग्नौ करणं कुर्याद् यदि पूर्वं स्वसूत्रतः  ॥ अन्ग्_१।८०२ ॥  
अनुक्तमन्त्रैः काश्चित्तु कृताः स्युस्ताः क्रियास्ततः  ।  
तत्पूर्वकृतसङ्कल्पकर्ममध्याधिकत्वतः  ॥ अन्ग्_१।८०३ ॥  
[०९४]  
पुनःसङ्कल्पप्रकरणम्  
तत्किञ्चिद्विगुणीभूयात् तद्वैगुण्यत एव वै  ।  
पुनः सङ्कल्पयित्वैव तत्पूर्वकक्रियां चरेत्  ॥ अन्ग्_१।८०४ ॥  
सर्वत्रैवं विजानीयात् तत्तत्सङ्कल्पकर्मसु  ।  
न चेदेकस्य सङ्कल्प एकधैव भवेद्धि वै  ॥ अन्ग्_१।८०५ ॥  
आसमाप्तेर्विधानेन प्रकृते पैतृके किल  ।  
अनुक्तमन्त्रपठनात् पुनः सङ्कल्पमाचरेत्  ॥ अन्ग्_१।८०६ ॥  
यद्युक्तमन्त्रमात्रेण यत्कर्म चलति स्थले  ।  
तत्कर्ममध्ये न पुनः सङ्कल्पः प्रभवेद्धि वै  ॥ अन्ग्_१।८०७ ॥  
तस्मात्सङ्कल्पयित्वा ऽथ चाशैकरणमारभेत्  ।  
परिवेषणप्रकारपौर्वापर्यम्  
सम्परिस्तीर्य विधिना दर्भैस्तैर्दक्षिणाग्रकैः  ॥ अन्ग्_१।८०८ ॥  
अन्नमादाय पक्वात्तु चोपस्तीर्य ततः पुनः  ।  
मेक्षणेनान्नमादाय मन्त्रमेतं श्रुतीरितम्  ॥ अन्ग्_१।८०९ ॥  
प्रतिकल्पैकपठितं सोमायेति हुनेद्धविः  ।  
तच्छेषेण यमायेति अग्नयेति च तत्परम्  ॥ अन्ग्_१।८१० ॥  
उद्देशत्यागमात्रं च प्राचीनावीतिनैव वै  ।  
समुच्चार्य पुनश्चैव परिषिच्याप्रदक्षिणम्  ॥ अन्ग्_१।८११ ॥  
अमन्त्रकं विधानेन तदन्नं शिष्टमुद्धृतम्  ।  
अर्धं क्षिपेद्विप्रपात्रे दत्वा हस्तोदकं ततः  ॥ अन्ग्_१।८१२ ॥  
दैवपात्रे ऽभिघार्याथ पूर्ववच्च विधानतः  ।  
[०९५]  
अन्नं च पायसं भक्ष्यं व्यञ्जनानि फलानि च  ॥ अन्ग्_१।८१३ ॥  
पयो मधु घृतं चान्ते सूपं तु परिवेषयेत्  ।  
अग्रे सूपदाने  
यदि सूपादथ पुनर्वस्तु स्यात्परिवेषितम्  ॥ अन्ग्_१।८१४ ॥  
तद्राक्षसं भवेच्छ्राद्धं तथा तस्मान्न चाचरेत्  ।  
रक्षोघ्नमन्त्रम्  
अन्नमाज्येनाभिघार्य गायत्र्या प्रोक्ष्य तत्परम्  ॥ अन्ग्_१।८१५ ॥  
दधिनान्नं च प्रच्छाद्य चाहमस्मीति सूक्तकम्  ।  
प्रपठेदत्र विधिना राक्षोघ्नश्रुतिमध्यगम्  ॥ अन्ग्_१।८१६ ॥  
येन केनाप्युच्चारणमसमर्थस्य  
स्वयं यद्यसमर्थश्चेन् मन्त्रोच्चारणकर्मणि  ।  
येन केन च विप्रेण वाचनीयं प्रयत्नतः  ॥ अन्ग्_१।८१७ ॥  
नैते मन्त्रा याजमाना अत्रोक्ताः किल कर्मणि  ।  
राक्षसानां विनाशाय वेदघोषः प्रशस्यते  ॥ अन्ग्_१।८१८ ॥  
स घोषो ब्राह्मणैः कर्तुं शक्यते प्रकृते किल  ।  
उष्णं दातव्यम्  
अन्नं वस्तूनि यानीह पात्रेण सह केवलम्  ॥ अन्ग्_१।८१९ ॥  
चुल्लिस्थानि भवेयुर्हि तेभ्यः पात्रेभ्य एव वै  ।  
दर्विम्यश्च समुद्धृत्य स्वल्पं स्वल्पं यथोष्मकम्  ॥ अन्ग्_१।८२० ॥  
यदा भवेत्तदा तत्र विप्रेभ्यः परिवेषयेत्  ।  
ऊष्मभागा हि पितरश् चोष्मशून्यं न पैतृकम्  ॥ अन्ग्_१।८२१ ॥  
[०९६]  
भवेदेव न सन्देहः पश्चादन्नं यथा पुरा  ।  
विप्रहस्ते जलं दत्वा गायत्र्या प्रोक्ष्य वै ततः  ॥ अन्ग्_१।८२२ ॥  
यदैवाहवनीयं वै दक्षिणाग्निं विधानतः  ।  
नित्यं वै गार्हपत्यं च परिषिञ्चति मन्त्रतः  ॥ अन्ग्_१।८२३ ॥  
सत्यं त्वर्तेन विधिना ब्राह्मणं परिषिच्य वै  ।  
पृथिवी तेति तत्सर्वम् अभिमृश्य ततः पुनः  ॥ अन्ग्_१।८२४ ॥  
समुपस्पर्शयित्वाथ पित्रादिभ्यो निवेदयेत्  ।  
प्रधानमेतद्धोमश्च समुपस्पर्शनं पुनः  ॥ अन्ग्_१।८२५ ॥  
मन्त्राः वाच्याः  
एतन्मन्त्रत्रयं वाचा यजमानः समुच्चरेत्  ।  
एतन्मन्त्रत्रयं श्राद्धे प्रधानकमिहोच्यते  ॥ अन्ग्_१।८२६ ॥  
तथा पिण्डप्रदानस्य मन्त्राः केचन चोदिताः  ।  
एतदुच्चारणाशक्तौ व्यर्थं श्राद्धं भवेत्किल  ॥ अन्ग्_१।८२७ ॥  
तस्माद्यत्नेन महता होमाग्नेय इति त्रयम्  ।  
द्वयं वाथ पुनश्चैकं पृथिवी तेति किञ्चन  ॥ अन्ग्_१।८२८ ॥  
अन्नाभिमर्शने प्रोक्तम् अमृतोपस्तराणकम्  ।  
पञ्च प्राणाहुतौ मन्त्राः प्राणायेत्यादिका पराः  ॥ अन्ग्_१।८२९ ॥  
यथावदेव वाचा ते प्रवाच्या श्राद्धकर्मणि  ।  
न चेच्छ्राद्धं भवेन्नैतद् एतैर्मन्त्रैर्भवेद्धि तत्  ॥ अन्ग्_१।८३० ॥  
पश्चात्पिण्डप्रदाने ऽपि मन्त्रा वाच्याश्च भक्तितः  ।  
[०९७]  
मन्त्रवैकल्पनाशाय वेदघोषः  
भोजने समुपक्रान्ते वेदघोषं प्रयत्नतः  ॥ अन्ग्_१।८३१ ॥  
कारयेद्विप्रमुखतः ऋग्यजुःसामभिस्तराम्  ।  
तेन वैकल्यदोषा ये रक्षोभिः परिकल्पिताः  ॥ अन्ग्_१।८३२ ॥  
सद्यो नष्टा भवेयुर्हि तस्मादेव तथाचरेत्  ।  
यथान्यघोषो विप्राणां शृणुयान्नात्र केवलम्  ॥ अन्ग्_१।८३३ ॥  
तथा घोषः प्रकर्तव्यः स्वयं परमुखात्तथा  ।  
यत्नात्कारयितव्यश्च न चेद्दोषो महान् भवेत्  ॥ अन्ग्_१।८३४ ॥  
वेदोच्चारणसामर्थ्यविकलो यदि तत्करः  ।  
नमो वः पितरो मन्त्रमात्रं भक्त्या जपेत्तु वै  ॥ अन्ग्_१।८३५ ॥  
इदं विष्णुर्व्याहृतीर्वा गायत्रीं वा विधानतः  ।  
विष्णोरराटमन्त्रे वा गायत्रीं वैष्णवीमपि  ॥ अन्ग्_१।८३६ ॥  
न चेत्तु पौरुषं सूक्तम् अथवा तं त्रियम्बकम्  ।  
आ वो राजानमन्त्रं वा मधुत्रयमथापि वा  ॥ अन्ग्_१।८३७ ॥  
नमो ब्रह्मण्यमन्त्रं वा दश शान्तिषु कामपि  ।  
स्वाधीना तामृचं नो चेद् गायत्रीं सर्वशून्यदाम्  ॥ अन्ग्_१।८३८ ॥  
प्रतद्विष्णुमन्त्रमिरावती धेनुमतीति च  ।  
यजमानः स्वयं प्रीत्यै पितृभ्यो प्रवदेत्तराम्  ॥ अन्ग्_१।८३९ ॥  
भोजनान्ते च सम्पन्नं प्रददेत्पुरतः स्थितः  ।  
तृप्ताः स्थेति द्विवारं तद् उक्त्वा दद्यात्तदन्नकम्  ॥ अन्ग्_१।८४० ॥  
[०९८]  
तत्रैव विकिरेत्पात्रसमीपे तत्पुरः स्थितः  ।  
उच्छिष्टपिण्डं च दद्याद् उत्तरापोशनं ततः  ॥ अन्ग्_१।८४१ ॥  
सर्वाण्येतानि शिष्टानाम् आचारेण न चोक्तितः  ।  
सूत्रकारस्य वेदस्य कृते ऽभ्युदयमुच्यते  ॥ अन्ग्_१।८४२ ॥  
अकृते प्रत्यवायो न पुनरन्यानि केवलम्  ।  
तत्तत्क्रियाविशेषेषु तूष्णीकं वेदमन्त्रकैः  ॥ अन्ग्_१।८४३ ॥  
अत्रानुक्तैर्महाकालविलम्बो बाधकाय वै  ।  
भवेदेव न सन्देहः श्राद्धमन्त्रो य ईरितः  ॥ अन्ग्_१।८४४ ॥  
तन्मात्रस्य समीचीनप्रोक्त्यै तत्कर्म साधु वै  ।  
भवेत्किलान्यथा तद्धि किं भवेदिति साधुभिः  ॥ अन्ग्_१।८४५ ॥  
सम्यगालोचनीयो ऽतो श्राद्धमन्त्रोक्तिमात्रतः  ।  
यावान् कालविलम्बः स्यात् तावानेवात्र केवलम्  ॥ अन्ग्_१।८४६ ॥  
प्रामाणिको हि तद्भिन्नो ऽविहितश्च विधानतः  ।  
कर्मणो बाधकायैव साधकाय भवेन्न तु  ॥ अन्ग्_१।८४७ ॥  
तस्माद्विद्वान् सूत्रवेदविहितं यावदेव वै  ।  
तावदेव प्रकुर्वीत सर्वसौख्याय केवलम्  ॥ अन्ग्_१।८४८ ॥  
आत्मनो ब्राह्मणानां च भोक्त्ःणां शास्त्रवर्त्मनः  ।  
शास्त्रविरोधि त्याज्यमेव  
यथावदेव कुर्वीता -धिकं शास्त्रविरोधि यत्  ॥ अन्ग्_१।८४९ ॥  
सर्वं सम्यक्परित्याज्यं विहितं यत्तदाचरेत्  ।  
विप्राणां भोजनात्पश्चात् तच्छास्त्राधिककृत्यतः  ॥ अन्ग्_१।८५० ॥  
[०९९]  
समागतात्पुनः प्रोक्तः सङ्कल्पो नान्यथाचरेत्  ।  
अपां मध्येन चाच्छिन्द्य दर्भान् मूलैः सकृद्धतैः  ॥ अन्ग्_१।८५१ ॥  
शुन्धन्तां पितरः प्रोक्ष्य आयन्त्वित्यभिमन्त्र्य च  ।  
सकृदाच्छिन्नमन्त्रेण संस्तीर्यैव ततः पुनः  ॥ अन्ग्_१।८५२ ॥  
मार्जयन्तेति मन्त्रेण ततो दद्यात्तिलोदकम्  ।  
सकृदाच्छिन्नदर्भेषु त्रिषु स्थानेषु तत्परम्  ॥ अन्ग्_१।८५३ ॥  
एतत्तेति च मन्त्रेण दद्यात्पिण्डत्रयं पुनः  ।  
यन्मे मातेति मन्त्रं तत् पितृभ्य इति वै पुनः  ॥ अन्ग्_१।८५४ ॥  
अत्र पितरो ऽमुत्र च अमी मदमतः परम्  ।  
ये समानास्ततो भूयो येन जातास्ततः परम्  ॥ अन्ग्_१।८५५ ॥  
वीरं धत्तेति तत्प्राश्याघ्राय वा तत्परं पुनः  ।  
मार्जयन्तेति मन्त्रेण पूर्ववच्च तिलोदकम्  ॥ अन्ग्_१।८५६ ॥  
दत्वाञ्जनाभ्यञ्जने च वासश्छित्वा विधानतः  ।  
नमो व इति मन्त्रेण नमस्कारान् समाचरेत्  ॥ अन्ग्_१।८५७ ॥  
गृहान्न इति मन्त्रं च ऊर्ज वहन्तीमनुं ततः  ।  
उत्तिष्ठत पितरो मनो न्वाहुवेति मन्त्रकम्  ॥ अन्ग्_१।८५८ ॥  
पुनर्न इति भूयश्च यदन्तरिक्षमिति वै  ।  
मन्त्रान् जप्त्वा क्रमेणैवं पिण्डांस्तान्पूजयेत्ततः  ॥ अन्ग्_१।८५९ ॥  
पितृपिण्डार्चनं यैस्तु क्रियते दर्भपत्रकैः  ।  
तण्डुलैरक्षतैः पुष्पैस् तिलैरपि यवैस्तथा  ॥ अन्ग्_१।८६० ॥  
प्रीणिताः पितरस्तेन यावच्चन्द्रार्कमेदिनी  ।  
[१००]  
पुत्रकलत्रादिभिः पितृप्रदक्षिणनमस्काराः  
वासोभिः पूजयेत्पिण्डान् यथाशक्त्या विचक्षणः  ॥ अन्ग्_१।८६१ ॥  
दक्षिणाभिश्च ताम्बूलैर् धूपदीपादिभिस्तथा  ।  
प्रदक्षिणनमस्कारैः पुत्रपौत्रादिभिः सह  ॥ अन्ग्_१।८६२ ॥  
कलत्रैः परिवारैश्च न चेत्तस्य कुलं तराम्  ।  
न वर्धते क्षीयते च काले काले शनैः शनैः  ॥ अन्ग्_१।८६३ ॥  
त एव पिण्डाः पितरस् तद्रूपेण स्थिताः परम्  ।  
भवेयुः पूजनार्थाय नात्र कार्या विचारणा  ॥ अन्ग्_१।८६४ ॥  
अप्रत्यक्षा हि पितरो वायुरूपं समाश्रिताः  ।  
आकाशरूपमापन्नाः कालभेदेषु सन्ततम्  ॥ अन्ग्_१।८६५ ॥  
नित्यमाकाशरूपास्ते श्राद्धकालेषु भक्तितः  ।  
समाहूतास्तदा सद्यो वायुरूपं समाश्रिताः  ॥ अन्ग्_१।८६६ ॥  
समायान्ति मनोवेगात् पिण्डकाले तु ते पुनः  ।  
तत्प्रविश्यैव पुत्राणां हिताय क्षणमञ्जसा  ॥ अन्ग्_१।८६७ ॥  
तिष्ठन्ति किल तत्पूजास्वीकाराय ततो यतन्  ।  
तत्पूजां विधिना कुर्यात् ततश्चेत्पुत्रकामुकः  ॥ अन्ग्_१।८६८ ॥  
मध्यमपिण्डं परिमृज्य  
प्रयच्छेन्मध्यमं पिण्डं धर्मपत्न्यै समन्त्रकम्  ।  
आधत्त पितरश्चेति ततः सा नियता शुचिः  ॥ अन्ग्_१।८६९ ॥  
प्रगृह्याञ्जलिना भक्त्या प्राङ्मुखी मौनमाश्रिता  ।  
[१०१]  
तं प्राश्य विधिनाचम्य तत्पश्चात्तु त्रिरात्रकम्  ॥ अन्ग्_१।८७० ॥  
कुर्वन्ती भोजनं भर्तुर् मुक्तेः पश्चात्सकृच्छुचिः  ।  
मुदिता हर्षितातीव दुःखिता मलिना तथा  ॥ अन्ग्_१।८७१ ॥  
भावयन्ती महारुद्रं तं कालं निनयेदपि  ।  
तावन्मात्रेण च ततः सा पुत्रं पुष्करस्रजम्  ॥ अन्ग्_१।८७२ ॥  
लभते नात्र सन्देहो यदि सा स्याद्रजस्वला  ।  
श्राद्धदिने शूद्रभोजने  
न शूद्रं भोजयेच्छ्राद्धे गृहे यत्नेन तद्दिने  ॥ अन्ग्_१।८७३ ॥  
श्राद्धशेषं न शूद्रेभ्यो न दद्यात्तु खलेष्वपि  ।  
पितृभोजनपात्रस्य खननम्  
पितुरुच्छिष्टपात्राणि श्राद्धे गोप्यानि कारयेत्  ॥ अन्ग्_१।८७४ ॥  
खनित्वैव विनिक्षिप्य यथा श्राद्धे न गोचरम्  ।  
सोदकुम्भम्  
कृते ऽकृते वा सापिण्ड्ये मातापित्रोः परस्य वा  ॥ अन्ग्_१।८७५ ॥  
तस्याप्यन्नं सोदकुम्भं दद्यात्संवत्सरं द्विजः  ।  
अदैवं पार्वणश्राद्धं सोदकुम्भमधर्मकम्  ॥ अन्ग्_१।८७६ ॥  
कुर्यादाब्दिकपर्यन्तं सङ्कल्पविधिनान्वहम्  ।  
कुर्यादहरहः श्राद्धम् अमावास्यां विना सदा  ॥ अन्ग्_१।८७७ ॥  
यत्सोदकलशश्राद्धं न कुर्यादनुमासिके  ।  
प्रथमाब्दे न तिलतर्पणम्  
प्रथमाब्दे न कर्तव्यं तिलतर्पणमित्यपि  ॥ अन्ग्_१।८७८ ॥  
[१०२]  
सपिण्डीकरणात्परं श्राद्धाङ्गतर्पणम्  
यदेतत्तत्तु कथितं वत्सराब्दे सपिण्डने  ।  
एकादशे द्वादशे वा सपिण्डीकरणं यदि  ॥ अन्ग्_१।८७९ ॥  
कृतं चेत्तत्पुरं सम्यक् सद्यः श्राद्धाङ्गतर्पणम्  ।  
कुर्वीतैव तथा दर्शं प्रतिमासं पृथक् पृथक्  ॥ अन्ग्_१।८८० ॥  
अकृते तर्पणे भूयः पितरस्तस्य केवलम्  ।  
भवेयुर्दुःखिता घोरं पुनः प्रेतत्वशङ्कया  ॥ अन्ग्_१।८८१ ॥  
तेषां शङ्कानिरासाय मासिकेष्वङ्गतर्पणम्  ।  
श्राद्धान्ते विधिना कार्यं सद्य एव न संशयः  ॥ अन्ग्_१।८८२ ॥  
प्रतिमासं तदा दर्शं यच्छ्राद्धं तर्पणादिकम्  ।  
असंशयं प्रकुर्वीत न चेद्दोषो महान् भवेत्  ॥ अन्ग्_१।८८३ ॥  
श्राद्धमुक्तेः परं तेषां द्विजानां करशुद्धये  ।  
तिलैर्हस्तोदकं कार्यं षड्वारं दर्भपुञ्जतः  ॥ अन्ग्_१।८८४ ॥  
न चेत्तत्करशुद्धिश्च न भवेदेव केवलम्  ।  
मद्गोत्रं वर्धतां देव पित्ःणां च प्रसादतः  ॥ अन्ग्_१।८८५ ॥  
इति ब्राह्मणपादेषु सपर्यां तां तदाचरेत्  ।  
विश्वेदेवप्रसादं च पित्ःणां च प्रसादकम्  ॥ अन्ग्_१।८८६ ॥  
स्वीकृत्य शिरसा गृह्य देवाश्च पितरस्ततः  ।  
स्वस्ति ब्रूतेति वाचोक्त्वा ह्य् अक्षयोदकमित्यपि  ॥ अन्ग्_१।८८७ ॥  
अस्त्वित्यपि च तद्धस्ते शम्बरं सतिलाक्षतम्  ।  
यथाक्रमेण दद्याच्च वाचयिष्ये स्वधां तथा  ॥ अन्ग्_१।८८८ ॥  
[१०३]  
स्वाहामपि च सम्प्रार्थ्य वाच्यतामिति तैस्ततः  ।  
सम्प्रोक्तस्तु ऋचे त्वेति धारां तां प्रवदेत्पराम्  ॥ अन्ग्_१।८८९ ॥  
पितृभ्यश्च प्रथमतः पितामहेभ्य एव च  ।  
प्रपितामहेभ्यश्च तद्वत् स्वधास्ता वाच्यतामिति  ॥ अन्ग्_१।८९० ॥  
ब्रुवन्तु च भवन्तो वै ॐ स्वधामिति वै वदेत्  ।  
सम्पद्यन्तां स्वधाश्चेति देवाश्चापि तथा पुनः  ॥ अन्ग्_१।८९१ ॥  
प्रीयन्तां पितरः पश्चात् पितामहास्ततः किल  ।  
प्रपितामहाश्च पितरस् तद्धस्ते सलिलं क्षिपेत्  ॥ अन्ग्_१।८९२ ॥  
पित्ःणां रजतं, देवानां स्वर्णम्  
ततः श्राद्धैकसाद्गुण्यहेतवे दक्षिणां मुदा  ।  
यथाशक्त्या प्रदद्याच्च पित्ःणां रजतं परम्  ॥ अन्ग्_१।८९३ ॥  
हिरण्यं चापि देवानां वाजेवाजेति वै वदेत्  ।  
उत्तिष्ठतेति पितरः अनुगच्छन्तु देवताः  ॥ अन्ग्_१।८९४ ॥  
इत्युद्वास्य तु तान् पश्चाद् अन्नशेषो ऽखिलः पुनः  ।  
क्रियतां किमिति प्रोक्ते चेष्टैः स उपभुज्यताम्  ॥ अन्ग्_१।८९५ ॥  
इत्युक्तस्तु ततो भूयः स्वादुषṁ सद इत्यतः  ।  
उपस्थानं पित्ःणां तु कुर्यात्प्राञ्जलिना द्विजः  ॥ अन्ग्_१।८९६ ॥  
तेषां तामाशिषं गृह्य प्रणिपत्य विधानतः  ।  
अनुव्रज्य विधानेन स्वगृहस्यान्तिमे त्यजेत्  ॥ अन्ग्_१।८९७ ॥  
न चेत्सर्वत्र ताः प्रोक्ताः परा व्याहृतयः शिवाः  ।  
न चेत्तु वामदेवाय मन्त्रं परममुत्तमम्  ॥ अन्ग्_१।८९८ ॥  
[१०४]  
प्रवदेत्तेन मनुना यद्यद्वैगुण्यमागतम्  ।  
कर्ममध्ये पैतृके ऽस्मिन् ज्ञानाज्ञानत एव वै  ॥ अन्ग्_१।८९९ ॥  
कर्तृभोक्तृमहादोषद्रव्यकालादिसम्भवाः  ।  
लोभमोहाज्ञानचित्तकायकृत्यविशेषजाः  ॥ अन्ग्_१।९०० ॥  
महापराधाः सुक्रूराः परीहारैकवर्जिताः  ।  
ते सर्वे स्मरणात्तस्य महामन्त्रस्य वैभवात्  ॥ अन्ग्_१।९०१ ॥  
सद्यो विलयमायान्ति कर्मसाद्गुण्यमप्यति  ।  
प्रभवेत्सद्य एवैवं तस्मात्तु मनुमुत्तमम्  ॥ अन्ग्_१।९०२ ॥  
नमोद्वादशसंयुक्तं पठनीयं सकृत्किल  ।  
तावन्मात्रेण तत्कर्म परमं तृप्तिकारकम्  ॥ अन्ग्_१।९०३ ॥  
अच्छिद्रं सद्गुणं साङ्गं विकलैकविवर्जितम्  ।  
प्रत्यवायैकरहितं गयाश्राद्धशताधिकम्  ॥ अन्ग्_१।९०४ ॥  
भवत्येव न सन्देहस् तस्मात्तन्मन्त्रमुच्चरेत्  ।  
उच्छिष्टादि श्राद्धे सप्त पवित्राणि  
उच्छिष्टं शिवनिर्माल्यं वमनं प्रेतपर्पटम्  ॥ अन्ग्_१।९०५ ॥  
श्राद्धे सप्त पवित्राणि दौहित्रः कुतपस्तिलाः  ।  
पयसो वत्सपीतत्वाद् उच्छिष्टमिति नाम तत्  ॥ अन्ग्_१।९०६ ॥  
भगीरथप्रार्थनया तद्गङ्गात्यवलेपहा  ।  
तिरोधानं जटारण्ये कृत्वा तामधरद्यतः  ॥ अन्ग्_१।९०७ ॥  
तन्निर्माल्यं ततो गङ्गा सा प्रीत्यै परमा स्मृता  ।  
सा नित्यशुद्धा तद्योगाद् गङ्गा पतितपावनी  ॥ अन्ग्_१।९०८ ॥  
[१०५]  
निर्दोषा सैव कथिता तद्भिन्ना सप्त याश्च ताः  ।  
अशुद्धाश्च कदाचित्स्युः शिवाङ्गपतिता तु सा  ॥ अन्ग्_१।९०९ ॥  
अत्यन्तैकपवित्रा हि नान्या वै तत्समा सरित्  ।  
तदीयोदकसम्बन्धाद् यत्पित्र्यं कर्म तत्तु वै  ॥ अन्ग्_१।९१० ॥  
अपवित्रसहस्रेभ्यो मुक्तं सद्यो भविष्यति  ।  
पितरो नित्यतृप्तास्ते नष्टक्षुत्काः पितामहाः  ॥ अन्ग्_१।९११ ॥  
पारमेश्वरसायुज्यं लभन्ते प्रपितामहाः  ।  
अप्यन्ये कुलजा एव स्युस्ते कुलसहस्रकम्  ॥ अन्ग्_१।९१२ ॥  
तच्चापि वैष्णवं धाम तत्क्षणात्प्रापितं भवेत्  ।  
त्रिरात्रफलदा नद्यः पुण्ये तदयनद्वये  ॥ अन्ग्_१।९१३ ॥  
अर्धोदये महोदये चक्रिके ग्रहणे तथा  ।  
पद्मकापिलषष्ठ्यां वा पुनरन्येषु ताः पुनः  ॥ अन्ग्_१।९१४ ॥  
विधिप्रयत्नरचिता ऽवगाहनजपादिकैः  ।  
फलप्रदा हि सरितो न तथा जाह्नवी शिवा  ॥ अन्ग्_१।९१५ ॥  
दर्शनस्पर्शनध्यानैर् जन्तूनां जन्ममोचनी  ।  
तदुत्तरक्षणाद्गङ्गा तद्भार्गतनुसम्भवा  ॥ अन्ग्_१।९१६ ॥  
सिंहकर्कटयोर्मध्ये सर्वा नद्यो रजस्वलाः  ।  
दिनत्रयमसंस्पृश्यास् तत्रादौ याः सरिद्वराः  ॥ अन्ग्_१।९१७ ॥  
महानद्यः  
गोदावरी भीमरथी तुङ्गभद्रा च वेणिका  ।  
तापी पयोष्णी दिव्या स्युर् दक्षिणे तु सरिद्वराः  ॥ अन्ग्_१।९१८ ॥  
पावनी नर्मदा चैव यमुना च महानदी  ।  
[१०६]  
सरस्वती विशोका च वितस्ता च तथा पुनः  ॥ अन्ग्_१।९१९ ॥  
दक्षिणायनकाले तु सम्प्राप्ते चावगाहनात्  ।  
परं त्रिदिनपर्यन्तं भवेयुस्ता रजस्वलाः  ॥ अन्ग्_१।९२० ॥  
न तु सा शम्भुसम्बन्धान् नित्यशुद्धा प्रकीर्तिता  ।  
जाह्नवी सरितां मुख्या सर्वलोकैकपावनी  ॥ अन्ग्_१।९२१ ॥  
ह्लादनी पावनी कामा कामनीया कलावती  ।  
करका कलुषघ्नी या नागाश्चैतास्तुरीयकात्  ॥ अन्ग्_१।९२२ ॥  
दिवसात् प्रभृति प्रोक्तास् तिस्रो रात्री रजस्वलाः  ।  
सप्तमीप्रभृति ह्येवं सरितः काश्चनापराः  ॥ अन्ग्_१।९२३ ॥  
नलिनी निर्मला नारा गुर्वी गर्भा गरा धरा  ।  
क्षुरिका काशिका श्यामा दश प्रोक्ता रजस्वलाः  ॥ अन्ग्_१।९२४ ॥  
दारिद्र्यनाशिनी देया बाहुदा बहुला बला  ।  
शर्मिष्ठा शयना स्वापा नव नद्यो रजस्वलाः  ॥ अन्ग्_१।९२५ ॥  
दशमीप्रभृति प्रोक्तास् तिस्रो रात्रीर्मनीषिभिः  ।  
तप्ता तापा तापसा च विश्वामित्रा बृहद्वरा  ॥ अन्ग्_१।९२६ ॥  
धेना सेना सना सोमा नव नद्यो रजस्वलाः  ।  
त्रयोदशीप्रभृत्येता कथितास्ता रजस्वलाः  ॥ अन्ग्_१।९२७ ॥  
कलिका वरुणा वामा सोमदा महिला कला  ।  
[१०७]  
त्वरिता लुलिता तारा षोडशप्रभृति स्मृताः  ॥ अन्ग्_१।९२८ ॥  
तिस्रो रात्रीरापगास्ता महाशुद्धा रजस्वलाः  ।  
गारुत्मता गतिमती गतिदा गणवारिता  ॥ अन्ग्_१।९२९ ॥  
गुणाढ्या गुणदा शेषा सप्त नद्यः प्रकीर्तिताः  ।  
एकोनविंशतिदिनप्रभृत्येता रजस्वलाः  ॥ अन्ग्_१।९३० ॥  
शातद्रुश्च शतद्रुश्च वरणी वारुणी रसा  ।  
हिरण्यदा हैमवती गजवासी मनस्विनी  ॥ अन्ग्_१।९३१ ॥  
रजस्वला नवैताः स्युर् द्वाविंशतिदिनादितः  ।  
करतोया कालतोया वर्षतोया सरद्रसा  ॥ अन्ग्_१।९३२ ॥  
अन्तर्जला खेयतोया बृहत्तोया स्रवज्जला  ।  
पञ्चविंशत्यादितो वै विज्ञेयास्ता रजस्वलाः  ॥ अन्ग्_१।९३३ ॥  
अष्टाविंशत्प्रभृति वै याः काश्चन जनैः किल  ।  
नदीति नित्यं कथ्यन्ते खन्यन्ते च तदा तदा  ॥ अन्ग्_१।९३४ ॥  
नदीगाः सिन्धुगा वापि पर्वतादिसमुद्भवाः  ।  
यत्र कुत्रापि वा जाताः क्षुद्रा दीर्घा जलैर्युताः  ॥ अन्ग्_१।९३५ ॥  
वर्षाजलाश्च खननजला लवणशम्बराः  ।  
सर्वास्ताः कथिताः सद्भिर् मासान्ते स्यू रजस्वलाः  ॥ अन्ग्_१।९३६ ॥  
विशेषेणाधुना प्रोक्ताः सर्वासां सरितामपि  ।  
प्रसङ्गात्तत्स्वरूपस्य माहात्म्यं च तथाविधम्  ॥ अन्ग्_१।९३७ ॥  
उक्तप्रायं विजानीयाद् या वा नित्यजलाः पुनः  ।  
उत्तमा इति ताः प्रोक्ता नदीनां सिन्धुसङ्गतः  ॥ अन्ग्_१।९३८ ॥  
आधिक्यं तत्प्रकथितं पुण्यक्षेत्रादिना तथा  ।  
[१०८]  
क्षेत्रं चापि तथा ज्ञेयं नदीयुग्मैकमेलनात्  ॥ अन्ग्_१।९३९ ॥  
खननोत्पन्नसलिला तन्न्यूना कथिता तथा  ।  
खननाच्चाधिकजला तच्छ्रेष्ठा वै स्मृताखिलैः  ॥ अन्ग्_१।९४० ॥  
पञ्चयोजनपर्यन्तप्रवहत्सलिलोत्तमा  ।  
उत्पत्तिप्रभृतिस्थैर्यवहत्सलिलसंयुता  ॥ अन्ग्_१।९४१ ॥  
परमा चोत्तमा चेति सा गङ्गेति च फण्यते  ।  
नदीनां प्रवरा गङ्गा तज्जलं श्राद्धकर्मणि  ॥ अन्ग्_१।९४२ ॥  
पावनं परमं प्रोक्तं वमनं मधु चोच्यते  ।  
तत्प्रेतपर्पटं साक्षात् पित्ःणां दुःखवारकम्  ॥ अन्ग्_१।९४३ ॥  
खड्गपात्रं हि कुतपो दौहित्रो वा पुनः स्मृतः  ।  
शिवनिर्माल्यतः श्राद्धवैगुण्यं तत्प्रशाम्यति  ॥ अन्ग्_१।९४४ ॥  
पुनःकरणसम्प्राप्तौ शिवनिर्माल्ययोगतः  ।  
प्रनष्टः प्रभवेद्दोषस् ते चात्रापि वदाम्युत  ॥ अन्ग्_१।९४५ ॥  
पुनःश्राद्धप्रकरणम्  
विप्रवान्तावग्निनाशे पिण्डे च विदलीकृते  ।  
पिण्डगोलकसंयोगे दीपनाशे तथैव च  ॥ अन्ग्_१।९४६ ॥  
रजस्वलानाथभुक्तौ बुद्धिपूर्वं तथैव च  ।  
अशौचभुक्तावाशौचिसंस्पर्शे होमविस्मृतौ  ॥ अन्ग्_१।९४७ ॥  
अतिथौ तद्दिनभ्रान्त्या सङ्कल्पकरणे ऽपि वा  ।  
एकस्मिन्नेव दिवसे पित्रोर्व्यत्यासतः कृतः  ॥ अन्ग्_१।९४८ ॥  
तद्दिने चोपवासः स्यात् पुनः श्राद्धं परे ऽहनि  ।  
[१०९]  
आद्यश्राद्धे तु भुञ्जानविप्रस्य वमनं यदि  ॥ अन्ग्_१।९४९ ॥  
यत्ते कृष्णेति मन्त्रेण होमं कुर्याद्यथाविधि  ।  
षोडशश्राद्धभुञ्जानब्राह्मणस्तु वमेद्यदि  ॥ अन्ग्_१।९५० ॥  
प्रेताहुतिस्तु कर्तव्या लौकिकाग्नौ यथाविधि  ।  
अनुमासिकाद्युच्छिष्टवमने  
अनुमासिके ऽत्र कर्तव्य उच्छिष्टे वमनं यदि  ॥ अन्ग्_१।९५१ ॥  
कबले तु सुभुञ्जाने तृप्तिं चैव विनिर्दिशेत्  ।  
अमावास्यामासिके च ब्राह्मणो मुखनिःस्रुतम्  ॥ अन्ग्_१।९५२ ॥  
तथा महालयश्राद्धे पित्रादेर्वमनं यदि  ।  
पितामहादिवत्कृत्वा श्राद्धशेषं समापयेत्  ॥ अन्ग्_१।९५३ ॥  
उच्छिष्टोच्छिष्टसंस्पर्शे  
उच्छिष्टेन तु संस्पृष्टो भुञ्जानः श्राद्धकर्मणि  ।  
शेषमन्नं तु नाश्नीयात् कर्तुः श्राद्धस्य का गतिः  ॥ अन्ग्_१।९५४ ॥  
तत्स्थाननामगोत्रेण ह्मासनादि तथार्चयेत्  ।  
अन्नत्यागं ततः कृत्वा पावके जुहुयाच्चरुम्  ॥ अन्ग्_१।९५५ ॥  
पुरुषसूक्तेन जुहुयाद् यावद्द्वात्रिंशदाहुतिः  ।  
होमशेषं समाप्याथ श्राद्धशेषं समापयेत्  ॥ अन्ग्_१।९५६ ॥  
अकृत्वा तु समीपे तु ब्राह्मणे वमनं यदि  ।  
पुनः पाकं प्रकुर्वीत पिण्डदानं यथाविधि  ॥ अन्ग्_१।९५७ ॥  
उच्छिष्टस्पर्शनं ज्ञात्वा तत्पात्रं च विहाय च  ।  
तत्पात्रं परिहत्याथ भूमिं समनुलिप्य च  ॥ अन्ग्_१।९५८ ॥  
[११०]  
तस्य शीघ्रं विधायैव सर्वमन्नं प्रवेष्टयेत्  ।  
परिषिच्य ततः पश्चाद् भोजयेच्च न दोषकृत्  ॥ अन्ग्_१।९५९ ॥  
अन्योन्यस्पर्शे  
श्राद्धपङ्क्तौ तु भुञ्जानाव् अन्योन्यं स्पृशतो यदि  ।  
द्वौ विप्रौ विसृजेदन्नं भुक्त्वा चान्द्रायणं चरेत्  ॥ अन्ग्_१।९६० ॥  
उच्छिष्टोच्छिष्टसंस्पर्शे शुना शूद्रेण वा तथा  ।  
उपोष्य रजनीमेकां पञ्चगव्येन शुध्यति  ॥ अन्ग्_१।९६१ ॥  
इन्द्राय सोमसूक्तेन श्राद्धविघ्नो यदा भवेत्  ।  
अग्न्यादिभिर्भोजनेन श्राद्धं सम्पूर्णमेव हि  ॥ अन्ग्_१।९६२ ॥  
इन्द्राय सोमसूक्तेन भोजनेनेति च त्रयम्  ।  
विधानं कथितं सम्यग् व्यवस्था ह्यत्र चोच्यते  ॥ अन्ग्_१।९६३ ॥  
पिण्डदानात्परं यस्य कस्यचिद्ब्राह्मणस्य वै  ।  
वमनाच्छ्राद्धविघ्ने तु तदा सूक्तजपाद्धि सा  ॥ अन्ग्_१।९६४ ॥  
श्राद्धसम्पूर्णता ज्ञेया तत्पूर्वं चेत्तु दैवके  ।  
पितामहविष्णुवमने  
पितामहे तत्परस्मिन् विष्ण्वा वा वमने यदि  ॥ अन्ग्_१।९६५ ॥  
होमेनैव तदा ज्ञेया द्वयोर्यदि तदा पुनः  ।  
तत्सूक्तजपहोमाभ्यां श्राद्धसम्पूर्णता स्मृता  ॥ अन्ग्_१।९६६ ॥  
दर्शादौ छर्दने  
पितृस्थानस्य विप्रस्य वमने यदि दर्शके  ।  
पुनः पाकेन तच्छ्राद्धभोजनं विहितं तदा  ॥ अन्ग्_१।९६७ ॥  
[१११]  
आब्दिके वानुमासे वा तद्दिनोपोषणं भवेत्  ।  
परे ऽहनि पुनःश्राद्धं भोजनेनैव नान्यथा  ॥ अन्ग्_१।९६८ ॥  
एक एव यदा विप्रो भोनने छर्दितो यदि  ।  
आब्दिके तु परे ऽह्न्येव दर्शे वा यदि मासिके  ॥ अन्ग्_१।९६९ ॥  
तथैवाग्निं समाधाय होमं कुर्याद्यथाविधि  ।  
तत्स्थाननामगोत्रेण चासनादि समर्चयेत्  ॥ अन्ग्_१।९७० ॥  
अन्नत्यागं प्रकुर्वीत ततो ऽग्नौ जुहुयाच्चरुम्  ।  
प्राणादिपञ्चभिर्मन्त्रैर् यावद्द्वात्रिंशदाहुतिः  ॥ अन्ग्_१।९७१ ॥  
होमशेषं समाप्याथ श्राद्धशेषं समापयेत्  ।  
पुनः पाकेन सद्यो वै श्राद्धस्य करणं स्मृतम्  ॥ अन्ग्_१।९७२ ॥  
दर्शादिष्वेव कथितं न प्रत्यब्दे कथञ्चन  ।  
प्रत्यब्दस्य परे ऽह्न्येव स्थानं विप्रस्य तत्स्मृतम्  ॥ अन्ग्_१।९७३ ॥  
उपवासार्थः  
उपावृत्तिस्तु पाकेभ्यो यस्तु वासो गुणैः सह  ॥ अन्ग्_१।९७४ ॥  
उपवासः स विज्ञेयः सर्वभोगविवर्जितः  ।  
अपुत्रासापिण्ड्यम्  
पत्न्याः कुर्यादपुत्रायाः पत्युर्मात्रादिभिः सह  ॥ अन्ग्_१।९७५ ॥  
सापिण्ड्यमनुयाने तु जनकेन सहात्मजः।  ।  
अनुगमने  
मृतं यानुगता नाथं सा तेन सह पिण्डनम्  ॥ अन्ग्_१।९७६ ॥  
[११२]  
अर्हति स्वर्गवासे ऽपि यावदाभूतसम्प्लवम्  ।  
स्त्रीपिण्डं भर्तृपिण्डेन संयुज्य विधिवत्पुनः  ॥ अन्ग्_१।९७७ ॥  
त्रेधा विभज्य तत्पिण्डं क्षिपेन्मात्रादिषु त्रिषु  ।  
भर्तुः पित्रादिभिः कुर्याद् भर्त्रा पत्न्यास्तथैव च  ॥ अन्ग्_१।९७८ ॥  
सपत्न्या वा ऽसपत्न्या वा न भेद इति गोभिलः  ।  
एकादशे ऽहनि षोडशम्  
केचिदत्र पृथक्प्रोचुस् तं पक्षं प्रवदाम्यहम्  ॥ अन्ग्_१।९७९ ॥  
एकचित्यां समारूढौ दम्पती निधनं गतौ  ।  
एकोद्दिष्टं षोडशं च पृथगेकादशे ऽहनि  ॥ अन्ग्_१।९८० ॥  
द्वादशे ऽहनि सम्प्राप्ते पिण्डमेकं द्वयोः क्षिपेत्  ।  
पितामहादिपिण्डेषु तं पितुर्विनियोजयेत्  ॥ अन्ग्_१।९८१ ॥  
केचित्तमेव पिण्डं तु द्वेधा कृत्वा ततः परम्  ।  
उदग्भागगतं पिण्डं पितृवर्गे नियोजयेत्  ॥ अन्ग्_१।९८२ ॥  
यं दक्षिणस्थितं पिण्डं मातृवर्गे नियोजयेत्  ।  
तद्दिने परेद्युर्वा सहगमने श्राद्धम्  
अत्र केचित्पुनः प्रोचुः प्रकारान्तरतः किल  ॥ अन्ग्_१।९८३ ॥  
तद्दिने वा परेद्युर्वा भर्तारमनुगच्छति  ।  
भर्त्रा सहैव शुद्धिः स्यात् श्राद्धं चैकदिने भवेत्  ॥ अन्ग्_१।९८४ ॥  
पैतृकं मरणं यत्र तदेवाहुः प्रधानकम्  ।  
केचित्तु मातृकं प्राहुर् एवं पक्षद्वयं स्मृतम्  ॥ अन्ग्_१।९८५ ॥  
[११३]  
प्रचेता अत्र चोवाच स्वमतं तत्प्रवच्म्यहम्  ।  
भर्त्रा सह प्रमीतायाः मृते ऽहन्यपरे ऽह्नि वा  ॥ अन्ग्_१।९८६ ॥  
आशौचं मरणोद्दिश्य दहनादि तयोर्न तु  ।  
पुनः पक्षान्तरं प्रोक्तं कैश्चित्तत्र महर्षिभिः  ॥ अन्ग्_१।९८७ ॥  
पतिव्रता त्वन्यदिने ऽनुगच्छेद् या स्त्री पतिचित्त्यधिरोहणेन  ।  
दशाहतो भर्तुरघस्य शुद्धिः श्राद्धद्वयं स्यात्पृथगेककाले  ॥ अन्ग्_१।९८८ ॥  
तयोराशौचे मरणादि  
भर्तारमनुगच्छन्ती पत्नी चेदार्तवा यदि  ।  
तैलद्रोण्यां विनिक्षिप्य लवणे वा स्वकं पतिम्  ॥ अन्ग्_१।९८९ ॥  
परं त्रिरात्राद्दहनं कुर्युस्ते बान्धवास्तया  ।  
श्राद्धं चैकदिने कुर्युर् द्वयोरपि हि निर्णयः  ॥ अन्ग्_१।९९० ॥  
एकोद्दिष्टं षोडशं च भर्तुरेकादशे ऽहनि  ।  
द्वादशे ऽहनि सम्प्राप्ते पिण्डमेकं द्वयोः क्षिपेत्  ॥ अन्ग्_१।९९१ ॥  
पितामहादिपिण्डेषु तं पितुर्विनियोजयेत्  ।  
ब्रह्मवादिमतं भूयस् त्व् अन्यद्वक्ष्यामि शोभनम्  ॥ अन्ग्_१।९९२ ॥  
दह्यमानं तु भर्तारं दृष्ट्वा नारी पतिव्रता  ।  
अनुगच्छेत्तयोः श्राद्धं पृथगेकादशे ऽहनि  ॥ अन्ग्_१।९९३ ॥  
शिलाप्रतिष्ठापनादिकृत्यं सर्वं पृथक् पृथक्  ।  
एकत्रैव प्रकुर्वीत पितुर्मातुः समन्त्रकम्  ॥ अन्ग्_१।९९४ ॥  
षोडशान्तं पृथक्कृत्वा सापिण्ड्यं द्वादशे ऽहनि  ।  
प्रेतत्वात्तु विमुक्तेन सह मातुः सपिण्डकम्  ॥ अन्ग्_१।९९५ ॥  
[११४]  
तत्पिण्डसंयोजनम्  
स्त्रीपिण्डं भर्तृपिण्डेन संयुज्य विधिवत्पुनः  ।  
त्रेधा विभज्य तं पिण्डं क्षिपेन्मात्रादिषु त्रिषु  ॥ अन्ग्_१।९९६ ॥  
मातुः सापिण्ड्याभावस्थलम्  
अत्र विष्णुर्मतं स्वस्य सुलभायावदत्किल  ।  
कृते पितुः सपिण्डत्वे मातुस्तु न सपिण्डनम्  ॥ अन्ग्_१।९९७ ॥  
पितुरेव सपिण्डत्वे तस्या अपि कृतं भवेत्  ।  
स्त्रीणां पृथङ् न कर्तव्या सपिण्डीकरणक्रिया  ॥ अन्ग्_१।९९८ ॥  
दत्तेन पालकपितुः सापिण्ड्यम्  
अन्यगोत्रप्रदत्तश्चेत् तनयः स्वपितुस्ततः  ।  
पालकस्य प्रकुर्वीत तत्पित्रादिसपिण्डनम्  ॥ अन्ग्_१।९९९ ॥  
दत्तपुत्रकृत्यम्  
विवादो नात्र को ऽप्यस्ति तादृग्दत्तसुतः पितुः  ।  
स्वयं तद्भिन्नगोत्रो ऽपि तद्गोत्रे योजयेच्च तम्  ॥ अन्ग्_१।१००० ॥  
पितामहादिभिः सम्यक् यत्प्राचीनैकगोत्रकैः  ।  
दत्तपौत्रस्य पितरं प्रपितामहमुख्यकैः  ॥ अन्ग्_१।१००१ ॥  
त्यक्त्वा पितामहं त्वन्यगोत्रं सम्यक् ततः परम्  ।  
योजयेन्नात्र सन्देहस् तज्जं तत्प्रपितामहम्  ॥ अन्ग्_१।१००२ ॥  
त्यक्त्वा सम्यग्विचायैव स्वगोत्रैरेव योजनम्  ।  
कुर्यात्तद्विधिना नो चेत् पित्ःणां सङ्करो भवेत्  ॥ अन्ग्_१।१००३ ॥  
तेन दोषश्च सुमहान् प्रभवेदेव दुर्घटः  ।  
[११५]  
दत्तपुत्रोद्भवो यत्नात् सपिण्डीकरणे पितुः  ॥ अन्ग्_१।१००४ ॥  
त्यजेत्पितामहं यत्नात् तत्पुत्रः प्रपितामहम्  ।  
तत्पुत्रश्चेत्ततो वृद्धप्रपितामहमेव वै  ॥ अन्ग्_१।१००५ ॥  
एवं मातुः सपिण्डे तु दत्तपुत्रोद्भवश्चरेत्  ।  
अन्यगोत्रदत्तः  
यद्यन्यगोत्रजो दत्तः सन्ततौ तत्परम्पराम्  ॥ अन्ग्_१।१००६ ॥  
चतुष्कुलैकपर्यन्तं जातानां सङ्कटं महत्  ।  
तस्मिन् सपिण्डीकरणे तदानीं समुपस्थिते  ॥ अन्ग्_१।१००७ ॥  
भवत्येव हि तत्पश्चात् पञ्चमादि यथाक्रमम्  ।  
स्वयमेव भवेत्तावत् तद्वर्गे जन्मिनां महत्  ॥ अन्ग्_१।१००८ ॥  
अवेक्षणं जागरूकता च नित्ये स्मृते तराम्  ।  
तस्मात्सगोत्रे तनयं सङ्गृह्णीयादपुत्रकः  ॥ अन्ग्_१।१००९ ॥  
शिष्टं सर्वं पूर्वमेव मया सम्यङ् निरूपितम्  ।  
पुत्रे जाते ततो भूयः पुत्रस्वीकरणादथ  ॥ अन्ग्_१।१०१० ॥  
जातो ऽधिकः प्रदत्तात्तु धर्मतः सर्वकर्मसु  ।  
पितुः श्राद्धस्य षण्मासात् पूर्वं प्रभृति कृत्यम्  
पित्रोः श्राद्धस्य षण्मासात् पूर्वमेव तदा तदा  ॥ अन्ग्_१।१०११ ॥  
श्राद्धस्मृतिं प्रकुर्वन्वै कथाः काश्चन सन्ततम्  ।  
प्रकुर्वन् स्वजनैस्तिष्ठेद् इष्टान् कांश्चिद्विशेषकान्  ॥ अन्ग्_१।१०१२ ॥  
तिलमाषव्रीहियवान् गुडमुद्गादिकान् मधु  ।  
[११६]  
कन्दमूलादिकान् कांश्चिद् वस्त्रकार्पासकादिकान्  ॥ अन्ग्_१।१०१३ ॥  
सङ्गृह्य स्थापयेद्यत्नाद् दिव्यचन्दनखण्डकम्  ।  
दिव्योशीरं गुग्गुलुं च निक्षिपेच्चावनीतले  ॥ अन्ग्_१।१०१४ ॥  
शुष्कान् शलाटुकान् कांश्चिद् गोपयेच्छ्राद्धहेतवे  ।  
वृक्षेषु कांश्चिद्यत्नेन भूम्यन्तर्भूतले तथा  ॥ अन्ग्_१।१०१५ ॥  
कुसूलेषु दुकूलेषु पुनः कुम्भघटेषु च  ।  
स्थापयेन्निक्षिपेदेवं निखनेत्कांश्चिदप्युत  ॥ अन्ग्_१।१०१६ ॥  
समीचीनानि वस्तूनि दृष्टमात्राणि चेत्तदा  ।  
श्राद्धार्थमिति निश्चित्य प्रोक्त्वा स्वीयैश्च केवलम्  ॥ अन्ग्_१।१०१७ ॥  
गोपयित्वैव यत्नेन स्थापयेत्पालयेदपि  ।  
तदुक्तितत्कथातृप्ताः पितरो नित्यमेव वै  ॥ अन्ग्_१।१०१८ ॥  
आशीर्भिरेनं सततं वर्धयन्त्यपि तारिताः  ।  
कथातृप्तिः  
भवन्ति कथया स्वर्गे पितृलोके च ते ऽनिशम्  ॥ अन्ग्_१।१०१९ ॥  
कथया तृप्तिरेतेषां स्मृत्योक्त्या वचनादपि  ।  
तदीयकृत्यसम्भाषाप्रियवस्तुप्रचारणैः  ॥ अन्ग्_१।१०२० ॥  
विद्यमानाग्निरपि त्रिदिनात्पूर्वं पुनः  
यत्नाद्दिनत्रयात्पूर्वं विद्यमानाग्निरप्यलम्  ।  
पुनःसन्धानविधिना श्राद्धायाग्निं सुसंस्क्रियात्  ॥ अन्ग्_१।१०२१ ॥  
श्राद्धदिने वर्ज्यम्  
औपासनं विना होमम् अन्यं होमं तु तद्दिने  ।  
न कुर्यादेव विधिना यदि कुर्यात्तु तत्पतेत्  ॥ अन्ग्_१।१०२२ ॥  
[११७]  
श्राद्धदिने दानजपादि न कर्तव्यम्  
दानाध्ययनदेवार्चाजपहोमव्रतादिकान्  ।  
न कुर्याच्छ्राद्धदिवसे प्राग्विप्राणां विसर्जनात्  ॥ अन्ग्_१।१०२३ ॥  
न दद्याद्याचमानेभ्यः फलपुष्पजलाक्षतान्  ।  
तण्डुलान् दधितक्राज्यशाकपात्रतृणस्थलम्  ॥ अन्ग्_१।१०२४ ॥  
काष्ठमूलकन्दभाण्डविद्यापुस्तकभूषणम्  ।  
ऋणमेवं धनं धान्यं चेलं वा ऽनुग्रहादिकम्  ॥ अन्ग्_१।१०२५ ॥  
कल्याणवार्ताकोपादिचाटुपारुष्यभाषणम्  ।  
बालनिग्रहतद्ग्राहतत्सल्लापादि वर्जयेत्  ॥ अन्ग्_१।१०२६ ॥  
उच्चैः सम्भाषणं हस्तताडनं हसनं वृथा  ।  
दुरालापं दुष्टलोकभाषणं दुष्टशिक्षणम्  ॥ अन्ग्_१।१०२७ ॥  
नैतानि कुर्याद्यत्नेन प्रत्यब्दे तु विशेषतः  ।  
मृताहे दर्शे  
दर्शादिषु मृताहश्चेन् मृताहं पूर्वमाचरेत्  ॥ अन्ग्_१।१०२८ ॥  
पश्चाद्दर्शं प्रकुर्वीत पित्रोरेवायमुच्यते  ।  
मृताहे मातामहादिश्राद्धसम्भवे  
मातामहस्य तत्पत्न्या सापत्नीमातुरेव च  ॥ अन्ग्_१।१०२९ ॥  
पितुः श्राद्धसमत्वेन प्रोचुः किल महर्षयः  ।  
दर्शे समागतं मन्वादिकं श्राद्धं समाचरेत्  ॥ अन्ग्_१।१०३० ॥  
दर्शसिद्धिस्तावता स्याद् दैवतैक्येन केवलम्  ।  
सपिण्डकमपिण्डं वा दैवतैक्ये पृथङ् न तु  ॥ अन्ग्_१।१०३१ ॥  
कार्यं भवति तच्छ्राद्धं भिन्नदैवतके पुनः  ।  
[११८]  
नित्यनैमित्तिके प्राप्ते  
पूर्वं नैमित्तिकं कार्यं प्रत्यब्दे यदि तत्तदा  ॥ अन्ग्_१।१०३२ ॥  
प्रत्यब्दमागतं प्रत्यासत्तियोगवशाच्चरेत्  ।  
पितुः श्राद्धं प्रथमतो मातुः श्राद्धं ततः परम्  ॥ अन्ग्_१।१०३३ ॥  
पश्चान्मातामहस्यापि तत्पत्न्याश्च ततः परम्  ।  
पश्चात्सपत्नीमातुः स्यात् पश्चात्पत्न्या प्रकीर्तितम्  ॥ अन्ग्_१।१०३४ ॥  
सुतभ्रातृपितृव्याणां मातुलादिक्रमात्स्मृतम्  ।  
दर्शे बहुश्राद्धसम्भवे  
पित्रादिभिन्नश्राद्धानां कारुण्यानां यदा पुनः  ॥ अन्ग्_१।१०३५ ॥  
दर्शादिष्वागतानां चेन् मृताहानां तदा परम्  ।  
दर्शादिकं समाप्यैव कारुण्यश्राद्धमाचरेत्  ॥ अन्ग्_१।१०३६ ॥  
केचित्पत्न्याः पितृव्यस्य तत्पत्न्याश्च समागमम्  ।  
दर्शादिषु मृताहं वै पूर्वं कृत्वा ततः परम्  ॥ अन्ग्_१।१०३७ ॥  
दर्शादिकमनुष्ठेयम् इति प्रोचुश्च तत्कृतौ  ।  
तस्माद्यथारुचिपरम् आत्मतृप्तिः प्रशस्यते  ॥ अन्ग्_१।१०३८ ॥  
वस्तुतो ऽत्र पुनर्वच्मि पितृव्यो यदि केवलम्  ।  
एतस्य परमो मुख्यस् तत्पत्नी वापि पत्न्यपि  ॥ अन्ग्_१।१०३९ ॥  
मातृत्वकार्यकारणे महती सुमहत्यपि  ।  
तदा चेत्तन्मृताहं तु पूर्वं कृत्वा ततः पुनः  ॥ अन्ग्_१।१०४० ॥  
[११९]  
दर्शादिकं प्रकुर्वीत न चेत्ते केवला यदि  ।  
नाममात्रेण कथितास् तदा दर्शादिकं पुरा  ॥ अन्ग्_१।१०४१ ॥  
कृत्वैव पश्चात्तच्छ्राद्धं कारुण्यानामिति स्थितिः  ।  
सर्वत्रैवं प्रकथितं स्वामिनः सख्युरेव वा  ॥ अन्ग्_१।१०४२ ॥  
पुरोहिताचार्ययोश्च प्रत्यासत्तिप्रभेदतः  ।  
श्राद्धस्य करणं प्रोक्तं पुनरप्युपकारिणः  ॥ अन्ग्_१।१०४३ ॥  
तेषां तेषां क्रियाभेदाच् छ्राद्धानुष्ठानमुच्यते  ।  
सर्वत्रैवात्मतुष्टिः स्याद् विदुषः परमोत्तमा  ॥ अन्ग्_१।१०४४ ॥  
केषाञ्चित्कल्पप्रकारः  
पुनर्विशेषः को ऽप्यस्ति प्रवक्ष्याम्यत्र तं पुनः  ।  
यतस्तातो यतो वृत्तिर् यतो जीवो यतः प्रसूः  ॥ अन्ग्_१।१०४५ ॥  
स स्वीकृतः श्राद्धतिथिर् भ्रष्टत्यक्तपितापि वा  ।  
दर्शादिश्राद्धपरतो मृताहश्राद्धमाचरेत्  ॥ अन्ग्_१।१०४६ ॥  
पित्रात्यन्तैककलहे धावनावसरे सुते  ।  
जाते नष्टे च पितरि तथा मातरि तत्परम्  ॥ अन्ग्_१।१०४७ ॥  
अल्पकालमृतायां तु तत्तद्ग्रामस्थितैरपि  ।  
तदा तदा पालितो यो दैवाज्जीवन्प्रवर्धितः  ॥ अन्ग्_१।१०४८ ॥  
दृष्टमात्रैर्बाल्य एव विप्रबुध्यैव तैस्तराम्  ।  
संस्कृतश्चाध्यापितश्च ज्ञाताज्ञातैकगोत्रकः  ॥ अन्ग्_१।१०४९ ॥  
अज्ञातग्रामतातादिर् ज्ञातजातिर्जनोक्तितः  ।  
[१२०]  
ततो विद्वान् महात्मा यो यतस्तात इति स्मृतः  ॥ अन्ग्_१।१०५० ॥  
एवमेव तथान्यो ऽपि तथावस्थाप्रभेदतः  ।  
यतोत्पत्तिस्तु कथिता अज्ञातग्रामसम्भवः  ॥ अन्ग्_१।१०५१ ॥  
स्वजीवनप्रकारं यो बाल्ये द्वादशवार्षिकात्  ।  
न वेत्ति नष्टजनको यतोत्पत्तिस्तु कथ्यते  ॥ अन्ग्_१।१०५२ ॥  
मातरं यो न जानाति स्वकीयजनशून्यतः  ।  
तथा पित्रादिकान् सर्वान् प्रोच्यते ऽसौ यतः प्रसूः  ॥ अन्ग्_१।१०५३ ॥  
त एते किल सर्वेपि विपत्कालसमुद्भवाः  ।  
नष्टपित्रादिकजना दैवात्सम्प्राप्तजीवनाः  ॥ अन्ग्_१।१०५४ ॥  
यैश्च कैश्चिद्दृष्टमात्रैर् विप्रबुध्यैकपालितैः  ।  
अवस्थाभेदतः सर्वे तत्तन्नामाङ्किताः स्मृताः  ॥ अन्ग्_१।१०५५ ॥  
चत्वारः कथिताः सद्भिर् अतिदुःखैकजीवितम्  ।  
अतिबाल्ये ततो भूयो यौवने प्राप्तसम्पदः  ॥ अन्ग्_१।१०५६ ॥  
दैवयोगेन विद्वांसः कर्मठाश्चापि वा भवन्  ।  
पितुर्मृततिथिं यो वा ज्ञात्वा बाल्येन केवलम्  ॥ अन्ग्_१।१०५७ ॥  
स्वयमेव श्राद्धहेतोर् मार्गशीर्षे ह्यमादिकम्  ।  
शास्त्रदृष्ट्या समालोच्य सद्भिरुक्तो ऽथवा गृणन्  ॥ अन्ग्_१।१०५८ ॥  
स्वस्वीकृतश्राद्धतिथिर् उच्यते ब्रह्मवादिभिः  ।  
भ्रष्टक्रिया  
मद्यपानादिना भ्रष्टः पिता यस्य बभूव वै  ॥ अन्ग्_१।१०५९ ॥  
मृतेस्तस्य परं प्रोष्य चतुर्विंशतिवार्षिकम्  ।  
[१२१]  
भ्रष्टक्रिया प्रकर्तव्या पुत्रेण विदिनात्मना  ॥ अन्ग्_१।१०६० ॥  
तस्य श्राद्धं ततः कार्यं तादृशस्य दुरात्मनः  ।  
तादृक्पितृक्रियाकर्ता स उ भ्रष्टपिता स्मृतः  ॥ अन्ग्_१।१०६१ ॥  
पितुस्तु भ्रंशमात्रेण नायं भ्रष्टपिता भवेत्  ।  
तादृक्कर्मैककरणसमयादथ तादृशः  ॥ अन्ग्_१।१०६२ ॥  
सर्वथा पतितस्य पञ्चविंशद्वर्षात्परं क्रियारम्भः  
भवत्यपि तथा त्यक्तपिता चापि प्रकथ्यते  ।  
स्वयं चण्डालतां बुध्या प्राप्तो यो स्वजनैरपि  ॥ अन्ग्_१।१०६३ ॥  
बहिष्कृतश्च सन्त्यक्तस् तादृशं पितरं मृतम्  ।  
पञ्चविंशतिवर्षेभ्यः परं पुत्रः स शास्त्रतः  ॥ अन्ग्_१।१०६४ ॥  
षडब्दं षड्गुणत्वेन वर्षयित्वातिकृच्छ्रकैः  ।  
महाकृच्छ्रैस्तप्तकृच्छ्रैः पराकातिशतैरपि  ॥ अन्ग्_१।१०६५ ॥  
चापाग्रस्नानशनकैर् मन्त्रकुम्भसहस्रकैः  ।  
गोसहस्रैर्विधानेन संस्कुर्यात्तस्य केवलम्  ॥ अन्ग्_१।१०६६ ॥  
प्रतिसंवत्सरं पश्चात् तादृक्च्छ्राद्धकरस्तु यः  ।  
स उ त्यक्तपिता ज्ञेयस् त एते तनयाः सदा  ॥ अन्ग्_१।१०६७ ॥  
एवञ्जातीयका ये स्युस् ते सर्वे धर्मतत्पराः  ।  
दर्शादिश्राद्धपरतो मृताहश्राद्वमाचरेत्  ॥ अन्ग्_१।१०६८ ॥  
तेषां श्राद्धैककरणम् एतेषां स्वस्य केवलम्  ।  
प्रत्यवायैकशून्याय न चेद्दोषो महान् भवेत्  ॥ अन्ग्_१।१०६९ ॥  
तत्सम्भूतमहादोषपरिहाराय वा न चेत्  ।  
[१२२]  
प्राप्तये कर्मठत्वस्य न चेदस्य तु केवलम्  ॥ अन्ग्_१।१०७० ॥  
श्राद्धत्यागात् प्रत्यवायो भवेत्तस्मात्तथा ऽ; ऽचरेत्  ।  
नित्यं तेषां मृताहेषु दानधर्मादिकं चरेत्  ॥ अन्ग्_१।१०७१ ॥  
विप्राणां भोजनात्पूर्वं नियमो ऽयमुदाहृतः  ।  
दुरात्मनां विशेषेण पूर्ववद्दोषशान्तये  ॥ अन्ग्_१।१०७२ ॥  
श्राद्धमुक्तेः परं तेषां न कुर्याद्भूरिभोजनम्  ।  
श्राद्धाङ्गतर्पणं परे ऽहनि  
परेद्युर्वा प्रयत्नेन श्राद्धाङ्गतिलतर्पणम्  ॥ अन्ग्_१।१०७३ ॥  
सद्य एव प्रकर्तव्यं पूर्वं पश्चात्तु वा तथा  ।  
अभिश्रवणमेवं स्याद् एकेनैव हि कारितम्  ॥ अन्ग्_१।१०७४ ॥  
नान्नसूक्तं त्यागकाले प्राचीनावीतिकं न तु  ।  
अग्नौकरणहोमे ऽपिं तच्चावश्यकमुच्यते  ॥ अन्ग्_१।१०७५ ॥  
उद्देशत्यागकाले सव्यम्  
उद्देशत्यागकाले च सव्यमेव भवेद्धि वै  ।  
मधुवाताद्यन्ते न  
मधुवातादिकं मुक्तेर् अन्ते नैव वदेदपि  ॥ अन्ग्_१।१०७६ ॥  
विकिरं न कुर्यात्  
विकिरं नैव कुर्वीत नित्यकर्माणि यानि वा  ।  
तानि सर्वाणि सर्वत्र धृत्वा पुण्ड्रं विधानतः  ॥ अन्ग्_१।१०७७ ॥  
[१२३]  
निवेदितान्नतः पञ्चयज्ञान्ते ऽतिथिपूजनात्  ।  
पूर्वं तेषां प्रकर्तव्यं प्रत्यब्दादिककर्म वै  ॥ अन्ग्_१।१०७८ ॥  
तेषां श्राद्धे त्यागमात्रात् कृते सर्वं कृतं भवेत्  ।  
वमने  
अपि प्राप्ते ऽपि वमने पितृस्थानस्य वा किमु  ॥ अन्ग्_१।१०७९ ॥  
न पुनः करणं कुर्याच् छ्राद्धशेषं समापयेत्  ।  
पादप्रक्षालने तेषां मण्डलानर्चनं भवेत्  ॥ अन्ग्_१।१०८० ॥  
पादप्रक्षालनार्थाय प्रदेयमुदकं परम्  ।  
त एते निखिला धर्मा मृताहे केवलं स्मृताः  ॥ अन्ग्_१।१०८१ ॥  
न दर्शादिषु विज्ञेयास् तत्र धर्मा यथोक्तितः  ।  
प्रकर्तव्या विशेषेण विकारो ऽत्यन्तकुत्सितः  ॥ अन्ग्_१।१०८२ ॥  
मृताह एव कथितो नान्यतो यत्र कुत्रचित्  ।  
श्राद्धान्ते वा परेद्युर्वा शक्तो यः पितृकर्मणि  ॥ अन्ग्_१।१०८३ ॥  
न कुर्यान्मोहतस्तूष्णीं विप्राणां भूरिभोजनम्  ।  
अर्धतृप्ता हि पितरो भवेयुर्नात्र संशयः  ॥ अन्ग्_१।१०८४ ॥  
कर्तुर्भोजनाभावे  
श्राद्धं कृत्वा तु यो मूढो न भुङ्क्ते पितृसेवितम्  ।  
इष्टैः पुत्रैर्बन्धुभिश्च ब्राह्मणैर्बह्मवादिभिः  ॥ अन्ग्_१।१०८५ ॥  
आचायैर्गुरुभिः सद्भिरागताभ्यागतैरपि  
पितरो नैव तृप्ताः स्युर् भुञ्जीयात्तेन तृप्तितः  ॥ अन्ग्_१।१०८६ ॥  
तद्वंश्यानामर्भकाणां विप्रभुक्तेरनन्तरम्  ।  
तत्काङ्क्षितानि वस्तूनि भक्ष्यादीनि फलान्यपि  ॥ अन्ग्_१।१०८७ ॥  
[१२४]  
स्वच्छन्दनः प्रदेयानि तावन्मात्रेण ते परम्  ।  
अतितुष्टा महातुष्टाः परितुष्टाः प्रहर्षिताः  ॥ अन्ग्_१।१०८८ ॥  
पूजिताश्च भविष्यन्ति तस्माद्बालमनोरथम्  ।  
पूरयेत्पितृतृप्त्यर्थं तद्दिनेषु विशेषतः  ॥ अन्ग्_१।१०८९ ॥  
तृप्ताः स्थेति तथा प्रोक्ते त्रिवारं पितृसूनुना  ।  
भावयन्ति तदा तं वै चेतसा तु वयं तथा  ॥ अन्ग्_१।१०९० ॥  
तृप्ता जातास्तथा त्वं च तृप्तो यदि तदा वयम्  ।  
तृप्ता भूम न चेन्नो ऽद्य का तृप्तिरिति वै तराम्  ॥ अन्ग्_१।१०९१ ॥  
दूयमानन मनसा तिष्ठन्ति किल तेन वै  ।  
सम्यग्भुञ्जीत वै पूर्वं यथा कुर्वन् भुजिक्रियाम्  ॥ अन्ग्_१।१०९२ ॥  
अतृप्ता एव नो ते स्युर् इष्टैः पुत्रैश्च बन्धुभिः  ।  
विप्रालङ्करणे जाते गृहालङ्करणं भवेत्  ॥ अन्ग्_१।१०९३ ॥  
पत्न्यादीनामलङ्कारः शिष्टब्राह्मणभोजनम्  ।  
अन्वेव भोजनं तषां तद्दिने क्रियते तु यत्  ॥ अन्ग्_१।१०९४ ॥  
तत्सर्वं प्रीतये तेषां भवेदेवं न चान्यथा  ।  
यद्वा तद्वा प्रकर्तव्यं तत्तत्सर्वं प्रयत्नतः  ॥ अन्ग्_१।१०९५ ॥  
अनन्तरं विप्रभुक्तेः पित्रुद्वामनतः परम्  ।  
तत्पूर्वं लवमात्रं वा वस्तु किञ्चिदपि स्वयम्  ॥ अन्ग्_१।१०९६ ॥  
न दद्याच्छ्राद्धकृद्वाचा दास्यामीति वदेन्न वा  ।  
तिलद्रोणव्रयः  
तिलद्रोणव्रयं कुर्यात् तद्दिने समुपस्थिते  ॥ अन्ग्_१।१०९७ ॥  
[१२५]  
भक्ष्यास्तिलमयाः कार्यास् तिलकल्कं विशेषतः  ।  
तिलचूर्णं तैलपिष्टं तिलभर्जनमप्युत  ॥ अन्ग्_१।१०९८ ॥  
तिलार्चनं तिलमुखं रक्षोहननमाचरेत्  ।  
तिलैर्विकिरणं कुर्याद् द्रव्यलोपेषु कृत्स्नशः  ॥ अन्ग्_१।१०९९ ॥  
समीचीनं तिलैः कुर्यात् तिलाः स्युः सोमदेवताः  ।  
सोमः पित्ःणामाधारः सोमायैव तु हूयते  ॥ अन्ग्_१।११०० ॥  
सो ऽयं हि पितृभिः प्रीतस् तद्दत्तं कव्यमुत्तमम्  ।  
सोमतृप्त्यैकजनकं तस्मात्सोमहुतं हविः  ॥ अन्ग्_१।११०१ ॥  
तत्कलावृद्धिजनकं सा कला पीयते हि तैः  ।  
वस्वादिभिः पितृभिस्तु तदेव तत्तिलैः सदा  ॥ अन्ग्_१।११०२ ॥  
सर्वश्राद्धेषु पितरः पूजनीया विशेषतः  ।  
दर्शश्राद्धं तर्पणस्वरूपेण  
सर्वाभावे विशेषेण तिलैर्जलविमिश्रितैः  ॥ अन्ग्_१।११०३ ॥  
दर्शादिकानि श्राद्धानि कार्याण्येव समन्त्रतः  ।  
स्वधा नमस्तर्पयामि पितरं च पितामहम्  ॥ अन्ग्_१।११०४ ॥  
प्रपितामहमेवं च वस्वादिकमयांस्तथा  ।  
नामगोत्रैकसंयुक्तान् श्राद्धं कृत्वापि तत्परम्  ॥ अन्ग्_१।११०५ ॥  
तदङ्गतर्पणं कार्यं मृतस्यादौ तिलोदकम्  ।  
समारभ्य क्रियाः कार्यास् तस्मात्सन्तस्तिलोदकम्  ॥ अन्ग्_१।११०६ ॥  
प्रयमश्राद्धमेवोचुः श्राद्धप्रतिविधित्वतः  ।  
तदेवोचुश्च निखिला दुर्बलानां हितेच्छवः  ॥ अन्ग्_१।११०७ ॥  
[१२६]  
समालोक्यैव शास्त्राणि श्रुतिमूलानि ते पुरा  ।  
मन्वादयो महात्मानस् तिला स्युस्तादृशाः किल  ॥ अन्ग्_१।११०८ ॥  
सतिलैर्विद्यते श्राद्धं विना सर्वत्र केवलम्  ।  
मुख्यद्रव्यैस्तिलैरद्भिः पैतृकं निखिलं भवेत्  ॥ अन्ग्_१।११०९ ॥  
सर्वेषां कर्मणामाद्या आप एव विशेषतः  ।  
परमाः कारणानीह तस्माद्ब्राह्मणपुङ्गवाः  ॥ अन्ग्_१।१११० ॥  
अप एव समाश्रित्य वर्षन्ते तोयदा महत्  ।  
जलं तत्रैव वर्तन्ते तदेव परमं स्थलम्  ॥ अन्ग्_१।११११ ॥  
प्रभूतैधोदकग्रामः सर्वदेशोत्तमोत्तमः  ।  
नदीतीरं विशेषेण तच्छताधिकमुच्यते  ॥ अन्ग्_१।१११२ ॥  
तत्रैव सकला धर्मा अनुष्ठेया हि सन्ततम्  ।  
नदी च सजला ज्ञेया न तच्छून्या कदाचन  ॥ अन्ग्_१।१११३ ॥  
इति आङ्गिरसम्  ।  
इत्याङ्गिरसस्मृतौ पूर्वाङ्गिरसं समाप्तम्  ।  
  
  
[१२७]  
उत्तराङ्गिरसम्  
प्रथमो ऽध्यायः  
विश्वरूपं नमस्कृत्य देवं त्रिभुवनेश्वरम्  ।  
धर्मस्य दर्शनार्थाय अङ्गिरा इदमब्रवीत्  ॥ अन्ग्_२,१।१ ॥  
अथ त्रयाणां वक्ष्यामि प्रमाणं विधिमादितः  ।  
धर्मस्य पर्षदश्चैव प्रायश्चित्तक्रमस्य च  ॥ अन्ग्_२,१।२ ॥  
प्रायश्चित्तं चतुष्पादं विहितं धर्मकर्तृभिः  ।  
परिषद्दशधा प्रोक्ता त्रिविधा वा समासतः  ॥ अन्ग्_२,१।३ ॥  
प्रमाणाभिहितं यत्तु सर्वमङ्गिरसा तदा  ।  
अप्रमेयप्रमाणस्य दुःखेनाधिगमो भवेत्  ॥ अन्ग्_२,१।४ ॥  
तस्मादङ्गिरसा पुण्यं धर्मशास्त्रमिदं कृतम्  ।  
[१२८]  
उपस्थानव्रनादेशचर्याशुद्धिप्रकाशनम्  ॥ अन्ग्_२,१।५ ॥  
स धर्मस्तु कृतो ज्ञेयः स्वाधिष्ठानक एव वै  ।  
चतुर्भिः साधनैश्चैव धर्मः प्रोक्तः सनातनः  ॥ अन्ग्_२,१।६ ॥  
कृत्वा पूर्वमुदाहार्य यथोक्तं धर्मकर्तृभिः  ।  
पश्चात्कार्यानुसारेण शक्त्या कुर्युरनुग्रहम्  ॥ अन्ग्_२,१।७ ॥  
यत्पूर्वमृषिभिः प्रोक्तं धर्मशास्त्रमनुत्तमम्  ।  
तत्प्रमाणं तु सर्वेषां लोकधर्मानुवर्णनम्  ॥ अन्ग्_२,१।८ ॥  
न हि तेषामतिक्रम्य वचनानि महात्मनाम्  ।  
प्रज्ञानैरपि विद्वद्भिः शक्यमन्यत्प्रभाषितुम्  ॥ अन्ग्_२,१।९ ॥  
स्वाभिप्रायकृतं कर्म विधिविज्ञानवर्जितम्  ।  
क्रीडाकर्मेव बालानां तत्सर्वं स्यान्निरर्थकम्  ॥ अन्ग्_२,१।१० ॥  
इत्यङ्गिरसधर्मशास्त्रे उपोद्धातो नाम प्रथमो ऽध्यायः  
  
[१२९]  
  
द्वितीयो ऽध्यायः  
अत ऊर्ध्वं प्रवक्ष्यामि चोपस्थानस्य लक्षणम्  ।  
उपस्थितो हि न्यायेन व्रतादेशनमर्हति  ॥ अन्ग्_२,२।१ ॥  
सद्यो निःसंशयः पापो न भुञ्जीतानुपस्थितः  ।  
भुञ्जानो वर्धयेत् पापं परिषद्यत्र वर्तते  ॥ अन्ग्_२,२।२ ॥  
संशये न तु भोक्तव्यं यावत्कार्यविनिश्चयः  ।  
प्रमाणेनैव कर्तव्यं यावदाशासनं तथा  ॥ अन्ग्_२,२।३ ॥  
कृत्वा पापं न गूहेत गूह्यमानं तु वर्धते  ।  
स्वल्पं वाथ प्रभूतं वा धर्मविद्भ्यो निवेदयेत्  ॥ अन्ग्_२,२।४ ॥  
ते हि पापकृतां वैद्या बोद्धारश्चैव पाप्मनाम्  ।  
दुःखस्यैव यथा वैद्याः सिद्धिमन्तो रुजायताम्  ॥ अन्ग्_२,२।५ ॥  
प्रायश्चित्ते समुत्पन्ने श्रीमान् सत्यपरायणः  ।  
मृदुरार्जवसम्पन्नः शुद्धिं यायाद्द्विजः सदा  ॥ अन्ग्_२,२।६ ॥  
[१३०]  
सचेलं वाग्यतः स्नात्वा क्लिन्नवासाः समाहितः  ।  
क्षत्रियो वाथ वैश्यो वा ततः परिषदं व्रजेत्  ॥ अन्ग्_२,२।७ ॥  
उपस्थानं ततः शीघ्रम् अर्तिमान् धरणीं व्रजन्  ।  
गात्रैश्च शिरसा चैव न च किञ्चिदुदाहरेत्  ॥ अन्ग्_२,२।८ ॥  
ततस्ते प्रणिपातेन दृष्ट्वा तं समुपस्थितम्  ।  
विप्राः पृच्छन्ति यत्कार्यम् उपवेश्यासने शुभे  ॥ अन्ग्_२,२।९ ॥  
किं ते कार्यं किमर्थं वा किं वा मृगयसे द्विज  ।  
पर्षदि ब्रूहि तत्सर्वं यत्कार्यं हितमात्मनः  ॥ अन्ग्_२,२।१० ॥  
इत्याङ्गिरसधर्मशास्त्रे परिषदुपस्थानं नाम द्वितीयो ऽध्यायः  
  
तृतीयो ऽध्यायः  
सत्येन द्योतते राजा सत्येन द्योतते रविः  ।  
सत्येन द्योतते वह्निः सत्ये सर्वं प्रतिष्ठितम्  ॥ अन्ग्_२,३।१ ॥  
भूर्भुवःस्वस्त्रयोलोकास् ते ऽपि सत्ये प्रतिष्ठिताः  ।  
अस्माकं चैव सर्वेषां सत्यमेव परा गतिः  ॥ अन्ग्_२,३।२ ॥  
[१३१]  
यदि चेद्वक्ष्यते सत्यं नियतं प्राप्यते सुखम्  ।  
यद्गृहीतो ह्यसत्येन न च शुध्येत कर्हिचित्  ॥ अन्ग्_२,३।३ ॥  
सत्येनैव विशुध्यन्ति शुद्धिकामाश्च मानवाः  ।  
तस्मात्प्रब्रूहि यत्सत्यम् आदिमध्यावसानकम्  ॥ अन्ग्_२,३।४ ॥  
एवं तैः समनुज्ञातः सत्यं ब्रूयादशेषतः  ।  
तस्मिन्निवेदिते कार्ये ऽपसार्यो यस्तु कार्यवान्  ॥ अन्ग्_२,३।५ ॥  
तस्मिन्नुत्सारिते पापे यथावद्धर्मपाठकाः  ।  
ते तथा तत्र कल्पेयुर् विमृशन्तः परस्परम्  ॥ अन्ग्_२,३।६ ॥  
आप्तधर्मेषु यत्प्रोक्तं यच्च सानुग्रहं भवेत्  ।  
परिषत् सम्पदश्चैव कार्याणां च बलाबलम्  ॥ अन्ग्_२,३।७ ॥  
प्राप्य देशं च कालं च यच्च कार्यान्तरं भवेत्  ।  
परिषच्चिन्त्य तत्सर्वं प्रायश्चित्तं विनिर्दिशेत्  ॥ अन्ग्_२,३।८ ॥  
सर्वेषां निश्चितं यत्स्याद् यच्च प्राणान्न पातयेत्  ।  
आहूय श्रावयेदेको यः परिषन्नियोजितः  ॥ अन्ग्_२,३।९ ॥  
शृणुष्व भो इदं विप्र यत्त आदिश्यते व्रतम्  ।  
[१३२]  
तत्तद्यत्नेन कर्तव्यम् अन्यथा ते वृथा भवेत्  ॥ अन्ग्_२,३।१० ॥  
यदा च ते भवेच्चीर्णं तदा शुद्धिप्रकाशनम्  ।  
कार्यं सर्वप्रयत्नेन न शक्त्या विप्रपूजितम्  ॥ अन्ग्_२,३।११ ॥  
इत्याङ्गिरसधर्मशास्त्रे प्रायश्चित्तविधानं नाम तृतीयो ऽध्यायः  
  
चतुर्थो ऽध्यायः  
प्रायो नाम तपः प्रोक्तं चित्तं निश्चय उच्यते  ।  
तपोनिश्चयसंयोगात् प्रायश्चित्तमिति स्मृतम्  ॥ अन्ग्_२,४।१ ॥  
प्रायश्चित्तसमं चित्तं चारयित्वा प्रदीयते  ।  
पर्षदा  क्रियते यत्तत् प्रायश्चित्तमिति स्मृतम्  ॥ अन्ग्_२,४।२ ॥  
चत्वारो वा त्रयो वापि वेदवेदाग्निहोत्रिणः  ।  
ये तु सम्यक्स्थिता विप्राः कार्याकार्यविनिश्चिताः  ॥ अन्ग्_२,४।३ ॥  
प्रायश्चित्तप्रणेतारः सप्तैते परिकीर्तिताः  ।  
[१३३]  
एकविंशतिभिश्चान्यैः पार्षदत्वं समागतैः  ॥ अन्ग्_२,४।४ ॥  
सावित्रीमात्रसारैस्तु चीर्णवेदव्रतैर्द्विजैः  ।  
यतीनामात्मविद्यानां ध्यायिनामात्मवेदिनाम्  ।  
शिरोव्रतैश्च स्नातानाम् एको ऽपि परिषद्भवेत्  ॥ अन्ग्_२,४।५ ॥  
एवं पूर्वं मयाप्युक्तं तेषां ये ये परे परे  ।  
स्ववृत्या परितुष्टानां परिषत्त्वमुदाहृतम्  ॥ अन्ग्_२,४।६ ॥  
एषां लघुषु कार्येषु मध्यमेषु च मध्यमा  ।  
महापातकचिन्तासु शतशो भूय एव वा  ॥ अन्ग्_२,४।७ ॥  
अत ऊर्ध्वं तु ये विप्राः केवलं नामधारकाः  ।  
परिषत्त्वं न तेष्वस्ति सहस्रगुणितेष्वपि  ॥ अन्ग्_२,४।८ ॥  
जन्मशारीरविद्याभिर् आचारेण श्रुतेन च  ।  
धर्मेण च यथोक्तेन ब्राह्मणत्वं विधीयते  ॥ अन्ग्_२,४।९ ॥  
[१३४]  
चित्रकर्म यथानेकैर् अङ्गैरुन्मील्यते शनैः  ।  
ब्राह्मण्यमपि तद्वत्स्यात् संस्कारैर्मन्त्रपूर्वकैः  ॥ अन्ग्_२,४।१० ॥  
इत्याङ्गिरसधर्मशास्त्रे परिषल्लक्षणं नाम चतुर्थो ऽध्यायः  
  
पञ्चमो ऽध्यायः  
चातुर्वेद्यो विकल्पी चे अङ्गविद्धर्मपाठकः  ।  
त्रयश्चाश्रमिणो मुख्या पर्षदेषा दशावरा  ॥ अन्ग्_२,५।१ ॥  
चतुर्णामपि वेदानां पारगा ये द्विजोत्तमाः  ।  
स्वैः स्वैरङ्गैर्विनाप्येते चातुर्वेद्या इति स्मृताः  ॥ अन्ग्_२,५।२ ॥  
धर्मम्य पर्षदश्चैव प्रायश्चित्तक्रमस्य च  ।  
त्रयाणां यः प्रमाणज्ञः स विकल्पी भवेद्द्विजः  ॥ अन्ग्_२,५।३ ॥  
शब्दे छन्दसि कल्पे च शिक्षायां चैव निश्चयः  ।  
ज्योतिषामयने चैव सनिरुक्ते ऽङ्गविद्भवेत्  ॥ अन्ग्_२,५।४ ॥  
वेदविद्याव्रतस्नातः कुलशीलसमन्वितः  ।  
अनेकधर्मशास्त्रज्ञः पठ्यते धर्मपाठकः  ॥ अन्ग्_२,५।५ ॥  
ब्रह्मचर्याश्रमादूर्ध्वम् आश्रमाद्वृद्ध उच्यते  ।  
एषामेव तु वृद्धानां य एते सम्प्रकीर्तिताः  ॥ अन्ग्_२,५।६ ॥  
[१३५]  
परिषद्ब्राह्मणानां च राज्ञां सा द्विगुणा स्मृता  ।  
वैश्यानां त्रिगुणा चैव पर्षद्वच्च व्रतं स्मृतम्  ॥ अन्ग्_२,५।७ ॥  
ब्राह्मणो ब्राह्मणानां तु क्षत्रियाणां तु पाठकः  ।  
वैश्यानां चैव यो प्रष्टा त एव व्रतदाः स्मृताः  ॥ अन्ग्_२,५।८ ॥  
अगुरुः क्षत्रियाणां तु वैश्यानां चाप्ययाजकः  ।  
प्रायश्चित्तं समादिश्य तप्तकृच्छ्रं समाचरेत्  ॥ अन्ग्_२,५।९ ॥  
एवमुद्दिश्य वर्णेषु क्षत्रियादिषु दर्शनम्  ।  
प्रवृत्तानां तु वक्ष्यामि प्रायश्चित्तमनुत्तमम्  ॥ अन्ग्_२,५।१० ॥  
शूद्रः कालेन शुध्येत गोब्राह्मणहिते रतः  ।  
दानैर्वाप्युपवासैर्वा द्विजशुश्रूषणे रतः  ॥ अन्ग्_२,५।११ ॥  
अपि वा मार्गमालम्ब्य क्षत्रधर्मेषु तिष्ठतः  ।  
अन्तरा ब्राह्मणं कृत्वा ततो ऽस्य व्रतमादिशेत्  ॥ अन्ग्_२,५।१२ ॥  
तस्माच्छूद्रं समासाद्य तथा धर्मपथे स्थितः  ।  
प्रायश्चित्तं प्रदातव्यं धर्मवेदविवर्जितम्  ॥ अन्ग्_२,५।१३ ॥  
[१३६]  
आपन्नो येन वा धर्मो व्रतं वा येन तुष्यति  ।  
ब्राह्मणानां प्रसादेन सन्तार्यः सर्व एव हि  ॥ अन्ग्_२,५।१४ ॥  
इत्याङ्गिरसधर्मशास्त्रे प्रायश्चित्तनियन्तुकथनं नाम पञ्चमो ऽध्यायः  
  
षष्ठो ऽध्यायः  
पणे तु पर्षपकल्पस्य कल्पस्य परिषद्बलम्  ।  
कारिणश्चाप्युपस्थानं बलं सम्यङ्निवेदितम्  ॥ अन्ग्_२,६।१ ॥  
अकल्पा परिषद्यत्र कल्पो वा परिषद्विना  ।  
कार्यं वाप्यन्यथोक्तं वा शुद्धिस्तत्रास्य दुर्लभा  ॥ अन्ग्_२,६।२ ॥  
परिषत्कल्पतो कार्या यथा सर्वे बलीयसः  ।  
भवन्ति न तथा पापं तस्मिन् योगे ऽवतीर्यते  ॥ अन्ग्_२,६।३ ॥  
एवमेतत्समासाद्य तद्योगं च प्रणश्यति  ।  
महत्यां चाम्भसि क्षिप्तं यथाल्पलवणं तथा  ॥ अन्ग्_२,६।४ ॥  
एतद्योगप्रधानाय कार्याणि परिशोधने  ।  
तद्द्रव्यं कर्णसंयोगाद् वक्त्राणामिव शोधने  ॥ अन्ग्_२,६।५ ॥  
यत्पापं शाम्यमानस्य कर्तुर्धर्मेण शास्त्रतः  ।  
तद्वद्वच्छति कार्त्स्न्येन भागशः प्रब्रवीमि ते  ॥ अन्ग्_२,६।६ ॥  
गुरुरात्मवतां शास्ता शास्ता राजा दुरात्मनाम्  ।  
[१३७]  
अन्तःप्रच्छन्नपापानां शास्ता वैवस्वतो यमः  ॥ अन्ग्_२,६।७ ॥  
गुरू राजा यमो वापि शास्ता धर्मेण युज्यते  ।  
शास्ता समुच्यते पापाद् आहतो भयतः शुभम्  ॥ अन्ग्_२,६।८ ॥  
प्रायश्चित्ते यदा चीर्णे ब्राह्मणे दग्धकिल्बिषे  ।  
धर्मं पृच्छामि तत्त्वेन तत्पापं क्व नु तिष्ठति  ॥ अन्ग्_२,६।९ ॥  
नैव गच्छति कर्तारं नैव गच्छति पार्षदम्  ।  
मारुतार्कांशुसंयोगाज् जलवत्सम्प्रशीर्यते  ॥ अन्ग्_२,६।१० ॥  
तेषां त्रेताग्निना दग्धं पावकस्य तु धीमतः  ।  
नश्यते नात्र सन्देहः सूर्यदृष्टिर्हिमं यथा  ॥ अन्ग्_२,६।११ ॥  
प्रब्रूयात्पक्षतो यच्च बाह्यं यच्चापि पर्षदः  ।  
गच्छतस्तावुभौ मूढौ नरकं तेन कर्मणा  ॥ अन्ग्_२,६।१२ ॥  
अजानन् यस्तु विब्रूयाज् जानन्वाप्यन्यथा वदेत्  ।  
उभयोर्हि तयोर्दोषः पक्षयोरुभयोरपि  ॥ अन्ग्_२,६।१३ ॥  
अजानानां च दात्ःणाम् अदत्ःणां च जानताम्  ।  
एवं भवेन्महादोषस् तस्माज्ज्ञात्वा वदेत्सदा  ॥ अन्ग्_२,६।१४ ॥  
यत्तु दत्तमजानद्भिः प्रायश्चित्तं समागतैः  ।  
[१३८]  
तत्पापं शतधा भूत्वा दात्ःनेवोपतिष्ठति  ॥ अन्ग्_२,६।१५ ॥  
ये तु सम्यक्स्थिता विप्रा धर्मवेदाङ्गपारगाः  ।  
शक्तास्ते तारणे तेषाम् आत्मनो ऽनुग्रहस्य च  ॥ अन्ग्_२,६।१६ ॥  
इत्याङ्गिरसधर्मशास्त्रे प्रायश्चित्ताचारकथनं नाम षष्ठो ऽध्यायः  
  
सप्तमो ऽध्यायः  
आर्तानां मार्गमाणानां प्रायश्चितानि ये द्विजाः  ।  
जानन्तो न प्रयच्छन्ति ते च यान्ति समं तु तैः  ॥ अन्ग्_२,७।१ ॥  
तस्मादार्तं समासाद्य ब्राह्मणं तु विशेषतः  ।  
जानद्भिः पर्षदः पन्था न हातव्यः पराङ्मुखैः  ॥ अन्ग्_२,७।२ ॥  
प्रायश्चित्तं वक्तव्यम्  
तस्य कार्ये व्रतादेशः प्रमाणार्थं हि दातृभिः  ।  
अज्ञानादुपदेष्टव्यः क्रमशः सर्व एव वा  ॥ अन्ग्_२,७।३ ॥  
भयादभ्युत्तरेत्कश्चिद् भयार्तं ब्राह्मणं क्वचित्  ।  
एवं पापात्समुद्धृत्य तेन तुल्यफलो भवेत्  ॥ अन्ग्_२,७।४ ॥  
अनर्थितैरनाहुतैर् अपृष्टैश्च यथाविधि  ।  
[१३९]  
प्रायश्चित्तं न दातव्यं जानद्भिरपि च द्विजैः  ॥ अन्ग्_२,७।५ ॥  
तस्माज्जनैः प्रदातव्यम् अनुज्ञाप्य च पर्षदम्  ।  
न चान्येषु प्रजल्पत्सु चैवं धर्मो न हीयते  ॥ अन्ग्_२,७।६ ॥  
पातकेषु शतं पर्षत् सहस्रं महदादिषु  ।  
उपपापेषु पञ्चाशत् स्वल्पं स्वल्पेषु निश्चयः  ॥ अन्ग्_२,७।७ ॥  
पञ्चमहापातकिनः  
ब्रह्महा स्वर्णहारी च सुरापो गुरुतल्पगः  ।  
एतैः संयुज्यते यो ऽन्यः पतितैः सह पञ्चमः  ॥ अन्ग्_२,७।८ ॥  
पतिताः  
नारीपुरुषहन्ता च कन्यादूषी गवां च हा  ।  
चत्वारः पतिता प्रोक्ता यथा वै ब्रह्महादयः  ।  
उपपातकास्त्वसङ्ख्यातास् ते च गोघ्नादयस्तथा  ॥ अन्ग्_२,७।९ ॥  
इत्याङ्गिरसधर्मशास्त्रे पापपरिगणनं नाम सप्तमो ऽध्यायः  
  
अष्टमो ऽध्यायः  
प्रतिग्रहे  
आहिताग्निस्तु यो विप्रः प्रतिगृह्णाति शूद्रतः  ।  
[१४०]  
भोक्त्ःणां समतां याति तिर्यग्योनिं च गच्छति  ॥ अन्ग्_२,८।१ ॥  
शूद्रान्नभोजने  
यस्तु वेदमधीयानो भुङ्क्ते शूद्रान्नमेव च  ।  
शूद्रे वेदफलं याति शूद्रत्वं च स गच्छति  ॥ अन्ग्_२,८।२ ॥  
शूद्रं प्रशस्य स्वस्तिवचने  
घ्रात्वा पीत्वा निरीक्ष्याथ स्पृष्ट्वा च प्रतिगृह्य च  ।  
प्रशस्य स्वस्ति चेत्युक्त्वा भोक्ता एव न संशयः  ॥ अन्ग्_२,८।३ ॥  
एते दोषा भवन्तीह शूद्रान्नस्य परिग्रहे  ।  
अनुग्रहं तु वक्ष्यामि मनुना चोदितं पुरा  ॥ अन्ग्_२,८।४ ॥  
आमं वा यदि वा पक्वं शूद्रान्नमुपसेवते  ।  
किल्बिषं भुञ्जते भोक्ता यश्च विप्रः पुरोहितः  ॥ अन्ग्_२,८।५ ॥  
प्रतिगृह्यान्येभ्यो दातव्यम्  
गुरुवह्न्यतिथीनां तु भृत्यानां तु विशेषतः  ।  
प्रतिगृह्य प्रदातव्यं न भुञ्जीत स्वयं ततः  ॥ अन्ग्_२,८।६ ॥  
शूद्रान्नरसपुष्टाधीयानस्य  
शूद्रान्नरसपुष्टस्य चाधीयानस्य नित्यशः  ।  
[१४१]  
जपतो जुह्वतो वापि गतिरूर्ध्वं न विद्यते  ॥ अन्ग्_२,८।७ ॥  
षण्मासं भुक्तौ  
षण्मासानथ यो भुङ्क्ते शूद्रस्यान्नं निरन्तरम्  ।  
जीवन्नेव भवेच्छूद्रो मृतः श्वा चाभिजायते  ॥ अन्ग्_२,८।८ ॥  
अकृत्वैव निवृत्तिं यः शूद्रान्नान्म्रियते द्विजः  ।  
आहिताग्निर्विशेषेण स शूद्रगतिभाग्भवेत्  ॥ अन्ग्_२,८।९ ॥  
पक्वान्नवर्ज विप्रेभ्यो गोधान्यं क्षत्रियादपि  ।  
वैश्यात्तु सर्वधान्यानि शद्राद्धान्यं न किञ्चन  ॥ अन्ग्_२,८।१० ॥  
अनूदकं तु तत्सर्वं गन्धमाल्यविवर्जितम्  ।  
यथा वर्णेषु यद्दत्तं प्रतिगृह्णीत वै द्विजः  ॥ अन्ग्_२,८।११ ॥  
यत्त क्षेत्रगतं धान्यं खले वा कण एव वा  ।  
सार्वकालं गृहीतव्यं शूद्रादप्यङ्गिरो ऽब्रवीत्  ॥ अन्ग्_२,८।१२ ॥  
सत्पात्रे समनुज्ञातं दुग्धं यच्छुचिना भवेत्  ।  
यथा चौपधिकृत्यं स्याद् दध्ना वा पयसापि वा  ॥ अन्ग्_२,८।१३ ॥  
पात्रेभ्यो ऽपि तथा ग्राह्यं शूद्रेभ्यः प्राकृतादपि  ।  
शूद्रवेश्मनि विप्राणां क्षीरं वा यदि वा दधि  ॥ अन्ग्_२,८।१४ ॥  
निवृत्तेन न पातव्यं शूद्रान्नसदृशं हि तत्  ।  
[१४२]  
अग्न्यगारे गवां गोष्ठे नदीविप्रगृहेषु च  ॥ अन्ग्_२,८।१५ ॥  
कूपस्थाने तथारण्ये पेयं चैव पयो दधि  ।  
आमं मांसं दधि घृतं धान्यं क्षीरमयौषधम्  ॥ अन्ग्_२,८।१६ ॥  
गुडो रसस्तथोदश्विद्भोज्यान्येतानि नित्यशः  ।  
अशृतं चारनालं च ताम्बूलं सक्तवस्तिलाः  ॥ अन्ग्_२,८।१७ ॥  
फलानि पिण्याकमथो ग्राह्यमौषधमेव च  ।  
अप्रणोद्यानि मेध्यानि प्रतिग्राह्याणि नित्यशः  ॥ अन्ग्_२,८।१८ ॥  
सूतके तु यदा विप्रो ब्रह्मचारी विशेषतः  ।  
पिबेत्पानीयमज्ञानाद् भुङक्ते वा संस्पृशेत वा  ॥ अन्ग्_२,८।१९ ॥  
पानीयपाने कुर्वीत पञ्चगव्यस्य प्राशनम्  ।  
त्रिरात्रोपोषणं भुङ्क्ते स्पर्शे स्नानं विधीयते  ॥ अन्ग्_२,८।२० ॥  
इत्याङ्गिरसधर्मशास्त्रे शूद्रान्नादिनिषेधकथनं नामाष्टमो ऽध्यायः  
  
  
नवमो ऽध्यायः  
अन्तर्दशाहे भुक्त्वान्नं सूतके मृतके ऽपि वा  ।  
[१४३]  
दशरात्रं पिवेद्वज्रं ब्राह्मणो ब्राह्मणस्य तु  ॥ अन्ग्_२,९।१ ॥  
क्षत्रियस्यार्धमाप्तं तु विशः पञ्चाधिकं तथा  ।  
शूद्रस्यैव तु भुक्त्वान्नं त्रिभिर्मासैर्व्यपोहति  ॥ अन्ग्_२,९।२ ॥  
आहिताग्निस्त्रिरात्रेण ब्रह्मक्षत्रविशामपि  ।  
पञ्चरात्रं चरेद्भुक्त्वा श्रोत्रियस्याग्निहोत्रिणः  ॥ अन्ग्_२,९।३ ॥  
अत ऊर्ध्वं तु स्नातानां मासाशौचं न विद्यते  ।  
दीक्षितानां च सर्वेषां राज्ञां सर्वनिधेस्तथा  ॥ अन्ग्_२,९।४ ॥  
ससत्रे दानधर्मे च पक्वमन्नं तु गर्हितम्  ।  
पञ्चरात्रं चरेद्वज्रं षडहं मध्यमाचरेत्  ॥ अन्ग्_२,९।९ ॥  
तथा चान्येष्वभोज्येषु व्यहमेवं समाचरेत्  ।  
अनापत्सु चरेद्भैक्ष्यं सिद्धं वस्तु गृहे वसन्  ॥ अन्ग्_२,९।६ ॥  
दशरात्रं चरेद्वज्रम् आपत्सु च त्र्यहं चरेत्  ।  
पतितानां च सर्वेषां भुक्त्वा चान्द्रायणं चरेत्  ॥ अन्ग्_२,९।७ ॥  
प्रतिमासदिनं हृष्टम् अन्यथा पतितो भवेत्  ।  
प्रतिसंवत्सरं वापि श्रोत्रियस्य भवेदिदम्  ॥ अन्ग्_२,९।८ ॥  
ब्रह्मेचारी यतिश्चापि विद्यार्थी गुरुपोषकः  ।  
अध्वगः क्षीणवृत्तिश्च षडेते भिक्षुकाः स्मृताः  ॥ अन्ग्_२,९।९ ॥  
व्याधितस्य दरिद्रस्य कुटुम्बात्प्रच्युतस्य च  ।  
अध्वानं वा प्रयातस्य भैक्ष्यचर्या विधीयते  ॥ अन्ग्_२,९।१० ॥  
ब्रह्मचारी शुना दष्टस् त्र्यहमेवं समाचरेत्  ।  
[१४४]  
गृहस्थस्तु द्विरात्रं वाप्य् एकाहं वाग्निहोत्रवान्  ॥ अन्ग्_२,९।११ ॥  
नाभेरूर्ध्वं तु दष्टस्य तदेव द्विगुणं भवेत्  ।  
तदेव द्विगुणं वक्त्रे मूर्ध्नि चेव चतुर्गुणम्  ॥ अन्ग्_२,९।१२ ॥  
अत ऊर्ध्वं तु यत्स्नातः स्नानेनैव विशुध्यति  ।  
सर्वेष्वेवावकाशेषु तदा प्रव्रजितः स्वयम्  ॥ अन्ग्_२,९।१३ ॥  
अव्रती सव्रती वापि शुना दष्टस्तथा द्विजः  ।  
दृष्टाग्निं हूयमानं तु सद्य एव शुचिर्भवेत्  ॥ अन्ग्_२,९।१४ ॥  
ब्राह्मणी तु शुना दष्टा सोमे दृष्टिं निपातयेत्  ।  
यदा न दृश्यते सोमः प्रायश्चित्तं कथं भवेत्  ॥ अन्ग्_२,९।१५ ॥  
यां दिशं तु गतः सोमस् तां दिशं तु विलोकयेत्  ।  
सोममार्गेण सा पूता पञ्चगव्येन शुध्यति  ॥ अन्ग्_२,९।१६ ॥  
इत्याङ्गिरसधर्मशास्त्रे अभक्ष्यभक्षणप्रायश्चित्तविधिर्नाम नवमो ऽध्यायः  
  
दशमो ऽध्यायः  
दण्डादूर्ध्वं तु यत्नेन प्रहरेत्तु निपातयेत्  ।  
द्विगुणं गोव्रतं तस्य प्रायश्चित्तं विधीयते  ॥ अन्ग्_२,१०।१ ॥  
दण्डलक्षणम्  
अङ्गुष्ठमात्रं स्थूलः स्याद् बाहुमात्रप्रमाणतः  ।  
[१४५]  
सार्द्रश्च सपलाशश्च दण्ड इत्यभिधीयते  ॥ अन्ग्_२,१०।२ ॥  
गवां रोधनादिना मरणे  
रोधने बन्धने वापि योजने वा गवां रुजा  ।  
उत्पन्ने मरणे वापि निमित्तं तत्र विद्यते  ॥ अन्ग्_२,१०।३ ॥  
पादमेकं चरेद्रोधे द्वौ पादौ बन्धने चरेत्  ।  
योजनं पादहीनं स्याच् चरेत्सर्वं निपातने  ॥ अन्ग्_२,१०।४ ॥  
न नारिकेलेन न फालकेन न मौञ्जिना नापि च वल्कलेन  ।  
एतैश्च गावो न हि बन्धनीया बध्वा तु तिष्ठेत्परशुं प्रगृह्य  ॥ अन्ग्_२,१०।९ ॥  
कुशकाशैस्तु बध्नीयाद् ऊर्ध्वं दक्षिणतोमुखम्  ।  
पाशलग्ने तथा दाहे प्रायश्चित्तं न विद्यते  ॥ अन्ग्_२,१०।६ ॥  
[१४६]  
यदि तत्र भवेच्छोकः प्रायश्चित्तं कथं भवेत्  ।  
जपित्वा पातमानीयं मुच्यते सर्वकिल्बिषात्  ॥ अन्ग्_२,१०।७ ॥  
अस्थिभङ्गं गवां कृत्वा लाङ्गूलच्छेदनं तथा  ।  
पातनं चैव शृङ्गस्य मासार्धं यावकं पिबेत्  ॥ अन्ग्_२,१०।८ ॥  
व्रणभङ्गे च कर्तव्यः स्नेहाभ्यङ्गश्च पाणिना  ।  
यवसश्चोपहर्तव्यो यावद्रूढव्रणो भवेत्  ॥ अन्ग्_२,१०।९ ॥  
अस्थिभङ्गे तथा शृङ्गकटिभङ्गे तथैव च  ।  
यावज्जीवति षण्मासान् प्रायश्चित्तं न विद्यते  ॥ अन्ग्_२,१०।१० ॥  
श्रुङ्गभङ्गे ऽस्थिभङ्गे च चर्मनिर्मोचने तथा  ।  
दशरात्रं पिबेद्वज्रं यावत्स्वस्ति भवेत्तदा  ॥ अन्ग्_२,१०।११ ॥  
अन्यत्राङ्कनलक्ष्मभ्यां वाहनिर्मोचने तथा  ।  
सायं सङ्गोपनार्थं तु न दुष्येद्रोधबन्धयोः  ॥ अन्ग्_२,१०।१२ ॥  
[१४७]  
यन्त्रेण गोचिकित्सार्थं मूढगर्भविमोचने  ।  
यत्ने कृते विपद्येत न दोषस्तत्र विद्यते  ॥ अन्ग्_२,१०।१३ ॥  
औषधं स्नेहमाहारं दद्याद्गोब्राह्मणे हितम्  ।  
प्राणिनां प्राणवृत्त्यर्थं प्रायश्चित्तं न विद्यते  ॥ अन्ग्_२,१०।१४ ॥  
गजे वाजिनि वा व्याघ्रे खड्गे श्याममृगे वृके  ।  
सिंहे शुनि वराहे च मयूरे पक्षिणामपि  ॥ अन्ग्_२,१०।१५ ॥  
काके हंसे च गृध्रे च टिट्टिभे खञ्जरीटके  ।  
यथा गवि तथा विन्द्याद् भगवान्मनुरब्रवीत्  ॥ अन्ग्_२,१०।१६ ॥  
मोहाद्विरूढमाचार्यप्रत्यावृत्तौ तु यो द्विजः  ।  
प्रायश्चित्तं न मृग्येत शृणु तस्यापि यो विधिः  ॥ अन्ग्_२,१०।१७ ॥  
विहिहतं यदकामानां कामात्तद्द्विगुणं भवेत्  ।  
पश्चात्तु दह्यात्तापेन कृत्वा पापानि मानवः  ॥ अन्ग्_२,१०।१८ ॥  
धनत्यागं गृहे कृत्वा सर्वत्यागेन शुध्यति  ।  
द्रव्यैर्वा विपुलैर्विप्रान् तोषयेद्यः  सुनिश्चितम्  ॥ अन्ग्_२,१०।१९ ॥  
बालवृद्धाङ्गनानां प्रायश्चित्तम्  
तन्नार्यः  कामतः प्राप्ताः पापमर्धं समादिशेत्  ।  
अर्वाक्तु द्वादशादब्दात् पुरुषो ह्यर्धभाग्भवेत्  ॥ अन्ग्_२,१०।२० ॥  
[१४८]  
अशीतिर्यस्य चापूर्णा वर्षार्धं सकलो विधिः  ।  
प्रायश्चित्तस्य ये क्लीबबालवृद्धाङ्गनादयः  ।  
तेषु सर्वेषु सञ्चिन्त्य पादमेकं समाचरेत्  ॥ अन्ग्_२,१०।२१ ॥  
इत्याङ्गिरसधर्मशास्त्रे हिंसायायश्चित्तकथनं नाम दशमो ऽध्यायः  
एकादशो ऽध्यायः  
उपपातकर्मसक्तो गोघ्नो मुञ्जीत यावकम्  ।  
अक्षारलवणं रूक्षं षष्ठे काले ऽस्य भोजनम्  ॥ अन्ग्_२,११।१ ॥  
कृतावापो वने गोष्ठे चर्मणा तेन संवृतः  ।  
द्वौ मासौ स्नानमभ्यङ्गं गोमूत्रेण विधीयते  ॥ अन्ग्_२,११।२ ॥  
पादशौचक्रिया कार्या अद्भिः कुर्वीत केवलम्  ।  
व्रतिवद्धारयेदण्डं समन्त्रां मेखलां तथा  ॥ अन्ग्_२,११।३ ॥  
गाश्चैवानुव्रजेन्नित्यं रजस्तासां सदा पिबेत्  ।  
तिष्ठन्तीष्वनुतिष्ठेच्च व्रजन्तीष्वप्यनुव्रजेत्  ॥ अन्ग्_२,११।४ ॥  
शुश्रूषित्वा नमस्कृत्वा रात्रौ वीरासनं वसेत्  ।  
[१४९]  
गोमतीं च जपेद्विद्वान् ओकारं वेदमेव च  ॥ अन्ग्_२,११।५ ॥  
आतुरामभिशस्तां वा चोरव्याघ्रादिभिर्भयैः  ।  
पतितां पङ्कलग्नां वा सर्वप्राणैर्विमोक्षयेत्  ॥ अन्ग्_२,११।६ ॥  
उष्णे वर्षति शीते वा मारुते वाति वा भृशम्  ।  
न कुर्वीतात्मनस्त्राणं गोरकृत्वा स्वशक्तितः  ॥ अन्ग्_२,११।७ ॥  
आत्मनो यदि वान्येषां गृहेक्षेत्रे ऽथवा खले  ।  
भक्षयन्तीं न कथयेत् पिबन्तं चैव वत्सकम्  ॥ अन्ग्_२,११।८ ॥  
अनेन विधिना गोघ्नो यस्तु गा अनुगच्छति  ।  
स गोहत्यात्मकात् पापान् मुच्यते नात्र संशयः  ॥ अन्ग्_२,११।९ ॥  
ऋषभैकादशा गाश्च दद्यात्सुचरितव्रतः  ।  
अविद्यमाने सर्वस्वं वेदविद्भ्यो निवेदयेत्  ॥ अन्ग्_२,११।१० ॥  
एतेषां विहितं पुण्यं कृच्छ्रमङ्गिरसा स्वयम्  ।  
धर्मविद्भिरनूचानैर् उपपातकनाशनम्  ॥ अन्ग्_२,११।११ ॥  
इत्याङ्गिरसधर्मशास्त्रे गोवधप्रायश्चित्तं नामैकादशो ऽध्यायः  
  
द्वादशो ऽध्यायः  
अत ऊर्ध्वं प्रवक्ष्यामि प्रायश्चित्तविधिं शुभम्  ।  
यमधीत्य विमुञ्चन्ति श्रुत्वा स्मृत्वा च वै द्विजाः  ॥ अन्ग्_२,१२।१ ॥  
सदा त्रिषवणं स्नायात् सकृत्स्नात्वा पयः पिबेत्  ।  
[१५०]  
प्रातः स्नात्वा समारम्भं कुर्याज्जप्यं तु नित्यशः  ॥ अन्ग्_२,१२।२ ॥  
सावित्रीं व्याहृतीं वापि जपेदष्टसहस्रकम्  ।  
ॐकारमादितः कृत्वा रूपे रूपे तथान्तरम्  ॥ अन्ग्_२,१२।३ ॥  
स्थानं वीरासनं शक्तः कुर्यादासनमेव वा  ।  
आसनं शल्यविद्धं स्याद् अमधःशायी भवेत्सदा  ॥ अन्ग्_२,१२।४ ॥  
गव्यस्य पयसो ऽलाभे गव्यमेव भवेद्दधि  ।  
दध्यभावे भवेत्तक्रं तक्राभावे तु यावकम्  ॥ अन्ग्_२,१२।५ ॥  
एषामन्यतमं यच्चाप्य् उपपद्येत तत्पिबेत्  ।  
गोमूत्रेण तु संयुक्तं यावकं तत्पिबेद्द्विजः  ॥ अन्ग्_२,१२।६ ॥  
एतत्तु विहितं पुण्यं कृच्छ्रमङ्गिरसा स्वयम्  ।  
प्रणवात्त समारम्भो नाम्ना वज्रमिति स्मृतम्  ॥ अन्ग्_२,१२।७ ॥  
एतत्पातकयुक्तानां प्रायश्चित्तं विधीयते  ।  
महापातकसंयुक्ता वर्षैः शुध्यन्ति ते त्रिभिः  ॥ अन्ग्_२,१२।८ ॥  
अथोपपातकाश्चिन्त्यास् तथा कालं समादिशेत्  ।  
कालस्य तु यथोक्तस्य ब्राह्मणस्तत्र कारणम्  ॥ अन्ग्_२,१२।९ ॥  
ब्राह्मणा एव च क्षेत्रं ब्राह्मणा एव दैवतम्  ।  
ब्राह्मणानां प्रसादेन सूर्यो दिवि विराजते  ॥ अन्ग्_२,१२।१० ॥  
न ब्राह्मणसमं क्षेत्रं न ब्राह्मणसमो ऽनलः  ।  
विधिर्न ब्राह्मणादूर्ध्वं न दैवं ब्राह्मणात्परम्  ॥ अन्ग्_२,१२।११ ॥  
[१५१]  
जपतां जुह्वतां चैव यच्छतो च सतामपि  ।  
क्षेत्रो ऽग्नेस्तु सुसम्भूतो ब्राह्मणो ऽद्य विशिष्यते  ॥ अन्ग्_२,१२।१२ ॥  
न स्कन्दते न व्यथते न विनश्यति कर्हिचित्  ।  
वरिष्ठमग्निहोत्रेभ्थो ब्राह्मणस्य मुखे हुतम्  ॥ अन्ग्_२,१२।१३ ॥  
देवनापितृभूतानां काचिद्भवति कस्यचित्  ।  
ब्राह्मणे देवताः सर्वाः स च सर्वस्य देवता  ॥ अन्ग्_२,१२।१४ ॥  
यो हि यां देवतामिच्छेद् आराधयितुमव्ययम्  ।  
सर्वोपायप्रयत्नेन तोषयेद्ब्राह्मणान् सदा  ॥ अन्ग्_२,१२।१५ ॥  
समस्तसम्पत्समवाप्तिहेतवः समुत्थितापत्कुलक्ष्मकेतवः  ।  
अपारसंसारसमुद्रसेतवः पुनन्तु मां ब्राह्मणपादपांसवः  ॥ अन्ग्_२,१२।१६ ॥  
इत्याङ्गिरसधर्मशास्त्रे कृच्छ्रादिस्वरूपकथनं नाम द्वादशो ऽध्यायः  
इत्युत्तराङ्गिरसम्  
इत्याङ्गिरसस्मृतिः  
  
  
  
  
