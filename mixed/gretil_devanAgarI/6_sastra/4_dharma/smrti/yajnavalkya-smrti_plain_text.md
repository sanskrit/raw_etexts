---
title: Yajnavalkya-Smrti (plain text)

---
## Intro

Yajnavalkya-Smrti (plain text)  

Yajnavalkyasmrti  

PLAIN TEXT VERSION  

Input by Muneo Tokunaga, checked by Yasuke Ikari  
Based on the edition: Yajnavalkyasmrti of Yogisvara Yajnavalkya   
With the commentary Mitaksara of Vijñanesvara, Notes, Variant readings, etc.   
Ed. by Narayan Ram Acharya Nirnayasagara Press, Bombay, 1949.  

## पाठः

[आचाराध्याय]  

[१। उपोद्घातप्रकरणम्]  

योगीश्वरं याज्ञवल्क्यं सम्पूज्य मुनयो ऽब्रुवन्  ।  
वर्णाश्रमेतराणां नो ब्रूहि धर्मान् अशेषतः  ॥ य्ज्_१।१ ॥  

मिथिलास्थः स योगीन्द्रः क्षणं ध्यात्वाब्रवीन् मुनीन्  ।  
यस्मिन् देशे मृगः कृष्णस् तस्मिन् धर्मान् निबोधत  ॥ य्ज्_१।२ ॥  

पुराणन्यायमीमांसा- धर्मशास्त्राङ्गमिश्रिताः  ।  
वेदाः स्थानानि विद्यानां धर्मस्य च चतुर्दश  ॥ य्ज्_१।३ ॥  

मन्वत्रिविष्णुहारीत- याज्ञवल्क्योशनो ऽङ्गिराः  ।  
यमापस्तम्बसंवर्ताः कात्यायनबृहस्पती  ॥ य्ज्_१।४ ॥  

पराशरव्यासशङ्ख- लिखिता दक्षगौतमौ  ।  
शातातपो वसिष्ठश् च धर्मशास्त्रप्रयोजकाः  ॥ य्ज्_१।५ ॥  

देशे काल उपायेन द्रव्यं श्रद्धासमन्वितम्  ।  
पात्रे प्रदीयते यत् तत् सकलं धर्मलक्षणम्  ॥ य्ज्_१।६ ॥  

श्रुतिः स्मृतिः सदाचारः स्वस्य च प्रियम् आत्मनः  ।  
सम्यक्सङ्कल्पजः कामो धर्ममूलम् इदं स्मृतम्  ॥ य्ज्_१।७ ॥  

इज्याचारदमाहिंसा- दानस्वाध्यायकर्मणाम्  ।  
अयं तु परमो धर्मो यद् योगेनात्मदर्शनम्  ॥ य्ज्_१।८ ॥  

चत्वारो वेदधर्मज्ञाः पर्षत् त्रैविद्यम् एव वा  ।  
सा ब्रूते यं स धर्मः स्याद् एको वाध्यात्मवित्तमः  ॥ य्ज्_१।९ ॥  

[२। ब्रह्मचारिप्रकरणम्]  
  
ब्रह्मक्षत्रियविट्शूद्रा वर्णास् त्व् आद्यास् त्रयो द्विजाः  ।  
निषेकाद्याः श्मशानान्तास् तेषां वै मन्त्रतः क्रियाः  ॥ य्ज्_१।१० ॥  
  
गर्भाधानम् ऋतौ पुंसः सवनं स्पन्दनात् पुरा  ।  
षष्ठे ऽष्टमे वा सीमन्तो मास्य् एते जातकर्म च  ॥ य्ज्_१।११ ॥  
  
अहन्य् एकादशे नाम चतुर्थे मासि निष्क्रमः  ।  
षष्ठे ऽन्नप्राशनं मासि चूडा कार्या यथाकुलम्  ॥ य्ज्_१।१२ ॥  
एवम् एनः शमं याति बीजगर्भसमुद्भवम्  ।  
तूष्णीम् एताः क्रियाः स्त्रीणां विवाहस् तु समन्त्रकः  ॥ य्ज्_१।१३ ॥  
  
गर्भाष्टमे ऽष्टमे वाब्दे ब्राह्मणस्योपनायनम्  ।  
राज्ञाम् एकादशे सैके विशाम् एके यथाकुलम्  ॥ य्ज्_१।१४ ॥  
  
उपनीय गुरुः शिष्यं महाव्याहृतिपूर्वकम्  ।  
वेदम् अध्यापयेद् एनं शौचाचारांश् च शिक्षयेत्  ॥ य्ज्_१।१५ ॥  
  
दिवासन्ध्यासु कर्णस्थ- ब्रह्मसूत्रोदङ्मुखः  ।  
कुर्यान् मूत्रपुरीषे च रात्रौ चेद् दक्षिणामुखः  ॥ य्ज्_१।१६ ॥  
  
गृहीतशिश्नश् चोत्थाय मृद्भिर् अभ्युद्धृतैर् जलैः  ।  
गन्धलेपक्षयकरं शौचं कुर्याद् अतन्द्रितः  ॥ य्ज्_१।१७ ॥  
  
अन्तर्जानु शुचौ देश उपविष्ट उदङ्मुखः  ।  
प्राग् वा ब्राह्मेण तीर्थेन द्विजो नित्यम् उपस्पृशेत्  ॥ य्ज्_१।१८ ॥  
  
कनिष्ठादेशिन्यङ्गुष्ठ- मूलान्य् अग्रं करस्य च  ।  
प्रजापतिपितृब्रह्म- देवतीर्थान्य् अनुक्रमात्  ॥ य्ज्_१।१९ ॥  
  
त्रिः प्राश्यापो द्विर् उन्मृज्य खान्य् अद्भिः समुपस्पृशेत्  ।  
अद्भिस् तु प्रकृतिस्थाभिर् हीनाभिः फेनबुद्बुदैः  ॥ य्ज्_१।२० ॥  
  
हृत्कण्ठतालुगाभिस् तु यथासङ्ख्यं द्विजातयः  ।  
शुध्येरन् स्त्री च शूद्रश् च सकृत् स्पृष्टाभिर् अन्ततः  ॥ य्ज्_१।२१ ॥  
  
स्नानम् अब्दैवतैर् मन्त्रैर् मार्जनं प्राणसंयमः  ।  
सूर्यस्य चाप्य् उपस्थानं गायत्र्याः प्रत्यहं जपः  ॥ य्ज्_१।२२ ॥  
  
गायत्रीं शिरसा सार्धं जपेद् व्याहृतिपूर्विकाम्  ।  
प्रतिप्रणवसंयुक्तां त्रिर् अयं प्राणसंयमः  ॥ य्ज्_१।२३ ॥  
  
प्राणान् आयम्य सम्प्रोक्ष्य तृचेनाब्दैवतेन तु  ।  
जपन्न् आसीत सावित्रीं प्रत्यग् आतारकोदयात्  ॥ य्ज्_१।२४ ॥  
  
सन्ध्यां प्राक् प्रातर् एवं हि तिष्ठेद् आसूर्यदर्शनात्  ।  
अग्निकार्यं ततः कुर्यात् सन्ध्ययोर् उभयोर् अपि  ॥ य्ज्_१।२५ ॥  
  
ततो ऽभिवादयेद् वृद्धान् असाव् अहम् इति ब्रुवन्  ।  
गुरुं चैवाप्य् उपासीत स्वाध्यायार्थं समाहितः  ॥ य्ज्_१।२६ ॥  
  
आहूतश् चाप्य् अधीयीत लब्धं चास्मै निवेदयेत्  ।  
हितं तस्याचरेन् नित्यं मनोवाक्कायकर्मभिः  ॥ य्ज्_१।२७ ॥  
  
कृतज्ञाद्रोहिमेधावि- शुचिकल्यानसूयकाः  ।  
अध्याप्या धर्मतः साधु शक्ताप्तज्ञानवित्तदाः  ॥ य्ज्_१।२८ ॥  
  
दण्डाजिनोपवीतानि मेखलां चैव धारयेत्  ।  
ब्राह्मणेषु चरेद् भैक्षम् अनिन्द्येष्व् आत्मवृत्तये  ॥ य्ज्_१।२९ ॥  
  
आदिमध्यावसानेषु भवच्छब्दोपलक्षिता  ।  
ब्राह्मणक्षत्रियविशां भैक्षचर्या यथाक्रमम्  ॥ य्ज्_१।३० ॥  
  
कृताग्निकार्यो भुञ्जीत वाग्यतो गुर्वनुज्ञया  ।  
आपोशानक्रियापूर्वं सत्कृत्यान्नम् अकुत्सयन्  ॥ य्ज्_१।३१ ॥  
ब्रह्मचर्ये स्थितो नैकम् अन्नम् अद्याद् अनापदि  ।  
ब्राह्मणः कामम् अश्नीयाच् छ्राद्धे व्रतम् अपीडयन्  ॥ य्ज्_१।३२ ॥  
  
मधुमांसाञ्जनोच्छिष्ट- शुक्तस्त्रीप्राणिहिंसनम्  ।  
भास्करालोकनाश्लील- परिवादादि वर्जयेत्  ॥ य्ज्_१।३३ ॥  
  
स गुरुर् यः क्रियाः कृत्वा वेदम् अस्मै प्रयच्छति  ।  
उपनीय ददद् वेदम् आचार्यः स उदाहृतः  ॥ य्ज्_१।३४ ॥  
  
एकदेशम् उपाध्याय ऋत्विग् यज्ञकृद् उच्यते  ।  
एते मान्या यथापूर्वम् एभ्यो माता गरीयसी  ॥ य्ज्_१।३५ ॥  
  
प्रतिवेदं ब्रह्मचर्यं द्वादशाब्दानि पञ्च वा  ।  
ग्रहणान्तिकम् इत्य् एके केशान्तश् चैव षोडशे  ॥ य्ज्_१।३६ ॥  
  
आषोडशाद् आद्वाविंशाच् चतुर्विंशाच् च वत्सरात्  ।  
ब्रह्मक्षत्रविशां कालौपनायनिकः परः  ॥ य्ज्_१।३७ ॥  
  
अत ऊर्ध्वं पतन्त्य् एते सर्वधर्मबहिष्कृताः  ।  
सावित्रीपतिता व्रात्या व्रात्यस्तोमाद् ऋते क्रतोः  ॥ य्ज्_१।३८ ॥  
  
मातुर् यद् अग्रे जायन्ते द्वितीयं मौञ्जिबन्धनात्  ।  
ब्राह्मणक्षत्रियविशस् तस्माद् एते द्विजाः स्मृताः  ॥ य्ज्_१।३९ ॥  
  
यज्ञानां तपसां चैव शुभानां चैव कर्मणाम्  ।  
वेद एव द्विजातीनां निःश्रेयसकरः परः  ॥ य्ज्_१।४० ॥  
  
मधुना पयसा चैव स देवांस् तर्पयेद् द्विजः  ।  
पितॄन् मधुघृताभ्यां च ऋचो ऽधीते च यो ऽन्वहम्  ॥ य्ज्_१।४१ ॥  
  
यजूंषि शक्तितो ऽधीते यो ऽन्वहं स घृतामृतैः  ।  
प्रीणाति देवान् आज्येन मधुना च पितॄंस् तथा  ॥ य्ज्_१।४२ ॥  
  
स तु सोमघृतैर् देवांस् तर्पयेद् यो ऽन्वहं पठेत्  ।  
सामानि तृप्तिं कुर्याच् च पितॄणां मधुसर्पिषा  ॥ य्ज्_१।४३ ॥  
  
मेदसा तर्पयेद् देवान् अथर्वाङ्गिरसः पठन्  ।  
पितॄंश् च मधुसर्पिर्भ्याम् अन्वहं शक्तितो द्विजः  ॥ य्ज्_१।४४ ॥  
  
वाकोवाक्यं पुराणं च नाराशंसीश् च गाथिकाः  ।  
इतिहासांस् तथा विद्याः शक्त्याधीते हि यो ऽन्वहम्  ॥ य्ज्_१।४५ ॥  
  
मांसक्षीरौदनमधु- तर्पणं स दिवौकसाम्  ।  
करोति तृप्तिं कुर्याच् च पितॄणां मधुसर्पिषा  ॥ य्ज्_१।४६ ॥  
  
ते तृप्तास् तर्पयन्त्य् एनं सर्वकामफलैः शुभैः  ।  
यं यं क्रतुम् अधीते च तस्य तस्याप्नुयात् फलम्  ॥ य्ज्_१।४७ ॥  
  
त्रिर् वित्तपूर्णपृथिवी- दानस्य फलम् अश्नुते  ।  
तपसश् च परस्येह नित्यं स्वाध्यायवान् द्विजः  ॥ य्ज्_१।४८ ॥  
  
नैष्ठिको ब्रह्मचारी तु वसेद् आचार्यसन्निधौ  ।  
तदभावे ऽस्य तनये पत्न्यां वैश्वानरे ऽपि वा  ॥ य्ज्_१।४९ ॥  
  
अनेन विधिना देहं सादयन् विजितेन्द्रियः  ।  
ब्रह्मलोकम् अवाप्नोति न चेहाजायते पुनः  ॥ य्ज्_१।५० ॥  

[३। विवाहप्रकरणम्]  
  
गुरवे तु वरं दत्त्वा स्नायाद् वा तदनुज्ञया  ।  
वेदं व्रतानि वा पारं नीत्वा ह्य् उभयम् एव वा  ॥ य्ज्_१।५१ ॥  
  
अविप्लुतब्रह्मचर्यो लक्षण्यां स्त्रियम् उद्वहेत्  ।  
अनन्यपूर्विकां कान्ताम् असपिण्डां यवीयसीम्  ॥ य्ज्_१।५२ ॥  
  
अरोगिणीं भ्रातृमतीम् असमानार्षगोत्रजान्  ।  
पञ्चमात् सप्तमाद् ऊर्ध्वं मातृतः पितृतस् तथा  ॥ य्ज्_१।५३ ॥  
  
दशपूरुषविख्याताच् छ्रोत्रियाणां महाकुलात्  ।  
स्फीताद् अपि न सञ्चारि- रोगदोषसमन्वितात्  ॥ य्ज्_१।५४ ॥  
  
एतैर् एव गुणैर् युक्तः सवर्णः श्रोत्रियो वरः  ।  
यत्नात् परीक्षितः पुंस्त्वे युवा धीमान् जनप्रियः  ॥ य्ज्_१।५५ ॥  
  
यद् उच्यते द्विजातीनां शूद्राद् दारोपसङ्ग्रहः  ।  
नैतन् मम मतं यस्मात् तत्रायं जायते स्वयम्  ॥ य्ज्_१।५६ ॥  
  
तिस्रो वर्णानुपूर्व्येण द्वे तथैका यथाक्रमम्  ।  
ब्राह्मणक्षत्रियविशां भार्या स्वा शूद्रजन्मनः  ॥ य्ज्_१।५७ ॥  
  
ब्राह्मो विवाह आहूय दीयते शक्त्यलङ्कृता  ।  
तज्जः पुनात्य् उभयतः पुरुषान् एकविंशतिम्  ॥ य्ज्_१।५८ ॥  
  
यज्ञस्थ ऋत्विजे दैव आदायार्षस् तु गोद्वयम्  ।  
चतुर्दश प्रथमजः पुनात्य् उत्तरजश् च षट्  ॥ य्ज्_१।५९ ॥  
  
इत्य् उक्त्वा चरतां धर्मं सह या दीयते ऽर्थिने  ।  
स कायः पावयेत् तज्जः षट् षड्वंश्यान् सहात्मना  ॥ य्ज्_१।६० ॥  
  
आसुरो द्रविणादानाद् गान्धर्वः समयान् मिथः  ।  
राक्षसो युद्धहरणात् पैशाचः कन्यकाछलात्  ॥ य्ज्_१।६१ ॥  
  
पाणिर् ग्राह्यः सवर्णासु गृह्णीयात् क्षत्रिया शरम्  ।  
वैश्या प्रतोदम् आदद्याद् वेदने त्व् अग्रजन्मनः  ॥ य्ज्_१।६२ ॥  
  
पिता पितामहो भ्राता सकुल्यो जननी तथा  ।  
कन्याप्रदः पूर्वनाशे प्रकृतिस्थः परः परः  ॥ य्ज्_१।६३ ॥  
  
अप्रयच्छन् समाप्नोति भ्रूणहत्याम् ऋताव् ऋतौ  ।  
गम्यं त्व् अभावे दातॄणां कन्या कुर्यात् स्वयंवरम्  ॥ य्ज्_१।६४ ॥  
  
सकृत् प्रदीयते कन्या हरंस् तां चोरदण्डभाक्  ।  
दत्ताम् अपि हरेत् पूर्वाच् छ्रेयांश् चेद् वर आव्रजेत्  ॥ य्ज्_१।६५ ॥  
  
अनाख्याय ददद् दोषं दण्ड्य उत्तमसाहसम्  ।  
अदुष्टां तु त्यजन् दण्ड्यो दूषयंस् तु मृषा शतम्  ॥ य्ज्_१।६६ ॥  
  
अक्षता च क्षता चैव पुनर्भूः संस्कृता पुनः  ।  
स्वैरिणी या पतिं हित्वा सवर्णं कामतः श्रयेत्  ॥ य्ज्_१।६७ ॥  
  
अपुत्रां गुर्वनुज्ञातो देवरः पुत्रकाम्यया  ।  
सपिण्डो वा सगोत्रो वा घृताभ्यक्त ऋताव् इयात्  ॥ य्ज्_१।६८ ॥  
  
आगर्भसम्भवाद् गच्छेत् पतितस् त्व् अन्यथा भवेत्  ।  
अनेन विधिना जातः क्षेत्रजो ऽस्य भवेत् सुतः  ॥ य्ज्_१।६९ ॥  
  
हृताधिकारां मलिनां पिण्डमात्रोपजीविनाम्  ।  
परिभूताम् अधःशय्यां वासयेद् व्यभिचारिणीम्  ॥ य्ज्_१।७० ॥  
  
सोमः शौचं ददाव् आसां गन्धर्वश् च शुभां गिरम्  ।  
पावकः सर्वमेध्यत्वं मेध्या वै योषितो ह्य् अतः  ॥ य्ज्_१।७१ ॥  
  
व्यभिचाराद् ऋतौ शुद्धिर् गर्भे त्यागो विधीयते  ।  
गर्भभर्तृवधादौ च तथा महति पातके  ॥ य्ज्_१।७२ ॥  
  
सुरापी व्याधिता धूर्ता वन्ध्यार्थघ्न्य् अप्रियंवदा  ।  
स्त्रीप्रसूश् चाधिवेत्तव्या पुरुषद्वेषिणी तथा  ॥ य्ज्_१।७३ ॥  
  
अधिविन्ना तु भर्तव्या महद् एनो ऽन्यथा भवेत्  ।  
यत्रानुकूल्यं दम्पत्योस् त्रिवर्गस् तत्र वर्धते  ॥ य्ज्_१।७४ ॥  
  
मृते जीवति वा पत्यौ या नान्यम् उपगच्छति  ।  
सेह कीर्तिम् अवाप्नोति मोदते चोमया सह  ॥ य्ज्_१।७५ ॥  
  
आज्ञासम्पादिनीं दक्षां वीरसूं प्रियवादिनीम्  ।  
त्यजन् दाप्यस् तृतीयांशम् अद्रव्यो भरणं स्त्रियाः  ॥ य्ज्_१।७६ ॥  
  
स्त्रीभिर् भर्तृवचः कार्यम् एष धर्मः परः स्त्रियाः  ।  
आशुद्धेः सम्प्रतीक्ष्यो हि महापातकदूषितः  ॥ य्ज्_१।७७ ॥  
  
लोकानन्त्यं दिवः प्राप्तिः पुत्रपौत्रप्रपौत्रकैः  ।  
यस्मात् तस्मात् स्त्रियः सेव्याः कर्तव्याश् च सुरक्षिताः  ॥ य्ज्_१।७८ ॥  
  
षोडशर्तुनिशाः स्त्रीणां तस्मिन् युग्मासु संविशेत्  ।  
ब्रह्मचार्य् एव पर्वाण्य् आद्याश् चतस्रस् तु वर्जयेत्  ॥ य्ज्_१।७९ ॥  
  
एवं गच्छन् स्त्रियं क्षामां मघां मूलं च वर्जयेत्  ।  
सुस्थ इन्दौ सकृत् पुत्रं लक्षण्यं जनयेत् पुमान्  ॥ य्ज्_१।८० ॥  
  
यथाकामी भवेद् वापि स्त्रीणां वरम् अनुस्मरन्  ।  
स्वदारनिरतश् चैव स्त्रियो रक्ष्या यतः स्मृताः  ॥ य्ज्_१।८१ ॥  
  
भर्तृभ्रातृपितृज्ञाति- श्वश्रूश्वशुरदेवरैः  ।  
बन्धुभिश् च स्त्रियः पूज्या भूषणाच्छादनाशनैः  ॥ य्ज्_१।८२ ॥  
  
संयतोपस्करा दक्षा हृष्टा व्ययपराङ्मुखी  ।  
कुर्याच् छ्वशुरयोः पाद- वन्दनं भर्तृतत्परा  ॥ य्ज्_१।८३ ॥  
  
क्रीडां शरीरसंस्कारं समाजोत्सवदर्शनम्  ।  
हास्यं परगृहे यानं त्यजेत् प्रोषितभर्तृका  ॥ य्ज्_१।८४ ॥  
  
रक्षेत् कन्यां पिता विन्नां पतिः पुत्रास् तु वार्धके  ।  
अभावे ज्ञातयस् तेषां न स्वातन्त्र्यं क्वचित् स्त्रियाः  ॥ य्ज्_१।८५ ॥  
  
पितृमातृसुतभ्रातृ- श्वश्रूश्वशुरमातुलैः  ।  
हीना न स्याद् विना भर्त्रा गर्हणीयान्यथा भवेत्  ॥ य्ज्_१।८६ ॥  
  
पतिप्रियहिते युक्ता स्वाचारा विजितेन्द्रिया  ।  
सेह कीर्तिम् अवाप्नोति प्रेत्य चानुत्तमां गतिम्  ॥ य्ज्_१।८७ ॥  
  
सत्याम् अन्यां सवर्णायां धर्मकार्यं न कारयेत्  ।  
सवर्णासु विधौ धर्म्ये ज्येष्ठया न विनेतरा  ॥ य्ज्_१।८८ ॥  
  
दाहयित्वाग्निहोत्रेण स्त्रियं वृत्तवतीं पतिः  ।  
आहरेद् विधिवद् दारान् अग्नींश् चैवाविलम्बयन्  ॥ य्ज्_१।८९ ॥  

[४। वर्णजातिविवेकप्रकरणम्]  
  
सवर्णेभ्यः सवर्णासु जायन्ते हि सजातयः  ।  
अनिन्द्येषु विवाहेषु पुत्राः सन्तानवर्धनाः  ॥ य्ज्_१।९० ॥  
  
विप्रान् मूर्धावसिक्तो हि क्षत्रियायां विशः स्त्रियाम्  ।  
अम्बष्ठः शूद्र्यां निषादो जातः पारशवो ऽपि वा  ॥ य्ज्_१।९१ ॥  
  
वैश्याशूद्र्योस् तु राजन्यान् माहिष्योग्रौ सुतौ स्मृतौ  ।  
वैश्यात् तु करणः शूद्र्यां विन्नास्व् एष विधिः स्मृतः  ॥ य्ज्_१।९२ ॥  
  
ब्राह्मण्यां क्षत्रियात् सूतो वैश्याद् वैदेहकस् तथा  ।  
शूद्राज् जातस् तु चण्डालः सर्वधर्मबहिष्कृतः  ॥ य्ज्_१।९३ ॥  
  
क्षत्रिया मागधं वैश्याच् छूद्रात् क्षत्तारम् एव च  ।  
शूद्राद् आयोगवं वैश्या जनयामास वै सुतम्  ॥ य्ज्_१।९४ ॥  
  
माहिष्येण करण्यां तु रथकारः प्रजायते  ।  
असत्सन्तस् तु विज्ञेयाः प्रतिलोमानुलोमजाः  ॥ य्ज्_१।९५ ॥  
  
जात्युत्कर्षो युगे ज्ञेयः सप्तमे पञ्चमे ऽपि वा  ।  
व्यत्यये कर्मणां साम्यं पूर्ववच् चाधरोत्तरम्  ॥ य्ज्_१।९६ ॥  

[५। गृहस्थधर्मप्रकरणम्]  
  
कर्म स्मार्तं विवाहाग्नौ कुर्वीत प्रत्यहं गृही  ।  
दायकालाहृते वापि श्रौतं वैतानिकाग्निषु  ॥ य्ज्_१।९७ ॥  
  
शरीरचिन्तां निर्वर्त्य कृतशौचविधिर् द्विजः  ।  
प्रातःसन्ध्याम् उपासीत दन्तधावनपूर्वकम्  ॥ य्ज्_१।९८ ॥  
  
हुत्वाग्नीन् सूर्यदैवत्यान् जपेन् मन्त्रान् समाहितः  ।  
वेदार्थान् अधिगच्छेच् च शास्त्राणि विविधानि च  ॥ य्ज्_१।९९ ॥  
  
उपेयाद् ईश्वरं चैव योगक्षेमार्थसिद्धये  ।  
स्नात्वा देवान् पितॄंश् चैव तर्पयेद् अर्चयेत् तथा  ॥ य्ज्_१।१०० ॥  
  
वेदाथर्वपुराणानि सेतिहासानि शक्तितः  ।  
जपयज्ञप्रसिद्ध्यर्थं विद्यां चाध्यात्मिकीं जपेत्  ॥ य्ज्_१।१०१ ॥  
  
बलिकर्मस्वधाहोम- स्वाध्यायातिथिसत्क्रियाः  ।  
भूतपित्रमरब्रह्म- मनुष्याणां महामखाः  ॥ य्ज्_१।१०२ ॥  
  
देवेभ्यश् च हुताद् अन्नाच् छेषाद् भूतबलिं हरेत्  ।  
अन्नं भूमौ श्वचाण्डाल- वायसेभ्यश् च निक्षिपेत्  ॥ य्ज्_१।१०३ ॥  
  
अन्नं पितृमनुष्येभ्यो देयम् अप्य् अन्वहं जलम्  ।  
स्वाध्यायं सततं कुर्यान् न पचेद् अन्नम् आत्मने  ॥ य्ज्_१।१०४ ॥  
  
बालस्ववासिनीवृद्ध- गर्भिण्यातुरकन्यकाः  ।  
सम्भोज्यातिथिभृत्यांश् च दम्पत्योः शेषभोजनम्  ॥ य्ज्_१।१०५ ॥  
  
आपोशनेनोपरिष्टाद् अधस्ताद् अश्नता तथा  ।  
अनग्नम् अमृतं चैव कार्यम् अन्नं द्विजन्मना  ॥ य्ज्_१।१०६ ॥  
  
अतिथित्वेन वर्णानां देयं शक्त्यानुपूर्वशः  ।  
अप्रणोद्यो ऽतिथिः सायम् अपि वाग्भूतृणोदकैः  ॥ य्ज्_१।१०७ ॥  
  
सत्कृत्य भिक्षवे भिक्षा दातव्या सव्रताय च  ।  
भोजयेच् चागतान् काले सखिसम्बन्धिबान्धवान्  ॥ य्ज्_१।१०८ ॥  
  
महोक्षं वा महाजं वा श्रोत्रियायोपकल्पयेत्  ।  
सत्क्रियान्वासनं स्वादु भोजनं सूनृतं वचः  ॥ य्ज्_१।१०९ ॥  
  
प्रतिसंवत्सरं त्व् अर्घ्याः स्नातकाचार्यपार्थिवाः  ।  
प्रियो विवाह्यश् च तथा यज्ञं प्रत्य् ऋत्विजः पुनः  ॥ य्ज्_१।११० ॥  
  
अध्वनीनो ऽतिथिर् ज्ञेयः श्रोत्रियो वेदपारगः  ।  
मान्याव् एतौ गृहस्थस्य ब्रह्मलोकम् अभीप्सतः  ॥ य्ज्_१।१११ ॥  
  
परपाकरुचिर् न स्याद् अनिन्द्यामन्त्रणाद् ऋते  ।  
वाक्पाणिपादचापल्यं वर्जयेच् चातिभोजनम्  ॥ य्ज्_१।११२ ॥  
  
अतिथिं श्रोत्रियं तृप्तम् आसीमन्तम् अनुव्रजेत्  ।  
अहःशेषं सहासीत शिष्टैर् इष्टैश् च बन्धुभिः  ॥ य्ज्_१।११३ ॥  
  
उपास्य पश्चिमां सन्ध्यां हुत्वाग्नींस् तान् उपास्य च  ।  
भृत्यैः परिवृतो भुक्त्वा नातितृप्त्याथ संविशेत्  ॥ य्ज्_१।११४ ॥  
  
ब्राह्मे मुहूर्ते चोत्थाय चिन्तयेद् आत्मनो हितम्  ।  
धर्मार्थकामान् स्वे काले यथाशक्ति न हापयेत्  ॥ य्ज्_१।११५ ॥  
  
विद्याकर्मवयोबन्धु- वित्तैर् मान्या यथाक्रमम्  ।  
एतैः प्रभूतैः शूद्रो ऽपि वार्धके मानम् अर्हति  ॥ य्ज्_१।११६ ॥  
  
वृद्धभारिनृपस्नात- स्त्रीरोगिवरचक्रिणाम्  ।  
पन्था देयो नृपस् तेषां मान्यः स्नातश् च भूपतेः  ॥ य्ज्_१।११७ ॥  
  
इज्याध्ययनदानानि वैश्यस्य क्षत्रियस्य च  ।  
प्रतिग्रहो ऽधिको विप्रे याजनाध्यापने तथा  ॥ य्ज्_१।११८ ॥  
  
प्रधानं क्षत्रिये कर्म प्रजानां परिपालनम्  ।  
कुसीदकृषिवाणिज्य- पाशुपाल्यं विशः स्मृतम्  ॥ य्ज्_१।११९ ॥  
  
शूद्रस्य द्विजशुश्रूषा तयाजीवन् वणिग् भवेत्  ।  
शिल्पैर् वा विविधैर् जीवेद् द्विजातिहितम् आचरन्  ॥ य्ज्_१।१२० ॥  
  
भार्यारतिः शुचिर् भृत्य- भर्ता श्राद्धक्रियारतः  ।  
नमस्कारेण मन्त्रेण पञ्चयज्ञान् न हापयेत्  ॥ य्ज्_१।१२१ ॥  
अहिंसा सत्यम् अस्तेयं शौचम् इन्द्रियनिग्रहः  ।  
दानं दमो दया क्षान्तिः सर्वेषां धर्मसाधनम्  ॥ य्ज्_१।१२२ ॥  
  
वयोबुद्ध्यर्थवाग्वेष- श्रुताभिजनकर्मणाम्  ।  
आचरेत् सदृशीं वृत्तिम् अजिह्माम् अशठां तथा  ॥ य्ज्_१।१२३ ॥  
  
त्रैवार्षिकाधिकान्नो यः स हि सोमं पिबेद् द्विजः  ।  
प्राक्सौमिकीः क्रियाः कुर्याद् यस्यान्नं वार्षिकं भवेत्  ॥ य्ज्_१।१२४ ॥  
  
प्रतिसंवत्सरं सोमः पशुः प्रत्ययनं तथा  ।  
कर्तव्याग्रयणेष्टिश् च चातुर्मास्यानि चैव हि  ॥ य्ज्_१।१२५ ॥  
  
एषाम् असम्भवे कुर्याद् इष्टिं वैश्वानरीं द्विजः  ।  
हीनकल्पं न कुर्वीत सति द्रव्ये फलप्रदम्  ॥ य्ज्_१।१२६ ॥  
  
चाण्डालो जायते यज्ञ- करणाच् छूद्रभिक्षितात्  ।  
यज्ञार्थं लब्धम् अददद् भासः काको ऽपि वा भवेत्  ॥ य्ज्_१।१२७ ॥  
  
कुशूलकुम्भीधान्यो वा त्र्याहिको ऽश्वस्तनो ऽपि वा  ।  
जीवेद् वापि शिलोञ्छेन श्रेयान् एषां परः परः  ॥ य्ज्_१।१२८ ॥  

[६। स्नातकधर्मप्रकरणम्]  
  
न स्वाध्यायविरोध्यर्थम् ईहेत न यतस् ततः  ।  
न विरुद्धप्रसङ्गेन सन्तोषी च भवेत् सदा  ॥ य्ज्_१।१२९ ॥  
  
राजान्तेवासियाज्येभ्यः सीदन्न् इच्छेद् धनं क्षुधा  ।  
दम्भिहैतुकपाखण्डि- बकवृत्तींश् च वर्जयेत्  ॥ य्ज्_१।१३० ॥  
  
शुक्लाम्बरधरो नीच- केशश्मश्रुनखः शुचिः  ।  
न भार्यादर्शने ऽश्नीयान् नैकवासा न संस्थितः  ॥ य्ज्_१।१३१ ॥  
  
न संशयं प्रपद्येत नाकस्माद् अप्रियं वदेत्  ।  
नाहितं नानृतं चैव न स्तेनः स्यान् न वार्धुषी  ॥ य्ज्_१।१३२ ॥  
  
दाक्षायणी ब्रह्मसूत्री वेणुमान् सकमण्डलुः  ।  
कुर्यात् प्रदक्षिणं देव- मृद्गोविप्रवनस्पतीन्  ॥ य्ज्_१।१३३ ॥  
  
न तु मेहेन् नदीछाया- वर्त्मगोष्ठाम्बुभस्मसु  ।  
न प्रत्यग्न्यर्कगोसोम- सन्ध्याम्बुस्त्रीद्विजन्मनः  ॥ य्ज्_१।१३४ ॥  
  
नेक्षेतार्कं न नग्नां स्त्रीं न च संसृष्टमैथुनाम्  ।  
न च मूत्रं पुरीषं वा नाशुची राहुतारकाः  ॥ य्ज्_१।१३५ ॥  
  
अयं मे वज्र इत्य् एवं सर्वं मन्त्रम् उदीरयेत्  ।  
वर्षत्य् अप्रावृतो गच्छेत् स्वपेत् प्रत्यक्शिरा न च  ॥ य्ज्_१।१३६ ॥  
  
ष्ठीवनासृक्शकृन्मूत्र- रेतांस्य् अप्सु न निक्षिपेत्  ।  
पादौ प्रतापयेन् नाग्नौ न चैनम् अभिलङ्घयेत्  ॥ य्ज्_१।१३७ ॥  
  
जलं पिबेन् नाञ्जलिना न शयानं प्रबोधयेत्  ।  
नाक्षैः क्रीडेन् न धर्मघ्नैर् व्याधितैर् वा न संविशेत्  ॥ य्ज्_१।१३८ ॥  
  
विरुद्धं वर्जयेत् कर्म प्रेतधूमं नदीतरम्  ।  
केशभस्मतुषाङ्गार- कपालेषु च संस्थितिम्  ॥ य्ज्_१।१३९ ॥  
  
नाचक्षीत धयन्तीं गां नाद्वारेण विशेत् क्वचित्  ।  
न राज्ञः प्रतिगृह्णीयाल् लुब्धस्योच्छास्त्रवर्तिनः  ॥ य्ज्_१।१४० ॥  
  
प्रतिग्रहे सूनिचक्रि- ध्वजिवेश्यानराधिपाः  ।  
दुष्टा दशगुणं पूर्वात् पूर्वाद् एते यथाक्रमम्  ॥ य्ज्_१।१४१ ॥  
  
अध्यायानाम् उपाकर्म श्रावण्यां श्रवणेन वा  ।  
हस्तेनौषधिभावे वा पञ्चम्यां श्रावणस्य तु  ॥ य्ज्_१।१४२ ॥  
  
पौषमासस्य रोहिण्याम् अष्टकायाम् अथापि वा  ।  
जलान्ते छन्दसां कुर्याद् उत्सर्गं विधिवद् बहिः  ॥ य्ज्_१।१४३ ॥  
  
त्र्यहं प्रेतेष्व् अनध्यायः शिष्यर्त्विग्गुरुबन्धुषु  ।  
उपाकर्मणि चोत्सर्गे स्वशाखाश्रोत्रिये तथा  ॥ य्ज्_१।१४४ ॥  
  
[स्वाशाखाश्रोत्रिये त्xत्]  
  
सन्ध्यागर्जितनिर्घात- भूकम्पोल्कानिपातने  ।  
समाप्य वेदं द्युनिशम् आरण्यकम् अधीत्य च  ॥ य्ज्_१।१४५ ॥  
  
पञ्चदश्यां चतुर्दश्याम् अष्टम्यां राहुसूतके  ।  
ऋतुसन्धिषु भुक्त्वा वा श्राद्धिकं प्रतिगृह्य च  ॥ य्ज्_१।१४६ ॥  
  
पशुमण्डूकनकुल- श्वाहिमार्जारमूषकैः  ।  
कृते ऽनन्तरे त्व् अहोरात्रं शक्रपाते तथोच्छ्रये  ॥ य्ज्_१।१४७ ॥  
  
श्वक्रोष्टृगर्दभोलूक- सामबाणार्तनिःस्वने  ।  
अमेध्यशवशूद्रान्त्य- श्मशानपतितान्तिके  ॥ य्ज्_१।१४८ ॥  
  
देशे ऽशुचाव् आत्मनि च विद्युत्स्तनितसम्प्लवे  ।  
भुक्त्वार्द्रपाणिर् अम्भो ऽन्तर् अर्धरात्रे ऽतिमारुते  ॥ य्ज्_१।१४९ ॥  
  
पांसुप्रवर्षे दिग्दाहे सन्ध्यानीहारभीतिषु  ।  
धावतः पूतिगन्धे च शिष्टे च गृहम् आगते  ॥ य्ज्_१।१५० ॥  
  
खरोष्ट्रयानहस्त्यश्व- नौवृक्षेरिणरोहणे  ।  
सप्तत्रिंशदनध्यायान् एतांस् तात्कालिकान् विदुः  ॥ य्ज्_१।१५१ ॥  
  
देवर्त्विक्स्नातकाचार्य- राज्ञां छायां परस्त्रियाः  ।  
नाक्रामेद् रक्तविण्मूत्र- ष्ठीवनोद्वर्तनादि च  ॥ य्ज्_१।१५२ ॥  
  
विप्राहिक्षत्रियात्मानो नावज्ञेयाः कदाचन  ।  
आमृत्योः श्रियम् आकाङ्क्षेन् न कञ्चिन् मर्मणि स्पृशेत्  ॥ य्ज्_१।१५३ ॥  
  
दूराद् उच्छिष्टविण्मूत्र- पादाम्भांसि समुत्सृजेत्  ।  
श्रुतिस्मृत्युदितं सम्यङ् नित्यम् आचारम् आचरेत्  ॥ य्ज्_१।१५४ ॥  
  
गोब्राह्मणानलान्नानि नोच्च्छिष्टो न पदा स्पृशेत्  ।  
न निन्दाताडने कुर्यात् पुत्रं शिष्यं च ताडयेत्  ॥ य्ज्_१।१५५ ॥  
  
कर्मणा मनसा वाचा यत्नाद् धर्मं समाचरेत्  ।  
अस्वर्ग्यं लोकविद्विष्टं धर्म्यम् अप्य् आचरेन् न तु  ॥ य्ज्_१।१५६ ॥  
  
मातृपित्रतिथिभ्रातृ- जामिसम्बन्धिमातुलैः  ।  
वृद्धबालातुराचार्य- वैद्यसंश्रितबान्धवैः  ॥ य्ज्_१।१५७ ॥  
  
ऋत्विक्पुरोहितापत्य- भार्यादाससनाभिभिः  ।  
विवादं वर्जयित्वा तु सर्वांल् लोकाञ् जयेद् गृही  ॥ य्ज्_१।१५८ ॥  
  
पञ्च पिण्डान् अनुद्धृत्य न स्नायात् परवारिषु  ।  
स्नायान् नदीदेवखात- ह्रदप्रस्रवणेषु च  ॥ य्ज्_१।१५९ ॥  
  
परशय्यासनोद्यान- गृहयानानि वर्जयेत्  ।  
अदत्तान्य् अग्निहीनस्य नान्नम् अद्याद् अनापदि  ॥ य्ज्_१।१६० ॥  
  
कदर्यबद्धचौराणां क्लीबरङ्गावतारिणाम्  ।  
वैणाभिशस्तवार्धुष्य- गणिकागणदीक्षिणाम्  ॥ य्ज्_१।१६१ ॥  
  
चिकित्सकातुरक्रुद्ध- पुंश्चलीमत्तविद्विषाम्  ।  
क्रूरोग्रपतितव्रात्य- दाम्भिकोच्छिष्टभोजिनाम्  ॥ य्ज्_१।१६२ ॥  
  
अवीरास्त्रीस्वर्णकार- स्त्रीजितग्रामयाजिनाम्  ।  
शस्त्रविक्रयिकर्मार- तन्तुवायश्ववृत्तिनाम्  ॥ य्ज्_१।१६३ ॥  
  
नृशंसराजरजक- कृतघ्नवधजीविनाम्  ।  
चैलधावसुराजीव- सहोपपतिवेश्मनाम्  ॥ य्ज्_१।१६४ ॥  
  
पिशुनानृतिनोश् चैव तथा चाक्रिकबन्दिनाम्  ।  
एषाम् अन्नं न भोक्तव्यं सोमविक्रयिणस् तथा  ॥ य्ज्_१।१६५ ॥  
  
शूद्रेषु दासगोपाल- कुलमित्रार्धसीरिणः  ।  
भोज्यान्नाः नापितश् चैव यश् चात्मानं निवेदयेत्  ॥ य्ज्_१।१६६ ॥  

[७। भक्ष्याभक्ष्यप्रकरणम्]  
  
अनर्चितं वृथामांसं केशकीटसमन्वितम्  ।  
शुक्तं पर्युषितोच्छिष्टं श्वस्पृष्टं पतितेक्षितम्  ॥ य्ज्_१।१६७ ॥  
  
उदक्यास्पृष्टसङ्घुष्टं पर्यायान्नं च वर्जयेत्  ।  
गोघ्रातं शकुनोच्छिष्टं पदा स्पृष्टं च कामतः  ॥ य्ज्_१।१६८ ॥  
  
अन्नं पर्युषितं भोज्यं स्नेहाक्तं चिरसंस्थितम्  ।  
अस्नेहा अपि गोधूम- यवगोरसविक्रियाः  ॥ य्ज्_१।१६९ ॥  
  
सन्धिन्यनिर्दशावत्सा- गोपयः परिवर्जयेत्  ।  
औष्ट्रम् ऐकशफं स्त्रैणम् आरण्यकम् अथाविकम्  ॥ य्ज्_१।१७० ॥  
  
देवतार्थं हविः शिग्रुं लोहितान् व्रश्चनांस् तथा  ।  
अनुपाकृतमांसानि विड्जानि कवकानि च  ॥ य्ज्_१।१७१ ॥  
  
क्रव्यादपक्षिदात्यूह- शुकप्रतुदटिट्टिभान्  ।  
सारसैकशफान् हंसान् सर्वांश् च ग्रामवासिनः  ॥ य्ज्_१।१७२ ॥  
  
कोयष्टिप्लवचक्राह्व- बलाकाबकविष्किरान्  ।  
वृथाकृसरसम्याव- पायसापूपशष्कुलीः  ॥ य्ज्_१।१७३ ॥  
  
कलविङ्कं सकाकोलं कुररं रज्जुदालकम्  ।  
जालपादान् खञ्जरीटान् अज्ञातांश् च मृगद्विजान्  ॥ य्ज्_१।१७४ ॥  
चाषांश् च रक्तपादांश् च सौनं वल्लूरम् एव च  ।  
मत्स्यांश् च कामतो जग्ध्वा सोपवासस् त्र्यहं वसेत्  ॥ य्ज्_१।१७५ ॥  
  
पलाण्डुं विड्वराहं च छत्राकं ग्रामकुक्कुटम्  ।  
लशुनं गृञ्जनं चैव जग्ध्वा चान्द्रायणं चरेत्  ॥ य्ज्_१।१७६ ॥  
  
भक्ष्याः पञ्चनखाः सेधागोधाकच्छपशल्लकाः  ।  
शशश् च मत्स्येष्व् अपि हि सिंहतुण्डकरोहिताः  ॥ य्ज्_१।१७७ ॥  
  
तथा पाठीनराजीव- सशल्काश् च द्विजातिभिः  ।  
अतः शृणुध्वं मांसस्य विधिं भक्षणवर्जने  ॥ य्ज्_१।१७८ ॥  
  
प्राणात्यये तथा श्राद्धे प्रोक्षिते द्विजकाम्यया  ।  
देवान् पितॄन् समभ्यर्च्य खादन् मांसं न दोषभाक्  ॥ य्ज्_१।१७९ ॥  
  
वसेत् स नरके घोरे दिनानि पशुरोमभिः  ।  
सम्मितानि दुराचारो यो हन्त्य् अविधिना पशून्  ॥ य्ज्_१।१८० ॥  
  
सर्वान् कामान् अवाप्नोति हयमेधफलं तथा  ।  
गृहे ऽपि निवसन् विप्रो मुनिर् मांसविवर्जनात्  ॥ य्ज्_१।१८१ ॥  

[८। द्रव्यशुद्धिप्रकरणम्]  
  
सौवर्णराजताब्जानाम् ऊर्ध्वपात्रग्रहाश्मनाम्  ।  
शाकरज्जुमूलफल- वासोविदलचर्मणाम्  ॥ य्ज्_१।१८२ ॥  
  
पात्राणां चमसानां च वारिणा शुद्धिर् इष्यते  ।  
चरुस्रुक्स्रुवसस्नेह- पात्राण्य् उष्णेन वारिणा  ॥ य्ज्_१।१८३ ॥  
  
स्फ्यशूर्पाजिनधान्यानां मुसलोलूखलानसाम्  ।  
प्रोक्षणं संहतानां च बहूनां धान्यवाससाम्  ॥ य्ज्_१।१८४ ॥  
  
तक्षणं दारुशृङ्गास्थ्नां गोवालैः फलसम्भुवाम्  ।  
मार्जनं यज्ञपात्राणां पाणिना यज्ञकर्मणि  ॥ य्ज्_१।१८५ ॥  
  
सोषरोदकगोमूत्रैः शुध्यत्य् आविककौशिकम्  ।  
सश्रीफलैर् अंशुपट्टं सारिष्टैः कुतपं तथा  ॥ य्ज्_१।१८६ ॥  
  
सगौरसर्षपैः क्षौमं पुनःपाकान् महीमयम्  ।  
कारुहस्तः शुचिः पण्यं भैक्षं योषिन्मुखं तथा  ॥ य्ज्_१।१८७ ॥  
  
भूशुद्धिर् मार्जनाद् दाहात् कालाद् गोक्रमणात् तथा  ।  
सेकाद् उल्लेखनाल् लेपाद् गृहं मार्जनलेपनात्  ॥ य्ज्_१।१८८ ॥  
  
गोघ्राते ऽन्ने तथा केश- मक्षिकाकीटदूषिते  ।  
सलिलं भस्म मृद् वापि प्रक्षेप्तव्यं विशुद्धये  ॥ य्ज्_१।१८९ ॥  
  
त्रपुसीसकताम्राणां क्षाराम्लोदकवारिभिः  ।  
भस्माद्भिः कांस्यलोहानां शुद्धिः प्लावो द्रवस्य च  ॥ य्ज्_१।१९० ॥  
  
अमेध्याक्तस्य मृत्तोयैः शुद्धिर् गन्धादिकर्षणात्  ।  
वाक्शस्तम् अम्बुनिर्णिक्तम् अज्ञातं च सदा शुचि  ॥ य्ज्_१।१९१ ॥  
  
शुचि गोतृप्तिकृत् तोयं प्रकृतिस्थं महीगतम्  ।  
तथा मांसं श्वचण्डाल- क्रव्यादादिनिपातितम्  ॥ य्ज्_१।१९२ ॥  
  
रश्मिर् अग्नी रजश्छाया गौर् अश्वो वसुधानिलः  ।  
विप्रुषो मक्षिकाः स्पर्शे वत्सः प्रस्नवने शुचिः  ॥ य्ज्_१।१९३ ॥  
  
अजाश्वयोर् मुखं मेध्यं न गोर् न नरजा मलाः  ।  
पन्थानश् च विशुध्यन्ति सोमसूर्यांशुमारुतैः  ॥ य्ज्_१।१९४ ॥  
  
मुखजा विप्रुषो मेध्यास् तथाचमनबिन्दवः  ।  
श्मश्रु चास्यगतं दन्त- सक्तं त्यक्त्वा ततः शुचिः  ॥ य्ज्_१।१९५ ॥  
  
स्नात्वा पीत्वा क्षुते सुप्ते भुक्त्वा रथ्योपसर्पणे  ।  
आचान्तः पुनर् आचामेद् वासो विपरिधाय च  ॥ य्ज्_१।१९६ ॥  
  
रथ्याकर्दमतोयानि स्पृष्टान्य् अन्त्यश्ववायसैः  ।  
मारुतेनैव शुध्यन्ति पक्वेष्टकचितानि च  ॥ य्ज्_१।१९७ ॥  

[९। दानप्रकरणम्]  
  
तपस् तप्त्वासृजद् ब्रह्मा ब्राह्मणान् वेदगुप्तये  ।  
तृप्त्यर्थं पितृदेवानां धर्मसंरक्षणाय च  ॥ य्ज्_१।१९८ ॥  
  
सर्वस्य प्रभवो विप्राः श्रुताध्ययनशीलिनः  ।  
तेभ्यः क्रियापराः श्रेष्ठास् तेभ्यो ऽप्य् अध्यात्मवित्तमाः  ॥ य्ज्_१।१९९ ॥  
  
न विद्यया केवलया तपसा वापि पात्रता  ।  
यत्र वृत्तम् इमे चोभे तद् धि पात्रं प्रकीर्तितम्  ॥ य्ज्_१।२०० ॥  
  
गोभूतिलहिरण्यादि पात्रे दातव्यम् अर्चितम्  ।  
नापात्रे विदुषा किञ्चिद् आत्मनः श्रेय इच्छता  ॥ य्ज्_१।२०१ ॥  
  
विद्यातपोभ्यां हीनेन न तु ग्राह्यः प्रतिग्रहः  ।  
गृह्णन् प्रदातारम् अधो नयत्य् आत्मानम् एव च  ॥ य्ज्_१।२०२ ॥  
  
दातव्यं प्रत्यहं पात्रे निमित्तेषु विशेषतः  ।  
याचितेनापि दातव्यं श्रद्धापूतं स्वशक्तितः  ॥ य्ज्_१।२०३ ॥  
  
हेमशृङ्गी शफै रौप्यैः सुशीला वस्त्रसंयुता  ।  
सकांस्यपात्रा दातव्या क्षीरिणी गौः सदक्षिणा  ॥ य्ज्_१।२०४ ॥  
  
दातास्याः स्वर्गम् आप्नोति वत्सरान् रोमसम्मितान्  ।  
कपिला चेत् तारयति भूयश् चासप्तमं कुलम्  ॥ य्ज्_१।२०५ ॥  
  
सवत्सारोमतुल्यानि युगान्य् उभयतोमुखीम्  ।  
दातास्याः स्वर्गम् आप्नोति पूर्वेण विधिना ददत्  ॥ य्ज्_१।२०६ ॥  
  
यावद् वत्सस्य पादौ द्वौ मुखं योन्यां च दृश्यते  ।  
तावद् गौः पृथिवी ज्ञेया यावद् गर्भं न मुञ्चति  ॥ य्ज्_१।२०७ ॥  
  
यथाकथञ्चिद् दत्त्वा गां धेनुं वाधेनुम् एव वा  ।  
अरोगाम् अपरिक्लिष्टां दाता स्वर्गे महीयते  ॥ य्ज्_१।२०८ ॥  
  
श्रान्तसंवाहनं रोगि- परिचर्या सुरार्चनम्  ।  
पादशौचं द्विजोच्छिष्ट- मार्जनं गोप्रदानवत्  ॥ य्ज्_१।२०९ ॥  
भूदीपांश् चान्नवस्त्राम्भस्- तिलसर्पिःप्रतिश्रयान्  ।  
नैवेशिकं स्वर्णधुर्यं दत्त्वा स्वर्गे महीयते  ॥ य्ज्_१।२१० ॥  
  
गृहधान्याभयोपानच्- छत्रमाल्यानुलेपनम्  ।  
यानं वृक्षं प्रियं शय्यां दत्त्वात्यन्तं सुखी भवेत्  ॥ य्ज्_१।२११ ॥  
  
सर्वधर्ममयं ब्रह्म प्रदानेभ्यो ऽधिकं यतः  ।  
तद् ददत् समवाप्नोति ब्रह्मलोकम् अविच्युतम्  ॥ य्ज्_१।२१२ ॥  
  
प्रतिग्रहसमर्थो ऽपि नादत्ते यः प्रतिग्रहम्  ।  
ये लोका दानशीलानां स तान् आप्नोति पुष्कलान्  ॥ य्ज्_१।२१३ ॥  
  
कुशाः शाकं पयो मत्स्या गन्धाः पुष्पं दधि क्षितिः  ।  
मांसं शय्यासनं धानाः प्रत्याखेयं न वारि च  ॥ य्ज्_१।२१४ ॥  
  
अयाचिताहृतं ग्राह्यम् अपि दुष्कृतकर्मणः  ।  
अन्यत्र कुलटाषण्ढ- पतितेभ्यस् तथा द्विषः  ॥ य्ज्_१।२१५ ॥  
  
देवातिथिअर्चनकृते गुरुभृत्यार्थम् एव वा  ।  
सर्वतः प्रतिगृह्णीयाद् आत्मवृत्त्यर्थम् एव च  ॥ य्ज्_१।२१६ ॥  

[१०। श्राद्धप्रकरणम्]  
  
अमावास्याष्टका वृद्धिः कृष्णपक्षो ऽयनद्वयम्  ।  
द्रव्यं ब्राह्मणसम्पत्तिर् विषुवत् सूर्यसङ्क्रमः  ॥ य्ज्_१।२१७ ॥  
  
व्यतीपातो गजच्छाया ग्रहणं चन्द्रसूर्ययोः  ।  
श्राद्धं प्रति रुचिश् चैते श्राद्धकालाः प्रकीर्तिताः  ॥ य्ज्_१।२१८ ॥  
  
अग्र्यः सर्वेषु वेदेषु श्रोत्रियो ब्रह्मविद् युवा  ।  
वेदार्थविज् ज्येष्ठसामा त्रिमधुस् त्रिसुपर्णकः  ॥ य्ज्_१।२१९ ॥  
  
स्वस्रीयर्त्विज्जामातृ- याज्यश्वशुरमातुलाः  ।  
त्रिणाचिकेतदौहित्र- शिष्यसम्बन्धिबान्धवाः  ॥ य्ज्_१।२२० ॥  
  
कर्मनिष्ठास् तपोनिष्ठाः पञ्चाग्निर् ब्रह्मचारिणः  ।  
पितृमातृपराश् चैव ब्राह्मणाः श्राद्धसम्पदः  ॥ य्ज्_१।२२१ ॥  
  
रोगी हीनातिरिक्ताङ्गः काणः पौनर्भवस् तथा  ।  
अवकीर्णी कुण्डगोलौ कुनखी श्यावदन्तकः  ॥ य्ज्_१।२२२ ॥  
  
भृतकाध्यापकः क्लीबः कन्यादूष्य् अभिशस्तकः  ।  
मित्रध्रुक् पिशुनः सोम- विक्रयी परिविन्दकः  ॥ य्ज्_१।२२३ ॥  
  
मातापितृगुरुत्यागी कुण्डाशी वृषलात्मजः  ।  
परपूर्वापतिः स्तेनः कर्मदुष्टाश् च निन्दिताः  ॥ य्ज्_१।२२४ ॥  
  
निमन्त्रयेत पूर्वेद्युर् ब्राह्मणान् आत्मवान् शुचिः  ।  
तैश् चापि संयतैर् भाव्यं मनोवाक्कायकर्मभिः  ॥ य्ज्_१।२२५ ॥  
  
अपराह्णे समभ्यर्च्य स्वागतेनागतांस् तु तान्  ।  
पवित्रपाणिर् आचान्तान् आसनेषूपवेशयेत्  ॥ य्ज्_१।२२६ ॥  
  
युग्मान् दैवे यथाशक्ति पित्र्ये ऽयुग्मांस् तथैव च  ।  
परिस्तृते शुचौ देशे दक्षिणाप्रवणे तथा  ॥ य्ज्_१।२२७ ॥  
  
द्वौ दैवे प्राक् त्रयः पित्र्य उदग् एकैकम् एव वा  ।  
मातामहानाम् अप्य् एवं तन्त्रं वा वैश्वदेविकम्  ॥ य्ज्_१।२२८ ॥  
  
पाणिप्रक्षालनं दत्त्वा विष्टरार्थं कुशान् अपि  ।  
आवाहयेद् अनुज्ञातो विश्वे देवास इत्य् ऋचा  ॥ य्ज्_१।२२९ ॥  
  
यवैर् अन्ववकीर्याथ भाजने सपवित्रके  ।  
शं नो देव्या पयः क्षिप्त्वा यवो ऽसीति यवांस् तथा  ॥ य्ज्_१।२३० ॥  
  
या दिव्या इति मन्त्रेण हस्तेष्व् अर्घ्यं विनिक्षिपेत्  ।  
दत्त्वा उदकं गन्धमाल्यं धूपदानं सदीपकम्  ॥ य्ज्_१।२३१ ॥  
  
तथाच्छादनदानं च करशौचार्थम् अम्बु च  ।  
अपसव्यं ततः कृत्वा पितॄणाम् अप्रदक्षिणम्  ॥ य्ज्_१।२३२ ॥  
  
द्विगुणांस् तु कुशान् दत्त्वा ह्य् उषन्तस् त्वेत्य् ऋचा पितॄन्  ।  
आवाह्य तदनुज्ञातो जपेद् आयन्तु नस् ततः  ॥ य्ज्_१।२३३ ॥  
  
अपहता इति तिलान् विकीर्य च समन्ततः  ।  
यवार्थास् तु तिलैः कार्याः कुर्याद् अर्घ्यादि पूर्ववत्  ॥ य्ज्_१।२३४ ॥  
  
दत्त्वा अर्घ्यं संस्रवांस् तेषां पात्रे कृत्वा विधानतः  ।  
पितृभ्यः स्थानम् असीति न्युब्जं पात्रं करोत्य् अधः  ॥ य्ज्_१।२३५ ॥  
  
अग्नौ करिष्यन्न् आदाय पृच्छत्य् अन्नं घृतप्लुतम्  ।  
कुरुष्वेत्य् अभ्यनुज्ञातो हुत्वाग्नौ पितृयज्ञवत्  ॥ य्ज्_१।२३६ ॥  
  
हुतशेषं प्रदद्यात् तु भाजनेषु समाहितः  ।  
यथालाभोपपन्नेषु रौप्येषु च विशेषतः  ॥ य्ज्_१।२३७ ॥  
  
दत्त्वान्नं पृथिवीपात्रम् इति पात्राभिमन्त्रणम्  ।  
कृत्वेदं विष्णुर् इत्य् अन्ने द्विजाङ्गुष्ठं निवेशयेत्  ॥ य्ज्_१।२३८ ॥  
  
सव्याहृतिकां गायत्रीं मधु वाता इति त्र्यृचम्  ।  
जप्त्वा यथासुखं वाच्यं भुञ्जीरंस् ते ऽपि वाग्यताः  ॥ य्ज्_१।२३९ ॥  
  
अन्नम् इष्तं हविष्यं च दद्याद् अक्रोधनो ऽत्वरः  ।  
आतृप्तेस् तु पवित्राणि जप्त्वा पूर्वजपं तथा  ॥ य्ज्_१।२४० ॥  
  
अन्नम् आदाय तृप्ताः स्थ शेषं चैवानुमान्य च  ।  
तद् अन्नं विकिरेद् भूमौ दद्याच् चापः सकृत् सकृत्  ॥ य्ज्_१।२४१ ॥  
  
सर्वम् अन्नम् उपादाय सतिलं दक्षिणामुखः  ।  
उच्छिष्टसन्निधौ पिण्डान् दद्याद् वै पितृयज्ञवत्  ॥ य्ज्_१।२४२ ॥  
  
मातामहानाम् अप्य् एवं दद्याद् आचमनं ततः  ।  
स्वस्तिवाच्यं ततः कुर्याद् अक्षय्योदकम् एव च  ॥ य्ज्_१।२४३ ॥  
  
दत्त्वा तु दक्षिणां शक्त्या स्वधाकारम् उदाहरेत्  ।  
वाच्यताम् इत्य् अनुज्ञातः प्रकृतेभ्यः स्वधोच्यताम्  ॥ य्ज्_१।२४४ ॥  
  
ब्रूयुर् अस्तु स्वधेत्य् उक्ते भूमौ सिञ्चेत् ततो जलम्  ।  
विश्वे देवाश् च प्रीयन्तां विप्रैश् चोक्त इदं जपेत्  ॥ य्ज्_१।२४५ ॥  
  
दातारो नो ऽभिवर्धन्तां वेदाः सन्ततिर् एव च  ।  
श्रद्धा च नो मा व्यगमद् बहु देयं च नो ऽस्त्व् इति  ॥ य्ज्_१।२४६ ॥  
  
इत्य् उक्त्वोक्त्वा प्रिया वाचः प्रणिपत्य विसर्जयेत्  ।  
वाजे वाज इति प्रीतः पितृपूर्वं विसर्जनम्  ॥ य्ज्_१।२४७ ॥  
  
यस्मिंस् तु संस्रवाः पूर्वम् अर्घ्यपात्रे निवेशिताः  ।  
पितृपात्रं तदुत्तानं कृत्वा विप्रान् विसर्जयेत्  ॥ य्ज्_१।२४८ ॥  
  
प्रदक्षिणम् अनुव्रज्य भुञ्जीत पितृसेवितम्  ।  
ब्रह्मचारी भवेत् तां तु रजनीं ब्राह्मणैः सह  ॥ य्ज्_१।२४९ ॥  
  
एवं प्रदक्षिणावृत्को वृद्धौ नान्दीमुखान् पितॄन्  ।  
यजेत दधि कर्कन्धु- मिश्रान् पिण्डान् यवैः क्रियाः  ॥ य्ज्_१।२५० ॥  
  
एकोद्दिष्टं देवहीनम् एकार्घ्यैकपवित्रकम्  ।  
आवाहनाग्नौकरण- रहितं ह्य् अपसव्यवत्  ॥ य्ज्_१।२५१ ॥  
  
उपतिष्ठताम् अक्षय्य- स्थाने विप्रविसर्जने  ।  
अभिरम्यताम् इति वदेद् ब्रूयुस् ते ऽभिरताः स्म ह  ॥ य्ज्_१।२५२ ॥  
  
गन्धोदकतिलैर् युक्तं कुर्यात् पात्रचतुष्टयम्  ।  
अर्घ्यार्थं पितृपात्रेषु प्रेतपात्रं प्रसेचयेत्  ॥ य्ज्_१।२५३ ॥  
  
ये समाना इति द्वाभ्यां शेषं पूर्ववद् आचरेत्  ।  
एतत् सपिण्डीकरणम् एकोद्दिष्टं स्त्रिया अपि  ॥ य्ज्_१।२५४ ॥  
  
अर्वाक्सपिण्डीकरणं यस्य संवत्सराद् भवेत्  ।  
तस्याप्य् अन्नं सोदकुम्भं दद्यात् संवत्सरं द्विजे  ॥ य्ज्_१।२५५ ॥  
  
मृते ऽहनि प्रकर्तव्यं प्रतिमासं तु वत्सरम्  ।  
प्रतिसंवत्सरं चैवम् आद्यम् एकादशे ऽहनि  ॥ य्ज्_१।२५६ ॥  
  
पिण्डांस् तु गोऽजविप्रेभ्यो दद्याद् अग्नौ जले ऽपि वा  ।  
प्रक्षिपेत् सत्सु विप्रेषु द्विजोच्छिष्टं न मार्जयेत्  ॥ य्ज्_१।२५७ ॥  
  
हविष्यान्नेन वै मासं पायसेन तु वत्सरम्  ।  
मात्स्यहारिणकौरभ- शाकुनच्छागपार्षतैः  ॥ य्ज्_१।२५८ ॥  
  
ऐणरौरववाराह- शाशैर् मांसैर् यथाक्रमम्  ।  
मासवृद्ध्याभितृप्यन्ति दत्तैर् इह पितामहाः  ॥ य्ज्_१।२५९ ॥  
  
खड्दामिषं महाशल्कं मधु मुन्यन्नम् एव वा  ।  
लौहामिषं महाशाकं मांसं वार्ध्रीणसस्य च  ॥ य्ज्_१।२६० ॥  
  
यद् ददाति गयास्थश् च सर्वम् आनन्त्यम् अश्नुते  ।  
तथा वर्षात्रयोदश्यां मघासु च विशेषतः  ॥ य्ज्_१।२६१ ॥  
  
कन्यां कन्यावेदिनश् च पशून् वै सत्सुतान् अपि  ।  
द्यूतं कृषिं वाणिज्यां च द्विशफैकशफांस् तथा  ॥ य्ज्_१।२६२ ॥  
  
ब्रह्मवर्चस्विनः पुत्रान् स्वर्णरूप्ये सकुप्यके  ।  
ज्ञातिश्रैष्ठ्यं सर्वकामान् आप्नोति श्राद्धदः सदा  ॥ य्ज्_१।२६३ ॥  
  
प्रतिपत्प्रभृतिष्व् एकां वर्जयित्वा चतुर्दशीम्  ।  
शस्त्रेण तु हता ये वै तेभ्यस् तत्र प्रदीयते  ॥ य्ज्_१।२६४ ॥  
स्वर्गं ह्य् अपत्यम् ओजश् च शौर्यं क्षेत्रं बलं तथा  ।  
पुत्रं श्रैष्ठ्यं च सौभाग्यं समृद्धिं मुख्यतां शुभम्  ॥ य्ज्_१।२६५ ॥  
  
प्रवृत्तचक्रतां चैव वाणिज्यप्रभृतीन् अपि  ।  
अरोगित्वं यशो वीत- शोकतां परमां गतिम्  ॥ य्ज्_१।२६६ ॥  
  
धनं वेदान् भिषक्सिद्धिं कुप्यं गा अप्य् अजाविकम्  ।  
अश्वान् आयुश् च विधिवद् यः श्राद्धं सम्प्रयच्छति  ॥ य्ज्_१।२६७ ॥  
  
कृत्तिकादिभरण्यन्तं स कामान् आप्नुयाद् इमान्  ।  
आस्तिकः श्रद्दधानश् च व्यपेतमदमत्सरः  ॥ य्ज्_१।२६८ ॥  
  
वसुरुद्रादितिसुताः पितरः श्राद्धदेवताः  ।  
प्रीणयन्ति मनुष्याणां पितॄन् श्राद्धेन तर्पिताः  ॥ य्ज्_१।२६९ ॥  
  
आयुः प्रजां धनं विद्यां स्वर्गं मोक्षं सुखानि च  ।  
प्रयच्छन्ति तथा राज्यं प्रीता नॄणां पितामहाः  ॥ य्ज्_१।२७० ॥  

[११। गणपतिकल्पप्रकरणम्]  
  
विनायकः कर्मविघ्न- सिद्ध्यर्थं विनियोजितः  ।  
गणानाम् आधिपत्ये च रुद्रेण ब्रह्मणा तथा  ॥ य्ज्_१।२७१ ॥  
  
तेनोपसृष्टो यस् तस्य लक्षणानि निबोधत  ।  
स्वप्ने ऽवगाहते ऽत्यर्थं जलं मुण्डांश् च पश्यति  ॥ य्ज्_१।२७२ ॥  
  
काषायवाससश् चैव क्रव्यादांश् चाधिरोहति  ।  
अन्त्यजैर् गर्दभैर् उष्ट्रैः सहैकत्रावतिष्ठते  ॥ य्ज्_१।२७३ ॥  
  
व्रजन्न् अपि तथात्मानं मन्यते ऽनुगतं परैः  ।  
विमना विफलारम्भः संसीदत्य् अनिमित्ततः  ॥ य्ज्_१।२७४ ॥  
  
तेनोपसृष्टो लभते न राज्यं राजनन्दनः  ।  
कुमारी च न भर्तारम् अपत्यं गर्भम् अङ्गना  ॥ य्ज्_१।२७५ ॥  
  
आचार्यत्वं श्रोत्रियश् च न शिष्यो ऽध्ययनं तथा  ।  
वणिग्लाभं न चाप्नोति कृषिं चापि कृषीवलः  ॥ य्ज्_१।२७६ ॥  
  
स्नपनं तस्य कर्तव्यं पुण्ये ऽह्नि विधिपूर्वकम्  ।  
गौरसर्षपकल्केन साज्येनोत्सादितस्य च  ॥ य्ज्_१।२७७ ॥  
  
सर्वाउषधैः सर्वगन्धैर् विलिप्तशिरसस् तथा  ।  
भद्रासनोपविष्टस्य स्वस्तिवाच्या द्विजाः शुभाः  ॥ य्ज्_१।२७८ ॥  
  
अश्वस्थानाद् गजस्थानाद् वल्मीकात् सङ्गमाद् ह्रदात्  ।  
मृत्तिकां रोचनां गन्धान् गुग्गुलुं चाप्सु निक्षिपेत्  ॥ य्ज्_१।२७९ ॥  
  
या आहृता ह्य् एकवर्णैश् चतुर्भिः कलशैर् ह्रदात्  ।  
चर्मण्य् आनडुहे रक्ते स्थाप्यं भद्रासनं ततः  ॥ य्ज्_१।२८० ॥  
  
सहस्राक्षं शतधारम् ऋषिभिः पावनं कृतम्  ।  
तेन त्वाम् अभिषिञ्चामि पावमान्यः पुनन्तु ते  ॥ य्ज्_१।२८१ ॥  
  
भगं ते वरुणो राजा भगं सूर्यो बृहस्पतिः  ।  
भगम् इन्द्रश् च वायुश् च भगं सप्तर्षयो ददुः  ॥ य्ज्_१।२८२ ॥  
  
यत् ते केशेषु दौर्भाग्यं सीमन्ते यच् च मूर्धनि  ।  
ललाटे कर्णयोर् अक्ष्णोर् आपस् तद् घ्नन्तु सर्वदा  ॥ य्ज्_१।२८३ ॥  
  
स्नातस्य सार्षपं तैलं स्रुवेणौदुम्बरेण तु  ।  
जुहुयान् मूर्धनि कुशान् सव्येन परिगृह्य च  ॥ य्ज्_१।२८४ ॥  
  
मितश् च सम्मितश् चैव तथा शालकटङ्कटौ  ।  
कूश्माण्डो राजपुत्रश् चेत्य् अन्ते स्वाहासमन्वितैः  ॥ य्ज्_१।२८५ ॥  
  
नामभिर् बलिमन्त्रैश् च नमस्कारसमन्वितैः  ।  
दद्याच् चतुष्पथे शूर्पे कुशान् आस्तीर्य सर्वतः  ॥ य्ज्_१।२८६ ॥  
  
कृताकृतांस् तण्डुलांश् च पललौदनम् एव च  ।  
मत्स्यान् पक्वांस् तथैवामान् मांसम् एतावद् एव तु  ॥ य्ज्_१।२८७ ॥  
  
पुष्पं चित्रं सुगन्धं च सुरां च त्रिविधाम् अपि  ।  
मूलकं पूरिकापूपांस् तथैवोण्डेरकस्रजः  ॥ य्ज्_१।२८८ ॥  
  
दध्य् अन्नं पायसं चैव गुडपिष्टं समोदकम्  ।  
एतान् सर्वान् समाहृत्य भूमौ कृत्वा ततः शिरः  ॥ य्ज्_१।२८९ ॥  
  
विनायकस्य जननीम् उपतिष्ठेत् ततो ऽम्बिकाम्  ।  
दूर्वासर्षपपुष्पाणां दत्त्वार्घ्यं पूर्णम् अञ्जलिम्  ॥ य्ज्_१।२९० ॥  
  
रूपं देहि यशो देहि भगं भवति देहि मे  ।  
पुत्रान् देहि धनं देहि सर्वकामांश् च देहि मे  ॥ य्ज्_१।२९१ ॥  
  
ततः शुक्लाम्बरधरः शुक्लमाल्यानुलेपनः  ।  
ब्राह्मणान् भोजयेद् दद्याद् वस्त्रयुग्मं गुरोर् अपि  ॥ य्ज्_१।२९२ ॥  
एवं विनायकं पूज्य ग्रहांश् चैव विधानतः  ।  
कर्मणां फलम् आप्नोति श्रियं चाप्नोत्य् अनुत्तमाम्  ॥ य्ज्_१।२९३ ॥  
  
आदित्यस्य सदा पूजां तिलकं स्वामिनस् तथा  ।  
महागणपतेश् चैव कुर्वन् सिद्धिम् अवाप्नुयात्  ॥ य्ज्_१।२९४ ॥  

[१२। ग्रहशान्तिप्रकरणम्]  
  
श्रीकामः शान्तिकामो वा ग्रहयज्ञं समाचरेत्  ।  
वृष्ट्यायुःपुष्टिकामो वा तथैवाभिचरन्न् अपि  ॥ य्ज्_१।२९५ ॥  
  
सूर्यः सोमो महीपुत्रः सोमपुत्रो बृहस्पतिः  ।  
शुक्रः शनैश्चरो राहुः केतुश् चेति ग्रहाः स्मृताः  ॥ य्ज्_१।२९६ ॥  
  
ताम्रकात् स्फटिकाद् रक्त- चन्दनात् स्वर्णकाद् उभौ  ।  
राजताद् अयसः सीसात् कांस्यात् कार्या ग्रहाः क्रमात्  ॥ य्ज्_१।२९७ ॥  
  
स्ववर्णैर् वा पटे लेख्या गन्धैर् मण्डलकेषु वा  ।  
यथावर्णं प्रदेयानि वासांसि कुसुमानि च  ॥ य्ज्_१।२९८ ॥  
  
गन्धाश् च बलयश् चैव धूपो देयश् च गुग्गुलुः  ।  
कर्तव्या मन्त्रवन्तश् च चरवः प्रतिदैवतम्  ॥ य्ज्_१।२९९ ॥  
आकृष्णेन इमं देवा अग्निर् मूर्धा दिवः ककुत्  ।  
उद्बुध्यस्वेति च ऋचो यथासङ्ख्यं प्रकीर्तिताः  ॥ य्ज्_१।३०० ॥  
  
बृहस्पते ऽति यद् अर्यस् तथैवान्नात् परिस्रुतः  ।  
शं नो देवीस् तथा काण्डात् केतुं कृण्वन्न् इमांस् तथा  ॥ य्ज्_१।३०१ ॥  
  
अर्कः पलाशः खदिर अपामार्गो ऽथ पिप्पलः  ।  
उदुम्बरः शमी दूर्वा कुशाश् च समिधः क्रमात्  ॥ य्ज्_१।३०२ ॥  
  
एकैकस्य त्व् अष्टशतम् अष्टाविंशतिर् एव वा  ।  
होतव्या मधुसर्पिर्भ्यां दध्ना क्षीरेण वा युताः  ॥ य्ज्_१।३०३ ॥  
  
गुडौदनं पायसं च हविष्यं क्षीरषाष्टिकम्  ।  
दध्योदनं हविश् चूर्णं मांसं चित्रान्नम् एव च  ॥ य्ज्_१।३०४ ॥  
  
दद्याद् ग्रहक्रमाद् एवं द्विजेभ्यो भोजनं बुधः  ।  
शक्तितो वा यथालाभं सत्कृत्य विधिपूर्वकम्  ॥ य्ज्_१।३०५ ॥  
  
धेनुः शङ्खस् तथानड्वान् हेम वासो हयः क्रमात्  ।  
कृष्णा गौर् आयसं छाग एता वै दक्षिणाः स्मृताः  ॥ य्ज्_१।३०६ ॥  
  
यश् च यस्य यदा दुःस्थः स तं यत्नेन पूजयेत्  ।  
ब्रह्मणैषां वरो दत्तः पूजिताः पूजयिष्यथ  ॥ य्ज्_१।३०७ ॥  
  
ग्रहाधीना नरेन्द्राणाम् उच्छ्रायाः पतनानि च  ।  
भावाभावौ च जगतस् तस्मात् पूज्यतमा ग्रहाः  ॥ य्ज्_१।३०८ ॥  
  
ग्रहाणाम् इदम् आतिथ्यं कुर्यात् संवत्सराद् अपि  ।  
आरोग्यबलसम्पन्नो जीवेत् स शरदः शतम्  ॥ य्ज्_१।३०८अ ॥  

[१३। राजधर्मप्रकरणम्]  
  
महोत्साहः स्थूललक्षः कृतज्ञो वृद्धसेवकः  ।  
विनीतः सत्त्वसम्पन्नः कुलीनः सत्यवाक् शुचिः  ॥ य्ज्_१।३०९ ॥  
  
अदीर्घसूत्रः स्मृतिमान् अक्षुद्रो ऽपरुषस् तथा  ।  
धार्मिको ऽव्यसनश् चैव प्राज्ञः शूरो रहस्यवित्  ॥ य्ज्_१।३१० ॥  
  
स्वरन्ध्रगोप्तान्वीक्षिक्यां दण्डनीत्यां तथैव च  ।  
विनीतस् त्व् अथ वार्तायां त्रय्यां चैव नराधिपः  ॥ य्ज्_१।३११ ॥  
  
स मन्त्रिणः प्रकुर्वीत प्राज्ञान् मौलान् स्थिरान् शुचीन्  ।  
तैः सार्धं चिन्तयेद् राज्यं विप्रेणाथ ततः स्वयम्  ॥ य्ज्_१।३१२ ॥  
  
पुरोहितं प्रकुर्वीत दैवज्ञम् उदितोदितम्  ।  
दण्डनीत्यां च कुशलम् अथर्वाङ्गिरसे तथा  ॥ य्ज्_१।३१३ ॥  
  
श्रौतस्मार्तक्रियाहेतोर् वृणुयाद् एव च र्त्विजः  ।  
यज्ञांश् चैव प्रकुर्वीत विधिवद् भूरिदक्षिणान्  ॥ य्ज्_१।३१४ ॥  
  
भोगांश् च दद्याद् विप्रेभ्यो वसूनि विविधानि च  ।  
अक्षयो ऽयं निधी राज्ञां यद् विप्रेषूपपादितम्  ॥ य्ज्_१।३१५ ॥  
  
अस्कन्नम् अव्यथं चैव प्रायश्चित्तैर् अदूषितम्  ।  
अग्नेः सकाशाद् विप्राग्नौ हुतं श्रेष्ठम् इहोच्यते  ॥ य्ज्_१।३१६ ॥  
  
अलब्धम् ईहेद् धर्मेण लब्धं यत्नेन पालयेत्  ।  
पालितं वर्धयेन् नीत्या वृद्धं पात्रेषु निक्षिपेत्  ॥ य्ज्_१।३१७ ॥  
  
दत्त्वा भूमिं निबन्धं वा कृत्वा लेख्यं तु कारयेत्  ।  
आगामिभद्रनृपति- परिज्ञानाय पार्थिवः  ॥ य्ज्_१।३१८ ॥  
  
पटे वा ताम्रपट्टे वा स्वमुद्रोपरिचिह्नितम्  ।  
अभिलेख्यात्मनो वंश्यान् आत्मानं च महीपतिः  ॥ य्ज्_१।३१९ ॥  
  
प्रतिग्रहपरीमाणं दानच्छेदोपवर्णनम्  ।  
स्वहस्तकालसम्पन्नं शासनं कारयेत् स्थिरम्  ॥ य्ज्_१।३२० ॥  
  
रम्यं पशव्यम् आजीव्यं जाङ्गलं देशम् आवसेत्  ।  
तत्र दुर्गाणि कुर्वीत जनकोशात्मगुप्तये  ॥ य्ज्_१।३२१ ॥  
  
तत्र तत्र च निष्णातान् अध्यक्षान् कुशलान् शुचीन्  ।  
प्रकुर्याद् आयकर्मान्त- व्ययकर्मसु चोद्यतान्  ॥ य्ज्_१।३२२ ॥  
  
नातः परतरो धर्मो नृपाणां यद् रणार्जितम्  ।  
विप्रेभ्यो दीयते द्रव्यं प्रजाभ्यश् चाभयं सदा  ॥ य्ज्_१।३२३ ॥  
  
य आहवेषु वध्यन्ते भूम्यर्थम् अपराङ्मुखाः  ।  
अकूटैर् आयुधैर् यान्ति ते स्वर्गं योगिनो यथा  ॥ य्ज्_१।३२४ ॥  
  
पदानि क्रतुतुल्यानि भग्नेष्व् अविनिवर्तिनाम्  ।  
राजा सुकृतम् आदत्ते हतानां विपलायिनाम्  ॥ य्ज्_१।३२५ ॥  
  
तवाहंवादिनं क्लीबं निर्हेतिं परसङ्गतम्  ।  
न हन्याद् विनिवृत्तं च युद्धप्रेक्षणकादिकम्  ॥ य्ज्_१।३२६ ॥  
  
कृतरक्षः समुत्थाय पश्येद् आयव्ययौ स्वयम्  ।  
व्यवहारांस् ततो दृष्ट्वा स्नात्वा भुञ्जीत कामतः  ॥ य्ज्_१।३२७ ॥  
  
हिरण्यं व्यापृतानीतं भाण्डागारेषु निक्षिपेत्  ।  
पश्येच् चारांस् ततो दूतान् प्रेषयेन् मन्त्रिसङ्गतः  ॥ य्ज्_१।३२८ ॥  
  
ततः स्वैरविहारी स्यान् मन्त्रिभिर् वा समागतः  ।  
बलानां दर्शनं कृत्वा सेनान्या सह चिन्तयेत्  ॥ य्ज्_१।३२९ ॥  
  
सन्ध्याम् उपास्य शृणुयाच् चाराणां गूढभाषितम्  ।  
गीतनृत्यैश् च भुञ्जीत पठेत् स्वाध्यायम् एव च  ॥ य्ज्_१।३३० ॥  
  
संविशेत् तूर्यघोषेण प्रतिबुध्येत् तथैव च  ।  
शास्त्राणि चिन्तयेद् बुद्ध्या सर्वकर्तव्यतास् तथा  ॥ य्ज्_१।३३१ ॥  
  
प्रेषयेच् च ततश् चारान् स्वेष्व् अन्येषु च सादरान्  ।  
ऋत्विक्पुरोहिताचार्यैर् आशीर्भिर् अभिनन्दितः  ॥ य्ज्_१।३३२ ॥  
  
दृष्ट्वा ज्योतिर्विदो वैद्यान् दद्याद् गां काञ्चनं महीम्  ।  
नैवेशिकानि च ततः श्रोत्रियेभ्यो गृहाणि च  ॥ य्ज्_१।३३३ ॥  
  
ब्राह्मणेषु क्षमी स्निग्धेष्व् अजिह्मः क्रोधनो ऽरिषु  ।  
स्याद् राजा भृत्यवर्गेषु प्रजासु च यथा पिता  ॥ य्ज्_१।३३४ ॥  
  
पुण्यात् षड्भागम् आदत्ते न्यायेन परिपालयन्  ।  
सर्वदानाधिकं यस्मात् प्रजानां परिपालनम्  ॥ य्ज्_१।३३५ ॥  
  
चाटतस्करदुर्वृत्त- महासाहसिकादिभिः  ।  
पीड्यमानाः प्रजा रक्षेत् कायस्थैश् च विशेषतः  ॥ य्ज्_१।३३६ ॥  
  
अरक्ष्यमाणाः कुर्वन्ति यत्किञ्चित् किल्बिषं प्रजाः  ।  
तस्मात् तु नृपतेर् अर्धं यस्माद् गृह्णात्य् असौ करान्  ॥ य्ज्_१।३३७ ॥  
  
ये राष्ट्राधिकृतास् तेषां चारैर् ज्ञात्वा विचेष्टितम्  ।  
साधून् सम्मानयेद् राजा विपरीतांश् च घातयेत्  ॥ य्ज्_१।३३८ ॥  
  
उत्कोचजीविनो द्रव्य- हीनान् कृत्वा विवासयेत्  ।  
सद्दानमानसत्कारान् श्रोत्रियान् वासयेत् सदा  ॥ य्ज्_१।३३९ ॥  
  
अन्यायेन नृपो राष्ट्रात् स्वकोशं यो ऽभिवर्धयेत्  ।  
सो ऽचिराद् विगतश्रीको नाशम् एति सबान्धवः  ॥ य्ज्_१।३४० ॥  
  
प्रजापीडनसन्तापात् समुद्भूतो हुताशनः  ।  
राज्ञः कुलं श्रियं प्राणांश् चादग्ध्वा न निवर्तते  ॥ य्ज्_१।३४१ ॥  
  
य एव नृपतेर् धर्मः स्वराष्ट्रपरिपालने  ।  
तम् एव कृत्स्नम् आप्नोति परराष्ट्रं वशं नयन्  ॥ य्ज्_१।३४२ ॥  
  
यस्मिन् देशे य आचारो व्यवहारः कुलस्थितिः  ।  
तथैव परिपाल्यो ऽसौ यदा वशम् उपागतः  ॥ य्ज्_१।३४३ ॥  
  
मन्त्रमूलं यतो राज्यं तस्मान् मन्त्रं सुरक्षितम्  ।  
कुर्याद् यथास्य न विदुः कर्मणाम् आफलोदयात्  ॥ य्ज्_१।३४४ ॥  
  
अरिर् मित्रम् उदासीनो ऽनन्तरस् तत्परः परः  ।  
क्रमशो मण्डलं चिन्त्यं सामादिभिर् उपक्रमैः  ॥ य्ज्_१।३४५ ॥  
  
उपायाः साम दानं च भेदो दण्डस् तथैव च  ।  
सम्यक्प्रयुक्ताः सिध्येयुर् दण्डस् त्व् अगतिका गतिः  ॥ य्ज्_१।३४६ ॥  
  
सन्धिं च विग्रहं यानम् आसनं संश्रयं तथा  ।  
द्वैधीभावं गुणान् एतान् यथावत् परिकल्पयेत्  ॥ य्ज्_१।३४७ ॥  
  
यदा सस्यगुणोपेतं परराष्ट्रं तदा व्रजेत्  ।  
परश् च हीन आत्मा च हृष्टवाहनपूरुषः  ॥ य्ज्_१।३४८ ॥  
  
दैवे पुरुषकारे च कर्मसिद्धिर् व्यवस्थिता  ।  
तत्र दैवम् अभिव्यक्तं पौरुषं पौर्वदेहिकम्  ॥ य्ज्_१।३४९ ॥  
  
केचिद् दैवात् स्वभावाद् वा कालात् पुरुषकारतः  ।  
संयोगे केचिद् इच्छन्ति फलं कुशलबुद्धयः  ॥ य्ज्_१।३५० ॥  
  
यथा ह्य् एकेन चक्रेण रथस्य न गतिर् भवेत्  ।  
एवं पुरुषकारेण विना दैवं न सिध्यति  ॥ य्ज्_१।३५१ ॥  
  
हिरण्यभूमिलाभेभ्यो मित्रलब्धिर् वरा यतः  ।  
अतो यतेत तत्प्राप्त्यै रक्षेत् सत्यं समाहितः  ॥ य्ज्_१।३५२ ॥  
  
स्वाम्य् अमात्या जनो दुर्गं कोशो दण्डस् तथैव च  ।  
मित्राण्य् एताः प्रकृतयो राज्यं सप्ताङ्गम् उच्यते  ॥ य्ज्_१।३५३ ॥  
तद् अवाप्य नृपो दण्डं दुर्वृत्तेषु निपातयेत्  ।  
धर्मो हि दण्डरूपेण ब्रह्मणा निर्मितः पुरा  ॥ य्ज्_१।३५४ ॥  
  
स नेतुं न्यायतो ऽशक्यो लुब्धेनाकृतबुद्धिना  ।  
सत्यसन्धेन शुचिना सुसहायेन धीमता  ॥ य्ज्_१।३५५ ॥  
  
यथाशास्त्रं प्रयुक्तः सन् सदेवासुरमानवम्  ।  
जगद् आनन्दयेत् सर्वम् अन्यथा तत् प्रकोपयेत्  ॥ य्ज्_१।३५६ ॥  
  
अधर्मदण्डनं स्वर्ग- कीर्तिलोकविनाशनम्  ।  
सम्यक् तु दण्डनं राज्ञः स्वर्गकीर्तिजयावहम्  ॥ य्ज्_१।३५७ ॥  
  
अपि भ्राता सुतो ऽर्घ्यो वा श्वशुरो मातुलो ऽपि वा  ।  
नादण्ड्यो नाम राज्ञो ऽस्ति धर्माद् विचलितः स्वकात्  ॥ य्ज्_१।३५८ ॥  
  
यो दण्ड्यान् दण्डयेद् राजा सम्यग् वध्यांश् च घातयेत्  ।  
इष्टं स्यात् क्रतुभिस् तेन समाप्तवरदक्षिणैः  ॥ य्ज्_१।३५९ ॥  
  
इति सञ्चिन्त्य नृपतिः क्रतुतुल्यफलं पृथक्  ।  
व्यवहारान् स्वयं पश्येत् सभ्यैः परिवृतो ऽन्वहम्  ॥ य्ज्_१।३६० ॥  
  
कुलानि जातीः श्रेणीश् च गणान् जानपदान् अपि  ।  
स्वधर्माच् चलितान् राजा विनीय स्थापयेत् पथि  ॥ य्ज्_१।३६१ ॥  
  
जालसूर्यमरीचिस्थं त्रसरेणू रजः स्मृतम्  ।  
ते ऽष्टौ लिक्षा तु तास् तिस्रो राजसर्षप उच्यते  ॥ य्ज्_१।३६२ ॥  
  
गौरस् तु ते त्रयः षट् ते यवो मध्यस् तु ते त्रयः  ।  
कृष्णलः पञ्च ते माषस् ते सुवर्णस् तु षोडश  ॥ य्ज्_१।३६३ ॥  
  
पलं सुवर्णाश् चत्वारः पञ्च वापि प्रकीर्तितम्  ।  
द्वे कृष्णले रूप्यमाषो धरणं षोडशैव ते  ॥ य्ज्_१।३६४ ॥  
  
शतमानं तु दशभिर् धरणैः पलम् एव तु  ।  
निष्कं सुवर्णाश् चत्वारः कार्षिकस् ताम्रिकः पणः  ॥ य्ज्_१।३६५ ॥  
  
साशीतिपणसाहस्रो दण्ड उत्तमसाहसः  ।  
तदर्धं मध्यमः प्रोक्तस् तदर्धम् अधमः स्मृतः  ॥ य्ज्_१।३६६ ॥  
  
धिग्दण्डस् त्व् अथ वाग्दण्डो धनदण्डो वधस् तथा  ।  
योज्या व्यस्ताः समस्ता वा ह्य् अपराधवशाद् इमे  ॥ य्ज्_१।३६७ ॥  
  
ज्ञात्वापराधं देशं च कालं बलम् अथापि वा  ।  
वयः कर्म च वित्तं च दण्डं दण्ड्येषु पातयेत्  ॥ य्ज्_१।३६८ ॥  

[एन्द् ओड़् थे आचाराध्याय]  

[इइ। व्यवहाराध्याय]  
  
[१। साधारणव्यवहारमातृकाप्रकरणम्]  
  
व्यवहारान् नृपः पश्येद् विद्वद्भिर् ब्राह्मणैः सह  ।  
धर्मशास्त्रानुसारेण क्रोधलोभविवर्जितः  ॥ य्ज्_२।१ ॥  
  
श्रुताध्ययनसम्पन्ना धर्मज्ञाः सत्यवादिनः  ।  
राज्ञा सभासदः कार्या रिपौ मित्रे च ये समाः  ॥ य्ज्_२।२ ॥  
  
अपश्यता कार्यवशाद् व्यवहारान् नृपेण तु  ।  
सभ्यैः सह नियोक्तव्यो ब्राह्मणः सर्वधर्मवित्  ॥ य्ज्_२।३ ॥  
  
रागाल् लोभाद् भयाद् वापि स्मृत्यपेतादिकारिणः  ।  
सभ्याः पृथक् पृथग् दण्ड्या विवादाद् द्विगुणं दमम्  ॥ य्ज्_२।४ ॥  
  
स्मृत्याचारव्यपेतेन मार्गेणाधर्षितः परैः  ।  
आवेदयति चेद् राज्ञे व्यवहारपदं हि तत्  ॥ य्ज्_२।५ ॥  
  
प्रत्यर्थिनो ऽग्रतो लेख्यं यथावेदितम् अर्थिना  ।  
समामासतदर्धाहर्- नामजात्यादिचिह्नितम्  ॥ य्ज्_२।६ ॥  
  
श्रुतार्थस्योत्तरं लेख्यं पूर्वावेदकसन्निधौ  ।  
ततो ऽर्थी लेखयेत् सद्यः प्रतिज्ञातार्थसाधनम्  ॥ य्ज्_२।७ ॥  
  
तत्सिद्धौ सिद्धिम् आप्नोति विपरीतम् अतो ऽन्यथा  ।  
चतुष्पाद् व्यवहारो ऽयं विवादेषूपदर्शितः  ॥ य्ज्_२।८ ॥  

[२। असाधारणव्यवहारमातृकाप्रकरणम्]  
  
अभियोगम् अनिस्तीर्य नैनं प्रत्यभियोजयेत्  ।  
अभियुक्तं च नान्येन नोक्तं विप्रकृतिं नयेत्  ॥ य्ज्_२।९ ॥  
  
कुर्यात् प्रत्यभियोगं च कलहे साहसेषु च  ।  
उभयोः प्रतिभूर् ग्राह्यः समर्थः कार्यनिर्णये  ॥ य्ज्_२।१० ॥  
  
निह्नवे भावितो दद्याद् धनं राज्ञे च तत्समम्  ।  
मिथ्याभियोगी द्विगुणम् अभियोगाद् धनं वहेत्  ॥ य्ज्_२।११ ॥  
  
साहसस्तेयपारुष्य- गोऽभिशापात्यये स्त्रियाम्  ।  
विवादयेत् सद्य एव कालो ऽन्यत्रेच्छया स्मृतः  ॥ य्ज्_२।१२ ॥  
  
देशाद् देशान्तरं याति सृक्किणी परिलेढि च  ।  
ललाटं स्विद्यते चास्य मुखं वैवर्ण्यम् एति च  ॥ य्ज्_२।१३ ॥  
  
परिशुष्यत्स्खलद्वाक्यो विरुद्धं बहु भाषिते  ।  
वाक्चक्षुः पूजयति नो तथौष्ठौ निर्भुजत्य् अपि  ॥ य्ज्_२।१४ ॥  
  
स्वभावाद् विकृतिं गच्छेन् मनोवाक्कायकर्मभिः  ।  
अभियोगे ऽथ साक्ष्ये वा दुष्टः स परिकीर्तितः  ॥ य्ज्_२।१५ ॥  
  
सन्दिग्धार्थं स्वतन्त्रो यः साधयेद् यश् च निष्पतेत्  ।  
न चाहूतो वदेत् किञ्चिद् धीनो दण्ड्यश् च स स्मृतः  ॥ य्ज्_२।१६ ॥  
  
साक्षिषूभयतः सत्सु साक्षिणः पूर्ववादिनः  ।  
पूर्वपक्षे ऽधरीभूते भवन्त्य् उत्तरवादिनः  ॥ य्ज्_२।१७ ॥  
  
सपणश् चेद् विवादः स्यात् तत्र हीनं तु दापयेत्  ।  
दण्डं च स्वपणं चैव धनिने धनम् एव च  ॥ य्ज्_२।१८ ॥  
छलं निरस्य भूतेन व्यवहारान् नयेन् नृपः  ।  
भूतम् अप्य् अनुपन्यस्तं हीयते व्यवहारतः  ॥ य्ज्_२।१९ ॥  
  
निह्नुते लिखितं नैकम् एकदेशे विभावितः  ।  
दाप्यः सर्वं नृपेणार्थं न ग्राह्यस् त्व् अनिवेदितः  ॥ य्ज्_२।२० ॥  
  
स्मृत्योर् विरोधे न्यायस् तु बलवान् व्यवहारतः  ।  
अर्थशास्त्रात् तु बलवद् धर्मशास्त्रम् इति स्थितिः  ॥ य्ज्_२।२१ ॥  
  
प्रमाणं लिखितं भुक्तिः साक्षिणश् चेति कीर्तितम्  ।  
एषाम् अन्यतमाभावे दिव्यान्यतमम् उच्यते  ॥ य्ज्_२।२२ ॥  
  
सर्वेष्व् अर्थविवादेषु बलवत्य् उत्तराक्रिया  ।  
आधौ प्रतिग्रहे क्रीते पूर्वा तु बलवत्तरा  ॥ य्ज्_२।२३ ॥  
  
पश्यतो ऽब्रुवतो भूमेर् हानिर् विंशतिवार्षिकी  ।  
परेण भुज्यमानाया धनस्य दशवार्षिकी  ॥ य्ज्_२।२४ ॥  
  
आधिसीमोपनिक्षेप- जडबालधनैर् विना  ।  
तथोपनिधिराजस्त्री- श्रोत्रियाणां धनैर् अपि  ॥ य्ज्_२।२५ ॥  
  
आध्यादीनां विहर्तारं धनिने दापयेद् धनम्  ।  
दण्डं च तत्समं राज्ञे शक्त्यपेक्षम् अथापि वा  ॥ य्ज्_२।२६ ॥  
  
आगमो ऽभ्यधिको भोगाद् विना पूर्वक्रमागतात्  ।  
आगमे ऽपि बलं नैव भुक्तिः स्तोकापि यत्र नो  ॥ य्ज्_२।२७ ॥  
  
आगमस् तु कृतो येन सो ऽभियुक्तस् तम् उद्धरेत्  ।  
न तत्सुतस् तत्सुतो वा भुक्तिस् तत्र गरीयसी  ॥ य्ज्_२।२८ ॥  
  
यो ऽभियुक्तः परेतः स्यात् तस्य रिक्थी तम् उद्धरेत्  ।  
न तत्र कारणं भुक्तिर् आगमेन विनाकृता  ॥ य्ज्_२।२९ ॥  
  
नृपेणाधिकृताः पूगाः श्रेणयो ऽथ कुलानि च  ।  
पूर्वं पूर्वं गुरु ज्ञेयं व्यवहारविधौ नृणाम्  ॥ य्ज्_२।३० ॥  
  
बलोपाधिविनिर्वृत्तान् व्यवहारान् निवर्तयेत्  ।  
स्त्रीनक्तमन्तरागार- बहिःशत्रुकृतांस् तथा  ॥ य्ज्_२।३१ ॥  
  
मत्तोन्मत्तार्तव्यसनि- बालभीतादियोजितः  ।  
असम्बद्धकृतश् चैव व्यवहारो न सिध्यति  ॥ य्ज्_२।३२ ॥  
  
प्रनष्टाधिगतं देयं नृपेण धनिने धनम्  ।  
विभावयेन् न चेल् लिङ्गैस् तत्समं दण्डम् अर्हति  ॥ य्ज्_२।३३ ॥  
  
राजा लब्ध्वा निधिं दद्याद् द्विजेभ्यो ऽर्धं द्विजः पुनः  ।  
विद्वान् अशेषम् आदद्यात् स सर्वस्य प्रभुर् यतः  ॥ य्ज्_२।३४ ॥  
  
इतरेण निधौ लब्धे राजा षष्ठांशम् आहरेत्  ।  
अनिवेदितविज्ञातो दाप्यस् तं दण्डम् एव च  ॥ य्ज्_२।३५ ॥  
  
देयं चौरहृतं द्रव्यं राज्ञा जानपदाय तु  ।  
अददद् धि समाप्नोति किल्बिषं यस्य तस्य तत्  ॥ य्ज्_२।३६ ॥  

[३। ऋणादानप्रकरणम्]  
  
अशीतिभागो वृद्धिः स्यान् मासि मासि सबन्धके  ।  
वर्णक्रमाच् छतं द्वित्रि- चतुष्पञ्चकम् अन्यथा  ॥ य्ज्_२।३७ ॥  
  
कान्तारगास् तु दशकं सामुद्रा विंशकं शतम्  ।  
दद्युर् वा स्वकृतां वृद्धिं सर्वे सर्वासु जातिषु  ॥ य्ज्_२।३८ ॥  
  
सन्ततिस् तु पशुस्त्रीणां रसस्याष्टगुणा परा  ।  
वस्त्रधान्यहिरण्यानां चतुस्त्रिद्विगुणा परा  ॥ य्ज्_२।३९ ॥  
  
प्रपन्नं साधयन्न् अर्थं न वाच्यो नृपतेर् भवेत्  ।  
साध्यमानो नृपं गच्छन् दण्ड्यो दाप्यश् च तद्धनम्  ॥ य्ज्_२।४० ॥  
  
गृहीतानुक्रमाद् दाप्यो धनिनाम् अधमर्णिकः  ।  
दत्त्वा तु ब्राह्मणायैव नृपतेस् तदनन्तरम्  ॥ य्ज्_२।४१ ॥  
  
राज्ञाधमर्णिको दाप्यः साधिताद् दशकं शतम्  ।  
पञ्चकं च शतं दाप्यः प्राप्तार्थो ह्य् उत्तमर्णिकः  ॥ य्ज्_२।४२ ॥  
  
हीनजातिं परिक्षीणम् ऋणार्थं कर्म कारयेत्  ।  
ब्राह्मणस् तु परिक्षीणः शनैर् दाप्यो यथोदयम्  ॥ य्ज्_२।४३ ॥  
  
दीयमानं न गृह्णाति प्रयुक्तं यः स्वकं धनम्  ।  
मध्यस्थस्थापितं चेत् स्याद् वर्धते न ततः परम्  ॥ य्ज्_२।४४ ॥  
  
अविभक्तैः कुटुम्बार्थे यद् ऋणं तु कृतं भवेत्  ।  
दद्युस् तद् रिक्थिनः प्रेते प्रोषिते वा कुटुम्बिनि  ॥ य्ज्_२।४५ ॥  
  
न योषित्पतिपुत्राभ्यां न पुत्रेण कृतं पिता  ।  
दद्याद् ऋते कुटुम्बार्थान् न पतिः स्त्रीकृतं तथा  ॥ य्ज्_२।४६ ॥  
  
सुराकामद्यूतकृतं दण्डशुल्कावशिष्टकम्  ।  
वृथादानं तथैवेह पुत्रो दद्यान् न पैतृकम्  ॥ य्ज्_२।४७ ॥  
  
गोपशौण्डिकशैलूष- रजकव्याधयोषिताम्  ।  
ऋणं दद्यात् पतिस् तेषां यस्माद् वृत्तिस् तदाश्रया  ॥ य्ज्_२।४८ ॥  
  
प्रतिपन्नं स्त्रिया देयं पत्या वा सह यत् कृतम्  ।  
स्वयङ्कृतं वा यद् ऋणं नान्यत् स्त्री दातुम् अर्हति  ॥ य्ज्_२।४९ ॥  
  
पितरि प्रोषिते प्रेते व्यसनाभिप्लुते ऽपि वा  ।  
पुत्रपौत्रैर् ऋणं देयं निह्नवे साक्षिभावितम्  ॥ य्ज्_२।५० ॥  
  
रिक्थग्राह ऋणं दाप्यो योषिद्ग्राहस् तथैव च  ।  
पुत्रो ऽनन्याश्रितद्रव्यः पुत्रहीनस्य रिक्थिनः  ॥ य्ज्_२।५१ ॥  
  
भ्रातॄणाम् अथ दम्पत्योः पितुः पुत्रस्य चैव हि  ।  
प्रातिभाव्यम् ऋणं साक्ष्यम् अविभक्ते न तु स्मृतम्  ॥ य्ज्_२।५२ ॥  
  
दर्शने प्रत्यये दाने प्रातिभाव्यं विधीयते  ।  
आद्यौ तु वितथे दाप्याव् इतरस्य सुता अपि  ॥ य्ज्_२।५३ ॥  
  
दर्शनप्रतिभूर् यत्र मृतः प्रात्ययिको ऽपि वा  ।  
न तत्पुत्रा ऋणं दद्युर् दद्युर् दानाय यः स्थितः  ॥ य्ज्_२।५४ ॥  
  
बहवः स्युर् यदि स्वांशैर् दद्युः प्रतिभुवो धनम्  ।  
एकच्छायाश्रितेष्व् एषु धनिकस्य यथारुचि  ॥ य्ज्_२।५५ ॥  
  
प्रतिभूर् दापितो यत् तु प्रकाशं धनिनो धनम्  ।  
द्विगुणं प्रतिदातव्यम् ऋणिकैस् तस्य तद् भवेत्  ॥ य्ज्_२।५६ ॥  
  
सन्ततिः स्त्रीपशुष्व् एव धान्यं त्रिगुणम् एव च  ।  
वस्त्रं चतुर्गुणं प्रोक्तं रसश् चाष्टगुणस् तथा  ॥ य्ज्_२।५७ ॥  
  
आधिः प्रणश्येद् द्विगुणे धने यदि न मोक्ष्यते  ।  
काले कालकृतो नश्येत् फलभोग्यो न नश्यति  ॥ य्ज्_२।५८ ॥  
  
गोप्याधिभोगे नो वृद्धिः सोपकारे च हापिते  ।  
नष्टो देयो विनष्टश् च दैवराजकृताद् ऋते  ॥ य्ज्_२।५९ ॥  
  
आधेः स्वीकरणात् सिद्धी रक्ष्यमाणो ऽप्य् असारताम्  ।  
यातश् चेद् अन्य आधेयो धनभाग् वा धनी भवेत्  ॥ य्ज्_२।६० ॥  
  
चरित्रबन्धककृतं स वृद्ध्या दापयेद् धनम्  ।  
सत्यङ्कारकृतं द्रव्यं द्विगुणं प्रतिदापयेत्  ॥ य्ज्_२।६१ ॥  
  
उपस्थितस्य मोक्तव्य आधिः स्तेनो ऽन्यथा भवेत्  ।  
प्रयोजके ऽसति धनं कुले न्यस्याधिम् आप्नुयात्  ॥ य्ज्_२।६२ ॥  
  
तत्कालकृतमूल्यो वा तत्र तिष्ठेद् अवृद्धिकः  ।  
विना धारणकाद् वापि विक्रीणीत ससाक्षिकम्  ॥ य्ज्_२।६३ ॥  
  
यदा तु द्विगुणीभूतम् ऋणम् आधौ तदा खलु  ।  
मोच्य आधिस् तदुत्पन्ने प्रविष्टे द्विगुणे धने  ॥ य्ज्_२।६४ ॥  

[४। उपनिधिप्रकरणम्]  
  
वासनस्थम् अनाख्याय हस्ते ऽन्यस्य यद् अर्प्यते  ।  
द्रव्यं तद् औपनिधिकं प्रतिदेयं तथैव तत्  ॥ य्ज्_२।६५ ॥  
  
न दाप्यो ऽपहृतं तं तु राजदैविकतस्करैः  ।  
भ्रेषश् चेन् मार्गिते ऽअदत्ते दाप्यो दण्डं च तत्समम्  ॥ य्ज्_२।६६ ॥  
  
आजीवन् स्वेच्छया दण्ड्यो दाप्यस् तं चापि सोदयम्  ।  
याचितान्वाहितन्यास- निक्षेपादिष्व् अयं विधिः  ॥ य्ज्_२।६७ ॥  

[५। साक्षिप्रकरणम्]   
  
तपस्विनो दानशीलाः कुलीनाः सत्यवादिनः  ।  
धर्मप्रधाना ऋजवः पुत्रवन्तो धनान्विताः  ॥ य्ज्_२।६८ ॥  
  
त्र्यवराः साक्षिणो ज्ञेयाः श्रौतस्मार्तक्रियापराः  ।  
यथाजाति यथावर्णं सर्वे सर्वेषु वा स्मृताः  ॥ य्ज्_२।६९ ॥  
  
स्त्रीबालवृद्धकितव- मत्तोन्मत्ताभिशस्तकाः  ।  
रङ्गावतारिपाखण्डि- कूटकृद्विकलेन्द्रियाः  ॥ य्ज्_२।७० ॥  
  
पतिताप्तार्थसम्बन्धि- सहायरिपुतस्कराः  ।  
साहसी दृष्टदोषश् च निर्धूताद्यास् त्व् असाक्षिणः  ॥ य्ज्_२।७१ ॥  
  
उभयानुमतः साक्षी भवत्य् एको ऽपि धर्मवित्  ।  
सर्वः साक्षी सङ्ग्रहणे चौर्यपारुष्यसाहसे  ॥ य्ज्_२।७२ ॥  
  
साक्षिणः श्रावयेद् वादि- प्रतिवादिसमीपगान्  ।  
ये पातककृतां लोका महापातकिनां तथा  ॥ य्ज्_२।७३ ॥  
  
अग्निदानां च ये लोका ये च स्त्रीबालघातिनाम्  ।  
स तान् सर्वान् अवाप्नोति यः साक्ष्यम् अनृतं वदेत्  ॥ य्ज्_२।७४ ॥  
  
सुकृतं यत् त्वया किञ्चिज् जन्मान्तरशतैः कृतम्  ।  
तत् सर्वं तस्य जानीहि यं पराजयसे मृषा  ॥ य्ज्_२।७५ ॥  
  
अब्रुवन् हि नरः साक्ष्यम् ऋणं सदशबन्धकम्  ।  
राज्ञा सर्वं प्रदाप्यः स्यात् षट्चत्वारिंशके ऽहनि  ॥ य्ज्_२।७६ ॥  
  
न ददाति हि यः साक्ष्यं जानन्न् अपि नराधमः  ।  
स कूटसाक्षिणां पापैस् तुल्यो दण्डेन चैव हि  ॥ य्ज्_२।७७ ॥  
  
द्वैधे बहूनां वचनं समेषु गुणिनां तथा  ।  
गुणिद्वैधे तु वचनं ग्राह्यं ये गुणवत्तमाः  ॥ य्ज्_२।७८ ॥  
  
यस्योचुः साक्षिणः सत्यां प्रतिज्ञां स जयी भवेत्  ।  
अन्यथा वादिनो यस्य ध्रुवस् तस्य पराजयः  ॥ य्ज्_२।७९ ॥  
  
उक्ते ऽपि साक्षिभिः साक्ष्ये यद्य् अन्ये गुणवत्तमाः  ।  
द्विगुणा वान्यथा ब्रूयुः कूटाः स्युः पूर्वसाक्षिणः  ॥ य्ज्_२।८० ॥  
  
पृथक् पृथग् दण्डनीयाः कूटकृत् साक्षिणस् तथा  ।  
विवादाद् द्विगुणं दण्डं विवास्यो ब्राह्मणः स्मृतः  ॥ य्ज्_२।८१ ॥  
  
यः साक्ष्यं श्रावितो ऽन्येभ्यो निह्नुते तत् तमोवृतः  ।  
स दाप्यो ऽष्टगुणं दण्डं ब्राह्मणं तु विवासयेत्  ॥ य्ज्_२।८२ ॥  
  
वर्णिनां हि वधो यत्र तत्र साक्ष्य् अनृतं वदेत्  ।  
तत्पावनाय निर्वाप्यश् चरुः सारस्वतो द्विजैः  ॥ य्ज्_२।८३ ॥  

[६। लेख्यप्रकरणम्]  
  
यः कश्चिद् अर्थो निष्णातः स्वरुच्या तु परस्परम्  ।  
लेख्यं तु साक्षिमत् कार्यं तस्मिन् धनिकपूर्वकम्  ॥ य्ज्_२।८४ ॥  
  
समामासतदर्धाहर्- नामजातिस्वगोत्रकैः  ।  
सब्रह्मचारिकात्मीय- पितृनामादिचिह्नितम्  ॥ य्ज्_२।८५ ॥  
  
समाप्ते ऽर्थे ऋणी नाम स्वहस्तेन निवेशयेत्  ।  
मतं मे ऽमुकपुत्रस्य यद् अत्रोपरि लेखितम्  ॥ य्ज्_२।८६ ॥  
  
साक्षिणश् च स्वहस्तेन पितृनामकपूर्वकम्  ।  
अत्राहम् अमुकः साक्षी लिखेयुर् इति ते समाः  ॥ य्ज्_२।८७ ॥  
  
उभयाभ्यर्थितेनैतन् मया ह्य् अमुकसूनुना  ।  
लिखितं ह्य् अमुकेनेति लेखको ऽन्ते ततो लिखेत्  ॥ य्ज्_२।८८ ॥  
  
विनापि साक्षिभिर् लेख्यं स्वहस्तलिखितं तु यत्  ।  
तत् प्रमाणं स्मृतं लेख्यं बलोपधिकृताद् ऋते  ॥ य्ज्_२।८९ ॥  
  
ऋणं लेख्यकृतं देयं पुरुषैस् त्रिभिर् एव तु  ।  
आधिस् तु भुज्यते तावद् यावत् तन् न प्रदीयते  ॥ य्ज्_२।९० ॥  
  
देशान्तरस्थे दुर्लेख्ये नष्टोन्मृष्टे हृते तथा  ।  
भिन्ने दग्धे ऽथवा छिन्ने लेख्यम् अन्यत् तु कारयेत्  ॥ य्ज्_२।९१ ॥  
  
सन्दिग्धलेख्यशुद्धिः स्यात् स्वहस्तलिखितादिभिः  ।  
युक्तिप्राप्तिक्रियाचिह्न- सम्बन्धागमहेतुभिः  ॥ य्ज्_२।९२ ॥  
  
लेख्यस्य पृष्ठे ऽभिलिखेद् दत्त्वा दत्त्वा र्णिको धनम्  ।  
धनी वोपगतं दद्यात् स्वहस्तपरिचिह्नितम्  ॥ य्ज्_२।९३ ॥  
  
दत्त्वा र्णं पाटयेल् लेख्यं शुद्ध्यै वान्यत् तु कारयेत्  ।  
साक्षिमच् च भवेद् यद् वा तद् दातव्यं ससाक्षिकम्  ॥ य्ज्_२।९४ ॥  

[७। दिव्यप्रकरणम्]  
  
तुलाग्न्यापो विषं कोशो दिव्यानीह विशुद्धये  ।  
महाभियोगेष्व् एतानि शीर्षकस्थे ऽभियोक्तरि  ॥ य्ज्_२।९५ ॥  
  
रुच्या वान्यतरः कुर्याद् इतरो वर्तयेच् छिरः  ।  
विनापि शीर्षकात् कुर्यान् नृपद्रोहे ऽथ पातके  ॥ य्ज्_२।९६ ॥  
  
सचैलं स्नातम् आहूय सूर्योदय उपोषितम्  ।  
कारयेत् सर्वदिव्यानि नृपब्राह्मणसन्निधौ  ॥ य्ज्_२।९७ ॥  
  
तुला स्त्रीबालवृद्धान्ध- पङ्गुब्राह्मणरोगिणाम्  ।  
अग्निर् जलं वा शूद्रस्य यवाः सप्त विषस्य वा  ॥ य्ज्_२।९८ ॥  
  
नासहस्राद् धरेत् फालं न विषं न तुलां तथा  ।  
नृपार्थेष्व् अभिशापे च वहेयुः शुचयः सदा  ॥ य्ज्_२।९९ ॥  
  
तुलाधारणविद्वद्भिर् अभियुक्तस् तुलाश्रितः  ।  
प्रतिमानसमीभूतो रेखां कृत्वावतारितः  ॥ य्ज्_२।१०० ॥  
  
त्वं तुले सत्यधामासि पुरा देवैर् विनिर्मिता  ।  
तत् सत्यं वद कल्याणि संशयान् मां विमोचय  ॥ य्ज्_२।१०१ ॥  
  
यद्य् अस्मि पापकृन् मातस् ततो मां त्वम् अधो नय  ।  
शुद्धश् चेद् गमयोर्ध्वं मां तुलाम् इत्य् अभिमन्त्रयेत्  ॥ य्ज्_२।१०२ ॥  
  
करौ विमृदितव्रीहेर् लक्षयित्वा ततो न्यसेत्  ।  
सप्ताश्वत्थस्य पत्राणि तावत् सूत्रेण वेष्टयेत्  ॥ य्ज्_२।१०३ ॥  
  
त्वम् अग्ने सर्वभूतानाम् अन्तश् चरसि पावक  ।  
साक्षिवत् पुण्यपापेभ्यो ब्रूहि सत्यं कवे मम  ॥ य्ज्_२।१०४ ॥  
  
तस्येत्य् उक्तवतो लौहं पञ्चाशत् पलिकं समम्  ।  
अग्निवर्णं न्यसेत् पिण्डं हस्तयोर् उभयोर् अपि  ॥ य्ज्_२।१०५ ॥  
स तम् आदाय सप्तैव मण्डलानि शनैर् व्रजेत्  ।  
षोडशाङ्गुलकं ज्ञेयं मण्डलं तावद् अन्तरम्  ॥ य्ज्_२।१०६ ॥  
  
मुक्त्वाग्निं मृदितव्रीहिर् अदग्धः शुद्धिम् आप्नुयात्  ।  
अन्तरा पतिते पिण्डे सन्देहे वा पुनर् हरेत्  ॥ य्ज्_२।१०७ ॥  
  
सत्येन माभिरक्ष त्वं वरुणेत्य् अभिशाप्य कम्  ।  
नाभिदघ्नोदकस्थस्य गृहीत्वोरू जलं वशेत्  ॥ य्ज्_२।१०८ ॥  
  
समकालम् इषुं मुक्तम् आनीयान्यो जवी नरः  ।  
गते तस्मिन् निमग्नाङ्गं पश्येच् चेच् छुद्धिम् आप्नुयात्  ॥ य्ज्_२।१०९ ॥  
  
त्वं विष ब्रह्मणः पुत्रः सत्यधर्मे व्यवस्थितः  ।  
त्रायस्वास्माद् अभीशापात् सत्येन भव मे ऽमृतम्  ॥ य्ज्_२।११० ॥  
  
एवम् उक्त्वा विषं शार्ङ्गं भक्षयेद् धिमशैलजम्  ।  
यस्य वेगैर् विना जीर्येच् छुद्धिं तस्य विनिर्दिशेत्  ॥ य्ज्_२।१११ ॥  
  
देवान् उग्रान् समभ्यर्च्य तत्स्नानोदकम् आहरेत्  ।  
संस्राव्य पाययेत् तस्माज् जलं तु प्रसृतित्रयम्  ॥ य्ज्_२।११२ ॥  
  
अर्वाक् चतुर्दशाद् अह्नो यस्य नो राजदैविकम्  ।  
व्यसनं जायते घोरं स शुद्धः स्यान् न संशयः  ॥ य्ज्_२।११३ ॥  

[८। दायविभागप्रकरणम्]  
  
विभागं चेत् पिता कुर्याद् इच्छया विभजेत् सुतान्  ।  
ज्येष्ठं वा श्रेष्ठभागेन सर्वे वा स्युः समांशिनः  ॥ य्ज्_२।११४ ॥  
  
यदि कुर्यात् समान् अंशान् पत्न्यः कार्याः समांशिकाः  ।  
न दत्तं स्त्रीधनं यासां भर्त्रा वा श्वशुरेण वा  ॥ य्ज्_२।११५ ॥  
  
शक्तस्यानीहमानस्य किञ्चिद् दत्त्वा पृथक् क्रिया  ।  
न्यूनाधिकविभक्तानां धर्म्यः पितृकृतः स्मृतः  ॥ य्ज्_२।११६ ॥  
  
विभजेरन् सुताः पित्रोर् ऊर्ध्वं रिक्थम् ऋणं समम्  ।  
मातुर् दुहितरः शेषम् ऋणात् ताभ्य ऋते ऽन्वयः  ॥ य्ज्_२।११७ ॥  
  
पितृद्रव्याविरोधेन यद् अन्यत् स्वयम् अर्जितम्  ।  
मैत्रमौद्वाहिकं चैव दायादानां न तद् भवेत्  ॥ य्ज्_२।११८ ॥  
  
क्रमाद् अभ्यागतं द्रव्यं हृतम् अप्य् उद्धरेत् तु यः  ।  
दायादेभ्यो न तद् दद्याद् विद्यया लब्धम् एव च  ॥ य्ज्_२।११९ ॥  
  
सामान्यार्थसमुत्थाने विभागस् तु समः स्मृतः  ।  
अनेकपितृकाणां तु पितृतो भागकल्पना  ॥ य्ज्_२।१२० ॥  
  
भूर् या पितामहोपात्ता निबन्धो द्रव्यम् एव वा  ।  
तत्र स्यात् सदृशं स्वाम्यं पितुः पुत्रस्य चैव हि  ॥ य्ज्_२।१२१ ॥  
  
विभक्तेषु सुतो जातः सवर्णायां विभागभाक्  ।  
दृश्याद् वा तद् विभागः स्याद् आयव्ययविशोधितात्  ॥ य्ज्_२।१२२ ॥  
  
पितृभ्यां यस्य तद् दत्तं तत् तस्यैव धनं भवेत्  ।  
पितुर् ऊर्ध्वं विभजतां माताप्य् अंशं समं हरेत्  ॥ य्ज्_२।१२३ ॥  
  
असंस्कृतास् तु संस्कार्या भ्रातृभिः पूर्वसंस्कृतैः  ।  
भगिन्यश् च निजाद् अंशाद् दत्त्वांशं तु तुरीयकम्  ॥ य्ज्_२।१२४ ॥  
  
चतुस्त्रिद्व्येकभागाः स्युर् वर्णशो ब्राह्मणात्मजाः  ।  
क्षत्रजास् त्रिद्व्येकभागा विड्जास् तु द्व्येकभागिनः  ॥ य्ज्_२।१२५ ॥  
  
अन्योन्यापहृतं द्रव्यं विभक्ते यत् तु दृश्यते  ।  
तत् पुनस् ते समैर् अंशैर् विभजेरन्न् इति स्थितिः  ॥ य्ज्_२।१२६ ॥  
  
अपुत्रेण परक्षेत्रे नियोगोत्पादितः सुतः  ।  
उभयोर् अप्य् असौ रिक्थी पिण्डदाता च धर्मतः  ॥ य्ज्_२।१२७ ॥  
  
औरसो धर्मपत्नीजस् तत्समः पुत्रिकासुतः  ।  
क्षेत्रजः क्षेत्रजातस् तु सगोत्रेणेतरेण वा  ॥ य्ज्_२।१२८ ॥  
  
गृहे प्रच्छन्न उत्पन्नो गूढजस् तु सुतः स्मृतः  ।  
कानीनः कन्यकाजातो मातामहसुतो मतः  ॥ य्ज्_२।१२९ ॥  
  
अक्षतायां क्षतायां वा जातः पौनर्भवः सुतः  ।  
दद्यान् माता पिता वा यं स पुत्रो दत्तको भवेत्  ॥ य्ज्_२।१३० ॥  
  
क्रीतश् च ताभ्यां विक्रीतः कृत्रिमः स्यात् स्वयङ्कृतः  ।  
दत्त्वात्मा तु स्वयन्दत्तो गर्भे विन्नः सहोढजः  ॥ य्ज्_२।१३१ ॥  
  
उत्सृष्टो गृह्यते यस् तु सो ऽपविद्धो भवेत् सुतः  ।  
पिण्डदो ऽंशहरश् चैषां पूर्वाभावे परः परः  ॥ य्ज्_२।१३२ ॥  
  
सजातीयेष्व् अयं प्रोक्तस् तनयेषु मया विधिः  ।  
जातो ऽपि दास्यां शूद्रेण कामतो ऽंशहरो भवेत्  ॥ य्ज्_२।१३३ ॥  
  
मृते पितरि कुर्युस् तं भ्रातरस् त्व् अर्धभागिकम्  ।  
अभ्रातृको हरेत् सर्वं दुहितॄणां सुताद् ऋते  ॥ य्ज्_२।१३४ ॥  
  
पत्नी दुहितरश् चैव पितरौ भ्रातरस् तथा  ।  
तत्सुता गोत्रजा बन्धु- शिष्यसब्रह्मचारिणः  ॥ य्ज्_२।१३५ ॥  
  
एषाम् अभावे पूर्वस्य धनभाग् उत्तरोत्तरः  ।  
स्वर्यातस्य ह्य् अपुत्रस्य सर्ववर्णेष्व् अयं विधिः  ॥ य्ज्_२।१३६ ॥  
  
वानप्रस्थयतिब्रह्म- चारिणां रिक्थभागिनः  ।  
क्रमेणाचार्यसच्छिष्य- धर्मभ्रात्रेकतीर्थिनः  ॥ य्ज्_२।१३७ ॥  
  
संसृष्टिनस् तु संसृष्टी सोदरस्य तु सोदरः  ।  
दद्याद् अपहरेच् चांशं जातस्य च मृतस्य च  ॥ य्ज्_२।१३८ ॥  
  
अन्योदर्यस् तु संसृष्टी नान्योदर्यो धनं हरेत्  ।  
असंसृष्ट्य् अपि वादद्यात् संसृष्टो नान्यमातृजः  ॥ य्ज्_२।१३९ ॥  
  
क्लीबो ऽथ पतितस् तज्जः पङ्गुर् उन्मत्तको जडः  ।  
अन्धो ऽचिकित्स्यरोगाद्या भर्तव्याः स्युर् निरंशकाः  ॥ य्ज्_२।१४० ॥  
  
औरसाः क्षेत्रजास् त्व् एषां निर्दोषा भागहारिणः  ।  
सुताश् चैषां प्रभर्तव्या यावद् वै भर्तृसात्कृताः  ॥ य्ज्_२।१४१ ॥  
  
अपुत्रा योषितश् चैषां भर्तव्याः साधुवृत्तयः  ।  
निर्वास्या व्यभिचारिण्यः प्रतिकूलास् तथैव च  ॥ य्ज्_२।१४२ ॥  
  
पितृमातृपतिभ्रातृ- दत्तम् अध्यग्न्युपागतम्  ।  
आधिवेदनिकाद्यं च स्त्रीधनं परिकीर्तितम्  ॥ य्ज्_२।१४३ ॥  
  
बन्धुदत्तं तथा शुल्कम् अन्वाधेयकम् एव च  ।  
अतीतायाम् अप्रजसि बान्धवास् तद् अवाप्नुयुः  ॥ य्ज्_२।१४४ ॥  
  
अप्रजस्त्रीधनं भर्तुर् ब्राह्मादिषु चतुर्ष्व् अपि  ।  
दुहितॄणां प्रसूता चेच् छेषेषु पितृगामि तत्  ॥ य्ज्_२।१४५ ॥  
  
दत्त्वा कन्यां हरन् दण्ड्यो व्ययं दद्याच् च सोदयम्  ।  
मृतायां दत्तम् आदद्यात् परिशोध्योभयव्ययम्  ॥ य्ज्_२।१४६ ॥  
  
दुर्भिक्षे धर्मकार्ये च व्याधौ सम्प्रतिरोधके  ।  
गृहीतं स्त्रीधनं भर्ता न स्त्रियै दातुम् अर्हति  ॥ य्ज्_२।१४७ ॥  
  
अधिविन्नस्त्रियै दद्याद् आधिवेदनिकं समम्  ।  
न दत्तं स्त्रीधनं यस्यै दत्ते त्व् अर्धं प्रकल्पयेत्  ॥ य्ज्_२।१४८ ॥  
  
विभागनिह्नवे ज्ञाति- बन्धुसाक्ष्यभिलेखितैः  ।  
विभागभावना ज्ञेया गृहक्षेत्रैश् च यौतकैः  ॥ य्ज्_२।१४९ ॥  

[९। सीमाविवादप्रकरणम्]  
  
सीन्नो विवादे क्षेत्रस्य सामन्ताः स्थविरादयः  ।  
गोपाः सीमाकृषाणा ये सर्वे च वनगोचराः  ॥ य्ज्_२।१५० ॥  
  
नयेयुर् एते सीमानं स्थलाङ्गारतुषद्रुमैः  ।  
सेतुवल्मीकनिन्नास्थि- चैत्याद्यैर् उपलक्षिताम्  ॥ य्ज्_२।१५१ ॥  
  
सामन्ता वा समग्रामाश् चत्वारो ऽष्टौ दशापि वा  ।  
रक्तस्रग्वसनाः सीमां नयेयुः क्षितिधारिणः  ॥ य्ज्_२।१५२ ॥  
  
अनृते तु पृथग् दण्ड्या राज्ञा मध्यमसाहसम्  ।  
अभावे ज्ञातृचिह्नानां राजा सीन्नः प्रवर्तिता  ॥ य्ज्_२।१५३ ॥  
  
आरामायतनग्राम- निपानोद्यानवेश्मसु  ।  
एष एव विधिर् ज्ञेयो वर्षाम्बुप्रवहादिषु  ॥ य्ज्_२।१५४ ॥  
  
मर्यादायाः प्रभेदे च सीमातिक्रमणे तथा  ।  
क्षेत्रस्य हरणे दण्डा अधमोत्तममध्यमाः  ॥ य्ज्_२।१५५ ॥  
  
न निषेध्यो ऽल्पबाधस् तु सेतुः कल्याणकारकः  ।  
परभूमिं हरन् कूपः स्वल्पक्षेत्रोबहूदकः  ॥ य्ज्_२।१५६ ॥  
  
स्वामिने यो ऽनिवेद्यैव क्षेत्रे सेतुं प्रवर्तयेत्  ।  
उत्पन्ने स्वामिनो भोगस् तदभावे महीपतेः  ॥ य्ज्_२।१५७ ॥  
  
फालाहतम् अपि क्षेत्रं न कुर्याद् यो न कारयेत्  ।  
स प्रदाप्यः कृष्टफलं क्षेत्रम् अन्येन कारयेत्  ॥ य्ज्_२।१५८ ॥  

[१०। स्वामिपालविवादप्रकरणम्]  
  
माषान् अष्टौ तु महिषी सस्यघातस्य कारिणी  ।  
दण्डनीया तदर्धं तु गौस् तदर्धम् अजाविकम्  ॥ य्ज्_२।१५९ ॥  
  
भक्षयित्वोपविष्टानां यथोक्ताद् द्विगुणो दमः  ।  
समम् एषां विवीते ऽपि खरोष्ट्रं महिषीसमम्  ॥ य्ज्_२।१६० ॥  
  
यावत् सस्यं विनश्येत् तु तावत् स्यात् क्षेत्रिणः फलम्  ।  
गोपस् ताड्यश् च गोमी तु पूर्वोक्तं दण्डम् अर्हति  ॥ य्ज्_२।१६१ ॥  
  
पथि ग्रामविवीतान्ते क्षेत्रे दोषो न विद्यते  ।  
अकामतः कामचारे चौरवद् दण्डम् अर्हति  ॥ य्ज्_२।१६२ ॥  
  
महोक्षोत्सृष्टपशवः सूतिकागन्तुकादयः  ।  
पालो येषां न ते मोच्या दैवराजपरिप्लुताः  ॥ य्ज्_२।१६३ ॥  
  
यथार्पितान् पशून् गोपः सायं प्रत्यर्पयेत् तथा  ।  
प्रमादमृतनष्टांश् च प्रदाप्यः कृतवेतनः  ॥ य्ज्_२।१६४ ॥  
  
पालदोषविनाशे तु पाले दण्डो विधीयते  ।  
अर्धत्रयोदशपणः स्वामिनो द्रव्यम् एव च  ॥ य्ज्_२।१६५ ॥  
  
ग्राम्येच्छया गोप्रचारो भूमिराजवशेन वा  ।  
द्विजस् तृणैधःपुष्पाणि सर्वतः सर्वदा हरेत्  ॥ य्ज्_२।१६६ ॥  
  
धनुःशतं परीणाहो ग्रामे क्षेत्रान्तरं भवेत्  ।  
द्वे शते खर्वटस्य स्यान् नगरस्य चतुःशतम्  ॥ य्ज्_२।१६७ ॥  

[११। अस्वामिविक्रयप्रकरणम्]  
  
स्वं लभेतान्यविक्रीतं क्रेतुर् दोषो ऽप्रकाशिते  ।  
हीनाद् रहो हीनमूल्ये वेलाहीने च तस्करः  ॥ य्ज्_२।१६८ ॥  
  
नष्टापहृतम् आसाद्य हर्तारं ग्राहयेन् नरम्  ।  
देशकालातिपत्तौ च गृहीत्वा स्वयम् अर्पयेत्  ॥ य्ज्_२।१६९ ॥  
  
विक्रेतुर् दर्शनाच् छुद्धिः स्वामी द्रव्यं नृपो दमम्  ।  
क्रेता मूल्यम् अवाप्नोति तस्माद् यस् तस्य विक्रयी  ॥ य्ज्_२।१७० ॥  
  
आगमेनोपभोगेन नष्टं भाव्यम् अतो ऽन्यथा  ।  
पञ्चबन्धो दमस् तस्य राज्ञे तेनाविभाविते  ॥ य्ज्_२।१७१ ॥  
  
हृतं प्रनष्टं यो द्रव्यं परहस्ताद् अवाप्नुयात्  ।  
अनिवेद्य नृपे दण्ड्यः स तु षण्णवतिं पणान्  ॥ य्ज्_२।१७२ ॥  
  
शौल्किकैः स्थानपालैर् वा नष्टापहृतम् आहृतम्  ।  
अर्वाक् संवत्सरात् स्वामी हरेत परतो नृपः  ॥ य्ज्_२।१७३ ॥  
  
पणान् एकशफे दद्याच् चतुरः पञ्च मानुषे  ।  
महिषोष्ट्रगवां द्वौ द्वौ पादं पादम् अजाविके  ॥ य्ज्_२।१७४ ॥  

[१२। दत्ताप्रदानिकप्रकरणम्]  
  
स्वं कुटुम्बाविरोधेन देयं दारसुताद् ऋते  ।  
नान्वये सति सर्वस्वं यच् चान्यस्मै प्रतिश्रुतम्  ॥ य्ज्_२।१७५ ॥  
  
प्रतिग्रहः प्रकाशः स्यात् स्थावरस्य विशेषतः  ।  
देयं प्रतिश्रुतं चैव दत्त्वा नापहरेत् पुनः  ॥ य्ज्_२।१७६ ॥  

[१३। क्रीतानुशयप्रकरणम्]  
  
दशैकपञ्चसप्ताह- मासत्र्यहार्धमासिकम्  ।  
बीजायोवाह्यरत्नस्त्री- दोह्यपुंसां परीक्षणम्  ॥ य्ज्_२।१७७ ॥  
  
अग्नौ सुवर्णम् अक्षीणं रजते द्विपलं शते  ।  
अष्टौ त्रपुणि सीसे च ताम्रे पञ्च दशायसि  ॥ य्ज्_२।१७८ ॥  
  
शते दशपला वृद्धिर् और्णे कार्पाससौत्रिके  ।  
मध्ये पञ्चपला वृद्धिः सूक्ष्मे तु त्रिपला मता  ॥ य्ज्_२।१७९ ॥  
  
कार्मिके रोमबद्धे च त्रिंशद्भागः क्षयो मतः  ।  
न क्षयो न च वृद्धिश् च कौशेये वाल्कलेषु च  ॥ य्ज्_२।१८० ॥  
  
देशं कालं च भोगं च ज्ञात्वा नष्टे बलाबलम्  ।  
द्रव्याणां कुशला ब्रूयुर् यत् तद् दाप्यम् असंशयम्  ॥ य्ज्_२।१८१ ॥  

[१४। अभ्युपेत्याशुश्रूषाप्रकरणम्]  
  
बलाद्दासीकृतश् चौरैर् विक्रीतश् चापि मुच्यते  ।  
स्वामिप्राणप्रदो भक्त- त्यागात् तन् निष्क्रयाद् अपि  ॥ य्ज्_२।१८२ ॥  
  
प्रव्रज्यावसितो राज्ञो दास आमरणान्तिकम्  ।  
वर्णानाम् आनुलोम्येन दास्यं न प्रतिलोमतः  ॥ य्ज्_२।१८३ ॥  
  
कृतशिल्पो ऽपि निवसेत् कृतकालं गुरोर् गृहे  ।  
अन्तेवासी गुरुप्राप्त- भोजनस् तत्फलप्रदः  ॥ य्ज्_२।१८४ ॥  

[१५। संविद्व्यतिक्रमप्रकरणम्]  
  
राजा कृत्वा पुरे स्थानं ब्राह्मणान् न्यस्य तत्र तु  ।  
त्रैविद्यं वृत्तिमद् ब्रूयात् स्वधर्मः पाल्यताम् इति  ॥ य्ज्_२।१८५ ॥  
  
निजधर्माविरोधेन यस् तु समयिको भवेत्  ।  
सो ऽपि यत्नेन संरक्ष्यो धर्मो राजकृतश् च यः  ॥ य्ज्_२।१८६ ॥  
  
गणद्रव्यं हरेद् यस् तु संविदं लङ्घयेच् च यः  ।  
सर्वस्वहरणं कृत्वा तं राष्ट्राद् विप्रवासयेत्  ॥ य्ज्_२।१८७ ॥  
  
कर्तव्यं वचनं सर्वैः समूहहितवादिनाम्  ।  
यस् तत्र विपरीतः स्यात् स दाप्यः प्रथमं दमम्  ॥ य्ज्_२।१८८ ॥  
  
समूहकार्य आयातान् कृतकार्यान् विसर्जयेत्  ।  
स दानमानसत्कारैः पूजयित्वा महीपतिः  ॥ य्ज्_२।१८९ ॥  
  
समूहकार्यप्रहितो यल् लभेत तद् अर्पयेत्  ।  
एकादशगुणं दाप्यो यद्य् असौ नार्पयेत् स्वयम्  ॥ य्ज्_२।१९० ॥  
  
धर्मज्ञाः शुचयो ऽलुब्धा भवेयुः कार्यचिन्तकाः  ।  
कर्तव्यं वचनं तेषां समूहहितवादिनाम्  ॥ य्ज्_२।१९१ ॥  
  
श्रेणिनैगमपाखण्ड- गणानाम् अप्य् अयं विधिः  ।  
भेदं चैषां नृपो रक्षेत् पूर्ववृत्तिं च पालयेत्  ॥ य्ज्_२।१९२ ॥  

[१६। वेतनादानप्रकरणम्]  
  
गृहीतवेतनः कर्म त्यजन् द्विगुणम् आवहेत्  ।  
अगृहीते समं दाप्यो भृत्यै रक्ष्य उपस्करः  ॥ य्ज्_२।१९३ ॥  
  
दाप्यस् तु दशमं भागं वाणिज्यपशुसस्यतः  ।  
अनिश्चित्य भृतिं यस् तु कारयेत् स महीक्षिता  ॥ य्ज्_२।१९४ ॥  
  
देशं कालं च यो ऽतीयाल् लाभं कुर्याच् च यो ऽन्यथा  ।  
तत्र स्यात् स्वामिनश् छन्दो ऽधिकं देयं कृते ऽधिके  ॥ य्ज्_२।१९५ ॥  
  
यो यावत् कुरुते कर्म तावत् तस्य तु वेतनम्  ।  
उभयोर् अप्य् असाध्यं चेत् साध्ये कुर्याद् यथाश्रुतम्  ॥ य्ज्_२।१९६ ॥  
  
अराजदैविकं नष्टं भाण्डं दाप्यस् तु वाहकः  ।  
प्रस्थानविघ्नकृच् चैव प्रदाप्यो द्विगुणां भृतिम्  ॥ य्ज्_२।१९७ ॥  
  
प्रक्रान्ते सप्तमं भागं चतुर्थं पथि सन्त्यजन्  ।  
भृतिम् अर्धपथे सर्वां प्रदाप्यस् त्याजको ऽपि च  ॥ य्ज्_२।१९८ ॥  

[१७। द्यूतसमाह्वयप्रकरणम्]  
  
ग्लहे शतिकवृद्धेस् तु सभिकः पञ्चकं शतम्  ।  
गृह्णीयाद् धूर्तकितवाद् इतराद् दशकं शतम्  ॥ य्ज्_२।१९९ ॥  
  
स सम्यक्पालितो दद्याद् राज्ञे भागं यथाकृतम्  ।  
जितम् उद्ग्राहयेज् जेत्रे दद्यात् सत्यं वचः क्षमी  ॥ य्ज्_२।२०० ॥  
  
प्राप्ते नृपतिना भागे प्रसिद्धे धूर्तमण्डले  ।  
जितं ससभिके स्थाने दापयेद् अन्यथा न तु  ॥ य्ज्_२।२०१ ॥  
  
द्रष्टारो व्यवहाराणां साक्षिणश् च त एव हि  ।  
राज्ञा सचिह्नं निर्वास्याः कूटाक्षोपधिदेविनः  ॥ य्ज्_२।२०२ ॥  
  
द्यूतम् एकमुखं कार्यं तस्करज्ञानकारणात्  ।  
एष एव विधिर् ज्ञेयः प्राणिद्यूते समाह्वये  ॥ य्ज्_२।२०३ ॥  

[१८। वाक्पारुष्यप्रकरणम्]  
सत्यासत्यान्यथास्तोत्रैर् न्यूनाङ्गेन्द्रियरोगिणाम्  ।  
क्षेपं करोति चेद् दण्ड्यः पणान् अर्धत्रयोदशान्  ॥ य्ज्_२।२०४ ॥  
  
अभिगन्तास्मि भगिनीं मातरं वा तवेति ह  ।  
शपन्तं दापयेद् राजा पञ्चविंशतिकं दमम्  ॥ य्ज्_२।२०५ ॥  
  
अर्धो ऽधर्मेषु द्विगुणः परस्त्रीषूत्तमेषु च  ।  
दण्डप्रणयनं कार्यं वर्णजात्युत्तराधरैः  ॥ य्ज्_२।२०६ ॥  
प्रातिलोम्यापवादेषु द्विगुणत्रिगुणा दमाः  ।  
वर्णानाम् आनुलोम्येन तस्माद् अर्धार्धहानितः  ॥ य्ज्_२।२०७ ॥  
  
बाहुग्रीवानेत्रसक्थि- विनाशे वाचिके दमः  ।  
सत्यस् तदर्धिकः पाद- नासाकर्णकरादिषु  ॥ य्ज्_२।२०८ ॥  
  
अशक्तस् तु वदन्न् एवं दण्डनीयः पणान् दश  ।  
तथा शक्तः प्रतिभुवं दाप्यः क्षेमाय तस्य तु  ॥ य्ज्_२।२०९ ॥  
  
पतनीयकृते क्षेपे दण्डो मध्यमसाहसः  ।  
उपपातकयुक्ते तु दाप्यः प्रथमसाहसम्  ॥ य्ज्_२।२१० ॥  
  
त्रैविद्यनृपदेवानां क्षेप उत्तमसाहसः  ।  
मध्यमो जातिपूगानां प्रथमो ग्रामदेशयोः  ॥ य्ज्_२।२११ ॥  

[१९। दण्डपारुष्यप्रकरणम्]  
  
असाक्षिकहते चिह्नैर् युक्तिभिश् चागमेन च  ।  
द्रष्टव्यो व्यवहारस् तु कूटचिह्नकृतो भयात्  ॥ य्ज्_२।२१२ ॥  
  
भस्मपङ्करजःस्पर्शे दण्डो दशपणः स्मृतः  ।  
अमेध्यपार्ष्णिनिष्ठ्यूत- स्पर्शने द्विगुणस् ततः  ॥ य्ज्_२।२१३ ॥  
  
समेष्व् एवं परस्त्रीषु द्विगुणस् तूत्तमेषु च  ।  
हीनेष्व् अर्धदमो मोह- मदादिभिरदण्डनम्  ॥ य्ज्_२।२१४ ॥  
  
विप्रपीडाकरं छेद्यम् अङ्गम् अब्राह्मणस्य तु  ।  
उद्गूर्णे प्रथमो दण्डः संस्पर्शे तु तदर्धिकः  ॥ य्ज्_२।२१५ ॥  
  
उद्गूर्णे हस्तपादे तु दशविंशतिकौ दमौ  ।  
परस्परं तु सर्वेषां शस्त्रे मध्यमसाहसः  ॥ य्ज्_२।२१६ ॥  
  
पादकेशांशुककरोल्- लुञ्चनेषु पणान् दश  ।  
पीडाकर्षांशुकावेष्ट- पादाध्यासे शतं दमः  ॥ य्ज्_२।२१७ ॥  
  
शोणितेन विना दुःखं कुर्वन् काष्ठादिभिर् नरः  ।  
द्वात्रिंशतं पणान् दण्ड्यो द्विगुणं दर्शने ऽसृजः  ॥ य्ज्_२।२१८ ॥  
  
करपाददतो भङ्गे छेदने कर्णनासयोः  ।  
मध्यो दण्डो व्रणोद्भेदे मृतकल्पहते तथा  ॥ य्ज्_२।२१९ ॥  
  
चेष्टाभोजनवाग्रोधे नेत्रादिप्रतिभेदने  ।  
कन्धराबाहुसक्थ्नां च भङ्गे मध्यमसाहसः  ॥ य्ज्_२।२२० ॥  
  
एकं घ्नतां बहूनां च यथोक्ताद् द्विगुणो दमः  ।  
कलहापहृतं देयं दण्डश् च द्विगुणस् ततः  ॥ य्ज्_२।२२१ ॥  
  
दुःखम् उत्पादयेद् यस् तु स समुत्थानजं व्ययम्  ।  
दाप्यो दण्डं च यो यस्मिन् कलहे समुदाहृतः  ॥ य्ज्_२।२२२ ॥  
  
अभिघाते तथा छेदे भेदे कुड्यावपातने  ।  
पणान् दाप्यः पञ्च दश विंशतिं तद् व्ययं तथा  ॥ य्ज्_२।२२३ ॥  
  
दुःखोत्पादि गृहे द्रव्यं क्षिपन् प्राणहरं तथा  ।  
षोडशाद्यः पणान् दाप्यो द्वितीयो मध्यमं दमम्  ॥ य्ज्_२।२२४ ॥  
  
दुःखे च शोणितोत्पादे शाखाङ्गच्छेदने तथा  ।  
दण्डः क्षुद्रपशूनां तु द्विपणप्रभृतिः क्रमात्  ॥ य्ज्_२।२२५ ॥  
  
लिङ्गस्य छेदने मृत्यौ मध्यमो मूल्यम् एव च  ।  
महापशूनाम् एतेषु स्थानेषु द्विगुणो दमः  ॥ य्ज्_२।२२६ ॥  
  
प्ररोहिशाखिनां शाखा- स्कन्धसर्वविदारणे  ।  
उपजीव्यद्रुमाणां च विंशतेर् द्विगुणो दमः  ॥ य्ज्_२।२२७ ॥  
  
चैत्यश्मशानसीमासु पुण्यस्थाने सुरालये  ।  
जातद्रुमाणां द्विगुणो दमो वृक्षे च विश्रुते  ॥ य्ज्_२।२२८ ॥  
  
गुल्मगुच्छक्षुपलता- प्रतानौषधिवीरुधाम्  ।  
पूर्वस्मृताद् अर्धदण्डः स्थानेषूक्तेषु कर्तने  ॥ य्ज्_२।२२९ ॥  

[२०। साहसप्रकरणम्]  
  
सामान्यद्रव्यप्रसभ- हरणात् साहसं स्मृतम्  ।  
तन्मूल्याद् द्विगुणो दण्डो निह्नवे तु चतुर्गुणः  ॥ य्ज्_२।२३० ॥  
  
यः साहसं कारयति स दाप्यो द्विगुणं दमम्  ।  
यश् चैवम् उक्त्वाहं दाता कारयेत् स चतुर्गुणम्  ॥ य्ज्_२।२३१ ॥  
  
अर्घ्याक्षेपातिक्रमकृद् भ्रातृभार्याप्रहारकः  ।  
सन्दिष्टस्याप्रदाता च समुद्रगृहभेदकृत्  ॥ य्ज्_२।२३२ ॥  
  
सामन्तकुलिकादीनाम् अपकारस्य कारकः  ।  
पञ्चाशत्पणिको दण्ड एषाम् इति विनिश्चयः  ॥ य्ज्_२।२३३ ॥  
  
स्वच्छन्दविधवागामी विक्रुष्टे ऽनभिधावकः  ।  
अकारणे च विक्रोष्टा चण्डालश् चोत्तमान् स्पृशेत्  ॥ य्ज्_२।२३४ ॥  
  
शूद्रप्रव्रजितानां च दैवे पित्र्ये च भोजकः  ।  
अयुक्तं शपथं कुर्वन्न् अयोग्यो योग्यकर्मकृत्  ॥ य्ज्_२।२३५ ॥  
  
वृषक्षुद्रपशूनां च पुंस्त्वस्य प्रतिघातकृत्  ।  
साधारणस्यापलापी दासीगर्भविनाशकृत्  ॥ य्ज्_२।२३६ ॥  
  
पितृपुत्रस्वसृभातृ- दम्पत्याचार्यशिष्यकाः  ।  
एषाम् अपतितान्योन्य- त्यागी च शतदण्डभाक्  ॥ य्ज्_२।२३७ ॥  
  
वसानस्त्रीन् पणान् दण्ड्यो नेजकस् तु परांशुकम्  ।  
विक्रयावक्रयाधानय् आचितेषु पणान् दश  ॥ य्ज्_२।२३८ ॥  
पितापुत्रविरोधे तु साक्षिणां त्रिपणो दमः  ।  
अन्तरे च तयोर् यः स्यात् तस्याप्य् अष्टगुणो दमः  ॥ य्ज्_२।२३९ ॥  
  
तुलाशासनमानानां कूटकृन्नाणकस्य च  ।  
एभिश् च व्यवहर्ता यः स दाप्यो दमम् उत्तमम्  ॥ य्ज्_२।२४० ॥  
  
अकूटं कूटकं ब्रूते कूटं यश् चाप्य् अकूटकम्  ।  
स नाणकपरीक्षी तु दाप्य उत्तमसाहसम्  ॥ य्ज्_२।२४१ ॥  
  
भिषङ् मिथ्याचरन् दण्ड्यस् तिर्यक्षु प्रथमं दमम्  ।  
मानुषे मध्यमं राज- पुरुषेषूत्तमं दमम्  ॥ य्ज्_२।२४२ ॥  
  
अबन्ध्यं यश् च बध्नाति बद्धं यश् च प्रमुञ्चति  ।  
अप्राप्तव्यवहारं च स दाप्यो दमम् उत्तमम्  ॥ य्ज्_२।२४३ ॥  
  
मानेन तुलया वापि यो ऽंशम् अष्टमकं हरेत्  ।  
दण्डं स दाप्यो द्विशतं वृद्धौ हानौ च कल्पितम्  ॥ य्ज्_२।२४४ ॥  
  
भेषजस्नेहलवण- गन्धधान्यगुडादिषु  ।  
पण्येषु प्रक्षिपन् हीनं पणान् दाप्यस् तु षोडश  ॥ य्ज्_२।२४५ ॥  
  
मृच्चर्ममणिसूत्रायः- काष्ठवल्कलवाससाम्  ।  
अजातौ जातिकरणे विक्रेयाष्टगुणो दमः  ॥ य्ज्_२।२४६ ॥  
  
समुद्गपरिवर्तं च सारभाण्डं च कृत्रिमम्  ।  
आधानं विक्रयं वापि नयतो दण्डकल्पना  ॥ य्ज्_२।२४७ ॥  
  
भिन्ने पणे च पञ्चाशत्- पणे तु शतम् उच्यते  ।  
द्विपणे द्विशतो दण्डो मूल्यवृद्धौ च वृद्धिमान्  ॥ य्ज्_२।२४८ ॥  
  
सम्भूय कुर्वताम् अर्घं सम्बाधं कारुशिल्पिनाम्  ।  
अर्घस्य ह्रासं वृद्धिं वा जानतो दम उत्तमः  ॥ य्ज्_२।२४९ ॥  
  
सम्भूय वणिजां पण्यम् अनर्घेणोपरुन्धताम्  ।  
विक्रीणतां वा विहितो दण्ड उत्तमसाहसः  ॥ य्ज्_२।२५० ॥  
  
राजनि स्थाप्यते यो ऽर्घः प्रत्यहं तेन विक्रयः  ।  
क्रयो वा निःस्रवस् तस्माद् वणिजां लाभकृत् स्मृतः  ॥ य्ज्_२।२५१ ॥  
  
स्वदेशपण्ये तु शतं वणिग् गृह्णीत पञ्चकम्  ।  
दशकं पारदेश्ये तु यः सद्यः क्रयविक्रयी  ॥ य्ज्_२।२५२ ॥  
  
पण्यस्योपरि संस्थाप्य व्ययं पण्यसमुद्भवम्  ।  
अर्घो ऽनुग्रहकृत् कार्यः क्रेतुर् विक्रेतुर् एव च  ॥ य्ज्_२।२५३ ॥  

[२१। विक्रीयासम्प्रदानप्रकरणम्]  
  
गृहीतमूल्यं यः पण्यं क्रेतुर् नैव प्रयच्छति  ।  
सोदयं तस्य दाप्यो ऽसौ दिग्लाभं वा दिगागते  ॥ य्ज्_२।२५४ ॥  
  
विक्रीतम् अपि विक्रेयं पूर्वक्रेतर्य् अगृह्णति  ।  
हानिश् चेत् क्रेतृदोषेण क्रेतुर् एव हि सा भवेत्  ॥ य्ज्_२।२५५ ॥  
  
राजदैवोपघातेन पण्ये दोषम् उपागते  ।  
हानिर् विक्रेतुर् एवासौ याचितस्याप्रयच्छतः  ॥ य्ज्_२।२५६ ॥  
  
अन्यहस्ते च विक्रीय दुष्टं वादुष्टवद् यदि  ।  
विक्रीणीते दमस् तत्र मूल्यात् तु द्विगुणो भवेत्  ॥ य्ज्_२।२५७ ॥  
  
क्षयं वृद्धिं च वणिजा पण्यानाम् अविजानता  ।  
क्रीत्वा नानुशयः कार्यः कुर्वन् षड्भागदण्डभाक्  ॥ य्ज्_२।२५८ ॥  

[२२ सम्भूयसमुत्थानप्रकरणम्]  
  
समवायेन वणिजां लाभार्थं कर्म कुर्वताम्  ।  
लाभालाभौ यथाद्रव्यं यथा वा संविदा कृतौ  ॥ य्ज्_२।२५९ ॥  
  
प्रतिषिद्धम् अनादिष्टं प्रमादाद् यच् च नाशितम्  ।  
स तद् दद्याद् विप्लवाच् च रक्षिताद् दशमांशभाक्  ॥ य्ज्_२।२६० ॥  
  
अर्घप्रक्षेपणाद् विंशं भागं शुल्कं नृपो हरेत्  ।  
व्यासिद्धं राजयोग्यं च विक्रीतं राजगामि तत्  ॥ य्ज्_२।२६१ ॥  
  
मिथ्या वदन् परीमाणं शुल्कस्थानाद् अपासरन्  ।  
दाप्यस् त्व् अष्टगुणं यश् च सव्याजक्रयविक्रयी  ॥ य्ज्_२।२६२ ॥  
  
तरिकः स्थलजं शुल्कं गृह्णन् दाप्यः पणान् दश  ।  
ब्राह्मणप्रातिवेश्यानाम् एतद् एवानिमन्त्रणे  ॥ य्ज्_२।२६३ ॥  
  
देशान्तरगते प्रेते द्रव्यं दायादबान्धवाः  ।  
ज्ञातयो वा हरेयुस् तद्- आगतास् तैर् विना नृपः  ॥ य्ज्_२।२६४ ॥  
  
जिह्मं त्यजेयुर् निर्लाभम् अशक्तो ऽन्येन कारयेत्  ।  
अनेन विधिर् आख्यात ऋत्विक्कर्षककर्मिणाम्  ॥ य्ज्_२।२६५ ॥  

[२३ स्तेयप्रकरणम्]  
  
ग्राहकैर् गृह्यते चौरो लोप्त्रेणाथ पदेन वा  ।  
पूर्वकर्मापराधी च तथा चाशुद्धवासकः  ॥ य्ज्_२।२६६ ॥  
  
अन्ये ऽपि शङ्कया ग्राह्या जातिनामादिनिह्नवैः  ।  
द्यूतस्त्रीपानसक्ताश् च शुष्कभिन्नमुखस्वराः  ॥ य्ज्_२।२६७ ॥  
  
परद्रव्यगृहाणां च पृच्छका गूढचारिणः  ।  
निराया व्ययवन्तश् च विनष्टद्रव्यविक्रयाः  ॥ य्ज्_२।२६८ ॥  
  
गृहीतः शङ्कया चौर्ये नात्मानं चेद् विशोधयेत्  ।  
दापयित्वा हृतं द्रव्यं चौरदण्डेन दण्डयेत्  ॥ य्ज्_२।२६९ ॥  
  
चौरं प्रदाप्यापहृतं घातयेद् विविधैर् वधैः  ।  
सचिह्नं ब्राह्मणं कृत्वा स्वराष्ट्राद् विप्रवासयेत्  ॥ य्ज्_२।२७० ॥  
  
घातिते ऽपहृते दोषो ग्रामभर्तुर् अनिर्गते  ।  
विवीतभर्तुस् तु पथि चौरोद्धर्तुर् अवीतके  ॥ य्ज्_२।२७१ ॥  
  
स्वसीन्नि दद्याद् ग्रामस् तु पदं वा यत्र गच्छति  ।  
पञ्चग्रामी बहिः क्रोशाद् दशग्राम्य् अथ वा पुनः  ॥ य्ज्_२।२७२ ॥  
  
बन्दिग्राहांस् तथा वाजि- कुञ्जराणां च हारिणः  ।  
प्रसह्यघातिनश् चैव शूलान् आरोपयेन् नरान्  ॥ य्ज्_२।२७३ ॥  
  
उत्क्षेपकग्रन्थिभेदौ करसन्दंशहीनकौ  ।  
कार्यौ द्वितीयापराधे करपादैकहीनकौ  ॥ य्ज्_२।२७४ ॥  
  
क्षुद्रमध्यमहाद्रव्य- हरणे सारतो दमः  ।  
देशकालवयःशक्ति सञ्चिन्त्यं दण्डकर्मणि  ॥ य्ज्_२।२७५ ॥  
  
भक्तावकाशाग्न्युदक- मन्त्रोपकरणव्ययान्  ।  
दत्त्वा चौरस्य वा हन्तुर् जानतो दम उत्तमः  ॥ य्ज्_२।२७६ ॥  
  
शस्त्रावपाते गर्भस्य पातने चोत्तमो दमः  ।  
उत्तमो वाधमो वापि पुरुषस्त्रीप्रमापणे  ॥ य्ज्_२।२७७ ॥  
  
विप्रदुष्टां स्त्रियं चैव पुरुषघ्नीम् अगर्भिणीम्  ।  
सेतुभेदकरीं चाप्सु शिलां बद्ध्वा प्रवेशयेत्  ॥ य्ज्_२।२७८ ॥  
  
विषाग्निदां पतिगुरु- निजापत्यप्रमापणीम्  ।  
विकर्णकरनासौष्ठीं कृत्वा गोभिः प्रमापयेत्  ॥ य्ज्_२।२७९ ॥  
  
अविज्ञातहतस्याशु कलहं सुतबान्धवाः  ।  
प्रष्टव्या योषितश् चास्य परपुंसि रताः पृथक्  ॥ य्ज्_२।२८० ॥  
  
स्त्रीद्रव्यवृत्तिकामो वा केन वायं गतः सह  ।  
मृत्युदेशसमासन्नं पृच्छेद् वापि जनं शनैः  ॥ य्ज्_२।२८१ ॥  
  
क्षेत्रवेश्मवनग्राम- विवीतखलदाहकाः  ।  
राजपत्न्यभिगामी च दग्धव्यास् तु कटाग्निना  ॥ य्ज्_२।२८२ ॥  

[२४ स्त्रीसङ्ग्रहणप्रकरणम्]  
  
पुमान् सङ्ग्रहणे ग्राह्यः केशाकेशि परस्त्रिया  ।  
सद्यो वा कामजैश् चिह्नैः प्रतिपत्तौ द्वयोस् तथा  ॥ य्ज्_२।२८३ ॥  
  
नीवीस्तनप्रावरण- सक्थिकेशावमर्शनम्  ।  
अदेशकालसम्भाषं सहैकासनम् एव च  ॥ य्ज्_२।२८४ ॥  
  
स्त्री निषेधे शतं दद्याद् द्विशतं तु दमं पुमान्  ।  
प्रतिषेधे तयोर् दण्डो यथा सङ्ग्रहणे तथा  ॥ य्ज्_२।२८५ ॥  
  
सजाताव् उत्तमो दण्ड आनुलोम्ये तु मध्यमः  ।  
प्रातिलोम्ये वधः पुंसो नार्याः कर्णादिकर्तनम्  ॥ य्ज्_२।२८६ ॥  
  
अलङ्कृतां हरन् कन्याम् उत्तमं ह्य् अन्यथाधमम्  ।  
दण्डं दद्यात् सवर्णासु प्रातिलोम्ये वधः स्मृतः  ॥ य्ज्_२।२८७ ॥  
  
सकामास्व् अनुलोमासु न दोषस् त्व् अन्यथा दमः  ।  
दूषणे तु करच्छेद उत्तमायां वधस् तथा  ॥ य्ज्_२।२८८ ॥  
  
शतं स्त्रीदूषणे दद्याद् द्वे तु मिथ्याभिशंसने  ।  
पशून् गच्छन् शतं दाप्यो हीनां स्त्रीं गां च मध्यमम्  ॥ य्ज्_२।२८९ ॥  
अवरुद्धासु दासीसु भुजिष्यासु तथैव च  ।  
गम्यास्व् अपि पुमान् दाप्यः पञ्चाशत् पणिकं दमम्  ॥ य्ज्_२।२९० ॥  
  
प्रसह्य दास्यभिगमे दण्डो दशपणः स्मृतः  ।  
बहूनां यद्य् अकामासौ चतुर्विंशतिकः पृथक्  ॥ य्ज्_२।२९१ ॥  
  
गृहीतवेतना वेश्या नेच्छन्ती द्विगुणं वहेत्  ।  
अगृहीते समं दाप्यः पुमान् अप्य् एवम् एव हि  ॥ य्ज्_२।२९२ ॥  
  
अयोनौ गच्छतो योषां पुरुषं वाभिमेहतः  ।  
चतुर्विंशतिको दण्डस् तथा प्रव्रजितागमे  ॥ य्ज्_२।२९३ ॥  
  
अन्त्याभिगमने त्व् अङ्क्यः कुबन्धेन प्रवासयेत्  ।  
शूद्रस् तथान्त्य एव स्याद् अन्त्यस्यार्यागमे वधः  ॥ य्ज्_२।२९४ ॥  

[२५ प्रकीर्णकप्रकरणम्]  
  
ऊनं वाभ्यधिकं वापि लिखेद् यो राजशासनम्  ।  
पारदारिकचौरं वा मुञ्चतो दण्ड उत्तमः  ॥ य्ज्_२।२९५ ॥  
  
अभक्ष्येण द्विजं दूष्यो दण्ड्य उत्तमसाहसम्  ।  
मध्यमं क्षत्रियं वैश्यं प्रथमं शूद्रम् अर्धिकम्  ॥ य्ज्_२।२९६ ॥  
  
कूटस्वर्णव्यवहारी विमांसस्य च विक्रयी  ।  
त्र्यङ्गहीनस् तु कर्तव्यो दाप्यश् चोत्तमसाहसम्  ॥ य्ज्_२।२९७ ॥  
  
चतुष्पादकृतो दोषो नापेहीति प्रजल्पतः  ।  
काष्ठलोष्टेषुपाषाण- बाहुयुग्यकृतस् तथा  ॥ य्ज्_२।२९८ ॥  
  
छिन्ननस्येन यानेन तथा भग्नयुगादिना  ।  
पश्चाच् चैवापसरता हिंसने स्वाम्य् अदोषभाक्  ॥ य्ज्_२।२९९ ॥  
  
शक्तो ऽप्य् अमोक्षयन् स्वामी दंष्ट्रिणां शृङ्गिणां तथा  ।  
प्रथमं साहसं दद्याद् विक्रुष्टे द्विगुणं तथा  ॥ य्ज्_२।३०० ॥  
  
जारं चौरेत्य् अभिवदन् दाप्यः पञ्चशतं दमम्  ।  
उपजीव्य धनं मुञ्चंस् तद् एवाष्टगुणीकृतम्  ॥ य्ज्_२।३०१ ॥  
  
राज्ञो ऽनिष्टप्रवक्तारं तस्यैवाक्रोशकारिणम्  ।  
तन्मन्त्रस्य च भेत्तारं छित्त्वा जिह्वां प्रवासयेत्  ॥ य्ज्_२।३०२ ॥  
  
मृताङ्गलग्नविक्रेतुर् गुरोस् ताडयितुस् तथा  ।  
राजयानासनारोढुर् दण्ड उत्तमसाहसः  ॥ य्ज्_२।३०३ ॥  
  
द्विनेत्रभेदिनो राज- द्विष्टादेशकृतस् तथा  ।  
विप्रत्वेन च शूद्रस्य जीवतो ऽष्टशतो दमः  ॥ य्ज्_२।३०४ ॥  
  
दुर्दृष्टांस् तु पुनर् दृष्ट्वा व्यवहारान् नृपेण तु  ।  
सभ्याः सजयिनो दण्ड्या विवादाद् द्विगुणं दमम्  ॥ य्ज्_२।३०५ ॥  
  
यो मन्येताजितो ऽस्मीति न्यायेनापि पराजितः  ।  
तम् आयान्तं पुनर् जित्वा दापयेद् द्विगुणं दमम्  ॥ य्ज्_२।३०६ ॥  
  
राज्ञान्यायेन यो दण्डो गृहीतो वरुणाय तम्  ।  
निवेद्य दद्याद् विप्रेभ्यः स्वयं त्रिंशद्गुणीकृतम्  ॥ य्ज्_२।३०७ ॥  
  
[एन्द् ओड़् थे व्यवहाराध्याय]  

[इइइ। प्रायश्चित्ताध्यायह्]  
  
[१। आशौचप्रकरणम्]  
  
ऊनद्विवर्षं निखनेन् न कुर्याद् उदकं ततः  ।  
आश्मशानाद् अनुव्रज्य इतरो ज्ञातिभिर् वृतः  ॥ य्ज्_३।१ ॥  
  
यमसूक्तं तथा गाथा जपद्भिर् लौकिकाग्निना  ।  
स दग्धव्य उपेतश् चेद् आहिताग्न्यावृतार्थवत्  ॥ य्ज्_३।२ ॥  
  
सप्तमाद् दशमाद् वापि ज्ञातयो ऽभ्युपयन्त्य् अपः  ।  
अप नः शोशुचद् अघम् अनेन पितृदिङ्मुखाः  ॥ य्ज्_३।३ ॥  
  
एवं मातामहाचार्य- प्रेतानाम् उदकक्रिया  ।  
कामोदकं सखिप्रत्ता- स्वस्रीयश्वशुरर्त्विजाम्  ॥ य्ज्_३।४ ॥  
  
सकृत् प्रसिञ्चन्त्य् उदकं नामगोत्रेण वाग्यताः  ।  
न ब्रह्मचारिणः कुर्युर् उदकं पतितास् तथा  ॥ य्ज्_३।५ ॥  
  
पाखण्ड्यनाश्रिताः स्तेना भर्तृघ्न्यः कामगादिकाः  ।  
सुराप्य आत्मत्यागिन्यो नाशौचोदकभाजनाः  ॥ य्ज्_३।६ ॥  
  
कृतोदकान् समुत्तीर्णान् मृदुशाद्वलसंस्थितान्  ।  
स्नातान् अपवदेयुस् तान् इतिहासैः पुरातनैः  ॥ य्ज्_३।७ ॥  
  
मानुष्ये कदलीस्तम्भ- निःसारे सारमार्गणम्  ।  
करोति यः स सम्मूढो जलबुद्बुदसन्निभे  ॥ य्ज्_३।८ ॥  
  
पञ्चधा सम्भृतः कायो यदि पञ्चत्वम् आगतः  ।  
कर्मभिः स्वशरीरोत्थैस् तत्र का परिदेवना  ॥ य्ज्_३।९ ॥  
  
गन्त्री वसुमती नाशम् उदधिर् दैवतानि च  ।  
फेनप्रख्यः कथं नाशं मर्त्यलोको न यास्यति  ॥ य्ज्_३।१० ॥  
  
श्लेष्माश्रु बान्धवैर् मुक्तं प्रेतो भुङ्क्ते यतो ऽवशः  ।  
अतो न रोदितव्यं हि क्रियाः कार्याः स्वशक्तितः  ॥ य्ज्_३।११ ॥  
  
इति संश्रुत्य गच्छेयुर् गृहं बालपुरःसराः  ।  
विदश्य निम्बपत्राणि नियता द्वारि वेश्मनः  ॥ य्ज्_३।१२ ॥  
  
आचम्याग्न्यादि सलिलं गोमयं गौरसर्षपान्  ।  
प्रविशेयुः समालभ्य कृत्वाश्मनि पदं शनैः  ॥ य्ज्_३।१३ ॥  
  
प्रवेशनादिकं कर्म प्रेतसंस्पर्शिनाम् अपि  ।  
इच्छतां तत्क्षणाच् छुद्धिः परेषां स्नानसंयमान्  ॥ य्ज्_३।१४ ॥  
  
आचार्यपितृउपाध्यायान् निर्हृत्यापि व्रती व्रती  ।  
सङ्कटान्नं च नाश्नीयान् न च तैः सह संवसेत्  ॥ य्ज्_३।१५ ॥  
  
क्रीतलब्धाशना भूमौ स्वपेयुस् ते पृथक् क्षितौ  ।  
पिण्डयज्ञावृता देयं प्रेतायान्नं दिनत्रयम्  ॥ य्ज्_३।१६ ॥  
  
जलम् एकाहम् आकाशे स्थाप्यं क्षीरं च मृन्मये  ।  
वैतानाउपासनाः कार्याः क्रियाश् च श्रुतिचोदनात्  ॥ य्ज्_३।१७ ॥  
  
त्रिरात्रं दशरात्रं वा शावम् आशौचम् इष्यते  ।  
ऊनद्विवर्ष उभयोः सूतकं मातुर् एव हि  ॥ य्ज्_३।१८ ॥  
  
पित्रोस् तु सूतकं मातुस् तद् असृग्दर्शनाद् ध्रुवम्  ।  
तद् अहर् न प्रदुष्येत पूर्वेषां जन्मकारणात्  ॥ य्ज्_३।१९ ॥  
  
अन्तरा जन्ममरणे शेषाहोभिर् विशुध्यति  ।  
गर्भस्रावे मासतुल्या निशाः शुद्धेस् तु कारणम्  ॥ य्ज्_३।२० ॥  
  
हतानां नृपगोविप्रैर् अन्वक्षं चात्मघातिनाम्  ।  
प्रोषिते कालशेषः स्यात् पूर्णे दत्त्वोदकं शुचिः  ॥ य्ज्_३।२१ ॥  
  
क्षत्रस्य द्वादशाहानि विशः पञ्चदशैव तु  ।  
त्रिंशद्दिनानि शूद्रस्य तदर्धं न्यायवर्तिनः  ॥ य्ज्_३।२२ ॥  
  
आदन्तजन्मनः सद्या अचूडान् नैशिकी स्मृता  ।  
त्रिरात्रम् आव्रतादेशाद् दशरात्रम् अतः परम्  ॥ य्ज्_३।२३ ॥  
  
अहस् त्व् अदत्तकन्यासु बालेषु च विशोधनम्  ।  
गुर्वन्तेवास्यनूचानम् आतुलश्रोत्रियेषु च  ॥ य्ज्_३।२४ ॥  
  
अनौरसेषु पुत्रेषु भार्यास्व् अन्यगतासु च  ।  
निवासराजनि प्रेते तद् अहः शुद्धिकारणम्  ॥ य्ज्_३।२५ ॥  
  
ब्राह्मणेनानुगन्तव्यो न शूद्रो न द्विजः क्वचित्  ।  
अनुगम्याम्भसि स्नात्वा स्पृष्ट्वाग्निं घृतभुक् शुचिः  ॥ य्ज्_३।२६ ॥  
  
महीपतीनां नाशौचं हतानां विद्युता तथा  ।  
गोब्राह्मणार्थं सङ्ग्रामे यस्य चेच्छति भूमिपः  ॥ य्ज्_३।२७ ॥  
  
ऋत्विजां दीक्षितानां च यज्ञियं कर्म कुर्वताम्  ।  
सत्रिव्रतिब्रह्मचारि- दातृब्रह्मविदां तथा  ॥ य्ज्_३।२८ ॥  
  
दाने विवाहे यज्ञे च सङ्ग्रामे देशविप्लवे  ।  
आपद्यपि हि कष्टायां सद्यः शौचं विधीयते  ॥ य्ज्_३।२९ ॥  
  
उदक्याशुचिभिः स्नायात् संस्पृष्टस् तैर् उपस्पृशेत्  ।  
अब्लिङ्गानि जपेच् चैव गायत्रीं मनसा सकृत्  ॥ य्ज्_३।३० ॥  
  
कालो ऽग्निः कर्म मृद् वायुर् मनो ज्ञानं तपो जलम्  ।  
पश्चात् तापो निराहारः सर्वे ऽमी शुद्धिहेतवः  ॥ य्ज्_३।३१ ॥  
  
अकार्यकारिणां दानं वेगो नद्याश् च शुद्धिकृत्  ।  
शोध्यस्य मृच् च तोयं च सन्न्यासो वै द्विजन्मनाम्  ॥ य्ज्_३।३२ ॥  
  
तपो वेदविदां क्षान्तिर् विदुषां वर्ष्मणो जलम्  ।  
जपः प्रच्छन्नपानानां मनसः सत्यम् उच्यते  ॥ य्ज्_३।३३ ॥  
  
भूतात्मनस् तपोविद्ये बुद्धेर् ज्ञानं विशोधनम्  ।  
क्षेत्रज्ञस्येश्वरज्ञानाद् विशुद्धिः परमा मता  ॥ य्ज्_३।३४ ॥  

[२। आपद्धर्मप्रकरणम्]  
  
क्षात्रेण कर्मणा जीवेद् विशां वाप्य् आपदि द्विजः  ।  
निस्तीर्य ताम् अथात्मानं पावयित्वा न्यसेत् पथि  ॥ य्ज्_३।३५ ॥  
  
फलोपलक्षौमसोम- मनुष्यापूपवीरुधः  ।  
तिलौदनरसक्षारान् दधि क्षीरं घृतं जलम्  ॥ य्ज्_३।३६ ॥  
  
शस्त्रासवमधूच्छिष्टं मधु लाक्षा च बर्हिषः  ।  
मृच्चर्मपुष्पकुतप- केशतक्रविषक्षितिः  ॥ य्ज्_३।३७ ॥  
  
कौशेयनीललवण- मांसैकशफसीसकान्  ।  
शकार्द्रौषधिपिण्याक- पशुगन्धांस् तथैव च  ॥ य्ज्_३।३८ ॥  
  
वैश्यवृत्त्यापि जीवन् नो विक्रीणीत कदाचन  ।  
धर्मार्थं विक्रयं नेयास् तिला धान्येन तत्समाः  ॥ य्ज्_३।३९ ॥  
  
लाक्षालवणमांसानि पतनीयानि विक्रये  ।  
पायो दधि च मद्यं च हीनवर्णकराणि तु  ॥ य्ज्_३।४० ॥  
  
आपद्गतः सम्प्रगृह्णन् भुञ्जानो वा यतस् ततः  ।  
न लिप्येतैनसा विप्रो ज्वलनार्कसमो हि सः  ॥ य्ज्_३।४१ ॥  
  
कृषिः शिल्पं भृतिर् विद्या कुसीदं शकटं गिरिः  ।  
सेवानूपं नृपो भैक्षम् आपत्तौ जीवनानि तु  ॥ य्ज्_३।४२ ॥  
  
बुभुक्षितस् त्र्यहं स्थित्वा धान्यम् अब्राह्मणाद् हरेत्  ।  
प्रतिगृह्य तद् आख्येयम् अभियुक्तेन धर्मतः  ॥ य्ज्_३।४३ ॥  
  
तस्य वृत्तं कुलं शीलं श्रुतम् अध्ययनं तपः  ।  
ज्ञात्वा राजा कुटुम्बं च धर्म्यां वृत्तिं प्रकल्पयेत्  ॥ य्ज्_३।४४ ॥  

[३। वानप्रस्थधर्मप्रकरणम्]  
  
सुतविन्यस्तपत्नीकस् तया वानुगतो वनम्  ।  
वानप्रस्थो ब्रह्मचारी साग्निः सोपासनो व्रजेत्  ॥ य्ज्_३।४५ ॥  
  
अफालकृष्तेनाग्नींश् च पितॄन् देवातिथीन् अपि  ।  
भृत्यांश् च तर्पयेत् श्मश्रु- जटालोमभृद् आत्मवान्  ॥ य्ज्_३।४६ ॥  
  
अह्नो मासस्य षण्णां वा तथा संवत्सरस्य वा  ।  
अर्थस्य सञ्चयं कुर्यात् कृतम् आश्वयुजे त्यजेत्  ॥ य्ज्_३।४७ ॥  
  
दान्तस् त्रिषवणस्नायी निवृत्तश् च प्रतिग्रहात्  ।  
स्वाध्यायवान् दानशीलः सर्वसत्त्वहिते रतः  ॥ य्ज्_३।४८ ॥  
  
दन्तोलूखलिकः काल- पक्वाशी वाश्मकुट्टकः  ।  
श्रौत्रं स्मार्तं फलस्नेहैः कर्म कुर्यात् तथा क्रियाः  ॥ य्ज्_३।४९ ॥  
  
चान्द्रायणैर् नयेत् कालं कृच्छ्रैर् वा वर्तयेत् सदा  ।  
पक्षे गते वाप्य् अश्नीयान् मासे वाहनि वा गते  ॥ य्ज्_३।५० ॥  
  
स्वप्याद् भूमौ शुची रात्रौ दिवा सम्प्रपदैर् नयेत्  ।  
स्थानासनविहारैर् वा योगाभ्यासेन वा तथा  ॥ य्ज्_३।५१ ॥  
  
ग्रीष्मे पञ्चाग्निमध्यस्थो वर्षासु स्थण्डिलेशयः  ।  
आर्द्रवासास् तु हेमन्ते शक्त्या वापि तपश् चरेत्  ॥ य्ज्_३।५२ ॥  
  
यः कण्टकैर् वितुदति चन्दनैर् यश् च लिम्पति  ।  
अक्रुद्धो ऽपरितुष्टश् च समस्तस्य च तस्य च  ॥ य्ज्_३।५३ ॥  
  
अग्नीन् वाप्य् आत्मसात्कृत्वा वृक्षावासो मिताशनः  ।  
वानप्रस्थगृहेष्व् एव यात्रार्थं भैक्षम् आचरेत्  ॥ य्ज्_३।५४ ॥  
  
ग्रामाद् आहृत्य वा ग्रासान् अष्टौ भुञ्जीत वाग्यतः  ।  
वायुभक्षः प्रागुदीचीं गच्छेद् वावर्ष्मसङ्क्षयात्  ॥ य्ज्_३।५५ ॥  

[४। यतिधर्मप्रकरणम्]  
  
वनाद् गृहाद् वा कृत्वेष्टिं सार्ववेदसदक्षिणाम्  ।  
प्राजापत्यां तदन्ते तान् अग्नीन् आरोप्य चात्मनि  ॥ य्ज्_३।५६ ॥  
  
अधीतवेदो जपकृत् पुत्रवान् अन्नदो ऽग्निमान्  ।  
शक्त्या च यज्ञकृन् मोक्षे मनः कुर्यात् तु नान्यथा  ॥ य्ज्_३।५७ ॥  
  
सर्वभूतहितः शान्तस् त्रिदण्डी सकमण्डलुः  ।  
एकारामः परिव्रज्य भिक्षार्थी ग्रामम् आश्रयेत्  ॥ य्ज्_३।५८ ॥  
  
अप्रमत्तश् चरेद् भैक्षं सायाह्ने ऽनभिलक्षितः  ।  
रहिते भिक्षुकैर् ग्रामे यात्रामात्रम् अलोलुपः  ॥ य्ज्_३।५९ ॥  
  
यतिपात्राणि मृद्वेणु- दार्वलाबुमयानि च  ।  
सलिलं शुद्धिर् एतेषां गोवालैश् चावघर्षणम्  ॥ य्ज्_३।६० ॥  
  
सन्निरुध्येन्द्रियग्रामं रागद्वेषौ प्रहाय च  ।  
भयं हित्वा च भूतानाम् अमृतीभवति द्विजः  ॥ य्ज्_३।६१ ॥  
  
कर्तव्याशयशुद्धिस् तु भिक्षुकेण विशेषतः  ।  
ज्ञानोत्पत्तिनिमित्तत्वात् स्वातन्त्र्यकरणाय च  ॥ य्ज्_३।६२ ॥  
  
अवेक्ष्या गर्भवासाश् च कर्मजा गतयस् तथा  ।  
आधयो व्याधयः क्लेशा जरा रूपविपर्ययः  ॥ य्ज्_३।६३ ॥  
  
भवो जातिसहस्रेषु प्रियाप्रियविपर्ययः  ।  
ध्यानयोगेन सम्पश्येत् सूक्ष्म आत्मात्मनि स्थितः  ॥ य्ज्_३।६४ ॥  
  
नाश्रमः कारणं धर्मे क्रियमाणो भवेद् हि सः  ।  
अतो यद् आत्मनो ऽपथ्यं परेषां न तद् आचरेत्  ॥ य्ज्_३।६५ ॥  
  
सत्यम् अस्तेयम् अक्रोधो ह्रीः शौचं धीर् धृतिर् दमः  ।  
संयतेन्द्रियता विद्या धर्मः सर्व उदाहृतः  ॥ य्ज्_३।६६ ॥  
  
निःसरन्ति यथा लोह- पिण्डात् तप्तात् स्फुलिङ्गकाः  ।  
सकाशाद् आत्मनस् तद्वद् आत्मानः प्रभवन्ति हि  ॥ य्ज्_३।६७ ॥  
  
तत्रात्मा हि स्वयं किञ्चित् कर्म किञ्चित् स्वभावतः  ।  
करोति किञ्चिद् अभ्यासाद् धर्माधर्मोभयात्मकम्  ॥ य्ज्_३।६८ ॥  
निमित्तम् अक्षरः कर्ता बोद्धा गुणी वशी  ।  
अजः शरीरग्रहणात् स जात इति कीर्त्यते  ॥ य्ज्_३।६९ ॥  
  
सर्गादौ स यथाकाशं वायुं ज्योतिर् जलं महीम्  ।  
सृजत्य् एकोत्तरगुणांस् तथादत्ते भवन्न् अपि  ॥ य्ज्_३।७० ॥  
  
आहुत्याप्यायते सूर्यः सूर्याद् वृष्टिर् अथौषधिः  ।  
तद् अन्नं रसरूपेण शुक्रत्वम् अधिगच्छति  ॥ य्ज्_३।७१ ॥  
  
स्त्रीपुंसयोस् तु संयोगे विशुद्धे शुक्रशोणिते  ।  
पञ्चधातून् स्वयं षष्ठ आदत्ते युगपत् प्रभुः  ॥ य्ज्_३।७२ ॥  
  
इन्द्रियाणि मनः प्राणो ज्ञानम् आयुः सुखं धृतिः  ।  
धारणा प्रेरणं दुःखम् इच्छाहङ्कार एव च  ॥ य्ज्_३।७३ ॥  
  
प्रयत्न आकृतिर् वर्णः स्वरद्वेषौ भवाभवौ  ।  
तस्यैतद् आत्मजं सर्वम् अनादेर् आदिम् इच्छतः  ॥ य्ज्_३।७४ ॥  
  
प्रथमे मासि सङ्क्लेद- भूतो धातुविमूर्च्छितः  ।  
मास्य् अर्बुदं द्वितीये तु तृतीये ऽङ्गेन्द्रियैर् युतः  ॥ य्ज्_३।७५ ॥  
  
आकाशाल् लाघवं सौक्ष्म्यं शब्दं श्रोत्रं बलादिकम्  ।  
वायोश् च स्पर्शनं चेष्टां व्यूहनं रौक्ष्यम् एव च  ॥ य्ज्_३।७६ ॥  
  
पित्तात् तु दर्शनं पक्तिम् औष्ण्यं रूपं प्रकाशिताम्  ।  
रसात् तु रसनं शैत्यं स्नेहं क्लेदं समार्दवम्  ॥ य्ज्_३।७७ ॥  
  
भूमेर् गन्धं तथा घ्राणं गौरवं मूर्तिम् एव च  ।  
आत्मा गृह्णात्य् अजः सर्वं तृतीये स्पन्दते ततः  ॥ य्ज्_३।७८ ॥  
  
दौहृदस्याप्रदानेन गर्भो दोषम् अवाप्नुयात्  ।  
वैरूप्यं मरणं वापि तस्मात् कार्यं प्रियं स्त्रियाः  ॥ य्ज्_३।७९ ॥  
  
स्थैर्यं चतुर्थे त्व् अङ्गानां पञ्चमे शोणितोद्भवः  ।  
षष्ठे बलस्य वर्णस्य नखरोम्णां च सम्भवः  ॥ य्ज्_३।८० ॥  
  
मनश्चैतन्ययुक्तो ऽसौ नाडीस्नायुशिरायुतः  ।  
सप्तमे चाष्टमे चैव त्वङ्मांसस्मृतिमान् अपि  ॥ य्ज्_३।८१ ॥  
  
पुनर् धात्रीं पुनर् घर्मम् ओजस् तस्य प्रधावति  ।  
अष्टमे मास्य् अतो गर्भो जातः प्राणैर् वियुज्यते  ॥ य्ज्_३।८२ ॥  
  
नवमे दशमे वापि प्रबलैः सूतिमारुतैः  ।  
निःसार्यते बाण इव यन्त्रच्छिद्रेण सज्वरः  ॥ य्ज्_३।८३ ॥  
  
तस्य षोढा शरीराणि शट् त्वचो धारयन्ति च  ।  
सडङ्गानि तथास्थ्नां च सह षष्ट्या शतत्रयम्  ॥ य्ज्_३।८४ ॥  
  
स्थालैः सह चतुःषष्टिर् दन्ता वै विंशतिर् नखाः  ।  
पाणिपादशलाकाश् च तेषां स्थानचतुष्टयम्  ॥ य्ज्_३।८५ ॥  
  
षष्ट्यङ्गुलीनां द्वे पार्ष्ण्योर् गुल्फेषु च चतुष्टयम्  ।  
चत्वार्यरत्निकास्थीनि जङ्घयोस् तावद् एव तु  ॥ य्ज्_३।८६ ॥  
  
द्वे द्वे जानुकपोलोरु- फलकांससमुद्भवे  ।  
अक्षतालूषके श्रोणी- फलके च विनिर्दिशेत्  ॥ य्ज्_३।८७ ॥  
भगास्थ्य् एकं तथा पृष्ठे चत्वारिंशच् च पञ्च च  ।  
ग्रीवा पञ्चदशास्थिः स्याज् जत्र्व् एकैकं तथा हनुः  ॥ य्ज्_३।८८ ॥  
  
तन्मूले द्वे ललाटाक्षि- गण्डे नासा घनास्थिका  ।  
पार्श्वकाः स्थालकैः सार्धम् अर्बुदैश् च द्विसप्ततिः  ॥ य्ज्_३।८९ ॥  
  
द्वौ शङ्खकौ कपालानि चत्वारि शिरसस् तथा  ।  
उरः सप्तदशास्थीनि पुरुषस्यास्थिसङ्ग्रहः  ॥ य्ज्_३।९० ॥  
  
गन्धरूपरसस्पर्श- शब्दाश् च विषयाः स्मृताः  ।  
नासिका लोचने जिह्वा त्वक् श्रोत्रं च इन्द्रियाणि च  ॥ य्ज्_३।९१ ॥  
  
हस्तौ पायुर् उपस्थं च जिह्वा पादौ च पञ्च वै  ।  
कर्मेन्द्रियाणि जानीयान् मनश् चैवोभयात्मकम्  ॥ य्ज्_३।९२ ॥  
  
नाभिर् ओजो गुदं शुक्रं शोणितं शङ्खकौ तथा  ।  
मूर्धांसकण्ठहृदयं प्राणस्यायतनानि तु  ॥ य्ज्_३।९३ ॥  
  
वपा वसावहननं नाभिः क्लोम यकृत् प्लिहा  ।  
क्षुद्रान्त्रं वृक्ककौ बस्तिः पुरीषाधानम् एव च  ॥ य्ज्_३।९४ ॥  
  
आमाशयो ऽथ हृदयं स्थूलान्त्रं गुद एव च  ।  
उदरं च गुदौ कोष्ठ्यौ विस्तारो ऽयम् उदाहृतः  ॥ य्ज्_३।९५ ॥  
  
कनीनिके चाक्षिकूटे शष्कुली कर्णपत्रकौ  ।  
कर्णौ शङ्खौ भ्रुवौ दन्त- वेष्टाव् ओष्ठौ ककुन्दरे  ॥ य्ज्_३।९६ ॥  
  
वङ्क्षणौ वृषणौ वृक्कौ श्लेष्मसङ्घातजौ स्तनौ  ।  
उपजिह्वास्फिजौ बाहू जङ्घोरुषु च पिण्डिका  ॥ य्ज्_३।९७ ॥  
  
तालूदरं बस्तिशीर्षं चिबुके गलशुण्डिके  ।  
अवटश् चैवम् एतानि स्थानान्य् अत्र शरीरके  ॥ य्ज्_३।९८ ॥  
  
अक्षिकर्णचतुष्कं च पद्धस्तहृदयानि च  ।  
नव छिद्राणि तान्य् एव प्राणस्यायतनानि तु  ॥ य्ज्_३।९९ ॥  
  
शिराः शतानि सप्तैव नव स्नायुशतानि च  ।  
धमनीनां शते द्वे तु पञ्च पेशीशतानि च  ॥ य्ज्_३।१०० ॥  
  
एकोनत्रिंशल्लक्षाणि तथा नव शतानि च  ।  
षट्पञ्चाशच् च जानीत शिरा धमनिसञ्ज्ञिताः  ॥ य्ज्_३।१०१ ॥  
  
त्रयो लक्षास् तु विज्ञेयाः श्मश्रुकेशाः शरीरिणाम्  ।  
सप्तोत्तरं मर्मशतं द्वे च सन्धिशते तथा  ॥ य्ज्_३।१०२ ॥  
  
रोम्णां कोट्यस् तु पञ्चाशच् चतस्रः कोट्य एव च  ।  
सप्तषष्टिस् तथा लक्षाः सार्धाः स्वेदायनैः सह  ॥ य्ज्_३।१०३ ॥  
  
वायवीयैर् विगण्यन्ते विभक्ताः परमाणवः  ।  
यद्य् अप्य् एको ऽनुवेत्त्य् एषां भावनां चैव संस्थितिम्  ॥ य्ज्_३।१०४ ॥  
  
रसस्य नव विज्ञेया जलस्याञ्जलयो दश  ।  
सप्तैव तु पुरीषस्य रक्तस्याष्टौ प्रकीर्तिताः  ॥ य्ज्_३।१०५ ॥  
  
षट् श्लेष्मा पञ्च पित्तं तु चत्वारो मूत्रम् एव च  ।  
वसा त्रयो द्वौ तु मेदो मज्जैकोर्ध्वम् तु मस्तके  ॥ य्ज्_३।१०६ ॥  
श्लेष्मौजसस् तावद् एव रेतसस् तावद् एव तु  ।  
इत्य् एतद् अस्थिरं वर्ष्म यस्य मोक्षाय कृत्य् असौ  ॥ य्ज्_३।१०७ ॥  
  
द्वासप्ततिसहस्राणि हृदयाद् अभिनिःसृताः  ।  
हिताहिता नाम नाड्यस् तासां मध्ये शशिप्रभम्  ॥ य्ज्_३।१०८ ॥  
  
मण्डलं तस्य मध्यस्थ आत्मा दीप इवाचलः  ।  
स ज्ञेयस् तं विदित्वेह पुनर् आजायते न तु  ॥ य्ज्_३।१०९ ॥  
  
ज्ञेयं चारण्यकम् अहं यद् आदित्याद् अवाप्तवान्  ।  
योगशास्त्रं च मत्प्रोक्तं ज्ञेयं योगम् अभीप्सता  ॥ य्ज्_३।११० ॥  
  
अनन्यविषयं कृत्वा मनोबुद्धिस्मृतीन्द्रियम्  ।  
ध्येय आत्मा स्थितो यो ऽसौ हृदये दीपवत् प्रभुः  ॥ य्ज्_३।१११ ॥  
  
यथाविधानेन पठन् सामगायम् अविच्युतम्  ।  
सावधानस् तद् अभ्यासात् परं ब्रह्माधिगच्छति  ॥ य्ज्_३।११२ ॥  
  
अपरान्तकम् उल्लोप्यं मद्रकं प्रकरीं तथा  ।  
औवेणकं सरोबिन्दुम् उत्तरं गीतकानि च  ॥ य्ज्_३।११३ ॥  
  
ऋग्गाथा पाणिका दक्ष- विहिता ब्रह्मगीतिका  ।  
गेयम् एतत् तदभ्यास- करणान् मोक्षसञ्ज्ञितम्  ॥ य्ज्_३।११४ ॥  
  
वीणावादनतत्त्वज्ञः श्रुतिजातिविशारदः  ।  
तालज्ञश् चाप्रयासेन मोक्षमार्गं नियच्छति  ॥ य्ज्_३।११५ ॥  
  
गीतज्ञो यदि योगेन नाप्नोति परमं पदम्  ।  
रुद्रस्यानुचरो भूत्वा तेनैव सह मोदते  ॥ य्ज्_३।११६ ॥  
  
अनादिर् आत्मा कथितस् तस्यादिस् तु शरीरकम्  ।  
आत्मनस् तु जगत् सर्वं जगतश् चात्मसम्भवः  ॥ य्ज्_३।११७ ॥  
  
कथम् एतद् विमुह्यामः सदेवासुरमानवम्  ।  
जगदुद्भूतम् आत्मा च कथं तस्मिन् वदस्व नः  ॥ य्ज्_३।११८ ॥  
  
मोहजालम् अपास्येह पुरुषो दृश्यते हि यः  ।  
सहस्रकरपन्नेत्रः सूर्यवर्चाः सहस्रकः  ॥ य्ज्_३।११९ ॥  
  
स आत्मा चैव यज्ञश् च विश्वरूपः प्रजापतिः  ।  
विराजः सो ऽन्नरूपेण यज्ञत्वम् उपगच्छति  ॥ य्ज्_३।१२० ॥  
  
यो द्रव्यदेवतात्याग- सम्भूतो रस उत्तमः  ।  
देवान् सन्तर्प्य स रसो यजमानं फलेन च  ॥ य्ज्_३।१२१ ॥  
  
संयोज्य वायुना सोमं नीयते रश्मिभिस् ततः  ।  
ऋग्यजुः सामविहितं सौरं धामोपनीयते  ॥ य्ज्_३।१२२ ॥  
  
खमण्डलाद् असौ सूर्यः सृजत्य् अमृतम् उत्तमम्  ।  
यज् जन्म सर्वभूतानाम् अशनानशनात्मनाम्  ॥ य्ज्_३।१२३ ॥  
  
तस्माद् अन्नात् पुनर् यज्ञः पुनर् अन्नं पुनः क्रतुः  ।  
एवम् एतद् अनाद्यन्तं चक्रं सम्परिवर्तते  ॥ य्ज्_३।१२४ ॥  
  
अनादिर् आत्मा सम्भूतिर् विद्यते नान्तरात्मनः  ।  
समवायी तु पुरुषो मोहेच्छाद्वेषकर्मजः  ॥ य्ज्_३।१२५ ॥  
सहस्रात्मा मया यो व आदिदेव उदाहृतः  ।  
मुखबाहूरुपज्जाः स्युस् तस्य वर्णा यथाक्रमम्  ॥ य्ज्_३।१२६ ॥  
  
पृथिवी पादतस् तस्य शिरसो द्यौर् अजायत  ।  
नस्तः प्राणा दिशः श्रोत्रात् स्पर्शाद् वायुर् मुखाच् छिखी  ॥ य्ज्_३।१२७ ॥  
  
मनसश् चन्द्रमा जातश् चक्षुषश् च दिवाकरः  ।  
जघनाद् अन्तरिक्षं च जगच् च सचराचरम्  ॥ य्ज्_३।१२८ ॥  
  
यद्य् एवं स कथं ब्रह्मन् पापयोनिषु जायते  ।  
ईश्वरः स कथं भावैर् अनिष्टैः सम्प्रयुज्यते  ॥ य्ज्_३।१२९ ॥  
  
करणैर् अन्वितस्यापि पूर्वं ज्ञानं कथं च न  ।  
वेत्ति सर्वगतां कस्मात् सर्वगो ऽपि न वेदनाम्  ॥ य्ज्_३।१३० ॥  
  
अन्त्यपक्षिस्थावरतां मनोवाक्कायकर्मजैः  ।  
दोषैः प्रयाति जीवो ऽयं भवं योनिशतेषु च  ॥ य्ज्_३।१३१ ॥  
  
अनन्ताश् च यथा भावाः शरीरेषु शरीरिणाम्  ।  
रूपाण्यपि तथैवेह सर्वयोनिषु देहिनाम्  ॥ य्ज्_३।१३२ ॥  
  
विपाकः कर्मणां प्रेत्य केषाञ्चिद् इह जायते  ।  
इह वामुत्र वैकेषां भावस् तत्र प्रयोजनम्  ॥ य्ज्_३।१३३ ॥  
  
परद्रव्याण्य् अभिध्यायंस् तथानिष्टानि चिन्तयन्  ।  
वितथाभिनिवेशी च जायते ऽन्यासु योनिषु  ॥ य्ज्_३।१३४ ॥  
  
पुरुषो ऽनृतवादी च पिशुनः परुषस् तथा  ।  
अनिबद्धप्रलापी च मृगपक्षिषु जायते  ॥ य्ज्_३।१३५ ॥  
  
अदत्तादाननिरतः परदारोपसेवकः  ।  
हिंसकश् चाविधानेन स्थावरेष्व् अभिजायते  ॥ य्ज्_३।१३६ ॥  
  
आत्मज्ञः शौचवान् दान्तस् तपस्वी विजितेन्द्रियः  ।  
धर्मकृद् वेदविद्यावित् सात्त्विको देवयोनिताम्  ॥ य्ज्_३।१३७ ॥  
  
असत्कार्यरतो ऽधीर आरम्भी विषयी च यः  ।  
स राजसो मनुष्येषु मृतो जन्माधिगच्छति  ॥ य्ज्_३।१३८ ॥  
  
निद्रालुः क्रूरकृल् लुब्धो नास्तिको याचकस् तथा  ।  
प्रमादवान् भिन्नवृत्तो भवेत् तिर्यक्षु तामसः  ॥ य्ज्_३।१३९ ॥  
  
रजसा तमसा चैवं समाविष्टो भ्रमन्न् इह  ।  
भावैर् अनिष्टैः संयुक्तः संसारं प्रतिपद्यते  ॥ य्ज्_३।१४० ॥  
  
मलिनो हि यथा आदर्शो रूपालोकस्य न क्षमः  ।  
तथाविपक्वकरण आत्मज्ञानस्य न क्षमः  ॥ य्ज्_३।१४१ ॥  
  
कट्वेर् वारौ यथापक्वे मधुरः सन् रसो ऽपि न  ।  
प्राप्यते ह्य् आत्मनि तथा नापक्वकरणे ज्ञता  ॥ य्ज्_३।१४२ ॥  
  
सर्वाश्रयां निजे देहे देही विन्दति वेदनाम्  ।  
योगी मुक्तश् च सर्वासां यो न चाप्नोति वेदनाम्  ॥ य्ज्_३।१४३ ॥  
  
आकाशम् एकं हि यथा घटादिषु पृथग् भवेत्  ।  
तथात्मा एको ह्य् अनेकश् च जलाधारेष्व् इवांशुमान्  ॥ य्ज्_३।१४४ ॥  
ब्रह्मखानिलतेजांसि जलं भूश् चेति धातवः  ।  
इमे लोका एष चात्मा तस्माच् च सचराचरम्  ॥ य्ज्_३।१४५ ॥  
  
मृद्दण्डचक्रसंयोगात् कुम्भकारो यथा घटम्  ।  
करोति तृणमृत्काष्ठैर् गृहं वा गृहकारकः  ॥ य्ज्_३।१४६ ॥  
  
हेममात्रम् उपादाय रूपं वा हेमकारकः  ।  
निजलालासमायोगात् कोशं वा कोशकारकः  ॥ य्ज्_३।१४७ ॥  
  
कारणान्य् एवम् आदाय तासु तास्व् इह योनिषु  ।  
सृजत्य् आत्मानम् आत्मा च सम्भूय करणानि च  ॥ य्ज्_३।१४८ ॥  
  
महाभूतानि सत्यानि यथात्मापि तथैव हि  ।  
को ऽन्यथैकेन नेत्रेण दृष्टम् अन्येन पश्यति  ॥ य्ज्_३।१४९ ॥  
  
वाचं वा को विजानाति पुनः संश्रुत्य संश्रुताम्  ।  
अतीतार्थस्मृतिः कस्य को वा स्वप्नस्य कारकः  ॥ य्ज्_३।१५० ॥  
  
जातिरूपवयोवृत्त- विद्यादिभिर् अहङ्कृतः  ।  
शब्दादिविषयोद्योगं कर्मणा मनसा गिरा  ॥ य्ज्_३।१५१ ॥  
  
स सन्दिग्धमतिः कर्म- फलम् अस्ति न वेति वा  ।  
विप्लुतः सिद्धम् आत्मानम् असिद्धो ऽपि हि मन्यते  ॥ य्ज्_३।१५२ ॥  
  
मम दाराः सुतामात्या अहम् एषाम् इति स्थितिः  ।  
हिताहितेषु भावेषु विपरीतमतिः सदा  ॥ य्ज्_३।१५३ ॥  
  
ज्ञेयज्ञे प्रकृतौ चैव विकारे चाविशेषवान्  ।  
अनाशकानलाघात- जलप्रपतनोद्यमी  ॥ य्ज्_३।१५४ ॥  
  
एवंवृत्तो ऽविनीतात्मा वितथाभिनिवेशवान्  ।  
कर्मणा द्वेषमोहाभ्याम् इच्छया चैव बध्यते  ॥ य्ज्_३।१५५ ॥  
  
आचार्योपासनं वेद- शास्त्रार्थेषु विवेकिता  ।  
तत्कर्मणाम् अनुष्ठानं सङ्गः सद्भिर् गिरः शुभाः  ॥ य्ज्_३।१५६ ॥  
  
स्त्र्यालोकालम्भविगमः सर्वभूतात्मदर्शनम्  ।  
त्यागः परिग्रहाणां च जीर्णकाषायधारणम्  ॥ य्ज्_३।१५७ ॥  
  
विषयेन्द्रियसंरोधस् तन्द्रालस्यविवर्जनम्  ।  
शरीरपरिसङ्ख्यानं प्रवृत्तिष्व् अघदर्शनम्  ॥ य्ज्_३।१५८ ॥  
  
नीरजस्तमसा सत्त्व- शुद्धिर् निःस्पृहता शमः  ।  
एतैर् उपायैः संशुद्धः सत्त्वयोग्य् अमृती भवेत्  ॥ य्ज्_३।१५९ ॥  
  
तत्त्वस्मृतेर् उपस्थानात् सत्त्वयोगात् परिक्षयात्  ।  
कर्मणां सन्निकर्षाच् च सतां योगः प्रवर्तते  ॥ य्ज्_३।१६० ॥  
  
शरीरसङ्क्षये यस्य मनः सत्त्वस्थम् ईश्वरम्  ।  
अविप्लुतमतिः सम्यक् स जातिसंस्मरताम् इयात्  ॥ य्ज्_३।१६१ ॥  
  
यथा हि भरतो वर्णैर् वर्णयत्य् आत्मनस् तनुम्  ।  
नानारूपाणि कुर्वाणस् तथात्मा कर्मजास् तनूः  ॥ य्ज्_३।१६२ ॥  
  
कालकर्मात्मबीजानां दोषैर् मातुस् तथैव च  ।  
गर्भस्य वैकृतं दृष्टम् अङ्गहीनादि जन्मनः  ॥ य्ज्_३।१६३ ॥  
अहङ्कारेण मनसा गत्या कर्मफलेन च  ।  
शरीरेण च नात्मायं मुक्तपूर्वः कथञ्चन  ॥ य्ज्_३।१६४ ॥  
  
वर्त्याधारस्नेहयोगाद् यथा दीपस्य संस्थितिः  ।  
विक्रियापि च दृष्टैवम् अकाले प्राणसङ्क्षयः  ॥ य्ज्_३।१६५ ॥  
  
अनन्ता रश्मयस् तस्य दीपवद् यः स्थितो हृदि  ।  
सितासिताः कर्बुरूपाः कपिला नीललोहिताः  ॥ य्ज्_३।१६६ ॥  
  
ऊर्ध्वम् एकः स्थितस् तेषां यो भित्त्वा सूर्यमण्डलम्  ।  
ब्रह्मलोकम् अतिक्रम्य तेन याति परां गतिम्  ॥ य्ज्_३।१६७ ॥  
  
यद् अस्यान्यद् रश्मिशतम् ऊर्ध्वम् एव व्यवस्थितम्  ।  
तेन देवशरीराणि सधामानि प्रपद्यते  ॥ य्ज्_३।१६८ ॥  
  
ये ऽनेकरूपाश् चाधस्ताद् रश्मयो ऽस्य मृदुप्रभाः  ।  
इह कर्मोपभोगाय तैः संसरति सो ऽवशः  ॥ य्ज्_३।१६९ ॥  
  
वेदैः शास्त्रैः सविज्ञानैर् जन्मना मरणेन च  ।  
आर्त्या गत्या तथागत्या सत्येन ह्य् अनृतेन च  ॥ य्ज्_३।१७० ॥  
  
श्रेयसा सुखदुःखाभ्यां कर्मभिश् च शुभाशुभैः  ।  
निमित्तशाकुनज्ञान- ग्रहसंयोगजैः फलैः  ॥ य्ज्_३।१७१ ॥  
  
तारानक्षत्रसञ्चारैर् जागरैः स्वप्नजैर् अपि  ।  
आकाशपवनज्योतिर्- जलभूतिमिरैस् तथा  ॥ य्ज्_३।१७२ ॥  
  
मन्वन्तरैर् युगप्राप्त्या मन्त्रौषधिफलैर् अपि  ।  
वित्तात्मानं वेद्यमानं कारणं जगतस् तथा  ॥ य्ज्_३।१७३ ॥  
  
अहङ्कारः स्मृतिर् मेधा द्वेषो बुद्धिः सुखं धृतिः  ।  
इन्द्रियान्तरसञ्चार इच्छा धारणजीविते  ॥ य्ज्_३।१७४ ॥  
  
स्वर्गः स्वप्नश् च भावानां प्रेरणं मनसो गतिः  ।  
निमेषश् चेतना यत्न आदानं पाञ्चभौतिकम्  ॥ य्ज्_३।१७५ ॥  
  
यत एतानि दृश्यन्ते लिङ्गानि परमात्मनः  ।  
तस्माद् अस्ति परो देहाद् आत्मा सर्वग ईश्वरः  ॥ य्ज्_३।१७६ ॥  
  
बुद्धीन्द्रियाणि सार्थानि मनः कर्मेन्द्रियाणि च  ।  
अहङ्कारश् च बुद्धिश् च पृथिव्यादीनि चैव हि  ॥ य्ज्_३।१७७ ॥  
  
अव्यक्तम् आत्मा क्षेत्रज्ञः क्षेत्रस्यास्य निगद्यते  ।  
ईश्रवः सर्वभूतस्थः सन्न् असन् सद् असच् च यः  ॥ य्ज्_३।१७८ ॥  
  
बुद्धेर् उत्पत्तिर् अव्यक्तात् ततो ऽहङ्कारसम्भवः  ।  
तन्मात्रादीन्य् अहङ्काराद् एकोत्तरगुणानि च  ॥ य्ज्_३।१७९ ॥  
  
शब्दः स्पर्शश् च रूपं च रसो गन्धश् च तद्गुणाः  ।  
यो यस्मान् निःसृतश् चैषां स तस्मिन्न् एव लीयते  ॥ य्ज्_३।१८० ॥  
  
यथात्मानं सृजत्य् आत्मा तथा वः कथितो मया  ।  
विपाकात् त्रिप्रकाराणां कर्मणाम् ईश्वरो ऽपि सन्  ॥ य्ज्_३।१८१ ॥  
  
सत्त्वं रजस् तमश् चैव गुणास् तस्यैव कीर्तिताः  ।  
रजस्तमोभ्याम् आविष्टश् चक्रवद् भ्राम्यते ह्य् असौ  ॥ य्ज्_३।१८२ ॥  
अनादिर् आदिमांश् चैव स एव पुरुषः परः  ।  
लिङ्गेन्द्रियग्राह्यरूपः सविकार उदाहृतः  ॥ य्ज्_३।१८३ ॥  
  
पितृयानो ऽजवीथ्याश् च यद् अगस्त्यस्य चान्तरम्  ।  
तेनाग्निहोत्रिणो यान्ति स्वर्गकामा दिवं प्रति  ॥ य्ज्_३।१८४ ॥  
  
ये च दानपराः सम्यग् अष्टाभिश् च गुणैर् युताः  ।  
ते ऽपि तेनैव मार्गेण सत्यव्रतपरायणाः  ॥ य्ज्_३।१८५ ॥  
  
तत्राष्टाशीतिसाहस्र- मुनयो गृहमेधिनः  ।  
पुनरावर्तिनो बीज- भूता धर्मप्रवर्तकाः  ॥ य्ज्_३।१८६ ॥  
  
सप्तर्षिनागवीथ्यन्तर् देवलोकं समाश्रिताः  ।  
तावन्त एव मुनयः सर्वारम्भविवर्जिताः  ॥ य्ज्_३।१८७ ॥  
  
तपसा ब्रह्मचर्येण सङ्गत्यागेन मेधया  ।  
तत्र गत्वावतिष्ठन्ते यावद् आभूतसम्प्लवम्  ॥ य्ज्_३।१८८ ॥  
  
यतो वेदाः पुराणानि विद्योपनिषदस् तथा  ।  
श्लोका सूत्राणि भाष्याणि यच् च किञ्चन वाङ्मयम्  ॥ य्ज्_३।१८९ ॥  
  
वेदानुवचनं यज्ञो ब्रह्मचर्यं तपो दमः  ।  
श्रद्धोपवासः स्वातन्त्र्यम् आत्मनो ज्ञानहेतवः  ॥ य्ज्_३।१९० ॥  
  
स ह्य् आश्रमैर् विजिज्ञास्यः समस्तैर् एवम् एव तु  ।  
द्रष्टव्यस् त्व् अथ मन्तव्यः श्रोतव्यश् च द्विजातिभिः  ॥ य्ज्_३।१९१ ॥  
  
य एनम् एवं विन्दन्ति य वारण्यकम् आश्रिताः  ।  
उपासते द्विजाः सत्यं श्रद्धया परया युताः  ॥ य्ज्_३।१९२ ॥  
  
क्रमात् ते सम्भवन्त्य् अर्चिर् अहः शुक्लं तथोत्तरम्  ।  
अयनं देवलोकं च सवितारं सवैद्युतम्  ॥ य्ज्_३।१९३ ॥  
  
ततस् तान् पुरुषो ऽभ्येत्य मानसो ब्रह्मलौकिकान्  ।  
करोति पुनरावृत्तिस् तेषाम् इह न विद्यते  ॥ य्ज्_३।१९४ ॥  
  
यज्ञेन तपसा दानैर् ये हि स्वर्गजितो नराः  ।  
धूमं निशां कृष्णपक्षं दक्षिणायनम् एव च  ॥ य्ज्_३।१९५ ॥  
  
पितृलोकं चन्द्रमसं वायुं वृष्टिं जलं महीम्  ।  
क्रमात् ते सम्भवन्तीह पुनर् एव व्रजन्ति च  ॥ य्ज्_३।१९६ ॥  
एतद् यो न विजानाति मार्गद्वितयम् आत्मवान्  ।  
दन्दशूकः पतङ्गो वा भवेत् कीटो ऽथ वा कृमिः  ॥ य्ज्_३।१९७ ॥  
  
ऊरुस्थोत्तानचरणः सव्ये न्यस्योत्तरं करम्  ।  
उत्तानं किञ्चिद् उन्नाम्य मुखं विष्टभ्य चोरसा  ॥ य्ज्_३।१९८ ॥  
  
निमीलिताक्षः सत्त्वस्थो दन्तैर् दन्तान् असंस्पृशन्  ।  
तालुस्थाचलजिह्वश् च संवृतास्यः सुनिश्चलः  ॥ य्ज्_३।१९९ ॥  
  
सन्निरुध्येन्द्रियग्रामं नातिनीचोच्छ्रितासनः  ।  
द्विगुणं त्रिगुणं वापि प्राणायामम् उपक्रमेत्  ॥ य्ज्_३।२०० ॥  
  
ततो ध्येयः स्थितो यो ऽसौ हृदये दीपवत् प्रभुः  ।  
धारयेत् तत्र चात्मानं धारणां धारयन् बुधः  ॥ य्ज्_३।२०१ ॥  
अन्तर्धानं स्मृतिः कान्तिर् दृष्टिः श्रोत्रज्ञता तथा  ।  
निजं शरीरम् उत्सृज्य परकायप्रवेशनम्  ॥ य्ज्_३।२०२ ॥  
  
अर्थानां छन्दतः सृष्टिर् योगसिद्धेर् हि लक्षणम्  ।  
सिद्धे योगे त्यजन् देहम् अमृतत्वाय कल्पते  ॥ य्ज्_३।२०३ ॥  
  
अथ वाप्य् अभ्यसन् वेदं न्यस्तकर्मा वने वसन्  ।  
अयाचिताशी मितभुक् परां सिद्धिम् अवाप्नुयात्  ॥ य्ज्_३।२०४ ॥  
  
न्यायागतधनस् तत्त्व- ज्ञाननिष्ठो ऽतिथिप्रियः  ।  
श्राधकृत् सत्यवादी च गृहस्थो ऽपि हि मुच्यते  ॥ य्ज्_३।२०५ ॥  

[५। प्रायश्चित्तप्रकरणम्]  
  
महापातकजान् घोरान् नरकान् प्राप्य दारुणान्  ।  
कर्मक्षयात् प्रजायन्ते महापातकिनस् त्व् इह  ॥ य्ज्_३।२०६ ॥  
  
मृगाश्वसूकरोष्ट्राणां ब्रह्महा योनिम् ऋच्छति  ।  
खरपुल्कसवेनानां सुरापो नात्र संशयः  ॥ य्ज्_३।२०७ ॥  
  
कृमिकीटपतङ्गत्वं स्वर्णहारी समाप्नुयात्  ।  
तृणगुल्मलतात्वं च क्रमशो गुरुतल्पगः  ॥ य्ज्_३।२०८ ॥  
  
ब्रह्महा क्षयरोगी स्यात् सुरापः श्यावदन्तकः  ।  
हेमहारी तु कुनखी दुश्चर्मा गुरुतल्पगः  ॥ य्ज्_३।२०९ ॥  
  
यो येन संवसत्य् एषां स तल्लिङ्गो ऽभिजायते  ।  
अन्नहर्तामयावी स्यान् मूको वागपहारकः  ॥ य्ज्_३।२१० ॥  
  
धान्यमिश्रो ऽतिरिक्ताञ्गः पिशुनः पूतिनासिकः  ।  
तैलहृत् तैलपायी स्यात् पूतिवक्त्रस् तु सूचकः  ॥ य्ज्_३।२११ ॥  
  
परस्य योषितं हृत्वा ब्रह्मस्वम् अपहृत्य च  ।  
अरण्ये निर्जले देशे भवति ब्रह्मराक्षसः  ॥ य्ज्_३।२१२ ॥  
  
हीनजातौ प्रजायेत पररत्नापहारकः  ।  
पत्रशाकं शिखी हत्वा गन्धान् छुच्छुन्दरी शुभान्  ॥ य्ज्_३।२१३ ॥  
  
मूषको धान्यहारी स्याद् यानम् उष्ट्रः कपिः फलम्  ।  
जलं प्लवः पयः काको गृहकारी ह्य् उपस्करम्  ॥ य्ज्_३।२१४ ॥  
  
मधु दंशः पलं गृध्रो गां गोधाग्निं बकस् तथा  ।  
श्वित्री वस्त्रं श्वा रसं तु चीरी लवणहारकः  ॥ य्ज्_३।२१५ ॥  
  
प्रदर्शनार्थम् एतत् तु मयोक्तं स्तेयकर्मणि  ।  
द्रव्यप्रकारा हि यथा तथैव प्राणिजातयः  ॥ य्ज्_३।२१६ ॥  
  
यथाकर्म फलं प्राप्य तिर्यक्त्वं कालपर्ययात्  ।  
जायन्ते लक्षणभ्रष्टा दरिद्राः पुरुषाधमाः  ॥ य्ज्_३।२१७ ॥  
  
ततो निष्कल्मषीभूताः कुले महति भोगिनः  ।  
जायन्ते विद्ययोपेता धनधान्यसमन्विताः  ॥ य्ज्_३।२१८ ॥  
  
विहितस्याननुष्ठानान् निन्दितस्य च सेवनात्  ।  
अनिग्रहाच् चेन्द्रियाणां नरः पतनम् ऋच्छति  ॥ य्ज्_३।२१९ ॥  
  
तस्मात् तेनेह कर्तव्यं प्रायश्चित्तं विशुद्धये  ।  
एवम् अस्यान्तरात्मा च लोकश् चैव प्रसीदति  ॥ य्ज्_३।२२० ॥  
  
प्रायश्चित्तम् अकुर्वाणाः पापेषु निरता नराः  ।  
अपश्चात्तापिनः कष्टान् नरकान् यान्ति दारुणान्  ॥ य्ज्_३।२२१ ॥  
  
तामिस्रं लोहशङ्कुं च महानिरयशाल्मली  ।  
रौरवं कुड्मलं पूति- मृत्तिकं कालसूत्रकम्  ॥ य्ज्_३।२२२ ॥  
  
सङ्घातं लोहितोदं च सविषं सम्प्रपातनम्  ।  
महानरककाकोलं सञ्जीवनमहापथम्  ॥ य्ज्_३।२२३ ॥  
  
अवीचिम् अन्धतामिस्रं कुम्भीपाकं तथैव च  ।  
असिपत्रवनं चैव तापनं चैकविंशकम्  ॥ य्ज्_३।२२४ ॥  
  
महापातकजैर् घोरैर् उपपातकजैस् तथा  ।  
अन्विता यान्त्य् अचरित- प्रायश्चित्ता नराधमाः  ॥ य्ज्_३।२२५ ॥  
  
प्रायश्चित्तैर् अपैत्य् एनो यद् अज्ञानकृतं भवेत्  ।  
कामतो व्यवहार्यस् तु वचनाद् इह जायते  ॥ य्ज्_३।२२६ ॥  
  
ब्रह्महा मद्यपः स्तेनस् तथैव गुरुतल्पगः  ।  
एते महापातकिनो यश् च तैः सह संवसेत्  ॥ य्ज्_३।२२७ ॥  
  
गुरूणाम् अध्यधिक्षेपो वेदनिन्दा सुहृद्वधः  ।  
ब्रह्महत्यासमं ज्ञेयम् अधीतस्य च नाशनम्  ॥ य्ज्_३।२२८ ॥  
  
निषिद्धभक्षणं जैह्म्यम् उत्कर्षे च वचो ऽनृतम्  ।  
रजस्वलामुखास्वादः सुरापानसमानि तु  ॥ य्ज्_३।२२९ ॥  
  
अश्वरत्नमनुष्यस्त्री- भूधेनुहरणं तथा  ।  
निक्षेपस्य च सर्वं हि सुवर्णस्तेयसम्मितम्  ॥ य्ज्_३।२३० ॥  
  
सखिभार्याकुमारीषु स्वयोनिष्व् अन्त्यजासु च  ।  
सगोत्रासु सुतन्त्रीषु गुरुतल्पसमं स्मृतम्  ॥ य्ज्_३।२३१ ॥  
  
पितुः स्वसारं मातुश् च मतुलानीं स्नुषाम् अपि  ।  
मातुः सपत्नीं भगिनीम् आचार्यतनयां तथा  ॥ य्ज्_३।२३२ ॥  
  
आचार्यपत्नीं स्वसुतां गच्छंस् तु गुरुतल्पगः  ।  
लिङ्गं छित्त्वा वधस् तस्य सकामायाः स्त्रिया अपि  ॥ य्ज्_३।२३३ ॥  
  
गोवधो व्रात्यता स्तेयम् ऋणानां चानपाक्रिया  ।  
अनाहिताग्नितापण्य- विक्रयः परिदेवनम्  ॥ य्ज्_३।२३४ ॥  
  
भृताद् अध्ययनादानं भृतकाध्यापनं तथा  ।  
पारदार्यं पारिवित्त्यं वार्धुष्यं लवणक्रिया  ॥ य्ज्_३।२३५ ॥  
  
स्त्रीशूद्रविट्क्षत्रवधो निन्दितार्थोपजीवनम्  ।  
नास्तिक्यं व्रतलोपश् च सुतानां चैव विक्रयः  ॥ य्ज्_३।२३६ ॥  
  
धान्यकुप्यपशुस्तेयम् अयाज्यानां च याजनम्  ।  
पितृमातृसुतत्यागस् तडागारामविक्रयः  ॥ य्ज्_३।२३७ ॥  
  
कन्यासन्दूषणं चैव परिविन्दकयाजनम्  ।  
कन्याप्रदानं तस्यैव कौटिल्यं व्रतलोपनम्  ॥ य्ज्_३।२३८ ॥  
  
आत्मनो ऽर्थे क्रियारम्भो मद्यपस्त्रीनिषेवणम्  ।  
स्वाध्यायाग्निसुतत्यागो बान्धवत्याग एव च  ॥ य्ज्_३।२३९ ॥  
  
इन्धनार्थं द्रुमछेदः स्त्रीहिंसाउषधजीवनम्  ।  
हिंस्रयन्त्रविधानं च व्यसनान्य् आत्मविक्रयः  ॥ य्ज्_३।२४० ॥  
  
शूद्रप्रेष्यं हीनसख्यं हीनयोनिनिषेवणम्  ।  
तथैवानाश्रमे वासः परान्नपरिपुष्टता  ॥ य्ज्_३।२४१ ॥  
  
असच्छास्त्राधिगमनम् आकरेष्व् अधिकारिता  ।  
भार्याया विक्रयश् चैषाम् एकैकम् उपपातकम्  ॥ य्ज्_३।२४२ ॥  
  
शिरःकपाली ध्वजवान् भिक्षाशी कर्म वेदयन्  ।  
ब्रह्महा द्वादशाब्दानि मितभुक् शुद्धिम् आप्नुयात्  ॥ य्ज्_३।२४३ ॥  
  
ब्राह्मणस्य परित्राणाद् गवां द्वादशकस्य च  ।  
तथाश्वमेधावभृथ- स्नानाद् वा शुद्धिम् आप्नुयात्  ॥ य्ज्_३।२४४ ॥  
  
दीर्घतीव्रामयग्रस्तं ब्राह्मणं गाम् अथापि वा  ।  
दृष्ट्वा पथि निरातङ्कं कृत्वा तु ब्रह्महा शुचिः  ॥ य्ज्_३।२४५ ॥  
  
आनीय विप्रसर्वस्वं हृतं घातित एव वा  ।  
तन्निमित्तं क्षतः शस्त्रैर् जीवन्न् अपि विशुध्यति  ॥ य्ज्_३।२४६ ॥  
  
लोमभ्यः स्वाहेत्य् एवं हि लोमप्रभृति वै तनुम्  ।  
मज्जान्तां जुहुयाद् वापि मन्त्रैर् एभिर् यथाक्रमम्  ॥ य्ज्_३।२४७ ॥  
  
सङ्ग्रामे वा हतो लक्ष्य- भूतः शुद्धिम् अवाप्नुयात्  ।  
मृतकल्पः प्रहारार्तो जीवन्न् अपि विशुध्यति  ॥ य्ज्_३।२४८ ॥  
  
अरण्ये नियतो जप्त्वा त्रिर् वै वेदस्य संहिताम्  ।  
शुध्येत वा मिताशित्वात् प्रतिस्रोतः सरस्वतीम्  ॥ य्ज्_३।२४९ ॥  
  
पात्रे धनं वा पर्याप्तं दत्त्वा शुद्धिम् अवाप्नुयात्  ।  
आदातुश् च विशुद्ध्यर्थम् इष्टैर् वैश्वानरी स्मृता  ॥ य्ज्_३।२५० ॥  
  
यागस्थक्षत्रविड्घाती चरेद् ब्रह्महणि व्रतम्  ।  
गर्भहा च यथावर्णं तथात्रेयीनिषूदकः  ॥ य्ज्_३।२५१ ॥  
  
चरेद् व्रतम् अहत्वापि घातार्थं चेत् समागतः  ।  
द्विगुणं सवनस्थे तु ब्राह्मणे व्रतम् आदिशेत्  ॥ य्ज्_३।२५२ ॥  
  
सुराम्बुघृतगोमूत्र- पयसाम् अग्निसन्निभम्  ।  
सुरापो ऽन्यतमं पीत्वा मरणाच् छुद्धिम् ऋच्छति  ॥ य्ज्_३।२५३ ॥  
  
वालवासा जटी वापि ब्रह्महत्याव्रतं चरेत्  ।  
पिण्याकं वा कणान् वापि भक्षयेत् त्रिसमा निशि  ॥ य्ज्_३।२५४ ॥  
  
अज्ञानात् तु सुरां पीत्वा रेतो विण्मूत्रम् एव च  ।  
पुनः संस्कारम् अर्हन्ति त्रयो वर्णा द्विजातयः  ॥ य्ज्_३।२५५ ॥  
  
पतिलोकं न सा याति ब्राह्मणी या सुरां पिबेत्  ।  
इहैव सा शुनी गृध्री सूकरी चोपजायते  ॥ य्ज्_३।२५६ ॥  
ब्राह्मणस्वर्णहारी तु राज्ञे मुसलम् अर्पयेत्  ।  
स्वकर्म व्याख्यायंस् तेन हतो मुक्तो ऽपि वाशुचिः  ॥ य्ज्_३।२५७ ॥  
  
अनिवेद्य नृपे शुध्येत् सुरापव्रतम् आचरन्  ।  
आत्मतुल्यं सुवर्णं वा दद्याद् वा विप्रतुष्टिकृत्  ॥ य्ज्_३।२५८ ॥  
  
तप्ते ऽयःशयने सार्धम् आयस्या योषिता स्वपेत्  ।  
गृहीत्वोत्कृत्य वृषणौ नैरृत्यां चोत्सृजेत् तनुम्  ॥ य्ज्_३।२५९ ॥  
  
प्राजापत्यं चरेत् कृच्छ्रं समा वा गुरुतल्पगः  ।  
चान्द्रायणं वा त्रीन् मासान् अभ्यसेद् वेदसंहिताम्  ॥ य्ज्_३।२६० ॥  
  
एभिस् तु संवसेद् यो वै वत्सरं सो ऽपि तत्समः  ।  
कन्यां समुद्वहेद् एषां सोपवासाम् अकिञ्चनाम्  ॥ य्ज्_३।२६१ ॥  
  
चान्द्रायणं चरेत् सर्वान् अवकृष्टान् निहत्य तु  ।  
शूद्रो ऽधिकारहीनोपि कालेनानेन शुध्यति  ॥ य्ज्_३।२६२ ॥  
  
पञ्चगव्यं पिबेद् गोघ्नो मासम् आसीत संयतः  ।  
गोष्ठेशयो गोऽनुगामी गोप्रदानेन शुध्यति  ॥ य्ज्_३।२६३ ॥  
  
कृच्छ्रं चैवातिकृच्छ्रं च चरेद् वापि समाहितः  ।  
दद्यात् त्रिरात्रं चोपोष्य वृषभैकादशास् तु गाः  ॥ य्ज्_३।२६४ ॥  
  
उपपातकशुद्धिः स्याद् एवं चान्द्रायणेन वा  ।  
पयसा वापि मासेन पराकेणाथ वा पुनः  ॥ य्ज्_३।२६५ ॥  
  
ऋषभैकसहस्रा गा दद्यात् क्षत्रवधे पुमान्  ।  
ब्रह्महत्याव्रतं वापि वत्सरत्रितयं चरेत्  ॥ य्ज्_३।२६६ ॥  
  
वैश्यहाब्दं चरेद् एतद् दद्याद् वैकशतं गवाम्  ।  
षण्मासाच् छूद्रहाप्य् एतद् धेनुर् दद्याद् दशाथ वा  ॥ य्ज्_३।२६७ ॥  
  
दुर्वृत्तब्रह्मविट्क्षत्र- शूद्रयोषाः प्रमाप्य तु  ।  
दृतिं धनुर् बस्तम् अविं क्रमाद् दद्याद् विशुद्धये  ॥ य्ज्_३।२६८ ॥  
  
अप्रदुष्टां स्त्रियं हत्वा शूद्रहत्याव्रतं चरेत्  ।  
अस्थिमतां सहस्रं तु तथानस्थिमताम् अनः  ॥ य्ज्_३।२६९ ॥  
  
मार्जारगोधानकुल- मण्डूकांश् च पतत्रिणः  ।  
हत्वा त्र्यहं पिबेत् क्षीरं कृच्छ्रं वा पादिकं चरेत्  ॥ य्ज्_३।२७० ॥  
  
गजे नीलवृषाः पञ्च शुके वत्सो द्विहायनः  ।  
खराजमेषेषु वृषो देयः क्रौञ्चे त्रिहायनः  ॥ य्ज्_३।२७१ ॥  
  
हंसश्येनकपिक्रव्याज् जलस्थलशिखण्डिनः  ।  
भासं च हत्वा दद्याद् गाम् अक्रव्यादस् तु वत्सिकाम्  ॥ य्ज्_३।२७२ ॥  
  
उरगेष्व् आयसो दण्डः पण्डके त्रपु सीसकम्  ।  
कोले घृतघटो देय उष्ट्रे गुञ्जा हये ऽंशुकम्  ॥ य्ज्_३।२७३ ॥  
तित्तिरौ तु तिलद्रोणं गजादीनाम् अशक्नुवन्  ।  
दानं दातुं चरेत् कृच्छ्रम् एकैकस्य विशुद्धये  ॥ य्ज्_३।२७४ ॥  
  
फलपुष्पान्नरसज- सत्त्वघाते घृताशनम्  ।  
किञ्चित् सास्थिवधे देयं प्राणायामस् त्व् अनस्थिके  ॥ य्ज्_३।२७५ ॥  
वृक्षगुल्मलतावीरु- च्छेदने जप्यम् ऋक्शतम्  ।  
स्याद् ओषधिवृथाछेदे क्षीराशी गोऽनुगो दिनम्  ॥ य्ज्_३।२७६ ॥  
  
पुंश्चलीवानरखरैर् दष्टश्वोष्ट्रादिवायसैः  ।  
प्राणायामं जले कृत्वा घृतं प्राश्य विशुध्यति  ॥ य्ज्_३।२७७ ॥  
  
यन् मे ऽद्य रेत इत्याभ्यां स्कन्नं रेतो ऽभिमन्त्रयेत्  ।  
स्तनान्तरं भ्रुवोर् मध्यं तेनानामिकया स्पृशेत्  ॥ य्ज्_३।२७८ ॥  
  
मयि तेज इति छायां स्वां दृष्ट्वाम्बुगतां जपेत्  ।  
सावित्रीम् अशुचौ दृष्टे चापल्ये चानृते ऽपि च  ॥ य्ज्_३।२७९ ॥  
  
अवकीर्णी भवेद् गत्वा ब्रह्मचारी तु योषितम्  ।  
गर्दभं पशुम् आलभ्य नैरृतं स विशुध्यति  ॥ य्ज्_३।२८० ॥  
  
भैक्षाग्निकार्ये त्यक्त्वा तु सप्तरात्रम् अनातुरः  ।  
कामावकीर्ण इत्य् आभ्यां जुहुयाद् आहुतिद्वयम्  ॥ य्ज्_३।२८१ ॥  
  
उपस्थानं ततः कुर्यात् सं मा सिञ्चन्त्व् अनेन तु  ।  
मधुमांसाशने कार्यः कृच्छ्रः शेषव्रतानि च  ॥ य्ज्_३।२८२ ॥  
  
प्रतिकूलं गुरोः कृत्वा प्रसाद्यैव विशुध्यति  ।  
कृच्छ्रत्रयं गुरुः कुर्यान् म्रियते प्रहितो यदि  ॥ य्ज्_३।२८३ ॥  
  
क्रियमाणोपकारे तु मृते विप्रे न पातकम्  ।  
विपाके गोवृषाणां तु भेषजाग्निक्रियासु च  ॥ य्ज्_३।२८३:१ ॥  
  
मिथ्याभिशंसिनो दोषो द्विः समो भूतवादिनः  ।  
मिथ्याभिशस्तदोषं च समादत्ते मृषा वदन्  ॥ य्ज्_३।२८४ ॥  
  
महापापोपपापाभ्यां यो ऽभिशंसेन् मृषा परम्  ।  
अब्भक्षो मासम् आसीत स जापी नियतेन्द्रियः  ॥ य्ज्_३।२८५ ॥  
  
अभिशस्तो मृषा कृच्छ्रं चरेद् आग्नेयम् एव वा  ।  
निर्वपेत् तु पुरोडाशं वायव्यं पशुम् एव वा  ॥ य्ज्_३।२८६ ॥  
  
अनियुक्तो भ्रातृजायां गच्छंश् चान्द्रायणं चरेत्  ।  
त्रिरात्रान्ते घृतं प्राश्य गत्वोदक्यां विशुध्यति  ॥ य्ज्_३।२८७ ॥  
  
त्रीन् कृच्छ्रान् आचरेद् व्रात्य- याजको ऽभिचरन्न् अपि  ।  
वेदप्लावी यवाश्य् अब्दं त्यक्त्वा च शरणागतम्  ॥ य्ज्_३।२८८ ॥  
  
गोष्ठे वसन् ब्रह्मचारी मासम् एकं पयोव्रतम्  ।  
गायत्रीजप्यनिरतः शुध्यते ऽसत्प्रतिग्रहात्  ॥ य्ज्_३।२८९ ॥  
  
प्राणायामी जले स्नात्वा खरयानोष्ट्रयानगः  ।  
नग्नः स्नात्वा च भुक्त्वा च गत्वा चैव दिवा स्त्रियम्  ॥ य्ज्_३।२९० ॥  
  
गुरुं हुङ्कृत्य त्वङ्कृत्य विप्रं निर्जित्य वादतः  ।  
बद्ध्वा वा वाससा क्षिप्रं प्रसाद्योपवसेद् दिनम्  ॥ य्ज्_३।२९१ ॥  
  
विप्रदण्डोद्यमे कृच्छ्रस् त्व् अतिकृच्छ्रो निपातने  ।  
कृच्छ्रातिकृच्छ्रो ऽसृक्पाते कृच्छ्रो ऽभ्यन्तरशोणिते  ॥ य्ज्_३।२९२ ॥  
  
देशं कालं वयः शक्तिं पापं चावेक्ष्य यत्नतः  ।  
प्रायश्चित्तं प्रकल्प्यं स्याद् यत्र चोक्ता न निष्कृतिः  ॥ य्ज्_३।२९३ ॥  
दाषीकुम्भं बहिर्ग्रामान् निनयेरन् स्वबान्धवाः  ।  
पतितस्य बहिः कुर्युः सर्वकार्येषु चैव तम्  ॥ य्ज्_३।२९४ ॥  
  
चरितव्रत आयाते निनयेरन् नवं घटम्  ।  
जुगुप्सेरन् न चाप्य् एनं संवसेयुश् च सर्वशः  ॥ य्ज्_३।२९५ ॥  
  
पतितानाम् एष एव विधिः स्त्रीणां प्रकीर्तितः  ।  
वासो गृहान्तके देयम् अन्नं वासः सरक्षणम्  ॥ य्ज्_३।२९६ ॥  
  
नीचाभिगमनं गर्भ- पातनं भर्तृहिंसनम्  ।  
विशेषपतनीयानि स्त्रीमाम् एतान्य् अपि ध्रुवम्  ॥ य्ज्_३।२९७ ॥  
  
शरणागतबालस्त्री- हिंसकान् संवसेन् न तु  ।  
चीर्णव्रतान् अपि सतः कृतघ्नसहितान् इमान्  ॥ य्ज्_३।२९८ ॥  
  
घटे ऽपवर्जिते ज्ञाति- मध्यस्थो यवसं गवाम्  ।  
स दद्यात् प्रथमं गोभिः सत्कृतस्य हि सत्क्रिया  ॥ य्ज्_३।२९९ ॥  
  
विख्यातदोषः कुर्वीत पर्षदो ऽनुमतं व्रतम्  ।  

[रहस्यप्रायश्चित्तम्]  
  
अनभिख्यातदोषस् तु रहस्यं व्रतम् आचरेत्  ॥ य्ज्_३।३०० ॥  
  
त्रिरात्रोपोषितो जप्त्वा ब्रह्महा त्व् अघमर्षणम्  ।  
अन्तर्जले विशुध्येत दत्त्वा गां च पयस्विनाम्  ॥ य्ज्_३।३०१ ॥  
  
लोमभ्यः स्वाहेत्य् अथ वा दिवसं मारुताशनः  ।  
जले स्थित्वाभिजुहुयाच् चत्वारिंशद्घृताहुतीः  ॥ य्ज्_३।३०२ ॥  
  
त्रिरात्रोपोषितो हुत्वा कूष्माण्डीभिर् घृतं शुचिः  ।  
ब्राह्मणस्वर्णहारी तु रुद्रजापी जले स्थितः  ॥ य्ज्_३।३०३ ॥  
  
सहस्रशीर्षाजापी तु मुच्यते गुरुतल्पगः  ।  
गौर् देया कर्मणो ऽस्यान्ते पृथग् एभिः पयस्विनी  ॥ य्ज्_३।३०४ ॥  
  
प्राणायामशतं कार्यं सर्वपापापनुत्तये  ।  
उपपातकजातानाम् अनादिष्टस्य चैव हि  ॥ य्ज्_३।३०५ ॥  
  
ॐकाराभिष्टुतं सोम- सलिलं पावनं पिबेत्  ।  
कृत्वा हि रेतोविण्मूत्र- प्राशनं तु द्विजोत्तमः  ॥ य्ज्_३।३०६ ॥  
  
निशायां वा दिवा वापि यद् अज्ञानकृतं भवेत्  ।  
त्रैकाल्यसन्ध्याकरणात् तत् सर्वं विप्रणश्यति  ॥ य्ज्_३।३०७ ॥  
  
शुक्रियारण्यकजपो गायत्र्याश् च विशेषतः  ।  
सर्वपापहरा ह्य् एते रुद्रैकादशिनी तथा  ॥ य्ज्_३।३०८ ॥  
  
यत्र यत्र च सङ्कीर्णम् आत्मानं मन्यते द्विजः  ।  
तत्र तत्र तिलैर् होमो गायत्र्या वाचनं तथा  ॥ य्ज्_३।३०९ ॥  
  
वेदाभ्यासरतं क्षान्तं पञ्चयज्ञक्रियापरम्  ।  
न स्पृशन्तीह पापानि महापातकजान्य् अपि  ॥ य्ज्_३।३१० ॥  
  
वायुभक्षो दिवा तिष्ठन् रात्रिं नीत्वाप्सु सूर्यदृक्  ।  
जप्त्वा सहस्रं गायत्र्याः शुध्येद् ब्रह्मवधाद् ऋते  ॥ य्ज्_३।३११ ॥  
  
ब्रह्मचर्यं दया क्षान्तिर् दानं सत्यम् अकल्कता  ।  
अहिंसा स्तेयमाधुर्ये दमश् चेति यमाः स्मृताः  ॥ य्ज्_३।३१२ ॥  
  
स्नानं मौनोपवासेज्या- स्वाध्यायोपस्थनिग्रहाः  ।  
नियमा गुरुशुश्रूषा शौचाक्रोधाप्रमादता  ॥ य्ज्_३।३१३ ॥  
  
गोमूत्रं गोमयं क्षीरं दधि सर्पिः कुशोदकम्  ।  
जग्ध्वा परे ऽह्न्य् उपवसेत् कृच्छ्रं सान्तपनं चरेत्  ॥ य्ज्_३।३१४ ॥  
  
पृथक्सान्तपनद्रव्यैः षडहः सोपवासकः  ।  
सप्ताहेन तु कृच्छ्रो ऽयं महासान्तपनः स्मृतः  ॥ य्ज्_३।३१५ ॥  
  
पर्णोदुम्बरराजीव- बिल्वपत्रकुशोदकैः  ।  
प्रत्येकं प्रत्यहं पीतैः पर्णकृच्छ्र उदाहृतः  ॥ य्ज्_३।३१६ ॥  
  
तप्तक्षीरघृताम्बूनाम् एकैकं प्रत्यहं पिबेत्  ।  
एकरात्रोपवासश् च तप्तकृच्छ्र उदाहृतः  ॥ य्ज्_३।३१७ ॥  
  
एकभक्तेन नक्तेन तथैवायाचितेन च  ।  
उपवासेन चैवायं पादकृच्छ्रः प्रकीर्तितः  ॥ य्ज्_३।३१८ ॥  
  
यथाकथञ्चित् त्रिगुणः प्राजापत्यो ऽयम् उच्यते  ।  
अयम् एवातिकृच्छ्रः स्यात् पाणिपूरान्नभोजनः  ॥ य्ज्_३।३१९ ॥  
  
कृच्छ्रातिकृच्छ्रः पयसा दिवसानेकविंशतिम्  ।  
द्वादशाहोपवासेन पराकः परिकीर्तितः  ॥ य्ज्_३।३२० ॥  
  
पिण्याकाचामतक्राम्बु- सक्तूनां प्रतिवासरम्  ।  
एकरात्रोपवासश् च कृच्छ्रः सौम्यो ऽयम् उच्यते  ॥ य्ज्_३।३२१ ॥  
  
एषां त्रिरात्रम् अभ्यासाद् एकैकस्य यथाक्रमम्  ।  
तुलापुरुष इत्य् एष ज्ञेयः पञ्चदशाहिकः  ॥ य्ज्_३।३२२ ॥  
  
तिथिवृद्ध्या चरेत् पिण्डान् शुक्ले शिख्यण्डसम्मितान्  ।  
एकैकं ह्रासयेत् कृष्ने पिण्डं चान्द्रायणं चरन्  ॥ य्ज्_३।३२३ ॥  
  
यथाकथञ्चित् पिण्डानां चत्वारिंशच् छतद्वयम्  ।  
मासेनैवोपभुञ्जीत चान्द्रायणम् अथापरम्  ॥ य्ज्_३।३२४ ॥  
  
कुर्यात् त्रिषवणस्नायी कृच्छ्रं चान्द्रायणं तथा  ।  
पवित्राणि जपेत् पिण्डान् गायत्र्या चाभिमन्त्रयेत्  ॥ य्ज्_३।३२५ ॥  
  
अनादिष्टेषु पापेषु शुद्धिश् चान्द्रायणेन च  ।  
धर्मार्थं यश् चरेद् एतच् चन्द्रस्यैति सलोकताम्  ॥ य्ज्_३।३२६ ॥  
  
कृच्छ्रकृद् धर्मकामस् तु महतीं श्रियम् आप्नुयात्  ।  
यथा गुरुक्रतुफलं प्राप्नोति सुसमाहितः  ॥ य्ज्_३।३२७ ॥  
  
श्रुत्वैतान् ऋषयो धर्मान् याज्ञवल्क्येन भाषितान्  ।  
इदम् ऊचुर् महात्मानं योगीन्द्रम् अमितौजसम्  ॥ य्ज्_३।३२८ ॥  
  
य इदं धारयिष्यन्ति धर्मशास्त्रम् अतन्द्रिताः  ।  
इह लोके यशः प्राप्य ते यास्यन्ति त्रिविष्टपम्  ॥ य्ज्_३।३२९ ॥  
  
विद्यार्थी प्राप्नुयाद् विद्यां धनकामो धनं तथा  ।  
आयुष्कामस् तथैवायुः श्रीकामो महतीं श्रियम्  ॥ य्ज्_३।३३० ॥  
  
श्लोकत्रयम् अपि ह्य् अस्माद् यः श्राद्धे श्रावयिष्यति  ।  
पितॄणां तस्य तृप्तिः स्याद् अक्षय्या नात्र संशयः  ॥ य्ज्_३।३३१ ॥  
  
ब्राह्मणः पात्रतां याति क्षत्रियो विजयी भवेत्  ।  
वैश्यश् च धान्यधनवान् अस्य शास्त्रस्य धारणात्  ॥ य्ज्_३।३३२ ॥  
  
य इदं श्रावयेद् विद्वान् द्विजान् पर्वसु पर्वसु  ।  
अश्वमेधफलं तस्य तद् भवान् अनुमन्यताम्  ॥ य्ज्_३।३३३ ॥  
  
श्रुत्वैतद् याज्ञवक्ल्यो ऽपि प्रीतात्मा मुनिभाषितम्  ।  
एवम् अस्त्व् इति होवाच नमस्कृत्य स्वयम्भुवे  ॥ य्ज्_३।३३४ ॥  

