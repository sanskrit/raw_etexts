---
title: Katyayana-Smrti (plain text)

---
## Intro

Katyayana-Smrti (plain text)  

Katyayanasmrti  
  
Text Input by Akihiko AKAMATSU  
Version 1 (completed on June 30, 1991); Revised on Feb.11, 1992.  
Edition: Katyayanasmrti(.saroddharah) on Vyavahara,  
Text (reconstructed), Translation, Notes and Introduction,   
by P.V.Kane Reprint from the Hindu Law Quarterly, Bombay 1933.  

PLAIN TEXT VERSION  

## पाठः

कात्यायनस्मृतिसारोद्धारः  
[राजगुणाः]  
  
विनीतः शास्त्रसम्पन्नः कोशशौर्यसमन्वितः  ।  
ब्रह्मण्यो दानशीलः स्यात् सत्यधर्मपरो नृपः  ॥ क्_००१ ॥  
  
स्तम्भोपतापपैशुन्य- चापलक्रोधवर्जितः  ।  
प्रगल्भः सन्नतोदग्रः सम्भाषी प्रियदर्शनः  ॥ क्_००२ ॥  
  
वश्येन्द्रियं जितात्मानं धृतदण्डं विकारिषु  ।  
परीक्ष्यकारिणं धीरम् अत्यन्तं श्रीर् निषेवते  ॥ क्_००३ ॥  

[राजधर्माः]  
  
शौर्यविद्यार्थबाहुल्यात् प्रभुत्वाच् च विशेषतः  ।  
सदा चित्तं नरेन्द्राणां मोहम् आयाति कारणात्  ॥ क्_००४ ॥  
  
तस्माच् चित्तं प्रबोद्धव्यं राजधर्मे सदा द्विजैः  ।  
पवित्रं परमं पुण्यं स्मृतिवाक्यं न लङ्घयेत्  ॥ क्_००५ ॥  
  
वेदध्वनिप्रभावेण देवाः स्वर्गनिवासिनः  ।  
ते ऽपि तत्र प्रमोदन्ते तृप्तास् तु द्विजपूजनात्  ॥ क्_००६ ॥  
  
तस्माद् यत्नेन कर्तव्या द्विजपूजा सदा नृपैः  ।  
तेन भूयो ऽपि शक्रत्वं नरेन्द्रत्वं पुनः पुनः  ॥ क्_००७ ॥  
  
सुराध्यक्षश् च्युतः स्वर्गान् नृपरूपेण तिष्ठति  ।  
कर्तव्यं तेन तन् नित्यं येन तत्त्वं समाप्नुयात्  ॥ क्_००८ ॥  
  
आत्मीये संस्थिता धर्मे नृपाः शक्रत्वम् आप्नुयुः  ।  
अवीचिवासिनो ये तु व्यपेताचारिणः सदा  ॥ क्_००९ ॥  
  
गच्छेत् सम्यगविज्ञाय वशं क्रोधस्य यो नृपः  ।  
वसेत् स नरके घोरे कल्पार्धं तु न संशयः  ॥ क्_०१० ॥  
  
एतैर् एव गुणैर् युक्तम् अमात्यं कार्यचिन्तकम्   ।  
ब्राह्मणं तु प्रकुर्वीत नृपभक्तं कुलोद्वहम्  ॥ क्_०११ ॥  
  
मन्त्रिणो यत्र सभ्याश् च वैद्याश् च प्रियवादिनः  ।  
राज्याद् धर्मात् सुखात् तत्र क्षिप्रं हीयेत पार्थिवः  ॥ क्_०१२ ॥  
  
न तस्य वचने कोपम् एतेषां तु प्रवर्तयेत्  ।  
यस्माद् एतैः सदा वाच्यं न्याय्यं सुपरिनिष्ठितम्  ॥ क्_०१३ ॥  
  
यत्र कर्माणि नृपतिः स्वयं पश्यति धर्मतः  ।  
तत्र साधुसमाचारा निवसेयुः सुखं प्रजाः  ॥ क्_०१४ ॥  
  
प्रजानां रक्षणं नित्यं कण्टकानां च शोधनम्  ।  
द्विजानां पूजनं चैव एतद् अर्थं कृतो नृपः  ॥ क्_०१५ ॥  
  
भूस्वामी तु स्मृतो राजा नान्यद्रव्यस्य सर्वदा  ।  
तत्फलस्य हि षड्भागं प्राप्नुयान् नान्यथैव तु  ॥ क्_०१६ ॥  
  
भूतानां तन्निवासित्वात् स्वामित्वं तेन कीर्तितम्  ।  
तत्क्रिया बलिषड्भागं शुभाशुभनिमित्तजम्  ॥ क्_०१७ ॥  
  
एवं प्रवर्तते यस् तु लोभं त्यक्त्वा नराधिपः  ।  
तस्य पुत्राः प्रजायन्ते राष्ट्रं कोशश् च वर्धते  ॥ क्_०१८ ॥  
  
अन्यायेन हि यो राष्ट्रात् करं दण्डं च पार्थिवः  ।  
सस्यभागं च शुल्कं चाप्य् आददीत स पापभाक्  ॥ क्_०१९ ॥  
  
अर्थशास्त्रोक्तम् उत्सृज्य धर्मशास्त्रोक्तम् आव्रजेत्  ॥ क्_०२० ॥  
  
दुष्टस्यापि नरेन्द्रस्य तद्राष्ट्रं न विनाशयेत्  ।  
न प्रजानुमतो यस्माद् अन्यायेषु प्रवर्तते  ॥ क्_०२१ ॥  
  
अक्लेशेनार्थिने यस् तु राजा सम्यङ् निवेदयेत्  ।  
तत् तारयत्य् अनन्तं स्याद् धर्मार्थं दानम् ईदृशम्  ॥ क्_०२२ ॥  
  
न्यायेनाक्रम्य यल्लब्धं रिपुं निर्जित्य पार्थिवैः  ।  
तच् छुद्धं तत्प्रदेयं तन् नान्यथोपहृतं क्वचित्  ॥ क्_०२३ ॥  
  
राजा पुरोहितं कुर्याद् उदितं ब्राह्मणं हितम्   ।  
कृताध्ययनसम्पन्नम् अलुब्धं सत्यवादिनम्  ॥ क्_०२४ ॥  

[व्यवहारलक्षणादि]  
  
प्रयत्नसाध्ये विच्छिन्ने धर्माख्ये न्यायविस्तरे  ।  
साध्यमूलस् तु यो वादो व्यवहारः स उच्यते  ॥ क्_०२५ ॥  
  
वि नानार्थे ऽव सन्देहे हरणं हार उच्यते  ।  
नानासन्देहहरणाद् व्यवहार इति स्मृतः  ॥ क्_०२६ ॥  
  
न राजा तु विशित्वेन धनलोभेन वा पुनः  ।  
स्वयं कार्याणि कुर्वीत नराणाम् अविवादिनाम्  ॥ क्_०२७ ॥  
  
उत्पादयति यो हिंसां देयं वा न प्रयच्छति  ।  
याचम् आनय दौःशील्याद् आकृष्यो ऽसौ नृपाज्ञया  ॥ क्_०२८ ॥  
  
द्विपदे साध्यभेदात् तु पदाष्टादशतां गते  ।  
अष्टादश क्रियाभेदाद् भिन्नान्य् अष्टसहस्रशः  ॥ क्_०२९ ॥  
  
साध्यवादस्य मूलं स्याद् वादिना यन् निवेदितम्  ।  
देयाप्रदानं हिंसा चेत्य् उत्थानद्वयम् उच्यते  ॥ क्_०३० ॥  
  
पूर्वपक्षश् चोत्तरं च प्रत्याकलितम् एव च  ।  
क्रियापादश् च तेनायं चतुष्पात् समुदाहृतः  ॥ क्_०३१ ॥  
  
धर्मशास्त्रार्थशास्त्रे तु स्कन्धद्वयम् उदाहृतम्  ।  
जयश् चैवावसायश् च द्वे फले समुदाहृते  ॥ क्_०३२ ॥  
  
शास्त्रेण निन्दितं त्व् अर्थ- मुख्यो राज्ञा प्रचोदितः   ।  
आवेदयति यः पूर्वं स्तोभकः स उदाहृतः  ॥ क्_०३३ ॥  
  
नृपेणैव नियुक्तो यः पददोषम् अवेक्षितुम्  ।  
नृपस्य सूचयेज् ज्ञात्वा सूचकः स उदाहृतः  ॥ क्_०३४ ॥  

[धर्मव्यवहारचरित्रराजशासनादीणां बलाबलविचारः]  
  
दोषकारी तु कर्तृत्वं धनस्वामी स्वकं धनम्  ।  
विवादे प्राप्नुयाद् यत्र धर्मेणैव स निर्णयः  ॥ क्_०३५ ॥  
  
स्मृतिशास्त्रं तु यत् किञ्चित् प्रथितं धर्मसाधकैः  ।  
कार्याणां निर्णयार्थे तु व्यवहारः स्मृतो हि सः  ॥ क्_०३६ ॥  
  
यद् यद् आचर्यते येन धर्म्यं वाधर्म्यम् एव वा  ।  
देशस्याचरणान् नित्यं चरित्रं तत्प्रकीर्तितम्  ॥ क्_०३७ ॥  
  
न्यायशास्त्राविरोधेन देशदृष्टेस् तथैव च  ।  
यं धर्मं स्थापयेद् राजा न्याय्यं तद्राजशासनम्  ॥ क्_०३८ ॥  
  
युक्तियुक्तं तु कार्यं स्याद् दिव्यं यत्र विवर्जितम्  ।  
धर्मस् तु व्यवहारेण बाध्यते तत्र नान्यथा  ॥ क्_०३९ ॥  
  
प्रतिलोमप्रसूतेषु तथा दुर्गनिवासिषु  ।  
विरुद्धं नियतं प्राहुस् तं धर्मं न विचालयेत्  ॥ क्_०४० ॥  
  
निर्णयं तु यदा कुर्यात् तेन धर्मेण पार्थिवः  ।  
व्यवहारश् चरित्रेण तदा तेनैव बाध्यते  ॥ क्_०४१ ॥  
  
विरुद्धं न्यायतो यत् तु चरित्रं कल्प्यते नृपैः   ।  
एवं तत्र निरस्येत चरित्रं तु नृपाज्ञया  ॥ क्_०४२ ॥  
  
अनेन विधिना युक्तं बाधकं यद् यद् उत्तरम्  ।  
अन्यथाबाधनं यत्र तत्र धर्मो विहन्यते  ॥ क्_०४३ ॥  
  
अस्वर्ग्या लोकनाशाय परानीकभयावहा  ।  
आयुर्बीजहरी राज्ञां सति वाक्ये स्वयं कृतिः  ॥ क्_०४४ ॥  
  
तस्माच् छास्त्रानुसारेण राजा कार्याणि साधयेत्  ।  
वाक्याभावे तु सर्वेषां देशदृष्टेन सन्नयेत्  ॥ क्_०४५ ॥  
  
यस्य देशस्य यो धर्मः प्रवृत्तः सार्वकालिकः  ।  
श्रुतिस्मृत्यविरोधेन देशदृष्टः स उच्यते  ॥ क्_०४६ ॥  
  
देशपत्तनगोष्ठेषु पुरग्रामेषु वासिनाम्  ।  
तेषां स्वसमयैर् धर्म- शास्त्रतो ऽन्येषु तैः सह  ॥ क्_०४७ ॥  
  
देशस्यानुमतेनैव व्यवस्था या निरूपिता  ।  
लिखिता तु सदा धार्या मुद्रिता राजम् उद्रया  ॥ क्_०४८ ॥  
  
शास्त्रवद् यत्नतो रक्ष्या तां निरीक्ष्य विनिर्णयेत्  ।  
नैगमस्थैस् तु यत् कार्यं लिखितं यद् व्यवस्थितम्  ॥ क्_०४९ ॥  
  
तस्मात् तत् सम्प्रवर्तेत नान्यथैव प्रवर्तयेत्  ।  
प्रमाणदेशदृष्टं तु यद् एवम् इति निश्चितम्  ॥ क्_०५० ॥  
  
अप्र्वृत्तं कृतं यत्र श्रुतिस्मृत्यनुमोदितम्   ।  
नान्यथा तत् पुनः कार्यं न्यायापेतं विवर्जयेत्  ॥ क्_०५१ ॥  

[धर्माधिकरणम्]  
  
धर्मशास्त्रविचारेण मूलसारविवेचनम्  ।  
यत्राधिक्रियते स्थाने धर्माधिकरणं हि तत्  ॥ क्_०५२ ॥  
  
प्रातर् उत्थाय नृपतिः शौचं कृत्वा समाहितः  ।  
गुरुं ज्योतिर्विदं वैद्यान् देवान् विप्रान् पुरोहितान्  ॥ क्_०५३ ॥  
  
यथार्हम् एतान् सम्पूज्य सुपुष्पाभरणाम्बरैः  ।  
अभिवन्द्य च गुर्वादीन् सुमुखां प्रविशेत् सभाम्  ॥ क्_०५४ ॥  
  
विनीतवेषो नृपतिः सभां गत्वा समाहितः  ।  
आसीनः प्राङ्मुखः स्थित्वा पश्येत् कार्याणि कार्यिणाम्  ।  
सह त्रैविद्यवृद्धैश् च मन्त्रज्ञैश् चैव मन्त्रिभिः  ॥ क्_०५५ ॥  
  
सप्राड्विवाकः सामात्यः सब्राह्मणपुरोहितः  ।  
ससभ्यः प्रेक्षको राजा स्वर्गे तिष्ठति धर्मतः  ॥ क्_०५६ ॥  
  
सह सभ्यैः स्थिरैर् युक्तैः प्राज्ञैर् मौलैर् द्विजोत्तमैः  ।  
धर्मशास्त्रार्थकुशलैर् अर्थशास्त्रविशारदैः  ॥ क्_०५७ ॥  
  
कुलशीलवयोवृत्त- वित्तवद्भिर् अमत्सरैः  ।  
वणिग्भिः स्यात् कतिपयैः कुलभूतैर् अधिष्ठितम्  ॥ क्_०५८ ॥  
  
श्रोतारो वणिजस् तत्र कर्तव्या न्यायदर्शिनः   ॥ क्_०५९ ॥  
  
[कार्यदर्शनकालः]  
  
सभास्थानेषु पूर्वाह्णे कार्याणां निर्णयं नृपः  ।  
कुर्याच् छास्त्रप्रणीतेन मार्गेणामित्रकर्षणः  ॥ क्_०६० ॥  
  
दिवसस्याष्टमं भागं मुक्त्वा कालत्रयं तु यत्  ।  
स कालो व्यवहाराणां शास्त्रदृष्टः परः स्मृतः  ॥ क्_०६१ ॥  
  
आद्याद् अह्नो ऽष्टभागाद् यद् ऊर्ध्वं भागत्रयं भवेत्  ।  
स कालो व्यवहारस्य शास्त्रे दृष्टो मनीषिभिः  ॥ क्_०६२ ॥  

[प्राड्विवाकः]  
  
यदा कुर्यान् न नृपतिः स्वयं कार्यविनिर्णयम्  ।  
तदा तत्र नियुञ्जीत ब्राह्मणं शास्त्रपारगम्  ॥ क्_०६३ ॥  
  
दक्षं कुलीनमध्यस्थम् अनुद्वेगकरं स्थिरम्  ।  
परत्र भीरुं धर्मिष्ठम् उद्युक्तं क्रोधवर्जितम्  ॥ क्_०६४ ॥  
  
अक्रूरो मधुरः स्निग्धः क्षमायातो विचक्षणः  ।  
उत्साहवान् अलुब्धश् च वादे योज्यो नृपेण तु  ॥ क्_०६५ ॥  
  
एकशास्त्रम् अधीयानो न विद्यात् कार्यनिश्चयम्  ।  
तस्माद् बह्वागमः कार्यो विवादेषूत्तमो नृपैः  ॥ क्_०६६ ॥  
  
ब्राह्मणो यत्र न स्यात् तु क्षत्रियं तत्र योजयेत्   ।  
वैश्यं वा धर्मशास्त्रज्ञं शूद्रं यत्नेन वर्जयेत्  ॥ क्_०६७ ॥  
  
अतो ऽन्यैर् यत् कृतं कार्यम् अन्यायेन कृतं तु तत्  ।  
नियुक्तैर् अपि विज्ञेयं दैवाद् यद्य् अपि शास्त्रतः  ॥ क्_०६८ ॥  
  
व्यवहाराश्रितं प्रश्नं पृच्छति प्राङ् इति स्थितिः  ।  
विवेचयति यस् तस्मिन् प्राड्विवाकस् ततः स्मृतः  ॥ क्_०६९ ॥  
  
अनिर्णीते तु यद्य् अर्थे सम्भाषेत रहो ऽर्थिना  ।  
प्राड्विवाको ऽथ दण्ड्यः स्यात् सभ्याश् चैव विशेषतः  ॥ क्_०७० ॥  

[सभ्याः]  
  
अलुब्धा धनवन्तश् च धर्मज्ञाः सत्यवादिनः  ।  
सर्वशास्त्रप्रवीणाश् च सभ्याः कार्या द्विजोत्तमाः  ॥ क्_०७१ ॥  
  
न्यायशास्त्रम् अतिक्रम्य सभ्यैर् यत्र विनिश्चितम्  ।  
तत्र धर्मो ह्य् अधर्मेण हतो हन्ति न संशयः  ॥ क्_०७२ ॥  
  
यत्र धर्मो ह्य् अधर्मेण सत्यं यत्रानृतेन च  ।  
हन्यते प्रेक्षमाणानां हतास् तत्र सभासदः  ॥ क्_०७३ ॥  
  
अधर्मतः प्रवृत्तं तु नोपेक्षेरन् सभासदः  ।  
उपेक्षमाणाः सनृपा नरकं यान्त्य् अधोमुखाः  ॥ क्_०७४ ॥  
  
अन्यायेनापि तं यान्तं ये ऽनुयान्ति सभासदः   ।  
ते ऽपि तद्भागिनस् तस्माद् बोधनीयः स तैर् नृपः  ॥ क्_०७५ ॥  
  
न्यायमार्गाद् अपेतं तु ज्ञात्वा चित्तं महीपतेः  ।  
वक्तव्यं तत्प्रियं तत्र न सभ्यः किल्विषी भवेत्  ॥ क्_०७६ ॥  
  
सभ्येनावश्यवक्तव्यं धर्मार्थसहितं वचः  ।  
शृणोति यदि नो राजा स्यात् तु सभ्यस् ततो ऽनघः  ॥ क्_०७७ ॥  
  
अधर्माय यदा राजा नियुञ्जीत विवादिनाम्  ।  
विज्ञाप्य नृपतिं सभ्यस् तदा कार्यं निवर्तयेत्  ॥ क्_०७८ ॥  
  
स्नेहाद् अज्ञानतो वापि लोभाद् वा मोहतो ऽपि वा  ।  
तत्र सभ्यो ऽन्यथावादी दण्ड्यो ऽसभ्यः स्मृतो हि सः  ॥ क्_०७९ ॥  
  
कार्यस्य निर्णयं सम्यग् ज्ञात्वा सभ्यस् ततो वदेत्  ।  
अन्यथा नैव वक्तव्यं वक्ता द्विगुणदण्डभाक्  ॥ क्_०८० ॥  
  
सभ्यदोषात् तु यन् नष्टं देयं सभ्येन तत् तदा  ।  
कार्यं तु कार्यिणाम् एव निश्चितं न विचालयेत्  ॥ क्_०८१ ॥  

[कार्यनिर्णेतॄणां गुरुलाघवम्]  
  
कुलानि श्रेणयश् चैव गणस् त्व् अधिकृतो नृपः  ।  
प्रतिष्ठा व्यवहाराणां गुर्वेभ्यस् तूत्तरोत्तरम्  ॥ क्_०८२ ॥  
  
तपस्विनां तु कार्याणि त्रैविद्यैर् एव कारयेत्   ।  
मायायोगविदां चैव न स्वयं कोपकारणात्  ॥ क्_०८३ ॥  
  
सम्यग्विज्ञानसम्पन्नो नोपदेशं प्रकल्पयेत्  ।  
उत्कृष्टजातिशीलानां गुर्वाचार्यतपस्विनाम्  ॥ क्_०८४ ॥  
  
गोत्रस्थितिस् तु या तेषां क्रमाद् आयाति धर्मतः  ।  
कुलधर्मं तु तं प्राहुः पालयेत् तं तथैव तु  ॥ क्_०८५ ॥  

[प्रश्नप्रकारः]  
  
काले कार्यार्थिनं पृच्छेत् प्रणतं पुरतः स्थितम्  ।  
किं कार्यं का च ते पीडा मा भैषीर् ब्रूहि मानव  ॥ क्_०८६ ॥  
  
केन कस्मिन् कदा कस्मात् पृच्छेद् एवं सभागतः  ।  
एवं पृष्टः स यद् ब्रूयात् तत् सभ्यैर् ब्राह्मणः सहः  ॥ क्_०८७ ॥  
  
विमृश्य कार्यं न्याय्यं चेद् आह्वानार्थम् अतः परम्  ।  
मुद्रां वा निक्षिपेत् तस्मिन् पुरुषं वा समादिशेत्  ॥ क्_०८८ ॥  

[प्रतिनिधिः]  
  
समर्पितो ऽर्थिना यो ऽन्यः परो धर्माधिकारिणि  ।  
प्रतिवादी स विज्ञेयः प्रतिपन्नश् च यः स्वयम्  ॥ क्_०८९ ॥  
  
अधिकारो ऽभियुक्तस्य नेतरस्यास्त्य् असङ्गतेः   ।  
इतरो ऽप्य् अभियुक्तेन प्रतिरोधिकृतो मतः  ॥ क्_०९० ॥  
  
अर्थिना सन्नियुक्तो वा प्रत्यर्थिप्रहितो ऽपि वा  ।  
यो यस्यार्थे विवदते तयोर् जयपराजयौ  ॥ क्_०९१ ॥  
  
दासाः कर्मकराः शिष्या नियुक्ता बान्धवास् तथा  ।  
वादिनो न च दण्ड्याः स्युः यस् त्व् अतो ऽन्यः स दण्डभाक्  ॥ क्_०९२ ॥  
  
ब्रह्महत्यासुरापान- स्तेयगुर्वङ्गनागमे  ।  
अन्येषु चातिपापेषु प्रतिवादी न दीयते  ॥ क्_०९३ ॥  
  
मनुष्यमारणे स्तेये परदाराभिमर्शने  ।  
अभक्ष्यभक्षणे चैव कन्याहरणदूषणे  ॥ क्_०९४ ॥  
  
पारुष्ये कूटकरणे नृपद्रोहे तथैव च  ।  
प्रतिवादी न दातव्यः कर्ता तु विवदेत् स्वयम्  ॥ क्_०९५ ॥  

[आह्वानं]  
  
धर्मोत्सुकान् अभ्युदये रोगिणो ऽथ जडान् अपि  ।  
अस्वस्थमत्तोन्मत्तार्त- स्त्रियो नाह्वानयेन् नृपः  ॥ क्_०९६ ॥  
न हीनपक्षां युवतिं कुले जातां प्रसूतिकाम्   ।  
सर्ववर्णोत्तमां कन्यां ता ज्ञातिप्रभुकाः स्मृताः  ॥ क्_०९७ ॥  
  
तदधीनकुटुम्बिन्यः स्वैरिण्यो गणिकाश् च याः  ।  
निष्कुला याश् च पतितास् तासाम् आह्वानम् इष्यते  ॥ क्_०९८ ॥  
  
सशस्त्रो ऽनुत्तरीयो वा मुक्तकेशः सहासनः  ।  
वामहस् तेन वा वादं वदन् दण्डम् अवाप्नुयात्  ॥ क्_०९९ ॥  
  
आहूतस् त्व् अवमन्येत यः शक्तो राजशासनम्  ।  
तस्य कुर्यान् नृपो दण्डं विधिदृष्टेन कर्मणा  ॥ क्_१०० ॥  
  
हीने कर्माणि पञ्चाशन्- मध्यमे द्विशतावरः  ।  
गुरुकार्येषु दण्डः स्यान् नित्यं पञ्चशतावरः  ॥ क्_१०१ ॥  
  
कल्पितो यस्य यो दण्डस् त्व् अपराधस्य यत्नतः  ।  
पणानां ग्रहणं तु स्यात् तन्मूल्यं वाथ राजनि  ॥ क्_१०२ ॥  

[आसेधः]  
  
उत्पादयति यो हिंसां देयं वा न प्रयच्छति  ।  
याचम् आनाय दौःशील्याद् आकृष्यो ऽसौ नृपाज्ञया  ॥ क्_१०३ ॥  
  
आवेद्य तु नृपे कार्यम् असन्दिग्धे प्रतिश्रुते  ।  
तदासेधं प्रयुञ्जीत यावद् आह्वानदर्शनम्  ॥ क्_१०४ ॥  
  
आसेधयोग्य आसिद्ध उत्क्रामन् दण्डम् अर्हति   ॥ क्_१०५ ॥  
  
[अनासेध्याः]  
  
यस् त्व् इन्द्रियनिरोधेन व्याहारोच्छ्वसनादिभिः  ।  
आसेधयेद् अनासेध्यं स दण्ड्यो न त्व् अतिक्रमी  ॥ क्_१०६ ॥  
  
वृक्षपर्वतम् आरूढा हस्त्यश्वरथनौस्थिताः  ।  
विषमस्थाश् च ते सर्वे नासेध्याः कार्यसाधकैः  ॥ क्_१०७ ॥  
  
व्याध्यार्ता व्यसनस्थाश् च यजमानास् तथैव च  ।  
अनुत्तीर्णाश् च नासेध्या मत्तोन्मत्तजडास् तथा  ॥ क्_१०८ ॥  
  
न कर्षको बीजकाले सेनाकाले तु सैनिकः  ।  
प्रतिज्ञाय प्रयातश् च कृतकालश् च नान्तरा  ॥ क्_१०९ ॥  
  
उद्युक्तः कर्षकः सस्ये तोयस्यागमने तथा  ।  
आरम्भात् सङ्ग्रहं यावत् तत्कालं न विवादयेत्  ।  
आसेधयंस् त्व् अनासेध्यं रज्ञा शास्य इति स्थितिः  ॥ क्_११० ॥  
  
अभियुक्तश् च रुद्धश् च तिष्ठेयुश् च नृपाज्ञया  ।  
न तस्यान्येन कर्तव्यम् अभियुक्तं विदुर् बुधाः  ॥ क्_१११ ॥  
  
एकाहद्व्याहाद्यपेक्षं देशकालाद्यपेक्षया  ।  
दूताय साधिते कार्ये तेन भक्तं प्रदापयेत्  ॥ क्_११२ ॥  
  
देशकालवयःशक्त्याद्य्- अपेक्षं भोजनं स्मृतम्   ।  
आकारकस्य सर्वत्र इति तत्त्वविदो विदुः  ॥ क्_११३ ॥  

[प्रतिभूत्वेनाग्राह्याः]  
  
न स्वामी न च वै शत्रुः स्वामिनाधिकृतस् तथा  ।  
निरुद्धो दण्डितश् चैव संशयस्थाश् च न क्वचित्  ॥ क्_११४ ॥  
  
नैव रिक्थी न रिक्तश् च न चैवात्यन्तवासिनः  ।  
राजकार्यनियुक्तश् च ये च प्रव्रजिता नराः  ॥ क्_११५ ॥  
  
नाशक्तो धनिने दातुं दण्डं राज्ञे च तत्समम्  ।  
जीवन् वापि पिता यस्य तथैवेच्छाप्रवर्तकः  ।  
नाविज्ञातो ग्रहीतव्यः प्रतिभूत्वक्रियां प्रति  ॥ क्_११६ ॥  
  
अथ चेत् प्रतिभूर् नास्ति वादयोग्यस्य वादिनः  ।  
स रक्षितो दिनस्यान्ते दद्याद् दूताय वेतनम्  ॥ क्_११७ ॥  
  
द्विजातिः प्रतिभूहीनो रक्ष्यः स्याद् बाह्यचारिभिः  ।  
शूद्रादीन् प्रतिभूहीनान् बन्धयेन् निगडेन तु  ॥ क्_११८ ॥  
  
अतिक्रमे ऽपयाते च दण्डयेत् तं पणाष्टकम्  ।  
नित्यकर्मापरोधस् तु कार्यः सर्ववर्णिनाम्  ॥ क्_११९ ॥  
  
ग्रहीतग्रहणो न्याये न प्रवर्त्यो महीभृता  ।  
तस्य वा तत्समर्प्यं स्यात् स्थापयेद् वा परस्य तत्  ॥ क्_१२० ॥  

[अभियोक्त्रादीनाम् उक्तिक्रमः]  
  
तत्राभियोक्ता प्राग् ब्रूयाद् अभियुक्तस् त्व् अनन्तरम्  ।  
तयोर् अन्ते सदस्यास्तु प्राड्विवाकस् ततः परम्  ॥ क्_१२१ ॥  
  
यस्य स्याद् अधिका पीडा कार्यं वाप्य् अधिकं भवेत्  ।  
पूर्वपक्षो भवेत् तस्य न यः पूर्वं निवेदयेत्  ॥ क्_१२२ ॥  
  
यस्य वार्थगता पीडा शारीरी वाधिका भवेत्  ।  
तस्यार्थिवादो दातव्यो न यः पूर्वं निवेदयेत्  ॥ क्_१२३ ॥  

[प्रतिज्ञास्वरूपम्]  
  
निवेश्य कालं वर्षं च मासं पक्षं तिर्थि तथा  ।  
वेलां प्रदेशं विषयं स्थानं जात्याकृती वयः  ॥ क्_१२४ ॥  
  
साध्यप्रमाणं द्रव्यं च सङ्ख्यां नाम तथात्मनः  ।  
राज्ञां च क्रमशो नाम निवासं साध्यनाम च  ॥ क्_१२५ ॥  
  
क्रमात् पितॄणां नामानि पीडां चाहर्तृदायकौ  ।  
क्षमालिङ्गानि चान्यानि पक्षं सङ्कीर्त्य कल्पयेत्  ॥ क्_१२६ ॥  
  
देशश् चैव तथा स्थानं सन्निवेशस् तथैव च  ।  
जातिः सञ्ज्ञा निवासश् च प्रमाणं क्षेत्रनाम च  ॥ क्_१२७ ॥  
  
पितृपैतामहं चैव पूर्वराजानुकीर्तनम्  ।  
स्थावरेषु विवादेषु दशैतानि निवेशयेत्  ॥ क्_१२८ ॥  
  
रागादीनां यद् एकेन कोपितः करणे वदेत्  ।  
तद् ओम् इति लिखेत् सर्वं वादिनः फलकादिषु  ॥ क्_१२९ ॥  
  
अधिकान् शोधयेद् अर्थान् न्यूनांश् च प्रतिपूरयेत्  ।  
भूमौ निवेशयेत् तावद् यावत् पक्षः प्रतिष्ठितः  ॥ क्_१३० ॥  
  
पूर्वपक्षं स्वभावोक्तं प्राड्विवाको ऽभिलेखयेत्  ।  
पाण्डुलेखेन फलके ततः पत्रे विशोधितम्  ॥ क्_१३१ ॥  
  
अन्यद् उक्तं लिखेद् अन्यद् यो ऽर्थिप्रत्यर्थिनां वचः  ।  
चौरवच् छासयेत् तं तु धार्मिकः पृथिवीपतिः  ॥ क्_१३२ ॥  
  
सोल्लेखनं वा लभते त्र्य् अहं सप्ताहम् एव वा  ।  
मतिर् उत्पद्यते यावद् विवादे वक्तुम् इच्छतः  ॥ क्_१३३ ॥  
  
यस्मात् कार्यसमारम्भाच् चिरात् तेन विनिश्चयः   ।  
तस्मात् न लभते कालम् अभियुक्तस् तु कालभाक्  ॥ क्_१३४ ॥  
  
मतिर् नोत्सहते यत्र विवादे कार्यम् इच्छतोः  ।  
दातव्यस् तत्र कालः स्याद् अर्थिप्रत्यर्थिनोर् अपि  ॥ क्_१३५ ॥  

[प्रतिज्ञादोषाः : पूर्वपक्षदोषाः]  
  
यश् च राष्ट्रविरुद्धश् च यश् च राज्ञा विवर्जितः  ।  
अनेकपदसङ्कीर्णः पूर्वपक्षो न सिद्ध्यति  ॥ क्_१३६ ॥  
  
बहुप्रतिज्ञं यत् कार्यं व्यवहारेषु निश्चितम्  ।  
कामं तद् अपि गृह्णीयाद् राजा तत्त्वबुभुत्सया  ॥ क्_१३७ ॥  
  
देशकालविहीनश् च द्रव्यसङ्ख्याविवर्जितः  ।  
साध्यप्रमाणहीनश् च पक्षो ऽनादेय इष्यते  ॥ क्_१३८ ॥  
  
न्यायस्थं नेच्छते कर्तुम् अन्यायं वा करोत्य् अयम्  ।  
न लेखयति यत् त्व् एवं तस्य पक्षो न सिध्यति  ॥ क्_१३९ ॥  
  
अप्रसिद्धं निराबाधं निरर्थं निष्प्रयोजनम्  ।  
असाध्यं वा विरुद्धं वा पक्षाभासं विवर्जयेत्  ॥ क्_१४० ॥  
  
प्रतिज्ञादोषनिर्मुक्तं साध्यं सत्कारणान्वितम्   ।  
निश्चितं लोकसिद्धं च पक्षं पक्षविदो विदुः  ॥ क्_१४१ ॥  
  
स्वल्पाक्षरः प्रभूतार्थो निःसन्दिग्धो निराकुलः  ।  
विरोधिकारणैर् मुक्तो विरोधिप्रतिषेधकः  ॥ क्_१४२ ॥  
  
यदा त्व् एवं विधः पक्षः कल्पितः पूर्ववादिना  ।  
दद्यात् तत्पक्षसम्बद्धं प्रतिवादी तदोत्तरम्  ॥ क्_१४३ ॥  
  
श्राव्यमाणो ऽर्थिना यत्र यो ह्य् अर्थो न विघातितः  ।  
दानकाले ऽथवा तूष्णीं स्थितः सो ऽर्थो ऽनुमोदितः  ॥ क्_१४४ ॥  

[उत्तरं सद्यो दातव्यं कालान्तरेण वा दातव्यम्]  
  
श्रुत्वा लेख्यगतं त्व् अर्थं प्रत्यर्थी कारणाद् यदि  ।  
कालं विवादे याचेत तस्य देयो न संशयः  ॥ क्_१४५ ॥  
  
सद्यो वैकाहपञ्चाह- त्र्यहं वा गुरुलाघवात्  ।  
लभेतासौ त्रिपक्षं वा सप्ताहं वा ऋणादिषु  ॥ क्_१४६ ॥  
  
कालं शक्तिं विदित्वा तु कार्याणां च बलाबलम्  ।  
अल्पं वा बहु वा कालं दद्यात् प्रत्यर्थिने प्रभुः  ॥ क्_१४७ ॥  
  
दिनं मासार्धमासौ वा ऋतुः संवत्सरो ऽपि वा   ।  
क्रियास्थित्यनुरूपस् तु देयं कालः परेण तु  ॥ क्_१४८ ॥  
  
व्यपैति गौरवं यत्र विनाशस् त्याग एव वा  ।  
कालं तत्र न कुर्वीत कार्यम् आत्ययिकं हि तत्  ॥ क्_१४९ ॥  
  
धेनाव् अनडुहि क्षेत्रे स्त्रीषु प्रजनने तथा  ।  
न्यासे याचितके दत्ते तथैव क्रयविक्रये  ॥ क्_१५० ॥  
  
कन्याया दूषणे स्तेये कलहे साहसे निधौ  ।  
उपधौ कौटसाक्ष्ये च सद्य एव विवादयेत्  ॥ क्_१५१ ॥  
  
साहसस्तेयपारुष्य- गोऽभिशापे तथात्यये  ।  
भूमौ विवादयेत् क्षिप्रम् अकाले ऽपि बृहस्पतिः  ॥ क्_१५२ ॥  
  
सद्यः कृतेषु कार्येषु सद्य एव विवादयेत्  ।  
कालातीतेषु वा कालं दद्यात् प्रत्यर्थिने प्रभुः  ॥ क्_१५३ ॥  
  
सद्यः कृते सद्य एव मासातीते दिनं भवेत्  ।  
षडाब्दिके त्रिरात्रं स्यात् सप्ताहं द्वादशाब्दिके  ॥ क्_१५४ ॥  
  
विंशत्यब्दे दशाहं तु मासार्धं वा लभेत सः  ।  
मासं त्रिंशत्समातीते त्रिपक्षं परतो भवेत्  ॥ क्_१५५ ॥  
  
कालं संवत्सराद् अर्वाक् स्वयम् एव यथेप्सितम्  ।  
संवत्सरं जडोन्मत्त- मनस्के व्याधिपीडिते  ॥ क्_१५६ ॥  
  
दिगन्तरप्रपन्ने वा अज्ञातार्थे च वस्तुनि   ।  
मूलं वा साक्षिणो वाथ परदेशे स्थिता यदा  ॥ क्_१५७ ॥  
  
तत्र कालो भवेत् पुंसाम् आ स्वदेशसमागमात्  ।  
दत्ते ऽपि काले देयं स्यात् पुनः कार्यस्य गौरवात्  ॥ क्_१५८ ॥  
  
पूर्वपक्षश्रुतार्थस् तु प्रत्यर्थी तदनन्तरम्  ।  
पूर्वपक्षार्थसम्बन्धं प्रतिपक्षं निवेदयेत्  ॥ क्_१५९ ॥  
  
आचारद्रव्यदानेष्ट- कृत्योपस्थाननिर्णये  ।  
नोपस्थितो यदा कश्चिच् छलं तत्र न कारयेत्  ॥ क्_१६० ॥  
  
दैवराजकृतो दोषस् तस्मिन् काले यदा भवेत्  ।  
अबाधत्यागमात्रेण न भवेत् स पराजितः  ॥ क्_१६१ ॥  
  
दैवराजकृतं दोषं साक्षिभिः प्रतिपादयेत्  ।  
जैह्म्येन वर्तमानस्य दण्डो दाप्यस् तु तद्धनम्  ॥ क्_१६२ ॥  
  
अभियुक्तो ऽभियोक्तारम् अभियुञ्जीत कर्हिचित्  ।  
अन्यत्र दण्डपारुष्य- स्तेयसङ्ग्रहणात्ययात्  ॥ क्_१६३ ॥  
  
यावन् यस्मिन् समाचारः पारम्पर्यक्रमागतः  ।  
तं प्रतीक्ष्य यथान्यायम् उत्तरं दापयेन् नृपः  ॥ क्_१६४ ॥  

[चतुर्विधम् उत्तरम्]  
  
सत्यं मिथ्योत्तरं चैव प्रत्यवस्कन्दनं तथा  ।  
पूर्वन्यायविधिश् चैवम् उत्तरं स्याच् चतुर्विधम्  ॥ क्_१६५ ॥  
  
श्रुत्वा भाषार्थम् अन्यस् तु यदा तं प्रतिषेधति  ।  
अर्थतः शब्दतो वापि मिथ्या तज्ज्ञेयम् उत्तरं  ॥ क्_१६६ ॥  
  
अभियुक्तो ऽभियोगस्य यदि कुर्यात् तु निह्नवम्   ।  
मिथ्या तत् तु विजानीयाद् उत्तरं व्यवहारतः  ॥ क्_१६७ ॥  
  
साध्यस्य सत्यवचनं प्रतिपत्तिर् उदाहृता  ॥ क्_१६८ ॥  
  
मिथ्यैतन् नाभिजानामि तदा तत्र न सन्निधिः  ।  
अजातश् चास्मि तत्काल इति मिथ्या चतुर्विधम्  ॥ क्_१६९ ॥  
  
यो ऽर्थिनार्थः समुद्दिष्टः प्रत्यर्थी यदि तं तथा  ।  
प्रपद्य कारणं ब्रूयाद् आधर्यं गुरुर् अब्रवीत्  ॥ क्_१७० ॥  
  
आचारेणावसन्नो ऽपि पुनर् लेखयते यदि  ।  
सो ऽभिधेयो जितः पूर्वं प्राङ्न्यायस् तु स उच्यते  ॥ क्_१७१ ॥  
  
विभावयामि कुलिकैः साक्षिभिर् लिखितेन वा  ।  
जितश् चैव मयायं प्राक् प्राङ्न्यायस्त्रिप्रकारकः  ॥ क्_१७२ ॥  

[उत्तराभासा उत्तरदोषा वा]  
  
अप्रसिद्धं विरुद्धं यद् अत्यल्पम् अतिभूरि च  ।  
सन्दिग्धासम्भवाव्यक्तम् अन्यार्थं चातिदोषवत्  ॥ क्_१७३ ॥  
  
अव्यापकं व्यस्तपदं निगूढार्थं तथाकुलम्  ।  
व्याख्यागम्यम् असारं च नोत्तरं शस्यते बुधैः  ॥ क्_१७४ ॥  
  
यद्व्यस्तपदम् अव्यापि निगूढार्थं तथाकुलम्  ।  
व्याख्यागम्यम् असारं च नोत्तरं स्वार्थसिद्धये  ॥ क्_१७५ ॥  
  
चिह्नाकारसहस्रं तु समयं चाविजानता  ।  
भाषान्तरेण वा प्रोक्तम् अप्रसिद्धं तद् उत्तरम्  ॥ क्_१७६ ॥  
  
प्रतिदत्तं मया बाल्ये प्रतिदत्तं मया न हि  ।  
यद् एवम् आह विज्ञेयं विरुद्धं तद् इहोत्तरं  ॥ क्_१७७ ॥  
  
जितः पुरा मयायं च त्व् अर्थे ऽस्मिन्न् इति भाषितुम्  ।  
पुरा मयायम् इति यत् तद् ऊनं चोत्तरं स्मृतम्  ॥ क्_१७८ ॥  
  
गृहीतम् इति वाच्ये तु कार्यं तेन कृतं मया  ।  
पुरा गृहीतं यद् द्रव्यम् इति यच् चातिभूरि तत्  ॥ क्_१७९ ॥  
  
देयं मयेति वक्तव्ये मयादेयम् इतीदृशम्  ।  
सन्दिग्धम् उत्तरं ज्ञेयं व्यवहारे बुधैस् तदा  ॥ क्_१८० ॥  
  
बलाबलेन चैतेन साहसं स्थापितं पुरा  ।  
अनुक्तम् एतन् मन्यन्ते तद् अन्यार्थम् इतीरितम्  ॥ क्_१८१ ॥  
  
अस्मै दत्तं मया सार्धं सहस्रम् इति भाषिते  ।  
प्रतिदत्तं तदर्धं यत् तद् इहाव्यापकं स्मृतम्  ॥ क्_१८२ ॥  
  
पूर्ववादी क्रियां यावत् सम्यङ् नैव निवेशयेत्  ।  
मया गृहीतं पूर्वं नो तद् व्यस्तपदम् उच्यते  ॥ क्_१८३ ॥  
  
तत्किं तामरसं कश्चिद् अगृहीतं प्रदास्यति  ।  
निगूढार्थं तु तत् प्रोक्तम् उत्तरं व्यवहारतः  ॥ क्_१८४ ॥  
  
किं तेनैव सदा देयं मया देयं भवेद् इति  ।  
एतद् अकुलम् इत्य् उक्तम् उत्तरं तद्विदो विदुः  ॥ क्_१८५ ॥  
  
काकस्य दन्ता नो सन्ति सन्तीत्यादि यद् उत्तरम्  ।  
असारम् इति तत्त्वेन सम्यङ् नोत्तरम् इष्यते  ॥ क्_१८६ ॥  
  
प्रस्तुताद् अल्पम् अव्यक्तं न्यूनाधिकम् असङ्गतम्  ।  
अव्याप्यसारं सन्दिग्धं प्रतिपक्षं न लङ्घयेत्  ॥ क्_१८७ ॥  
  
सन्दिग्धम् अन्यत्प्रकृताद् अत्यल्पम् अतिभूरि च  ।  
पक्षैकदेशव्याप्येव तत् तु नैवोत्तरं भवेत्  ॥ क्_१८८ ॥  
  
पक्षैकदेशे यत् सत्यम् एकदेशे च कारणम्  ।  
मिथ्या चैवैकदेशे च सङ्करात् तद् अनुत्तरम्  ॥ क्_१८९ ॥  
  
न चैकस्मिन् विवादे तु क्रिया स्याद् वादिनोर् द्वयोः  ।  
न चार्थसिद्धिर् उभयोर् न चैकत्र क्रियाद्वयम्  ॥ क्_१९० ॥  

[वादहानिकराणि]  
  
प्रपद्य कारणं पूर्वम् अन्यद्गुरुतरं यदि  ।  
प्रतिवाक्यगतं ब्रूयात् साध्यते तद् धि नेतरत्  ॥ क्_१९१ ॥  
  
यथार्थम् उत्तरं दद्याद् अयच्छन्तं च दापयेत्  ।  
सामभेदादिभिर् मार्गैर् यावत् सो ऽर्थः समुत्थितः  ॥ क्_१९२ ॥  
  
मोहाद् वा यदि वा शाठ्याद् यन् नोक्तं पूर्ववादिना  ।  
उत्तरान्तर्गतं चापि तद्ग्राह्यम् उभयोर् अपि  ॥ क्_१९३ ॥  
  
उपायैश् चोद्यमानस् तु न दद्याद् उत्तरं तु यः  ।  
अतिक्रान्ते सप्तरात्रे जितो ऽसौ दातुम् अर्हति  ॥ क्_१९४ ॥  
  
श्रावयित्वा यथाकार्यं त्यजेद् अन्यद् वदेद् असौ  ।  
अन्यपक्षाश्रयस् तेन कृतो वादी स हीयते  ॥ क्_१९५ ॥  
  
न मयाभिहितं कार्यम् अभियुज्य परं वदेत्  ।  
विब्रुवंश् च भवेद् एवं हीनं तम् अपि निर्दिशेत्  ॥ क्_१९६ ॥  
  
लेखयित्वा तु यो वाक्यंं हीनं वाप्य् अधिकं पुनः  ।  
वदेद् वादी स हीयेत नाभियोगं तु सो ऽर्हति  ॥ क्_१९७ ॥  
  
सभ्याश् च साक्षिणश् चैव क्रिया ज्ञेया मनीषिभिः  ।  
तां क्रियां द्वेष्टि यो मोहात् क्रियाद्वेषी स उच्यते  ॥ क्_१९८ ॥  
  
आह्वानाद् अनुपस्थानात् सद्य एव प्रहीयते  ॥ क्_१९९ ॥  
  
ब्रूहीत् युक्तो ऽपि न ब्रूयात् सद्यो बन्धनम् अर्हति  ।  
द्वितीये ऽहनि दुर्बुद्धेर् विद्यात् तस्य पराजयम्  ॥ क्_२०० ॥  
  
व्याजेनैव तु यत्रासौ दीर्घकालम् अभीप्सति  ।  
सापदेशं तु तद् विद्याद् वादहानिकरं स्मृतम्  ॥ क्_२०१ ॥  
  
अन्यवादी पणान् पञ्च क्रियाद्वेषी पणान् दश  ।  
नोपस्थाता दश द्वौ च षोडशैव निरुत्तरः  ।  
आहूतप्रपलायी च पणान् ग्राह्यस् तु विंशतिम्  ॥ क्_२०२ ॥  
  
त्रिर् आहूतम् अनायान्तम् आहूतप्रपलायिनम्  ।  
पञ्चरात्रम् अतिक्रान्तं विनयेत् तं महीपतिः  ॥ क्_२०३ ॥  
  
श्रावितव्यवहाराणाम् एकं यत्र प्रभेदयेत्  ।  
वादिनं लोभयेच् चैव हीनं तम् इति निर्दिशेत्  ॥ क्_२०४ ॥  
  
भयं करोति भेदं वा भीषणं वा निरोधनम्  ।  
एतानि वादिनोर् अर्थस्य व्यवहारे स हीयते  ॥ क्_२०५ ॥  
  
दोषानुरूपं सङ्ग्राह्यः पुनर्वादो न विद्यते  ।  
उभयोर् लिखिते वाच्ये प्रारब्धे कार्यनिश्चये  ।  
अयुक्तं तत्र यो ब्रूयात् तस्माद् अर्थात् स हीयते  ॥ क्_२०६ ॥  
  
साक्षिणो यस् तु निर्दिश्य कामतो न विवादयेत्  ।  
स वादी हीयते तस्मात् त्रिंशद्रात्रात् परेण तु  ॥ क्_२०७ ॥  
  
पलायनानुत्तरत्वाद् अन्यपक्षाश्रयेण च  ।  
हीनस्य गृह्यते वादो न स्ववाक्यजितस्य तु  ॥ क्_२०८ ॥  
  
यो हीनवाक्येन जितस् तस्योद्धारं विदुर् बुधाः  ।  
स्ववाक्यहीनो यस् तु स्यात् तस्योद्धारो न विद्यते  ॥ क्_२०९ ॥  
  
आवेद्य प्रगृहीतार्थाः प्रशमं यान्ति ये मिथः  ।  
सर्वे द्विगुणदण्ड्याः स्युः विप्रलम्भान् नृपस्य ते  ॥ क्_२१० ॥  

[क्रियापादः]  
  
कारणात् पूर्वपक्षो ऽपि ह्य् उत्तरत्वं प्रपद्यते  ।  
अतः क्रिया तदा प्रोक्ता पूर्वपक्षप्रसाधिनी  ॥ क्_२११ ॥  
  
शोधिते लिखिते सम्यग् इति निर्दोष उत्तरे  ।  
प्रत्यर्थिनो ऽर्थिनो वापि क्रियाकरणम् इष्यते  ॥ क्_२१२ ॥  
  
वादिना यद् अभिप्रेतं स्वयं साधयितुम् स्फुटम्  ।  
तत् साध्यं साधनं येन तत् साध्यं साध्यते ऽखिलम्  ॥ क्_२१३ ॥  

[प्रमाणानि, तेषां च बलाबलादिविचारः]  

लिखितं साक्षिणो भुक्तिः प्रमाणं त्रिविधं विदुः  ।  
लेशोद्देशस् तु युक्तिः स्याद् दिव्यानीह विषादयः  ॥ क्_२१४ ॥  
  
पूर्ववादे ऽपि लिखिते यथाक्षरम् अशेषतः  ।  
अर्थी तृतीयपादे तु क्रियया प्रतिपादयेत्  ॥ क्_२१५ ॥  
  
कार्यं हि साध्यम् इत्य् उक्तं साधनं तु क्रियोच्यते  ।  
द्विभेदा सा पुनर्ज्ञेया दैविकी मानुषी तथा  ।  
मानुषी लिख्यसाक्ष्यादिर् वधादिर् दैविकी मता  ॥ क्_२१६ ॥  
  
सम्भवे साक्षिणां प्राज्ञो दैविकीं वर्जयेत् क्रियां  ।  
सम्भवे तु प्रयुञ्जानो दैविकीं हीयते ततः  ॥ क्_२१७ ॥  
  
यद्य् एको मानुषीं ब्रूयाद् अन्यो ब्रूयात् तु दैविकीम्  ।  
मानुषीं तत्र गृह्णीयान् न तु दैवीं क्रियां नृपः  ॥ क्_२१८ ॥  
  
यद्य् एकदेशव्याप्तापि क्रिया विद्येत मानुषी   ।  
सा ग्राह्या न तु पूर्णापि दैविकी वदतां नृणाम्  ॥ क्_२१९ ॥  
  
पञ्चप्रकारं दैवं स्यान् मानुषं त्रिविधं स्मृतम्  ॥ क्_२२० ॥  
  
क्रियां बलवतीं मुक्त्वा दुर्बलां यो ऽवलम्बते  ।  
स जये ऽवधृते सभ्यैः पुनस् तां नाप्नुयात् क्रियाम्  ॥ क्_२२१ ॥  
  
सारभूतं पदं मुक्त्वा असाराणि बहून्य् अपि  ।  
संसाधयेत् क्रिया या तु तां जह्यात् सारवर्जिताम्  ।  
पक्षद्वयं साधयेद् या तां जह्याद् दूरतः क्रियाम्  ॥ क्_२२२ ॥  
  
क्रिया न दैविकी प्रोक्ता विद्यामानेषु साक्षिषु  ।  
लेख्ये च सति वादेषु न दिव्यं न च साक्षिणः  ॥ क्_२२३ ॥  
  
कालेन हीयते लेख्यं दूषितं न्यायतस् तथा  ।  
अलेख्यसाक्षिके दैवीं व्यवहारे विनिर्दिशेत्  ।  
दैवसाध्ये पौरुषेयीं न लेख्यं वा प्रयोजयेत्  ॥ क्_२२४ ॥  
  
पूगश्रेणिगणादीनां या स्थितिः परिकीर्तिता  ।  
तस्यास् तु साधनं लेख्यं न दिव्यं न च साक्षिणः  ॥ क्_२२५ ॥  
  
द्वारमार्गक्रियाभोग- जलवाहादिके तथा  ।  
भुक्तिर् एव हि गुर्वी स्यान् न लेख्यं न च साक्षिणः  ॥ क्_२२६ ॥  
  
दत्तादत्ते ऽथ भृत्यानां स्वामिना निर्णये सति  ।  
विक्रयादानसम्बन्धे क्रीत्वा धनम् अयच्छति  ॥ क्_२२७ ॥  
  
द्यूते समाह्वये चैव विवादे समुपस्थिते   ।  
साक्षिणः साधनं प्रोक्तं न दिव्यं न च लेख्यकम्  ॥ क्_२२८ ॥  
  
प्रक्रान्ते साहसे वादे पारुष्ये दण्डवाचिके  ।  
बलोद्भूतेषु कार्येषु साक्षिणो दिव्यम् एव वा  ॥ क्_२२९ ॥  
  
गूढसाहसिकानां तु प्राप्तं दिव्यैः परीक्षणम्  ।  
युक्तिचिह्नेङ्गिताकार- वाक्चक्षुश्चेष्टितैर् नृणाम्  ॥ क्_२३० ॥  
  
उत्तमेषु च सर्वेषु साहसेषु विचारयेत्  ।  
सद्भावं दिव्यदृष्टेन सत्सु साक्षिषु वै भृगुः  ॥ क्_२३१ ॥  
  
समत्वं साक्षिणां यत्र दिव्यैस् तत्रापि शोधयेत्  ।  
प्राणान्तिकविवादेषु विद्यामानेषु साक्षिषु  ।  
दिव्यम् आलम्बते वादी न पृच्छेत् तत्र साक्षिणः  ॥ क्_२३२ ॥  
  
ऋणे लेख्यं साक्षिणो वा युक्तिलेशादयो ऽपि वा  ।  
दैविकी वा क्रिया प्रोक्ता प्रजानां हितकाम्यया  ॥ क्_२३३ ॥  
  
चोदना प्रतिकालं च युक्तिलेशस् तथैव च  ।  
तृतीयः शपथः प्रोक्तः तैर् ऋणं साधयेत् क्रमात्  ॥ क्_२३४ ॥  
  
अभीक्ष्णं चोद्यमानो ऽपि प्रतिहन्यान् न तद्वचः  ।  
त्रिः चतुः पञ्चकृत्वो वा परतो ऽर्थं समाचरेत्  ॥ क्_२३५ ॥  
  
चोदनाप्रतिघाते तु युक्तिलेशैः समन्वियात्  ।  
देशकालार्थसम्बन्ध- परिमाणक्रियादिभिः  ॥ क्_२३६ ॥  
  
युक्तिष्व् अप्य् असमर्थासु शपथैर् एव निणयेत्  ।  
अर्थकालबलापेक्षैर् अग्न्यम्बुसुकृतादिभिः  ॥ क्_२३७ ॥  
  
यत्र स्यात् सोपधं लेख्यं तद्राज्ञः श्रावितं यदि  ।  
दिव्येन शोधयेत् तत्र राजा धर्मासनस्थितः  ॥ क्_२३८ ॥  
  
वाक्पारुष्ये च भूमौ च दिव्यं न परिकल्पयेत्  ॥ क्_२३९ ॥  
  
स्थावरेषु विवादेषु दिव्यानि परिधारयेत्  ।  
साक्षिभिर् लिखितेनार्थे भुक्त्या चैव प्रसाधयेत्  ॥ क्_२४० ॥  
  
प्रमाणैर् हेतुना वापि दिव्येनैव तु निश्चयम्  ।  
सर्वेष्व् एव विवादेषु सदा कुर्यान् नराधिपः  ॥ क्_२४१ ॥  
  
लिखितं साक्षिणो भुक्तिः प्रमाणं त्रिविधं स्मृतम्  ।  
अनुमानं विदुर् हेतुं तर्कं चैव मनीषिणः  ॥ क्_२४२ ॥  
  
पूर्वाभावे परेणैव नान्यथैव कदाचन  ।  
प्रमाणैर् वादिनिर्दिष्टैर् भुक्त्या लिखितसाक्षिभिः  ॥ क्_२४३ ॥  
  
न कश्चिद् अभियोक्तारं दिव्येषु विनियोजयेत्  ।  
अभियुक्ताय दातव्यं दिव्यं दिव्यविशारदैः  ॥ क्_२४४ ॥  
  
मिथ्योक्तौ स चतुष्पात् स्यात् प्रत्यवस्कन्दने तथा  ।  
प्राङ्न्याये स च विज्ञेयो द्विपात् सम्प्रतिपत्तिषु  ॥ क्_२४५ ॥  
  
पराजयश् च द्विविधः परोक्तः स्वोक्त एव च  ।  
परोक्तः स्याद् दशविधः स्वोक्त एकविधः स्मृतः  ॥ क्_२४६ ॥  
  
विवादान्तरसङ्क्रान्तिः पूर्वोत्तरविरुद्धता  ।  
दूषणं स्वक्रियोत्पत्तेः परवाक्योपपादनम्  ॥ क्_२४७ ॥  
  
अनिर्देशश् च देशस्य निर्देशो ऽदेशकालयोः  ।  
साक्षिणाम् उपजापश् च विद्वेषो वचनस्य च  ॥ क्_२४८ ॥  

[लेख्यम्]  
  
लेख्यं तु द्विविधं प्रोक्तं स्वहस्तान्यकृतं तथा  ।  
असाक्षिमत्साक्षिमच् च सिद्धिर् देशस्थितेस् तयोः  ॥ क्_२४९ ॥  
  
ग्राहकेण स्वहस्तेन लिखितं साक्षिवरजितम्  ।  
स्वहस्तलेख्यं विज्ञेयं प्रमाणं तत्स्मृतं बुधैः  ॥ क्_२५० ॥  
  
उत्पत्तिजातिसञ्ज्ञां च धनसङ्ख्यां च लेखयेत्  ।  
स्मरत्य् एवं प्रयुक्तस्य नश्येद् अर्थस् त्व् अलेखितः  ॥ क्_२५१ ॥  
  
लेख्यं तु साक्षिमत्कार्यम् अविलुप्ताक्षरक्रमम्  ।  
देशाचारस्थितियुतं समग्रं सर्ववस्तुषु  ॥ क्_२५२ ॥  
  
वर्णवाक्यक्रियायुक्तम् असन्दिग्धं स्फुटाक्षरम्  ।  
अहीनक्रमचिह्नं च लेख्यं तत् सिद्धिम् आप्नुयात्  ॥ क्_२५३ ॥  
  
चात्रुविद्यपुरश्रेणी- गणपौरादिकस्थितिः  ।  
तत्सिध्यर्थं तु यल् लेख्यं तद् भवेत् स्थितिपत्रकम्  ॥ क्_२५४ ॥  
  
अभिशापे समुत्तीर्णे प्रायश्चित्ते कृते जनैः  ।  
विशुद्धिपत्रकं ज्ञेयं तेभ्यः साक्षिसमन्वितम्  ॥ क्_२५५ ॥  
  
उत्तमेषु समस्तेषु अभिशापे समागते  ।  
वृत्तानुवादलेख्यं यत् तज् ज्ञेयं सन्धिपत्रकम्  ॥ क्_२५६ ॥  
  
सीमाविवादे निर्णीते सीमापत्रं विधीयते  ॥ क्_२५७ ॥  
  
राज्ञः स्वहस्तसंयुक्तं समुद्राचिह्नितं तथा  ।  
राजकीयं स्मृतं लेख्यं सर्वेष्व् अर्थेषु साक्षिमत्  ॥ क्_२५८ ॥  
  
अर्थिप्रत्यर्थिवाक्यानि प्रतिज्ञा साक्षिवाक् तथा  ।  
निर्णयश् च यथा तस्य यथा चावधृतं स्वयम्  ॥ क्_२५९ ॥  
  
एतद् यथाक्षरं लेख्ये यथापूर्वं निवेशयेत्  ।  
अभियोक्तृअभियुक्तानां वचनं प्राङ् निवेशयेत्  ॥ क्_२६० ॥  
  
सभ्यानां प्राड्विवाकस्य कुलानां वा ततः परम्  ।  
निश्चयं स्मृतिशास्त्रस्य मतं तत्रैव लेखयेत्  ॥ क्_२६१ ॥  
  
सिद्धेनार्थेन संयोज्यो वादी सत्कारपूर्वकम्  ।  
लेख्यं स्वहस्तसंयुक्तं तस्मै दद्यात् तु पार्थिवः  ॥ क्_२६२ ॥  
  
सभासदश् च ये तत्र स्मृतिशास्त्रविदः स्थिताः  ।  
यथालेख्यविध्हौ तद्वत् स्वहस्तं तत्र दापयेत्  ॥ क्_२६३ ॥  
  
अनेन विधिना लेख्यं पश्चात्कारं विदुर् बुधाः  ।  
निरस्ता तु क्रिया यत्र प्रमाणेनैव वादिना  ।  
पश्चात्कारो भवेत् तत्र न सर्वासु विधीयते  ॥ क्_२६४ ॥  
  
अन्यवादीआदिहीनेभ्य इतरेषां प्रदीयते  ।  
वृत्तानुवादसंसिद्धं तच् च स्याज् जयपत्रकम्   ॥ क्_२६५ ॥  
  
[लेख्यपरीक्षा]  
  
राजाज्ञया समाहूय यथान्यायं विचारयेत्  ।  
लेख्याचारेण लिखितं साक्ष्याचारेण साक्षिणः  ॥ क्_२६६ ॥  
  
वर्णवाक्यक्रियायुक्तम् असन्दिग्धं स्फुटाक्षरम्  ।  
अहीनक्रमचिह्नं च लेख्यं तत्सिद्धिम् आप्नुयात्  ॥ क्_२६७ ॥  
  
देशाचारयुतं वर्षम् आसपक्षादिवृद्धिमत्  ।  
ऋणिसाक्षिलेखकानाम् हस्ताङ्गम् लेख्यम् उच्यते  ॥ क्_२६८ ॥  
  
स्थानभ्रष्टास् त्व् अपङ्क्तिस्थाः सन्दिग्धा लक्षणच्युताः  ।  
यदा तु संस्थिता वर्णाः कूटलेख्यं तदा भवेत्  ॥ क्_२६९ ॥  
  
देशाचारविरुद्धं यत् सन्दिग्धं क्रमवर्जितम्  ।  
कृतम् अस्वामिना यच् च साध्यहीनं च दुष्यति  ॥ क्_२७० ॥  
  
मत्तेनोपाधिभीतेन तथोन्मत्तेन पीडितैः  ।  
स्त्रीभिर् बालास्वतन्त्रैश् च कृतं लेख्यं न सिध्यति  ॥ क्_२७१ ॥  
  
ख्यापितं चेद् द्वितीये ऽह्नि न कश्चिद् विनिवर्तयेत्  ।  
तथा तत् स्यात् प्रमाणं तु मत्तोन्मत्तकृताद् ऋते  ॥ क्_२७२ ॥  
  
साक्षिदोषाद् भवेद् दुष्टं पत्रं वै लेखकस्य वा  ।  
धनिकस्योपधादोषात् तथा धारणिकस्य वा   ॥ क्_२७३ ॥  
  
दुष्टैर् दुष्टं भवेल् लेख्यं शुद्धं शुद्धैर् विनिर्दिशेत्  ।  
तत् पत्रम् उपधादुष्टैः साक्षिलेखककारकैः  ॥ क्_२७४ ॥  
  
प्रमाणस्य हि ये दोषा वक्तव्यास् ते विवादिना  ।  
गूढास् तु प्रकटाः सभ्यैः काले शास्त्रप्रदर्शनात्  ॥ क्_२७५ ॥  
  
साक्षिलेखककर्तारः कूटतां यान्ति ते यथा  ।  
तथा दोषाः प्रयोक्तव्या दुष्टैर् लेख्यं प्रदुष्यात  ॥ क्_२७६ ॥  
  
न लेखकेन लिखितं न दृष्टं साक्षिभिस् तथा  ।  
एवं प्रत्यर्थिनोक्ते तु कूटलेख्यं प्रकीर्तितम्  ॥ क्_२७७ ॥  
  
नातथ्येन प्रमाणं तु दोषेणैव तु दूषयेत्  ।  
मिथ्याभियोगे दण्ड्यः स्यात् साध्यार्थाच् चापि हीयते  ॥ क्_२७८ ॥  
एवं दुष्टं नृपस्थाने यस्मिंस् तद् धि विचार्यते  ।  
विमृश्य ब्राह्मणैः सार्धं पत्रदोषान् निरूपयेत्  ॥ क्_२७९ ॥  
  
येन ते कूटतां यान्ति साक्षिलेखककारकाः  ।  
तेन दुष्टं भवेल् लेख्यं शुद्धैः शुद्धिं विनिर्दिशेत्  ॥ क्_२८० ॥  
  
धनिकेन स्वहस्तेन लिखितं साक्षिवर्जितम्   ।  
भवेत् कूटं न चेत् कर्ता कृतं हीति विभावयेत्  ॥ क्_२८१ ॥  
  
दत्तं लेख्ये स्वहस्तं तु ऋणिको यदि निह्नते  ।  
पत्रस्थैः साक्षिभिर् वाच्यो लेखकस्य मतेन वा  ॥ क्_२८२ ॥  
  
कृताकृतविवादेषु साक्षिभिः पत्रनिर्णयः  ।  
दूषिते पत्रके वादी तदारूढांस् तु निर्दिशेत्  ॥ क्_२८३ ॥  
  
त्रिविधस्यापि लेख्यस्य भ्रान्तिः सञ्जायते नृणाम्  ।  
ऋणिसाक्षिलेखकानां हस्तोक्त्या साधयेत् ततः  ॥ क्_२८४ ॥  
  
अथ पञ्चत्वम् आपन्नो लेखकः सह साक्षिभिः  ।  
तत्स्वहस्तादिभिस् तेषां विशुध्येत् तु न संशयः  ॥ क्_२८५ ॥  
  
ऋणिस्वहस्तसन्देहे जीवतो वा मृतस्य वा  ।  
तत्स्वहस्तकृतैर् अन्यैः पत्रैस् तल्लेख्यनिर्णयः  ॥ क्_२८६ ॥  
  
समुद्रे ऽपि लेख्ये मृताः सर्वे ऽपि ते स्थिताः (?)  ।  
लिखितं तत्प्रमाणं तु मृतेष्व् अपि हि तेषु च  ॥ क्_२८७ ॥  
  
प्रत्यक्षम् अनुमानेन न कदाचित् प्रबाध्यते  ।  
तस्माल् लेख्यस्य दुष्टस्य वचोभिः साक्षिणां भवेत्  ॥ क्_२८८ ॥  
  
निर्णयः स्वधनार्थं हि पत्रं दूषयति स्वयम्   ।  
लिखितं लिखितेनैव साक्षिमत्साक्षिभिर् हरेत्  ॥ क्_२८९ ॥  
  
कूटोक्तौ साक्षिणां वाक्याल् लेखकस्य च पत्रकम्  ।  
नयेच् छुद्धिं न यः कूटं स दाप्यो दमम् उत्तमम्  ॥ क्_२९० ॥  
  
आढ्यस्य निकटस्थस्य यच् छक्तेन न याचितम्  ।  
शुद्धर्णशङ्कया तत् तु लेख्यं दुर्बलताम् इयात्  ॥ क्_२९१ ॥  
  
लेख्यं त्रिंशत्समातीतम् अदृष्टाश्रावितं च यत्  ।  
न तत् सिद्धिम् अवाप्नोति तिष्ठत्स्व् अपि हि साक्षिषु  ॥ क्_२९२ ॥  
  
प्रयुक्ते शान्तलाभे तु लिखितं यो न दर्शयेत्  ।  
नैव याचेत ऋणिकं न तत् सिद्धिम् अवाप्नुयात्  ॥ क्_२९३ ॥  
  
पश्चात् कारनिबद्धं यत् तद् यत्नेन विचारयेत्  ।  
यदि स्याद् युक्तियुक्तं तु प्रमाणं लिखितं तदा  ॥ क्_२९४ ॥  
  
अन्यथा दूरतः कार्यं पुनर् एव विनिर्णयेत्  ।  
अतथ्यं तथ्यभावेन स्थापितं ज्ञानविभ्रमात्  ।  
निवर्त्यं तत्प्रमाणं स्याद् यत्नेनापि कृतं नृपैः  ॥ क्_२९५ ॥  
  
मुद्राशुद्धं क्रियाशुद्धं भुक्तिशुद्धं सचिह्नकम्  ।  
राज्ञः स्वहस्तसंशुद्धं शुद्धिम् आयाति शासनम्  ॥ क्_२९६ ॥  
  
निर्दोषं प्रथितं यत् तु लेख्यं तत् सिद्धिम् आप्नुयात्  ॥ क्_२९७ ॥  
  
दृष्टे पत्रे स्फुटान् दोषान् नोक्तव् आनृणिको यदि  ।  
ततो विंशतिवर्षाणि स्थितं पत्रं स्थिरं भवेत्   ॥ क्_२९८ ॥  
  
शक्तस्य सन्निधाव् अर्थे येन लेख्येन भुज्यते  ।  
वर्षाणि विंशतिं यावत् तत् पत्रं दोषवर्जितम्  ॥ क्_२९९ ॥  
  
अथ विंशतिवर्षाणि आधिर् भुक्तः सुनिश्चितम्  ।  
तेन लेख्येन तत् सिद्धिर् लेख्यदोषविवर्जिता  ॥ क्_३०० ॥  
  
सीमाविवादे निर्णीते सीमापत्रं विधीयते  ।  
तस्य दोषाः प्रवक्तव्या यावद् वर्षाणि विंशतिः  ॥ क्_३०१ ॥  
  
आधानसहितं यत्र ऋणं लेख्ये निवेशितम्  ।  
मृतसाक्षि प्रमाणं तु स्वल्पभोगेषु तद्विदुः  ॥ क्_३०२ ॥  
  
प्राप्तं वानेन चेत् किञ्चिद् दानं चाप्य् अनिरूपितम्  ।  
विनापि मुद्रया लेख्यं प्रमाणं मृतसाक्षिकम्  ॥ क्_३०३ ॥  
  
यदि लब्धं भवेत् किञ्चित् प्रज्ञप्तिर् वा कृता भवेत्  ।  
प्रमाणम् एव लिखितं मृता यद्य् अपि साक्षिणः  ॥ क्_३०४ ॥  
  
दर्शितं प्रतिकालं यद् ग्राहितं स्मारितं तथा   ।  
लेख्यं सिध्यति सर्वत्र मृतेष्व् अपि च साक्षिषु  ॥ क्_३०५ ॥  
  
न दिव्यैः साक्षिभिर् वापि हीयते लिखितं क्वचित्  ।  
लेख्यधर्मः सदा श्रेष्ठो ह्य् अतो नान्येन हीयते  ॥ क्_३०६ ॥  
  
तद्युक्तप्रतिलेख्येन तद्विशिष्टेन वा सदा  ।  
लेख्यक्रिया निरस्येत निरस्यान्येन न क्वचित्  ॥ क्_३०७ ॥  
  
दर्पणस्थं यथा बिम्बम् असत्सद् इव दृश्यते  ।  
तथा लेख्यस्य बिम्बानि कुर्वन्ति कुशला जनाः  ॥ क्_३०८ ॥  
  
द्रव्यं गृहीत्वा यल् लेख्यं परस्मै सम्प्रदीयते  ।  
छन्नम् अन्येन चारूढं संयतं चान्यवेश्मनि  ॥ क्_३०९ ॥  
  
दत्ते वृत्ते ऽथ वा द्रव्ये क्वचिल्लिखितपूर्वके  ।  
एष एव विधिर् ज्ञेयो लेख्यशुद्धिविनिर्णये  ॥ क्_३१० ॥  
  
स्थावरे विक्रयाधाने लेख्यं कूटं करोति यः  ।  
स सम्यग्भावितः कार्यो जिह्वापाण्यङ्घ्रिवर्जितः  ॥ क्_३११ ॥  
  
मलैर् यद् भेदितं दग्धं छिद्रितं वीतम् एव वा  ।  
तद् अन्यत् कारयेल् लेख्यं स्वेदेनोल्लिखितं तथा  ॥ क्_३१२ ॥  

[भुक्तिः]  
  
लिखितं साक्षिणो भुक्तिः प्रमाणत्रयम् इष्यते  ।  
प्रमाणेषु स्मृता भुक्तेः सल् लेखसमता नृणाम्  ॥ क्_३१३ ॥  
  
रथ्यानिर्गमनद्वार- जलवाहादिसंशये  ।  
भुक्तिर् एव तु गुर्वी स्यात् प्रमाणेष्व् इति निश्चयः  ॥ क्_३१४ ॥  
  
अनुमानाद् गुरुः सक्षी साक्षिभ्यो लिखितं गुरु  ।  
अव्याहता त्रिपुरुषी भुक्तिर् एभ्यो गरीयसी  ॥ क्_३१५ ॥  
  
नोपभोगे बलं कार्यम् आहर्त्रा तत्सुतेन वा  ।  
पशुस्त्रीपुरुषादीनाम् इति धर्मो व्यवस्थितः  ॥ क्_३१६ ॥  
  
भुक्तिस् तु द्विविधा प्रोक्ता सागमानागमा तथा  ।  
त्रिपुरुषी या स्वतन्त्रा सा चेद् अल्पा तु सागमा  ॥ क्_३१७ ॥  
  
मुख्या पैतामही भुक्तिः पैतृकी चापि सम्मता  ।  
त्रिभिर् एतैर् अविच्छिन्ना स्थिरा षष्ट्याब्दिकी मता  ॥ क्_३१८ ॥  
  
सागमेन तु भुक्तेन सम्यग्भुक्तं यदा तु यत्  ।  
आहर्ता लभते तत् तु नापहार्यं तु तत् क्वचित्  ॥ क्_३१९ ॥  
  
प्रनष्टागमलेख्येन भोगारूढेन वादिना  ।  
कालः प्रमाणं दानं च कीर्तनीयानि संसदि  ॥ क्_३२० ॥  
  
स्मार्तकाले क्रिया भूमेः सागमा भुक्तिर् इष्यते  ।  
अस्मार्ते ऽनुगमाभावात् क्रमात् त्रिपुरुषागता  ॥ क्_३२१ ॥  
  
आदौ तु कारणं मध्ये भुक्तिस् तु सागमा (?)   ।  
कारणं भुक्तिर् एवैका सन्तता या त्रिपौरुषी  ॥ क्_३२२ ॥  
  
आहर्ता भुक्तियुक्तो ऽपि लेख्यदोषान् विशोधयेत्  ।  
तत्सुतो भुक्तिदोषांस् तु लेख्यदोषांस् तु नाप्नुयात्  ॥ क्_३२३ ॥  
  
येनोपात्तं हि यद् द्रव्यं सो ऽभियुक्तस् तद् उद्धरेत्  ।  
चिरकालोपभोगे ऽपि भुक्तिस् तस्यैव नेष्यते  ॥ क्_३२४ ॥  
  
चिरन्तनम् अविज्ञातं भोगं लोभान् न चालयेत्  ॥ क्_३२५ ॥  
  
पित्रा भुक्तं तु यद् द्रव्यं भुक्त्याचारेण धर्मतः  ।  
तस्मिन् प्रेते न वाच्यो ऽसौ भुक्त्या प्राप्तं हि तस्य तत्  ॥ क्_३२६ ॥  
  
त्रिभिर् एव तु या भुक्ता पुरुषैर् भू यथाविधि  ।  
लेख्याभावे ऽपि तां तत्र चतुर्थः समवाप्नुयात्  ॥ क्_३२७ ॥  
  
यथा क्षीरं जनयति दधि कालाद् रसान्वितम्  ।  
दानहेतुस् तथा कालाद् भोगस् त्रिपुरुषागतः  ॥ क्_३२८ ॥  
  
भुक्तिर् बलवती शास्त्रे सन्तता या चिरन्तनी  ।  
विच्छिन्नापि सा ज्ञेया या तु पूर्वप्रसाधिता  ॥ क्_३२९ ॥  
  
न भोगं कल्पयेत् स्त्रीषु देवराजधनेषु च  ।  
बालश्रोत्रियवित् ते च मातृतः पितृतः क्रमात्  ॥ क्_३३० ॥  
  
ब्रह्मचरी चरेत् कश्चिद् अव्रतं षट्त्रिंशदाब्दिकम्   ।  
अर्थार्थी चान्यविषये दीर्घकालं वसेन् नरः  ॥ क्_३३१ ॥  
  
समावृत्तो ऽव्रती कुर्यात् स्वधनान्वेषणं ततः  ।  
पञ्चाशदाब्दिको भोगस् तद् धनस्यापहारकः  ॥ क्_३३२ ॥  
  
प्रविवेदं द्वादशाब्दः कालो विद्यार्थिनां स्मृतः  ।  
शिल्पविद्यार्थिनां चैव ग्रहणान्तः प्रकीर्तितः  ॥ क्_३३३ ॥  
  
सुहृद्भिर् बन्धुभिश् चैषां यत् स्वं भुक्तम् अपश्यताम्  ।  
नृपापराधिनां चैव न तत् कालेन हीयते  ॥ क्_३३४ ॥  
  
सनाभिभिर् बान्धवैश् च यद् भुक्तं स्वजनैस् तथा  ।  
भोगात् तत्र न सिद्धिः स्याद् भोगम् अन्यत्र कल्पयेत्  ॥ क्_३३५ ॥  

[युक्तिः]  
  
अर्थिनाभ्यर्थितो यस् तु विघातं न प्रयोजयेत्  ।  
त्रिचतुःपञ्चकृत्वो वा परस् तद् ऋणी भवेत् (?)  ॥ क्_३३६ ॥  
  
दानं प्रज्ञापना भेदः सम्प्रलोभक्रिया च या  ।  
चित्तापनयनं चैव हेतवो हि विभावकाः  ॥ क्_३३७ ॥  
  
एषाम् अन्यतमो यत्र वादिना भावितो भवेत्  ।  
मूलक्रिया तु तत्र स्याद् भाविते वादिनिह्नवे  ॥ क्_३३८ ॥  

[साक्षिणः]  
  
न कालहरणं कार्यं राज्ञा साक्षिप्रभाषणे  ।  
महान् दोषो भवेत् कालाद् धर्मव्यावृत्तिलक्षणः  ॥ क्_३३९ ॥  
  
उपस्थितान् परीक्षेत साक्षिणो नृपतिः स्वयम्   ।  
साक्षिभिर् भाषितं वाक्यं सभ्यैः सह परीक्षयेत्  ॥ क्_३४० ॥  
  
सम्यक्क्रियापरिज्ञाने देयः कालस् तु साक्षिणाम्  ।  
सन्दिग्धं यत्र साक्ष्यं स्यात् सद्यः स्पष्टं विवादयेत्  ॥ क्_३४१ ॥  
  
सभान्तः साक्षिणः सर्वान् अर्थिप्रत्यर्थिसन्निधौ  ।  
प्राङ्विवाको नियुञ्जीत विधिनानेन सान्त्वयन्  ॥ क्_३४२ ॥  
  
यद् द्वयोर् अनयोर् वेत्थ कार्ये ऽस्मिंश् चेष्टितं मिथः  ।  
तद् ब्रूत सर्वं सत्येन युष्माकं ह्य् अत्र साक्षिता  ॥ क्_३४३ ॥  
  
देवब्राह्मनसान्निध्ये साक्ष्यं पृच्छेद् ऋतं द्विजान्  ।  
उदङ्मुखान् प्राङ्मुखान् वा पूर्वाह्णे वै शुचिः शुचीन्  ॥ क्_३४४ ॥  
  
आहूय साक्षिणः पृच्छेन् नियम्य शपथैर् भृशम्  ।  
समस्तान् विदिताचारान् विज्ञातार्थान् पृथक्पृथक्  ॥ क्_३४५ ॥  
  
अर्थिप्रत्यर्थिसान्निध्याद् अनुभूतं तु यद् भवेत्  ।  
तद् ग्राह्यं साक्षिणो वाक्यम् अन्यथा न बृहस्पतिः  ॥ क्_३४६ ॥  
  
प्रख्यातकुलशीलाश् च लोभमोहविवर्जिताः  ।  
आप्ताः शुद्धा विशिष्टा ये तेषां साक्ष्यम् असंशयम्  ॥ क्_३४७ ॥  
  
विभाव्यो वादिना यादृक् सदृशैर् एव भावयेत्  ।  
नोत्कृष्टश् चावकृष्टस् तु साक्षिभिर् भावयेत् सदा  ॥ क्_३४८ ॥  
  
लिङ्गिनः श्रेणिपूगाश् च वणिग्व्रातास् तथापरे  ।  
समूहस्थाश् च ये चान्ये वर्गास् तान् अब्रवीद् भृगुः  ॥ क्_३४९ ॥  
  
दासचारणमल्लानां हस्त्यश्वायुधजीविनाम्  ।  
प्रत्येकैकं समूहानां नायका वर्गिणस् तथा  ।  
तेषां वादः स्ववर्गेषु वर्गिणस् तेषु साक्षिणः  ॥ क्_३५० ॥  
  
स्त्रीणां साक्ष्यं स्त्रियः कुर्युर् द्विजानां सदृशा द्विजाः  ।  
शूद्राश् च सन्तः शूद्राणाम् अन्त्यानाम् अन्त्ययोनयः  ॥ क्_३५१ ॥  
  
अशक्य आगमो यत्र विदेशप्रतिवासिनाम्  ।  
त्रैविद्यप्रहितं तत्र लेख्यसाक्ष्यं प्रवादयेत्  ॥ क्_३५२ ॥  
  
अभ्यन्तरस् तु निक्षेपे साक्ष्यम् एको ऽपि वाच्यते  ।  
अर्थिना प्रहितः साक्षी भवत्य् एको ऽपि दूतकः  ॥ क्_३५३ ॥  
  
संस्कृतं येन यत् पण्यं तत् तेनैव विभावयेत्  ।  
एक एव प्रमाणं स विवादे तत्र कीर्तितः  ॥ क्_३५४ ॥  
  
लेखकः प्राङ्विवाकश् च सभ्याश् चैवानुपूर्वशः  ।  
नृपे पश्यति यत् कार्यं साक्षिणः समुदाहृताः  ॥ क्_३५५ ॥  
  
अन्ये पुनर् अनिर्दिष्टाः साक्षिणः समुदाहृताः  ।  
ग्रामश् च प्राङ्विवाकश् च राजा च व्यवहारिणाम्  ॥ क्_३५६ ॥  
  
कार्येष्व् अभ्यन्तरो यश् च अर्थिना प्रहितश् च यः  ।  
कुल्याः कुलविवादेषु भवेयुस् ते ऽपि साक्षिणः  ॥ क्_३५७ ॥  
  
रिक्थभागविवादे तु सन्देहे समुपस्थिते  ।  
कुल्यानां वचनं तत्र प्रमाणं तद्विपर्यये  ॥ क्_३५८ ॥  
  
साक्षिणां लिखितानां तु निर्दिष्टानां च वादिना  ।  
तेषाम् एको ऽन्यथावादी भेदात् सर्वे न साक्षिणः  ॥ क्_३५९ ॥  
  
अन्येन हि कृतः साक्षी नैवान्यस्तं विवादयेत्  ।  
तदभावे नियुक्तो वा बान्धवो वा विवादयेत्  ॥ क्_३६० ॥  
  
तद्वृत्तिजीविनो ये च तत्सेवाहितकारिणः  ।  
तद्बन्धुसुहृदो भृत्या आप्तास् ते तु न साक्षिणः  ॥ क्_३६१ ॥  
  
मातृष्वसृसुताश् चैव सोदर्यासुतमातुलाः  ।  
एते सनाभयस् तूक्ताः साक्ष्यं तेषु न योजयेत्  ॥ क्_३६२ ॥  
  
कुल्याः सम्बन्धिनश् चैव विवाह्यो भगिनीपतिः  ।  
पिता बन्धुः पितृव्यश् च श्वशुरो गुरवस् तथा  ॥ क्_३६३ ॥  
  
नगरग्रामदेशेषु नियुक्ता ये पदेषु च  ।  
वल्लभाश् च न पृच्छेयुर् भक्तास् ते राजपूरुषाः  ॥ क्_३६४ ॥  
  
ऋणादिषु परीक्षेत साक्षिणः स्थिरकर्मसु  ।  
साहसात्ययिके चैव परीक्षा कुत्रचित् स्मृता  ॥ क्_३६५ ॥  
  
व्याघातेषु नृपाज्ञायाः सङ्ग्रहे साहसेषु च  ।  
स्तेयपारुष्ययोश् चैव न परीक्षेत साक्षिणः  ॥ क्_३६६ ॥  
  
अन्तर्वेश्मनि रात्रौ च बहिर्ग्रामाच् च यद् भवेत्  ।  
एतेष्व् एवाभियोगश् चेन् न परीक्षेत साक्षिणः  ॥ क्_३६७ ॥  
  
न साक्ष्यं साक्षिभिर् वाच्यम् अपृष्टैर् अर्थिना सदा  ।  
न साक्ष्यं तेषु विद्येत स्वयम् आत्मनि योजयेत्  ॥ क्_३६८ ॥  
  
लेख्यारूढश् चोत्तरश् च साक्षी मार्गद्वयान्वितः  ॥ क्_३६९ ॥  
  
अथ स्वहस्तेनारूढस् तिष्ठंश् चैकः स एव तु  ।  
न चेत् प्रत्यभिजानीयात् तत्स्वहस्तैः प्रसाधयेत्  ॥ क्_३७० ॥  
  
अर्थिना स्वयम् आनीतो यो लेख्ये सन्निवेश्यते  ।  
स साक्षी लिखितो नाम स्मारितः पत्रकाद् ऋते  ॥ क्_३७१ ॥  
  
यस् तु कार्यप्रसिद्ध्यर्थं दृष्ट्वा कार्यं पुनः पुनः  ।  
स्मार्यते ह्य् अर्थिना साक्षी स स्मारित इहोच्यते  ॥ क्_३७२ ॥  
  
प्रयोजनार्थम् आनीतः प्रसङ्गाद् आगतश् च यः  ।  
द्वौ साक्षिणौ त्व् अलिखितौ पूर्वपक्षस्य साधकौ  ॥ क्_३७३ ॥  
  
अर्थिना स्वार्थसिद्द्यर्थं प्रत्यर्थिवचनं स्फुटम्  ।  
यः श्रावितः स्थितो गूढो गूढसाक्षी स उच्यते  ॥ क्_३७४ ॥  
  
साक्षिणाम् अपि यः साक्ष्यम् उपर्युपरि भाषते  ।  
श्रवणाच् छ्रावणाद् वापि स साक्ष्युत्तरसञ्ज्ञितः  ॥ क्_३७५ ॥  
  
उल्लप्यं यस्य विश्रम्भात् कार्यं वा विनिवेदितम्   ।  
गूढचारी स विज्ञेयः कार्यम् अध्यगतस् तथा  ॥ क्_३७६ ॥  
  
अर्थी यत्र विपन्नः स्यात् तत्र साक्षी मृतान्तरः  ।  
प्रत्यर्थी च मृतो यत्र तत्राप्य् एवं प्रकल्प्यते  ॥ क्_३७७ ॥  

[साक्षिदोषोद्भावनम्]  
  
लेख्यदोषास् तु ये केचित् साक्षिणां चैव ये स्मृताः  ।  
वादकाले तु वक्तव्याः पश्चाद् उक्तान् न दूषयेत्  ॥ क्_३७८ ॥  
  
उक्तेर् अर्थे साक्षिणो यस् तु दूषयेत् प्राग्दूषितान्  ।  
न च तत्कारणं ब्रूयात् प्राप्नुयात् पूर्वसाहसम्  ॥ क्_३७९ ॥  
  
नातथ्येन प्रमाणं तु दोषेणैव तु दूषयेत्  ।  
मिथ्याभियोगे दण्ड्यः स्यात् साध्यार्थाच् चापि हीयते  ॥ क्_३८० ॥  
  
प्रत्यर्थिनार्थिना वापि साक्षिदूषणसाधने  ।  
प्रस्तुतार्थोपयोगित्वाद् व्यवहारान्तरं न च  ॥ क्_३८१ ॥  
  
साक्षिदोषाः प्रवक्तव्याः संसदि प्रतिवादिना  ।  
पत्रे विलिख्य तान् सर्वान् वाच्यः प्रत्युत्तरं ततः  ॥ क्_३८२ ॥  
  
प्रतिपत्तौ तु साक्षित्वम् अर्हन्ति न कदाचन  ।  
अतो ऽन्यथा भावनीयाः क्रियया प्रतिवादिना  ॥ क्_३८३ ॥  
  
अभावयन् धनम् दाप्यः प्रत्यर्थी साक्षिणः स्फुटम्  ।  
भाविताः साक्षिणः सर्वे साक्षिधर्मनिराकृताः  ॥ क्_३८४ ॥  
  
आकारो ऽङ्गितचेष्टाभिस् तस्य भावं विभावयेत्  ।  
प्रतिवादी भवेद् धीनः सो ऽनुमानेन लक्ष्यते  ॥ क्_३८५ ॥  
  
कम्पः स्वेदो ऽथ वैकल्यम् ओष्ठशोषाभिमर्शने  ।  
भूलेखनं स्थानहानिस् तिर्यगूर्ध्वनिरीक्षणम्  ।  
स्वरभेदश् च दुष्टस्य चिह्नान्य् आहुर् मनीषिणः  ॥ क्_३८६ ॥  
  
सभान्तःस्थैस् तु वक्तव्यं साक्ष्यं नान्यत्र साक्षिभिः  ।  
सर्वसाक्ष्येष्व् अयं धर्मो ह्य् अन्यत्र स्थावरेषु तु  ॥ क्_३८७ ॥  
  
अर्थिप्रत्यर्थिसान्निध्ये साध्यार्थस्य च सन्निधौ  ।  
प्रत्यक्षं देशयेत् सक्ष्यं परोक्षं न कथञ्चन  ॥ क्_३८८ ॥  
  
अर्थस्योपरि वक्तव्यं तयोर् अपि विना क्वचित्  ।  
चतुष्पदेष्व् अयं धर्मो द्विपदस्थावरेषु च  ॥ क्_३८९ ॥  
  
तौल्यगणिममेयानाम् अभावे ऽपि विवादयेत्  ।  
क्रियाकारेषु सर्वेषु साक्षित्वं न ततो ऽन्यथा  ॥ क्_३९० ॥  
  
वधे चेत् प्राणिनां साक्ष्यं वादयेच् छिवसन्निधौ  ।  
तदभावे तु चिह्नस्य नान्यथैव प्रवादयेत्  ॥ क्_३९१ ॥  
  
स्वभावोक्तं वचस् तेषां ग्राह्यं यद् दोषवर्जितम्  ।  
उक्ते तु साक्षिणो राज्ञा न प्रष्टव्याः पुनः पुनः  ॥ क्_३९२ ॥  
  
स्वभावेनैव यद् ब्रूयुस् तद् ग्राह्यं व्यावहारिकम्  ।  
अतो यद् अन्यद् विब्रूयुर् धर्मार्थं तद् अपार्थकम्  ॥ क्_३९३ ॥  
  
समवेतैस् तु यद् दृष्टं वक्तव्यं तत् तथैव तु  ।  
विभिन्नैकैककार्यं यद् वक्तव्यं तत् पृथक् पृथक्  ॥ क्_३९४ ॥  
  
भिन्नकाले तु यत् कार्यं विज्ञातं तत्र साक्षिभिः  ।  
एकैकं वादयेत् तत्र भिन्नकालं तु तद् भृगुः  ॥ क्_३९५ ॥  
  
ऋणादिषु विवादेषु स्थिरप्रायेषु निश्चितम्  ।  
ऊने वाप्य् अधिके वार्थे प्रोक्ते साध्यं न सिध्यति  ॥ क्_३९६ ॥  
  
साध्यार्थांशे ऽपि गदिते साक्षिभिः सकलं भवेत्  ।  
स्त्रीसङ्गे साहसे चौर्ये यत् साध्यं परिकल्पितम्  ॥ क्_३९७ ॥  
  
ऊनाधिकं तु यत्र स्यात् तत् साक्ष्यं तत्र वर्जयेत्  ।  
साक्षी तत्र न दण्ड्यः स्याद् अब्रुवन् दण्डम् अर्हति  ॥ क्_३९८ ॥  
  
देशं कालं धनं सङ्ख्यां रूपं जात्याकृती वयः  ।  
विसंवदेद् यत्र साक्ष्ये तद् अनुक्तं विदुर् बुधाः  ॥ क्_३९९ ॥  
  
निर्दिष्टेष्व् अर्थजातेषु साक्षी चेत् साक्ष्य आगते  ।  
न ब्रूयाद् अक्षरसमं न तन् निगदितं भवेत्  ॥ क्_४०० ॥  
  
ऊनम् अभ्यधिकं वार्थं विब्रूयुर् यत्र साक्षिणः  ।  
तद् अप्य् अयुक्तं विज्ञेयम् एष साक्षिविनिश्चयः  ॥ क्_४०१ ॥  

[साक्षिणां दोषा दण्डाश् च]  
  
अपृष्टः सर्ववचने पृष्टस्याकथने तथा  ।  
साक्षिणः सन्निरोद्धव्या गर्ह्या दण्ड्याश् च धर्मतः  ॥ क्_४०२ ॥  
  
वाक्पारुष्ये छले वादे दप्याः स्युर् त्रिशतं दमम्  ।  
ऋणादिवादेषु धनं ते स्युर् दाप्या ऋणं तथा  ॥ क्_४०३ ॥  
  
यः साक्षी नैव निर्दिष्टा नाहूतो नापि दर्शितः  ।  
ब्रूयान् मिथ्येति तथ्यं वा दण्ड्यः सो ऽपि नराधमः  ॥ क्_४०४ ॥  
  
साक्षी साक्ष्यं न चेद् ब्रूयात् समदण्डं वहेद् ऋणम्  ।  
अतो ऽन्येषु विवादेषु त्रिशतं दण्डम् अर्हति  ॥ क्_४०५ ॥  
  
उक्त्वान्यथा ब्रुवाणाश् च दण्ड्याः स्युर् वाक्छलान्विताः  ॥ क्_४०६ ॥  
  
येन कार्यस्य लोभेन निर्दिष्टाः कूटसाक्षिणः  ।  
गृहीत्वा तस्य सर्वस्वं कुर्यान् निर्विषयं ततः  ॥ क्_४०७ ॥  
  
यत्र वै भावितं कार्यं साक्षिभिर् वादिना भवेत्  ।  
प्रतिवादी यदा तत्र भावयेत् कार्यम् अन्यथा  ।  
बहुभिश् च कुलीनैर् वा पूर्वाः स्युः कूटसाक्षिणः  ॥ क्_४०८ ॥  
  
यदा शुद्धा क्रिया न्यायात् तदा तद्वाक्यशोधनम्  ।  
शुद्धाच् च वाक्याद् यः शुद्धः स शुद्धो ऽर्थ इति स्थितिः  ॥ क्_४०९ ॥  
  
सप्ताहात् तु प्रतीयेत यत्र साक्ष्य् अनृतं वदेत्  ।  
रोगो ऽग्निर् ज्ञातिमरणं द्विसप्ताहात् त्रिसप्त वा  ।  
षट्चत्वारिंशके वापि द्रव्यजात्यादिभेदतः  ॥ क्_४१० ॥  

[दिव्यानि तेषां च विवादपदविषयिणी व्यवस्था]  
  
न कश्चिद् अभियोक्तारं दिव्येषु विनियोजयेत्  ।  
अभियुक्ताय दातव्यं दिव्यं दिव्यविशारदैः  ॥ क्_४११ ॥  
  
पार्थिवैः शङ्कितानां तु तुलादीनि नियोजयेत्  ।  
आत्मशुद्धिविधाने च न शिरस् तत्र कल्पयेत्  ॥ क्_४१२ ॥  
  
लोकापवाददुष्टानां शङ्कितानां च दस्युभिः  ।  
तुलादीनि नियोज्यानि न शिरस् तत्र वै भृगुः  ॥ क्_४१३ ॥  
  
न शङ्कासु शिरः कोशे कल्पयेत् तु कदाचन  ।  
अशिरांसि च दिव्यानि राजभृत्येषु दापयेत्  ॥ क्_४१४ ॥  
  
शङ्काविश्वाससन्धाने विभागे रिक्थिनां सदा  ।  
क्रियासमूहकर्तृत्वे कोशम् एव प्रदापयेत्  ॥ क्_४१५ ॥  
  
दत्तस्यापह्नवो यत्र प्रमाणं तत्र कल्पयेत्  ।  
स्तेयसाहसयोर् दिव्यं स्वल्पे ऽप्य् अर्थे प्रदापयेत्  ॥ क्_४१६ ॥  
  
सर्वद्रव्यप्रमाणं तु ज्ञात्वा हेम प्रकल्पयेत्  ।  
हेमप्रमाणयुक्तं तु तदा दिव्यं नियोजयेत्  ॥ क्_४१७ ॥  
  
ज्ञात्वा सङ्ख्यां सुवर्णानां शतनाशे विषं स्मृतम्  ।  
अशीतेस् तु विनाशे वै दद्याच् चैव हुताशनम्  ॥ क्_४१८ ॥  
  
षष्ट्या नाशे जलं देयं चत्वारिंशति वै घटम्  ।  
विंशद्दशविनाशे वै कोशपानं विधीयते  ॥ क्_४१९ ॥  
  
पञ्चाधिकस्य वा नाशे तदर्धार्धस्य तन्दुलाः  ।  
तदर्धार्धस्य नाशे तु स्पृशेत् पुत्रादिमस्तकम्  ॥ क्_४२० ॥  
  
तदर्धार्धस्य नाशे तु लौकिकाश् च क्रियाः स्मृताः  ।  
एवं विचारयन् राजा धर्मार्थाभ्यां न हीयते  ॥ क्_४२१ ॥  

[दिव्यानाम् अर्थिप्रत्यर्थिजातिशिल्पानुसारिण्यो व्यवस्थाः]  
  
राजन्ये ऽग्निं घटं विप्रे वैश्ये तोयं नियोजयेत्  ।  
सर्वेषु सर्वदिव्यं वा विषं वर्ञ्ज्य द्वियोत्तमे  ॥ क्_४२२ ॥  
  
गोरक्षकान् वाणिजकांस् तथा कारुकुशीलवान्  ।  
प्रेष्यान् वार्धुषिकांश् चैव ग्राहयेच् शूद्रवद् द्विजान्  ॥ क्_४२३ ॥  
  
न लोहशिल्पिनाम् अग्निं सलिलं नाम्बुसेविनाम्  ।  
मन्त्रयोगविदां चैव विषं दद्याच् च न क्वचित्  ।  
तण्डुलैर् न नियुञ्जीत व्रतिनं मुखरोगिणम्  ॥ क्_४२४ ॥  
  
कुष्ठिनां वर्जयेद् अग्निं सलिलं श्वासकासिनाम्  ।  
पित्तश्लेष्मवतां नित्यं विषं तु परिवर्जयेत्  ॥ क्_४२५ ॥  
  
मद्यपस्त्रीव्यसनिनां कितवानां तथैव च  ।  
कोशः प्राज्ञैर् न दातव्यो ये च नास्तिकवृत्तयः  ॥ क्_४२६ ॥  
  
मातापितृद्विजगुरु- बालस्त्रीराजघातिनाम्  ।  
महापातकयुक्तानां नास्तिकानां विशेषतः  ॥ क्_४२७ ॥  
  
लिङ्गिनां प्रशठानां तु मन्त्रयोगक्रियाविदाम्  ।  
वर्णसङ्करजातानां पापाभ्यासप्रवर्तिनाम्  ॥ क्_४२८ ॥  
  
एतेष्व् एवाभियोगेषु निन्द्येष्व् एव च यत्नतः  ।  
दिव्यं प्रकल्प्येन् नैव राजा धर्मपरायणः  ॥ क्_४२९ ॥  
  
एतैर् एव नियुक्तानां साधूनां दिव्यम् अर्हति  ।  
नेच्छन्ति साधवो यत्र तत्र शोध्याः स्वकैर् नरैः  ॥ क्_४३० ॥  
  
महापातकयुक्तेषु नास्तिकेषु विशेषतः  ।  
न देयं तेषु दिव्यं तु पापाभ्यासरतेषु च  ॥ क्_४३१ ॥  
  
एषु वादेषु दिव्यानि प्रतिषिद्धानि यत्नतः  ।  
कारयेत् सज्जनैस् तानि नाभिशस्तं त्यजेन् मनुः  ॥ क्_४३२ ॥  
  
अस्पृश्याधमदासानां म्लेच्छानां पापकारिणाम्  ।  
प्रातिलोम्यपसूतानां निश्चयो न तु राजनि  ।  
तत्प्रसिद्धानि दिव्यानि संशये तेषु निर्दिशेत्  ॥ क्_४३३ ॥  
  
[दिव्यदेशाः]  
  
इन्द्रस्थाने ऽभिशस्तानां महापातकिनां नृणाम्  ।  
नृपद्रोहे प्रवृत्तानां राजद्वारे प्रयोजयेत्  ॥ क्_४३४ ॥  
  
प्रातिलोम्यप्रसूतानां दिव्यं देयं चतुष्पथे  ।  
अतो ऽन्येषु सभामध्ये दिव्यं देयं विदुर् बुधाः  ॥ क्_४३५ ॥  
  
कालदेशविरोधे तु यथायुक्तं प्रकल्पयेत्  ।  
अन्येन हारयेद् दिव्यं विधिर् एष विपर्यये  ॥ क्_४३६ ॥  
  
अदेशकालदत्तानि बहिर्वासकृतानि च  ।  
व्यभिचारं सदार्थेषु कुर्वन्तीह न संशयः  ॥ क्_४३७ ॥  
  
साधयेत् तत् पुनः साध्यं व्याघाते साधनस्य हि  ।  
दत्तान्य् अपि यथोक्तानि राजा दिव्यानि वर्जयेत्  ।  
मूर्खैर् लुब्धैश् च दुष्टैश् च पुनर् देयानि तानि वै  ॥ क्_४३८ ॥  
  
तस्माद् यथोक्तविधिना दिव्यं देयं विशारदैः  ।  
अयथोक्तप्रयुक्तं तु न शक्तं तस्य साधने  ॥ क्_४३९ ॥  
  
शिक्यच् छेदे तुलाभङ्गे तथा वापि गुणस्य वा  ।  
शुद्धेस् तु संशये चैव परीक्षेत पुनर् नरम्  ॥ क्_४४० ॥  

[अग्निदिव्यविधिः]  
  
प्रस्खलत्य् अभियुक्तश् चेत् स्थानाद् अन्यत्र दह्यते  ।  
न दग्धं तु विदुर् देवास् तस्य भूयो ऽपि दापयेत्  ॥ क्_४४१ ॥  

[उदकदिव्यविधिः]  
  
शरांस् त्व् अनायसैर् अग्रैः प्रकुर्वीत विशुद्धये  ।  
वेणकाण्डमयांश् चैव क्षेप्ता च सुदृढं क्षिपेत्  ॥ क्_४४२ ॥  
  
क्षिप्ते तु मज्जनं कार्यं गमनं समकालिकम्  ।  
गमने त्व् आगमः कार्यः पुमान् अन्यो जले विशेत्  ॥ क्_४४३ ॥  
  
शिरोमानं तु दृश्येत न कर्णौ नापि नासिका  ।  
अप्सु प्रवेशने यस्य शुद्धं तम् अपि निर्दिशेत्  ॥ क्_४४४ ॥  
  
निमज्ज्योत्प्लवते यस् तु दृष्टश् चेत् प्राणिभिर् नरः  ।  
पुनस् तत्र निमज्जेत् स देशचिह्नविभाविते  ॥ क्_४४५ ॥  

[विषदिव्यविधिः]  
  
अजाशृङ्गनिभं श्यामं सुपीनं शृङ्गसम्भवम्  ।  
भङ्गे च शृङ्गवेराभं ख्यातं तच्शृङ्गिणां विषम्  ॥ क्_४४६ ॥  
  
रक्तं तदसितं कुर्यात् कटिनं चैव तल्लक्षणात्  ।  
अनेन विधिना ज्ञेयं दिव्यं दिव्यविशारदैः  ॥ क्_४४७ ॥  
  
वत्सनाभनिभं पीतं वर्णज्ञानेन निश्चयः  ।  
शुक्तिशङ्खाकृतिर् भङ्गे विद्यात् तद्वत्सनाभकम्  ॥ क्_४४८ ॥  
  
मधुक्षीरसमायुक्तं स्वच्छं कुर्वीत तत्क्षणात्  ।  
बाह्यम् एवं समाख्यातं लक्षणं धर्मसाधकैः  ॥ क्_४४९ ॥  
  
पूर्वाह्णे शीतले देशे विषं दद्यात् तु देहिनाम्  ।  
घृतेन योजितं श्लक्ष्णं पिष्टं त्रिंशद्गुणेन तु  ॥ क्_४५० ॥  
  
विषस्य पलषड्भागाद् भागो विंशतिम् अस्तु यः  ।  
तम् अष्टभागहीनं शोध्ये देयं घृताप्लुतम्  ॥ क्_४५१ ॥  

[कोशदिव्यविधिः]  
  
स्वल्पे ऽपराधे देवानां स्नापयित्वायुधोदकम्  ।  
पाय्यो विकारे चाशुद्धो नियम्यः शुचिर् अन्यथा  ॥ क्_४५२ ॥  

[तण्डुलविधिः]  
  
देवतास्नानपानीय- दिव्ये तण्डुलभक्षणे  ।  
शुद्धनिष्ठीवनाच् शुद्धो नियम्यो ऽशुचिर् अन्यथा  ॥ क्_४५३ ॥  
  
अवष्टम्भाभियुक्तस्य विशुद्धस्यापि कोशतः  ।  
सदण्डम् अभियोगं च दापयेद् अभियोजकम्  ।  
दिव्येन शुद्धं पुरुषं सत् कुर्याद् धार्मिको नृपः  ॥ क्_४५४ ॥  
  
शोणितं दृश्यते यत्र हनुवालं च सीदति  ।  
गात्रं च कम्पते यस्य तम् अशुद्धं विनिर्दिशेत्  ॥ क्_४५५ ॥  
  
अथ दैवविसंवादात् त्रिसप्ताहात् तु दापयेत्  ।  
अभियुक्तं तु यत्नेन तम् अर्थं दण्डम् एव च  ॥ क्_४५६ ॥  
  
तस्यैकस्य न सर्वस्य जनस्य यदि तद् भवेत्  ।  
रोगो ऽग्निर् ज्ञातिमरणम् ऋणं दाप्यो दमं च सः  ॥ क्_४५७ ॥  
  
क्षयातिसारविस्फोटास् ताल्वस्थिपरिपीडनम्  ।  
नेत्ररुग्गलरोगश् च तथोन्मादः प्रजायते  ।  
शिरोरुग्भुजभङ्गश् च दैविका व्याधयो नृणाम्  ॥ क्_४५८ ॥  
  
शतार्धं दापयेच् शुद्धम् अशुद्धो दण्डभाग् भवेत्  ॥ क्_४५९ ॥  
  
विषे तोये हुताशे च तुलाकोशे च तण्डुले  ।  
तप्तमाषकदिव्ये च क्रमाद् दण्डं प्रकल्पयेत्  ॥ क्_४६० ॥  
  
सहस्रं षट्शतं चैव तथा पञ्च शतानि च  ।  
चतुस्त्रिद्व्येकम् एवं च हीनं हीनेषु कल्पयेत्  ॥ क्_४६१ ॥  

[शपथविधिः]  
  
यत्रोपदिश्यते कर्म कर्तुर् अङ्गं न तूच्यते  ।  
दक्षिणस् तत्र विज्ञेयः कर्मणां पारगः करः  ॥ क्_४६२ ॥  
  
आचतुर्दशकाद् अह्नो यस्य नो राजदैविकम्  ।  
व्यसनं जायते घोरं स ज्ञेयः शपथे शुचिः  ॥ क्_४६३ ॥  

[उन्मत्तास्वतन्त्रादिकृतानां विचारः]  
  
उन्मत्तेनैव मत्तेन तथा भावान्तरेण वा  ।  
यद् दत्तं यत् कृतं वाथ प्रमाणं नैव तद् भवेत्  ॥ क्_४६४ ॥  
  
अस्वतन्त्रकृतं कार्यं तस्य स्वामी निवर्तयेत्  ।  
न भर्त्रा विवदेतान्यो भीतोन्मत्तकृताद् ऋते  ॥ क्_४६५ ॥  
  
पितास्वतन्त्रः पितृमान् भ्राता भातृव्य एव वा  ।  
कनिष्ठो वाविभक्तस्वो दासः कर्मकरस् तथा  ॥ क्_४६६ ॥  
  
न क्षेत्रगृहदासानां दानाधमनविक्रयाः  ।  
अस्वतन्त्रकृताः सिद्धिं प्राप्नुयुर् नानुवर्णिताः  ॥ क्_४६७ ॥  
  
प्रमाणं सर्व एवैते पण्यानां क्रयविक्रये  ।  
यदि संव्यवहारं ते कुर्वन्तो ऽप्य् अनुमोदिताः  ॥ क्_४६८ ॥  
  
क्षेत्रादीणां तथैव स्युर् भ्राता भ्रातृसुतः सुतः  ।  
निसृष्टाः कृत्यकरणे गुरुणा यदि गच्छता  ॥ क्_४६९ ॥  
  
निसृष्टार्थस् तु यो यस्मिन् तस्मिन्न् अर्थे प्रभुस् तु सः  ।  
तद्भर्ता तत्कृतं कार्यं नान्यथा कर्तुम् अर्हति  ॥ क्_४७० ॥  
  
सुतस्य सुतदाराणां वशित्वं त्व् अनुशासने  ।  
विक्रये चैव दाने च वशित्वं न सुते पितुः  ॥ क्_४७१ ॥  

[निर्णयकृत्यम्]  
  
शुद्धिस् तु शास्त्रतत्त्वज्ञैश् चिकित्सा समुदाहृता  ।  
प्रायश्चित्तं च दण्डं च ताभ्यां सा द्विविधा स्मृता  ॥ क्_४७२ ॥  
  
अनेकार्थाभियोगे ऽपि यावत् संसाधयेद् धनी  ।  
साक्षिभिस् तावद् एवासौ लभते साधितं धनम्  ॥ क्_४७३ ॥  
  
सर्वापलापं यः कृत्वा मिथो ऽल्पम् अपि संवदेत्  ।  
सर्वम् एव तु दाप्यः स्याद् अभियुक्तो बृहस्पतिः  ॥ क्_४७४ ॥  
  
एवं धर्मासनस्थेन समेनैव विवादिना  ।  
कार्याणां निर्णयो दृश्यो ब्राह्मणैः सह नान्यथा  ॥ क्_४७५ ॥  
  
व्यवहारान् स्वयं दृष्ट्वा श्रुत्वा वा प्राङ्विवाकतः  ।  
जयपत्रं ततो दद्यात् परिज्ञानाय पार्थिवः  ॥ क्_४७६ ॥  

[दण्डविधिः]  
  
राजा तु स्वामिने विप्रं सान्त्वेनैव प्रदापयेत्  ।  
देशाचारेण चान्यांस् तु दुष्टान् सम्पीड्य दापयेत्  ॥ क्_४७७ ॥  
  
रिक्थिनं सुहृदं वापि च्छलेनैव प्रदापयेत्  ।  
वणिजः कर्षकांश् चापि शिल्पिनश् चाब्रवीद् भृगुः  ॥ क्_४७८ ॥  
  
धनदानासहं बुद्ध्वा स्वाधीनं कर्म कारयेत्  ।  
अशक्तौ बन्धनागारं प्रवेश्यो ब्राह्मणाद् ऋते  ॥ क्_४७९ ॥  
  
कर्षकान् क्षत्रविश्शूद्रान् समीहानांस् तु दापयेत्  ॥ क्_४८० ॥  
  
आचार्यस्य पितुर् मातुर् बान्धवानां तथैव च  ।  
एतेषाम् अपराधेषु दण्डो नैव विधीयते  ॥ क्_४८१ ॥  
  
प्राणात्यये तु यत्र स्याद् अकार्यकरणं कृतम्  ।  
दण्डस् तत्र तु नैव स्याद् एष धर्मो भृगुस्मृतः  ॥ क्_४८२ ॥  
  
न जातु ब्राह्मणं हन्यात् सर्वपापेष्व् अवस्थितम्  ।  
राष्ट्राच् चैनं बहिः कुर्यात् समग्रधनम् अक्षतम्  ॥ क्_४८३ ॥  
  
चतुर्णाम् अपि वर्णानां प्रायश्चित्तम् अकुर्वताम्  ।  
शरीरधनसंयुक्तं दण्डं धर्म्यं प्रकल्पयेत्  ॥ क्_४८४ ॥  
  
येन दोषेण शूद्रस्य दण्डो भवति धर्मतः  ।  
तेन चेत् क्षत्रविप्राणां द्विगुणो द्विगुणो भवेत्  ॥ क्_४८५ ॥  
  
प्रव्रज्यावसितं शूद्रं जपहोमपरायणम्  ।  
वधेन शासयेत् पापं दण्ड्यो वा द्विगुणं दमम्  ॥ क्_४८६ ॥  
  
सर्वेषु चापराधेषु पुंसो यो ऽर्थदमः स्मृतः  ।  
तदर्धं योषितो दद्युर् वधे पुंसो ऽङ्ग कर्तनम्  ॥ क्_४८७ ॥  
  
नास्वतन्त्राः स्त्रियो ग्राह्याः पुमांस् तत्रापराध्यति  ।  
प्रभुणा शासनीयास् ता राजा तु पुरुषं नयेत्  ॥ क्_४८८ ॥  
  
प्रोषितस्वामिका नारी प्रापिता यद्य् अपि ग्रहे  ।  
तावत् सा बन्धने स्थाप्या यावत् प्रत्यागतः प्रभुः  ॥ क्_४८९ ॥  
  
कल्पितो यस्य यो दण्डस् त्व् अपराधस्य यत्नतः  ।  
पणानां ग्रहणं तु स्यात् तन्मूल्यं वाथ राजनि  ॥ क्_४९० ॥  
  
माषपादो द्विपादो वा दण्डो यत्र प्रवर्तितः  ।  
अनिर्दिष्टं तु विज्ञेयं माषकं तु प्रकल्पयेत्  ॥ क्_४९१ ॥  
  
यत्रोक्तो माषकैर् दण्डो राजतं तत्र निर्दिशेत  ।  
कृष्णलैश् चोक्तम् एव स्याद् उक्तदण्डविनिश्चयः  ॥ क्_४९२ ॥  
  
माषो विंशतिभागस् तु ज्ञेयः कार्षापणस्य तु  ।  
काकणी तु चतुर्भागा माषकस्य पणस्य च  ॥ क्_४९३ ॥  
  
पञ्चनद्याः प्रदेशे तु सञ्ज्ञेयं व्यवहारिकी  ।  
कार्षापणोण्डिका ज्ञेयास् ताश् चतस्रस् तु धानकः  ।  
ते द्वादश सुवर्णास् तु दीनारश् चित्रकः स्मृतः  ॥ क्_४९४ ॥  

[पुनर्न्यायः]  
  
असत् सद् इति यः पक्षः सभ्यैर् एवावधार्यते  ।  
तीरितः सो ऽनुशिष्टस् तु साक्षिवाक्यात् प्रकीर्तितः  ॥ क्_४९५ ॥  
  
कुलादिभिर् निश्चिते ऽपि सन्तोषं न गतस् तु यः  ।  
विचार्य तत् कृतं राजा कुकृतं पुनर् उद्धरेत्  ॥ क्_४९६ ॥  

[ऋणादाने वृद्धिविचारः]  
  
न स्त्रीभ्यो दासबालेभ्यः प्रयच्छेत् क्वचिद् उद्धृतम्  ।  
दाता न लभते तत् तु तेभ्यो दद्यात् तु यद् वसु  ॥ क्_४९७ ॥  
  
ऋणिकेन तु या वृद्धिर् अधिका सम्प्रकल्पिता  ।  
आपत्कालकृता नित्यं दातव्या कारिता तु सा  ।  
अन्यथा कारिता वृद्धिर् न दातव्या कथञ्चन  ॥ क्_४९८ ॥  
  
एकान्तेनैव वृद्धिं तु शोधयेद् यत्र चर्णिकम्  ।  
प्रतिकालं ददात्य् एव शिखावृद्धिस् तु सा स्मृता  ॥ क्_४९९ ॥  
  
गृहात् तोषः फलं क्षेत्राद् भोगलाभः प्रकीर्तितः  ॥ क्_५०० ॥  
  
आधिभोगस् त्व् अशेषो यो वृद्धिस् तु परिकल्पितः  ।  
प्रयोगो यत्र चैवं स्याद् आधिभोगः स उच्यते  ॥ क्_५०१ ॥  

[आकृतवृद्धिः]  
  
यो याचितकम् आदाय तम् अदत्त्वा दिशं व्रजेत्  ।  
ऊर्ध्वं संवत्सरात् तस्य तद्धनं वृद्धिम् आप्नुयात्  ॥ क्_५०२ ॥  
  
कृत्वोद्धारम् अदत्त्वा यो याचितस् तु दिशं व्रजेत्  ।  
ऊर्ध्वं मासत्रयात् तस्य तद्धनं वृद्धिम् आप्नुयात्  ॥ क्_५०३ ॥  
  
स्वदेशे ऽपि स्थितो यस् तु न दद्याद् याचितः क्वचित्  ।  
तं ततो ऽकारितां वृद्धिम् अनिच्छन्तं च दापयेत्  ॥ क्_५०४ ॥  
  
प्रीतिदत्तं न वर्धेत यावन् न प्रतियाचितम्  ।  
याच्यमानम् अदत्तं चेद् वर्धते पञ्चकं शतम्  ॥ क्_५०५ ॥  
  
निक्षिप्तं वृद्धिशेषं च क्रयविक्रयम् एव च  ।  
याच्यमानम् अदत्तं चेद् वर्धते पञ्चकं शतम्  ॥ क्_५०६ ॥  
  
पण्यं गृहीत्वा यो मूल्यम् अदत्त्वैव दिशं व्रजेत्  ।  
ऋतुत्रयस्यापरिष्टात् तद्धनं वृद्धिम् आप्नुयात्  ॥ क्_५०७ ॥  
  
चर्मसस्यासवद्यूते पण्यमूल्ये च सर्वदा  ।  
स्त्रीशुल्केषु न वृद्धिः स्यात् प्रातिभाव्यागतेषु च  ॥ क्_५०८ ॥  

[वृद्धेः परिमाणं]  
  
ग्राह्यं स्याद् द्विगुणं द्रव्यं प्रयुक्तं धनिनां सदा  ।  
लभते चेन् न द्विगुणं पुनर् वृद्धिं प्रकल्पयेत्  ॥ क्_५०९ ॥  
  
मणिमुक्ताप्रवालानां सुवर्णरजतस्य च  ।  
तिष्ठति द्विगुणा वृद्धिः फालकैटाविकस्य च  ॥ क्_५१० ॥  
  
तैलानां चैव सर्वेषां मद्यानाम् अथ सर्पिषाम्  ।  
वृद्धिर् अष्टगुणा ज्ञेया गुडस्य लवणस्य च  ॥ क्_५११ ॥  
  
कुप्यं पञ्चगुणं भूमिस् तथैवाष्टगुणा मता  ।  
सद्य एवेति वचनात् सद्य एव प्रदीयते  ॥ क्_५१२ ॥  

[ऋणोद्धरणं]  
[अनेकर्णसमवाये विधिः]  
  
एकाहे लिखितं यत् तु तत् तु कुर्याद् ऋणं समम्  ।  
ग्रहणं रक्षणं लाभम् अन्यथा तु यथाक्रमम्  ॥ क्_५१३ ॥  
  
नानाऋणसमवाये तु यद् यत् पूर्वकृतं भवेत्  ।  
तत् तद् एवाग्रतो देयं राज्ञः स्याच् श्रोत्रियाद् अनु  ॥ क्_५१४ ॥  
  
यस्य द्रव्येण यत् पण्यं साधितं यो विभावयेत्  ।  
तद् द्रव्यम् ऋणिकेनैव दातव्यं तस्य नान्यथा  ॥ क्_५१५ ॥  

[आधिः]  
  
द्रव्यं गृहीत्वा वृद्ध्यर्थं भोगयोग्यं ददाति चेत्  ।  
जङ्गमं स्थावरं वापि भोग्याधिः स तु कथ्यते  ।  
मूल्यं तदाधिकं दत्त्वा स्वक्षेत्रादिकम् आप्नुयात्  ॥ क्_५१६ ॥  
  
आधिम् एकं द्वयोर् यस् तु कुर्यात् का प्रतिपद् भवेत्  ।  
तयोः पूर्वकृतं ग्राह्यं तत्कर्ता चोरदण्डभाक्  ॥ क्_५१७ ॥  
  
आधानं विक्रयो दानं लेख्यसाक्ष्यकृतं यदा  ।  
एकक्रियाविरुद्धं तु लेख्यं तत्रापहारकम्  ॥ क्_५१८ ॥  
  
अनिर्दिष्टं च निर्दिष्टम् एकत्र च विलेखितम्  ।  
विशेषलिखितं ज्याय इति कात्यायनो ऽब्रवीत्  ॥ क्_५१९ ॥  
  
यो ऽविद्यमानं प्रथमम् अनिर्दिष्टस्वरूपकम्  ।  
आकाशभूतम् आदध्याद् अनिर्दिष्टं च तद् भवेत्  ।  
यद् यत् तदास्य विद्येत तद् आदिष्टं विनिर्दिशेत्  ॥ क्_५२० ॥  
  
यस् तु सर्वस्वम् आदिश्य प्राक् पश्चान् नामचिह्नितम्  ।  
आदध्यात् तत् कथं न स्याच् चिह्नितं बलवत्तरम्  ॥ क्_५२१ ॥  
  
मर्यादाचिह्नितं क्षेत्रं ग्रामं वापि यदा भवेत्  ।  
ग्रामादयश् च लिख्यन्ते तदा सिद्धिम् अवाप्नुयात्  ॥ क्_५२२ ॥  
  
आधीकृतं तु यत् किञ्चिद् विनष्टं दैवराजतः  ।  
तत्र ऋणं सोदयं दाप्यो धनिनाम् अधमर्णकः  ॥ क्_५२३ ॥  
  
न चेद् धनिकदोषेण निपतेद् वा म्रियेत वा  ।  
आधिम् अन्यं स दाप्यः स्याद् ऋणान् मुच्येत नर्णिकः  ॥ क्_५२४ ॥  
  
अकामम् अननुज्ञातम् अधिं यः कर्म कारयेत्  ।  
भोक्ता कर्मफलं दाप्यो वृद्धिं वा लभते न सः  ॥ क्_५२५ ॥  
  
यस् त्व् आधिं कर्म कुर्वाणं वाचा दण्डेन कर्मभिः  ।  
पीडयेद् भत्सयेच् चैव प्राप्नुयात् पूर्वसाहसम्  ॥ क्_५२६ ॥  
  
बलादकामं यत्राधिम् अनिसृष्टं प्रवेशयेत्  ।  
प्राप्नुयात् साहसं पूर्वम् आधाता चाधिम् आप्नुयात्  ॥ क्_५२७ ॥  
  
आधिं दुष्टेन लेख्येन भुङ्क्ते यम् ऋणिकाद् धनी  ।  
नृपो दमं दापयित्वा आधिकेख्यं विनाशयेत्  ॥ क्_५२८ ॥  
  
आधाता यत्र न स्यात् तु धनी बन्धं निवेदयेत्  ।  
राज्ञस् ततः स विख्यातो विक्रेय इति धारणा  ।  
सवृद्धिकं गृहीत्वा तु शेषं राजन् यथार्पयेत्  ॥ क्_५२९ ॥  

[प्रतिभूविधानम्]  
  
दानोपस्थानवादेषु विश्वासशपथाय च  ।  
लग्नकं कारयेद् एवं यथायोगं विपर्यये  ॥ क्_५३० ॥  
  
दर्शनप्रतिभूर्यस् तं देशे काले न दर्शयेत्  ।  
निबन्धम् आवहेत् तत्र दैवराजकृताद् ऋते  ॥ क्_५३१ ॥  
  
नष्टस्यान्वेषणार्थं तु देयं पक्षत्रयं परम्  ।  
यद्य् असौ दर्शयेत् तत्र मोक्तव्यः प्रतिभूर् भवेत्  ॥ क्_५३२ ॥  
  
काले व्यतीते प्रतिभूर् यदि तं नैव दर्शयेत्  ।  
स तम् अर्थं प्रदाप्यः स्यात् प्रेते चैवं विधीयते  ॥ क्_५३३ ॥  
  
गृहीत्वा बन्धकं यत्र दर्शने ऽस्य स्थितो भवेत्  ।  
विना पित्रा धनं तस्माद् दाप्यः स्यात् तद् ऋणं सुतः  ॥ क्_५३४ ॥  
  
यो यस्य प्रतिभूस् तिष्ठेद् दर्शनायेह मानवः  ।  
अदर्शयन् स तं तस्मै प्रयच्छेत् स्वधनाद् ऋणम्  ॥ क्_५३५ ॥  
  
आद्यौ तु वितथे दाप्यौ तत्कालावेदितं धनम्  ।  
उत्तरौ तु विसंवादे तौ विना तत्सुतौ तथा  ॥ क्_५३६ ॥  
  
एकच्छायाश्रिते सर्वं दद्यात् तु प्रोषिते सुतः  ।  
मृते पितरि पितृअंशं परर्णं न बृहस्पतिः  ॥ क्_५३७ ॥  
  
एकच्छायाप्रविष्टानां दाप्यो तस् तत्र दृश्यते  ।  
प्रोषिते तत्सुतः सर्वं पित्रंशं तु मृते सुतः  ॥ क्_५३८ ॥  
  
प्रातिभाव्यं तु यो दद्यात् पीडितः प्रतिभावितः  ।  
त्रिपक्षात् परतः सो ऽर्थं द्विगुणं लब्धुम् अर्हति  ॥ क्_५३९ ॥  
  
यस्यार्थे येन यद् दत्तं विधिनाभ्यर्थितेन तु  ।  
साक्षिभिर् भावितेनैव प्रतिभूस् तत् समाप्नुयात्  ॥ क्_५४० ॥  
  
सत्यङ्कारविसंवादे द्विगुणं प्रतिदापयेत्  ।  
अकुर्वतस् तु तद् धानि सत्यङ्कारप्रयोजनम्  ॥ क्_५४१ ॥  

[पित्रादिभिः कृतम् ऋणं केन प्रतिदेयम्]  
  
कुटुम्बार्थम् अशक्तेन गृहीतं व्याधितेन वा  ।  
उपप्लवनिमित्ते च विद्याद् आपत्कृते तु तत्  ॥ क्_५४२ ॥  
  
कन्यावैवाहिकं चैव प्रेतकार्ये च यत्कृतम्  ।  
एतत् सर्वं प्रदातव्यं कुटुम्बेन कृतं प्रभोः  ॥ क्_५४३ ॥  
  
ऋणं पुत्रकृतं पित्रा न देयम् इति धर्मतः  ।  
देयं प्रतिश्रुतं यत् स्यात् यच् च स्याद् अनुमोदितम्  ॥ क्_५४४ ॥  
  
प्रोषितस्यामतेनापि कुटुम्बार्थम् ऋणं कृतम्  ।  
दासस्त्रीमातृशिष्यैर् वा दद्यात् पुत्रेण वा भृगुः  ॥ क्_५४५ ॥  
  
भर्त्रा पुत्रेण वा सार्धं केवलेनात्मना कृतम्  ।  
ऋणम् एवंविधं देयं नान्यथा तत्कृतं स्त्रिया  ॥ क्_५४६ ॥  
  
मर्तुकामेन या भर्त्रा प्रोक्ता देयम् ऋणं त्वया  ।  
अप्रपन्नापि सा दाप्या धनं यद्य् आश्रितं स्त्रियाम्  ॥ क्_५४७ ॥  
  
विद्यमानेअपि रोगार्ते स्वदेशात् प्रोषिते ऽपि वा  ।  
विंशात् संवत्सराद् देयं ऋणं पितृकृतं सुतैः  ॥ क्_५४८ ॥  
  
व्याधितोन्मत्तवृद्धानां तथा दीर्घप्रवासिनाम्  ।  
ऋणम् एवंविधं पुत्राञ् जीवताम् अपि दापयेत्  ॥ क्_५४९ ॥  
  
सान्निध्ये ऽपि पितुः पुत्रैर् ऋणं देयं विभावितम्  ।  
जात्यन्धपतितोन्मत्त- क्षयश्वित्रादिरोगिणः  ॥ क्_५५० ॥  
  
पितॄणां सूनुभिर् जातैर् दानेनैवाधमाद् ऋणात्  ।  
विमोक्षस् तु यतस् तस्माद् इच्छन्ति पितरः सुतान्  ॥ क्_५५१ ॥  
  
नाप्राप्तव्यवहारेण पितर्य् उपरते क्वचित्  ।  
काले तु विधिना देयं वसेयुर् नरके ऽन्यथा  ॥ क्_५५२ ॥  
  
अप्राप्तव्यवहारश् चेत् स्वतन्त्रो ऽपीह नर्णभाक्  ।  
स्वातन्त्र्यं हि स्मृतं ज्येष्ठे ज्यैष्ठे गुणवयःकृतम्  ॥ क्_५५३ ॥  
  
यद् दृष्टं दत्तशेषं वा देयं पैतामहं तु तत्  ।  
सदोषं व्याहतं पित्रा नैव देयम् ऋणं क्वचित्  ॥ क्_५५४ ॥  
  
पित्रा दृष्टम् ऋणं यत् तु क्रमायातं पितामहात्  ।  
निर्दोषं नोद्धृतं पुत्रैर् देयं पौत्रैस् तु तद्भृगुः  ॥ क्_५५५ ॥  
  
पैतामहं तु यत् पुत्रैर् न दत्तं रोगिभिः स्थितैः  ।  
तस्माद् एवंविधं पौत्रैर् देयं पैतामहं समम्  ॥ क्_५५६ ॥  
  
ऋणं तु दापयेत् पुत्रं यदि स्यान् निरुपद्रवः  ।  
द्रविणार्हश् च धुर्यश् च नान्यथा दापयेत् सुतम्  ॥ क्_५५७ ॥  
  
यद् देयं पितृभिर् नित्यं तदभावे तु तद्धनात्  ।  
तद् धनं पुत्रपुत्रैर् वा देयं तत्स्वामिने तदा  ॥ क्_५५८ ॥  
  
पित्रर्णे विद्यमाने तु न च पुत्रो धनं हरेत्  ।  
देयं तद्धनिके द्रव्यं मृते गृह्णंस् तु दाप्यते  ॥ क्_५५९ ॥  
  
पुत्राभावे तु दातव्यम् ऋणं पौत्रेण यत्नतः  ।  
चतुर्थेन न दातव्यं तस्मात् तद् विनिर्वर्तते  ॥ क्_५६० ॥  
प्रातिभाव्यागतं पौत्रैर् दातव्यं न तु तत्क्वचित्  ।  
पुत्रेणापि समं देयम् ऋणं सर्वत्र पैतृकम्  ॥ क्_५६१ ॥  
  
रिक्थहर्त्रा ऋणं देयं तदभावे च योषितः  ।  
पुत्रैश् च तदभावे ऽन्यै रिक्थभाग्भिर् यथाक्रमम्  ॥ क्_५६२ ॥  
  
यावन् न पैतृकं द्रव्यं विद्यमानं लभेत् सुतः  ।  
सुसमृद्दो ऽपि दाप्यः स्यात् तावन् नैवाधमर्णिकः  ॥ क्_५६३ ॥  
  
लिखितं मुक्तकं वापि देयं यत् तु प्रतिश्रुतम्  ।  
परपूर्वस्त्रियै यत् तु विद्यात् कामकृतं नृणाम्  ॥ क्_५६४ ॥  
  
यत्र हिंसां समुत्पाद्य क्रोधाद् द्रव्यं विनाश्य वा  ।  
उक्तं तुष्टिकरं यत् तु विद्याद् क्रोधकृतं तु तत्  ॥ क्_५६५ ॥  
  
स्वस्थेनार्तेन वा देयं भावितं धर्मकारणात्  ।  
अदत्त्वा तु मृते दाप्यस् तत्सुतो नात्र संशयः  ॥ क्_५६६ ॥  
  
निर्धनैर् अनपत्यैस् तु यत् कृतं शौण्डिकादिभिः  ।  
तत्स्त्रीणाम् उपभोक्ता तु दद्यात् तदृणम् एव हि  ॥ क्_५६७ ॥  
  
शौण्डिकव्याधजनक- गोपनाविकयोषिताम्  ।  
अधिष्ठाता ऋणं दाप्यस् तासां भर्तृक्रियासु तत्  ॥ क्_५६८ ॥  
  
न च भार्याकृतम् ऋणं कथञ्चित् पत्युर् आभवेत्  ।  
आपत्कृताद् ऋते पुंसां कुटुम्बार्थे हि विस्तरः  ॥ क्_५६९ ॥  
  
अन्यत्र रजकव्याध- गोपशौण्डिकयोषिताम्  ।  
तेषां तु तत्परा वृत्तिः कुटुम्बं च तदाश्रयम्  ॥ क्_५७० ॥  
  
अमतेनैव पुत्रस्य प्रधना यान्यम् आश्रयेत्  ।  
पुत्रेणैवापहार्यं तद्- धनं दुहितृभिर् विना  ॥ क्_५७१ ॥  
  
ऋणार्थम् आहरेत् तन्तुं न सुखार्थं कदाचन  ।  
अयुक्ते कारणे यस्मात् पितरौ तु न दापयेत्  ॥ क्_५७२ ॥  
  
या स्वपुत्रं तु जह्यात् स्त्री समर्थम् अपि पुत्रिणी  ।  
आहृत्य स्त्रीधनं तत्र पित्र्यर्णं शोधयेन् मनुः  ॥ क्_५७३ ॥  
  
बालपुत्राधिकार्था च भर्तारं यान्यम् आश्रिता  ।  
आश्रितस् तदृणं दद्याद् बालपुत्राविधिः स्मृतः  ॥ क्_५७४ ॥  
  
दीर्घप्रवासिनिर्बन्धु- जडोन्मत्तार्तलिङ्गिनाम्  ।  
जीवताम् अपि दातव्यं तत्स्त्रीद्रव्यसमाश्रितैः  ॥ क्_५७५ ॥  
  
व्यसनाभिप्लुते पुत्रे बालो वा यत्न दृश्यते  ।  
द्रव्यहृद् दाप्यते तत्र तस्याभावे पुरन्ध्रिहृत्  ॥ क्_५७६ ॥  
  
पूर्वं दद्याद् धनग्राहः पुत्रस् तस्माद् अनन्तरम्  ।  
योषिद्ग्राहः सुताभावे पुत्रो वात्यन्तनिर्धनः  ॥ क्_५७७ ॥  
  
देयं भार्याकृतम् ऋणं भर्त्रा पुत्रेण मातृकम्  ।  
भर्तुर् अर्थे कृतं यत् स्याद् अभिधाय गते दिशम्  ॥ क्_५७८ ॥  
  
देयं पुत्रकृतं तत् स्याद् यच् च स्याद् अनुवर्णितम्  ।  
कृतासंवादितं यच् च श्रुत्वा चैवानुचोदितम्  ॥ क्_५७९ ॥  

[अधर्मणिकस्यावरोधादिना धनोद्धारविचार]  
  
धार्यो ऽवरुद्धस् त्व् ऋणिकः प्रकाशं जनसंसदि  ।  
यावन् न दद्याद् देयं च देशाचारस्थितिर् यथा  ॥ क्_५८० ॥  
  
विण्मूत्रशङ्का यस्य स्याद् धार्यमाणस्य देहिनः  ।  
पृष्ठतो वानुगन्तव्यो निबद्धं वा समुत्सृजेत्  ॥ क्_५८१ ॥  
  
स कृतप्रतिभूश् चैव मोक्तव्यः स्याद् दिने दिने  ।  
आहारकाले रात्रौ च निबन्धे प्रतिभूः स्थितः  ॥ क्_५८२ ॥  
  
यो दर्शनप्रतिभुवं नाधिगच्छेन् न चाश्रयेत्  ।  
स चारके निरोद्धव्यः स्थाप्यो वावेद्य रक्षिणः  ॥ क्_५८३ ॥  
  
न चारके निरोद्धव्य आर्यः प्रात्ययिकः शुचिः  ।  
सो ऽनिबद्धः प्रमोक्तव्यो निबद्धः शपथेन वा  ॥ क्_५८४ ॥  
  
पीडनेनोपरोधेन साधयेद् ऋणिकं धनी  ।  
कर्मणा व्यवहारेण सान्त्वेनादौ विभावितः  ॥ क्_५८५ ॥  
  
आददीतार्थम् एवं तु व्याजेनाचरितेन च  ।  
कर्मणा क्षत्रविश्शूद्रान् समहीनांश् च दापयेत्  ॥ क्_५८६ ॥  
  
राजानं स्वामिनं विप्रं सान्त्वेनैव प्रदापयेत्  ।  
रिक्थिनं सुहृदं वापि च्छलेनैव प्रसाधयेत्  ॥ क्_५८७ ॥  
  
वणिजः कर्षकाश् चैव शिल्पिनश् चाब्रवीद् भृगुः  ।  
देशाचारेण दाप्याः स्युर् दुष्टान् सम्पीड्य दापयेत्  ॥ क्_५८८ ॥  
  
पीडयेत् तु धनी यत्र ऋणिकं न्यायवादिनम्  ।  
तस्माद् अर्थात् स हीयेत तत्समं चाप्नुयाद् दमम्  ॥ क्_५८९ ॥  
  
यदि ह्य् आदाव् अनादिष्टम् अशुभं कर्म कारयेत्  ।  
प्राप्नुयात् साहसं पूर्वम् ऋणान् मुच्येत चर्णिकः  ॥ क्_५९० ॥  
  
उद्धारादिकम् आदाय स्वामिने न ददाति यः  ।  
स तस्य दासो भृत्यः स्त्री पशुर् वा जायते गृहे  ॥ क्_५९१ ॥  

[उपनिधिः]  
  
त्रयप्रोषितनिक्षिप्त- बन्धान्वाहितयाचितम्  ।  
वैश्यवृत्त्यर्पितं चैव सो ऽर्थस् तूपनिधिः स्मृतः  ॥ क्_५९२ ॥  
  
निक्षिप्तं यस्य यत् किञ्चित् तत्प्रयत्नेन पालयेत्  ।  
दैवराजकृताद् अन्यो विनाशस् तस्य कीर्त्यते  ॥ क्_५९३ ॥  
  
यस्य दोषेण यत् किञ्चिद् विनाश्येत ह्रियेत वा  ।  
तद् द्रव्यं सोदयं दाप्यो दैवराजकृताद् विना  ॥ क्_५९४ ॥  
  
याचितानन्तरं नाशे दैवराजकृते ऽपि सः  ।  
ग्रहीता प्रतिदाप्यः स्यान् मूल्यमात्रं न संशयः  ॥ क्_५९५ ॥  
  
न्यासादिकं परद्रव्यं प्रभक्षितम् उपेक्षितम्  ।  
अज्ञाननाशितं चैव येन दाप्यः स एव तत्  ॥ क्_५९६ ॥  
  
भक्षितं सोदयं दाप्यः समं दाप्य उपेक्षितम्  ।  
किञ्चिन् न्यूनं प्रदाप्यः स्याद् द्रव्यम् अज्ञाननाशितम्  ॥ क्_५९७ ॥  
  
अराजदैविकेनापि निक्षिप्तं यत्र नाशितम्  ।  
ग्रहीतुः सह भाण्डेन दातुर् नष्टं तद् उच्यते  ॥ क्_५९८ ॥  
  
ज्ञात्वा द्रव्यवियोगं तु दाता यत्र विनिक्षिपेत्  ।  
सर्वोपायविनाशे ऽपि ग्रहीता नैव दाप्यते  ॥ क्_५९९ ॥  
  
ग्राहकस्य हि यद् दोषान् नष्टं तु ग्राहकस्य तत्  ।  
तस्मिन् नष्टे हृते वापि ग्रहीता मूल्यम् आहरेत्  ॥ क्_६०० ॥  
  
ग्राह्यस् तूपनिधिः काले कालहीनं तु वर्जयेत्  ।  
कालहीनं ददद्दण्डं द्विगुणं च प्रदाप्यते  ॥ क्_६०१ ॥  
  
सर्वेषूपनिधिष्व् एते विधयः परिकीर्तिताः  ॥ क्_६०२ ॥  
  
यैश् च संस्क्रियते न्यासो दिवसैः परिनिश्चितैः  ।  
तदूर्ध्वं स्थापयेच् शिल्पी दाप्यो दैवहते ऽपि तत्  ॥ क्_६०३ ॥  
  
न्यासदोषाद् विनाशः स्याच् शिल्पिनं तन् न दापयेत्  ।  
दापयेच् शिल्पिदोषात् तत् संस्कारार्थं यद् अर्पितम्  ॥ क्_६०४ ॥  
  
स्वल्पेनापि च यत् कर्म नष्टं चेद् भृतकस्य तत्  ।  
पर्याप्तं दित्सतस् तस्य विनश्येत् तद् अगृह्णतः  ॥ क्_६०५ ॥  
  
यदि तत् कार्यम् उद्दिश्य कालं परिनियम्य वा  ।  
याचितो ऽर्धकृते तस्मिन्न् अप्राप्ते न तु दाप्यते  ॥ क्_६०६ ॥  
  
प्राप्तकाले कृते कार्ये न दद्याद् याचितो ऽपि सन्  ।  
तस्मिन् नष्टे वापि ग्रहीता मूल्यम् आहरेत्  ॥ क्_६०७ ॥  
  
याच्यमानो न दद्याद् वा दाप्यस् तत् सोदयं भवेत्  ॥ क्_६०८ ॥  
  
अथ कार्यविपत्तिस् तु तस्यैव स्वामिनो भवेत्  ।  
अप्राप्ते वै स काले तु दाप्यस् त्व् अर्धकृते ऽपि तत्  ॥ क्_६०९ ॥  
  
यो याचितकम् आदाय न दद्यात् प्रतियाचितः  ।  
स निगृह्य बलाद् दाप्यो दण्ड्यश् च न ददाति यः  ॥ क्_६१० ॥  
  
अनुमार्गेण कार्येषु अन्यस्मिन् वचनान् मम  ।  
दद्यास् त्वम् इति यो दत्तः स इहान्वाधिर् उच्यते  ॥ क्_६११ ॥  

[अस्वामिविक्रयः]  
  
अस्वामिविक्रयं दानम् आधिं च विनिवर्तयेत्  ॥ क्_६१२ ॥  
  
अभियोक्ता धनं कुर्यात् प्रथमं ज्ञातिभिः स्वकम्  ।  
पश्चाद् आत्मविशुध्यर्थं क्रयं केता स्वबन्धुभिः  ॥ क्_६१३ ॥  
  
नाष्टिकस् तु प्रकुर्वीत तद् धनं ज्ञातृभिः स्वकम्  ।  
अदत्तत्यक्तविक्रीतं कृत्वा स्वं लभते धनम्  ॥ क्_६१४ ॥  
  
प्रकाशं वा क्रयं कुर्यान् मूलं वापि समर्पयेत्  ।  
मूलानयनकालस् तु देयो योजनसङ्ख्यया  ॥ क्_६१५ ॥  
  
प्रकाशं च क्रयं कुर्यात् साधुभिर् ज्ञातिभिः स्वकैः  ।  
न तत्रान्या क्रिया प्रोक्ता दैविकी न च मानुषी  ॥ क्_६१६ ॥  
  
यदा मूलम् उपन्यस्य पुनर् वादी क्रयं वदेत्  ।  
आहरेन् मूलम् एवासौ न क्रयेण प्रयोजनम्  ॥ क्_६१७ ॥  
  
असमाहार्यमूलस् तु क्रयम् एव विशोधयेत्  ।  
विशोधिते क्रये राज्ञा न वक्तव्यः स किञ्चन  ॥ क्_६१८ ॥  
  
अनुपस्थापयन् मूलं क्रयं वाप्य् अविशोधयन्  ।  
यथाभियोगं धनिने धनं दाप्यो दमं च सः  ॥ क्_६१९ ॥  
  
यदि स्वं नैव कुरुते ज्ञातिभिर् नाष्टिको धनम्  ।  
प्रसङ्गविनिवृत्त्यर्थं चोरवद्दण्डम् अर्हति  ॥ क्_६२० ॥  
  
वनिङ्वीथीपरिगतं विज्ञातं राजपुरुषैः  ।  
अविज्ञाताश्रयात् क्रीतं विक्रेता यत्र वा मृतः  ॥ क्_६२१ ॥  
  
स्वामी दत्वार्धमूल्यं तु प्रगृह्णीत स्वक धनम्  ।  
अर्धं द्वयोर् अपहृतं तत्र स्याद् व्यवहारतः  ॥ क्_६२२ ॥  
  
अविज्ञातक्रयो दोषस् तथा चापरिपालनम्  ।  
एतद् द्वयं समाख्यातं द्रव्यहानिकरं बुद्धैः  ॥ क्_६२३ ॥  

[सम्भूयसमुत्थानम्]  
  
समवेतास् तु ये केचिच् शल्पिनो वणिजो ऽपि वा  ।  
अविभज्य पृथग्भूतैः प्राप्तं तत्र फलं समम्  ॥ क्_६२४ ॥  
  
भाण्डपिण्डव्ययोद्धार- भारसारार्थवीक्षणम्  ।  
कुर्युस् ते ऽव्यभिचारेण समयेन व्यवस्थिताः  ॥ क्_६२५ ॥  
  
प्रयोगं कुर्वते ये तु हेमधान्यरसादिना  ।  
समन्यूनाधिकैर् अंशैर् लाभस् तेषां तथाविधः  ॥ क्_६२६ ॥  
  
बहूनां सम्मतो यस् तु दद्याद् एको धनं नरः  ।  
ऋणं च कारयेद् वापि सर्वैर् एव कृतं भवेत्  ॥ क्_६२७ ॥  
  
ज्ञातिसम्बन्धिसुहृदाम् ऋणं देयं सबन्धकम्  ।  
अन्येषां लग्नकोपेतं लेख्यसाक्षियुतं तथा  ॥ क्_६२८ ॥  
  
स्वेच्छादेयं हिरण्यं तु रसा धान्यं च साविधि  ।  
देशस्थित्या प्रदातव्यं ग्रहीतव्यं तथैव च  ॥ क्_६२९ ॥  
  
समवेतैस् तु यद् दत्तं प्रार्थनीयं तथैव तत्  ।  
न च याचेत यः कश्चिल् लाभात् स परिहीयते  ॥ क्_६३० ॥  
  
चोरतः सलिलाद् अग्नेर् द्रव्यं यस् तु समाहरेत्  ।  
तस्यांशो दशमो देयः सर्ववादेष्व् अयं विधिः  ॥ क्_६३१ ॥  
  
शिक्षकाभिज्ञकुशला आचार्यश् चेति शिल्पिनः  ।  
एकद्वित्रिचतुर्भागान् हरेयुस् ते यथोत्तरम्  ॥ क्_६३२ ॥  
  
परराष्ट्राद् धनं यत् स्याच् चौरैः स्वाम्याज्ञयाहृतम्  ।  
राज्ञो दशांशम् उद्धृत्य विभजेरन् यथाविधि  ॥ क्_६३३ ॥  
  
चोराणां मुख्यभूतस् तु चतुरो ऽंशांस् ततो हरेत्  ।  
शूरो ऽंशांस् त्रीन् समर्थो द्वौ शोषास् त्व् एकैकम् एव च  ॥ क्_६३४ ॥  
  
तेषां चेत् प्रसृतानां यो ग्रहणं समवाप्नुयात्  ।  
तन्मोक्षणार्थं यद् दत्तं वहेयुस् ते यथांशतः  ॥ क्_६३५ ॥  
  
नर्तकानाम् एष एव धर्मः सद्भिर् उदाहृतः  ।  
तालज्ञो लभते ह्य् अर्धं गायनास् तु समांशिनः  ।  
प्रमुखा द्व्यंशम् अर्हन्ति सो ऽयं सम्भूय कुर्वताम्  ॥ क्_६३६ ॥  
  
वणिजां कर्षकाणां च चोराणां शिल्पिनां तथा  ।  
अनियम्यांशकर्तॄणां सर्वेषाम् एष निर्णयः  ॥ क्_६३७ ॥  

[दत्तानपाकर्म दत्ताप्रदानिकं वा]  
  
विक्रयं चैव दानं च न नेयाः स्युर् अनिच्छवः  ।  
दाराः पुत्राश् च सर्वस्वम् आत्मनैव तु योजयेत्  ॥ क्_६३८ ॥  
  
आपत्काले तु कर्तव्यं दानं विक्रय एव वा  ।  
अन्यथा न प्रवर्तेत इति शास्त्रविनिश्चयः  ॥ क्_६३९ ॥  
  
सर्वस्वगृहवर्जं तु कुटुम्बभरणाधिकम्  ।  
यद् द्रव्यं तत् स्वकं देयम् अदेयं स्याद् अतो ऽन्यथा  ॥ क्_६४० ॥  
  
अतश् च सुतदाराणां वशित्वं त्व् अनुशासने  ।  
विक्रये चैव दाने च वशित्वं न सुते पितुः  ॥ क्_६४१ ॥  
  
स्वेच्छया यः प्रतिश्रुत्य ब्राह्मणाय प्रतिग्रहम्  ।  
न दद्याद् ऋणव दाप्यः प्राप्नुयात् पूर्वसाहसम्  ॥ क्_६४२ ॥  
  
प्रतिश्रुतस्यादानेन दत्तस्याच्छादनेन च  ।  
कल्पकोटिशतं मर्त्यस् तिर्यग्योनौ च जायते  ॥ क्_६४३ ॥  
  
अविज्ञातोपलब्ध्यर्थं दानं यत्र निरूपितम्  ।  
उपलब्धिक्रियालब्धं सा भृतिः परिकीर्तिता  ॥ क्_६४४ ॥  
  
भयत्राणाय रक्षार्थं तथा कार्यप्रसाधनात्  ।  
अनेन विधिना लब्धं विद्यात् प्रत्युपकारतः  ॥ क्_६४५ ॥  
  
प्राणसंशयम् आपन्नं यो माम् उत्तारयेद् इतः  ।  
सर्वस्वं तस्य दास्यामीत्य् उक्ते ऽपि न तथा भवेत्  ॥ क्_६४६ ॥  
  
कामक्रोधास्वतन्त्रार्त- क्लीबोन्मत्तप्रमोहितैः  ।  
व्यत्यासपरिहासाच् च यद् दत्तं तत् पुनर् हरेत्  ॥ क्_६४७ ॥  
  
या तु कार्यस्य सिद्ध्यर्थम् उत्कोचा स्यात् प्रतिश्रुता  ।  
तस्मिन्न् अपि पसिद्धे ऽर्थे न देया स्यात् कथञ्चन  ॥ क्_६४८ ॥  
  
अथ प्राग् एव दत्ता स्यात् प्रतिदाप्यस् तथा बलात्  ।  
दण्डं चैकादशगुणम् आहुर् गार्गीयमानवाः  ॥ क्_६४९ ॥  
  
स्तेनसाहसिकोद्वृत्त- पारजायिकशंसनात्  ।  
दर्शनाद् वृत्तनष्टस्य तथासत्यप्रवर्तनात्  ॥ क्_६५० ॥  
  
प्राप्तम् एतैस् तु यत् किञ्चित् तद् उत्कोचाख्यम् उच्यते  ।  
न दाता तत्र दण्ड्यः स्यान् मध्यस्थश् चैव दोषभाक्  ॥ क्_६५१ ॥  
  
नियुक्तो यस् तु कार्येषु स चेद् उत्कोचम् आप्नुयात्  ।  
स दाप्यस् तद्धनं कृत्स्नं दमश् चैकादशाधिकम्  ॥ क्_६५२ ॥  
  
अनियुक्तस् तु कार्यार्थम् उत्कोचं यम् अवाप्नुयात्  ।  
कृतप्रत्युपकारार्थस् तस्य दोषो न विद्यते  ॥ क्_६५३ ॥  
  
स्वस्थेनार्तेन वा दत्तं श्राव्रितं धर्मकारणात्  ।  
अदत्त्वा तु मृते दाप्यस् तत्सुतो नात्र संशयः  ॥ क्_६५४ ॥  
  
योगाधमनविक्रीतं योगदानपतिग्रहम्  ।  
यस्य वाप्य् उपधिं पश्येत् तत् सर्वं विनिवर्तयेत्  ॥ क्_६५५ ॥  
  
भृतावनिश्चितायां तु दशभागम् अवाप्नुयात्  ।  
लाभगोवीर्यसस्यानां वणिग्गोपकृषीवलाः  ॥ क्_६५६ ॥  

[वेतनस्यानपाकर्म]  
  
कर्मारम्भं तु यः कृत्वा सिद्धं नैव तु कारयेत्  ।  
बलात् कारयितव्यो ऽसौ अकुर्वन् दण्डम् अर्हति  ॥ क्_६५७ ॥  
  
विघ्नयन् वाहको दाप्यः प्रस्थाने द्विगुणां भृतिम्  ॥ क्_६५८ ॥  
  
न तु दाप्यो हृतं चोरैर् दग्धमूढं जलेन वा  ॥ क्_६५९ ॥  
त्यजेत् पथि सहायं यः श्रान्तं रोगार्तम् एव वा  ।  
प्राप्नुयात् साहसं पूर्वं ग्रामे त्र्यहम् अपालयन्  ॥ क्_६६० ॥  
  
यदा तु पथि तद्भाण्डम् आसिध्येत ह्रियेत वा  ।  
यावान् अध्वा गतस् तेन प्राप्नुयात् तावतीं भृतिम्  ॥ क्_६६१ ॥  
  
हस्त्यश्वगोखरोष्ट्रादीन् गृहीत्वा भाटकेन यः  ।  
नार्पयेत् कृतकृत्यार्थः स तु दाप्यः सभाटकम्  ॥ क्_६६२ ॥  
  
गृहवार्यापणादीणि गृहीत्वा भाटकेन यः  ।  
स्वामिने नार्पयेद् यावत् तावद् दाप्यः सभाटकम्  ॥ क्_६६३ ॥  

[स्वामिपालविवादः]  
  
क्षेत्रारामविवीतेषु गृहेषु पशुवाटिषु  ।  
ग्रहणं तत्प्रविष्टानां ताडनं वा बृहस्पतिः  ॥ क्_६६४ ॥  
  
अधमोत्तममध्यानां पशूनां चैव ताडने  ।  
स्वामी तु विवदेद् यत्र दण्डं तत्र प्रकल्पयेत्  ॥ क्_६६५ ॥  
  
अजातेष्व् एव सस्येषु कुर्याद् आवरणं महत्  ।  
दुःखेनेह निवार्यन्ते लब्धस्वादुरसा मृगाः  ॥ क्_६६६ ॥  
  
दापयेत् पणपादं गां द्वौ पादौ महिषीं तथा  ।  
तथाजाविकवत्सानां पादो दण्डः प्रकीर्तितः  ॥ क्_६६७ ॥  

[समयस्यानपाकर्म संविद्व्यतिक्रमो वा]  
  
समूहिनां तु यो धर्मस् तेन धर्मेण ते सदा  ।  
प्रकुर्युः सर्वकर्माणि स्वधर्मेषु व्यवस्थिताः  ॥ क्_६६८ ॥  
  
अविरोधेन धर्मस्य निर्गतं राजशासनम्  ।  
तस्यैवाचरणं पूर्वं कर्तव्यं तु नृपाज्ञया  ॥ क्_६६९ ॥  
  
राजप्रवर्तितान् धर्मान् यो नरो नानुपालयेत्  ।  
गर्ह्यः स पापो दण्ड्यश् च लोपयन् राजशासनम्  ॥ क्_६७० ॥  
  
युक्तियुक्तं च यो हन्याद् वक्तुर् यो ऽनवकाशदः  ।  
अयुक्तं चैव यो ब्रूते स दाप्यः पूर्वसाहसम्  ॥ क्_६७१ ॥  
  
साहसी भेदकारी च गणद्रव्यविनाशकः  ।  
उच्छेद्याः सर्व एवैते विख्याप्यैवं नृपे भृगुः  ॥ क्_६७२ ॥  
  
एकपात्रे च वा पङ्क्त्यां सम्भोक्ता यस्य यो भवेत्  ।  
अकुर्वंस् तत् तथा दण्ड्यस् तस्य दोषम् अदर्शयन्  ॥ क्_६७३ ॥  
  
गणम् उद्दिश्य यत् किञ्चित् कृत्वर्णं भक्षितं भवेत्  ।  
आत्मार्थं विनियुक्तं वा देयं तैर् एव तद् भवेत्  ॥ क्_६७४ ॥  
  
गणानां श्रेणिवर्गाणां गताः स्युर् ये तु मध्यताम्  ।  
प्राक्तनस्य धनर्णस्य समांशाः सर्व एव ते  ॥ क्_६७५ ॥  
  
तथैव भोज्यवैभाज्य- दानधर्मक्रियासु च  ।  
समूहस्थो ऽंशभागी स्यात् प्रगतस् त्व् अंशभाङ् न तु  ॥ क्_६७६ ॥  
  
यत् तैः प्राप्तं रक्षितं वा गणार्थे वा ऋणं कृतम्  ।  
राजप्रसादलब्धं च सर्वेषाम् एव तत्समम्  ॥ क्_६७७ ॥  

[नैगमादिसञ्ज्ञालक्षणम्]  
  
नानापौरसमूहस् तु नैगमः परिकीर्तितः  ।  
नानायुधधरा व्राताः समवेताः प्रकीर्तिताः  ॥ क्_६७८ ॥  
  
समूहो वणिजादीनां पूगः सम्परिकीर्तितः  ।  
प्रव्रज्यावसिता ये तु पाषण्डाः परिकीर्तिताः  ॥ क्_६७९ ॥  
  
ब्राह्मणानां समूहस् तु गणः सम्परिकीर्तितः  ।  
शिल्पोपजीविनो ये तु शिल्पिनः परिकीर्तिताः  ॥ क्_६८० ॥  
  
आर्हतसौगतानां तु समूहः सङ्घ उच्यते  ।  
चाण्डालश्वपचादीनां समूहो गुल्म उच्यते  ॥ क्_६८१ ॥  
  
गणपाषण्डपूगाश् च व्राताश् च श्रेणयस् तथा  ।  
समूहस्थाश् च ये चान्ये वर्गाख्यास् ते बृहस्पतिः  ॥ क्_६८२ ॥  

[क्रयकिक्रयानुशयः क्रीस्वानुशयो विक्रीये सम्प्रदानं वा]  
  
क्रीत्वा प्राप्तं न गृह्णीयाद् यो न दद्याद् अदूषितम्  ।  
स मूल्याद् दशमं भागं दत्त्वा स्वद्रव्यम् आप्नुयात्  ॥ क्_६८३ ॥  
  
अप्राप्ते ऽर्थक्रियाकाले कृते नैव प्रदापयेत्  ।  
एवं धर्मो दशाहात् तु परतो ऽनुशयो न तु  ॥ क्_६८४ ॥  
  
भूमेर् दशाहे विक्रेतुर् आयस् तत्क्रेतुर् एव च  ।  
द्वादशाहः सपिण्डानाम् अपि चाल्पम् अतः परम्  ॥ क्_६८५ ॥  
  
क्रीत्वानुशयवान् पण्यं त्यजेद् दोह्यादि यो नरः  ।  
अदुष्टम् एव काले तु स मूल्याद् दशमं वहेत्  ॥ क्_६८६ ॥  
  
क्रीत्वा गच्छन्न् अनुशयं क्रयी हस्तम् उपागते  ।  
षड्भागं तत्र मूल्यस्य दत्त्वा क्रीतं त्यजेद् बुधः  ॥ क्_६८७ ॥  
  
अविज्ञातं तु यत् क्रीतं दुष्टं पश्चाद् विभावितम्  ।  
क्रीतं तत् स्वामिने देयं काले चेद् अन्यथा न तु  ॥ क्_६८८ ॥  
  
निर्दोषं दर्शयित्वा तु यः सदोषं प्रयच्छति  ।  
मूल्यं तद् द्विगुणं दाप्यो विनयं तावद् एव च  ॥ क्_६८९ ॥  
  
उपहन्येत वा पण्यं दह्येतापह्रियेत वा  ।  
विक्रेतुर् एव सो ऽनर्थो विक्रीयासम्प्रयच्छतः  ॥ क्_६९० ॥  
  
दीयमानं न गृह्णाति क्रीत पण्यं च यः क्रयी  ।  
विक्रीतं च तद् अन्यत्र विक्रेता नापराध्रुयात्  ॥ क्_६९१ ॥  
  
मत्तोन्मत्तेन विक्रीतं हीनमूल्यं भयेन वा  ।  
अस्वतन्त्रेण मुग्धेन त्याज्यं तस्य पुनर् भवेत्  ॥ क्_६९२ ॥  
  
त्र्यहं दोह्यं परीक्षेत पत्र्चाहद् वाह्यम् एव तु   ।  
मुक्तावज्रप्रवालानां सप्ताहं स्यात् प्रवीक्षणम्  ॥ क्_६९३ ॥  
  
द्विपदाम् अर्धमासं तु पुंसां तद् द्विगुणं स्त्रियाः  ।  
दशाहं सर्वबीजानाम् एकाहं लोहवाससाम्  ॥ क्_६९४ ॥  
  
अतो ऽर्वाक्पण्यदोषस् तु यदि सञ्जायते क्वचित्  ।  
विक्रेतुः प्रतिदेयं तत् क्रेता मूल्यम् अवाप्नुयात्  ॥ क्_६९५ ॥  
  
परिभुक्तं तु यद् वासः क्लिष्टरूपं मलीमसम्  ।  
सदोषम् अपि तत् क्रीतं विकेतुर् न भवेत् पुनः  ॥ क्_६९६ ॥  
  
साधारणं तु यत् क्रीतं नैको दद्यान् नराधमः  ।  
नादद्यान् न च गृह्णीयाद् विक्रीयाच् च न चैव हि  ॥ क्_६९७ ॥  
  
क्रीत्वा मूल्येन यत् पण्यं दुष्क्रीतं मन्यते क्रयी  ।  
विक्रेतुः प्रतिदेयं तत् तस्मिन्न् एवाह्न्यवीक्षितम्  ॥ क्_६९८ ॥  
  
द्वितीये ऽह्नि ददत् क्रेता मूल्यात् त्र्यंशांशम् आहरेत्  ।  
द्विगुणं तृतीये ऽह्नि परतः क्रेतुर् एव तत्  ॥ क्_६९९ ॥  
  
द्रव्यस्वं पञ्चधा कृत्वा त्रिभागो मूल्यम् उच्यते  ।  
लाभश् चतुर्थो भागः स्यात् पञ्चमः सत्यम् उच्यते  ॥ क्_७०० ॥  
  
सन्धिश् च परिवृत्तिश् च विषमा वा त्रिभोगतः  ।  
आज्ञयापि क्रयश् चापि दशाब्दं विनिवर्तयेत्  ॥ क्_७०१ ॥  
  
ज्ञात्यादीन् अननुज्ञाप्य समीपस्थाननिन्दितान्  ।  
क्रयविक्रयधर्मो ऽपि भूमेर् नास्तीति निर्णयः  ॥ क्_७०२ ॥  
  
स्वग्रामे दशरात्रं स्याद् अन्यग्रामे त्रिपक्षकम्  ।  
राष्ट्रान्तरेषु षण्मासं भाषाभेदे तु वत्सरम्  ॥ क्_७०३ ॥  
  
पलायिते तु करदे करप्रतिभुवा सह  ।  
करार्थं करदक्षेत्रं विक्रीणीयुः सभासदः  ॥ क्_७०४ ॥  
  
समवेतैस् तु सामन्तैर् अभिज्ञैः पापभीरुभिः  ।  
क्षेत्रारामगृहादीनां द्विपदां च चतुष्पदाम्  ॥ क्_७०५ ॥  
  
कल्पितं मूल्यम् इत्य् आहुर् भागं कृत्वा तद् अष्टधा  ।  
एकभागातिरिक्तं वा हीनं वानुचितं स्मृतम्  ॥ क्_७०६ ॥  
  
समाः शतम् अतीते ऽपि सर्वं तद् विनिवर्तते  ।  
क्रयविक्रयणे क्रय्यं यन् मूल्यं धर्मतो ऽर्हति  ॥ क्_७०७ ॥  
  
तत् तुर्ये पञ्चमे षष्टे सप्तमे ऽंशे ऽष्टमे ऽपि वा  ।  
हीने यदि विनिर्वृत्ते क्रयविक्रायणे सति  ॥ क्_७०८ ॥  
  
हीनमूल्यं तु तत् सर्वं कृतम् अप्य् अकृतं भवेत्  ।  
उक्ताद् अल्पतरे हीने क्रयो नैव प्रदुष्यति  ॥ क्_७०९ ॥  
  
तेनाप्य् अंशेन हीयेत मूल्यतः क्रयविक्रये  ।  
कतम् अप्य् अकृतं प्राहुर् अन्ये धर्मविदो जनाः  ॥ क्_७१० ॥  
  
अर्धाधिके क्रयः सिध्येद् उक्तलाभो दशाधिकः  ।  
अवक्रयस् त्रिभागेन सद्य एव रुचिक्रयः  ॥ क्_७११ ॥  
  
मूल्यात् स्वल्पप्रदाने ऽपि क्रयसिद्धिः कृता भवेत्  ।  
चक्रवृद्द्यां प्रदातव्यं देयं तत् समयाद् ऋते  ॥ क्_७१२ ॥  

[अभ्युपेत्याशुश्रूषा]  
  
यस् तु न ग्राहयेच् शिल्पं कर्माण्य् अन्यानि कारयेत्  ।  
प्राप्नुयात् साहसं पूर्वं तस्माच् शिष्यो निवर्तते  ॥ क्_७१३ ॥  
  
शिक्षितो ऽपि श्रितं कामम् अन्तेवासी समाचरेत्  ।  
तत्र कर्म च यत् कुर्याद् आचार्यस्यैव तत् फलम्  ॥ क्_७१४ ॥  
  
स्वतन्त्रस्यात्मनो दानाद् दासत्वं दारवद् भृगुः  ।  
त्रिषु वर्णेषु विज्ञेयं दास्यं विप्रस्य न क्वचित्  ॥ क्_७१५ ॥  
  
वर्णानाम् अनुलाम्येन दास्यं न प्रतिलोमतः  ।  
राजन्यवैश्यशूद्राणां त्यजतां हि स्वतन्त्रताम्  ॥ क्_७१६ ॥  
  
समवर्णो ऽपि विप्रं तु दासत्वं नैव कारयेत्  ।  
ब्राह्मणस्य हि दासत्वान् नृपतेजो विहन्यते  ॥ क्_७१७ ॥  
  
क्षत्रविश्शूद्रधर्मस् तु समवर्णे कदाचन  ।  
कारयेद् दासकर्माणि ब्राह्मणं न बृहस्पतिः  ॥ क्_७१८ ॥  
  
शीलाध्ययनसम्पन्ने तदूनं कर्म कामतः  ।  
तत्रापि नाशुभं किञ्चित् प्रकुर्वीत द्विजोत्तमः  ॥ क्_७१९ ॥  
  
विण्मूत्रोन्मार्जनं चैव नग्नत्वपरिमर्दनम्  ।  
प्रायो दासीसुताः कुर्युर् गवादिग्रहणं च यत्  ॥ क्_७२० ॥  
  
प्रव्रज्यावसिता यत्र त्रयो वर्णा द्विजादयः  ।  
निर्वासं कारयेद् विप्रं दासत्वं क्षत्रविड् नृपः  ॥ क्_७२१ ॥  
  
शूद्रं तु कारयेद् दासं क्रीतम् अक्रीतम् एव वा  ।  
दास्यायैव हि सृष्टः स स्वयम् एव स्वयम् भुवा  ॥ क्_७२२ ॥  
  
स्वदासीं यस् तु सङ्गच्छेत् प्रसूता च भवेत् ततः  ।  
अवेक्ष्य बीजं कार्या स्यान् न दासी सान्वया तु सा  ॥ क्_७२३ ॥  
  
दासस्य तु धनं यत् स्यात् स्वामी तस्य प्रभुः स्मृतः  ।  
प्रकाशं विक्रयाद् यत् तु न स्वामी धनम् अर्हति  ॥ क्_७२४ ॥  
  
दासेनोढा स्वदासी या सापि दासीत्वम् आप्नुयात्  ।  
यस्माद् भर्ता प्रभुस् तस्याः स्वाम्यधीनः प्रभुर् यतः  ॥ क्_७२५ ॥  
  
आदद्याद् ब्राह्मणीं यस् तु चिक्रीणीत तथैव च  ।  
राज्ञा तद् अकृतं कार्यं दण्ड्या स्युः सर्व एव ते  ॥ क्_७२६ ॥  
  
कामात् तु संश्रितां यस् तु दासीं कुर्यात् कुलस्त्रियम्  ।  
सङ्क्रामयेत वान्यत्र दण्ड्यस् तच् चाकृतं भवेत्  ॥ क्_७२७ ॥  
  
बालधात्रीम् अदासीं च दासीम् इव भुनक्ति यः  ।  
परिचारकपत्नीं वा प्राप्नुयात् पूर्वसाहसम्  ॥ क्_७२८ ॥  
  
विक्रोशमानां यो भक्तां दासीं विक्रेतुम् इच्छति  ।  
अनापदिस्थः शक्तः सन् प्राप्नुयाद् द्विशतं दमम्  ॥ क्_७२९ ॥  
  
तवाहम् इति चात्मानं यो ऽस्वतन्त्रः प्रयच्छति  ।  
न स तं प्राप्नुयात् कामं पूर्वस्वामी लभेत तम्  ॥ क्_७३० ॥  
  
प्रव्रज्यावसितो दासो मोक्तव्यश् च न केनचित्  ।  
अनाकालभृतो दास्यान् मुच्यते गोयुगं ददत्  ॥ क्_७३१ ॥  

[सीमाविवादः]  
  
आधिक्यं न्यूनता चांशे अस्तिनास्तित्वम् एव च  ।  
अभोगभुक्तिः सीमा च षट् भूवाद् अस्य हेतवः  ॥ क्_७३२ ॥  
  
तस्मिन् भोगः प्रयोक्तव्यः सर्वसाक्षिषु तिष्ठति  ।  
लेख्यारूढश् चेतरश् च साक्षी मार्गद्वयान्वितः  ॥ क्_७३३ ॥  
  
क्षेत्रवास्तुतडागेषु कूपोपवनसेतुषु  ।  
द्वयोर् विवादे सामन्तः प्रत्ययः सर्ववस्तुषु  ॥ क्_७३४ ॥  
  
सामन्तभावे ऽसामन्तैः कुर्यात् क्षेत्रादिनिर्णयम्  ।  
ग्रामसीमासु च तथा तद्वन् नगरदेशयोः  ॥ क्_७३५ ॥  
  
ग्रामो ग्रामस्य सामन्तः क्षेत्रं क्षेत्रस्य कीर्तितम्  ।  
गृहं गृहस्य निर्दिष्ट समन्तात् परिरभ्य हि  ॥ क्_७३६ ॥  
  
तेषाम् अभावे सामन्त- मौलवृद्धोद्धृतादयः  ।  
स्थावरे षट्प्रकारे ऽपि नात्र कार्या विचारणा  ॥ क्_७३७ ॥  
  
संसक्तास् त्व् अथ सामन्तास् तत् संसक्तास् तथोत्तराः  ।  
संसक्तसक्तसंसक्ताः पद्माकाराः प्रकीर्तिताः  ॥ क्_७३८ ॥  
  
स्वार्थसिद्धौ प्रदुष्टेषु सामन्तेष्व् अर्थगौरवात्  ।  
तत्संसक्तैस् तु कर्तव्य उद्धारो नात्र संशयः  ॥ क्_७३९ ॥  
  
संसक्तसक्तदोषे तु तत्संसक्ताः प्रकीर्तिताः  ।  
कर्तव्या न प्रदुष्टास् तु राज्ञा धर्मं विजानता  ॥ क्_७४० ॥  
  
नाज्ञानेन हि मुच्यन्ते सामन्ता निर्णयं प्रति  ।  
अज्ञानोक्तौ दण्डयित्वा पुनः सीमां विचारयेत्  ।  
कीर्तिते यदि भेदः स्याद् दण्ड्यास् तूत्तमसाहसम्  ॥ क्_७४१ ॥  
  
त्यक्त्वा दुष्टांस् तु सामन्तान् अन्यान् मौलादिभिः सह  ।  
सम्मिश्रय कारयेत् सीमाम् एवं धर्मविदो विदुः  ॥ क्_७४२ ॥  
  
ये तत्र पूर्वं सामन्ताः पश्चाद् देशान्तरं गताः  ।  
तन्मूलत्वात् तु ते मौला ऋषिभिः सम्प्रकीर्तिताः  ॥ क्_७४३ ॥  
  
निष्पाद्यमानं यैर् दृष्टं तत् कार्यं नृगुणान्वितैः  ।  
वृद्धा वा यदि वावृद्धास् ते वृद्धाः परिकीर्तिताः  ॥ क्_७४४ ॥  
  
उपश्रवणसम्भोग- कार्याख्यानोपचिह्निताः  ।  
उद्धरन्ति ततो यस्माद् उद्धृतास् ते ततः स्मृतः  ॥ क्_७४५ ॥  
  
सामन्ताः साधनं पूर्वम् अनिष्टोक्तौ गुणान्विताः  ।  
द्विगुणास् तूत्तरा ज्ञेया ततो ऽन्ये त्रिगुणा मताः  ॥ क्_७४६ ॥  
  
एको यद्वन् नयेत् सीमाम् उभयोर् ईप्सितः क्वचित्  ।  
मस्तके क्षितिम् आरोप्य रक्तवासाः समाहिताः  ॥ क्_७४७ ॥  
  
भयवर्जितभूपेन सर्वाभावे स्वयङ्कृता  ॥ क्_७४८ ॥  
  
क्षेत्रकूपतडागानां केदारारामयोर् अपि  ।  
गृहप्रासादावसथ- नृपदेवगृहेषु च  ॥ क्_७४९ ॥  
  
बहूनां तु गृहीतानां न सर्वे निर्णयं यदि  ।  
कुर्युर् भयाद् वा लोभाद् वा दाप्यास् तूत्तमसाहसम्  ॥ क्_७५० ॥  
  
सीमाचङ्क्रमणे कोशे पादस्पर्शे तथैव च  ।  
त्रिपक्षपक्षसप्ताहं दैवराजिकम् इष्यते  ॥ क्_७५१ ॥  
  
मेखलाभ्रमनिष्कास- गवाक्षान् नोपरोधयेत्  ।  
प्रणालीं गृहवास्तुं च पीडयन् दण्डभाग् भवेत्  ॥ क्_७५२ ॥  
  
निवेशसमयाद् ऊर्ध्वं नैते योज्याः कदाचन  ।  
दृष्टिपातं प्रणालीं च न कुर्यात् परवेश्ममु  ॥ क्_७५३ ॥  
  
विण्मूत्रोदकवप्रं च वह्निश्वभ्रनिवेशनम्  ।  
अरत्निद्वयम् उत्सृज्य परकुड्यान् निवेशयेत्  ॥ क्_७५४ ॥  
  
सर्वे जनाः सदा येन प्रयान्ति स चतुष्पथः  ।  
अनिरुद्धो यथाकालं राजमार्गः स उच्यते  ॥ क्_७५५ ॥  
  
न तत्र रोपयेत् किञ्चिन् नोपहन्यात् तु केनचित्  ।  
गुरुआचार्यनृपादीनां मार्गादानात् तु दण्डभाक्  ॥ क्_७५६ ॥  
  
यस् तत्र सङ्करश्वभ्रान् वृक्षारोपणम् एव च  ।  
कामात् पुरीषं कुर्याच् च तस्य दण्डस् तु माषकः  ॥ क्_७५७ ॥  
  
तटाकोद्यानतीर्थानि यो ऽमेध्येन विनाशयेत्  ।  
अमेध्यं शोधयित्वा तु दण्डयेत् पूर्वसाहसम्  ॥ क्_७५८ ॥  
  
दूषयेत् सिद्धतीर्थानि स्थापितानि महात्मभिः  ।  
पुण्यानि पावनीयानि प्राप्नुयात् पूर्वसाहसम्  ॥ क्_७५९ ॥  
  
सीमामध्ये तु जातानां वृक्षाणां क्षेत्रयोर् द्वयोः  ।  
फलं पुष्पं च सामान्यं क्षेत्रस्वामिषु निर्दिशेत्  ॥ क्_७६० ॥  
  
अन्यक्षेत्रे तु जातानां शाखा यत्रान्यसंश्रिताः  ।  
स्वामिनं तं विजानीयाद् यस्य क्षेत्रेषु संश्रिताः  ॥ क्_७६१ ॥  
  
अस्वाम्यनुमतेनैव संस्कारं कुरुते तु यः  ।  
गृहोद्यानतटाकानां संस्कर्ता लभते न तु  ॥ क्_७६२ ॥  
  
व्ययं स्वामिनि चायाते न निवेद्य नृपे यदि  ।  
अथावेद्य प्रयुक्तस् तु तद्गतं लभते व्ययम्  ॥ क्_७६३ ॥  
  
अशक्तितो न दद्याच् चेत् खिलार्थो यत् कृतो व्ययः  ।  
तदष्टभागहीनं तु कर्षकः फलम् आप्नुयात्  ।  
वर्षाण्य् अष्टौ स भोक्ता स्यात् परतः स्वामिने तु तत्  ॥ क्_७६४ ॥  
  
अशक्तप्रेतनष्टेषु क्षेत्रिकेष्व् अनिवारितः  ।  
क्षेत्रं चेद् विकृषेत् कश्चिद् अश्नुवीत स तत्फलम्  ॥ क्_७६५ ॥  
  
विकृष्यमाणे क्षेत्रे च क्षेत्रिकः पुनर् आव्रजेत्  ।  
शीलोपचारं तत् सर्वं दत्त्वा क्षेत्रमवाप्नुयात्  ॥ क्_७६६ ॥  
  
तदष्टभागापचयाद् यावत् सप्त गताः समाः  ।  
समाप्ते ऽष्टमे वर्षे भुक्तक्षेत्रं लभेत सः  ॥ क्_७६७ ॥  

[वाक्पारुष्यम्]  
  
हुङ्कारः कासनं चैव लोके यच् च विगर्हितम्  ।  
अनुकुर्याद् अनुब्रूयाद् वाक्पारुष्यं तद् उच्यते  ॥ क्_७६८ ॥  
  
निष्ठुराश्लीलतीव्रत्वात् तद् अपि त्रिविधं स्मृतम्  ।  
आक्षेपो निष्ठुरं ज्ञेयम् अश्लीलं न्यङ्गसञ्ज्ञितम्  ।  
पतनीयैर् उपाक्रोशैस् तीव्रम् आहुर् मनीषिणः  ॥ क्_७६९ ॥  
  
यत् त्व् असत्सञ्ज्ञितैर् अङ्गैः परमाक्षिपति क्वचित्  ।  
अभूतैर् वाथ भूतैर् वा निष्ठुरा वाक्स्मृता बुधैः  ॥ क्_७७० ॥  
  
न्यग्भावकरणं वाचा क्रोधात् तु कुरुते यदा  ।  
वृत्तदेशकुलादीनाम् अश्लीला सा बुधैः स्मृता  ॥ क्_७७१ ॥  
  
महापातकयोक्त्री च रागद्वेषकरी च या  ।  
जातिभ्रंशकारी वाथ तीव्रा सा प्रथिता तु वाक्  ॥ क्_७७२ ॥  
  
यो ऽगुणान् कीर्तयेत् क्रोधान् निगुणो वा गुणज्ञताम्  ।  
अन्यसञ्ज्ञानुयोगी वा वाग्दुष्टं तं नरं विदुः  ॥ क्_७७३ ॥  
  
अदुष्टस्यैव यो दोषान् कीर्तयेद् दोषकारणात्  ।  
अन्यापदेशवादी च वाग्दुष्टं तं नरं विदुः  ॥ क्_७७४ ॥  
  
मोहात् प्रमादात् सङ्घर्षात् प्रीत्या चोक्तं मयेति यत्  ।  
नाहम् एवं पुनर् वक्ष्ये दण्डार्धं तस्य कल्पयेत्  ॥ क्_७७५ ॥  
  
यत्र स्यात् परिहारार्थं पतितस् तेन कीर्तनम्  ।  
वचनात् तत्र न स्यात् तु दोषो यत्र विभावयेत्  ॥ क्_७७६ ॥  
  
अन्यथा तुल्यदोषः स्यान् मिथ्योक्तौ तूत्तमः स्मृतः  ।  
महता प्रणिधानेन वाग्दुष्टं साधयेन् नरम्  ॥ क्_७७७ ॥  
  
अतथ्यं श्रावितं राजा प्रयत्नेन विचारयेत्  ।  
अनृताख्यानशीलानां जिह्वाच्छेदो विशोधनम्  ॥ क्_७७८ ॥  

[दण्डपारुष्यम्]  
  
हेतुआदिभिर् न पश्येच् चेद् दण्डपारुष्यकारणम्  ।  
तत्र साक्षिकृतं चैव दिव्यं वा विनियोजयेत्  ॥ क्_७७९ ॥  
  
आभीषणेन दण्डेन प्रहरेद् यस् तु मानवः  ।  
पूर्वं चापीडितो वाथ स दण्ड्यः परिकीर्तितः  ॥ क्_७८० ॥  
  
कर्णौष्ठघ्राणपादाक्षि- जिह्वाशिश्नकरस्य च  ।  
छेदने चोत्तमो दण्डो भेदने मध्यमो भृगुः  ॥ क्_७८१ ॥  
  
मनुष्याणां पशूनां च दुःखाय प्रहते सति  ।  
यथा यथा भवेद् दुःखं दण्डं कुर्यात् तथा तथा  ॥ क्_७८२ ॥  
  
अस्पृश्यधूर्तदासानां म्लेच्छानां पापकारिणाम्  ।  
प्रतिलोमप्रसूतानां ताडनं नार्थतो दमः  ॥ क्_७८३ ॥  
  
छर्दिमूत्रपुरीषाद्यैर् आपाद्यः स चतुर्गुणः  ।  
षड्गुणः कायमध्ये स्यान् मूर्ध्नि त्व् अष्टगुणः स्मृतः  ॥ क्_७८४ ॥  
  
उद्गूरणे तु हस्तस्य कार्यो द्वादशको दमः  ।  
स एव द्विगुणः प्रोक्तः पातनेषु स्वजातिषु  ॥ क्_७८५ ॥  
  
वाक्पारुष्ये यथैवोक्ताः प्रातिलोम्यानुलोमतः  ।  
तथैव दण्डपारुष्ये पात्या दण्डा यथाक्रमम्  ॥ क्_७८६ ॥  
  
देहेन्द्रियविनाशे तु यथा दण्डं प्रकल्पयेत्  ।  
तथा तुष्टिकरं देयं समुत्थानं च पण्डितैः  ।  
समुत्थानव्ययं चासौ दद्याद् आव्रणरोपणात्  ॥ क्_७८७ ॥  
  
वाग्दण्डस् ताडनं चैव येषूक्तम् अपराधिषु  ।  
हृतं भग्नं प्रदाप्यास् ते शोध्यं निःस्वैस् तु कर्मणा  ॥ क्_७८८ ॥  
  
श्रान्तांस् तृषार्तान् क्षुधितान् अकाले वाहयेन् नरः  ।  
खरगोमहिषोष्ट्रादीन् प्राप्नुयात् पूर्वसाहसम्  ॥ क्_७८९ ॥  
  
द्विपणो द्वादशपणो वधे तु मृगपक्षिणाम्  ।  
सर्पमार्जारनकुल- श्वसूकरवधे नृणाम्  ॥ क्_७९० ॥  
  
गोकुमारीदेवपशु- मुक्षाणं वृषभं तथा  ।  
वाहयन् साहसं पूर्वं प्राप्नुयाद् उत्तमं वधः  ॥ क्_७९१ ॥  
  
प्रमापणे प्राणभृतां दद्यात् तत्प्रतिरूपकम्  ।  
तस्यानुरूपं मूल्यं वा दद्याद् इत्य् अब्रवीन् मनुः  ॥ क्_७९२ ॥  
  
वनस्पतीनां सर्वेषाम् उपभोगो यथा यथा  ।  
तथा तथा दमः कार्यो हिंसायाम् इति धारणा  ॥ क्_७९३ ॥  
  
शिष्यं क्रोधेन हन्याच् चेद् आचार्यो लतया विना  ।  
येनात्यर्थं भवेत् पीडा वादः स्याच् शिष्यतः पितुः  ॥ क्_७९४ ॥  

[साहसम्]  
  
सहसा यत् कृतं कर्म तत् साहसम् उदाहृतम्  ॥ क्_७९५ ॥  
  
सान्वयस् त्व् अपहारो यः प्रसह्य हरणं च यत्  ।  
साहसं च भवेद् एवं स्तेयम् उक्तं विनिह्नवः  ॥ क्_७९६ ॥  
  
विना चिह्नैस् तु यत् कार्यं साहसाख्यं प्रवर्तते  ।  
शपथैः स विशोध्यः स्यात् सर्ववादेष्व् अयं विधिः  ॥ क्_७९७ ॥  
  
एकं चेद् वहवो हन्युः संरब्धाः पुरुषं नराः  ।  
मर्मघातो तु यस् तेषां स घातक इति स्मृतः  ॥ क्_७९८ ॥  
  
व्यापादनेन तत्कारी वधं चित्रम् अवाप्नुयात्  ।  
विनाशहेतुम् आयान्तं हन्याद् एवाविचारयन्  ॥ क्_७९९ ॥  
  
उद्यतानां तु पापानां हन्तुर् दोषो न विद्यते  ।  
निवृत्तास् तु यद् आरम्भाद् ग्रहणं न वधः स्मृतः  ॥ क्_८०० ॥  
  
आततायिनि चोत्कृष्टे तपःस्वाध्यायजन्मतः  ।  
वधस् तत्र तु नैव स्यात् पापे हीने वधो भृगुः  ॥ क्_८०१ ॥  
  
उद्यतासिविषाग्निश् च चापोद्यतकरस् तथा  ।  
आथर्वणेन हन्ता च पिशुनश् चैव राजनि  ॥ क्_८०२ ॥  
  
भार्यातिक्रमकारी च रन्ध्रान्वेषणतत्परः  ।  
एवम् आद्यान् विजानीयात् सर्वान् एवाततायिनः  ॥ क्_८०३ ॥  
  
यशोवृत्तहरान् पापान् आहुर् धर्मार्थहारकान्  ।  
अनाक्षारितपूर्वो यस् त्व् अपराधे प्रवर्तते  ।  
प्राणद्रव्यापहारे च तं विद्याद् आततायिनम्  ॥ क्_८०४ ॥  
  
नखिनां शृण्गिणां चैव दंष्ट्रिणां चाततायिनाम्  ।  
हस्त्यश्वानां तथान्येषां वधे हन्ता न दोषभाक्  ॥ क्_८०५ ॥  
  
गर्भस्य पातने स्तेनो ब्राह्मण्यां शस्त्रपातेन  ।  
अदुष्टां योषितं हत्वा हन्त्व्यो ब्राह्मणो ऽपि हि  ॥ क्_८०६ ॥  
  
क्षतं भङ्गोपमर्दौ च कुर्याद् द्रव्येषु यो नरः  ।  
प्राप्नुयात् साहसं पूर्वं द्रव्यभाक्स्वाम्युदाहृतः  ॥ क्_८०७ ॥  
  
हरेद् भिन्द्याद् दहेद् वापि देवानां प्रतिमां यदि  ।  
तग्गृहं चैव यो भिन्द्यात् प्राप्नुयात् पूर्वसाहसम्  ॥ क्_८०८ ॥  
  
प्राकारं भेदयेद् यस् तु पातयेच् छातयेत् तथा  ।  
बध्नीयाद् अम्भसो मार्गं प्राप्नुयात् पूर्वसाहसम्  ॥ क्_८०९ ॥  

[स्तेयम्]  
  
प्रच्छन्नं वा प्रकाशं वा निशायाम् अथ वा दिवा  ।  
यत् परद्रव्यहरणं स्तेयं तत् परिकीर्तितम्  ॥ क्_८१० ॥  
  
अन्यहस्तात् परिभ्रष्टम् अकामाद् उद्धृतं भुवि  ।  
चौरेण वा परिक्षिप्तं लोप्त्रं यत्नात् परीक्षयेत्  ॥ क्_८११ ॥  
  
तुलामानप्रतिमान- प्रतिरूपकलक्षितैः  ।  
चरन्न् अलक्षितैर् वापि प्राप्नुयात् पूर्वसाहसम्  ॥ क्_८१२ ॥  
  
गृहे तु मुषितं राजा चौरग्राहांस् तु दापयेत्  ।  
आरक्षकांश् च दिक्पालान् यदि चौरो न लभ्यते  ॥ क्_८१३ ॥  
  
ग्रामान्तरे हृतं द्रव्यं ग्रामाध्यक्षं प्रदापयेत्  ।  
विवीते स्वामिना देयं चौरोद्धर्ता विवीतके  ॥ क्_८१४ ॥  
  
स्वदेशे यस्य यत् किञ्चिद् धृतं देयं नृपेण तु  ।  
गृह्णीयात् तत् स्वयं नष्टं प्राप्तम् अन्विष्य पार्थिवः  ॥ क्_८१५ ॥  
  
चौरैर् हृतं प्रयत्नेन स्वरूपं प्रतिपादयेत्  ।  
तदभावे तु मूल्यं स्याद् अन्यथा किल्विषी नृपः  ॥ क्_८१६ ॥  
  
लब्धे ऽपि चौरे यदि तु मोषस् तस्मान् न लभ्यते  ।  
दद्यात् तम् अथ वा चौरं दापयेत् तु यथेष्टतः  ॥ क्_८१७ ॥  
  
तस्मिंश् चेद् दाप्यमानानां भवेद् दोषे तु संशयः  ।  
मुषितः शपथं दाप्यो बन्धुभिर् वा विशोधयेत्  ॥ क्_८१८ ॥  
  
यस्माद् अपहृताल् लब्धं द्रव्यात् स्वल्पं तु स्वामिना  ।  
तच् शेषम् आप्नुयात् तस्मात् प्रत्यये स्वामिना कृते  ॥ क्_८१९ ॥  
  
स्वदेशघातिनो ये स्युस् तथा मार्गनिरोधकाः  ।  
तेषां सर्वस्वम् आदाय राजा शूले निवेशयेत्  ॥ क्_८२० ॥  
  
अचोराद् दापितं द्रव्यं चौरान्वेषणतत्परैः  ।  
उपलब्धे लभेरंस् ते द्विगुणं तत्र दापयेत्  ॥ क्_८२१ ॥  
  
येन येन परद्रोहं करोत्य् अङ्गेन तस्करः  ।  
छिन्द्याद् अङ्गं नृपस् तस्य न करोति यथा पुनः  ॥ क्_८२२:१ ॥  
  
त्रपुषे वारुके द्वे तु पञ्चाम्रं पञ्चदाडिमम्  ।  
खर्जूरबदरादीनां मुष्टिं गृह्णन् न दुष्यति  ॥ क्_८२२:२ ॥  
  
मानवाः सद्य एवाहुः सहोढानां प्रवासनम्  ।  
गौतमानाम् अनिष्टं यत् प्राण्युच्छेदद् विगर्हितम्  ॥ क्_८२३ ॥  
  
सहोढम् असहोढं वा तत्त्वागमितसाहसम्  ।  
प्रगृह्याच् छिन्नम् आवेद्य सर्वस्वैर् विप्रयोजयेत्  ॥ क्_८२४ ॥  
  
अयःसन्दानगुप्तास् तु मन्दभक्ता बलान्विताः  ।  
कुर्युः कर्माणि नृपतेर् आमृत्योर् इति कौशिकः  ॥ क्_८२५ ॥  
  
परदेशाद् धृतं द्रव्यं वैदेश्येन यदा भवेत्  ।  
गृहीत्वा तस्य तद्द्रव्यम् अदण्डं तं विसर्जयेत्  ॥ क्_८२६ ॥  
  
चोराणां भक्तदा ये स्युस् तथाग्न्युदकदायकाः  ।  
क्रेतारश् चैव भाण्डानां प्रतिग्राहिण एव च  ।  
समदण्डाः स्मृता ह्य् एते ये च प्रच्छादयन्ति तान्  ॥ क्_८२७ ॥  
  
अविद्वान् याजको वा स्यात् प्रवक्ता चानवस्थितः  ।  
तौ उभौ चोरदण्डेन विनीय स्थापयेत् पथि  ॥ क्_८२८ ॥  

[स्त्रीसङ्ग्रहणम्]  
  
दूतोपचारयुक्तश् चेद् अवेलास्थानसंस्थितिः  ।  
क्ण्ठकेशाण् चलग्राहः कर्णनासाकरादिषु  ।  
एकस्थानासनाहाराः सङ्ग्रहो नवधा स्मृतः  ॥ क्_८२९ ॥  
  
स्त्रीषु वृत्तोपभोगः स्यात् प्रसह्य पुरुषो यदा  ।  
वधे तत्र प्रवर्तेत कार्यातिक्रमणं हि तत्  ॥ क्_८३० ॥  
  
कामार्ता स्वैरिणी या तु स्वयम् एव प्रकामयेत्  ।  
राजादेशेन मोक्तव्या विख्याप्य जनसन्निधौ  ॥ क्_८३१ ॥  
  
आरम्भकृत्सहायश् च तथा मार्गानुदेशकः  ।  
आश्रयः शस्त्रदाता च भक्तदाता विकर्मिणाम्  ॥ क्_८३२ ॥  
  
युद्धोपदेशकश् चैव तद्विनाशप्रदर्शकः  ।  
उपेक्षाकार्ययुक्तश् च दोषवक्त्रनुमोककः  ॥ क्_८३३ ॥  
  
अनिषेद्धाक्षमो यः स्यात् सर्वे तत्कार्यकारिणः  ।  
यथाशक्त्यनुरूपं तु दण्डम् एषां प्रकल्पयेत्  ॥ क्_८३४ ॥  

[स्त्रीपुन्धर्मः]  
  
पत्या चाप्य् अवियोगिन्या शुश्रूष्यो ऽग्निर् विनीतया  ।  
सौभाग्यवद् अव्वैधव्य- काम्यया भर्तृभक्तया  ॥ क्_८३५ ॥  
  
मतिशुश्रूषयैव स्त्री सर्वान् कामान् समश्नुते  ।  
दिवः पुनर् इहायाता सुखानां शेवधिर् भवेत्  ॥ क्_८३६ ॥  
  
मृते भर्तरि या साध्वी ब्रह्मचर्ये व्यवस्थिता  ।  
सारुन्धतीसमाचारा ब्रह्मलोके महीयते  ॥ क्_८३७ ॥  

[दायविभागः]  
  
सकलं द्रव्यजातं यद् भागैर् गृह्णन्ति तत् समैः  ।  
पितरो भ्रातरश् चैव विभागो धर्म्य उच्यते  ॥ क्_८३८ ॥  
  
पैतामहं समानं स्यात् पितुः पुत्रस्य चोभयोः  ।  
स्वयं चोपार्जिते पित्रा न पुत्रः स्वाम्यम् अर्हति  ॥ क्_८३९ ॥  
  
पैतामहं च पित्र्यं च यच् चान्यत् स्वयम् अर्जितम्  ।  
दायादानां विभागे तु सर्वम् एतद् विभज्यते  ॥ क्_८४० ॥  
  
दृश्यमानं विभज्येत गृहं क्षेत्रं चतुष्पदम्  ।  
गूढद्रव्याभिशङ्कायां प्रत्ययस् तत्र कीर्तितः  ॥ क्_८४१ ॥  
  
गृहोपस्करवाह्याश् च दोह्याभरणकर्मिणः  ।  
दृश्यमाना विभज्यन्ते कोशं गूढे ऽब्रवीद् भृगुः  ॥ क्_८४२ ॥  
  
जीवद्विभागे तु पिता नैकं पुत्रं विशेषयेत्  ।  
निर्भाजयेन् न चैवैकम् अकस्मात् कारणं विना  ॥ क्_८४३ ॥  
  
सम्प्राप्तव्यवहाराणां विभागश् च विधीयते  ।  
पुंसां च षोडशे वर्षे जायते व्यवहारिता  ॥ क्_८४४ ॥  
  
अप्राप्तव्यवहाराणां च धनं व्ययविवर्जितम्  ।  
न्यसेयुर् बन्धुमित्रेषु प्रोषितानां तथैव च  ॥ क्_८४५:१ ॥  
  
प्रोषितस्य तु यो भागो रक्षेयुः सर्व एव तम्  ।  
बालपुत्रे मृते रिक्थं रक्ष्यं तत् तन्तुबन्धुभिः  ।  
पौगण्डाः परतस् तं तु विभजेरन् यथांशतः  ॥ क्_८४५:२ ॥  
  
भ्रात्रा पितृव्यमातृभ्यां कुटुम्बार्थम् ऋणं कृतम्  ।  
विभागकाले देयं तद्- रिक्थिभिः सर्वम् एव तु  ॥ क्_८४६ ॥  
  
तद् ऋणं धनिने देयं नान्यथैव प्रदापयेत्  ।  
भावितं चेत् प्रमाणेन विरोधात् परतो यदा  ॥ क्_८४७ ॥  
  
धर्मार्थं प्रीतिदत्तं च यद् ऋणं स्यान् नियोजितम्  ।  
तद् दृश्यमानं विभजेन् न दानं पैतृकाद् धनात्  ॥ क्_८४८ ॥  
  
पित्र्यं पित्र्यर्णसंशुद्धम् आत्मीयं चात्मना कृतम्  ।  
ऋणम् एवंविधं शोध्यं विभागे बन्धुभिः सह  ॥ क्_८४९ ॥  
  
ऋणं प्रीतिप्रदानं च दत्त्वा शेषं विभाजयेत्  ॥ क्_८५० ॥  
  
द्व्यंशहरो ऽर्धहरो वा पुत्रवित्तार्जनात् पिता  ।  
मातापि पितरि प्रेते पुत्रतुल्यांशभागिनी  ॥ क्_८५१ ॥  
  
यथा यथा विभागाप्तं धनं यागार्थताम् इयात्  ।  
तथा तथा विधातव्यं विद्वद्भिर् भागगौरवम्  ॥ क्_८५२ ॥  
  
लोके रिक्थविभागे ऽपि न कश्चित् प्रभुताम् इयात्  ।  
भोग एव तु कर्तव्यो न दानं न च विक्रयः  ॥ क्_८५३ ॥  
  
विभक्ता अविभक्ता वा दायादाः स्थावरे समाः  ।  
एको ह्य् अनीशः सर्वत्र दानाधमनविक्रये  ॥ क्_८५४ ॥  
  
अविभक्ते ऽनुजे प्रेते तत् सुतं रिक्थभागिनम्  ।  
कुर्वीत जीवनं येन लब्धं नैव पितामहात्  ॥ क्_८५५ ॥  
  
लभेतांशं स पित्र्यं तु पितृव्यात् तस्य वा सुतात्  ।  
स एवांशस् तु सर्वेषा भ्रातॄणां न्यायतो भवेत्  ।  
लभेत तत् सुतो वापि निवृत्तिः परतो भवेत्  ॥ क्_८५६ ॥  
  
उत्पन्ने चौरसे पुत्रे चतुर्थांशहराः सुताः  ।  
सवर्णा असवर्णास् तु ग्रासाच्छादनभाजनाः  ॥ क्_८५७ ॥  
  
कन्यकानां त्व् अदत्तानां चतुर्तो भाग इष्यते  ।  
पुत्राणां तु त्रयो भागाः साम्यं त्व् अल्पधने स्मृतम्  ॥ क्_८५८ ॥  
  
क्षेत्रिकस्य मतेनापि फलम् उत्पादयेत् तु यः  ।  
तस्येह भागिनौ तौ तु न फलं हि विनैकतः  ॥ क्_८५९ ॥  
  
क्लीबं विहाय पतितं या पुनर् लभते पतिम्  ।  
तस्यां पौनर्भवो जातो व्यक्तम् उत्पादकस्य सः  ॥ क्_८६० ॥  
  
न मूत्रं फेनिलं यस्य विष्ठा चाप्सु निमज्जति  ।  
मेढ्रश् चोन्मादशुक्राभ्यां हीनः क्लीबः स उच्यते  ॥ क्_८६१ ॥  
  
अक्रमोढासुतश् चैव सगोत्राद्यस् तु जायते  ।  
प्रव्रज्यावसितश् चैव न रिक्थं तेषु चार्हति  ॥ क्_८६२ ॥  
  
अक्रमोढासुतस् त्व् ऋक्थी सवर्णश् च यदा पितुः  ।  
असवर्णप्रसूतश् च क्रमोढायां च यो भवेत्  ॥ क्_८६३ ॥  
  
प्रतिलोमप्रसूता या तस्याः पुत्रो न रिक्थभाक्  ।  
ग्रासाच्छादनम् अत्यन्तं देयं तद्बन्धुभिर् मतम्  ॥ क्_८६४ ॥  
  
बन्धूनाम् अप्य् अभावे तु पितृद्रव्यं तद् आप्नुयात्  ।  
अपित्र्यं द्रविणं प्राप्तं दापनीया न बान्धवाः  ॥ क्_८६५ ॥  

[अविभाज्यानि]  
  
स्वशक्त्यपहृतं नष्टं स्वयम् आप्तं च यद् भवेत्  ।  
एतत् सर्वं पिता पुत्रैर् विभागे नैव दाप्यते  ॥ क्_८६६ ॥  
  
परभक्तोपयोगेन विद्या प्राप्तान् यतस् तु या  ।  
तया प्राप्तं धनं यत् तु विद्याप्राप्तं तद् उच्यते  ॥ क्_८६७ ॥  
  
उपन्यस्ते तु यल् लब्धं विद्यया पणपूर्वकम्  ।  
विद्याधनं तु तद् विद्याद् विभागे न विभज्यते  ॥ क्_८६८ ॥  
  
शिष्याद् आर्त्विज्यतः प्रश्नात् सन्दिग्धप्रश्ननिर्णयात्  ।  
स्वज्ञानशंसनाद् वादाल् लब्धं प्राध्ययनाच् च यत्  ।  
विद्याधनं तु तत् प्राहुर् विभागे न विभज्यते  ॥ क्_८६९ ॥  
  
शिल्पिष्व् अपि हि धर्मो ऽयं मूल्याच् यच् चाधिकं भवेत्  ॥ क्_८७० ॥   
  
परं निरस्य यल् लब्धं विद्यातो द्यूतपूर्वकम्  ।  
विद्याधनं तु तद् विद्यान् न विभाज्यं बृहस्पतिः  ॥ क्_८७१ ॥  
  
विद्याप्रतिज्ञया लब्धं शिष्याद् आप्तं च यद् भवेत्  ।  
ऋत्विङ्न्यायेन यल् लब्धम् एतद् विद्याधनं भृगुः  ॥ क्_८७२ ॥  
  
विद्याबलकृतं चैव याज्यतः शिष्यतस् तथा  ।  
एतद् विद्याधनं प्राहुः सामान्यं यद् अतो ऽन्यथा  ॥ क्_८७३ ॥  
  
कुले विनीतविद्यानां भ्रातॄणां पितृतो ऽपि वा  ।  
शौर्यप्राप्तं तु यद् वित्तं विभाज्यं तद् बृहस्पतिः  ॥ क्_८७४ ॥  
  
नाविद्यानां तु वैद्येन देयं विद्याधनात् क्वचित्  ।  
समविद्याधिकानां तु देयं वैद्येन तद् धनम्  ॥ क्_८७५ ॥  
  
आरुह्य संशयं यत्र प्रसभं कर्म कुर्वते  ।  
तस्मिन् कर्मणि तुष्टेन प्रसादः स्वामिना कृतः  ।  
तत्र लब्धं तु यत् किञ्चित् धनं शौर्येण तद् भवेत्  ॥ क्_८७६ ॥  
  
शौर्यप्राप्तं विद्यया च स्त्रीधनं चैव यत् स्मृतम्  ।  
एतत् सर्वं विभागे तु विभाज्यं नैव रिक्थिभिः  ॥ क्_८७७ ॥  
  
ध्वजाहृतं भवेद् यत् तु विभाज्यं नैव तत् स्मृतम्  ।  
सङ्ग्रामाद् आहृतं यत् तु विद्राव्य द्विषतां वलम्  ।  
स्वाम्यर्थे जीवितं त्यक्त्वा तद् ध्वजाहृतम् उच्यते  ॥ क्_८७८ ॥  
  
यल् लब्धं दानकाले तु स्वजात्या कन्यया सह  ।  
कन्यागतं तु तद् वित्तं शुद्धं वृद्धिकरं स्मृतम्  ॥ क्_८७९ ॥  
  
वैवाहिकं तु तद् विद्याद् भार्यया यत् सहागतम्  ।  
धनम् एवंविधं सर्वं विज्ञेयं धर्मसाधकम्  ॥ क्_८८० ॥  
  
विवाहकाले यत् किञ्चिद् वरायोद्दिश्य दीयते  ।  
कन्यायास् तद् धनं सर्वम् अविभाज्यं च बन्धुभिः  ॥ क्_८८१ ॥  
  
धनं पत्रनिविष्टं तु धर्मार्थं च निरूपितम्  ।  
उदकं चैव दासश् च निबन्धो यः क्रमागतः  ॥ क्_८८२ ॥  
  
धृतं वस्त्रम् अलङ्कारो नानुरूपं तु यद् भवेत्  ।  
यथा कालोपयोग्यानि तथा योज्यानि बन्धुभिः  ॥ क्_८८३ ॥  
  
गोप्रचारश् च रक्षा च वस्त्रं यच् चाङ्गयोजितम्  ।  
प्रयोज्यं न विभज्येत धर्मार्थं च बृहस्पतिः  ॥ क्_८८४:१ ॥  
  
देशस्य जातेः सङ्घस्य धर्मो ग्रामस्य यो भृगुः  ।  
उदितः स्यात् स तेनैव दायभागं प्रकल्पयेत्  ॥ क्_८८४:२ ॥  

[प्रच्छादितरिक्थस्य पुनर्विभागः]  
  
प्रच्छादितं यदि धनं पुनर् आसाद्य तत् समम्  ।  
भजेरन् भ्रातृभिः सार्धम् अभावे हि पितुः सुताः  ॥ क्_८८५ ॥  
  
अन्योन्यापहृतं द्रव्यं दुर्विभक्तं च यद् भवेत्  ।  
पश्चात् प्राप्तं विभज्येत समभागेन तद् भृगुः  ॥ क्_८८६ ॥  
  
विभक्तेनैव यत् प्राप्तं धनं तस्यैव तद् भवेत्  ।  
हृतं नष्टं च यल् लब्धं प्राग् उक्तं च पुनर् भजेत्  ॥ क्_८८७ ॥  
  
बन्धुनापहृतं द्रव्यं बलान् नैव प्रदापयेत्  ।  
बन्धूनाम् अविभक्तानां भोगं नैव प्रदापयेत्  ॥ क्_८८८ ॥  
  
क्षेत्रं साधारणं त्यक्त्वा यो ऽन्यदेशं समाश्रितः  ।  
तद् वंश्यस्यागतस्यांशः प्रदातव्यो न संशयः  ॥ क्_८८९ ॥  
  
तृतीयः पञ्चमो वापि सप्तमश् चापि यो भवेत्  ।  
जन्मनाम् अपरिज्ञाने लभेतांशं क्रमागतम्  ॥ क्_८९० ॥  
  
यं परम्परया मौलाः सामन्ताः स्वामिनं विदुः  ।  
तद् अन्वयस्यागतस्य दातव्या गोतजैर् मही  ॥ क्_८९१ ॥  
  
विभक्ताः पितृवित्ताच् चेद् अकत्र प्रतिवासिनः (?)  ।  
विभजेयुः पुनर् द्व्यंशं स लभेतोदयो यतः  ॥ क्_८९२ ॥  

[विभक्तचिह्नादि]  
  
वसेयुर् दश वर्षाणि पृथग्धर्माः पृथक्क्रियाः  ।  
भ्रातरस् ते ऽपि विज्ञेया विभक्ताः पैतृकाद् धनात्  ॥ क्_८९३ ॥  

[स्त्रीधनलक्षणं स्त्रीधनप्रकाराश् च]  
  
अध्यग्न्यध्यावाहनिकं दत्तं च प्रीतितः स्त्रियैः  ।  
भ्रातृमातृपितृप्राप्तं षड्विधं स्त्रीधनं स्मृतम्  ॥ क्_८९४ ॥  
  
विवाहकाले यत् स्त्रीभ्यो दीयते ह्य् अग्निसन्निधौ  ।  
तद् अध्यग्निकृतं सद्भिः स्त्रीधनं परिकीर्तितम्  ॥ क्_८९५ ॥  
  
यत् पुनर् लभते नारी नीयमाना पितुर् गृहात्  ।  
अध्यावहनिकं चैव स्त्रीधनं तद् उदाहृतम्  ॥ क्_८९६ ॥  
  
प्रीत्या दत्तं तु यत् किञ्चित् श्वश्र्वा वा श्वशुरेण वा  ।  
पादवन्दनिकं चैव प्रीतिदत्तं तद् उच्यते  ॥ क्_८९७ ॥  
  
गृहोपस्करवाह्यानां दोह्याभरणकर्मिणाम्  ।  
मूल्यं लब्धं तु यत् किञ्चिच् शुल्कं तत् परिकीर्तितम्  ॥ क्_८९८ ॥  
  
विवाहात् परतो यत् तु लब्धं भर्तृकुलात् स्त्रिया  ।  
अन्वाधेयं तद् उक्तं तु लभ्दं बन्धुकुलात् तथा  ॥ क्_८९९ ॥  
  
ऊर्ध्वं लब्धं तु यत् किञ्चित् संस्कारात् प्रीतितः स्त्रिया  ।  
भर्तुः पित्रोः सकाशाद् वा अन्वाधेयं तु तद् भृगुः  ॥ क्_९०० ॥  
  
ऊढया कन्यया वापि भर्तुः पितृगृहे ऽपि वा  ।  
भ्रातुः सकाशात् पित्रोर् वा लब्धं सौदायिकं स्मृतम्  ॥ क्_९०१ ॥  

[स्त्रीधने स्वाम्यादिविचारः]  
  
पितृमातृपतिभ्रातृ- ज्ञातिभिः स्त्रीधनं स्त्रियै  ।  
यथाशक्त्या द्विसाहस्राद् दातव्यं स्थावराद् ऋते  ॥ क्_९०२ ॥  
  
यत् तु सोपाधिकं दत्तं यच् च योगवशेन वा  ।  
पित्रा भ्रात्राथ वा पत्या न तत् स्त्रीधनम् इष्यते  ॥ क्_९०३ ॥  
  
प्राप्तं शिल्पैस् तु यद् वित्तं प्रीत्या चैव यद् अन्यतः  ।  
भर्तुः स्वाम्यं तदा तत्र शेषं तु स्त्रीधनं स्मृतम्  ॥ क्_९०४ ॥  
  
सौदायिकं धनं प्राप्य स्त्रीणां स्वातन्त्र्यम् इष्यते  ।  
यस्मात् तदानृशस्यार्थं तैर् दत्तम् उपजीवनम्  ॥ क्_९०५ ॥  
  
सौदायिके सदा स्त्रीणां स्वातन्त्र्यं परिकीर्तितम्  ।  
विक्रये चैव दाने च यथेष्टं स्थावरेष्व् अपि  ॥ क्_९०६ ॥  
  
भर्तृदायं मृते पत्यौ विन्यसेत् स्त्री यथेष्टतः  ।  
विद्यमाने तु संरक्षेत् क्षपयेत् तत् कुले ऽन्यथा  ॥ क्_९०७ ॥  
  
अथ चेत् स द्विभार्यः स्यान् न च तां भजते पुनः  ।  
प्रीत्या निसृष्टम् अपि चेत् प्रतिदाप्यः स तद्बलात्  ॥ क्_९०८ ॥  
  
ग्रासाच्छादनवासानाम् आच्छेदो यत्र योषितः  ।  
तत्र स्वम् आददीत स्त्री विभागं रिक्थिनां तथा  ॥ क्_९०९ ॥  
  
लिखितस्येति धर्मो ऽयं प्राप्ते भर्तृकुले वसेत्  ।  
व्याधिता प्रेतकाले तु गच्छेद् बन्धुजनं ततः  ॥ क्_९१० ॥  
  
न भर्ता नैव च सुतो न पिता भ्रातरो न च  ।  
आदाने वा विसर्गे वा स्त्रीधने प्रभविष्णवः  ॥ क्_९११ ॥  
  
यदि ह्य् एकतरो ऽप्य् एषां स्त्रीधनं भक्षयेद् बलात्  ।  
सवृद्धिकं प्रदाप्यः स्याद् दण्डं चैव समाप्नुयात्  ॥ क्_९१२ ॥  
  
तद् एव यद्य् अनुज्ञाप्य भक्षयेत् प्रीतिपूर्वकम्  ।  
मूल्यम् एव प्रदाप्यः स्याद् यद्य् असौ धनवान् भवेत्  ॥ क्_९१३ ॥  
  
व्याधितं व्यसनस्थं च धनिकैर् वोपपीडितम्  ।  
ज्ञात्वा निसृष्टं यत् प्रीत्या दद्याद् आत्मेच्छया तु सः  ॥ क्_९१४ ॥  
  
जीवन्त्याः पतिपुत्रास् तु देवराः पितृबान्धवाः  ।  
अनीशाः स्त्रीधनस्योक्ता दण्ड्यास् त्व् अपहरन्ति ये  ॥ क्_९१५ ॥  
  
भर्त्रा प्रतिश्रुतं देयम् ऋणवत् स्त्रीधनं सुतैः  ।  
तिष्ठेद् भर्तृकुले या तु न सा पितृकुले वसेत्  ॥ क्_९१६ ॥  

[मृतायाः स्त्रिया धनाधिकारिणः]  
  
भगिन्यो बान्धवैः सार्धं विभजेरन् सभर्तृकाः  ।  
स्त्रीधनस्येति धर्मो ऽयं विभागस् तु प्रकल्पितः  ॥ क्_९१७ ॥  
  
दुहितॄणाम् अभावे तु रिक्थं पुत्रेषु तद् भवेत्  ।  
बन्धुदत्तं तु बन्धूनाम् अभावे भ्र्तृगामि तत्  ॥ क्_९१८ ॥  
पितृभ्यां चैव यद् दत्तं दुहितुः स्थावरं धनम्  ।  
अप्रजायाम् अतातायां भ्रातृगामि तु सर्वदा  ॥ क्_९१९ ॥  
  
आसुरादिषु यल् लब्धं स्त्रीधनं पैतृकं स्त्रिया  ।  
अभावे तद् अपत्यानां मातापित्रोस् तद् इष्यते  ॥ क्_९२० ॥  

[अपुत्रधने पत्न्यादयो धनाधिकारिणः]  
  
अपुत्रा शयनं भर्तुः पालयन्ती गुरौ स्थिता  ।  
भुञ्जीतामरणात् क्षान्ता दायादा ऊर्ध्वम् आप्नुयुः  ॥ क्_९२१ ॥  
  
स्वर्याते स्वामिनि स्त्री तु ग्रासाच्छादनभागिनी  ।  
अविभक्ते धनांशे तु प्राप्नोत्य् आमरणान्तिकम्  ॥ क्_९२२ ॥  
  
भोक्तुम् अर्हति क्लृप्तांशं गुरुशुश्रूषणे रता  ।  
न कुर्याद् यदि शुश्रूषां चैलपिण्डे नियोज्येत्  ॥ क्_९२३ ॥  
  
मृते भर्तरि भर्तृअंशं लभेत कुलपालिका  ।  
यावज् जीवं न हि स्वाम्यं दानाधमनविक्रये  ॥ क्_९२४ ॥  
  
व्रतोपवासनिरता ब्रह्मचर्ये व्यवस्थिता  ।  
दमदानरता नित्यम् अपुत्रापि दिवं व्रजेत्  ॥ क्_९२५ ॥  
  
पत्नी भर्तुर् धनहरी या स्याद् अव्यभिचारिणी  ।  
तदभावे तु दुहिता यद्य् अनूढा भवेत् तदा  ॥ क्_९२६ ॥  
  
अपुत्रस्याथ कुलजा पत्नी दुहितरो ऽपि वा  ।  
तदभावे पिता माता भ्राता पुत्राश् च कीर्तिताः  ॥ क्_९२७ ॥  
  
विभक्ते संस्थिते द्रव्यं पुत्राभावे पिता हरेत्  ।  
भ्राता वा जननी वाथ माता वा तत् पितुः क्रमात्  ।  
अपचारक्रिय्ययुक्ता निर्लज्जा वार्थनाशिका  ॥ क्_९२८ ॥  
  
व्यभिचाररता या च स्त्री धनं सा न चार्हति  ॥ क्_९२९ ॥  
  
नारी खल्व् अननुज्ञाता पित्रा भर्त्रा सुतेन वा  ।  
विफलं तद् भवेत् तस्या यत् करोत्य् और्ध्वदेहिकम्  ॥ क्_९३० ॥  
  
अदायिकं राजगामि योषिद्भृत्योर्ध्वदेहिकम्  ।  
अपास्य श्रोत्रियद्रव्यं श्रोत्रियेभ्यस् तद् अर्पयेत्  ॥ क्_९३१ ॥  
  
संसृष्टानां तु संसृष्टाः पृथक्स्थानां पृथक्स्थिताः  ।  
अभावे ऽर्थहरा ज्ञेया निर्बीजान्योन्यभागिनः  ॥ क्_९३२ ॥  

[द्यूतसमाह्वयौ]  
  
द्यूतं नैव तु सेवेत क्रोधलोभविवर्धकम्  ।  
असाधुजननं क्रूरं नराणां द्रव्यनाशनम्  ॥ क्_९३३ ॥  
  
ध्रुवं द्यूतात् कलिर् यस्माद् विषं सर्पमुखाद् इव  ।  
तस्माद् राजा निवर्तेत विषये व्यसनं हि तत्  ॥ क्_९३४ ॥  
  
वर्तेत चेत् प्रकाशं तु द्वारावस्थिततोरणम्  ।  
असम्मोहार्थम् आर्याणां कारयेत् तत् करपदम्  ॥ क्_९३५ ॥  
  
सभिकः कारयेद् द्यूतं देयं दद्यात् स्वयं नृपे  ।  
दशकं तु शते वृद्धिं गृह्णीयाच् च पराजयात्  ॥ क्_९३६ ॥  
  
जेतुर् दद्यात् स्वकं द्रव्यं जिताद् ग्राह्यं त्रिपक्षकम्  ।  
सद्यो वा सभिकेनैव कितावात् तु न संशयः  ॥ क्_९३७ ॥  
  
एकरूपा द्विरूपा वा द्यूते यस्याक्षदेविनः  ।  
दृश्यते च जयस् तस्य यस्मिन् रक्षा व्यवस्थिता  ॥ क्_९३८ ॥  
  
अथ वा कितवो राज्ञे दत्त्वा भागं यथोदितम्  ।  
प्रकाशं देवनं कुर्याद् एवं दोषो न विद्यते  ॥ क्_९३९ ॥  
  
प्रसह्य दापयेद् देयं तस्मिन् स्थाने न चान्यथा  ।  
जितं वै सभिकस् तत्र सभिकप्रत्यया क्रिया  ॥ क्_९४० ॥  
  
अनभिज्ञो जितो मोच्यो ऽमोच्यो ऽभिज्ञो जितो रहः  ।  
सर्वस्वे विजिते ऽभिज्ञे न सर्वस्वं प्रदापयेत्  ॥ क्_९४१ ॥  
  
विग्रहे ऽथ जये लाभे करणे कूटदेविनाम्  ।  
प्रमाणं सभिकस् तत्र शुचिश् च सभिको यदि  ॥ क्_९४२ ॥  
  
म्लेच्छश्वपाकधूर्तानां कितवानां तपस्मिनाम्  ।  
तत्कृताचारम् एतॄणां निश्चयो न तु राजनि  ॥ क्_९४३ ॥  

[प्रकीर्णकम्]  
  
पूर्वोक्ताद् उक्तशेषं स्याद् अधिकारच्युतं च यत्  ।  
आहृत्य परतन्त्रार्ह्त- निबद्धम् असमञ्जसम्  ॥ क्_९४४ ॥  
  
दृष्टान्तत्वेन शास्त्रान्ते पुनर् उक्तक्रियास्थितम्  ।  
अनेन विधिना यच् च वाक्यं तत् स्यात् प्रकीर्णकम्  ॥ क्_९४५ ॥  
  
राजधर्मान् स्वधर्मांश् च सन्दिग्धानां च भाषणम्  ।  
पूर्वोक्ताद् उक्तशेषं च सर्वं तत् स्यात् प्रकीर्णकम्  ॥ क्_९४६ ॥  
  
सद्भागकरशुल्कं च गर्ते देयं तथैव च  ।  
सङ्ग्रामचौरभेदी च परदाराभिमर्दनम्  ॥ क्_९४७ ॥  
  
गोब्राह्मणजिघांसा च शस्यव्याघातकृत् तथा  ।  
एतान् दशापराधांस् तु नृपतिः स्वयम् अन्विषेत्  ॥ क्_९४८ ॥  
  
निष्कृतीनाम् अकरणम् आज्ञासेधव्यतिक्रमः  ।  
वर्णाश्रमविलोपश् च प्रर्णसङ्करलोपनम्  ॥ क्_९४९ ॥  
  
निधिर् निष्फलवित्तं च दरिद्रस्य धनागमः  ।  
एतांश् चारैः सुविदितान् स्वयं राजा निवारयेत्  ॥ क्_९५० ॥  
  
अनाम्ना तानि कार्याणि क्रियावादांश् च वादिनाम्  ।  
प्रकृतीनां प्रकोपश् च सङ्केतश् च परस्परम्  ॥ क्_९५१ ॥  
  
अशास्त्रविहितं यच् च प्रजायां सम्प्रवर्तते  ।  
उपायैः सामभेदाद् यैर् एतानि शमये नृपः  ॥ क्_९५२ ॥  
  
मित्रादिषु प्रयुञ्जीत वाग्दण्डं धिक् तपस्विनि  ।  
यथोक्तं तस्य तत् कुर्याद् अनुक्तं साधु कल्पितम्  ॥ क्_९५३ ॥  
  
प्रमाणेन तु कूटेन मुद्रया वापि कूटया  ।  
कार्यं तु साधयेद् यो वै स दाप्यो दमम् उत्तमम्  ॥ क्_९५४ ॥  
  
राजक्रीडासु ये सक्ता राजवृत्त्युपजीविनः  ।  
अप्रियस्य च यो वक्ता वधं तेषां प्रवर्तयेत्  ॥ क्_९५५ ॥  
  
प्रतिरूपस्य कर्तारः प्रेक्षकाः प्रकराश् च ये  ।  
राजार्थमोषकाश् चैव प्राप्नुयुर् विविधं वधम्  ॥ क्_९५६ ॥  
  
प्रव्रज्यावसितं शूद्रं जपहोमपरं तथा  ।  
वधेन शासयेत् पापं दण्ड्यो वा द्विगुणं दमम्  ॥ क्_९५७ ॥  
  
सचिह्नम् अपि पापं तु पृच्छेत् पापस्य कारणम्  ।  
तदा दण्डं प्रकल्पेत दोषम् आरोप्य यत्नतः  ॥ क्_९५८ ॥  
  
सद्वृत्तानाम् तु सर्वेषाम् अपराधो यदा भवेत्  ।  
अवशेनैव दैवात् तु तत्र दण्डं न कल्पयेत्  ॥ क्_९५९ ॥  
  
सम्यग्दण्डप्रणेतारो नृपाः पूज्याः सुरैर् अपि  ।  
आरम्भे प्रधमं दद्यात् प्रवृत्तौ मध्यमः स्मृतः  ।  
यस्य यो विहितो दण्डः पर्याप्तस्य स वै भवेत्  ॥ क्_९६० ॥  
  
राजानो मन्त्रिणश् चैव विशेषाद् एवम् आप्नुयुः  ।  
अशासनात् तु पापानां नतानां दण्डधारणात्  ॥ क्_९६१ ॥  
  
परतन्त्राश् च ये केचिद् दासत्वं ये च संस्थिताः  ।  
अनाथास् ते तु निर्दिष्टास् तेषां दण्डस् तु ताडनम्  ॥ क्_९६२ ॥  
  
ताडनं वन्धनं चैव तथैव च विडम्बनम्  ।  
एष दण्डो हि दासस्य नार्थदण्डो विधीयते  ॥ क्_९६३ ॥  
  
सुवर्णशतम् एकं तु वधार्हो दण्डम् अर्हति  ।  
अङ्गच्छेदे तद् अर्धं तु विवासे पञ्चविंशतिम्  ॥ क्_९६४ ॥  
  
कुलीनार्यविशिष्ट्तेषु निकृष्टेष्व् अनुसारतः  ।  
सर्वस्वं वा निगृह्यैतान् पुरात् शीघ्रं प्रवासयेत्  ॥ क्_९६५ ॥  
  
निर्धना बन्धने स्थाप्या वधं नैव प्रवर्तयेत्  ।  
सर्वेषां पापयुक्तानां विशेषार्थश् च शास्त्रतः  ॥ क्_९६६ ॥  
  
वधाङ्गच्छेदार्हविप्रो निःसङ्गे बन्धने विशेत्  ।  
तद् अकर्मवियुतो ऽसौ वृत्तस् तस्य दमो हि सः  ॥ क्_९६७ ॥  
  
कूटसाक्ष्य् अपि निर्वास्यो विख्याप्यो ऽसत्प्रतिग्रही  ।  
अङ्गच्छेदी वियोज्यः स्यात् स्वधर्मे बन्धनेन तु  ॥ क्_९६८ ॥  
  
एतैः समापराधानां तत्राप्य् एवं प्रकल्पयेत्  ।  
बालवृद्धातुरस्त्रीणां न दण्डस् ताडनं दमः  ॥ क्_९६९ ॥  
  
स्त्रीधनं दापयेद् दण्डं धार्मिकः पृथिवीपतिः  ।  
निर्धना प्राप्तदोषा स्त्री ताडनं दण्डम् अर्हति  ॥ क्_९७० ॥  
  
अन्यायोपार्जितं न्यस्तं कोषे कोषं निवेशयेत्  ।  
कार्यार्थे कार्यनाशः स्याद् बुद्धिमान् नोपपातयेत्  ॥ क्_९७१ ॥  
  
दत्त्वा धनं तद् विप्रेभ्यः सर्वं दण्डसमुत्थितम्  ।  
पुत्रे राज्यं समासज्य कुर्वीत प्रायणं वने  ॥ क्_९७२ ॥  
  
एवं चरेत् सदा युक्तो राजा धर्मेषु पार्थिवः  ।  
हितेषु चैव लोकस्य सर्वान् भृत्यान् नियोजयेत्  ॥ क्_९७३ ॥  

