---
title: Yamasmrti

---
## Intro
  
  
  
  
 Yamasmrti    
  
  
  
  
Yamasmrti   
Based on the edition by Haridatta Sastri (ed.): The Smriti Sandarbha (6 Vols.),  
Calcutta 1952-1957, pp. 2083-90 (repr. Delhi: 1988)  
  
  
Input and proof-reading by Juergen Neuss, Freie Universität Berlin.  
  
  
  
NOTE:  
This is the shortest version of the Yamasmṛti, containing 78 verses.  
  
  
  
TEXT WITH PADA MARKERS  
  
  
  
STRUCTURE OF REFERENCES:  
YS78v_nn = Yamasmṛti, 78-verse version_verse number  
  
  
  
  


## पाठः
  
  
  
  
  
  
  
पद मर्केर्स्  
  
ड़ोर् अ ड़ोउर्-पद वेर्से:  
॥॥॥॥  $ ॥॥॥॥  &  
॥॥॥॥  % ॥॥॥॥  ॥  
  
ड़ोर् अ सिx-पद वेर्से:  
॥॥॥॥  $ ॥॥॥॥  &  
॥॥॥॥  % ॥॥॥॥  \  
॥॥॥॥  # ॥॥॥॥  ॥  
  
  
  
अथ यम स्मृतिः  ॥  
श्री गणेशाय नमः  ॥  
अथ प्रायश्चित्त वर्णनम्  
  
  
अथातो ह्य् अस्य धर्मस्य  $ प्रायश्चित्ताभिधायकम्  &  
चतुर्णाम् अपि वर्णानां  % धर्मशास्त्रं प्रवर्तते  ॥ य्स्७८व्_१ ॥  
जलाग्न्युद्वन्धनभ्रष्टाः  $ प्रब्रज्यानशनच्युताः  &  
विषप्रपतनप्राय-  % शस्त्रघातच्युताश्च ये  ॥ य्स्७८व्_२ ॥  
सर्वे ते प्रत्यवसिताः  $ सर्वलोकवहिष्कृताः  &  
चान्द्रायणेन शुद्ध्यन्ति  % तप्तकृच्छ्रद्वयेन वा  ॥ य्स्७८व्_३ ॥  
उभयावसिताः पापा  $ ये ऽग्राम्य शरणच्युताः  &  
इन्दुद्वयेन शुद्ध्यन्ति  % दत्त्वा धेनुं तथा वृषम्  ॥ य्स्७८व्_४ ॥  
गोब्राह्मणहनं दग्धा  $ मृतम् उद्वन्धनेन च  &  
पाशं तस्यैव छित्त्वा तु  % तप्तकृच्छ्रं समाचरेत्  ॥ य्स्७८व्_५ ॥  
कृमिभिर् व्रणसम्भूतैर्  $ मक्षिकाश्वोपघातितः  &  
कृच्छ्रार्द्धं सम्प्रकुर्वीत  % शक्त्या दद्यात् तु दक्षिणाम्  ॥ य्स्७८व्_६ ॥  
ब्राह्मणस्य मलद्वारे  $ पूयशोणित सम्भवे  &  
कृमिभुक्तब्रणे मौञ्जी-  % होमेन स विशुद्ध्यति  ॥ य्स्७८व्_७ ॥  
यः क्षत्रियस् तथा वैश्यः  $ शूद्रश्चाप्यनुलोमजः  &  
ज्ञात्वा भुङ्क्ते विशेषेण  % चरेच् चान्द्रायणं व्रतम्  ॥ य्स्७८व्_८ ॥  
कुक्कुटाण्डप्रमाणन् तु  $ ग्रासञ्च परिकल्पयेत्  &  
अन्यथाहारदोषेण  % न स तत्र विशुद्ध्यति  ॥ य्स्७८व्_९ ॥  
एकैकं वर्द्धयेच् छुक्ले  $ कृष्णपक्षे च ह्रासयेत्  &  
अमावास्यां न भुञ्जीत  % एष चान्द्रायणो विधिः  ॥ य्स्७८व्_१० ॥  
सुरान्यमद्यपानेन  $ गोमांसभक्षणे कृते  &  
तप्तकृच्छ्रञ् चरेद् विप्रस्  % तत् पापस् तु प्रणश्यति  ॥ य्स्७८व्_११ ॥  
प्रायश्चित्ते ह्य् उपक्रान्ते  $ कर्ता यदि विपद्यते  &  
पूतस् तद् अहर् एवापि  % इह लोके परत्र च  ॥ य्स्७८व्_१२ ॥  
यावद् एकः पृथक् द्रव्यः  $ प्रायश्चित्तेन शुद्ध्यति  &  
अपरास् ते न च स्पृश्यास्  % ते ऽपि सर्वे विगर्हिताः  ॥ य्स्७८व्_१३ ॥  
अभोज्याश् चाप्रतिग्राह्या  $ असम्पाठ्या विवाहिनः  &  
पूयन्ते ऽनुव्रते चीर्णे  % सर्वे ते ऋक्थभागिनः  ॥ य्स्७८व्_१४ ॥  
ऊनैकादशवर्षस्य  $ पञ्चवर्षात् परस्य च  &  
प्रायश्चित्तं चरेद् भ्राता  % पिता वान्यो ऽपि बान्धवः  ॥ य्स्७८व्_१५ ॥  
अतो बालतरस्यापि  $ नापराधो न पातकम्  &  
राजदण्डो न तस्यास्ति  % प्रायश्चित्तं न विद्यते  ॥ य्स्७८व्_१६ ॥  
अशीतीर्यस्य वर्षाणि  $ बालो वाप्य् ऊनषोडशः  &  
प्रायश्चित्तार्द्धम् अर्हन्ति  % स्त्रियो रोगिण एव च  ॥ य्स्७८व्_१७ ॥  
अस्तं गतो यदा सूर्यश्  $ चाण्डालरजकस्त्रियः  &  
संस्पृष्टास् तु तदा कैश्चित्  % प्रायश्चित्तं कथं भवेत्  ॥ य्स्७८व्_१८ ॥  
जातरूपं सुवर्णञ् च  $ दिवानीतं च यज् जलम्  &  
तेन स्नात्वा च पीत्वा च  % सर्वे ते शुचयः स्मृताः  ॥ य्स्७८व्_१९ ॥  
दासनापितगोपाल-  $ कुलमित्रार्धसीरिणः  &  
एते शूद्रेषु भोज्यान्ना  % यश् चात्मनं निवेदयेत्  ॥ य्स्७८व्_२० ॥  
अन्नं शूद्रस्य भोज्यं वा  $ ये भुञ्जन्त्य् अबुधा नराः  &  
प्रयश्चित्तं तथा प्राप्तं  % चरेच् चान्द्रायणं व्रतम्  ॥ य्स्७८व्_२१ ॥  
प्राप्ते द्वादशमे वर्षे  $ यः कन्यां न प्रयच्छति  &  
मासि मासि रजस् तस्याः  % पिता पिबति शोणितम्  ॥ य्स्७८व्_२२ ॥  
माता चैव पिता चैव  $ ज्येष्ठो भ्राता तथैव च  &  
त्रयस् ते नरकं यान्ति  % दृष्ट्वा कन्यां रजस्वलाम्  ॥ य्स्७८व्_२३ ॥  
यस् तां विवाहयेत् कन्यां  $ ब्राह्मणो मदमोहितः  &  
असम्भाष्यो ह्य् अपाङ्क्तेयः  % स विप्रो वृषलीपतिः  ॥ य्स्७८व्_२४ ॥  
वन्ध्या तु वृषली ज्ञेया  $ वृषली तु मृतप्रजाः  &  
शूद्री तु वृषली ज्ञेया  % कुमारी तु रजस्वला  ॥ य्स्७८व्_२५ ॥  
यत् करोत्य् एकरात्रेण  $ वृषलीसेवनाद् द्विजः  &  
तद् भैक्षभुग् जपेन् नित्यं  % त्रिभिर् वर्षैर् व्यपोहति  ॥ य्स्७८व्_२६ ॥  
स्ववृषं या परित्यज्यान्य्  $ अवृषेण बृहस्पतिः  &  
वृषली सा तु विज्ञेया  % न शूद्री वृषली भवेत्  ॥ य्स्७८व्_२७ ॥  
वृषलीफेनपीतस्य  $ निःश्वासोपहतस्य च  &  
तस्याञ् चैव प्रसूतस्य  % निष्कृतिर् नैव विद्यते  ॥ य्स्७८व्_२८ ॥  
श्वित्रकुष्ठी तथा चैव  $ कुनखी श्यावदन्तकः  &  
रोगी हीनातिरिक्ताङ्गः  % पिशुनो मत्सरस् तथा  ॥ य्स्७८व्_२९ ॥  
दुर्भगो हि तथा षण्डः  $ पाषण्डी वेदनिन्दकः  &  
हैतुकः शूद्रयाजी च  % अयाज्यानाञ् च याजकः  ॥ य्स्७८व्_३० ॥  
नित्यं प्रतिग्रहे लुब्धो  $ याचको विषयात्मकः  &  
श्यावदन्तो ऽथ वैद्यश् च  % असदालापकस् तथा  ॥ य्स्७८व्_३१ ॥  
एते श्राद्धे च दाने च  $ वर्जनीयाः प्रयत्नतः  ॥ य्स्७८व्_३२॥  
ततो देवलकश् चैव  $ भृतको वेदविक्रयी  &  
एते वर्ज्याः प्रयत्नेन  % एतद् भास्वतिर् अब्रवीत्  ॥ य्स्७८व्_३३ ॥  
एतान् नियोजयेद् यस् तु  $ हव्ये कव्ये च कर्मणि  &  
निराशाः पितरस् तस्य  % यान्ति देवामहर्षिभिः  ॥ य्स्७८व्_३४ ॥  
अग्रे माहिषिकं दृष्ट्वा  $ मध्ये तु वृषलीपतिम्  &  
अन्ते वार्धुषिकं दृष्ट्वा  % निराशाः पितरो गताः  ॥ य्स्७८व्_३५ ॥  
महिषीत्य् उच्यते भार्या  $ या चैव व्यभिचारिणी  &  
तान् दोषान् क्षमते यस् तु  % स वै माहिषिकः स्मृतः  ॥ य्स्७८व्_३६ ॥  
समार्घन् तु समुद्धृत्य  $ महार्घं यह् प्रयच्छति  &  
स वै वार्धुषिको नाम  % ब्रह्मवादिषु गर्हितः  ॥ य्स्७८व्_३७ ॥  
यावद् उष्णं भवत्य् अन्नं  $ यावद् भुञ्जन्ति वाग्यताः  &  
अश्नन्ति पितरस् तावद्  % यावन् नोक्ता हविर्गुणाः  ॥ य्स्७८व्_३८ ॥  
हविर्गुणा न वक्तव्याः  $ पितरो यत्र तर्पिताः  &  
पितृभिस् तर्पितैः पश्चाद्  % वक्तव्यं शोभनं हविः  ॥ य्स्७८व्_३९ ॥  
यावतो ग्रसते ग्रासान्  $ हव्यकव्येषु मन्त्रवित्  &  
तावतो ग्रसते पिण्डान्  % शरीरे ब्रह्मणः पिता  ॥ य्स्७८व्_४० ॥  
उच्छिष्टोच्छिष्तसंस्पृष्टः  $ शुना शूद्रेण वा द्विजः  &  
उपोष्य रजमीम् एकां  % पञ्चगव्येन शुद्ध्यति  ॥ य्स्७८व्_४१ ॥  
अनुच्छिष्टेन संस्पृष्टे  $ स्नानमात्रं विधीयते  &  
तेनैवोच्छिष्टसंस्पृष्टः  % प्राजापत्यं समाचरेत्  ॥ य्स्७८व्_४२ ॥  
यावद् विप्रा न पूज्यन्ते  $ सम्भोजनहिरण्यकैः  &  
तावच् चीर्णव्रतस्यापि  % तत् पापं न प्रणश्यति  ॥ य्स्७८व्_४३ ॥  
यद् वेष्टितं काकबलाकचिल्लैर्  $ अमेध्यलिप्तं तु भवेच् छरीरम्  &  
गात्रे मुखे च प्रविशेच् च सम्यक्  % स्नानेन लेपोपहतस्य शुद्धिः  ॥ य्स्७८व्_४४ ॥  
ऊर्ध्वं नाभेः करौ मुक्त्वा  $ यद् अङ्गम् उपहन्यते  &  
ऊर्ध्वं स्नानम् अधः शौचं  % तन् मात्रेणैव शुद्ध्यति  ॥ य्स्७८व्_४५ ॥  
अभक्ष्याणाम् अपेयानाम्  $ अलेह्यानाञ् च भक्षणे  &  
रेतो मूत्रपुरीषाणां  % प्रायश्चित्तं कथं भवेत्  ॥ य्स्७८व्_४६ ॥  
पद्मोडुम्बरविल्वाश् च  $ कुशाश्वत्थपलाशकाः  &  
एतेषाम् उदकं पीत्वा  % षड्रात्रेणैव शुद्ध्यति  ॥ य्स्७८व्_४७ ॥  
यः प्रत्यवसितो विप्रः  $ प्रव्रज्याग्निर् निरापदि  &  
अनाहिताग्निर् वर्तेत  % गृहित्वञ् च चिकीर्षति  ॥ य्स्७८व्_४८ ॥  
आचरेत् त्रीणि कृच्छ्राणि  $ चरेच् चान्द्रायणानि च  &  
जातकर्मादिभिः प्रोक्तैः  % पुनः संस्कारम् अर्हति  ॥ य्स्७८व्_४९ ॥  
तूलिका उपधानानि  $ पुष्पं रक्ताम्बराणि च  &  
शोषयित्वा प्रतापेन  % प्रोक्षयित्वा शुचिर् भवेत्  ॥ य्स्७८व्_५० ॥  
देशं कालं तथात्मानं  $ द्रव्यं द्रव्यप्रयोजनम्  &  
उपपत्तिम् अवस्थाञ् च  % ज्ञात्वा धर्मं समाचरेत्  ॥ य्स्७८व्_५१ ॥  
रथ्य् आकर्दमतोयानि  $ नावायस तृणानि च  &  
मारुतार्केण शुद्ध्यन्ति  % पक्वेष्टकचितानि च  ॥ य्स्७८व्_५२ ॥  
आतुरे स्नानसम्प्राप्ते  $ दशकृत्वो ह्य् अनातुरः  &  
स्नात्वा स्नात्वा स्पृशेत् तन् तु  % ततः शुद्ध्येत आतुरः  ॥ य्स्७८व्_५३ ॥  
रजकश् चर्मकारश् च  $ नटो वुरुड एव च  &  
कैवर्तमेदभिल्लाश् च  % सप्तैते चान्त्यजाः स्मृताः  ॥ य्स्७८व्_५४ ॥  
एषां गत्वा तु योषां वै  $ तप्तकृच्छ्रं समाचरेत्  ॥ य्स्७८व्_५५ ॥  
स्त्रीणां रजस्वलानान् तु  $ स्पृष्टास्पृष्टि यदा भवेत्  &  
प्रायश्चित्तं कथं तासां  % वर्णे वर्णे विधीयते  ॥ य्स्७८व्_५६ ॥  
स्पृष्ट्वा रजस्वलां यान्तु  $ सगोत्राञ् च सभर्त्तृकाम्  &  
कामाद् अकामतो वापि  % स्नात्वा कालेन शुद्ध्यति  ॥ य्स्७८व्_५७ ॥  
स्पृष्ट्वा रजस्वलान्योन्यं  $ ब्राह्मणी शूद्रजा तथा  &  
कृच्छ्रेण शुध्यते पूर्वा  % शूद्रा पादेन शुध्यति  ॥ य्स्७८व्_५८ ॥  
स्पृष्ट्वा रजस्वलान्योन्यं  $ क्षत्रिया शूद्रजा तथा  &  
पादहीनं चरेत् पूर्वा  % पादार्द्धन् तु तथोत्तरा  ॥ य्स्७८व्_५९ ॥  
स्पृष्ट्वा रजस्वलान्योन्यं  $ वैश्यजा शूद्रजा तथा  &  
कृच्छ्रपादं चरेत् पूर्वा  % तदर्द्धन् तु तथोत्तरा  ॥ य्स्७८व्_६० ॥  
स्पृष्टा रजस्वला चैव  $ श्वाजजम्बूकरासभैः  &  
तावत् तिष्ठेत् निराहारा  % स्नात्वा कालेन शुध्यति  ॥ य्स्७८व्_६१ ॥  
स्पृष्ट्वा रजस्वला कैश्चित्  $ चाण्डालैर् अरजस्वला  &  
प्राजापत्येन कृच्छ्रेण  % प्राणायामशतेन च  ॥ य्स्७८व्_६२ ॥  
विप्रः स्पृष्टो निशायाञ् च  $ उदक्या पतितेन च  &  
दिवानीतेन तोयेन  % स्नापयेच् चाग्निसन्निधौ  ॥ य्स्७८व्_६३ ॥  
दिवार्क रश्मिसंस्पृष्टं  $ रात्रौ नक्षत्ररश्मिभिः  &  
सन्ध्योभयोश् च सन्ध्यायाः  % पवित्रं सर्वदा जलम्  ॥ य्स्७८व्_६४ ॥  
अपः करनखस्पृष्टाः  $ पिबेद् आचमने द्विजः  &  
सुरां पिबति सुव्यक्तं  % यमस्य वचनं यथा  ॥ य्स्७८व्_६५ ॥  
स्वात वाप्योस् तथा कूपे  $ पाषाणैः शस्त्रघातनैः  &  
यष्ट्या तु घातने चैव  % मृत्पिण्डे गोकुलेन च  ॥ य्स्७८व्_६६ ॥  
रोधने बन्धने चैव  $ स्थापिते पुष्कले तथा  &  
काष्ठे वनस्पतौ रोध-  % सङ्कटे रज्जुवस्त्रयोः  ॥ य्स्७८व्_६७ ॥  
एतत् ते कथितं सर्वं  $ प्रमादस्थानम् उत्तमम्  &  
यत्र यत्र मृता गावः  % प्रायश्चित्तं समाचरेत्  ॥ य्स्७८व्_६८ ॥  
दारुणा घातने कृच्छ्रं  $ पाषाणैर् द्विगुणं भवेत्  &  
अर्द्धकृच्छ्रन् तु खाते स्यात्  % पादकृच्छ्रन् तु पादपे  ॥ य्स्७८व्_६९ ॥  
शस्त्रघाते त्रिकृच्छ्राणि  $ यष्टिघाते द्वयं चरेत्  ॥ य्स्७८व्_७०॥  
कृच्छ्रेण वस्त्रघाते ऽपि  $ गोघ्नश् चेति विशुद्ध्यति  &  
यो वर्त्तयति गोमध्ये  % नदीकान्तारमन्तिके  ॥ य्स्७८व्_७१ ॥  
रोमाणि प्रथमे पादे  $ द्वितीये श्मश्रु वापयेत्  &  
तृतीये तु शिखा धार्या  % चतुर्थे सशिखं वपेत्  ॥ य्स्७८व्_७२ ॥  
न स्त्रीणां वपनं कुर्यात्  $ न च सा गाम् अनुव्रजेत्  &  
न च रात्रौ वसेद् गोष्ठे  % न कुर्याद् वैदिकीं श्रुतिम्  ॥ य्स्७८व्_७३ ॥  
सर्वान् केशान् समुद्धृत्य  $ छेदयेद् अङ्गुलिद्वयम्  &  
एवम् एव तु नारीणां  % शिरसो वपनं स्मृतम्  ॥ य्स्७८व्_७४ ॥  
मृतकेन तु जातेन  $ उभयोः सूतकं भवेत्  &  
पातकेन तु लिप्तेन  % नास्य सूतकिता भवेत्  ॥ य्स्७८व्_७५ ॥  
चत्वारि खलु कर्माणि  $ सन्ध्याकाले विवर्जयेत्  &  
आहारं मैथुनं निद्रां  % स्वाध्यायञ् च चतुर्थकम्  ॥ य्स्७८व्_७६ ॥  
आहाराज् जायते व्याधिः  $ क्रूरगर्भश् च मैथुने  &  
निद्रा श्रियो निवर्त्तन्ते  % स्वाध्याये मरणं ध्रुवम्  ॥ य्स्७८व्_७७ ॥  
अज्ञानात् तु द्विजश्रेष्ठ  $ वर्णानां हितकाम्यया  &  
मया प्रोक्तम् इदं शास्त्रं  % सावधानो ऽवधारय  ॥ य्स्७८व्_७८ ॥  
  
इति यमप्रोक्तं धर्मशास्त्रं समाप्तम्  ॥  
  
  
  
