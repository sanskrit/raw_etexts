---
title: Manu-Smrti (plain text)

---
## Intro
  
  
  
  
Manu-Smrti (plain text)  
  
  
  
  
  
Manusmrti  
Typed, analyzed and proofread by M.YANO and Y.IKARI   
(May-June 1991, January-April1992, March-April 1996)  
  
  
PLAIN TEXT (revised GRETIL version)  
  
  
K: Manusmrti with the Sanskrit Commentary Manvartha-Muktavali of Kulluka   
Bhatta, ed. J.L.Shastri 1983.  (Compared with the edition of   
Kashi Skt Series 114 ed. Haragovinda Sastri.)  
M: Manusmrti with the commentary of Medhatithi, 2vols. Calcutta 1967  
M: Manu-smrti with the "Manubhasya" of Medhatithi, ed. Gangaanaatha Jha,   
GOI 1932,1939 rep. 1992    
  
Text is based upon K, and M's variant is given at each pada-end.  
There are verses which are found only in K or M. The difference of  
the sloka-numbering of chapter between K and M is noticed.   
  
  
  
  


## पाठः
  
  
  
  
  
  
मनुम् एकाग्रम् आसीनम् अभिगम्य महर्षयः  ।  
प्रतिपूज्य यथान्यायम् इदं वचनम् अब्रुवन्  ॥ म्न्_१।१ ॥  
भगवन् सर्ववर्णानां यथावद् अनुपूर्वशः  ।  
अन्तरप्रभवानां च धर्मान् नो वक्तुम् अर्हसि  ॥ म्न्_१।२ ॥  
त्वम् एको ह्य् अस्य सर्वस्य विधानस्य स्वयम्भुवः  ।  
अचिन्त्यस्याप्रमेयस्य कार्यतत्त्वार्थवित् प्रभो  ॥ म्न्_१।३ ॥  
स तैः पृष्टस् तथा सम्यग् अमितौजा महात्मभिः  ।  
प्रत्युवाचार्च्य तान् सर्वान् महर्षीञ् श्रूयताम् इति  ॥ म्न्_१।४ ॥  
आसीद् इदं तमोभूतम् अप्रज्ञातम् अलक्षणम्  ।  
अप्रतर्क्यम् अविज्ञेयं प्रसुप्तम् इव सर्वतः  ॥ म्न्_१।५ ॥  
ततः स्वयम्भूर् भगवान् अव्यक्तो व्यञ्जयन्न् इदम्  ।  
महाभूतादि वृत्तौजाः प्रादुर् आसीत् तमोनुदः  ॥ म्न्_१।६ ॥  
यो ऽसाव् अतीन्द्रियग्राह्यः सूक्ष्मो ऽव्यक्तः सनातनः  ।  
सर्वभूतमयो ऽचिन्त्यः स एव स्वयम् उद्बभौ  ॥ म्न्_१।७ ॥  
सो ऽभिध्याय शरीरात् स्वात् सिसृक्षुर् विविधाः प्रजाः  ।  
अप एव ससर्जादौ तासु वीर्यम् अवासृजत्  ॥ म्न्_१।८ ॥  
तद् अण्डम् अभवद् धैमं सहस्रांशुसमप्रभम्  ।  
तस्मिञ् जज्ञे स्वयं ब्रह्मा सर्वलोकपितामहः  ॥ म्न्_१।९ ॥  
आपो नरा इति प्रोक्ता आपो वै नरसूनवः  ।  
ता यद् अस्यायनं पूर्वं तेन नारायणः स्मृतः  ॥ म्न्_१।१० ॥  
यत् तत् कारणम् अव्यक्तं नित्यं सदसदात्मकं  ।  
तद्विसृष्टः स पुरुषो लोके ब्रह्मेति कीर्त्यते  ॥ म्न्_१।११ ॥  
तस्मिन्न् अण्डे स भगवान् उषित्वा परिवत्सरम्  ।  
स्वयम् एवात्मनो ध्यानात् तद् अण्डम् अकरोद् द्विधा  ॥ म्न्_१।१२ ॥  
ताभ्यां स शकलाभ्यां च दिवं भूमिं च निर्ममे  ।  
मध्ये व्योम दिशश् चाष्टाव् अपां स्थानं च शाश्वतं  ॥ म्न्_१।१३ ॥  
उद्बबर्हात्मनश् चैव मनः सदसदात्मकम्  ।  
मनसश् चाप्य् अहङ्कारम् अभिमन्तारम् ईश्वरम्  ॥ म्न्_१।१४ ॥  
महान्तम् एव चात्मानं सर्वाणि त्रिगुणानि च  ।  
विषयाणां ग्रहीतॄणि शनैः पञ्चेन्द्रियाणि च  ॥ म्न्_१।१५ ॥  
तेषां त्व् अवयवान् सूक्ष्मान् षण्णाम् अप्य् अमितौजसाम्  ।  
सन्निवेश्यात्ममात्रासु सर्वभूतानि निर्ममे  ॥ म्न्_१।१६ ॥  
यन् मूर्त्यवयवाः सूक्ष्मास् तानीमान्य् आश्रयन्ति षट्  ।  
तस्माच् छरीरम् इत्य् आहुस् तस्य मूर्तिं मनीषिणः  ॥ म्न्_१।१७ ॥  
तद् आविशन्ति भूतानि महान्ति सह कर्मभिः  ।  
मनश् चावयवैः सूक्ष्मैः सर्वभूतकृद् अव्ययम्  ॥ म्न्_१।१८ ॥  
तेषाम् इदं तु सप्तानां पुरुषाणां महौजसाम्  ।  
सूक्ष्माभ्यो मूर्तिमात्राभ्यः सम्भवत्य् अव्ययाद् व्ययम्  ॥ म्न्_१।१९ ॥  
आद्याद्यस्य गुणं त्व् एषाम् अवाप्नोति परः परः  ।  
यो यो यावतिथश् चैषां स स तावद् गुणः स्मृतः  ॥ म्न्_१।२० ॥  
सर्वेषां तु स नामानि कर्माणि च पृथक् पृथक्  ।  
वेदशब्देभ्य एवादौ पृथक् संस्थाश् च निर्ममे  ॥ म्न्_१।२१ ॥  
कर्मात्मनां च देवानां सो ऽसृजत् प्राणिनां प्रभुः  ।  
साध्यानां च गणं सूक्ष्मं यज्ञं चैव सनातनम्  ॥ म्न्_१।२२ ॥  
अग्निवायुरविभ्यस् तु त्रयं ब्रह्म सनातनम्  ।  
दुदोह यज्ञसिद्ध्यर्थम् ऋग्यजुःसामलक्षणम्  ॥ म्न्_१।२३ ॥  
कालं कालविभक्तीश् च नक्षत्राणि ग्रहांस् तथा  ।  
सरितः सागराञ् शैलान् समानि विषमानि च  ॥ म्न्_१।२४ ॥  
तपो वाचं रतिं चैव कामं च क्रोधम् एव च  ।  
सृष्टिं ससर्ज चैवेमां स्रष्टुम् इच्छन्न् इमाः प्रजाः  ॥ म्न्_१।२५ ॥  
कर्मणां च विवेकार्थं धर्माधर्मौ व्यवेचयत्  ।  
द्वन्द्वैर् अयोजयच् चेमाः सुखदुःखादिभिः प्रजाः  ॥ म्न्_१।२६ ॥  
अण्व्यो मात्रा विनाशिन्यो दशार्धानां तु याः स्मृताः  ।  
ताभिः सार्धम् इदं सर्वं सम्भवत्य् अनुपूर्वशः  ॥ म्न्_१।२७ ॥  
यं तु कर्मणि यस्मिन् स न्ययुङ्क्त प्रथमं प्रभुः  ।  
स तद् एव स्वयं भेजे सृज्यमानः पुनः पुनः  ॥ म्न्_१।२८ ॥  
हिंस्राहिंस्रे मृदुक्रूरे धर्माधर्माव् ऋतानृते  ।  
यद् यस्य सो ऽदधात् सर्गे तत् तस्य स्वयम् आविशत्  ॥ म्न्_१।२९ ॥  
यथा र्तुलिङ्गान्य् ऋतवः स्वयम् एव र्तुपर्यये  ।  
स्वानि स्वान्य् अभिपद्यन्ते तथा कर्माणि देहिनः  ॥ म्न्_१।३० ॥  
लोकानां तु विवृद्ध्यर्थं मुखबाहूरुपादतः  ।  
ब्राह्मणं क्षत्रियं वैश्यं शूद्रं च निरवर्तयत्  ॥ म्न्_१।३१ ॥  
द्विधा कृत्वात्मनो देहम् अर्धेन पुरुषो ऽभवत्  ।  
अर्धेन नारी तस्यां स विराजम् असृजत् प्रभुः  ॥ म्न्_१।३२ ॥  
तपस् तप्त्वासृजद् यं तु स स्वयं पुरुषो विराट्  ।  
तं मां वित्तास्य सर्वस्य स्रष्टारं द्विजसत्तमाः  ॥ म्न्_१।३३ ॥  
अहं प्रजाः सिसृक्षुस् तु तपस् तप्त्वा सुदुश्चरम्  ।  
पतीन् प्रजानाम् असृजं महर्षीन् आदितो दश  ॥ म्न्_१।३४ ॥  
मरीचिम् अत्र्यङ्गिरसौ पुलस्त्यं पुलहं क्रतुम्  ।  
प्रचेतसं वसिष्ठं च भृगुं नारदम् एव च  ॥ म्न्_१।३५ ॥  
एते मनूंस् तु सप्तान् यान् असृजन् भूरितेजसः  ।  
देवान् देवनिकायांश् च महर्षींश् चामितौजसः  ॥ म्न्_१।३६ ॥  
यक्षरक्षःपिशाचांश् च गन्धर्वाप्सरसो ऽसुरान्  ।  
नागान् सर्पान् सुपर्णांश् च पितॄणांश् च पृथग्गणम्  ॥ म्न्_१।३७ ॥  
विद्युतो ऽशनिमेघांश् च रोहितेन्द्रधनूंषि च  ।  
उल्कानिर्घातकेतूंश् च ज्योतींष्य् उच्चावचानि च  ॥ म्न्_१।३८ ॥  
किन्नरान् वानरान् मत्स्यान् विविधांश् च विहङ्गमान्  ।  
पशून् मृगान् मनुष्यांश् च व्यालांश् चोभयतोदतः  ॥ म्न्_१।३९ ॥  
कृमिकीटपतङ्गांश् च यूकामक्षिकमत्कुणम्  ।  
सर्वं च दंशमशकं स्थावरं च पृथग्विधम्  ॥ म्न्_१।४० ॥  
एवम् एतैर् इदं सर्वं मन्नियोगान् महात्मभिः  ।  
यथाकर्म तपोयोगात् सृष्टं स्थावरजङ्गमम्  ॥ म्न्_१।४१ ॥  
येषां तु यादृषं कर्म भूतानाम् इह कीर्तितम्  ।  
तत् तथा वो ऽभिधास्यामि क्रमयोगं च जन्मनि  ॥ म्न्_१।४२ ॥  
पशवश् च मृगाश् चैव व्यालाश् चोभयतोदतः  ।  
रक्षांसि च पिशाचाश् च मनुष्याश् च जरायुजाः  ॥ म्न्_१।४३ ॥  
अण्डाजाः पक्षिणः सर्पा नक्रा मत्स्याश् च कच्छपाः  ।  
यानि चैवम्: प्रकाराणि स्थलजान्य् औदकानि च  ॥ म्न्_१।४४ ॥  
स्वेदजं दंशमशकं यूकामक्षिकमत्कुणम्  ।  
ऊष्मणश् चोपजायन्ते यच् चान्यत् किं चिद् ईदृषम्  ॥ म्न्_१।४५ ॥  
उद्भिज्जाः स्थावराः सर्वे बीजकाण्डप्ररोहिणः  ।  
ओषध्यः फलपाकान्ता बहुपुष्पफलोपगाः  ॥ म्न्_१।४६ ॥  
अपुष्पाः फलवन्तो ये ते वनस्पतयः स्मृताः  ।  
पुष्पिणः फलिनश् चैव वृक्षास् तूभयतः स्मृताः  ॥ म्न्_१।४७ ॥  
गुच्छगुल्मं तु विविधं तथैव तृणजातयः  ।  
बीजकाण्डरुहाण्य् एव प्रताना वल्ल्य एव च  ॥ म्न्_१।४८ ॥  
तमसा बहुरूपेण वेष्टिताः कर्महेतुना  ।  
अन्तःसञ्ज्ञा भवन्त्य् एते सुखदुःखसमन्विताः  ॥ म्न्_१।४९ ॥  
एतदन्तास् तु गतयो ब्रह्माद्याः समुदाहृताः  ।  
घोरे ऽस्मिन् भूतसंसारे नित्यं सततयायिनि  ॥ म्न्_१।५० ॥  
एवं सर्वं स सृष्ट्वेदं मां चाचिन्त्यपराक्रमः  ।  
आत्मन्य् अन्तर्दधे भूयः कालं कालेन पीडयन्  ॥ म्न्_१।५१ ॥  
यदा स देवो जागर्ति तद् एवं चेष्टते जगत्  ।  
यदा स्वपिति शान्तात्मा तदा सर्वं निमीलति  ॥ म्न्_१।५२ ॥  
तस्मिन् स्वपिति तु स्वस्थे कर्मात्मानः शरीरिणः  ।  
स्वकर्मभ्यो निवर्तन्ते मनश् च ग्लानिम् ऋच्छति  ॥ म्न्_१।५३ ॥  
युगपत् तु प्रलीयन्ते यदा तस्मिन् महात्मनि  ।  
तदायं सर्वभूतात्मा सुखं स्वपिति निर्वृतः  ॥ म्न्_१।५४ ॥  
तमो ऽयं तु समाश्रित्य चिरं तिष्ठति सेन्द्रियः  ।  
न च स्वं कुरुते कर्म तदोत्क्रामति मूर्तितः  ॥ म्न्_१।५५ ॥  
यदाणुमात्रिको भूत्वा बीजं स्थास्नु चरिष्णु च  ।  
समाविशति संसृष्टस् तदा मूर्तिं विमुञ्चति  ॥ म्न्_१।५६ ॥  
एवं स जाग्रत्स्वप्नाभ्याम् इदं सर्वं चराचरम्  ।  
सञ्जीवयति चाजस्रं प्रमापयति चाव्ययः  ॥ म्न्_१।५७ ॥  
इदं शास्त्रं तु कृत्वासौ माम् एव स्वयम् आदितः  ।  
विधिवद् ग्राहयाम् आस मरीच्यादींस् त्व् अहं मुनीन्  ॥ म्न्_१।५८ ॥  
एतद् वो ऽयं भृगुः शास्त्रं श्रावयिष्यत्य् अशेसतः  ।  
एतद् धि मत्तो ऽधिजगे सर्वम् एषो ऽखिलं मुनिः  ॥ म्न्_१।५९ ॥  
ततस् तथा स तेनोक्तो महर्षिमनुना भृगुः  ।  
तान् अब्रवीद् ऋषीन् सर्वान् प्रीतात्मा श्रूयताम् इति  ॥ म्न्_१।६० ॥  
स्वायम्भुवस्यास्य मनोः षड्वंश्या मनवो ऽपरे  ।  
सृष्टवन्तः प्रजाः स्वाः स्वा महात्मानो महौजसः  ॥ म्न्_१।६१ ॥  
स्वारोचिषश् चोत्तमश् च तामसो रैवतस् तथा  ।  
चाक्षुषश् च महातेजा विवस्वत्सुत एव च  ॥ म्न्_१।६२ ॥  
स्वायम्भुवाद्याः सप्तैते मनवो भूरितेजसः  ।  
स्वे स्वे ऽन्तरे सर्वम् इदम् उत्पाद्यापुश् चराचरम्  ॥ म्न्_१।६३ ॥  
निमेषा दश चाष्टौ च काष्ठा त्रिंशत् तु ताः कला  ।  
त्रिंशत् कला मुहूर्तः स्याद् अहोरात्रं तु तावतः  ॥ म्न्_१।६४ ॥  
अहोरात्रे विभजते सूर्यो मानुषदैविके  ।  
रात्रिः स्वप्नाय भूतानां चेष्टायै कर्मणाम् अहः  ॥ म्न्_१।६५ ॥  
पित्र्ये रात्र्यहनी मासः प्रविभागस् तु पक्षयोः  ।  
कर्मचेष्टास्व् अहः कृष्णः शुक्लः स्वप्नाय शर्वरी  ॥ म्न्_१।६६ ॥  
दैवे रात्र्यहनी वर्षं प्रविभागस् तयोः पुनः  ।  
अहस् तत्रोदगयनं रात्रिः स्याद् दक्षिणायनम्  ॥ म्न्_१।६७ ॥  
ब्राह्मस्य तु क्षपाहस्य यत् प्रमाणं समासतः  ।  
एकैकशो युगानां तु क्रमशस् तन् निबोधत  ॥ म्न्_१।६८ ॥  
चत्वार्य् आहुः सहस्राणि वर्साणां तत् कृतं युगम्  ।  
तस्य तावच् छती सन्ध्या सन्ध्यांशश् च तथाविधः  ॥ म्न्_१।६९ ॥  
इतरेषु ससन्ध्येषु ससन्ध्यांशेषु च त्रिषु  ।  
एकापायेन वर्तन्ते सहस्राणि शतानि च   ॥ म्न्_१।७० ॥  
यद् एतत् परिसङ्ख्यातम् आदाव् एव चतुर्युगम्  ।  
एतद् द्वादशसाहस्रं देवानां युगम् उच्यते  ॥ म्न्_१।७१ ॥  
दैविकानां युगानां तु सहस्रं परिसङ्ख्यया  ।  
ब्राह्मम् एकम् अहर् ज्ञेयं तावतीं रात्रिम् एव च  ॥ म्न्_१।७२ ॥  
तद् वै युगसहस्रान्तं ब्राह्मं पुण्यम् अहर् विदुः  ।  
रात्रिं च तावतीम् एव ते ऽहोरात्रविदो जनाः  ॥ म्न्_१।७३ ॥  
तस्य सो ऽहर्निशस्यान्ते प्रसुप्तः प्रतिबुध्यते  ।  
प्रतिबुद्धश् च सृजति मनः सदसदात्मकम्  ॥ म्न्_१।७४ ॥  
मनः सृष्टिं विकुरुते चोद्यमानं सिसृक्षया  ।  
आकाशं जायते तस्मात् तस्य शब्दं गुणं विदुः  ॥ म्न्_१।७५ ॥  
आकाशात् तु विकुर्वाणात् सर्वगन्धवहः शुचिः  ।  
बलवाञ् जायते वायुः स वै स्पर्शगुणो मतः  ॥ म्न्_१।७६ ॥  
वायोर् अपि विकुर्वाणाद् विरोचिष्णु तमोनुदम्  ।  
ज्योतिर् उत्पद्यते भास्वत् तद् रूपगुणम् उच्यते  ॥ म्न्_१।७७ ॥  
ज्योतिषश् च विकुर्वाणाद् आपो रसगुणाः स्मृताः  ।  
अद्भ्यो गन्धगुणा भूमिर् इत्य् एषा सृष्टिर् आदितः  ॥ म्न्_१।७८ ॥  
यद् प्राग् द्वादशसाहस्रम् उदितं दैविकं युगम्  ।  
तद् एकसप्ततिगुणं मन्वन्तरम् इहोच्यते  ॥ म्न्_१।७९ ॥  
मन्वन्तराण्य् असङ्ख्यानि सर्गः संहार एव च  ।  
क्रीडन्न् इवैतत् कुरुते परमेष्ठी पुनः पुनः  ॥ म्न्_१।८० ॥  
चतुष्पात् सकलो धर्मः सत्यं चैव कृते युगे  ।  
नाधर्मेणागमः कश् चिन् मनुष्यान् प्रति वर्तते  ॥ म्न्_१।८१ ॥  
इतरेष्व् आगमाद् धर्मः पादशस् त्व् अवरोपितः  ।  
चौरिकानृतमायाभिर् धर्मश् चापैति पादशः  ॥ म्न्_१।८२ ॥  
अरोगाः सर्वसिद्धार्थाश् चतुर्वर्षशतायुषः  ।  
कृते त्रेतादिषु ह्य् एषां आयुर् ह्रसति पादशः  ॥ म्न्_१।८३ ॥  
वेदोक्तम् आयुर् मर्त्यानाम् आशिषश् चैव कर्मणाम्  ।  
फलन्त्य् अनुयुगं लोके प्रभावश् च शरीरिणाम्  ॥ म्न्_१।८४ ॥  
अन्ये कृतयुगे धर्मास् त्रेतायां द्वापरे ऽपरे  ।  
अन्ये कलियुगे नॄणां युगह्रासानुरूपतः  ॥ म्न्_१।८५ ॥  
तपः परं कृतयुगे त्रेतायां ज्ञानम् उच्यते  ।  
द्वापरे यज्ञम् एवाहुर् दानम् एकं कलौ युगे  ॥ म्न्_१।८६ ॥  
सर्वस्यास्य तु सर्गस्य गुप्त्यर्थं स महाद्युतिः  ।  
मुखबाहूरुपज्जानां पृथक्कर्माण्य् अकल्पयत्  ॥ म्न्_१।८७ ॥  
अध्यापनम् अध्ययनं यजनं याजनं तथा  ।  
दानं प्रतिग्रहं चैव ब्राह्मणानाम् अकल्पयत्  ॥ म्न्_१।८८ ॥  
प्रजानां रक्षणं दानम् इज्याध्ययनम् एव च  ।  
विषयेष्व् अप्रसक्तिश् च क्षत्रियस्य समासतः  ॥ म्न्_१।८९ ॥  
पशूनां रक्षणं दानम् इज्याध्ययनम् एव च  ।  
वणिक्पथं कुसीदं च वैश्यस्य कृषिम् एव च  ॥ म्न्_१।९० ॥  
एकम् एव तु शूद्रस्य प्रभुः कर्म समादिशत्  ।  
एतेषाम् एव वर्णानां शुश्रूषाम् अनसूयया  ॥ म्न्_१।९१ ॥  
ऊर्ध्वं नाभेर् मेध्यतरः पुरुषः परिकीर्तितः  ।  
तस्मान् मेध्यतमं त्व् अस्य मुखम् उक्तं स्वयम्भुवा  ॥ म्न्_१।९२ ॥  
उत्तमाङ्गोद्भवाज् ज्येष्ठ्याद् ब्रह्मणश् चैव धारणात्  ।  
सर्वस्यैवास्य सर्गस्य धर्मतो ब्राह्मणः प्रभुः  ॥ म्न्_१।९३ ॥  
तं हि स्वयम्भूः स्वाद् आस्यात् तपस् तप्त्वादितो ऽसृजत्  ।  
हव्यकव्याभिवाह्याय सर्वस्यास्य च गुप्तये  ॥ म्न्_१।९४ ॥  
यस्यास्येन सदाश्नन्ति हव्यानि त्रिदिवौकसः  ।  
कव्यानि चैव पितरः किं भूतम् अधिकं ततः  ॥ म्न्_१।९५ ॥  
भूतानां प्राणिनः श्रेष्ठाः प्राणिनां बुद्धिजीविनः  ।  
बुद्धिमत्सु नराः श्रेष्ठा नरेषु ब्राह्मणाः स्मृताः  ॥ म्न्_१।९६ ॥  
ब्राह्मणेषु च विद्वांसो विद्वत्सु कृतबुद्धयः  ।  
कृतबुद्धिषु कर्तारः कर्तृषु ब्रह्मवेदिनः  ॥ म्न्_१।९७ ॥  
उत्पत्तिर् एव विप्रस्य मूर्तिर् धर्मस्य शाश्वती  ।  
स हि धर्मार्थम् उत्पन्नो ब्रह्मभूयाय कल्पते  ॥ म्न्_१।९८ ॥  
ब्राह्मणो जायमानो हि पृथिव्याम् अधिजायते  ।  
ईश्वरः सर्वभूतानां धर्मकोशस्य गुप्तये  ॥ म्न्_१।९९ ॥  
सर्वं स्वं ब्राह्मणस्येदं यत् किं चिज् जगतीगतं  ।  
श्रैष्ठ्येनाभिजनेनेदं सर्वं वै ब्राह्मणो ऽर्हति  ॥ म्न्_१।१०० ॥  
स्वम् एव ब्राह्मणो भुङ्क्ते स्वं वस्ते स्वं ददाति च  ।  
आनृशंस्याद् ब्राह्मणस्य भुञ्जते हीतरे जनाः  ॥ म्न्_१।१०१ ॥  
तस्य कर्मविवेकार्थं शेषाणाम् अनुपूर्वशः  ।  
स्वायम्भुवो मनुर् धीमान् इदं शास्त्रम् अकल्पयत्  ॥ म्न्_१।१०२ ॥  
विदुषा ब्राह्मणेनेदम् अध्येतव्यं प्रयत्नतः  ।  
शिश्येभ्यश् च प्रवक्तव्यं सम्यङ् नान्येन केन चित्  ॥ म्न्_१।१०३ ॥  
इदं शास्त्रम् अधीयानो ब्राह्मणः शंसितव्रतः  ।  
मनोवाग्गेहजैर् नित्यं कर्मदोषैर् न लिप्यते  ॥ म्न्_१।१०४ ॥  
पुनाति पङ्क्तिं वंश्यांश् च सप्तसप्त परावरान्  ।  
पृथिवीम् अपि चैवेमां कृत्स्नाम् एको ऽपि सो ऽर्हति  ॥ म्न्_१।१०५ ॥  
इदं स्वस्त्ययनं श्रेष्ठम् इदं बुद्धिविवर्धनम्  ।  
इदं यशस्यम् आयुष्यम् इदं निःश्रेयसं परम्  ॥ म्न्_१।१०६ ॥  
अस्मिन् धर्मो ऽखिलेनोक्तो गुणदोषौ च कर्मणाम्  ।  
चतुर्णाम् अपि वर्णानाम् आचारश् चैव शाश्वतः  ॥ म्न्_१।१०७ ॥  
आचारः परमो धर्मः श्रुत्युक्तः स्मार्त एव च  ।  
तस्माद् अस्मिन् सदा युक्तो नित्यं स्याद् आत्मवान् द्विजः  ॥ म्न्_१।१०८ ॥  
आचाराद् विच्युतो विप्रो न वेदफलम् अश्नुते  ।  
आचारेण तु संयुक्तः सम्पूर्णफलभाज् भवेत्  ॥ म्न्_१।१०९ ॥  
एवम् आचारतो दृष्ट्वा धर्मस्य मुनयो गतिं  ।  
सर्वस्य तपसो मूलम् आचारं जगृहुः परम्  ॥ म्न्_१।११० ॥  
जगतश् च समुत्पत्तिं संस्कारविधिम् एव च   ।  
व्रतचर्योपचारं च स्नानस्य च परं विधिम्  ॥ म्न्_१।१११ ॥  
दाराधिगमनं चैव विवाहानां च लक्षणम्  ।  
महायज्ञविधानं च श्राद्धकल्पं च शाश्वतम्  ॥ म्न्_१।११२ ॥  
वृत्तीनां लक्षणं चैव स्नातकस्य व्रतानि च  ।  
भक्ष्याभक्ष्यं च शौचं च द्रव्याणां शुद्धिम् एव च  ॥ म्न्_१।११३ ॥  
स्त्रीधर्मयोगं तापस्यं मोक्षं सन्न्यासम् एव च  ।  
राज्ञश् च धर्मम् अखिलं कार्याणां च विनिर्णयम्  ॥ म्न्_१।११४ ॥  
साक्षिप्रश्नविधानं च धर्मं स्त्रीपुंसयोर् अपि  ।  
विभागधर्मं द्यूतं च कण्टकानां च शोधनम्  ॥ म्न्_१।११५ ॥  
वैश्यशूद्रोपचारं च सङ्कीर्णानां च सम्भवम्  ।  
आपद्धर्मं च वर्णानां प्रायश्चित्तविधिं तथा  ॥ म्न्_१।११६ ॥  
संसारगमनं चैव त्रिविधं कर्मसम्भवम्  ।  
निःश्रेयसं कर्मणां च गुणदोषपरीक्षणम्  ॥ म्न्_१।११७ ॥  
देशधर्माञ् जातिधर्मान् कुलधर्मांश् च शाश्वतान्  ।  
पाषण्डगणधर्मांश् च शास्त्रे ऽस्मिन्न् उक्तवान् मनुः  ॥ म्न्_१।११८ ॥  
यथेदम् उक्तवाञ् शास्त्रं पुरा पृष्टो मनुर् मया  ।  
तथेदं यूयम् अप्य् अद्य मत्सकाशान् निबोधत  ॥ म्न्_१।११९ ॥  
  
विद्वद्भिः सेवितः सद्भिर् नित्यम् अद्वेषरागिभिः  ।  
हृदयेनाभ्यनुज्ञातो यो धर्मस् तं निबोधत  ॥ म्न्_२।१ ॥  
कामात्मता न प्रशस्ता न चैवेहास्त्य् अकामता  ।  
काम्यो हि वेदाधिगमः कर्मयोगश् च वैदिकः  ॥ म्न्_२।२ ॥  
सङ्कल्पमूलः कामो वै यज्ञाः सङ्कल्पसम्भवाः  ।  
व्रतानि यमधर्माश् च सर्वे सङ्कल्पजाः स्मृताः  ॥ म्न्_२।३ ॥  
अकामस्य क्रिया का चिद् दृश्यते नेह कर्हि चित्  ।  
यद् यद् धि कुरुते किं चित् तत् तत् कामस्य चेष्टितम्  ॥ म्न्_२।४ ॥  
तेषु सम्यग् वर्तमानो गच्छत्य् अमरलोकताम्  ।  
यथा सङ्कल्पितांश् चेह सर्वान् कामान् समश्नुते  ॥ म्न्_२।५ ॥  
वेदो ऽखिलो धर्ममूलं स्मृतिशीले च तद्विदाम्  ।  
आचारश् चैव साधूनाम् आत्मनस् तुष्टिर् एव च  ॥ म्न्_२।६ ॥  
यः कश् चित् कस्य चिद् धर्मो मनुना परिकीर्तितः  ।  
स सर्वो ऽभिहितो वेदे सर्वज्ञानमयो हि सः  ॥ म्न्_२।७ ॥  
सर्वं तु समवेक्ष्येदं निखिलं ज्ञानचक्षुषा  ।  
श्रुतिप्रामाण्यतो विद्वान् स्वधर्मे निविशेत वै  ॥ म्न्_२।८ ॥  
श्रुतिस्मृत्युदितं धर्मम् अनुतिष्ठन् हि मानवः  ।  
इह कीर्तिम् अवाप्नोति प्रेत्य चानुत्तमं सुखम्  ॥ म्न्_२।९ ॥  
श्रुतिस् तु वेदो विज्ञेयो धर्मशास्त्रं तु वै स्मृतिः  ।  
ते सर्वार्थेष्व् अमीमांस्ये ताभ्यां धर्मो हि निर्बभौ  ॥ म्न्_२।१० ॥  
यो ऽवमन्येत ते मूले हेतुशास्त्राश्रयाद् द्विजः  ।  
स साधुभिर् बहिष्कार्यो नास्तिको वेदनिन्दकः  ॥ म्न्_२।११ ॥  
वेदः स्मृतिः सदाचारः स्वस्य च प्रियम् आत्मनः  ।  
एतच् चतुर्विधं प्राहुः साक्षाद् धर्मस्य लक्षणम्  ॥ म्न्_२।१२ ॥  
अर्थकामेष्व् असक्तानां धर्मज्ञानं विधीयते  ।  
धर्मं जिज्ञासमानानां प्रमाणं परमं श्रुतिः  ॥ म्न्_२।१३ ॥  
श्रुतिद्वैधं तु यत्र स्यात् तत्र धर्माव् उभौ स्मृतौ  ।  
उभाव् अपि हि तौ धर्मौ सम्यग् उक्तौ मनीषिभिः  ॥ म्न्_२।१४ ॥  
उदिते ऽनुदिते चैव समयाध्युषिते तथा  ।  
सर्वथा वर्तते यज्ञ इतीयं वैदिकी श्रुतिः  ॥ म्न्_२।१५ ॥  
निषेकादिश्मशानान्तो मन्त्रैर् यस्योदितो विधिः  ।  
तस्य शास्त्रे ऽधिकारो ऽस्मिञ् ज्ञेयो नान्यस्य कस्य चित्  ॥ म्न्_२।१६ ॥  
सरस्वतीदृशद्वत्योर् देवनद्योर् यद् अन्तरम्  ।  
तं देवनिर्मितं देशं ब्रह्मावर्तं प्रचक्षते  ॥ म्न्_२।१७ ॥  
तस्मिन् देशे य आचारः पारम्पर्यक्रमागतः  ।  
वर्णानां सान्तरालानां स सदाचार उच्यते  ॥ म्न्_२।१८ ॥  
कुरुक्षेत्रं च मत्स्याश् च पञ्चालाः शूरसेनकाः  ।  
एष ब्रह्मर्षिदेशो वै ब्रह्मावर्ताद् अनन्तरः  ॥ म्न्_२।१९ ॥  
एतद् देशप्रसूतस्य सकाशाद् अग्रजन्मनः  ।  
स्वं स्वं चरित्रं शिक्षेरन् पृथिव्यां सर्वमानवाः  ॥ म्न्_२।२० ॥  
हिमवद्विन्ध्ययोर् मध्यं यत् प्राग् विनशनाद् अपि  ।  
प्रत्यग् एव प्रयागाच् च मध्यदेशः प्रकीर्तितः  ॥ म्न्_२।२१ ॥  
आ समुद्रात् तु वै पूर्वाद् आ समुद्राच् च पश्चिमात्  ।  
तयोर् एवान्तरं गिर्योर् आर्यावर्तं विदुर् बुधाः  ॥ म्न्_२।२२ ॥  
कृष्णसारस् तु चरति मृगो यत्र स्वभावतः  ।  
स ज्ञेयो यज्ञियो देशो म्लेच्छदेशस् त्व् अतः परः  ॥ म्न्_२।२३ ॥  
एताण् द्विजातयो देशान् संश्रयेरन् प्रयत्नतः  ।  
शूद्रस् तु यस्मिन् कस्मिन् वा निवसेद् वृत्तिकर्शितः  ॥ म्न्_२।२४ ॥  
एषा धर्मस्य वो योनिः समासेन प्रकीर्तिता  ।  
सम्भवश् चास्य सर्वस्य वर्णधर्मान् निबोधत  ॥ म्न्_२।२५ ॥  
वैदिकैः कर्मभिः पुण्यैर् निषेकादिर् द्विजन्मनाम्  ।  
कार्यः शरीरसंस्कारः पावनः प्रेत्य चेह च  ॥ म्न्_२।२६ ॥  
गार्भैर् होमैर् जातकर्म- चौडमौञ्जीनिबन्धनैः  ।  
बैजिकं गार्भिकं चैनो द्विजानाम् अपमृज्यते  ॥ म्न्_२।२७ ॥  
स्वाध्यायेन व्रतैर् होमैस् त्रैविद्येनेज्यया सुतैः  ।  
महायज्ञैश् च यज्ञैश् च ब्राह्मीयं क्रियते तनुः  ॥ म्न्_२।२८ ॥  
प्राङ् नाभिवर्धनात् पुंसो जातकर्म विधीयते  ।  
मन्त्रवत् प्राशनं चास्य हिरण्यमधुसर्पिषाम्  ॥ म्न्_२।२९ ॥  
नामधेयं दशम्यां तु द्वादश्यां वास्य कारयेत्  ।  
पुण्ये तिथौ मुहूर्ते वा नक्षत्रे वा गुणान्विते  ॥ म्न्_२।३० ॥  
मङ्गल्यं ब्राह्मणस्य स्यात् क्षत्रियस्य बलान्वितम्  ।  
वैश्यस्य धनसंयुक्तं शूद्रस्य तु जुगुप्सितम्  ॥ म्न्_२।३१ ॥  
शर्मवद् ब्राह्मणस्य स्याद् राज्ञो रक्षासमन्वितम्  ।  
वैश्यस्य पुष्टिसंयुक्तं शूद्रस्य प्रेष्यसंयुतम्  ॥ म्न्_२।३२ ॥  
स्त्रीणां सुखोद्यम् अक्रूरं विस्पष्टार्थं मनोहरम्  ।  
मङ्गल्यं दीर्घवर्णान्तम् आशीर्वादाभिधानवत्  ॥ म्न्_२।३३ ॥  
चतुर्थे मासि कर्तव्यं शिशोर् निष्क्रमणं गृहात्  ।  
षष्ठे ऽन्नप्राशनं मासि यद् वेष्टं मङ्गलं कुले  ॥ म्न्_२।३४ ॥  
चूडाकर्म द्विजातीनां सर्वेषाम् एव धर्मतः  ।  
प्रथमे ऽब्दे तृतीये वा कर्तव्यं श्रुतिचोदनात्  ॥ म्न्_२।३५ ॥  
गर्भाष्टमे ऽब्दे कुर्वीत ब्राह्मणस्योपनायनम्  ।  
गर्भाद् एकादशे राज्ञो गर्भात् तु द्वादशे विशः  ॥ म्न्_२।३६ ॥  
ब्रह्मवर्चसकामस्य कार्यो विप्रस्य पञ्चमे  ।  
राज्ञो बलार्थिनः षष्ठे वैश्यस्येहार्थिनो ऽष्टमे  ॥ म्न्_२।३७ ॥  
आ षोदशाद् ब्राह्मणस्य सावित्री नातिवर्तते  ।  
आ द्वाविंशात् क्षत्रबन्धोर् आ चतुर्विंशतेर् विशः  ॥ म्न्_२।३८ ॥  
अत ऊर्ध्वं त्रयो ऽप्य् एते यथाकालम् असंस्कृताः  ।  
सावित्रीपतिता व्रात्या भवन्त्य् आर्यविगर्हिताः  ॥ म्न्_२।३९ ॥  
नैतैर् अपूतैर् विधिवद् आपद्य् अपि हि कर्हि चित्  ।  
ब्राह्मान् यौनांश् च सम्बन्धान् नाचरेद् ब्राह्मणः सह  ॥ म्न्_२।४० ॥  
कार्ष्णरौरवबास्तानि चर्माणि ब्रह्मचारिणः  ।  
वसीरन्न् आनुपूर्व्येण शाणक्षौमाविकानि च  ॥ म्न्_२।४१ ॥  
मौञ्जी त्रिवृत् समा श्लक्ष्णा कार्या विप्रस्य मेखला  ।  
क्षत्रियस्य तु मौर्वी ज्या वैश्यस्य शणतान्तवी  ॥ म्न्_२।४२ ॥  
मुञ्जालाभे तु कर्तव्याः कुशाश्मन्तकबल्वजैः  ।  
त्रिवृता ग्रन्थिनैकेन त्रिभिः पञ्चभिर् एव वा  ॥ म्न्_२।४३ ॥  
कार्पासम् उपवीतं स्याद् विप्रस्योर्ध्ववृतं त्रिवृत्  ।  
शणसूत्रमयं राज्ञो वैश्यस्याविकसौत्रिकम्  ॥ म्न्_२।४४ ॥  
ब्राह्मणो बैल्वपालाशौ क्षत्रियो वाटखादिरौ  ।  
पैलवाउदुम्बरौ वैश्यो दण्डान् अर्हन्ति धर्मतः  ॥ म्न्_२।४५ ॥  
केशान्तिको ब्राह्मणस्य दण्डः कार्यः प्रमाणतः  ।  
ललाटसम्मितो राज्ञः स्यात् तु नासान्तिको विशः  ॥ म्न्_२।४६ ॥  
ऋजवस् ते तु सर्वे स्युर् अव्रणाः सौम्यदर्शनाः  ।  
अनुद्वेगकरा नॄणां सत्वचो ऽनग्निदूषिताः  ॥ म्न्_२।४७ ॥  
प्रतिगृह्येप्सितं दण्डम् उपस्थाय च भास्करम्  ।  
प्रदक्षिणं परीत्याग्निं चरेद् भैक्षं यथाविधि  ॥ म्न्_२।४८ ॥  
भवत्पूर्वं चरेद् भैक्षम् उपनीतो द्विजोत्तमः  ।  
भवन्मध्यं तु राजन्यो वैश्यस् तु भवदुत्तरम्  ॥ म्न्_२।४९ ॥  
मातरं वा स्वसारं वा मातुर् वा भगिनीं निजाम्  ।  
भिक्षेत भिक्षां प्रथमं या चैनं नावमानयेत्  ॥ म्न्_२।५० ॥  
समाहृत्य तु तद् भैक्षं यावदन्नम् अमायया  ।  
निवेद्य गुरवे ऽश्नीयाद् आचम्य प्राङ्मुखः शुचिः  ॥ म्न्_२।५१ ॥  
आयुष्यं प्राङ्मुखो भुङ्क्ते यशस्यं दक्षिणामुखः  ।  
श्रियं प्रत्यङ्मुखो भुङ्क्ते ऋतं भुङ्क्ते ह्य् उदङ्मुखः  ॥ म्न्_२।५२ ॥  
उपस्पृश्य द्विजो नित्यम् अन्नम् अद्यात् समाहितः  ।  
भुक्त्वा चोपस्पृशेत् सम्यग् अद्भिः खानि च संस्पृशेत्  ॥ म्न्_२।५३ ॥  
पूजयेद् अशनं नित्यम् अद्याच् चैतद् अकुत्सयन्  ।  
दृष्ट्वा हृष्येत् प्रसीदेच् च प्रतिनन्देच् च सर्वशः  ॥ म्न्_२।५४ ॥  
पूजितं ह्य् अशनं नित्यं बलम् ऊर्जं च यच्छति  ।  
अपूजितं तु तद् भुक्तम् उभयं नाशयेद् इदम्  ॥ म्न्_२।५५ ॥  
नोच्छिष्टं कस्य चिद् दद्यान् नाद्याद् एतत् तथान्तरा  ।  
न चैवात्यशनं कुर्यान् न चोच्छिष्टः क्व चिद् व्रजेत्  ॥ म्न्_२।५६ ॥  
अनारोग्यम् अनायुष्यम् अस्वर्ग्यं चातिभोजनम्  ।  
अपुण्यं लोकविद्विष्टं तस्मात् तत् परिवर्जयेत्  ॥ म्न्_२।५७ ॥  
ब्राह्मेण विप्रस् तीर्थेन नित्यकालम् उपस्पृशेत्  ।  
कायत्रैदशिकाभ्यां वा न पित्र्येण कदा चन  ॥ म्न्_२।५८ ॥  
अङ्गुष्ठमूलस्य तले ब्राह्मं तीर्थं प्रचक्षते  ।  
कायम् अङ्गुलिमूले ऽग्रे देवं पित्र्यं तयोर् अधः  ॥ म्न्_२।५९ ॥  
त्रिर् आचामेद् अपः पूर्वं द्विः प्रमृज्यात् ततो मुखम्  ।  
खानि चैव स्पृशेद् अद्भिर् आत्मानं शिर एव च  ॥ म्न्_२।६० ॥  
अनुष्णाभिर् अफेनाभिर् अद्भिस् तीर्थेन धर्मवित्  ।  
शौचेप्सुः सर्वदाचामेद् एकान्ते प्रागुदङ्मुखः  ॥ म्न्_२।६१ ॥  
हृद्गाभिः पूयते विप्रः कण्ठगाभिस् तु भूमिपः  ।  
वैश्यो ऽद्भिः प्राशिताभिस् तु शूद्रः स्पृष्टाभिर् अन्ततः  ॥ म्न्_२।६२ ॥  
उद्धृते दक्षिणे पाणाव् उपवीत्य् उच्यते द्विजः  ।  
सव्ये प्राचीनावीती निवीती कण्ठसज्जने  ॥ म्न्_२।६३ ॥  
मेखलाम् अजिनं दण्डम् उपवीतं कमण्डलुम्  ।  
अप्सु प्रास्य विनष्टानि गृह्णीतान्यानि मन्त्रवत्  ॥ म्न्_२।६४ ॥  
केशान्तः षोडशे वर्षे ब्राह्मणस्य विधीयते  ।  
राजन्यबन्धोर् द्वाविंशे वैश्यस्य द्व्यधिके मतः  ॥ म्न्_२।६५ ॥  
अमन्त्रिका तु कार्येयं स्त्रीणाम् आवृद् अशेषतः  ।  
संस्कारार्थं शरीरस्य यथाकालं यथाक्रमम्  ॥ म्न्_२।६६ ॥  
वैवाहिको विधिः स्त्रीणां संस्कारो वैदिकः स्मृतः  ।  
पतिसेवा गुरौ वासो गृहार्थो ऽग्निपरिक्रिया  ॥ म्न्_२।६७ ॥  
एष प्रोक्तो द्विजातीनाम् औपनायनिको विधिः  ।  
उत्पत्तिव्यञ्जकः पुण्यः कर्मयोगं निबोधत  ॥ म्न्_२।६८ ॥  
उपनीय गुरुः शिष्यं शिक्षयेच् छौचम् आदितः  ।  
आचारम् अग्निकार्यं च सन्ध्योपासनम् एव च  ॥ म्न्_२।६९ ॥  
अध्येष्यमाणस् त्व् आचान्तो यथाशास्त्रम् उदङ्मुखः  ।  
ब्रह्माञ्जलिकृतो ऽध्याप्यो लघुवासा जितेन्द्रियः  ॥ म्न्_२।७० ॥  
ब्रह्मारम्भे ऽवसाने च पादौ ग्राह्यौ गुरोः सदा  ।  
संहत्य हस्ताव् अध्येयं स हि ब्रह्माञ्जलिः स्मृतः  ॥ म्न्_२।७१ ॥  
व्यत्यस्तपाणिना कार्यम् उपसङ्ग्रहणं गुरोः  ।  
सव्येन सव्यः स्प्रष्टव्यो दक्षिणेन च दक्षिणः  ॥ म्न्_२।७२ ॥  
अध्येष्यमाणं तु गुरुर् नित्यकालम् अतन्द्रितः  ।  
अधीष्व भो इति ब्रूयाद् विरामो ऽस्त्व् इति चारमेत्  ॥ म्न्_२।७३ ॥  
ब्रह्मनः प्रणवं कुर्याद् आदाव् अन्ते च सर्वदा  ।  
स्रवत्य् अन्ॐकृतं पूर्वं परस्ताच् च विशीर्यति  ॥ म्न्_२।७४ ॥  
प्राक्कूलान् पर्युपासीनः पवित्रैश् चैव पावितः  ।  
प्राणायामैस् त्रिभिः पूतस् तत ॐकारम् अर्हति  ॥ म्न्_२।७५ ॥  
अकारं चाप्य् उकारं च मकारं च प्रजापतिः  ।  
वेदत्रयान् निरदुहद् भूर् भुवः स्वर् इतीति च  ॥ म्न्_२।७६ ॥  
त्रिभ्य एव तु वेदेभ्यः पादं पादम् अदूदुहत्  ।  
तद् इत्य् ऋचो ऽस्याः सावित्र्याः परमेष्ठी प्रजापतिः  ॥ म्न्_२।७७ ॥  
एतद् अक्षरम् एतां च जपन् व्याहृतिपूर्विकाम्  ।  
सन्ध्ययोर् वेदविद् विप्रो वेदपुण्येन युज्यते  ॥ म्न्_२।७८ ॥  
सहस्रकृत्वस् त्व् अभ्यस्य बहिर् एतत् त्रिकं द्विजः  ।  
महतो ऽप्य् एनसो मासात् त्वचेवाहिर् विमुच्यते  ॥ म्न्_२।७९ ॥  
एतया र्चा विसंयुक्तः काले च क्रियया स्वया  ।  
ब्रह्मक्षत्रियविश्योनिर् गर्हणां याति साधुषु  ॥ म्न्_२।८० ॥  
ॐकारपूर्विकास् तिस्रो महाव्याहृतयो ऽव्ययाः  ।  
त्रिपदा चैव सावित्री विज्ञेयं ब्रह्मणो मुखम्  ॥ म्न्_२।८१ ॥  
यो ऽधीते ऽहन्य् अहन्य् एतां त्रीणि वर्षाण्य् अतन्द्रितः  ।  
स ब्रह्म परम् अभ्येति वायुभूतः खमूर्तिमान्  ॥ म्न्_२।८२ ॥  
एकाक्षरं परं ब्रह्म प्राणायामः परं तपः  ।  
सावित्र्यास् तु परं नास्ति मौनात् सत्यं विशिष्यते  ॥ म्न्_२।८३ ॥  
क्षरन्ति सर्वा वैदिक्यो जुहोतियजतिक्रियाः  ।  
अक्षरं दुष्करं ज्ञेयं ब्रह्म चैव प्रजापतिः  ॥ म्न्_२।८४ ॥  
विधियज्ञाज् जपयज्ञो विशिष्टो दशभिर् गुणैः  ।  
उपांशुः स्याच् छतगुणः साहस्रो मानसः स्मृतः  ॥ म्न्_२।८५ ॥  
ये पाकयज्ञास् चत्वारो विधियज्ञसमन्विताः  ।  
सर्वे ते जपयज्ञस्य कलां नार्हन्ति षोडशीम्  ॥ म्न्_२।८६ ॥  
जप्येनैव तु संसिध्येद् ब्राह्मणो नात्र संशयः  ।  
कुर्याद् अन्यन् न वा कुर्यान् मैत्रो ब्राह्मण उच्यते  ॥ म्न्_२।८७ ॥  
इन्द्रियाणां विचरतां विषयेष्व् अपहारिषु  ।  
संयमे यत्नम् आतिष्ठेद् विद्वान् यन्तेव वाजिनाम्  ॥ म्न्_२।८८ ॥  
एकादशेन्द्रियाण्य् आहुर् यानि पूर्वे मनीषिणः  ।  
तानि सम्यक् प्रवक्ष्यामि यथावद् अनुपूर्वशः  ॥ म्न्_२।८९ ॥  
श्रोत्रं त्वक् चक्षुषी जिह्वा नासिका चैव पञ्चमी  ।  
पायूपस्थं हस्तपादं वाक् चैव दशमी स्मृता  ॥ म्न्_२।९० ॥  
बुद्धीन्द्रियाणि पञ्चैषां श्रोत्रादीन्य् अनुपूर्वशः  ।  
कर्मेन्द्रियाणि पञ्चैषां पाय्वादीनि प्रचक्षते  ॥ म्न्_२।९१ ॥  
एकादशं मनो ज्ञेयं स्वगुणेनोभयात्मकम्  ।  
यस्मिन् जिते जिताव् एतौ भवतः पञ्चकौ गणौ  ॥ म्न्_२।९२ ॥  
इन्द्रियाणां प्रसङ्गेन दोषम् ऋच्छत्य् असंशयम्  ।  
सन्नियम्य तु तान्य् एव ततः सिद्धिं निगच्छति  ॥ म्न्_२।९३ ॥  
न जातु कामः कामानाम् उपभोगेन शाम्यति  ।  
हविषा कृष्णवर्त्मेव भूय एवाभिवर्धते  ॥ म्न्_२।९४ ॥  
यश् चैतान् प्राप्नुयात् सर्वान् यश् चैतान् केवलांस् त्यजेत्  ।  
प्रापणात् सर्वकामानां परित्यागो विशिष्यते  ॥ म्न्_२।९५ ॥  
न तथैतानि शक्यन्ते सन्नियन्तुम् असेवया  ।  
विषयेषु प्रजुष्टानि यथा ज्ञानेन नित्यशः  ॥ म्न्_२।९६ ॥  
वेदास् त्यागश् च यज्ञाश् च नियमाश् च तपांसि च  ।  
न विप्रदुष्टभावस्य सिद्धिं गच्छति कर्हि चित्  ॥ म्न्_२।९७ ॥  
श्रुत्वा स्पृष्ट्वा च दृष्ट्वा च भुक्त्वा घ्रात्वा च यो नरः  ।  
न हृष्यति ग्लायति वा स विज्ञेयो जितेन्द्रियः  ॥ म्न्_२।९८ ॥  
इन्द्रियाणां तु सर्वेषां यद्य् एकं क्षरतीन्द्रियम्  ।  
तेनास्य क्षरति प्रज्ञा दृतेः पादाद् इवोदकम्  ॥ म्न्_२।९९ ॥  
वशे कृत्वेन्द्रियग्रामं संयम्य च मनस् तथा  ।  
सर्वान् संसाधयेद् अर्थान् अक्षिण्वन् योगतस् तनुम्  ॥ म्न्_२।१०० ॥  
पूर्वां सन्ध्यां जपांस् तिष्ठेत् सावित्रीम् आर्कदर्शनात्  ।  
पश्चिमां तु समासीनः सम्यग् ऋक्षविभावनात्  ॥ म्न्_२।१०१ ॥  
पूर्वां सन्ध्यां जपंस् तिष्ठन् नैशम् एनो व्यपोहति  ।  
पश्चिमां तु समासीनो मलं हन्ति दिवाकृतम्  ॥ म्न्_२।१०२ ॥  
न तिष्ठति तु यः पूर्वां नोपास्ते यश् च पश्चिमाम्  ।  
स शूद्रवद् बहिष्कार्यः सर्वस्माद् द्विजकर्मणः  ॥ म्न्_२।१०३ ॥  
अपां समीपे नियतो नैत्यकं विधिम् आस्थितः  ।  
सावित्रीम् अप्य् अधीयीत गत्वारण्यं समाहितः  ॥ म्न्_२।१०४ ॥  
वेदोपकरणे चैव स्वाध्याये चैव नैत्यके  ।  
नानुरोधो ऽस्त्य् अनध्याये होममन्त्रेषु चैव हि  ॥ म्न्_२।१०५ ॥  
नैत्यके नास्त्य् अनध्यायो ब्रह्मसत्त्रं हि तत् स्मृतम्  ।  
ब्रह्माहुतिहुतं पुण्यम् अनध्यायवषट्कृतम्  ॥ म्न्_२।१०६ ॥  
यः स्वाध्यायम् अधीते ऽब्दं विधिना नियतः शुचिः  ।  
तस्य नित्यं क्षरत्य् एष पयो दधि घृतं मधु  ॥ म्न्_२।१०७ ॥  
अग्नीन्धनं भैक्षचर्याम् अधःशय्यां गुरोर् हितम्  ।  
आ समावर्तनात् कुर्यात् कृतोपनयनो द्विजः  ॥ म्न्_२।१०८ ॥  
आचार्यपुत्रः शुश्रूषुर् ज्ञानदो धार्मिकः शुचिः  ।  
आप्तः शक्तो ऽर्थदः साधुः स्वो ऽध्याप्या दश धर्मतः  ॥ म्न्_२।१०९ ॥  
नापृष्टः कस्य चिद् ब्रूयान् न चान्यायेन पृच्छतः  ।  
जानन्न् अपि हि मेधावी जडवल् लोक आचरेत्  ॥ म्न्_२।११० ॥  
अधर्मेण च यः प्राह यश् चाधर्मेण पृच्छति  ।  
तयोर् अन्यतरः प्रैति विद्वेषं वाधिगच्छति  ॥ म्न्_२।१११ ॥  
धर्मार्थौ यत्र न स्यातां शुश्रूषा वापि तद्विधा  ।  
तत्र विद्या न वप्तव्या शुभं बीजम् इवोषरे  ॥ म्न्_२।११२ ॥  
विद्ययैव समं कामं मर्तव्यं ब्रह्मवादिना  ।  
आपद्य् अपि हि घोरायां न त्व् एनाम् इरिणे वपेत्  ॥ म्न्_२।११३ ॥  
विद्या ब्राह्मणम् एत्याह शेवधिस् ते ऽस्मि रक्ष माम्  ।  
असूयकाय मां मादास् तथा स्यां वीर्यवत्तमा  ॥ म्न्_२।११४ ॥  
यम् एव तु शुचिं विद्यान् नियतब्रह्मचारिणम्  ।  
तस्मै मां ब्रूहि विप्राय निधिपायाप्रमादिने  ॥ म्न्_२।११५ ॥  
ब्रह्म यस् त्व् अननुज्ञातम् अधीयानाद् अवाप्नुयात्  ।  
स ब्रह्मस्तेयसंयुक्तो नरकं प्रतिपद्यते  ॥ म्न्_२।११६ ॥  
लौकिकं वैदिकं वापि तथाध्यात्मिकम् एव वा  ।  
आददीत यतो ज्ञानं तं पूर्वम् अभिवादयेत्  ॥ म्न्_२।११७ ॥  
सावित्रीमात्रसारो ऽपि वरं विप्रः सुयन्त्रितः  ।  
नायन्त्रितस् त्रिवेदो ऽपि सर्वाशी सर्वविक्रयी  ॥ म्न्_२।११८ ॥  
शय्यासने ऽध्याचरिते श्रेयसा न समाविशेत्  ।  
शय्यासनस्थश् चैवैनं प्रत्युत्थायाभिवादयेत्  ॥ म्न्_२।११९ ॥  
ऊर्ध्वं प्राणा ह्य् उत्क्रामन्ति यूनः स्थविर आयति  ।  
प्रत्युत्थानाभिवादाभ्यां पुनस् तान् प्रतिपद्यते  ॥ म्न्_२।१२० ॥  
अभिवादनशीलस्य नित्यं वृद्धोपसेविनः  ।  
चत्वारि तस्य वर्धन्ते आयुर् धर्मो यशो बलम्  ॥ म्न्_२।१२१ ॥  
अभिवादात् परं विप्रो ज्यायांसम् अभिवादयन्  ।  
असौ नामाहम् अस्मीति स्वं नाम परिकीर्तयेत्  ॥ म्न्_२।१२२ ॥  
नामधेयस्य ये के चिद् अभिवादं न जानते  ।  
तान् प्राज्ञो ऽहम् इति ब्रूयात् स्त्रियः सर्वास् तथैव च  ॥ म्न्_२।१२३ ॥  
भोःशब्दं कीर्तयेद् अन्ते स्वस्य नाम्नो ऽभिवादने  ।  
नाम्नां स्वरूपभावो हि भोभाव ऋषिभिः स्मृतः  ॥ म्न्_२।१२४ ॥  
आयुष्मान् भव सौम्येति वाच्यो विप्रो ऽभिवादने  ।  
अकारश् चास्य नाम्नो ऽन्ते वाच्यः पूर्वाक्षरः प्लुतः  ॥ म्न्_२।१२५ ॥  
यो न वेत्त्य् अभिवादस्य विप्रः प्रत्यभिवादनम्  ।  
नाभिवाद्यः स विदुषा यथा शूद्रस् तथैव सः  ॥ म्न्_२।१२६ ॥  
ब्राह्मणं कुशलं पृच्छेत् क्षत्रबन्धुम् अनामयम्  ।  
वैश्यं क्षेमं समागम्य शूद्रम् आरोग्यम् एव च  ॥ म्न्_२।१२७ ॥  
अवाच्यो दीक्षितो नाम्ना यवीयान् अपि यो भवेत्  ।  
भोभवत्पूर्वकं त्व् एनम् अभिभाषेत धर्मवित्  ॥ म्न्_२।१२८ ॥  
परपत्नी तु या स्त्री स्याद् असम्बन्धा च योनितः  ।  
तां ब्रूयाद् भवतीत्य् एवं सुभगे भगिनीति च  ॥ म्न्_२।१२९ ॥  
मातुलांश् च पितृव्यांश् च श्वशुरान् ऋत्विजो गुरून्  ।  
असाव् अहम् इति ब्रूयात् प्रत्युत्थाय यवीयसः  ॥ म्न्_२।१३० ॥  
मातृश्वसा मातुलानी श्वश्रूर् अथ पितृश्वसा  ।  
सम्पूज्या गुरुपत्नीवत् समास् ता गुरुभार्यया  ॥ म्न्_२।१३१ ॥  
भ्रातुर् भार्योपसङ्ग्राह्या सवर्णाहन्य् अहन्य् अपि  ।  
विप्रोष्य तूपसङ्ग्राह्या ज्ञातिसम्बन्धियोषितः  ॥ म्न्_२।१३२ ॥  
पितुर् भगिन्यां मातुश् च ज्यायस्यां च स्वसर्य् अपि  ।  
मातृवद् वृत्तिम् आतिष्ठेन् माता ताभ्यो गरीयसी  ॥ म्न्_२।१३३ ॥  
दशाब्दाख्यं पौरसख्यं पञ्चाब्दाख्यं कलाभृताम्  ।  
त्र्यब्दपूर्वं श्रोत्रियाणां स्वल्पेनापि स्वयोनिषु  ॥ म्न्_२।१३४ ॥  
ब्राह्मणं दशवर्षं तु शतवर्षं तु भूमिपम्  ।  
पितापुत्रौ विजानीयाद् ब्राह्मणस् तु तयोः पिता  ॥ म्न्_२।१३५ ॥  
वित्तं बन्धुर् वयः कर्म विद्या भवति पञ्चमी  ।  
एतानि मान्यस्थानानि गरीयो यद् यद् उत्तरम्  ॥ म्न्_२।१३६ ॥  
पञ्चानां त्रिषु वर्णेषु भूयांसि गुणवन्ति च  ।  
यत्र स्युः सो ऽत्र मानार्हः शूद्रो ऽपि दशमीं गतः  ॥ म्न्_२।१३७ ॥  
चक्रिणो दशमीस्थस्य रोगिणो भारिणः स्त्रियाः  ।  
स्नातकस्य च राज्ञश् च पन्था देयो वरस्य च  ॥ म्न्_२।१३८ ॥  
तेषां तु समावेतानां मान्यौ स्नातकपार्थिवौ  ।  
राजस्नातकयोश् चैव स्नातको नृपमानभाक्  ॥ म्न्_२।१३९ ॥  
उपनीय तु यः शिष्यं वेदम् अध्यापयेद् द्विजः  ।  
सकल्पं सरहस्यं च तम् आचार्यं प्रचक्षते  ॥ म्न्_२।१४० ॥  
एकदेशं तु वेदस्य वेदाङ्गान्य् अपि वा पुनः  ।  
यो ऽध्यापयति वृत्त्यर्थम् उपाध्यायः स उच्यते  ॥ म्न्_२।१४१ ॥  
निषेकादीनि कर्माणि यः करोति यथाविधि  ।  
सम्भावयति चान्नेन स विप्रो गुरुर् उच्यते  ॥ म्न्_२।१४२ ॥  
अग्न्याधेयं पाकयज्ञान् अग्निष्टोमादिकान् मखान्  ।  
यः करोति वृतो यस्य स तस्य र्त्विग् इहोच्यते  ॥ म्न्_२।१४३ ॥  
य आवृणोत्य् अवितथं ब्रह्मणा श्रवणाव् उभौ  ।  
स माता स पिता ज्ञेयस् तं न द्रुह्येत् कदा चन  ॥ म्न्_२।१४४ ॥  
उपाध्यायान् दशाचार्य आचार्याणां शतं पिता  ।  
सहस्रं तु पितॄन् माता गौरवेणातिरिच्यते  ॥ म्न्_२।१४५ ॥  
उत्पादकब्रह्मदात्रोर् गरीयान् ब्रह्मदः पिता  ।  
ब्रह्मजन्म हि विप्रस्य प्रेत्य चेह च शाश्वतम्  ॥ म्न्_२।१४६ ॥  
कामान् माता पिता चैनं यद् उत्पादयतो मिथः  ।  
सम्भूतिं तस्य तां विद्याद् यद् योनाव् अभिजायते  ॥ म्न्_२।१४७ ॥  
आचार्यस् त्व् अस्य यां जातिं विधिवद् वेदपारगः  ।  
उत्पादयति सावित्र्या सा सत्या साजरामरा  ॥ म्न्_२।१४८ ॥  
अल्पं वा बहु वा यस्य श्रुतस्योपकरोति यः  ।  
तम् अपीह गुरुं विद्याच् छ्रुतोपक्रियया तया  ॥ म्न्_२।१४९ ॥  
ब्राह्मस्य जन्मनः कर्ता स्वधर्मस्य च शासिता  ।  
बालो ऽपि विप्रो वृद्धस्य पिता भवति धर्मतः  ॥ म्न्_२।१५० ॥  
अध्यापयाम् आस पितॄन् शिशुर् आङ्गिरसः कविः  ।  
पुत्रका इति होवाच ज्ञानेन परिगृह्य तान्  ॥ म्न्_२।१५१ ॥  
ते तम् अर्थम् अपृच्छन्त देवान् आगतमन्यवः  ।  
देवाश् चैतान् समेत्योचुर् न्याय्यं वः शिशुर् उक्तवान्  ॥ म्न्_२।१५२ ॥  
अज्ञो भवति वै बालः पिता भवति मन्त्रदः  ।  
अज्ञं हि बालम् इत्य् आहुः पितेत्य् एव तु मन्त्रदम्  ॥ म्न्_२।१५३ ॥  
न हायनैर् न पलितैर् न वित्तेन न बन्धुभिः  ।  
ऋषयश् चक्रिरे धर्मं यो ऽनूचानः स नो महान्  ॥ म्न्_२।१५४ ॥  
विप्राणां ज्ञानतो ज्यैष्ठ्यं क्षत्रियाणां तु वीर्यतः  ।  
वैश्यानां धान्यधनतः शूद्राणाम् एव जन्मतः  ॥ म्न्_२।१५५ ॥  
न तेन वृद्धो भवति येनास्य पलितं शिरः  ।  
यो वै युवाप्य् अधीयानस् तं देवाः स्थविरं विदुः  ॥ म्न्_२।१५६ ॥  
यथा काष्ठमयो हस्ती यथा चर्ममयो मृगः  ।  
यश् च विप्रो ऽनधीयानस् त्रयस् ते नाम बिभ्रति  ॥ म्न्_२।१५७ ॥  
यथा षण्ढो ऽफलः स्त्रीषु यथा गौर् गवि चाफला  ।  
यथा चाज्ञे ऽफलं दानं तथा विप्रो ऽनृचो ऽफलः  ॥ म्न्_२।१५८ ॥  
अहिंसयैव भूतानां कार्यं श्रेयो ऽनुशासनम्  ।  
वाक् चैव मधुरा श्लक्ष्णा प्रयोज्या धर्मम् इच्छता  ॥ म्न्_२।१५९ ॥  
यस्य वाङ्गनसी शुद्धे सम्यग्गुप्ते च सर्वदा  ।  
स वै सर्वम् अवाप्नोति वेदान्तोपगतं फलम्  ॥ म्न्_२।१६० ॥  
नारुन्तुदः स्याद् आर्तो ऽपि न परद्रोहकर्मधीः  ।  
ययास्योद्विजते वाचा नालोक्यां ताम् उदीरयेत्  ॥ म्न्_२।१६१ ॥  
सम्मानाद् ब्राह्मणो नित्यम् उद्विजेत विषाद् इव  ।  
अमृतस्येव चाकाङ्क्षेद् अवमानस्य सर्वदा  ॥ म्न्_२।१६२ ॥  
सुखं ह्य् अवमतः शेते सुखं च प्रतिबुध्यते  ।  
सुखं चरति लोके ऽस्मिन्न् अवमन्ता विनश्यति  ॥ म्न्_२।१६३ ॥  
अनेन क्रमयोगेन संस्कृतात्मा द्विजः शनैः  ।  
गुरौ वसन् सञ्चिनुयाद् ब्रह्माधिगमिकं तपः  ॥ म्न्_२।१६४ ॥  
तपोविशेषैर् विविधैर् व्रतैश् च विधिचोदितैः  ।  
वेदः कृत्स्नो ऽधिगन्तव्यः सरहस्यो द्विजन्मना  ॥ म्न्_२।१६५ ॥  
वेदम् एव सदाभ्यस्येत् तपस् तप्स्यन् द्विजोत्तमः  ।  
वेदाभ्यासो हि विप्रस्य तपः परम् इहोच्यते  ॥ म्न्_२।१६६ ॥  
आ हैव स नखाग्रेभ्यः परमं तप्यते तपः  ।  
यः स्रग्व्य् अपि द्विजो ऽधीते स्वाध्यायं शक्तितो ऽन्वहम्  ॥ म्न्_२।१६७ ॥  
यो ऽनधीत्य द्विजो वेदम् अन्यत्र कुरुते श्रमम्  ।  
स जीवन्न् एव शूद्रत्वम् आशु गच्छति सान्वयः  ॥ म्न्_२।१६८ ॥  
मातुर् अग्रे ऽधिजननं द्वितीयं मौञ्जिबन्धने  ।  
तृतीयं यज्ञदीक्षायां द्विजस्य श्रुतिचोदनात्  ॥ म्न्_२।१६९ ॥  
तत्र यद् ब्रह्मजन्मास्य मौञ्जीबन्धनचिह्नितम्  ।  
तत्रास्य माता सावित्री पिता त्व् आचार्य उच्यते  ॥ म्न्_२।१७० ॥  
वेदप्रदानाद् आचार्यं पितरं परिचक्षते  ।  
न ह्य् अस्मिन् युज्यते कर्म किञ् चिद् आ मौञ्जिबन्धनात्  ॥ म्न्_२।१७१ ॥  
नाभिव्याहारयेद् ब्रह्म स्वधानिनयनाद् ऋते  ।  
शूद्रेण हि समस् तावद् यावद् वेदे न जायते  ॥ म्न्_२।१७२ ॥  
कृतोपनयनस्यास्य व्रतादेशनम् इष्यते  ।  
ब्रह्मणो ग्रहणं चैव क्रमेण विधिपूर्वकम्  ॥ म्न्_२।१७३ ॥  
यद्य् अस्य विहितं चर्म यत् सूत्रं या च मेखला  ।  
यो दण्डो यच् च वसनं तत् तद् अस्य व्रतेष्व् अपि  ॥ म्न्_२।१७४ ॥  
सेवेतेमांस् तु नियमान् ब्रह्मचारी गुरौ वसन्  ।  
सन्नियम्येन्द्रियग्रामं तपोवृद्ध्यर्थम् आत्मनः  ॥ म्न्_२।१७५ ॥  
नित्यं स्नात्वा शुचिः कुर्याद् देवर्षिपितृतर्पणम्  ।  
देवताभ्यर्चनं चैव समिदाधानम् एव च  ॥ म्न्_२।१७६ ॥  
वर्जयेन् मधु मांसं च गन्धं माल्यं रसान् स्त्रियः  ।  
शुक्तानि यानि सर्वाणि प्राणिनां चैव हिंसनम्  ॥ म्न्_२।१७७ ॥  
अभ्यङ्गम् अञ्जनं चाक्ष्णोर् उपानच्छत्रधारणम्  ।  
कामं क्रोधं च लोभं च नर्तनं गीतवादनम्  ॥ म्न्_२।१७८ ॥  
द्यूतं च जनवादं च परिवादं तथानृतम्  ।  
स्त्रीणां च प्रेक्षणालम्भम् उपघातं परस्य च  ॥ म्न्_२।१७९ ॥  
एकः शयीत सर्वत्र न रेतः स्कन्दयेत् क्व चित्  ।  
कामाद् धि स्कन्दयन् रेतो हिनस्ति व्रतम् आत्मनः  ॥ म्न्_२।१८० ॥  
स्वप्ने सिक्त्वा ब्रह्मचारी द्विजः शुक्रम् अकामतः  ।  
स्नात्वार्कम् अर्चयित्वा त्रिः पुनर् माम् इत्य् ऋचं जपेत्  ॥ म्न्_२।१८१ ॥  
उदकुम्भं सुमनसो गोशकृन्मृत्तिकाकुशान्  ।  
आहरेद् यावद् अर्थानि भैक्षं चाहरहश् चरेत्  ॥ म्न्_२।१८२ ॥  
वेदयज्ञैर् अहीनानां प्रशस्तानां स्वकर्मसु  ।  
ब्रह्मचार्य् आहरेद् भैक्षं गृहेभ्यः प्रयतो ऽन्वहम्  ॥ म्न्_२।१८३ ॥  
गुरोः कुले न भिक्षेत न ज्ञातिकुलबन्धुषु  ।  
अलाभे त्व् अन्यगेहानां पूर्वं पूर्वं विवर्जयेत्  ॥ म्न्_२।१८४ ॥  
सर्वं वापि चरेद् ग्रामं पूर्वोक्तानाम् असम्भवे  ।  
नियम्य प्रयतो वाचम् अभिशस्तांस् तु वर्जयेत्  ॥ म्न्_२।१८५ ॥  
दूराद् आहृत्य समिधः सन्निदध्याद् विहायसि  ।  
सायम्: प्रातश् च जुहुयात् ताभिर् अग्निम् अतन्द्रितः  ॥ म्न्_२।१८६ ॥  
अकृत्वा भैक्षचरणम् असमिध्य च पावकं  ।  
अनातुरः सप्तरात्रम् अवकीर्णिव्रतं चरेत्  ॥ म्न्_२।१८७ ॥  
भैक्षेण वर्तयेन् नित्यं नैकान्नादी भवेद् व्रती  ।  
भैक्षेण व्रतिनो वृत्तिर् उपवाससमा स्मृता  ॥ म्न्_२।१८८ ॥  
व्रतवद् देवदैवत्ये पित्र्ये कर्मण्य् अथ र्षिवत्  ।  
कामम् अभ्यर्थितो ऽश्नीयाद् व्रतम् अस्य न लुप्यते  ॥ म्न्_२।१८९ ॥  
ब्राह्मणस्यैव कर्मैतद् उपदिष्टं मनीषिभिः  ।  
राजन्यवैश्ययोस् त्व् एवं नैतत् कर्म विधीयते  ॥ म्न्_२।१९० ॥  
चोदितो गुरुणा नित्यम् अप्रचोदित एव वा  ।  
कुर्याद् अध्ययने यत्नम् आचार्यस्य हितेषु च  ॥ म्न्_२।१९१ ॥  
शरीरं चैव वाचं च बुद्धीन्द्रियमनांसि च  ।  
नियम्य प्राञ्जलिस् तिष्ठेद् वीक्षमाणो गुरोर् मुखम्  ॥ म्न्_२।१९२ ॥  
नित्यम् उद्धृतपाणिः स्यात् साध्वाचारः सुसंवृतः  ।  
आस्यताम् इति चोक्तः सन्न् आसीताभिमुखं गुरोः  ॥ म्न्_२।१९३ ॥  
हीनान्नवस्त्रवेषः स्यात् सर्वदा गुरुसन्निधौ  ।  
उत्तिष्ठेत् प्रथमं चास्य चरमं चैव संविशेत्  ॥ म्न्_२।१९४ ॥  
प्रतिश्रावणसम्भाषे शयानो न समाचरेत्  ।  
नासीनो न च भुञ्जानो न तिष्ठन् न पराङ्मुखः  ॥ म्न्_२।१९५ ॥  
आसीनस्य स्थितः कुर्याद् अभिगच्छंस् तु तिष्ठतः  ।  
प्रत्युद्गम्य त्व् आव्रजतः पश्चाद् धावंस् तु धावतः  ॥ म्न्_२।१९६ ॥  
पराङ्मुखस्याभिमुखो दूरस्थस्यैत्य चान्तिकम्  ।  
प्रणम्य तु शयानस्य निदेशे चैव तिष्ठतः  ॥ म्न्_२।१९७ ॥  
नीचं शय्यासनं चास्य नित्यं स्याद् गुरुसन्निधौ  ।  
गुरोस् तु चक्षुर्विषये न यथेष्टासनो भवेत्  ॥ म्न्_२।१९८ ॥  
नोदाहरेद् अस्य नाम परोक्षम् अपि केवलम्  ।  
न चैवास्यानुकुर्वीत गतिभाषितचेष्टितम्  ॥ म्न्_२।१९९ ॥  
गुरोर् यत्र परिवादो निन्दा वापि प्रवर्तते  ।  
कर्णौ तत्र पिधातव्यौ गन्तव्यं वा ततो ऽन्यतः  ॥ म्न्_२।२०० ॥  
परीवादात् खरो भवति श्वा वै भवति निन्दकः  ।  
परिभोक्ता कृमिर् भवति कीटो भवति मत्सरी  ॥ म्न्_२।२०१ ॥  
दूरस्थो नार्चयेद् एनं न क्रुद्धो नान्तिके स्त्रियाः  ।  
यानासनस्थश् चैवैनम् अवरुह्याभिवादयेत्  ॥ म्न्_२।२०२ ॥  
प्रतिवाते ऽनुवाते च नासीत गुरुणा सह  ।  
असंश्रवे चैव गुरोर् न किं चिद् अपि कीर्तयेत्  ॥ म्न्_२।२०३ ॥  
गोऽश्वोष्ट्रयानप्रासाद- प्रस्तरेषु कटेषु च  ।  
आसीत गुरुणा सार्धं शिलाफलकनौषु च  ॥ म्न्_२।२०४ ॥  
गुरोर् गुरौ सन्निहिते गुरुवद् वृत्तिम् आचरेत्  ।  
न चानिसृष्टो गुरुणा स्वान् गुरून् अभिवादयेत्  ॥ म्न्_२।२०५ ॥  
विद्यागुरुष्व् एवम् एव नित्या वृत्तिः स्वयोनिषु  ।  
प्रतिषेधत्सु चाधर्माद् धितं चोपदिशत्स्व् अपि  ॥ म्न्_२।२०६ ॥  
श्रेयःसु गुरुवद् वृत्तिं नित्यम् एव समाचरेत्  ।  
गुरुपुत्रेषु चार्येषु गुरोश् चैव स्वबन्धुषु  ॥ म्न्_२।२०७ ॥  
बालः समानजन्मा वा शिष्यो वा यज्ञकर्मणि  ।  
अध्यापयन् गुरुसुतो गुरुवन् मानम् अर्हति  ॥ म्न्_२।२०८ ॥  
उत्सादनं च गात्राणां स्नापनोच्छिष्टभोजने  ।  
न कुर्याद् गुरुपुत्रस्य पादयोश् चावनेजनम्  ॥ म्न्_२।२०९ ॥  
गुरुवत् प्रतिपूज्याः स्युः सवर्णा गुरुयोषितः  ।  
असवर्णास् तु सम्पूज्याः प्रत्युत्थानाभिवादनैः  ॥ म्न्_२।२१० ॥  
अभ्यञ्जनं स्नापनं च गात्रोत्सादनम् एव च  ।  
गुरुपत्न्या न कार्याणि केशानां च प्रसाधनम्  ॥ म्न्_२।२११ ॥  
गुरुपत्नी तु युवतिर् नाभिवाद्येह पादयोः  ।  
पूर्णविंशतिवर्षेण गुणदोषौ विजानता  ॥ म्न्_२।२१२ ॥  
स्वभाव एष नारीणां नराणाम् इह दूषणम्  ।  
अतो ऽर्थान् न प्रमाद्यन्ति प्रमदासु विपश्चितः  ॥ म्न्_२।२१३ ॥  
अविद्वांसम् अलं लोके विद्वांसम् अपि वा पुनः  ।  
प्रमदा ह्य् उत्पथं नेतुं कामक्रोधवशानुगम्  ॥ म्न्_२।२१४ ॥  
मात्रा स्वस्रा दुहित्रा वा न विविक्तासनो भवेत्  ।  
बलवान् इन्द्रियग्रामो विद्वांसम् अपि कर्षति  ॥ म्न्_२।२१५ ॥  
कामं तु गुरुपत्नीनां युवतीनां युवा भुवि  ।  
विधिवद् वन्दनं कुर्याद् असाव् अहम् इति ब्रुवन्  ॥ म्न्_२।२१६ ॥  
विप्रोष्य पादग्रहणम् अन्वहं चाभिवादनम्  ।  
गुरुदारेषु कुर्वीत सतां धर्मम् अनुस्मरन्  ॥ म्न्_२।२१७ ॥  
यथा खनन् खनित्रेण नरो वार्य् अधिगच्छति  ।  
तथा गुरुगतां विद्यां शुश्रूषुर् अधिगच्छति  ॥ म्न्_२।२१८ ॥  
मुण्डो वा जटिलो वा स्याद् अथ वा स्याच् छिखाजटः  ।  
नैनं ग्रामे ऽभिनिम्लोचेत् सूर्यो नाभ्युदियात् क्व चित्  ॥ म्न्_२।२१९ ॥  
तं चेद् अभ्युदियात् सूर्यः शयानं कामचारतः  ।  
निम्लोचेद् वाप्य् अविज्ञानाज् जपन्न् उपवसेद् दिनम्  ॥ म्न्_२।२२० ॥  
सूर्येण ह्य् अभिनिर्मुक्तः शयानो ऽभ्युदितश् च यः  ।  
प्रायश्चित्तम् अकुर्वाणो युक्तः स्यान् महतैनसा  ॥ म्न्_२।२२१ ॥  
आचम्य प्रयतो नित्यम् उभे सन्ध्ये समाहितः  ।  
शुचौ देशे जपञ् जप्यम् उपासीत यथाविधि  ॥ म्न्_२।२२२ ॥  
यदि स्त्री यद्य् अवरजः श्रेयः किं चित् समाचरेत्  ।  
तत् सर्वम् आचरेद् युक्तो यत्र चास्य रमेन् मनः  ॥ म्न्_२।२२३ ॥  
धर्मार्थाव् उच्यते श्रेयः कामार्थौ धर्म एव च  ।  
अर्थ एवेह वा श्रेयस् त्रिवर्ग इति तु स्थितिः  ॥ म्न्_२।२२४ ॥  
आचार्यश् च पिता चैव माता भ्राता च पूर्वजः  ।  
नार्तेनाप्य् अवमन्तव्या ब्राह्मणेन विशेषतः  ॥ म्न्_२।२२५ ॥  
आचार्यो ब्रह्मणो मूर्तिः पिता मूर्तिः प्रजापतेः  ।  
माता पृथिव्या मूर्तिस् तु भ्राता स्वो मूर्तिर् आत्मनः  ॥ म्न्_२।२२६ ॥  
यं मातापितरौ क्लेशं सहेते सम्भवे नृणाम्  ।  
न तस्य निष्कृतिः शक्या कर्तुं वर्षशतैर् अपि  ॥ म्न्_२।२२७ ॥  
तयोर् नित्यं प्रियं कुर्याद् आचार्यस्य च सर्वदा  ।  
तेष्व् एव त्रिषु तुष्टेषु तपः सर्वं समाप्यते  ॥ म्न्_२।२२८ ॥  
तेषां त्रयाणां शुश्रूषा परमं तप उच्यते  ।  
न तैर् अनभ्यनुज्ञातो धर्मम् अन्यं समाचरेत्  ॥ म्न्_२।२२९ ॥  
त एव हि त्रयो लोकास् त एव त्रय आश्रमाः  ।  
त एव हि त्रयो वेदास् त एवोक्तास् त्रयो ऽग्नयः  ॥ म्न्_२।२३० ॥  
पिता वै गार्हपत्यो ऽग्निर् माताग्निर् दक्षिणः स्मृतः  ।  
गुरुर् आहवनीयस् तु साग्नित्रेता गरीयसी  ॥ म्न्_२।२३१ ॥  
त्रिष्व् अप्रमाद्यन्न् एतेषु त्रीन् लोकान् विजयेद् गृही  ।  
दीप्यमानः स्ववपुषा देववद् दिवि मोदते  ॥ म्न्_२।२३२ ॥  
इमं लोकं मातृभक्त्या पितृभक्त्या तु मध्यमम्  ।  
गुरुशुश्रूषया त्व् एवं ब्रह्मलोकं समश्नुते  ॥ म्न्_२।२३३ ॥  
सर्वे तस्यादृता धर्मा यस्यैते त्रय आदृताः  ।  
अनादृतास् तु यस्यैते सर्वास् तस्याफलाः क्रियाः  ॥ म्न्_२।२३४ ॥  
यावत् त्रयस् ते जीवेयुस् तावन् नान्यं समाचरेत्  ।  
तेष्व् एव नित्यं शुश्रूषां कुर्यात् प्रियहिते रतः  ॥ म्न्_२।२३५ ॥  
तेषाम् अनुपरोधेन पारत्र्यं यद् यद् आचरेत्  ।  
तत् तन् निवेदयेत् तेभ्यो मनोवचनकर्मभिः  ॥ म्न्_२।२३६ ॥  
त्रिष्व् एतेष्व् इतिकृत्यं हि पुरुषस्य समाप्यते  ।  
एष धर्मः परः साक्षाद् उपधर्मो ऽन्य उच्यते  ॥ म्न्_२।२३७ ॥  
श्रद्दधानः शुभां विद्याम् आददीतावराद् अपि  ।  
अन्याद् अपि परं धर्मं स्त्रीरत्नं दुष्कुलाद् अपि  ॥ म्न्_२।२३८ ॥  
विषाद् अप्य् अमृतं ग्राह्यं बालाद् अपि सुभाषितम्  ।  
अमित्राद् अपि सद्वृत्तम् अमेध्याद् अपि काञ्चनम्  ॥ म्न्_२।२३९ ॥  
स्त्रियो रत्नान्य् अथो विद्या धर्मः शौचं सुभाषितम्  ।  
विविधानि च शील्पानि समादेयानि सर्वतः  ॥ म्न्_२।२४० ॥  
अब्राह्मणाद् अध्यायनम् आपत्काले विधीयते  ।  
अनुव्रज्या च शुश्रूषा यावद् अध्यायनं गुरोः  ॥ म्न्_२।२४१ ॥  
नाब्राह्मणे गुरौ शिष्यो वासम् आत्यन्तिकं वसेत्  ।  
ब्राह्मणे वाननूचाने काङ्क्षन् गतिम् अनुत्तमाम्  ॥ म्न्_२।२४२ ॥  
यदि त्व् आत्यन्तिकं वासं रोचयेत गुरोः कुले  ।  
युक्तः परिचरेद् एनम् आ शरीरविमोक्षणात्  ॥ म्न्_२।२४३ ॥  
आ समाप्तेः शरीरस्य यस् तु शुश्रूषते गुरुम्  ।  
स गच्छत्य् अञ्जसा विप्रो ब्रह्मणः सद्म शाश्वतम्  ॥ म्न्_२।२४४ ॥  
न पूर्वं गुरवे किं चिद् उपकुर्वीत धर्मवित्  ।  
स्नास्यंस् तु गुरुणाज्ञप्तः शक्त्या गुर्वर्थम् आहरेत्  ॥ म्न्_२।२४५ ॥  
क्षेत्रं हिरण्यं गाम् अश्वं छत्रोपानहम् आसनम्  ।  
धान्यं शाकं च वासांसि गुरवे प्रीतिम् आवहेत्  ॥ म्न्_२।२४६ ॥  
आचार्ये तु खलु प्रेते गुरुपुत्रे गुणान्विते  ।  
गुरुदारे सपिण्डे वा गुरुवद् वृत्तिम् आचरेत्  ॥ म्न्_२।२४७ ॥  
एतेष्व् अविद्यमानेषु स्थानासनविहारवान्  ।  
प्रयुञ्जानो ऽग्निशुश्रूषां साधयेद् देहम् आत्मनः  ॥ म्न्_२।२४८ ॥  
एवं चरति यो विप्रो ब्रह्मचर्यम् अविप्लुतः  ।  
स गच्छत्य् उत्तमस्थानं न चेह जायते पुनः  ॥ म्न्_२।२४९ ॥  
  
षट्त्रिंशदाब्दिकं चर्यं गुरौ त्रैवेदिकं व्रतम्  ।  
तदर्धिकं पादिकं वा ग्रहणान्तिकम् एव वा  ॥ म्न्_३।१ ॥  
वेदान् अधीत्य वेदौ वा वेदं वापि यथाक्रमम्  ।  
अविप्लुतब्रह्मचर्यो गृहस्थाश्रमम् आवसेत्  ॥ म्न्_३।२ ॥  
तं प्रतीतं स्वधर्मेण ब्रह्मदायहरं पितुः  ।  
स्रग्विणं तल्प आसीनम् अर्हयेत् प्रथमं गवा  ॥ म्न्_३।३ ॥  
गुरुणानुमतः स्नात्वा समावृत्तो यथाविधि  ।  
उद्वहेत द्विजो भार्यां सवर्णां लक्षणान्विताम्  ॥ म्न्_३।४ ॥  
असपिण्डा च या मातुर् असगोत्रा च या पितुः  ।  
सा प्रशस्ता द्विजातीनां दारकर्मणि मैथुने  ॥ म्न्_३।५ ॥  
महान्त्य् अपि समृद्धानि गोऽजाविधनधान्यतः  ।  
स्त्रीसम्बन्धे दशैतानि कुलानि परिवर्जयेत्  ॥ म्न्_३।६ ॥  
हीनक्रियं निष्पुरुषं निश्छन्दो रोमशार्शसम्  ।  
क्षयामयाव्यपस्मारि- श्वित्रिकुष्ठिकुलानि च  ॥ म्न्_३।७ ॥  
नोद्वहेत् कपिलां कन्यां नाधिकाङ्गीं न रोगिणीम्  ।  
नालोमिकां नातिलोमां न वाचाटां न पिङ्गलाम्  ॥ म्न्_३।८ ॥  
न र्क्षवृक्षनदीनाम्नीं नान्त्यपर्वतनामिकाम्  ।  
न पक्ष्यहिप्रेष्यनाम्नीं न च भीषननामिकाम्  ॥ म्न्_३।९ ॥  
अव्यङ्गाङ्गीं सौम्यनाम्नीं हंसवारणगामिनीम्  ।  
तनुलोमकेशदशनां मृद्वङ्गीम् उद्वहेत् स्त्रियम्  ॥ म्न्_३।१० ॥  
यस्यास् तु न भवेद् भ्राता न विज्ञायेत वा पिता  ।  
नोपयच्छेत तां प्राज्ञः पुत्रिकाधर्मशङ्कया  ॥ म्न्_३।११ ॥  
सवर्णाग्रे द्विजातीनां प्रशस्ता दारकर्मणि  ।  
कामतस् तु प्रवृत्तानाम् इमाः स्युः क्रमशो ऽवराः  ॥ म्न्_३।१२ ॥  
शूद्रैव भार्या शूद्रस्य सा च स्वा च विशः स्मृते  ।  
ते च स्वा चैव राज्ञश् च ताश् च स्वा चाग्रजन्मनः  ॥ म्न्_३।१३ ॥  
न ब्राह्मणक्षत्रिययोर् आपद्य् अपि हि तिष्ठतोः  ।  
कस्मिंश् चिद् अपि वृत्तान्ते शूद्रा भार्योपदिश्यते  ॥ म्न्_३।१४ ॥  
हीनजातिस्त्रियं मोहाद् उद्वहन्तो द्विजातयः  ।  
कुलान्य् एव नयन्त्य् आशु ससन्तानानि शूद्रताम्  ॥ म्न्_३।१५ ॥  
शूद्रावेदी पतत्य् अत्रेर् उतथ्यतनयस्य च  ।  
शौनकस्य सुतोत्पत्त्या तदपत्यतया भृगोः  ॥ म्न्_३।१६ ॥  
शूद्रां शयनम् आरोप्य ब्राह्मणो यात्य् अधोगतिम्  ।  
जनयित्वा सुतं तस्यां ब्राह्मण्याद् एव हीयते  ॥ म्न्_३।१७ ॥  
दैवपित्र्यातिथेयानि तत्प्रधानानि यस्य तु  ।  
नाश्नन्ति पितृदेवास् तन् न च स्वर्गं स गच्छति  ॥ म्न्_३।१८ ॥  
वृषलीफेनपीतस्य निःश्वासोपहतस्य च  ।  
तस्यां चैव प्रसूतस्य निष्कृतिर् न विधीयते  ॥ म्न्_३।१९ ॥  
चतुर्णाम् अपि वर्णानं प्रेत्य चेह हिताहितान्  ।  
अष्टाव् इमान् समासेन स्त्रीविवाहान् निबोधत  ॥ म्न्_३।२० ॥  
ब्राह्मो दैवस् तथैवार्षः प्राजापत्यस् तथासुरः  ।  
गान्धर्वो राक्षसश् चैव पैशाचश् चाष्टमो ऽधमः  ॥ म्न्_३।२१ ॥  
यो यस्य धर्म्यो वर्णस्य गुणदोषौ च यस्य यौ  ।  
तद् वः सर्वं प्रवक्ष्यामि प्रसवे च गुणागुणान्  ॥ म्न्_३।२२ ॥  
षड् आनुपूर्व्या विप्रस्य क्षत्रस्य चतुरो ऽवरान्  ।  
विट्शूद्रयोस् तु तान् एव विद्याद् धर्म्यान् अराक्षसान्  ॥ म्न्_३।२३ ॥  
चतुरो ब्राह्मणस्याद्यान् प्रशस्तान् कवयो विदुः  ।  
राक्षसं क्षत्रियस्यैकम् आसुरं वैश्यशूद्रयोः  ॥ म्न्_३।२४ ॥  
पञ्चानां तु त्रयो धर्म्या द्वाव् अधर्म्यौ स्मृताव् इह  ।  
पैशाचश् चासुरश् चैव न कर्तव्यौ कदा चन  ॥ म्न्_३।२५ ॥  
पृथक् पृथग् वा मिश्रौ वा विवाहौ पूर्वचोदितौ  ।  
गान्धर्वो राक्षसश् चैव धर्म्यौ क्षत्रस्य तौ स्मृतौ  ॥ म्न्_३।२६ ॥  
आच्छाद्य चार्चयित्वा च श्रुतशीलवते स्वयम्  ।  
आहूय दानं कन्याया ब्राह्मो धर्मः प्रकीर्तितः  ॥ म्न्_३।२७ ॥  
यज्ञे तु वितते सम्यग् ऋत्विजे कर्म कुर्वते  ।  
अलङ्कृत्य सुतादानं दैवं धर्मं प्रचक्षते  ॥ म्न्_३।२८ ॥  
एकं गोमिथुनं द्वे वा वराद् आदाय धर्मतः  ।  
कन्याप्रदानं विधिवद् आर्षो धर्मः स उच्यते  ॥ म्न्_३।२९ ॥  
सहोभौ चरतां धर्मम् इति वाचानुभाष्य च  ।  
कन्याप्रदानम् अभ्यर्च्य प्राजापत्यो विधिः स्मृतः  ॥ म्न्_३।३० ॥  
ज्ञातिभ्यो द्रविणं दत्त्वा कन्यायै चैव शक्तितः  ।  
कन्याप्रदानं स्वाच्छन्द्याद् आसुरो धर्म उच्यते  ॥ म्न्_३।३१ ॥  
इच्छयान्योन्यसंयोगः कन्यायाश् च वरस्य च  ।  
गान्धर्वः स तु विज्ञेयो मैथुन्यः कामसम्भवः  ॥ म्न्_३।३२ ॥  
हत्वा छित्त्वा च भित्त्वा च क्रोशन्तीं रुदन्तीं गृहात्  ।  
प्रसह्य कन्याहरणं राक्षसो विधिर् उच्यते  ॥ म्न्_३।३३ ॥  
सुप्तां मत्तां प्रमत्तां वा रहो यत्रोपगच्छति  ।  
स पापिष्ठो विवाहानां पैशाचश् चाष्टमो ऽधमः  ॥ म्न्_३।३४ ॥  
अद्भिर् एव द्विजाग्र्याणां कन्यादानं विशिष्यते  ।  
इतरेषां तु वर्णानाम् इतरेतरकाम्यया  ॥ म्न्_३।३५ ॥  
यो यस्यैषां विवाहानां मनुना कीर्तितो गुणः  ।  
सर्वं शृणुत तं विप्राः सर्वं कीर्तयतो मम  ॥ म्न्_३।३६ ॥  
दश पूर्वान् परान् वंश्यान् आत्मानं चैकविंशकम्  ।  
ब्राह्मीपुत्रः सुकृतकृन् मोचयत्य् एनसः पितॄन्  ॥ म्न्_३।३७ ॥  
दैवोढाजः सुतश् चैव सप्त सप्त परावरान्  ।  
आर्षोढाजः सुतस् त्रींस् त्रीन् षट् षट् कायोढजः सुतः  ॥ म्न्_३।३८ ॥  
ब्राह्मादिषु विवाहेषु चतुर्ष्व् एवानुपूर्वशः  ।  
ब्रह्मवर्चस्विनः पुत्रा जायन्ते शिष्टसम्मताः  ॥ म्न्_३।३९ ॥  
रूपसत्त्वगुणोपेता धनवन्तो यशस्विनः  ।  
पर्याप्तभोगा धर्मिष्ठा जीवन्ति च शतं समाः  ॥ म्न्_३।४० ॥  
इतरेषु तु शिष्टेषु नृशंसानृतवादिनः  ।  
जायन्ते दुर्विवाहेषु ब्रह्मधर्मद्विषः सुताः  ॥ म्न्_३।४१ ॥  
अनिन्दितैः स्त्रीविवाहैर् अनिन्द्या भवति प्रजा  ।  
निन्दितैर् निन्दिता नॄणां तस्मान् निन्द्यान् विवर्जयेत्  ॥ म्न्_३।४२ ॥  
पाणिग्रहणसंस्कारः सवर्णासूपदिश्यते  ।  
असवर्णास्व् अयं ज्ञेयो विधिर् उद्वाहकर्मणि  ॥ म्न्_३।४३ ॥  
शरः क्षत्रियया ग्राह्यः प्रतोदो वैश्यकन्यया  ।  
वसनस्य दशा ग्राह्या शूद्रयोत्कृष्टवेदने  ॥ म्न्_३।४४ ॥  
ऋतुकालाभिगामी स्यात् स्वदारनिरतः सदा  ।  
पर्ववर्जं व्रजेच् चैनां तद्व्रतो रतिकाम्यया  ॥ म्न्_३।४५ ॥  
ऋतुः स्वाभाविकः स्त्रीणां रात्रयः षोडश स्मृताः  ।  
चतुर्भिर् इतरैः सार्धम् अहोभिः सद्विगर्हितैः  ॥ म्न्_३।४६ ॥  
तासाम् आद्याश् चतस्रस् तु निन्दितैकादशी च या  ।  
त्रयोदशी च शेषास् तु प्रशस्ता दशरात्रयः  ॥ म्न्_३।४७ ॥  
युग्मासु पुत्रा जायन्ते स्त्रियो ऽयुग्मासु रात्रिषु  ।  
तस्माद् युग्मासु पुत्रार्थी संविशेद् आर्तवे स्त्रियम्  ॥ म्न्_३।४८ ॥  
पुमान् पुंसो ऽधिके शुक्रे स्त्री भवत्य् अधिके स्त्रियाः  ।  
समे ऽपुमान् पुं स्त्रियौ वा क्षीणे ऽल्पे च विपर्ययः  ॥ म्न्_३।४९ ॥  
निन्द्यास्व् अष्टासु चान्यासु स्त्रियो रात्रिषु वर्जयन्  ।  
ब्रह्मचार्य् एव भवति यत्र तत्राश्रमे वसन्  ॥ म्न्_३।५० ॥  
न कन्यायाः पिता विद्वान् गृह्णीयाच् छुल्कम् अण्व् अपि  ।  
गृह्णञ् शुल्कं हि लोभेन स्यान् नरो ऽपत्यविक्रयी  ॥ म्न्_३।५१ ॥  
स्त्रीधनानि तु ये मोहाद् उपजीवन्ति बान्धवाः  ।  
नारी यानानि वस्त्रं वा ते पापा यान्त्य् अधोगतिम्  ॥ म्न्_३।५२ ॥  
आर्षे गोमिथुनं शुल्कं के चिद् आहुर् मृषैव तत्  ।  
अल्पो ऽप्य् एवं महान् वापि विक्रयस् तावद् एव सः  ॥ म्न्_३।५३ ॥  
यासां नाददते शुल्कं ज्ञातयो न स विक्रयः  ।  
अर्हणं तत् कुमारीणाम् आनृशंस्यं च केवलम्  ॥ म्न्_३।५४ ॥  
पितृभिर् भ्रातृभिश् चैताः पतिभिर् देवरैस् तथा  ।  
पूज्या भूषयितव्याश् च बहुकल्याणम् ईप्सुभिः  ॥ म्न्_३।५५ ॥  
यत्र नार्यस् तु पूज्यन्ते रमन्ते तत्र देवताः  ।  
यत्रैतास् तु न पूज्यन्ते सर्वास् तत्राफलाः क्रियाः  ॥ म्न्_३।५६ ॥  
शोचन्ति जामयो यत्र विनश्यत्य् आशु तत् कुलम्  ।  
न शोचन्ति तु यत्रैता वर्धते तद् धि सर्वदा  ॥ म्न्_३।५७ ॥  
जामयो यानि गेहानि शपन्त्य् अप्रतिपूजिताः  ।  
तानि कृत्याहतानीव विनश्यन्ति समन्ततः  ॥ म्न्_३।५८ ॥  
तस्माद् एताः सदा पूज्या भूषणाच्छादनाशनैः  ।  
भूतिकामैर् नरैर् नित्यं सत्करेषूत्सवेषु च  ॥ म्न्_३।५९ ॥  
सन्तुष्टो भार्यया भर्ता भर्त्रा भार्या तथैव च  ।  
यस्मिन्न् एव कुले नित्यं कल्याणं तत्र वै ध्रुवम्  ॥ म्न्_३।६० ॥  
यदि हि स्त्री न रोचेत पुमांसं न प्रमोदयेत्  ।  
अप्रमोदात् पुनः पुंसः प्रजनं न प्रवर्तते  ॥ म्न्_३।६१ ॥  
स्त्रियां तु रोचमानायां सर्वं तद् रोचते कुलं  ।  
तस्यां त्व् अरोचमानायां सर्वम् एव न रोचते  ॥ म्न्_३।६२ ॥  
कुविवाहैः क्रियालोपैर् वेदानध्ययनेन च  ।  
कुलान्य् अकुलतां यान्ति ब्राह्मणातिक्रमेण च  ॥ म्न्_३।६३ ॥  
शिल्पेन व्यवहारेण शूद्रापत्यैश् च केवलैः  ।  
गोभिर् अश्वैश् च यानैश् च कृष्या राजोपसेवया  ॥ म्न्_३।६४ ॥  
अयाज्ययाजनैश् चैव नास्तिक्येन च कर्मणाम्  ।  
कुलान्य् आशु विनश्यन्ति यानि हीनानि मन्त्रतः  ॥ म्न्_३।६५ ॥  
मन्त्रतस् तु समृद्धानि कुलान्य् अल्पधनान्य् अपि  ।  
कुलसङ्ख्यां च गच्छन्ति कर्षन्ति च महद् यशः  ॥ म्न्_३।६६ ॥  
वैवाहिके ऽग्नौ कुर्वीत गृह्यं कर्म यथाविधि  ।  
पञ्चयज्ञविधानं च पक्तिं चान्वाहिकीं गृही  ॥ म्न्_३।६७[५७म्] ॥  
पञ्च सूना गृहस्थस्य चुल्ली पेषण्य् उपस्करः  ।  
कण्डनी चोदकुम्भश् च बध्यते यास् तु वाहयन्  ॥ म्न्_३।६८[५८म्] ॥  
तासां क्रमेण सर्वासां निष्कृत्यर्थं महर्षिभिः  ।  
पञ्च कॢप्ता महायज्ञाः प्रत्यहं गृहमेधिनाम्  ॥ म्न्_३।६९[५९म्] ॥  
अध्यापनं ब्रह्मयज्ञः पितृयज्ञस् तु तर्पणम्  ।  
होमो दैवो बलिर् भौतो नृयज्ञो ऽतिथिपूजनम्  ॥ म्न्_३।७०[६०म्] ॥  
पञ्चैतान् यो महाअयज्ञान् न हापयति शक्तितः  ।  
स गृहे ऽपि वसन् नित्यं सूनादोषैर् न लिप्यते  ॥ म्न्_३।७१[६१म्] ॥  
देवतातिथिभृत्यानां पितॄणाम् आत्मनश् च यः  ।  
न निर्वपति पञ्चानाम् उच्छ्वसन् न स जीवति  ॥ म्न्_३।७२[६२म्] ॥  
अहुतं च हुतं चैव तथा प्रहुतम् एव च  ।  
ब्राह्म्यं हुतं प्राशितं च पञ्चयज्ञान् प्रचक्षते  ॥ म्न्_३।७३[६३म्] ॥  
जपो ऽहुतो हुतो होमः प्रहुतो भौतिको बलिः  ।  
ब्राह्म्यं हुतं द्विजाग्र्यार्चा प्राशितं पितृतर्पणम्  ॥ म्न्_३।७४[६४म्] ॥  
स्वाध्याये नित्ययुक्तः स्याद् दैवे चैवेह कर्मणि  ।  
दैवकर्मणि युक्तो हि बिभर्तीदं चराचरम्  ॥ म्न्_३।७५[६५म्] ॥  
अग्नौ प्रास्ताहुतिः सम्यग् आदित्यम् उपतिष्ठते  ।  
आदित्याज् जायते वृष्टिर् वृष्टेर् अन्नं ततः प्रजाः  ॥ म्न्_३।७६[६६म्] ॥  
यथा वायुं समाश्रित्य वर्तन्ते सर्वजन्तवः  ।  
तथा गृहस्थम् आश्रित्य वर्तन्ते सर्व आश्रमाः  ॥ म्न्_३।७७[६७म्] ॥  
यस्मात् त्रयो ऽप्य् आश्रमिणो ज्ञानेनान्नेन चान्वहम्  ।  
गृहस्थेनैव धार्यन्ते तस्माज् ज्येष्ठाश्रमो गृही  ॥ म्न्_३।७८[६८म्] ॥  
स सन्धार्यः प्रयत्नेन स्वर्गम् अक्षयम् इच्छता  ।  
सुखं चेहेच्छतात्यन्तं यो ऽधार्यो दुर्बलेन्द्रियैः  ॥ म्न्_३।७९[६९म्] ॥  
ऋषयः पितरो देवा भूतान्य् अतिथयस् तथा  ।  
आशासते कुटुम्बिभ्यस् तेभ्यः कार्यं विजानता  ॥ म्न्_३।८०[७०म्] ॥  
स्वाध्यायेनार्चयेत र्षीन् होमैर् देवान् यथाविधि  ।  
पितॄञ् श्राद्धैश् च नॄन् अन्नैर् भूतानि बलिकर्मणा  ॥ म्न्_३।८१[७१म्] ॥  
कुर्याद् अहरहः श्राद्धम् अन्नाद्येनोदकेन वा  ।  
पयोमूलफलैर् वापि पितृभ्यः प्रीतिम् आवहन्  ॥ म्न्_३।८२[७२म्] ॥  
एकम् अप्य् आशयेद् विप्रं पित्रर्थे पाञ्चयज्ञिके  ।  
न चैवात्राशयेत् किं चिद् वैश्वदेवं प्रति द्विजम्  ॥ म्न्_३।८३[७३म्] ॥  
वैश्वदेवस्य सिद्धस्य गृह्ये ऽग्नौ विधिपूर्वकम्  ।  
आभ्यः कुर्याद् देवताभ्यो ब्राह्मणो होमम् अन्वहम्  ॥ म्न्_३।८४[७४म्] ॥  
अग्नेः सोमस्य चैवादौ तयोश् चैव समस्तयोः  ।  
विश्वेभ्यश् चैव देवेभ्यो धन्वन्तरय एव च  ॥ म्न्_३।८५[७५म्] ॥  
कुह्वै चैवानुमत्यै च प्रजापतय एव च   ।  
सह द्यावापृथिव्योश् च तथा स्विष्टकृते ऽन्ततः  ॥ म्न्_३।८६[७६म्] ॥  
एवं सम्यग्ग् हविर् हुत्वा सर्वदिक्षु प्रदक्षिणम्  ।  
इन्द्रान्तकाप्पतीन्दुभ्यः सानुगेभ्यो बलिं हरेत्  ॥ म्न्_३।८७[७७म्] ॥  
मरुद्भ्य इति तु द्वारि क्षिपेद् अप्स्व् अद्भ्य इत्य् अपि  ।  
वनस्पतिभ्य इत्य् एवं मुसलोलूखले हरेत्  ॥ म्न्_३।८८[७८म्] ॥  
उच्छीर्षके श्रियै कुर्याद् भद्रकाल्यै च पादतः  ।  
ब्रह्मवास्तोष्पतिभ्यां तु वास्तुमध्ये बलिं हरेत्  ॥ म्न्_३।८९[७९म्] ॥  
विश्वेभ्यश् चैव देवेभ्यो बलिम् आकाश उत्क्षिपेत्  ।  
दिवाचरेभ्यो भूतेभ्यो नक्तञ्चारिभ्य एव च  ॥ म्न्_३।९०[८०म्] ॥  
पृष्ठवास्तुनि कुर्वीत बलिं सर्वात्मभूतये  ।  
पितृभ्यो बलिशेषं तु सर्वं दक्षिणतो हरेत्  ॥ म्न्_३।९१[८१म्] ॥  
शूनां च पतितानां च श्वपचां पापरोगिणाम्  ।  
वयसानां कृमीणां च शनकैर् निर्वपेद् भुवि  ॥ म्न्_३।९२[८२म्] ॥  
एवं यः सर्वभूतानि ब्राह्मणो नित्यम् अर्चति  ।  
स गच्छति परं स्थानं तेजोमूर्तिः पथा र्जुना  ॥ म्न्_३।९३[८३म्] ॥  
कृत्वैतद् बलिकर्मैवम् अतिथिं पूर्वम् आशयेत्  ।  
भिक्षां च भिक्षवे दद्याद् विधिवद् ब्रह्मचारिणे  ॥ म्न्_३।९४[८४म्] ॥  
यत् पुण्यफलम् आप्नोति गां दत्त्वा विधिवद् गुरोः  ।  
तत् पुण्यफलम् आप्नोति भिक्षां दत्त्वा द्विजो गृही  ॥ म्न्_३।९५[८५म्] ॥  
भिक्षाम् अप्य् उदपात्रं वा सत्कृत्य विधिपूर्वकम्  ।  
वेदतत्त्वार्थविदुषे ब्राह्मणायोपपादयेत्  ॥ म्न्_३।९६[८६म्] ॥  
नश्यन्ति हव्यकव्यानि नराणाम् अविजानताम्  ।  
भस्मीभूतेषु विप्रेषु मोहाद् दत्तानि दातृभिः  ॥ म्न्_३।९७[८७म्] ॥  
विद्यातपःसमृद्धेषु हुतं विप्रमुखाग्निषु  ।  
निस्तारयति दुर्गाच् च महतश् चैव किल्बिषात्  ॥ म्न्_३।९८[८८म्] ॥  
सम्प्राप्ताय त्व् अतिथये प्रदद्याद् आसनोदके  ।  
अन्नं चैव यथाशक्ति सत्कृत्य विधिपूर्वकम्  ॥ म्न्_३।९९[८९म्] ॥  
शिलान् अप्य् उञ्छतो नित्यं पञ्चाग्नीन् अपि जुह्वतः  ।  
सर्वं सुकृतम् आदत्ते ब्राह्मणो ऽनर्चितो वसन्  ॥ म्न्_३।१००[९०म्] ॥  
तृणानि भूमिर् उदकं वाक् चतुर्थी च सूनृता  ।  
एतान्य् अपि सतां गेहे नोच्छिद्यन्ते कदा चन  ॥ म्न्_३।१०१[९१म्] ॥  
एकरात्रं तु निवसन्न् अतिथिर् ब्राह्मणः स्मृतः  ।  
अनित्यं हि स्थितो यस्मात् तस्माद् अतिथिर् उच्यते  ॥ म्न्_३।१०२[९२म्] ॥  
नैकग्रामीणम् अतिथिं विप्रं साङ्गतिकं तथा  ।  
उपस्थितं गृहे विद्याद् भार्या यत्राग्नयो ऽपि वा  ॥ म्न्_३।१०३[९३म्] ॥  
उपासते ये गृहस्थाः परपाकम् अबुद्धयः  ।  
तेन ते प्रेत्य पशुतां व्रजन्त्य् अन्नादिदायिनः  ॥ म्न्_३।१०४[९४म्] ॥  
अप्रणोद्यो ऽतिथिः सायं सूर्योढो गृहमेधिना  ।  
काले प्राप्तस् त्व् अकाले वा नास्यानश्नन् गृहे वसेत्  ॥ म्न्_३।१०५[९५म्] ॥  
न वै स्वयं तद् अश्नीयाद् अतिथिं यन् न भोजयेत्  ।  
धन्यं यशस्यम् आयुष्यं स्वर्ग्यं वातिथिपूजनम्  ॥ म्न्_३।१०६[९६म्] ॥  
आसनावसथौ शय्याम् अनुव्रज्याम् उपासनाम्  ।  
उत्तमेषूत्तमं कुर्याद् धीने हीनं समे समम्  ॥ म्न्_३।१०७[९७म्] ॥  
वैश्वदेवे तु निर्वृत्ते यद्य् अन्यो ऽतिथिर् आव्रजेत्  ।  
तस्याप्य् अन्नं यथाशक्ति प्रदद्यान् न बलिं हरेत्  ॥ म्न्_३।१०८[९८म्] ॥  
न भोजनार्थं स्वे विप्रः कुलगोत्रे निवेदयेत्  ।  
भोजनार्थं हि ते शंसन् वान्ताशीत्य् उच्यते बुधैः  ॥ म्न्_३।१०९[९९म्] ॥  
न ब्राह्मणस्य त्व् अतिथिर् गृहे राजन्य उच्यते  ।  
वैश्यशूद्रौ सखा चैव ज्ञातयो गुरुर् एव च  ॥ म्न्_३।११०[१००म्] ॥  
यदि त्व् अतिथिधर्मेण क्षत्रियो गृहम् आव्रजेत्  ।  
भुक्तवत्सु च विप्रेषु कामं तम् अपि भोजयेत्  ॥ म्न्_३।१११[१०१म्] ॥  
वैश्यशूद्राव् अपि प्राप्तौ कुटुम्बे ऽतिथिधर्मिणौ  ।  
भोजयेत् सह भृत्यैस् ताव् आनृशंस्यं प्रयोजयन्  ॥ म्न्_३।११२[१०२म्] ॥  
इतरान् अपि सख्यादीन् सम्प्रीत्या गृहम् आगतान्  ।  
प्रकृत्यान्नं यथाशक्ति भोजयेत् सह भार्यया  ॥ म्न्_३।११३[१०३म्] ॥  
सुवासिनीः कुमारीश् च रोगिणो गर्भिणीः स्त्रियः  ।  
अतिथिभ्यो ऽग्र एवैतान् भोजयेद् अविचारयन्  ॥ म्न्_३।११४[१०४म्] ॥  
अदत्त्वा तु य एतेभ्यः पूर्वं भुङ्क्ते ऽविचक्षणः  ।  
स भुञ्जानो न जानाति श्वगृध्रैर् जग्धिम् आत्मनः  ॥ म्न्_३।११५[१०५म्] ॥  
भुक्तवत्स्व् अथ विप्रेषु स्वेषु भृत्येषु चैव हि  ।  
भुञ्जीयातां ततः पश्चाद् अवशिष्टं तु दम्पती  ॥ म्न्_३।११६[१०६म्] ॥  
देवान् ऋषीन् मनुष्यांश् च पितॄन् गृह्याश् च देवताः  ।  
पूजयित्वा ततः पश्चाद् गृहस्थः शेषभुग् भवेत्  ॥ म्न्_३।११७[१०७म्] ॥  
अघं स केवलं भुङ्क्ते यः पचत्य् आत्मकारणात्  ।  
यज्ञशिष्टाशनं ह्य् एतत् सताम् अन्नं विधीयते  ॥ म्न्_३।११८[१०८म्] ॥  
राजर्त्विक्स्नातकगुरून् प्रियश्वशुरमातुलान्  ।  
अर्हयेन् मधुपर्केण परिसंवत्सरात् पुनः  ॥ म्न्_३।११९[१०९म्] ॥  
राजा च श्रोत्रियश् चैव यज्ञकर्मण्य् उपस्थितौ  ।  
मधुपर्केण सम्पूज्यौ न त्व् अयज्ञ इति स्थितिः  ॥ म्न्_३।१२०[११०म्] ॥  
सायं त्व् अन्नस्य सिद्धस्य पत्न्य् अमन्त्रं बलिं हरेत्  ।  
वैश्वदेवं हि नामैतत् सायं प्रातर् विधीयते  ॥ म्न्_३।१२१[१११म्] ॥  
पितृयज्ञं तु निर्वर्त्य विप्रश् चन्द्रक्षये ऽग्निमान्  ।  
पिण्डान्वाहार्यकं श्राद्धं कुर्यान् मासानुमासिकम्  ॥ म्न्_३।१२२[११२म्] ॥  
पितॄणां मासिकं श्राद्धम् अन्वाहार्यं विदुर् बुधाः  ।  
तच् चामिषेणा कर्तव्यं प्रशस्तेन प्रयत्नतः  ॥ म्न्_३।१२३[११३म्] ॥  
तत्र ये भोजनीयाः स्युर् ये च वर्ज्या द्विजोत्तमाः  ।  
यावन्तश् चैव यैश् चान्नैस् तान् प्रवक्ष्याम्य् अशेषतः  ॥ म्न्_३।१२४[११४म्] ॥  
द्वौ दैवे पितृकार्ये त्रीन् एकैकम् उभयत्र वा  ।  
भोजयेत् सुसमृद्धो ऽपि न प्रसज्जेत विस्तरे  ॥ म्न्_३।१२५[११५म्] ॥  
सत्क्रियां देशकालौ च शौचं ब्राह्मणसम्पदः  ।  
पञ्चैतान् विस्तरो हन्ति तस्मान् नेहेत विस्तरम्  ॥ म्न्_३।१२६[११६म्] ॥  
प्रथिता प्रेतकृत्यैषा पित्र्यं नाम विधुक्षये  ।  
तस्मिन् युक्तस्यैति नित्यं प्रेतकृत्यैव लौकिकी  ॥ म्न्_३।१२७[११७म्] ॥  
श्रोत्रियायैव देयानि हव्यकव्यानि दातृभिः  ।  
अर्हत्तमाय विप्राय तस्मै दत्तं महाफलम्  ॥ म्न्_३।१२८[११८म्] ॥  
एकैकम् अपि विद्वांसं दैवे पित्र्ये च भोजयेत्  ।  
पुष्कलं फलम् आप्नोति नामन्त्रज्ञान् बहून् अपि  ॥ म्न्_३।१२९[११९म्] ॥  
दूराद् एव परीक्षेत ब्राह्मणं वेदपारगम्  ।  
तीर्थं तद् धव्यकव्यानां प्रदाने सो ऽतिथिः स्मृतः  ॥ म्न्_३।१३०[१२०म्] ॥  
सहस्रं हि सहस्राणाम् अनृचां यत्र भुञ्जते  ।  
एकस् तान् मन्त्रवित् प्रीतः सर्वान् अर्हति धर्मतः  ॥ म्न्_३।१३१[१२१म्] ॥  
ज्ञानोत्कृष्टाय देयानि कव्यानि च हवींषि च  ।  
न हि हस्ताव् असृग्दिग्धौ रुधिरेणैव शुध्यतः  ॥ म्न्_३।१३२[१२२म्] ॥  
यावतो ग्रसते ग्रासान् हव्यकव्येष्व् अमन्त्रवित्  ।  
तावतो ग्रसते प्रेतो दीप्तशूलर्ष्ट्ययोगुडान्  ॥ म्न्_३।१३३[१२३म्] ॥  
ज्ञाननिष्ठा द्विजाः के चित् तपोनिष्ठास् तथापरे  ।  
तपःस्वाध्यायनिष्ठाश् च कर्मनिष्ठास् तथापरे  ॥ म्न्_३।१३४[१२४म्] ॥  
ज्ञाननिष्ठेषु कव्यानि प्रतिष्ठाप्यानि यत्नतः  ।  
हव्यानि तु यथान्यायं सर्वेष्व् एव चतुर्ष्व् अपि  ॥ म्न्_३।१३५[१२५म्] ॥  
अश्रोत्रियः पिता यस्य पुत्रः स्याद् वेदपारगः  ।  
अश्रोत्रियो वा पुत्रः स्यात् पिता स्याद् वेदपारगः  ॥ म्न्_३।१३६[१२६म्] ॥  
ज्यायांसम् अनयोर् विद्याद् यस्य स्याच् छ्रोत्रियः पिता  ।  
मन्त्रसम्पूजनार्थं तु सत्कारम् इतरो ऽर्हति  ॥ म्न्_३।१३७[१२७म्] ॥  
न श्राद्धे भोजयेन् मित्रं धनैः कार्यो ऽस्य सङ्ग्रहः  ।  
नारिं न मित्रं यं विद्यात् तं श्राद्धे भोजयेद् द्विजम्  ॥ म्न्_३।१३८[१२८म्] ॥  
यस्य मित्रप्रधानानि श्राद्धानि च हवींषि च  ।  
तस्य प्रेत्य फलं नास्ति श्राद्धेषु च हविःषु च  ॥ म्न्_३।१३९[१२९म्] ॥  
यः सङ्गतानि कुरुते मोहाच् छ्राद्धेन मानवः  ।  
स स्वर्गाच् च्यवते लोकाच् छ्राद्धमित्रो द्विजाधमः  ॥ म्न्_३।१४०[१३०म्] ॥  
सम्भोजानि साभिहिता पैशाची दक्षिणा द्विजैः  ।  
इहैवास्ते तु सा लोके गौर् अन्धेवैकवेश्मनि  ॥ म्न्_३।१४१[१३१म्] ॥  
यथेरिणे बीजम् उप्त्वा न वप्ता लभते फलम्  ।  
तथानृचे हविर् दत्त्वा न दाता लभते फलम्  ॥ म्न्_३।१४२[१३२म्] ॥  
दातॄन् प्रतिग्रहीतॄंश् च कुरुते फलभागिनः  ।  
विदुषे दक्षिणां दत्त्वा विधिवत् प्रेत्य चेह च  ॥ म्न्_३।१४३[१३३म्] ॥  
कामं श्राद्धे ऽर्चयेन् मित्रं नाभिरूपम् अपि त्व् अरिम्  ।  
द्विषता हि हविर् भुक्तं भवति प्रेत्य निष्फलम्  ॥ म्न्_३।१४४[१३४म्] ॥  
यत्नेन भोजयेच् छ्राद्धे बह्वृचं वेदपारगम्  ।  
शाखान्तगम् अथाध्वर्युं छन्दोगं तु समाप्तिकम्  ॥ म्न्_३।१४५[१३५म्] ॥  
एषाम् अन्यतमो यस्य भुञ्जीत श्राद्धम् अर्चितः  ।  
पितॄणां तस्य तृप्तिः स्याच् छाश्वती साप्तपौरुषी  ॥ म्न्_३।१४६[१३६म्] ॥  
एष वै प्रथमः कल्पः प्रदाने हव्यकव्ययोः  ।  
अनुकल्पस् त्व् अयं ज्ञेयः सदा सद्भिर् अनुष्ठितः  ॥ म्न्_३।१४७[१३७म्] ॥  
मातामहं मातुलं च स्वस्रीयं श्वशुरं गुरुम्  ।  
दौहित्रं विट्पतिं बन्धुम् ऋत्विग् याज्यौ च भोजयेत्  ॥ म्न्_३।१४८[१३८म्] ॥  
न ब्राह्मणं परीक्षेत दैवे कर्मणि धर्मवित्  ।  
पित्र्ये कर्मणि तु प्राप्ते परीक्षेत प्रयत्नतः  ॥ म्न्_३।१४९[१३९म्] ॥  
ये स्तेनपतितक्लीबा ये च नास्तिकवृत्तयः  ।  
तान् हव्यकव्ययोर् विप्रान् अनर्हान् मनुर् अब्रवीत्  ॥ म्न्_३।१५०[१४०म्] ॥  
जटिलं चानधीयानं दुर्बालं कितवं तथा  ।  
याजयन्ति च ये पूगांस् तांश् च श्राद्धे न भोजयेत्  ॥ म्न्_३।१५१[१४१म्] ॥  
चिकित्सकान् देवलकान् मांसविक्रयिणस् तथा  ।  
विपणेन च जीवन्तो वर्ज्याः स्युर् हव्यकव्ययोः  ॥ म्न्_३।१५२[१४२म्] ॥  
प्रेष्यो ग्रामस्य राज्ञश् च कुनखी श्यावदन्तकः  ।  
प्रतिरोद्धा गुरोश् चैव त्यक्ताग्निर् वार्धुषिस् तथा  ॥ म्न्_३।१५३[१४३म्] ॥  
यक्ष्मी च पशुपालश् च परिवेत्ता निराकृतिः  ।  
ब्रह्मद्विट् परिवित्तिश् च गणाभ्यन्तर एव च  ॥ म्न्_३।१५४[१४४म्] ॥  
कुशीलवो ऽवकीर्णी च वृषलीपतिर् एव च  ।  
पौनर्भवश् च काणश् च यस्य चोपपतिर् गृहे  ॥ म्न्_३।१५५[१४५म्] ॥  
भृतकाध्यापको यश् च भृतकाध्यापितस् तथा  ।  
शूद्रशिष्यो गुरुश् चैव वाग्दुष्टः कुण्डगोलकौ  ॥ म्न्_३।१५६[१४६म्] ॥  
अकारणे परित्यक्ता मातापित्रोर् गुरोस् तथा  ।  
ब्राह्मैर् यौनैश् च सम्बन्धैः संयोगं पतितैर् गतः  ॥ म्न्_३।१५७[१४७म्] ॥  
अगारदाही गरदः कुण्डाशी सोमविक्रयी  ।  
समुद्रयायी बन्दी च तैलिकः कूटकारकः  ॥ म्न्_३।१५८[१४८म्] ॥  
पित्रा विवदमानश् च कितवो मद्यपस् तथा  ।  
पापरोग्य् अभिशस्तश् च दाम्भिको रसविक्रयी  ॥ म्न्_३।१५९[१४९म्] ॥  
धनुःशराणां कर्ता च यश् चाग्रेदिधिषूपतिः  ।  
मित्रध्रुग् द्यूतवृत्तिश् च पुत्राचार्यस् तथैव च  ॥ म्न्_३।१६०[१५०म्] ॥  
भ्रामरी गन्डमाली च श्वित्र्य् अथो पिशुनस् तथा  ।  
उन्मत्तो ऽन्धश् च वर्ज्याः स्युर् वेदनिन्दक एव च  ॥ म्न्_३।१६१[१५१म्] ॥  
हस्तिगोऽश्वोष्ट्रदमको नक्षत्रैर् यश् च जीवति  ।  
पक्षिणां पोषको यश् च युद्धाचार्यस् तथैव च  ॥ म्न्_३।१६२[१५२म्] ॥  
स्रोतसां भेदको यश् च तेषां चावरणे रतः  ।  
गृहसंवेशको दूतो वृक्षारोपक एव च  ॥ म्न्_३।१६३[१५३म्] ॥  
श्वक्रीडी श्येनजीवी च कन्यादूषक एव च  ।  
हिंस्रो वृषलवृत्तिश् च गणानां चैव याजकः  ॥ म्न्_३।१६४[१५४म्] ॥  
आचारहीनः क्लीबश् च नित्यं याचनकस् तथा  ।  
कृषिजीवी श्लीपदी च सद्भिर् निन्दित एव च  ॥ म्न्_३।१६५[१५५म्] ॥  
औरभ्रिको माहिषिकः परपूर्वापतिस् तथा  ।  
प्रेतनिर्यापकश् चैव वर्जनीयाः प्रयत्नतः  ॥ म्न्_३।१६६[१५६म्] ॥  
एतान् विगर्हिताचारान् अपाङ्क्तेयान् द्विजाधमान्  ।  
द्विजातिप्रवरो विद्वान् उभयत्र विवर्जयेत्  ॥ म्न्_३।१६७[१५७म्] ॥  
ब्राह्मणो त्व् अनधीयानस् तृणाग्निर् इव शाम्यति  ।  
तस्मै हव्यं न दातव्यं न हि भस्मनि हूयते  ॥ म्न्_३।१६८[१५८म्] ॥  
अपाङ्क्तदाने यो दातुर् भवत्य् ऊर्ध्वं फलोदयः  ।  
दैवे हविषि पित्र्ये वा तं प्रवक्स्याम्य् अशेषतः  ॥ म्न्_३।१६९[१५९म्] ॥  
अव्रतैर् यद् द्विजैर् भुक्तं परिवेत्रादिभिस् तथा  ।  
अपाङ्क्तेयैर् यद् अन्यैश् च तद् वै रक्षांसि भुञ्जते  ॥ म्न्_३।१७०[१६०म्] ॥  
दाराग्निहोत्रसंयोगं कुरुते यो ऽग्रजे स्थिते  ।  
परिवेत्ता स विज्ञेयः परिवित्तिस् तु पूर्वजः  ॥ म्न्_३।१७१[१६१म्] ॥  
परिवित्तिः परिवेत्ता यया च परिविद्यते  ।  
सर्वे ते नरकं यान्ति दातृयाजकपञ्चमाः  ॥ म्न्_३।१७२[१६२म्] ॥  
भ्रातुर् मृतस्य भार्यायां यो ऽनुरज्येत कामतः  ।  
धर्मेणापि नियुक्तायां स ज्ञेयो दिधिषूपतिः  ॥ म्न्_३।१७३[१६३म्] ॥  
परदारेषु जायेते द्वौ सुतौ कुण्डगोलकौ  ।  
पत्यौ जीवति कुण्डः स्यान् मृते भर्तरि गोलकः  ॥ म्न्_३।१७४[१६४म्] ॥  
तौ तु जातौ परक्षेत्रे प्राणिनौ प्रेत्य चेह च  ।  
दत्तानि हव्यकव्यानि नाशयन्ति प्रदायिनाम्  ॥ म्न्_३।१७५[१६५म्] ॥  
अपाङ्क्त्यो यावतः पङ्क्त्यान् भुञ्जानान् अनुपश्यति  ।  
तावतां न फलं तत्र दाता प्राप्नोति बालिशः  ॥ म्न्_३।१७६[१६६म्] ॥  
वीक्ष्यान्धो नवतेः काणः षष्टेः श्वित्री शतस्य तु  ।  
पापरोगी सहस्रस्य दातुर् नाशयते फलम्  ॥ म्न्_३।१७७[१६७म्] ॥  
यावतः संस्पृशेद् अङ्गैर् ब्राह्मणाञ् शूद्रयाजकः  ।  
तावतां न भवेद् दातुः फलं दानस्य पौर्तिकम्  ॥ म्न्_३।१६८[१६८म्] ॥  
वेदविच् चापि विप्रो ऽस्य लोभात् कृत्वा प्रतिग्रहम्  ।  
विनाशं व्रजति क्षिप्रम् आमपात्रम् इवाम्भसि  ॥ म्न्_३।१७९[१६९म्] ॥  
सोमविक्रयिणे विष्ठा भिषजे पूयशोणितम्  ।  
नष्टं देवलके दत्तम् अप्रतिष्ठं तु वार्धुषौ  ॥ म्न्_३।१८०[१७०म्] ॥  
यत् तु वाणिजके दत्तं नेह नामुत्र तद् भवेत्  ।  
भस्मनीव हुतं द्रव्यं तथा पौनर्भवे द्विजे  ॥ म्न्_३।१८१[१७१म्] ॥  
इतरेषु त्व् अपाङ्क्त्येषु यथोद्दिष्टेष्व् असाधुषु  ।  
मेदोऽसृङ्मांसमज्जास्थि वदन्त्य् अन्नं मनीषिणः  ॥ म्न्_३।१८२[१७२म्] ॥  
अपाङ्क्त्योपहता पङ्क्तिः पाव्यते यैर् द्विजोत्तमैः  ।  
तान् निबोधत कार्त्स्न्येन द्विजाग्र्यान् पङ्क्तिपावनान्  ॥ म्न्_३।१८३[१७३म्] ॥  
अग्र्याः सर्वेषु वेदेषु सर्वप्रवचनेषु च  ।  
श्रोत्रियान्वयजाश् चैव विज्ञेयाः पङ्क्तिपावनाः  ॥ म्न्_३।१८४[१७४म्] ॥  
त्रिणाचिकेतः पञ्चाग्निस् त्रिसुपर्णः षडङ्गवित्  ।  
ब्रह्मदेयात्मसन्तानो ज्येष्ठसामग एव च  ॥ म्न्_३।१८५[१७५म्] ॥  
वेदार्थवित् प्रवक्ता च ब्रह्मचारी सहस्रदः  ।  
शतायुश् चैव विज्ञेया ब्राह्मणाः पङ्क्तिपावनाः  ॥ म्न्_३।१८६[१७६म्] ॥  
पूर्वेद्युर् अपरेद्युर् वा श्राद्धकर्मण्य् उपस्थिते  ।  
निमन्त्रयेत त्र्यवरान् सम्यग् विप्रान् यथोदितान्  ॥ म्न्_३।१८७[१७७म्] ॥  
निमन्त्रितो द्विजः पित्र्ये नियतात्मा भवेत् सदा  ।  
न च छन्दांस्य् अधीयीत यस्य श्राद्धं च तद् भवेत्  ॥ म्न्_३।१८८[१७८म्] ॥  
निमन्त्रितान् हि पितर उपतिष्ठन्ति तान् द्विजान्  ।  
वायुवच् चानुगच्छन्ति तथासीनान् उपासते  ॥ म्न्_३।१८९[१७९म्] ॥  
केतितस् तु यथान्यायं हव्ये कव्ये द्विजोत्तमः  ।  
कथं चिद् अप्य् अतिक्रामन् पापः सूकरतां व्रजेत्  ॥ म्न्_३।१९०[१८०म्] ॥  
आमन्त्रितस् तु यः श्राद्धे वृशल्या सह मोदते  ।  
दातुर् यद् दुष्कृतं किं चित् तत् सर्वं प्रतिपद्यते  ॥ म्न्_३।१९१[१८१म्] ॥  
अक्रोधनाः शौचपराः सततं ब्रह्मचारिणः  ।  
न्यस्तशस्त्रा महाभागाः पितरः पूर्वदेवताः  ॥ म्न्_३।१९२[१८२म्] ॥  
यस्माद् उत्पत्तिर् एतेषां सर्वेषाम् अप्य् अशेषतः  ।  
ये च यैर् उपचर्याः स्युर् नियमैस् तान् निबोधत  ॥ म्न्_३।१९३[१८३म्] ॥  
मनोर् हैरण्यगर्भस्य ये मरीच्यादयः सुताः  ।  
तेषाम् ऋषीणां सर्वेषां पुत्राः पितृगणाः स्मृताः  ॥ म्न्_३।१९४[१८४म्] ॥  
विराट्सुताः सोमसदः साध्यानां पितरः स्मृताः  ।  
अग्निष्वात्ताश् च देवानां मारीचा लोकविश्रुताः  ॥ म्न्_३।१९५[१८५म्] ॥  
दैत्यदानवयक्षाणां गन्धर्वोरगरक्षसाम्  ।  
सुपर्णकिन्नराणां च स्मृता बर्हिषदो ऽत्रिजाः  ॥ म्न्_३।१९६[१८६म्] ॥  
सोमपा नाम विप्राणां क्षत्रियाणां हविर्भुजः  ।  
वैश्यानाम् आज्यपा नाम शूद्राणां तु सुकालिनः  ॥ म्न्_३।१९७[१८७म्] ॥  
सोमपास् तु कवेः पुत्रा हविष्मन्तो ऽङ्गिरःसुताः  ।  
पुलस्त्यस्याज्यपाः पुत्रा वसिष्ठस्य सुकालिनः  ॥ म्न्_३।१९८[१८८म्] ॥  
अग्निदग्धानग्निदग्धान् काव्यान् बर्हिषदस् तथा  ।  
अग्निष्वात्तांश् च सौम्यांश् च विप्राणाम् एव निर्दिशेत्  ॥ म्न्_३।१९९[१८९म्] ॥  
य एते तु गणा मुख्याः पितॄणां परिकीर्तिताः  ।  
तेषाम् अपीह विज्ञेयं पुत्रपौत्रम् अनन्तकम्  ॥ म्न्_३।२००[१९०म्] ॥  
ऋषिभ्यः पितरो जाताः पितृभ्यो देवमानवाः  ।  
देवेभ्यस् तु जगत् सर्वं चरं स्थाण्व् अनुपूर्वशः  ॥ म्न्_३।२०१[१९१म्] ॥  
राजतैर् भाजनैर् एषाम् अथो वा रजतान्वितैः  ।  
वार्य् अपि श्रद्धया दत्तम् अक्षयायोपकल्पते  ॥ म्न्_३।२०२[१९२म्] ॥  
दैवकार्याद् द्विजातीनां पितृकार्यं विशिष्यते  ।  
दैवं हि पितृकार्यस्य पूर्वम् आप्यायनं स्मृतम्  ॥ म्न्_३।२०३[१९३म्] ॥  
तेषाम् आरक्षभूतं तु पूर्वं दैवं नियोजयेत्  ।  
रक्सांसि विप्रलुम्पन्ति श्राद्धम् आरक्षवर्जितम्  ॥ म्न्_३।२०४[१९४म्] ॥  
दैवाद्यन्तं तद् ईहेत पित्राद्यन्तं न तद् भवेत्  ।  
पित्राद्यन्तं त्व् ईहमानः क्षिप्रं नश्यति सान्वयः  ॥ म्न्_३।२०५[१९५म्] ॥  
शुचिं देशं विविक्तं च गोमयेनोपलेपयेत्  ।  
दक्षिणाप्रवणं चैव प्रयत्नेनोपपादयेत्  ॥ म्न्_३।२०६[१९६म्] ॥  
अवकाशेषु चोक्षेषु जलतीरेषु चैव हि  ।  
विविक्तेषु च तुष्यन्ति दत्तेन पितरः सदा  ॥ म्न्_३।२०७[१९७म्] ॥  
आसनेषूपकॢप्तेषु बर्हिष्मत्सु पृथक्पृथक्  ।  
उपस्पृष्टोदकान् सम्यग् विप्रांस् तान् उपवेशयेत्  ॥ म्न्_३।२०८[१९८म्] ॥  
उपवेश्य तु तान् विप्रान् आसनेष्व् अजुगुप्सितान्  ।  
गन्धमाल्यैः सुरभिभिर् अर्चयेद् दैवपूर्वकम्  ॥ म्न्_३।२०९[१९९म्] ॥  
तेषाम् उदकम् आनीय सपवित्रांस् तिलान् अपि  ।  
अग्नौ कुर्याद् अनुज्ञातो ब्राह्मणो ब्राह्मणैः सह  ॥ म्न्_३।२१०[२००म्] ॥  
अग्नेः सोमयमाभ्यां च कृत्वाप्यायनम् आदितः  ।  
हविर्दानेन विधिवत् पश्चात् सन्तर्पयेत् पितॄन्  ॥ म्न्_३।२११[२०१म्] ॥  
अग्न्यभावे तु विप्रस्य पाणाव् एवोपपादयेत्  ।  
यो ह्य् अग्निः स द्विजो विप्रैर् मन्त्रदर्शिभिर् उच्यते  ॥ म्न्_३।२१२[२०२म्] ॥  
अक्रोधनान् सुप्रसादान् वदन्त्य् एतान् पुरातनान्  ।  
लोकस्याप्यायने युक्तान् श्राद्धदेवान् द्विजोत्तमान्  ॥ म्न्_३।२१३[२०३म्] ॥  
अपसव्यम् अग्नौ कृत्वा सर्वम् आवृत्य विक्रमम्  ।  
अपसव्येन हस्तेन निर्वपेद् उदकं भुवि  ॥ म्न्_३।२१४[२०४म्] ॥  
त्रींस् तु तस्माद् धविःशेषात् पिण्डान् कृत्वा समाहितः  ।  
औदकेनैव विधिना निर्वपेद् दक्षिणामुखः  ॥ म्न्_३।२१५[२०५म्] ॥  
न्युप्य पिण्डांस् ततस् तांस् तु प्रयतो विधिपूर्वकम्  ।  
तेषु दर्भेषु तं हस्तं निर्मृज्याल् लेपभागिनाम्  ॥ म्न्_३।२१६[२०६म्] ॥  
आचम्योदक्परावृत्य त्रिर् आयम्य शनैर् असून्  ।  
षड् ऋतूंश् च नमस्कुर्यात् पितॄन् एव च मन्त्रवत्  ॥ म्न्_३।२१७[२०७म्] ॥  
उदकं निनयेच् छेषं शनैः पिण्डान्तिके पुनः  ।  
अवजिघ्रेच् च तान् पिण्डान् यथान्युप्तान् समाहितः  ॥ म्न्_३।२१८[२०८म्] ॥  
पिण्डेभ्यस् त्व् अल्पिकां मात्रां समादायानुपूर्वशः  ।  
तान् एव विप्रान् आसीनान् विधिवत् पूर्वम् आशयेत्  ॥ म्न्_३।२१९[२०९म्] ॥  
ध्रियमाणे तु पितरि पूर्वेषाम् एव निर्वपेत्  ।  
विप्रवद् वापि तं श्राद्धे स्वकं पितरम् आशयेत्  ॥ म्न्_३।२२०[२१०म्] ॥  
पिता यस्य निवृत्तः स्याज् जीवेच् चापि पितामहः  ।  
पितुः स नाम सङ्कीर्त्य कीर्तयेत् प्रपितामहम्  ॥ म्न्_३।२२१[२११म्] ॥  
पितामहो वा तच्छ्राद्धं भुञ्जीतेत्य् अब्रवीन् मनुः  ।  
कामं वा समनुज्ञातः स्वयम् एव समाचरेत्  ॥ म्न्_३।२२२[२१२म्] ॥  
तेषां दत्त्वा तु हस्तेषु सपवित्रं तिलोदकम्  ।  
तत्पिण्डाग्रं प्रयच्छेत स्वधैषाम् अस्त्व् इति ब्रुवन्  ॥ म्न्_३।२२३[२१३म्] ॥  
पाणिभ्यां तूपसङ्गृह्य स्वयम् अन्नस्य वर्धितम्  ।  
विप्रान्तिके पितॄन् ध्यायन् शनकैर् उपनिक्षिपेत्  ॥ म्न्_३।२२४[२१४म्] ॥  
उभयोर् हस्तयोर् मुक्तं यद् अन्नम् उपनीयते  ।  
तद् विप्रलुम्पन्त्य् असुराः सहसा दुष्टचेतसः  ॥ म्न्_३।२२५[२१५म्] ॥  
गुणांश् च सूपशाकाद्यान् पयो दधि घृतं मधु  ।  
विन्यसेत् प्रयतः पूर्वं भूमाव् एव समाहितः  ॥ म्न्_३।२२६[२१६म्] ॥  
भक्ष्यं भोज्यं च विविधं मूलानि च फलानि च  ।  
हृद्यानि चैव मांसानि पानानि सुरभीणि च  ॥ म्न्_३।२२७[२१७म्] ॥  
उपनीय तु तत् सर्वं शनकैः सुसमाहितः  ।  
परिवेषयेत प्रयतो गुणान् सर्वान् प्रचोदयन्  ॥ म्न्_३।२२८[२१८म्] ॥  
नास्रम् आपातयेज् जातु न कुप्येन् नानृतं वदेत्  ।  
न पादेन स्पृशेद् अन्नं न चैतद् अवधूनयेत्  ॥ म्न्_३।२२९[२१९म्] ॥  
अस्रं गमयति प्रेतान् कोपो ऽरीन् अनृतं शुनः  ।  
पादस्पर्शस् तु रक्षांसि दुष्कृतीन् अवधूननम्  ॥ म्न्_३।२३०[२२०म्] ॥  
यद् यद् रोचेत विप्रेभ्यस् तत् तद् दद्याद् अमत्सरः  ।  
ब्रह्मोद्याश् च कथाः कुर्यात् पितॄणाम् एतद् ईप्सितम्  ॥ म्न्_३।२३१[२२१म्] ॥  
स्वाध्यायं श्रावयेत् पित्र्ये धर्मशास्त्राणि चैव हि  ।  
आख्यानानीतिहासांश् च पुराणानि खिलानि च  ॥ म्न्_३।२३२[२२२म्] ॥  
हर्षयेद् ब्राह्मणांस् तुष्टो भोजयेच् च शनैःशनैः  ।  
अन्नाद्येनासकृच् चैतान् गुणैश् च परिचोदयेत्  ॥ म्न्_३।२३३[२२३म्] ॥  
व्रतस्थम् अपि दौहित्रं श्राद्धे यत्नेन भोजयेत्  ।  
कुतपं चासनं दद्यात् तिलैश् च विकिरेन् महीम्  ॥ म्न्_३।२३४[२२४म्] ॥  
त्रीणि श्राद्धे पवित्राणि दौहित्रः कुतपस् तिलाः  ।  
त्रीणि चात्र प्रशंसन्ति शौचम् अक्रोधम् अत्वराम्  ॥ म्न्_३।२३५[२२५म्] ॥  
अत्युष्णं सर्वम् अन्नं स्याद् भुञ्जीरंस् ते च वाग्यताः  ।  
न च द्विजातयो ब्रूयुर् दात्रा पृष्टा हविर्गुणान्  ॥ म्न्_३।२३६[२२६म्] ॥  
यावद् उष्मा भवत्य् अन्नं यावद् अश्नन्ति वाग्यताः  ।  
पितरस् तावद् अश्नन्ति यावन् नोक्ता हविर्गुणाः  ॥ म्न्_३।२३७[२२७म्] ॥  
यद् वेष्टितशिरा भुङ्क्ते यद् भुङ्क्ते दक्षिणामुखः  ।  
सोपानत्कश् च यद् भुङ्क्ते तद् वै रक्षांसि भुञ्जते  ॥ म्न्_३।२३८[२२८म्] ॥  
चाण्डालश् च वराहश् च कुक्कुटः श्वा तथैव च  ।  
रजस्वला च षण्ढश् च नेक्षेरन्न् अश्नतो द्विजान्  ॥ म्न्_३।२३९[२२९म्] ॥  
होमे प्रदाने भोज्ये च यद् एभिर् अभिवीक्ष्यते  ।  
दैवे हविषि पित्र्ये वा तद् गच्छत्य् अयथातथम्  ॥ म्न्_३।२४०[२३०म्] ॥  
घ्राणेन सूकरो हन्ति पक्षवातेन कुक्कुटः  ।  
श्वा तु दृष्टिनिपातेन स्पर्शेणावरवर्णजः  ॥ म्न्_३।२४१[२३१म्] ॥  
खञ्जो वा यदि वा काणो दातुः प्रेष्यो ऽपि वा भवेत्  ।  
हीनातिरिक्तगात्रो वा तम् अप्य् अपनयेत् पुनः  ॥ म्न्_३।२४२[२३२म्] ॥  
ब्राह्मणं भिक्षुकं वापि भोजनार्थम् उपस्थितम्  ।  
ब्राह्मणैर् अभ्यनुज्ञातः शक्तितः प्रतिपूजयेत्  ॥ म्न्_३।२४३[२३३म्] ॥  
सार्ववर्णिकम् अन्नाद्यं सन्नीयाप्लाव्य वारिणा  ।  
समुत्सृजेद् भुक्तवताम् अग्रतो विकिरन् भुवि  ॥ म्न्_३।२४४[२३४म्] ॥  
असंस्कृतप्रमीतानां त्यागिनां कुलयोषिताम्  ।  
उच्छिष्टं भागधेयं स्याद् दर्भेषु विकिरश् च यः  ॥ म्न्_३।२४५[२३५म्] ॥  
उच्छेषणां भूमिगतम् अजिह्मस्याशठस्य च  ।  
दासवर्गस्य तत् पित्र्ये भागधेयं प्रचक्षते  ॥ म्न्_३।२४६[२३६म्] ॥  
आसपिण्डक्रियाकर्म द्विजातेः संस्थितस्य तु  ।  
अदैवं भोजयेच् छ्राद्धं पिण्डम् एकं च निर्वपेत्  ॥ म्न्_३।२४७[२३७म्] ॥  
सहपिण्डक्रियायां तु कृतायाम् अस्य धर्मतः  ।  
अनयैवावृता कार्यं पिण्डनिर्वपनं सुतैः  ॥ म्न्_३।२४८[२३८म्] ॥  
श्राद्धं भुक्त्वा य उच्छिष्टं वृषलाय प्रयच्छति  ।  
स मूढो नरकं याति कालसूत्रम् अवाक्शिराः  ॥ म्न्_३।२४९[२३९म्] ॥  
श्राद्धभुग् वृषलीतल्पं तद् अहर् यो ऽधिगच्छति  ।  
तस्याः पुरीषे तं मासं पितरस् तस्य शेरते  ॥ म्न्_३।२५०[२४०म्] ॥  
पृष्ट्वा स्वदितम् इत्य् एवं तृप्तान् आचामयेत् ततः  ।  
आचान्तांश् चानुजानीयाद् अभितो रम्यताम् इति  ॥ म्न्_३।२५१[२४१म्] ॥  
स्वधास्त्व् इत्य् एव तं ब्रूयुर् ब्राह्मणास् तदनन्तरम्  ।  
स्वधाकारः परा ह्य् आषीः सर्वेषु पितृकर्मसु  ॥ म्न्_३।२५२[२४२म्] ॥  
ततो भुक्तवतां तेषाम् अन्नशेषं निवेदयेत्  ।  
यथा ब्रूयुस् तथा कुर्याद् अनुज्ञातस् ततो द्विजैः  ॥ म्न्_३।२५३[२४३म्] ॥  
पित्र्ये स्वदितम् इत्य् एव वाच्यं गोष्ठे तु सुशृतम्  ।  
सम्पन्नम् इत्य् अभ्युदये दैवे रुचितम् इत्य् अपि  ॥ म्न्_३।२५४[२४४म्] ॥  
अपराह्णस् तथा दर्भा वास्तुसम्पादनं तिलाः  ।  
सृष्टिर् मृष्टिर् द्विजाश् चाग्र्याः श्राद्धकर्मसु सम्पदः  ॥ म्न्_३।२५५[२४५म्] ॥  
दर्भाः पवित्रं पूर्वाह्णो हविष्याणि च सर्वशः  ।  
पवित्रं यच् च पूर्वोक्तं विज्ञेया हव्यसम्पदः  ॥ म्न्_३।२५६[२४६म्] ॥  
मुन्यन्नानि पयः सोमो मांसं यच् चानुपस्कृतम्  ।  
अक्सारलवणं चैव प्रकृत्या हविर् उच्यते  ॥ म्न्_३।२५७[२४७म्] ॥  
विसृज्य ब्राह्मणांस् तांस् तु नियतो वाग्यतः शुचिः  ।  
दक्षिणां दिशम् आकाङ्क्षन् याचेतेमान् वरान् पितॄन्  ॥ म्न्_३।२५८[२४८म्] ॥  
दातारो नो ऽभिवर्धन्तां वेदाः सन्ततिर् एव च  ।  
श्रद्धा च नो मा व्यगमद् बहुदेयं च नो ऽस्त्व् इति  ॥ म्न्_३।२५९[२४९म्] ॥  
एवं निर्वपणं कृत्वा पिण्डांस् तांस् तदनन्तरम्  ।  
गां विप्रम् अजम् अग्निं वा प्राशयेद् अप्सु वा क्षिपेत्  ॥ म्न्_३।२६०[२५०म्] ॥  
पिण्डनिर्वपणं के चित् परस्ताद् एव कुर्वते  ।  
वयोभिः खादयन्त्य् अन्ये प्रक्षिपन्त्य् अनले ऽप्सु वा  ॥ म्न्_३।२६१[२५१म्] ॥  
पतिव्रता धर्मपत्नी पितृपूजनतत्परा  ।  
मध्यमं तु ततः पिण्डम् अद्यात् सम्यक् सुतार्थिनी  ॥ म्न्_३।२६२[२५२म्] ॥  
आयुष्मन्तं सुतं सूते यशोमेधासमन्वितम्  ।  
धनवन्तं प्रजावन्तं सात्त्विकं धार्मिकं तथा  ॥ म्न्_३।२६३[२५३म्] ॥  
प्रक्साल्य हस्ताव् आचाम्य ज्ञातिप्रायं प्रकल्पयेत्  ।  
ज्ञातिभ्यः सत्कृतं दत्त्वा बान्धवान् अपि भोजयेत्  ॥ म्न्_३।२६४[२५४म्] ॥  
उच्छेषणं तु तत् तिष्ठेद् यावद् विप्रा विसर्जिताः  ।  
ततो गृहबलिं कुर्याद् इति धर्मो व्यवस्थितः  ॥ म्न्_३।२६५[२५५म्] ॥  
हविर् यच् चिररात्राय यच् चानन्त्याय कल्पते  ।  
पितृभ्यो विधिवद् दत्तं तत् प्रवक्ष्याम्य् अशेषतः  ॥ म्न्_३।२६६[२५६म्] ॥  
तिलैर् व्रीहियवैर् माषैर् अद्भिर् मूलफलेन वा  ।  
दत्तेन मासं तृप्यन्ति विधिवत् पितरो नृनाम्  ॥ म्न्_३।२६७[२५७म्] ॥  
द्वौ मासौ मत्स्यमांसेन त्रीन् मासान् हारिणेन तु  ।  
औरभ्रेणाथ चतुरः शाकुनेनाथ पञ्च वै  ॥ म्न्_३।२६८[२५८म्] ॥  
षण्मासांश् छागमांसेन पार्षतेन च सप्त वै  ।  
अष्टाव् एनस्य मांसेन रौरवेण नवैव तु  ॥ म्न्_३।२६९[२५९म्] ॥  
दशमासांस् तु तृप्यन्ति वराहमहिषामिषैः  ।  
शशकूर्मयोस् तु मांसेन मासान् एकादशैव तु  ॥ म्न्_३।२७०[२६०म्] ॥  
संवत्सरं तु गव्येन पयसा पायसेन च  ।  
वार्ध्रीणसस्य मांसेन तृप्तिर् द्वादशवार्षिकी  ॥ म्न्_३।२७१[२६१म्] ॥  
कालशाकं महाशल्काः खङ्गलोहामिषं मधु  ।  
आनन्त्यायैव कल्प्यन्ते मुन्यन्नानि च सर्वशः  ॥ म्न्_३।२७२[२६२म्] ॥  
यत् किं चिन् मधुना मिश्रं प्रदद्यात् तु त्रयोदशीम्  ।  
तद् अप्य् अक्षयम् एव स्याद् वर्षासु च मघासु च  ॥ म्न्_३।२७३[२६३म्] ॥  
अपि नः स कुले भूयाद् यो नो दद्यात् त्रयोदशीम्  ।  
पायसं मधुसर्पिर्भ्यां प्राक् छाये कुञ्जरस्य च  ॥ म्न्_३।२७४[२६४म्] ॥  
यद् यद् ददाति विधिवत् सम्यक् श्रद्धासमन्वितः  ।  
तत् तत् पितॄणां भवति परत्रानन्तम् अक्षयम्  ॥ म्न्_३।२७५[२६५म्] ॥  
कृष्णपक्षे दशम्यादौ वर्जयित्वा चतुर्दशीम्  ।  
श्राद्धे प्रशस्तास् तिथयो यथैता न तथेतराः  ॥ म्न्_३।२७६[२६६म्] ॥  
युक्षु कुर्वन् दिनर्क्षेषु सर्वान् कामान् समश्नुते  ।  
अयुक्षु तु पितॄन् सर्वान् प्रजां प्राप्नोति पुष्कलाम्  ॥ म्न्_३।२७७[२६७म्] ॥  
यथा चैवापरः पक्षः पूर्वपक्षाद् विशिष्यते  ।  
तथा श्राद्धस्य पूर्वाह्णाद् अपराह्णो विशिष्यते  ॥ म्न्_३।२७८[२६८म्] ॥  
प्राचीनावीतिना सम्यग् अपसव्यम् अतन्द्रिणा  ।  
पित्र्यम् आ निधनात् कार्यं विधिवद् दर्भपाणिना  ॥ म्न्_३।२७९[२६९म्] ॥  
रात्रौ श्राद्धं न कुर्वीत राक्षसी कीर्तिता हि सा  ।  
सन्ध्ययोर् उभयोश् चैव सूर्ये चैवाचिरोदिते  ॥ म्न्_३।२८०[२७०म्] ॥  
अनेन विधिना श्राद्धं त्रिर् अब्दस्येह निर्वपेत्  ।  
हेमन्तग्रीष्मवर्षासु पाञ्चयज्ञिकम् अन्वहम्  ॥ म्न्_३।२८१[२७१म्] ॥  
न पैतृयज्ञियो होमो लौकिके ऽग्नौ विधीयते  ।  
न दर्शेन विना श्राद्धम् आहिताग्नेर् द्विजन्मनः  ॥ म्न्_३।२८२[२७२म्] ॥  
यद् एव तर्पयत्य् अद्भिः पितॄन् स्नात्वा द्विजोत्तमः  ।  
तेनैव कृत्स्नम् आप्नोति पितृयज्ञक्रियाफलम्  ॥ म्न्_३।२८३[२७३म्] ॥  
वसून् वदन्ति तु पितॄन् रुद्रांश् चैव पितामहान्  ।  
प्रपितामहांस् तथादित्यान् श्रुतिर् एषा सनातनी  ॥ म्न्_३।२८४[२७४म्] ॥  
विघसाशी भवेन् नित्यं नित्यं वामृतभोजनः  ।  
विघसो भुक्तशेषं तु यज्ञशेषं तथामृतम्  ॥ म्न्_३।२८५[२७५म्] ॥  
एतद् वो ऽभिहितं सर्वं विधानं पाञ्चयज्ञिकम्  ।  
द्विजातिमुख्यवृत्तीनां विधानं श्रूयताम् इति  ॥ म्न्_३।२८६[२७६म्] ॥  
  
चतुर्थम् आयुषो भागम् उषित्वाद्यं गुरौ द्विजाः   ।  
द्वितीयम् आयुषो भागं कृतदारो गृहे वसेत्  ॥ म्न्_४।१ ॥  
अद्रोहेणैव भूतानाम् अल्पद्रोहेण वा पुनः  ।  
या वृत्तिस् तां समास्थाय विप्रो जीवेद् अनापदि  ॥ म्न्_४।२ ॥  
यात्रामात्रप्रसिद्ध्यर्थं स्वैः कर्मभिर् अगर्हितैः  ।  
अक्लेशेन शरीरस्य कुर्वीत धनसञ्चयम्  ॥ म्न्_४।३ ॥  
ऋतामृताभ्यां जीवेत् तु मृतेन प्रमृतेन वा  ।  
सत्यानृताभ्याम् अपि वा न श्ववृत्त्या कदा चन  ॥ म्न्_४।४ ॥  
ऋतम् उञ्छशिलं ज्ञेयम् अमृतं स्याद् अयाचितम्  ।  
मृतं तु याचितं भैक्षं प्रमृतं कर्षणं स्मृतम्  ॥ म्न्_४।५ ॥  
सत्यानृतं तु वाणिज्यं तेन चैवापि जीव्यते  ।  
सेवा श्ववृत्तिर् आख्याता तस्मात् तां परिवर्जयेत्  ॥ म्न्_४।६ ॥  
कुसूलधान्यको वा स्यात् कुम्भीधान्यक एव वा  ।  
त्र्यहैहिको वापि भवेद् अश्वस्तनिक एव वा  ॥ म्न्_४।७ ॥  
चतुर्णाम् अपि चैतेषां द्विजानां गृहमेधिनाम्  ।  
ज्यायान् परः परो ज्ञेयो धर्मतो लोकजित्तमः  ॥ म्न्_४।८ ॥  
षट्कर्मैको भवत्य् एषां त्रिभिर् अन्यः प्रवर्तते  ।  
द्वाभ्याम् एकश् चतुर्थस् तु ब्रह्मसत्त्रेण जीवति  ॥ म्न्_४।९ ॥  
वर्तयंश् च शिलोञ्छाभ्याम् अग्निहोत्रपरायणः  ।  
इष्टीः पार्वायणान्तीयाः केवला निर्वपेत् सदा  ॥ म्न्_४।१० ॥  
न लोकवृत्तं वर्तेत वृत्तिहेतोः कथं चन  ।  
अजिह्माम् अशथां शुद्धां जीवेद् ब्राह्मणजीविकाम्  ॥ म्न्_४।११ ॥  
सन्तोषं परम् आस्थाय सुखार्थी संयतो भवेत्  ।  
सन्तोषमूलं हि सुखं दुःखमूलं विपर्ययः  ॥ म्न्_४।१२ ॥  
अतो ऽन्यतमया वृत्त्या जीवंस् तु स्नातको द्विजः  ।  
स्वर्गायुष्ययशस्यानि व्रताणीमानि धारयेत्  ॥ म्न्_४।१३ ॥  
वेदोदितं स्वकं कर्म नित्यं कुर्याद् अतन्द्रितः  ।  
तद् धि कुर्वन् यथाशक्ति प्राप्नोति परमां गतिम्  ॥ म्न्_४।१४ ॥  
नेहेतार्थान् प्रसङ्गेन न विरुद्धेन कर्मणा  ।  
न विद्यमानेष्व् अर्थेषु नार्त्याम् अपि यतस् ततः  ॥ म्न्_४।१५ ॥  
इन्द्रियार्थेषु सर्वेषु न प्रसज्येत कामतः  ।  
अतिप्रसक्तिं चैतेषां मनसा सन्निवर्तयेत्  ॥ म्न्_४।१६ ॥  
सर्वान् परित्यजेद् अर्थान् स्वाध्यायस्य विरोधिनः  ।  
यथा तथाध्यापयंस् तु सा ह्य् अस्य कृतकृत्यता  ॥ म्न्_४।१७ ॥  
वयसः कर्मणो ऽर्थस्य श्रुतस्याभिजनस्य च  ।  
वेषवाग्बुद्धिसारूप्यम् आचरन् विचरेद् इह  ॥ म्न्_४।१८ ॥  
बुद्धिवृद्धिकराण्य् आशु धन्यानि च हितानि च  ।  
नित्यं शास्त्राण्य् अवेक्षेत निगमांश् चैव वैदिकान्  ॥ म्न्_४।१९ ॥  
यथा यथा हि पुरुषः शास्त्रं समधिगच्छति  ।  
तथा तथा विजानाति विज्ञानं चास्य रोचते  ॥ म्न्_४।२० ॥  
ऋषियज्ञं देवयज्ञं भूतयज्ञं च सर्वदा  ।  
नृयज्ञं पितृयज्ञं च यथाशक्ति न हापयेत्  ॥ म्न्_४।२१ ॥  
एतान् एके महायज्ञान् यज्ञशास्त्रविदो जनाः  ।  
अनीहमानाः सततम् इन्द्रियेष्व् एव जुह्वति  ॥ म्न्_४।२२ ॥  
वाच्य् एके जुह्वति प्राणं प्राणे वाचं च सर्वदा  ।  
वाचि प्राणे च पश्यन्तो यज्ञनिर्वृत्तिम् अक्षयाम्  ॥ म्न्_४।२३ ॥  
ज्ञानेनैवापरे विप्रा यजन्त्य् एतैर् मखैः सदा  ।  
ज्ञानमूलां क्रियाम् एषां पश्यन्तो ज्ञानचक्षुषा  ॥ म्न्_४।२४ ॥  
अग्निहोत्रं च जुहुयाद् आद्यन्ते द्युनिशोः सदा  ।  
दर्शेन चार्धमासान्ते पौर्णामासेन चैव हि  ॥ म्न्_४।२५ ॥  
सस्यान्ते नवसस्येष्ट्या तथा र्त्वन्ते द्विजो ऽध्वरैः  ।  
पशुना त्व् अयनस्यादौ समान्ते सौमिकैर् मखैः  ॥ म्न्_४।२६ ॥  
नानिष्ट्वा नवसस्येष्ट्या पशुना चाग्निमान् द्विजः  ।  
नवान्नम् अद्यान् मांसं वा दीर्घम् आयुर् जिजीविषुः  ॥ म्न्_४।२७ ॥  
नवेनानर्चिता ह्य् अस्य पशुहव्येन चाग्नयः  ।  
प्राणान् एवात्तुम् इच्छन्ति नवान्नामिषगर्धिनः  ॥ म्न्_४।२८ ॥  
आसनाशनशय्याभिर् अद्भिर् मूलफलेन वा  ।  
नास्य कश् चिद् वसेद् गेहे शक्तितो ऽनर्चितो ऽतिथिः  ॥ म्न्_४।२९ ॥  
पाषाण्डिनो विकर्मस्थान् बैडालव्रतिकाञ् शठान्  ।  
हैतुकान् बकवृत्तींश् च वाङ्गात्रेणापि नार्चयेत्  ॥ म्न्_४।३० ॥  
वेदविद्याव्रतस्नाताञ् श्रोत्रियान् गृहमेधिनः  ।  
पूजयेद् धव्यकव्येन विपरीतांश् च वर्जयेत्  ॥ म्न्_४।३१ ॥  
शक्तितो ऽपचमानेभ्यो दातव्यं गृहमेधिना  ।  
संविभागश् च भूतेभ्यः कर्तव्यो ऽनुपरोधतः  ॥ म्न्_४।३२ ॥  
राजतो धनम् अन्विच्छेत् संसीदन् स्नातकः क्षुधा  ।  
याज्यान्तेवासिनोर् वापि न त्व् अन्यत इति स्थितिः  ॥ म्न्_४।३३ ॥  
न सीदेत् स्नातको विप्रः क्षुधा शक्तः कथं चन  ।  
न जीर्णमलवद्वासा भवेच् च विभवे सति  ॥ म्न्_४।३४ ॥  
कॢप्तकेशनखश्मश्रुर् दान्तः शुक्लाम्बरः शुचिः  ।  
स्वाध्याये चैव युक्तः स्यान् नित्यम् आत्महितेषु च  ॥ म्न्_४।३५ ॥  
वैणवीं धारयेद् यष्टिं सोदकं च कमण्डलुम्  ।  
यज्ञोपवीतं वेदं च शुभं रौक्मे च कुण्डले  ॥ म्न्_४।३६ ॥  
नेक्षेतोद्यन्तम् आदित्यं नास्तं यान्तं कदा चन  ।  
नोपसृष्टं न वारिस्थं न मध्यं नभसो गतम्  ॥ म्न्_४।३७ ॥  
न लङ्घयेद् वत्सतन्त्रीं न प्रधावेच् च वर्षति  ।  
न चोदके निरीक्षेत स्वरूपम् इति धारणा  ॥ म्न्_४।३८ ॥  
मृदं गां दैवतं विप्रं घृतं मधु चतुष्पथम्  ।  
प्रदक्षिणानि कुर्वीत प्रज्ञातांश् च वनस्पतीन्  ॥ म्न्_४।३९ ॥  
नोपगच्छेत् प्रमत्तो ऽपि स्त्रियम् आर्तवदर्शने  ।  
समानशयने चैव न शयीत तया सह  ॥ म्न्_४।४० ॥  
रजसाभिप्लुतां नारीं नरस्य ह्य् उपगच्छतः  ।  
प्रज्ञा तेजो बलं चक्षुर् आयुश् चैव प्रहीयते  ॥ म्न्_४।४१ ॥  
तां विवर्जयतस् तस्य रजसा समभिप्लुताम्  ।  
प्रज्ञा तेजो बलं चक्षुर् आयुश् चैव प्रवर्धते  ॥ म्न्_४।४२ ॥  
नाश्नीयाद् भार्यया सार्धं नैनाम् ईक्षेत चाश्नतीम्  ।  
क्षुवतीं जृम्भमाणां वा न चासीनां यथासुखम्  ॥ म्न्_४।४३ ॥  
नाञ्जयन्तीं स्वके नेत्रे न चाभ्यक्ताम् अनावृताम्  ।  
न पश्येत् प्रसवन्तीं च तेजस्कामो द्विजोत्तमः  ॥ म्न्_४।४४ ॥  
नान्नम् अद्याद् एकवासा न नग्नः स्नानम् आचरेत्  ।  
न मूत्रं पथि कुर्वीत न भस्मनि न गोव्रजे  ॥ म्न्_४।४५ ॥  
न फालकृष्टे न जले न चित्यां न च पर्वते  ।  
न जीर्णदेवायतने न वल्मीके कदा चन  ॥ म्न्_४।४६ ॥  
न ससत्त्वेषु गर्तेषु न गच्छन्न् अपि न स्थितः  ।  
न नदीतीरम् आसाद्य न च पर्वतमस्तके  ॥ म्न्_४।४७ ॥  
वाय्वग्निविप्रम् आदित्यम् अपः पश्यंस् तथैव गाः  ।  
न कदा चन कुर्वीत विण्मूत्रस्य विसर्जनम्  ॥ म्न्_४।४८ ॥  
तिरस्कृत्योच्चरेत् काष्ठ- लोष्ठपत्रतृणादिना  ।  
नियम्य प्रयतो वाचं संवीताङ्गो ऽवगुण्ठितः  ॥ म्न्_क्४।४९[५०म्] ॥  
मूत्रोच्चारसमुत्सर्गं दिवा कुर्याद् उदङ्मुखः  ।  
दक्षिणाभिमुखो रात्रौ सन्ध्यायोश् च यथा दिवा  ॥ म्न्_क्४।५०[५१म्] ॥  
छायायाम् अन्धकारे वा रात्राव् अहनि वा द्विजः  ।  
यथासुखमुखः कुर्यात् प्राणबाधभयेषु च  ॥ म्न्_क्४।५१[५२म्] ॥  
प्रत्यग्निं प्रतिसूर्यं च प्रतिसोमोदकद्विजम्  ।  
प्रतिगु प्रतिवातं च प्रज्ञा नश्यति मेहतः  ॥ म्न्_क्४।५२[४९म्] ॥  
नाग्निं मुखेनोपधमेन् नग्नां नेक्षेत च स्त्रियम्  ।  
नामेध्यं प्रक्षिपेद् अग्नौ न च पादौ प्रतापयेत्  ॥ म्न्_४।५३ ॥  
अधस्तान् नोपदध्याच् च न चैनम् अभिलङ्घयेत्  ।  
न चैनं पादतः कुर्यान् न प्राणाबाधम् आचरेत्  ॥ म्न्_४।५४ ॥  
नाश्नीयात् सन्धिवेलायां न गच्छेन् नापि संविशेत्  ।  
न चैव प्रलिखेद् भूमिं नात्मनो ऽपहरेत् स्रजम्  ॥ म्न्_४।५५ ॥  
नाप्सु मूत्रं पुरीषं वा ष्ठीवनं वा समुत्सृजेत्  ।  
अमेध्यलिप्तम् अन्यद् वा लोहितं वा विषाणि वा  ॥ म्न्_४।५६ ॥  
नैकः सुप्याच् छून्यगेहे न श्रेयांसं प्रबोधयेत्  ।  
नोदक्ययाभिभाषेत यज्ञं गच्छेन् न चावृतः  ॥ म्न्_४।५७ ॥  
अग्न्यगारे गवां गोष्ठे ब्राह्मणानां च सन्निधौ  ।  
स्वाध्याये भोजने चैव दक्षिणं पाणिम् उद्धरेत्  ॥ म्न्_४।५८ ॥  
न वारयेद् गां धयन्तीं न चाचक्षीत कस्य चित्  ।  
न दिवीन्द्रायुधं दृष्ट्वा कस्य चिद् दर्शयेद् बुधः  ॥ म्न्_४।५९ ॥  
नाधर्मिके वसेद् ग्रामे न व्याधिबहुले भृशम्  ।  
नैकः प्रपद्येताध्वानं न चिरं पर्वते वसेत्  ॥ म्न्_४।६० ॥  
न शूद्रराज्ये निवसेन् नाधार्मिकजनावृते  ।  
न पाषण्डिगणाक्रान्ते नोपस्षृटे ऽन्त्यजैर् नृभिः  ॥ म्न्_४।६१ ॥  
न भुञ्जीतोद्धृतस्नेहं नातिसौहित्यम् आचरेत्  ।  
नातिप्रगे नातिसायं न सायं प्रातराशितः  ॥ म्न्_४।६२ ॥  
न कुर्वीत वृथाचेष्टां न वार्य् अञ्जलिना पिबेत्  ।  
नोत्सङ्गे भक्षयेद् भक्ष्यान् न जातु स्यात् कुतूहली  ॥ म्न्_४।६३ ॥  
न नृत्येद् अथ वा गायेन् न वादित्राणि वादयेत्]  ।  
नास्फोटयेन् न च क्ष्वेडेन् न च रक्तो विरावयेत्  ॥ म्न्_४।६४ ॥  
न पादौ धावयेत् कांस्ये कदा चिद् अपि भाजने  ।  
न भिन्नभाण्डे भुञ्जीत न भावप्रतिदूषिते  ॥ म्न्_४।६५ ॥  
उपानहौ च वासश् च धृतम् अन्यैर् न धारयेत्  ।  
उपवीतम् अलङ्कारं स्रजं करकम् एव च  ॥ म्न्_४।६६ ॥  
नाविनीतैर् भजेद् धुर्यैर् न च क्षुध्व्याधिपीडितैः  ।  
न भिन्नशृङ्गाक्षिखुरैर् न वालधिविरूपितैः  ॥ म्न्_४।६७ ॥  
विनीतैस् तु व्रजेन् नित्यम् आशुगैर् लक्षणान्वितैः  ।  
वर्णरूपोपसम्पन्नैः प्रतोदेनातुदन् भृशम्  ॥ म्न्_४।६८ ॥  
बालातपः प्रेतधूमो वर्ज्यं भिन्नं तथासनम्  ।  
न छिन्द्यान् नखरोमाणि दन्तैर् नोत्पाटयेन् नखान्  ॥ म्न्_४।६९ ॥  
न मृल्लोष्ठं च मृद्नीयान् न छिन्द्यात् करजैस् तृणम्  ।  
न कर्म निष्फलं कुर्यान् नायत्याम् असुखोदयम्  ॥ म्न्_४।७० ॥  
लोष्ठमर्दी तृणच्छेदी नखखादी च यो नरः  ।  
स विनाशं व्रजत्य् आशु सूचकाशुचिर् एव च  ॥ म्न्_४।७१ ॥  
न विगर्ह्य कथां कुर्याद् बहिर् माल्यं न धारयेत्  ।  
गवां च यानं पृष्ठेन सर्वथैव विगर्हितम्  ॥ म्न्_४।७२ ॥  
अद्वारेण च नातीयाद् ग्रामं वा वेश्म वावृतम्  ।  
रात्रौ च वृक्षमूलानि दूरतः परिवर्जयेत्  ॥ म्न्_४।७३ ॥  
नाक्षैर् दीव्येत् कदा चित् तु स्वयं नोपानहौ हरेत्  ।  
शयनस्थो न भुञ्जीत न पाणिस्थं न चासने  ॥ म्न्_४।७४ ॥  
सर्वं च तिलसम्बद्धं नाद्याद् अस्तम् इते रवौ  ।  
न च नग्नः शयीतेह न चोच्छिष्टः क्व चिद् व्रजेत्  ॥ म्न्_४।७५ ॥  
आर्द्रपादस् तु भुञ्जीत नार्द्रपादस् तु संविशेत्  ।  
आर्द्रपादस् तु भुञ्जानो दीर्घम् आयुर् अवाप्नुयात्  ॥ म्न्_४।७६ ॥  
अचक्षुर्विषयं दुर्गं $ न प्रपद्येत कर्हि चित्  ।  
न विण्मूत्रम् उदीक्षेत न बाहुभ्यां नदीं तरेत्  ॥ म्न्_४।७७ ॥  
अधितिष्ठेन् न केशांस् तु न भस्मास्थिकपालिकाः  ।  
न कार्पासास्थि न तुषान् दीर्घम् आयुर् जिजीविषुः  ॥ म्न्_४।७८ ॥  
न संवसेच् च पतितैर् न चाण्डालैर् न पुल्कसैः  ।  
न मूर्खैर् नावलिप्तैश् च नान्त्यैर् नान्त्यावसायिभिः  ॥ म्न्_४।७९ ॥  
न शूद्राय मतिं दद्यान् नोच्छिष्टं न हविष्कृतम्  ।  
न चास्योपदिशेद् धर्मं न चास्य व्रतम् आदिशेत्  ॥ म्न्_४।८० ॥  
यो ह्य् अस्य धर्मम् आचष्टे यश् चैवादिशति व्रतम्  ।  
सो ऽसंवृतं नाम तमः सह तेनैव मज्जति  ॥ म्न्_४।८१ ॥  
न संहताभ्यां पाणिभ्यां कण्डूयेद् आत्मनः शिरः  ।  
न स्पृशेच् चैतद् उच्छिष्टो न च स्नायाद् विना ततः  ॥ म्न्_४।८२ ॥  
केशग्रहान् प्रहारांश् च शिरस्य् एतान् विवर्जयेत्  ।  
शिरःस्नातश् च तैलेन नाङ्गं किं चिद् अपि स्पृशेत्  ॥ म्न्_४।८३ ॥  
न राज्ञः प्रतिगृह्णीयाद् अराजन्यप्रसूतितः  ।  
सूनाचक्रध्वजवतां वेशेनैव च जीवताम्  ॥ म्न्_४।८४ ॥  
दशसूनासमं चक्रं दशचक्रसमो ध्वजः  ।  
दशध्वजसमो वेशो दशवेशसमो नृपः  ॥ म्न्_४।८५ ॥  
दश सूणासहस्राणि यो वाहयति सौनिकः  ।  
तेन तुल्यः स्मृतो राजा घोरस् तस्य प्रतिग्रहः  ॥ म्न्_४।८६ ॥  
यो राज्ञः प्रतिगृह्णाति लुब्धस्योच्छास्त्रवर्तिनः  ।  
स पर्यायेण यातीमान् नरकान् एकविंशतिम्  ॥ म्न्_४।८७ ॥  
तामिस्रम् अन्धतामिस्रं महारौरवरौरवौ  ।  
नरकं कालसूत्रं च महानरकम् एव च  ॥ म्न्_४।८८ ॥  
सञ्जीवनं महावीचिं तपनं सम्प्रतापनम्  ।  
संहातं च सकाकोलं कुड्मलं प्रतिमूर्तिकम्  ॥ म्न्_४।८९ ॥  
लोहशङ्कुम् ऋजीषं च पन्थानं शाल्मलीं नदीम्  ।  
असिपत्रवनं चैव लोहदारकम् एव च  ॥ म्न्_४।९० ॥  
एतद् विदन्तो विद्वांसो ब्राह्मणा ब्रह्मवादिनः  ।  
न राज्ञः प्रतिगृह्णन्ति प्रेत्य श्रेयो ऽभिकाङ्क्षिणः  ॥ म्न्_४।९१ ॥  
ब्राह्मे मुहूर्ते बुध्येत धर्मार्थौ चानुचिन्तयेत्  ।  
कायक्लेशांश् च तन्मूलान् वेदतत्त्वार्थम् एव च  ॥ म्न्_४।९२ ॥  
उत्थायावश्यकं कृत्वा कृतशौचः समाहितः  ।  
पूर्वां सन्ध्यां जपंस् तिष्ठेत् स्वकाले चापरां चिरम्  ॥ म्न्_४।९३ ॥  
ऋषयो दीर्घसन्ध्यत्वाद् दीर्घम् आयुर् अवाप्नुयुः  ।  
प्रज्ञां यशश् च कीर्तिं च ब्रह्मवर्चसम् एव च  ॥ म्न्_४।९४ ॥  
श्रावण्यां प्रौष्ठपद्यां वाप्य् उपाकृत्य यथाविधि  ।  
युक्तश् छन्दांस्य् अधीयीत मासान् विप्रो ऽर्धपञ्चमान्  ॥ म्न्_४।९५ ॥  
पुष्ये तु छन्दसां कुर्याद् बहिर् उत्सर्जनं द्विजः  ।  
माघशुक्लस्य वा प्राप्ते पूर्वाह्णे प्रथमे ऽहनि  ॥ म्न्_४।९६ ॥  
यथाशास्त्रं तु कृत्वैवम् उत्सर्गं छन्दसां बहिः  ।  
विरमेत् पक्षिणीं रात्रिं तद् एवैकम् अहर्निशम्  ॥ म्न्_४।९७ ॥  
अत ऊर्ध्वं तु छन्दांसि शुक्लेषु नियतः पठेत्  ।  
वेदाङ्गानि च सर्वाणि कृष्णपक्षेषु सम्पठेत्  ॥ म्न्_४।९८ ॥  
नाविस्पष्टम् अधीयीत न शूद्रजनसन्निधौ  ।  
न निशान्ते परिश्रान्तो ब्रह्माधीत्य पुनः स्वपेत्  ॥ म्न्_४।९९ ॥  
यथोदितेन विधिना नित्यं छन्दस्कृतं पठेत्  ।  
ब्रह्म छन्दस्कृतं चैव द्विजो युक्तो ह्य् अनापदि  ॥ म्न्_४।१०० ॥  
इमान् नित्यम् अनध्यायान् अधीयानो विवर्जयेत्  ।  
अध्यापनं च कुर्वाणः शिष्याणां विधिपूर्वकम्  ॥ म्न्_४।१०१ ॥  
कर्णश्रवे ऽनिले रात्रौ दिवा पांसुसमूहने  ।  
एतौ वर्षास्व् अनध्यायाव् अध्यायज्ञाः प्रचक्षते  ॥ म्न्_४।१०२ ॥  
विद्युत्स्तनितवर्षेषु महोल्कानां च सम्प्लवे  ।  
आकालिकम् अनध्यायम् एतेषु मनुर् अब्रवीत्  ॥ म्न्_४।१०३ ॥  
एतांस् त्व् अभ्युदितान् विद्याद् यदा प्रादुष्कृताग्निषु  ।  
तदा विद्याद् अनध्यायम् अनृतौ चाभ्रदर्शने  ॥ म्न्_४।१०४ ॥  
निर्घाते भूमिचलने ज्योतिषां चोपसर्जने  ।  
एतान् आकालिकान् विद्याद् अनध्यायान् ऋताव् अपि  ॥ म्न्_४।१०५ ॥  
प्रादुष्कृतेष्व् अग्निषु तु विद्युत्स्तनितनिःस्वने  ।  
सज्योतिः स्याद् अनध्यायः शेषे रात्रौ यथा दिवा  ॥ म्न्_४।१०६ ॥  
नित्यानध्याय एव स्याद् ग्रामेषु नगरेषु च  ।  
धर्मनैपुण्यकामानां पूतिगन्धे च सर्वदा  ॥ म्न्_४।१०७ ॥  
अन्तर्गतशवे ग्रामे वृषलस्य च सन्निधौ  ।  
अनध्यायो रुद्यमाने समवाये जनस्य च  ॥ म्न्_४।१०८ ॥  
उदके मध्यरात्रे च विण्मूत्रस्य विसर्जने  ।  
उच्छिष्टः श्राद्धभुक् चैव मनसापि न चिन्तयेत्  ॥ म्न्_४।१०९ ॥  
प्रतिगृह्य द्विजो विद्वान् एकोद्दिष्टस्य केतनम्  ।  
त्र्यहं न कीर्तयेद् ब्रह्म राज्ञो राहोश् च सूतके  ॥ म्न्_४।११० ॥  
यावद् एकानुदिष्टस्य गन्धो लेपश् च तिष्ठति  ।  
विप्रस्य विदुषो देहे तावद् ब्रह्म न कीर्तयेत्  ॥ म्न्_४।१११ ॥  
शयानः प्रौढपादश् च कृत्वा चैवावसक्थिकाम्  ।  
नाधीयीतामिषं जग्ध्वा सूतकान्नाद्यम् एव च  ॥ म्न्_४।११२ ॥  
नीहारे बाणशब्दे च सन्ध्ययोर् एव चोभयोः  ।  
अमावास्याचतुर्दश्योः पौर्णमास्यष्टकासु च  ॥ म्न्_४।११३ ॥  
अमावास्या गुरुं हन्ति शिष्यं हन्ति चतुर्दशी  ।  
ब्रह्माष्टकपौर्णमास्यौ तस्मात् ताः परिवर्जयेत्  ॥ म्न्_४।११४ ॥  
पांसुवर्षे दिशां दाहे गोमायुविरुते तथा  ।  
श्वखरोष्ट्रे च रुवति पङ्क्तौ च न पठेद् द्विजः  ॥ म्न्_४।११५ ॥  
नाधीयीत श्मशानान्ते ग्रामान्ते गोव्रजे ऽपि वा  ।  
वसित्वा मैथुनं वासः श्राद्धिकं प्रतिगृह्य च  ॥ म्न्_४।११६ ॥  
प्राणि वा यदि वाप्राणि यत् किं चिच् छ्राद्धिकं भवेत्  ।  
तद् आलभ्याप्य् अनध्यायः पाण्यास्यो हि द्विजः स्मृतः  ॥ म्न्_४।११७ ॥  
चोरैर् उपद्रुते ग्रामे सम्भ्रमे चाग्निकारिते  ।  
आकालिकम् अनध्यायं विद्यात् सर्वाद्भुतेषु च  ॥ म्न्_४।११८ ॥  
उपाकर्मणि चोत्सर्गे त्रिरात्रं क्षेपणं स्मृतम्  ।  
अष्टकासु त्व् अहोरात्रम् ऋत्वन्तासु च रात्रिषु  ॥ म्न्_४।११९ ॥  
नाधीयीताश्वम् आरूढो न वृक्षं न च हस्तिनम्  ।  
न नावं न खरं नोष्ट्रं नेरिणस्थो न यानगः  ॥ म्न्_४।१२० ॥  
न विवादे न कलहे न सेनायां न सङ्गरे  ।  
न भुक्तमात्रे नाजीर्णे न वमित्वा न शुक्तके  ॥ म्न्_४।१२१ ॥  
अतिथिं चाननुज्ञाप्य मारुते वाति वा भृशम्  ।  
रुधिरे च स्रुते गात्राच् छस्त्रेण च परिक्षते  ॥ म्न्_४।१२२ ॥  
सामध्वनाव् ऋग्यजुषी नाधीयीत कदा चन  ।  
वेदस्याधीत्य वाप्य् अन्तम् आरण्यकम् अधीत्य च  ॥ म्न्_४।१२३ ॥  
ऋग्वेदो देवदैवत्यो यजुर्वेदस् तु मानुषः  ।  
सामवेदः स्मृतः पित्र्यस् तस्मात् तस्याशुचिर् ध्वनिः  ॥ म्न्_४।१२४ ॥  
एतद् विद्वन्तो विद्वांसस् त्रयीनिष्कर्षम् अन्वहम्  ।  
क्रमतः पूर्वम् अभ्यस्य पश्चाद् वेदम् अधीयते  ॥ म्न्_४।१२५ ॥  
पशुमण्डूकमार्जार- श्वसर्पनकुलाखुभिः  ।  
अन्तरागमने विद्याद् अनध्यायम् अहर्निशम्  ॥ म्न्_४।१२६ ॥  
द्वाव् एव वर्जयेन् नित्यम् अनध्यायौ प्रयत्नतः  ।  
स्वाध्यायभूमिं चाशुद्धम् आत्मानं चाशुचिं द्विजः  ॥ म्न्_४।१२७ ॥  
अमावास्याम् अष्टमीं च पौर्णमासीं चतुर्दशीम्  ।  
ब्रह्मचारी भवेन् नित्यम् अप्य् ऋतौ स्नातको द्विजः  ॥ म्न्_४।१२८ ॥  
न स्नानम् आचरेद् भुक्त्वा नातुरो न महानिशि  ।  
न वासोभिः सहाजस्रं नाविज्ञाते जलाशये  ॥ म्न्_४।१२९ ॥  
देवतानां गुरो राज्ञः स्नातकाचार्ययोस् तथा  ।  
नाक्रामेत् कामतश् छायां बभ्रुणो दीक्षितस्य च  ॥ म्न्_४।१३० ॥  
मध्यन्दिने ऽर्धरात्रे च श्राद्धं भुक्त्वा च सामिषम्  ।  
सन्ध्ययोर् उभयोश् चैव न सेवेत चतुष्पथम्  ॥ म्न्_४।१३१ ॥  
उद्वर्तनम् अपस्नानं विण्मूत्रे रक्तम् एव च  ।  
श्लेश्मनिष्ठ्यूतवान्तानि नाधितिष्ठेत् तु कामतः  ॥ म्न्_४।१३२ ॥  
वैरिणं नोपसेवेत सहायं चैव वैरिणः  ।  
अधार्मिकं तस्करं च परस्यैव च योषितं  ॥ म्न्_४।१३३ ॥  
न हीदृशम् अनायुष्यं लोके किं चन विद्यते  ।  
यादृशं पुरुषस्येह परदारोपसेवनम्  ॥ म्न्_४।१३४ ॥  
क्षत्रियं चैव सर्पं च ब्राह्मणं च बहुश्रुतम्  ।  
नावमन्येत वै भूष्णुः कृशान् अपि कदा चन  ॥ म्न्_४।१३५ ॥  
एतत् त्रयं हि पुरुषं निर्दहेद् अवमानितम्  ।  
तस्माद् एतत् त्रयं नित्यं नावमन्येत बुद्धिमान्  ॥ म्न्_४।१३६ ॥  
नात्मानम् अवमन्येत पुर्वाभिर् असमृद्धिभिः  ।  
आ मृत्योः श्रियम् अन्विच्छेन् नैनां मन्येत दुर्लभाम्  ॥ म्न्_४।१३७ ॥  
सत्यं ब्रूयात् प्रियं ब्रूयान् न ब्रूयात् सत्यम् अप्रियम्  ।  
प्रियं च नानृतं ब्रूयाद् एष धर्मः सनातनः  ॥ म्न्_४।१३८ ॥  
भद्रं भद्रम् इति ब्रूयाद् भद्रम् इत्य् एव वा वदेत्  ।  
शुष्कवैरं विवादं च न कुर्यात् केन चित् सह  ॥ म्न्_४।१३९ ॥  
नातिकल्यं नातिसायं नातिमध्यन्दिने स्थिते  ।  
नाज्ञातेन समं गच्छेन् नैको न वृषलैः सह  ॥ म्न्_४।१४० ॥  
हीनाङ्गान् अतिरिक्ताङ्गान् विद्याहीनान् वयोऽधिकान्  ।  
रूपद्रविणहीनांश् च जातिहीनांश् च नाक्षिपेत्  ॥ म्न्_४।१४१ ॥  
न स्पृशेत् पाणिनोच्छिष्टो विप्रो गोब्राह्मणानलाण्  ।  
न चापि पश्येद् अशुचिः सुस्थो ज्योतिर्गणान् दिवा  ॥ म्न्_४।१४२ ॥  
स्पृष्ट्वैतान् अशुचिर् नित्यम् अद्भिः प्राणान् उपस्पृशेत्  ।  
गात्राणि चैव सर्वाणि नाभिं पाणितलेन तु  ॥ म्न्_४।१४३ ॥  
अनातुरः स्वानि खानि न स्पृशेद् अनिमित्ततः  ।  
रोमाणि च रहस्यानि सर्वाण्य् एव विवर्जयेत्  ॥ म्न्_४।१४४ ॥  
मङ्गलाचारयुक्तः स्यात् प्रयतात्मा जितेन्द्रियः  ।  
जपेच् च जुहुयाच् चैव नित्यम् अग्निम् अतन्द्रितः  ॥ म्न्_४।१४५ ॥  
मङ्गलाचारयुक्तानां नित्यं च प्रयतात्मनाम्  ।  
जपतां जुह्वतां चैव विनिपातो न विद्यते  ॥ म्न्_४।१४६ ॥  
वेदम् एवाभ्यसेन् नित्यं यथाकालम् अतन्द्रितः  ।  
तं ह्य् अस्याहुः परं धर्मम् उपधर्मो ऽन्य उच्यते  ॥ म्न्_४।१४७ ःः  
वेदाभ्यासेन सततं शौचेन तपसैव च  ।  
अद्रोहेण च भूतानां जातिं स्मरति पौर्विकीम्  ॥ म्न्_४।१४८ ॥  
पौर्विकीं संस्मरन् जातिं ब्रह्मैवाभ्यस्यते पुनः  ।  
ब्रह्माभ्यासेन चाजस्रम् अनन्तं सुखम् अश्नुते  ॥ म्न्_४।१४९ ॥  
सावित्राञ् शान्तिहोमांश् च कुर्यात् पर्वसु नित्यशः  ।  
पितॄंश् चैवाष्टकास्व् अर्चेन् नित्यम् अन्वष्टकासु च  ॥ म्न्_४।१५० ॥  
दूराद् आवसथान् मूत्रं दूरात् पादावसेचनम्  ।  
उच्छिष्टान्ननिषेकं च दूराद् एव समाचरेत्  ॥ म्न्_४।१५१ ॥  
मैत्रं प्रसाधनं स्नानं दन्तधावनम् अञ्जनम्  ।  
पूर्वाह्ण एव कुर्वीत देवतानां च पूजनम्  ॥ म्न्_४।१५२ ॥  
दैवतान्य् अभिगच्छेत् तु धार्मिकांश् च द्विजोत्तमान्  ।  
ईश्वरं चैव रक्षार्थं गुरून् एव च पर्वसु  ॥ म्न्_४।१५३ ॥  
अभिवादयेद् वृद्धांश् च दद्याच् चैवासनं स्वकम्  ।  
कृताञ्जलिर् उपासीत गच्छतः पृष्ठतो ऽन्वियात्  ॥ म्न्_४।१५४ ॥  
श्रुतिस्मृत्युदितं सम्यङ् निबद्धं स्वेषु कर्मसु  ।  
धर्ममूलं निषेवेत सदाचारम् अतन्द्रितः  ॥ म्न्_४।१५५ ॥  
आचाराल् लभते ह्य् आयुर् आचाराद् ईप्सिताः प्रजाः  ।  
आचाराद् धनम् अक्षय्यम् आचारो हन्त्य् अलक्षणम्  ॥ म्न्_४।१५६ ॥  
दुराचारो हि पुरुषो लोके भवति निन्दितः  ।  
दुःखभागी च सततं व्याधितो ऽल्पायुर् एव च  ॥ म्न्_४।१५७ ॥  
सर्वलक्षणहीनो ऽपि यः सदाचारवान् नरः  ।  
श्रद्दधानो ऽनसूयश् च शतं वर्षाणि जीवति  ॥ म्न्_४।१५८ ॥  
यद् यत् परवशं कर्म तत् तद् यत्नेन वर्जयेत्  ।  
यद् यद् आत्मवशं तु स्यात् तत् तत् सेवेत यत्नतः  ॥ म्न्_४।१५९ ॥  
सर्वं परवशं दुःखं सर्वम् आत्मवशं सुखम्  ।  
एतद् विद्यात् समासेन लक्षणं सुखदुःखयोः  ॥ म्न्_४।१६० ॥  
यत् कर्म कुर्वतो ऽस्य स्यात् परितोषो ऽन्तरात्मनः  ।  
तत् प्रयत्नेन कुर्वीत विपरीतं तु वर्जयेत्  ॥ म्न्_४।१६१ ॥  
आचार्यं च प्रवक्तारं पितरं मातरं गुरुम्  ।  
न हिंस्याद् ब्राह्मणान् गाश् च सर्वांश् चैव तपस्विनः  ॥ म्न्_४।१६२ ॥  
नास्तिक्यं वेदनिन्दां च देवतानां च कुत्सनम्  ।  
द्वेषं दम्भं च मानं च क्रोधं तैक्ष्ण्यं च वर्जयेत्  ॥ म्न्_४।१६३ ॥  
परस्य दण्डं नोद्यच्छेत् क्रुद्धो नैनं निपातयेत्  ।  
अन्यत्र पुत्राच् छिष्याद् वा शिष्ट्यर्थं ताडयेत् तु तौ  ॥ म्न्_४।१६४ ॥  
ब्राह्मणायावगुर्यैव द्विजातिर् वधकाम्यया  ।  
शतं वर्षाणि तामिस्रे नरके परिवर्तते  ॥ म्न्_४।१६५ ॥  
ताडयित्वा तृणेनापि संरम्भान् मतिपूर्वकम्  ।  
एकविंशतीम् आजातीः पापयोनिषु जायते  ॥ म्न्_४।१६६ ॥  
अयुध्यमानस्योत्पाद्य ब्राह्मणस्यासृग् अङ्गतः  ।  
दुःखं सुमहद् आप्नोति प्रेत्याप्राज्ञतया नरः  ॥ म्न्_४।१६७ ॥  
शोणितं यावतः पांसून् सङ्गृह्णाति महीतलात्  ।  
तावतो ऽब्दान् अमुत्रान्यैः शोणितोत्पादको ऽद्यते  ॥ म्न्_४।१६८ ॥  
न कदा चिद् द्विजे तस्माद् विद्वान् अवगुरेद् अपि  ।  
न ताडयेत् तृणेनापि न गात्रात् स्रावयेद् असृक्  ॥ म्न्_४।१६९ ॥  
अधार्मिको नरो यो हि यस्य चाप्य् अनृतं धनम्  ।  
हिंसारतश् च यो नित्यं नेहासौ सुखम् एधते  ॥ म्न्_४।१७० ॥  
न सीदन्न् अपि धर्मेण मनो ऽधर्मे निवेशयेत्  ।  
अधार्मिकानां पापानाम् आशु पश्यन् विपर्ययम्  ॥ म्न्_४।१७१ ॥  
नाधर्मश् चरितो लोके सद्यः फलति गौर् इव  ।  
शनैर् आवर्त्यमानस् तु कर्तुर् मूलानि कृन्तति  ॥ म्न्_४।१७२ ॥  
यदि नात्मनि पुत्रेषु न चेत् पुत्रेषु नप्तृषु  ।  
न त्व् एव तु कृतो ऽधर्मः कर्तुर् भवति निष्फलः  ॥ म्न्_४।१७३ ॥  
अधर्मेणैधते तावत् ततो भद्राणि पश्यति  ।  
ततः सपत्नान् जयति समूलस् तु विनश्यति  ॥ म्न्_४।१७४ ॥  
सत्यधर्मार्यवृत्तेषु शौचे चैवारमेत् सदा  ।  
शिष्यांश् च शिष्याद् धर्मेण वाग्बाहूदरसंयतः  ॥ म्न्_४।१७५ ॥  
परित्यजेद् अर्थकामौ यौ स्यातां धर्मवर्जितौ  ।  
धर्मं चाप्य् असुखोदर्कं लोकसङ्क्रुष्टम् एव च  ॥ म्न्_४।१७६ ॥  
न पाणिपादचपलो न नेत्रचपलो ऽनृजुः  ।  
न स्याद् वाक्चपलश् चैव न परद्रोहकर्मधीः  ॥ म्न्_४।१७७ ॥  
येनास्य पितरो याता येन याताः पितामहाः  ।  
तेन यायात् सतां मार्गं तेन गच्छन् न रिष्यति  ॥ म्न्_४।१७८ ॥  
ऋत्विक्पुरोहिताचार्यैर् मातुलातिथिसंश्रितैः  ।  
बालवृद्धातुरैर् वैद्यैर् ज्ञातिसम्बन्धिबान्धवैः  ॥ म्न्_४।१७९ ॥  
मातापितृभ्यां जामीभिर् भ्रात्रा पुत्रेण भार्यया  ।  
दुहित्रा दासवर्गेण विवादं न समाचरेत्  ॥ म्न्_४।१८० ॥  
एतैर् विवादान् सन्त्यज्य सर्वपापैः प्रमुच्यते  ।  
एतैर् जितैश् च जयति सर्वांल् लोकान् इमान् गृही  ॥ म्न्_४।१८१ ॥  
आचार्यो ब्रह्मलोकेशः प्राजापत्ये पिता प्रभुः  ।  
अतिथिस् त्व् इन्द्रलोकेशो देवलोकस्य च र्त्विजः  ॥ म्न्_४।१८२ ॥  
जामयो ऽप्सरसां लोके वैश्वदेवस्य बान्धवाः  ।  
सम्बन्धिनो ह्य् अपां लोके पृथिव्यां मातृमातुलौ  ॥ म्न्_४।१८३ ॥  
आकाशेशास् तु विज्ञेया बालवृद्धकृशातुराः  ।  
भ्राता ज्येष्ठः समः पित्रा भार्या पुत्रः स्वका तनुः  ॥ म्न्_४।१८४ ॥  
छाया स्वो दासवर्गश् च दुहिता कृपणं परम्  ।  
तस्माद् एतैर् अधिक्षिप्तः सहेतासञ्ज्वरः सदा  ॥ म्न्_४।१८५ ॥  
प्रतिग्रहसमर्थो ऽपि प्रसङ्गं तत्र वर्जयेत्  ।  
प्रतिग्रहेण ह्य् अस्याशु ब्राह्मं तेजः प्रशाम्यति  ॥ म्न्_४।१८६ ॥  
न द्रव्याणाम् अविज्ञाय विधिं धर्म्यं प्रतिग्रहे  ।  
प्राज्ञः प्रतिग्रहं कुर्याद् अवसीदन्न् अपि क्षुधा  ॥ म्न्_४।१८७ ॥  
हिरण्यं भूमिम् अश्वं गाम् अन्नं वासस् तिलान् घृतम्  ।  
प्रतिगृह्णन्न् अविद्वांस् तु भस्मीभवति दारुवत्  ॥ म्न्_४।१८८ ॥  
हिरण्यम् आयुर् अन्नं च भूर् गौश् चाप्य् ओषतस् तनुम्  ।  
अश्वश् चक्षुस् त्वचं वासो घृतं तेजस् तिलाह् प्रजाः  ॥ म्न्_४।१८९ ॥  
अतपास् त्व् अनधीयानः प्रतिग्रहरुचिर् द्विजः  ।  
अम्भस्य् अश्मप्लवेनेव सह तेनैव मज्जति  ॥ म्न्_४।१९० ॥  
तस्माद् अविद्वान् बिभियाद् यस्मात् तस्मात् प्रतिग्रहात्  ।  
स्वल्पकेनाप्य् अविद्वान् हि पङ्के गौर् इव सीदति  ॥ म्न्_४।१९१ ॥  
न वार्य् अपि प्रयच्छेत् तु बैडालव्रतिके द्विजे  ।  
न बकव्रतिके पापे नावेदविदि धर्मवित्  ॥ म्न्_४।१९२ ॥  
त्रिष्व् अप्य् एतेषु दत्तं हि विधिनाप्य् अर्जितं धनम्  ।  
दातुर् भवत्य् अनर्थाय परत्रादातुर् एव च  ॥ म्न्_४।१९३ ॥  
यथा प्लवेनाउपलेन निमज्जत्य् उदके तरन्  ।  
तथा निमज्जतो ऽधस्ताद् अज्ञौ दातृप्रतीच्छकौ  ॥ म्न्_४।१९४ ॥  
धर्मध्वजी सदा लुब्धश् छाद्मिको लोकदम्भकः  ।  
बैडालव्रतिको ज्ञेयो हिंस्रः सर्वाभिसन्धकः  ॥ म्न्_४।१९५ ॥  
अधोदृष्टिर् नैष्कृतिकः स्वार्थसाधनतत्परः  ।  
शठो मिथ्याविनीतश् च बकव्रतचरो द्विजः  ॥ म्न्_४।१९६[१९७म्] ॥  
ये बकव्रतिनो विप्रा ये च मार्जारलिङ्गिनः  ।  
ते पतन्त्य् अन्धतामिस्रे तेन पापेन कर्मणा  ॥ म्न्_४।१९७[१९८म्] ॥  
न धर्मस्यापदेशेन पापं कृत्वा व्रतं चरेत्  ।  
व्रतेन पापं प्रच्छाद्य कुर्वन् स्त्रीशूद्रदम्भनम्  ॥ म्न्_४।१९८[१९९म्] ॥  
प्रेत्येह चेदृशा विप्रा गर्ह्यन्ते ब्रह्मवादिभिः  ।  
छद्मना चरितं यच् च व्रतं रक्षांसि गच्छति  ॥ म्न्_४।१९९[२००म्] ॥  
अलिङ्गी लिङ्गिवेषेण यो वृत्तिम् उपजीवति  ।  
स लिङ्गिनां हरत्य् एनस् तिर्यग्योनौ च जायते  ॥ म्न्_४।२००[२०१म्] ॥  
परकीयनिपानेषु न स्नायाद् धि कदा चन  ।  
निपानकर्तुः स्नात्वा तु दुष्कृतांशेन लिप्यते  ॥ म्न्_४।२०१[२०२म्] ॥  
यानशय्यासनान्य् अस्य कूपोद्यानगृहाणि च  ।  
अदत्तान्य् उपयुञ्जान एनसः स्यात् तुरीयभाक्  ॥ म्न्_४।२०२[२०३म्] ॥  
नदीषु देवखातेषु तडागेषु सरःसु च  ।  
स्नानं समाचरेन् नित्यं गर्तप्रस्रवणेषु च  ॥ म्न्_४।२०३[२०४म्] ॥  
यमान् सेवेत सततं न नित्यं नियमान् बुधः  ।  
यमान् पतत्य् अकुर्वाणो नियमान् केवलान् भजन्  ॥ म्न्_४।२०४[२०५म्] ॥  
नाश्रोत्रियतते यज्ञे ग्रामयाजिकृते तथा  ।  
स्त्रिया क्लीबेन च हुते भुञ्जीत ब्राह्मणः क्व चित्  ॥ म्न्_४।२०५[२०६म्] ॥  
अश्लीकम् एतत् साधूनां यत्र जुह्वत्य् अमी हविः  ।  
प्रतीपम् एतद् देवानां तस्मात् तत् परिवर्जयेत्  ॥ म्न्_४।२०६[२०७म्] ॥  
मत्तक्रुद्धातुराणां च न भुञ्जीत कदा चन  ।  
केशकीटावपन्नं च पदा स्पृष्टं च कामतः  ॥ म्न्_४।२०७[२०८म्] ॥  
भ्रूणघ्नावेक्षितं चैव संस्पृष्टं चाप्य् उदक्यया  ।  
पतत्रिणावलीढं च शुना संस्पृष्टम् एव च  ॥ म्न्_४।२०८[२०९म्] ॥  
गवा चान्नम् उपघ्रातं घुष्टान्नं च विशेषतः  ।  
गणान्नं गणिकान्नं च विदुषा च जुगुप्सितम्  ॥ म्न्_४।२०९[२१०म्] ॥  
स्तेनगायनयोश् चान्नं तक्ष्णो वार्धुषिकस्य च  ।  
दीक्षितस्य कदर्यस्य बद्धस्य निगडस्य च  ॥ म्न्_४।२१०[२११म्] ॥  
अभिशस्तस्य षण्ढस्य पुंश्चल्या दाम्भिकस्य च  ।  
शुक्तं पर्युषितं चैव शूद्रस्योच्छिष्टम् एव च  ॥ म्न्_४।२११[२१२म्] ॥  
चिकित्सकस्य मृगयोः क्रूरस्योच्छिष्टभोजिनः  ।  
उग्रान्नं सूतिकान्नं च पर्याचान्तम् अनिर्दशम्  ॥ म्न्_४।२१२[२१३म्] ॥  
अनर्चितं वृथामांसम् अवीरायाश् च योषितः  ।  
द्विषदन्नं नगर्यन्नं पतितान्नम् अवक्षुतम्  ॥ म्न्_४।२१३[२१४म्] ॥  
पिशुनानृतिनोश् चान्नं क्रतुविक्रयिणस् तथा  ।  
शैलूषतुन्नवायान्नं कृतघ्नस्यान्नम् एव च  ॥ म्न्_४।२१४[२१५म्] ॥  
कर्मारस्य निषादस्य रङ्गावतारकस्य च  ।  
सुवर्णकर्तुर् वेणस्य शस्त्रविक्रयिणस् तथा  ॥ म्न्_४।२१५[२१६म्] ॥  
श्ववतां शौण्डिकानां च चैलनिर्णेजकस्य च  ।  
रञ्जकस्य नृशंसस्य यस्य चोपपतिर् गृहे  ॥ म्न्_४।२१६[२१७म्] ॥  
मृष्यन्ति ये चोपपतिं स्त्रीजितानां च सर्वशः  ।  
अनिर्दशं च प्रेतान्नम् अतुष्टिकरम् एव च  ॥ म्न्_४।२१७[२१८म्] ॥  
राजान्नं तेज आदत्ते शूद्रान्नं ब्रह्मवर्चसम्  ।  
आयुः सुवर्णकारान्नं यशश् चर्मावकर्तिनः  ॥ म्न्_४।२१८[२१९म्] ॥  
कारुकान्नं प्रजां हन्ति बलं निर्णेजकस्य च  ।  
गणान्नं गणिकान्नं च लोकेभ्यः परिकृन्तति  ॥ म्न्_४।२१९[२२०म्] ॥  
पूयं चिकित्सकस्यान्नं पुंश्चल्यास् त्व् अन्नम् इन्द्रियम्  ।  
विष्ठा वार्धुषिकस्यान्नं शस्त्रविक्रयिणो मलम्  ॥ म्न्_४।२२०[२२१म्] ॥  
य एते ऽन्ये त्व् अभोज्यान्नाः क्रमशः परिकीर्तिताः  ।  
तेषां त्वगस्थिरोमाणि वदन्त्य् अन्नं मनीषिणः  ॥ म्न्_४।२२१[२२२म्] ॥  
भुक्त्वातो ऽन्यतम् अस्यान्नम् अमत्या क्षपणं त्र्यहम्  ।  
मत्या भुक्त्वाचरेत् कृच्छ्रं रेतोविण्मूत्रम् एव च  ॥ म्न्_४।२२२[२२३म्] ॥  
नाद्याच् छूद्रस्य पक्वान्नं विद्वान् अश्राद्धिनो द्विजः  ।  
आददीतामम् एवास्माद् अवृत्ताव् एकरात्रिकम्  ॥ म्न्_४।२२३[२२४म्] ॥  
श्रोत्रियस्य कदर्यस्य वदान्यस्य च वार्धुषेः  ।  
मीमांसित्वोभयं देवाः समम् अन्नम् अकल्पयन्  ॥ म्न्_४।२२४[२२५म्] ॥  
तान् प्रजापतिर् आहैत्य मा कृध्वं विषमं समम्  ।  
श्रद्धापूतं वदान्यस्य हतम् अश्रद्धयेतरत्  ॥ म्न्_४।२२५[२२६म्] ॥  
श्रद्धयेष्टं च पूर्तं च नित्यं कुर्याद् अतन्द्रितः  ।  
श्रद्धाकृते ह्य् अक्षये ते भवतः स्वागतैर् धनैः  ॥ म्न्_४।२२६[२२७म्] ॥  
दानधर्मं निषेवेत नित्यम् ऐष्टिकपौर्तिकम्  ।  
परितुष्टेन भावेन पात्रम् आसाद्य शक्तितः  ॥ म्न्_४।२२७[२२८म्] ॥  
यत् किं चिद् अपि दातव्यं याचितेनानसूयया  ।  
उत्पत्स्यते हि तत् पात्रं यत् तारयति सर्वतः  ॥ म्न्_४।२२८[२२९म्] ॥  
वारिदस् तृप्तिम् आप्नोति सुखम् अक्षय्यम् अन्नदः  ।  
तिलप्रदः प्रजाम् इष्टां दीपदश् चक्षुर् उत्तमम्  ॥ म्न्_४।२२९[२३०म्] ॥  
भूमिदो भूमिम् आप्नोति दीर्घम् आयुर् हिरण्यदः  ।  
गृहदो ऽग्र्याणि वेश्मानि रूप्यदो रूपम् उत्तमम्  ॥ म्न्_४।२३०[२३१म्] ॥  
वासोदश् चन्द्रसालोक्यम् अश्विसालोक्यम् अश्वदः  ।  
अनडुहः श्रियं पुष्टां गोदो ब्रध्नस्य विष्टपम्  ॥ म्न्_४।२३१[२३२म्] ॥  
यानशय्याप्रदो भार्याम् ऐश्वर्यम् अभयप्रदः  ।  
धान्यदः शाश्वतं सौख्यं ब्रह्मदो ब्रह्मसार्ष्टिताम्  ॥ म्न्_४।२३२[२३३म्] ॥  
सर्वेषाम् एव दानानां ब्रह्मदानं विशिष्यते  ।  
वार्यन्नगोमहीवासस्- तिलकाञ्चनसर्पिषाम्  ॥ म्न्_४।२३३[२३४म्] ॥  
येन येन तु भावेन यद् यद् दानं प्रयच्छति  ।  
तत् तत् तेनैव भावेन प्राप्नोति प्रतिपूजितः  ॥ म्न्_४।२३४[२३५म्] ॥  
यो ऽर्चितं प्रतिगृह्णाति ददात्य् अर्चितम् एव वा  ।  
ताव् उभौ गच्छतः स्वर्गं नरकं तु विपर्यये  ॥ म्न्_४।२३५[२३६म्] ॥  
न विस्मयेत तपसा वदेद् इष्ट्वा च नानृतम्  ।  
नार्तो ऽप्य् अपवदेद् विप्रान् न दत्त्वा परिकीर्तयेत्  ॥ म्न्_४।२३६[२३७म्] ॥  
यज्ञो ऽनृतेन क्षरति तपः क्षरति विस्मयात्  ।  
आयुर् विप्रापवादेन दानं च परिकीर्तनात्  ॥ म्न्_४।२३७[२३८म्] ॥  
धर्मं शनैः सञ्चिनुयाद् वल्मीकम् इव पुत्तिकाः  ।  
परलोकसहायार्थं सर्वभूतान्य् अपीडयन्  ॥ म्न्_४।२३८[२३९म्] ॥  
नामुत्र हि सहायार्थं पिता माता च तिष्ठतः  ।  
न पुत्रदारं न ज्ञातिर् धर्मस् तिष्ठति केवलः  ॥ म्न्_४।२३९[२४०म्] ॥  
एकः प्रजायते जन्तुर् एक एव प्रलीयते  ।  
एको ऽनुभुङ्क्ते सुकृतम् एक एव च दुष्कृतम्  ॥ म्न्_४।२४०[२४१म्] ॥  
मृतं शरीरम् उत्सृज्य काष्ठलोष्टसमं क्षितौ  ।  
विमुखा बान्धवा यान्ति धर्मस् तम् अनुगच्छति  ॥ म्न्_४।२४१[२४२म्] ॥  
तस्माद् धर्मं सहायार्थं नित्यं सञ्चिनुयाच् छनैः  ।  
धर्मेण हि सहायेन तमस् तरति दुस्तरम्  ॥ म्न्_४।२४२[२४३म्] ॥  
धर्मप्रधानं पुरुषं तपसा हतकिल्बिषम्  ।  
परलोकं नयत्य् आशु भास्वन्तं खशरीरिणम्  ॥ म्न्_४।२४३[२४४म्] ॥  
उत्तमैर् उत्तमैर् नित्यं सम्बन्धान् आचरेत् सह  ।  
निनीषुः कुलम् उत्कर्षम् अधमान् अधमांस् त्यजेत्  ॥ म्न्_४।२४४[२४५म्] ॥  
उत्तमान् उत्तमान् एव गच्छन् हीनांस् तु वर्जयन्  ।  
ब्राह्मणः श्रेष्ठताम् एति प्रत्यवायेन शूद्रताम्  ॥ म्न्_४।२४५[२४६म्] ॥  
दृढकारी मृदुर् दान्तः क्रूराचारैर् असंवसन्  ।  
अहिंस्रो दमदानाभ्यां जयेत् स्वर्गं तथाव्रतः  ॥ म्न्_४।२४६[२४७म्] ॥  
एधोदकं मूलफलम् अन्नम् अभ्युद्यतं च यत्  ।  
सर्वतः प्रतिगृह्णीयान् मध्व् अथाभयदक्षिणाम्  ॥ म्न्_४।२४७[२४८म्] ॥  
आहृताभ्युद्यतां भिक्षां पुरस्ताद् अप्रचोदिताम्  ।  
मेने प्रजापतिर् ग्राह्याम् अपि दुष्कृतकर्मणः  ॥ म्न्_४।२४८[२४९म्] ॥  
नाश्नन्ति पितरस् तस्य दशवर्षाणि पञ्च च  ।  
न च हव्यं वहत्य् अग्निर् यस् ताम् अभ्यवमन्यते  ॥ म्न्_४।२४९[२५०म्] ॥  
शय्यां गृहान् कुशान् गन्धान् अपः पुष्पं मणीन् दधि  ।  
धाना मत्स्यान् पयो मांसं शाकं चैव न निर्णुदेत्  ॥ म्न्_४।२५०[२५१म्] ॥  
गुरून् भृत्यांश् चोज्जिहीर्षन्न् अर्चिष्यन् देवतातिथीन्  ।  
सर्वतः प्रतिगृह्णीयान् न तु तृप्येत् स्वयं ततः  ॥ म्न्_४।२५१[२५२म्] ॥  
गुरुषु त्व् अभ्यतीतेषु विना वा तैर् गृहे वसन्  ।  
आत्मनो वृत्तिम् अन्विच्छन् गृह्णीयात् साधुतः सदा  ॥ म्न्_४।२५२[२५३म्] ॥  
आर्धिकः कुलमित्रं च गोपालो दासनापितौ  ।  
एते शूद्रेषु भोज्यान्ना याश् चात्मानं निवेदयेत्  ॥ म्न्_४।२५३[२५४म्] ॥  
यादृशो ऽस्य भवेद् आत्मा यादृशं च चिकीर्षितम्  ।  
यथा चोपचरेद् एनं तथात्मानं निवेदयेत्  ॥ म्न्_४।२५४[२५५म्] ॥  
यो ऽन्यथा सन्तम् आत्मानम् अन्यथा सत्सु भाषते  ।  
स पापकृत्तमो लोके स्तेन आत्मापहारकः  ॥ म्न्_४।२५५[२५६म्] ॥  
वाच्य् अर्था नियताः सर्वे वाङ्गूला वाग्विनिःसृताः  ।  
तांस् तु यः स्तेनयेद् वाचं स सर्वस्तेयकृन् नरः  ॥ म्न्_४।२५६[२५७म्] ॥  
महर्षिपितृदेवानां गत्वानृण्यं यथाविधि  ।  
पुत्रे सर्वं समासज्य वसेन् माध्यस्थ्यम् आश्रितः  ॥ म्न्_४।२५७[२५८म्] ॥  
एकाकी चिन्तयेन् नित्यं विविक्ते हितम् आत्मनः  ।  
एकाकी चिन्तयानो हि परं श्रेयो ऽधिगच्छति  ॥ म्न्_४।२५८[२५९म्] ॥  
एषोदिता गृहस्थस्य वृत्तिर् विप्रस्य शाश्वती  ।  
स्नातकव्रतकल्पश् च सत्त्ववृद्धिकरः शुभः  ॥ म्न्_४।२५९[२६०म्] ॥  
अनेन विप्रो वृत्तेन वर्तयन् वेदशास्त्रवित्  ।  
व्यपेतकल्मषो नित्यं ब्रह्मलोके महीयते  ॥ म्न्_४।२६०[२६१म्] ॥  
श्रुत्वैतान् ऋषयो धर्मान् स्नातकस्य यथोदितान्  ।  
इदम् ऊचुर् महात्मानम् अनलप्रभवं भृगुम्  ॥ म्न्_५।१ ॥  
एवं यथोक्तं विप्राणां स्वधर्मम् अनुतिष्ठताम्  ।  
कथं मृत्युः प्रभवति वेदशास्त्रविदां प्रभो  ॥ म्न्_५।२ ॥  
स तान् उवाच धर्मात्मा महर्षीन् मानवो भृगुः  ।  
श्रूयतां येन दोषेण मृत्युर् विप्रान् जिघांसति  ॥ म्न्_५।३ ॥  
अनभ्यासेन वेदानाम् आचारस्य च वर्जनात्  ।  
आलस्याद् अन्नदोषाच् च मृत्युर् विप्राञ् जिघांसति  ॥ म्न्_५।४ ॥  
लशुनं गृञ्जनं चैव पलाण्डुं कवकानि च  ।  
अभक्ष्याणि द्विजातीनाम् अमेध्यप्रभवानि च  ॥ म्न्_५।५ ॥  
लोहितान् वृक्षनिर्यासान् वृश्चनप्रभवांस् तथा  ।  
शेलुं गव्यं च पेयूषं प्रयत्नेन विवर्जयेत्  ॥ म्न्_५।६ ॥  
वृथा कृसरसंयावं पायसापूपम् एव च  ।  
अनुपाकृतमांसानि देवान्नानि हवींषि च  ॥ म्न्_५।७ ॥  
अनिर्दशाया गोः क्षीरम् औष्ट्रम् ऐकशफं तथा  ।  
आविकं सन्धिनीक्षीरं विवत्सायाश् च गोः पयः  ॥ म्न्_५।८ ॥  
आरण्यानां च सर्वेषां मृगाणां माहिषं विना  ।  
स्त्रीक्षीरं चैव वर्ज्यानि सर्वशुक्तानि चैव हि  ॥ म्न्_५।९ ॥  
दधि भक्ष्यं च शुक्तेषु सर्वं च दधिसम्भवम्  ।  
यानि चैवाभिषूयन्ते पुष्पमूलफलैः शुभैः  ॥ म्न्_५।१० ॥  
क्रव्यादाञ् शकुनान् सर्वांस् तथा ग्रामनिवासिनः  ।  
अनिर्दिष्टांश् चैकशफांष् टिट्टिभं च विवर्जयेत्  ॥ म्न्_५।११ ॥  
कलविङ्कं प्लवं हंसं चक्राह्वं ग्रामकुक्कुटम्  ।  
सारसं रज्जुवालं च दात्यूहं शुकसारिके  ॥ म्न्_५।१२ ॥  
प्रतुदाञ् जालपादांश् च कोयष्टिनखविष्किरान्  ।  
निमज्जतश् च मत्स्यादान् सौनं वल्लूरम् एव च  ॥ म्न्_५।१३ ॥  
बकं चैव बलाकां च काकोलं खञ्जरीटकम्  ।  
मत्स्यादान् विड्वराहांश् च मत्स्यान् एव च सर्वशः  ॥ म्न्_५।१४ ॥  
यो यस्य मांसम् अश्नाति स तन्मांसाद उच्यते  ।  
मत्स्यादः सर्वमांसादस् तस्मान् मत्स्यान् विवर्जयेत्  ॥ म्न्_५।१५ ॥  
पाठीनरोहिताव् आद्यौ नियुक्तौ हव्यकव्ययोः  ।  
राजीवान् सिंहतुण्डाश् च सशल्काश् चैव सर्वशः  ॥ म्न्_५।१६ ॥  
न भक्षयेद् एकचरान् अज्ञातांश् च मृगद्विजान्  ।  
भक्ष्येष्व् अपि समुद्दिष्टान् सर्वान् पञ्चनखांस् तथा  ॥ म्न्_५।१७ ॥  
श्वाविधं शल्यकं गोधां खड्गकूर्मशशांस् तथा  ।  
भक्ष्यान् पञ्चनखेष्व् आहुर् अनुष्ट्रांश् चैकतोदतह्  ॥ म्न्_५।१८ ॥  
छत्राकं विड्वराहं च लशुनं ग्रामकुक्कुटम्  ।  
पलाण्डुं गृञ्जनं चैव मत्या जग्ध्वा पतेद् द्विजः  ॥ म्न्_५।१९ ॥  
अमत्यैतानि षड् जग्ध्वा कृच्छ्रं सान्तपनं चरेत्  ।  
यतिचान्द्रायाणं वापि शेषेषूपवसेद् अहः  ॥ म्न्_५।२० ॥  
संवत्सरस्यैकम् अपि चरेत् कृच्छ्रं द्विजोत्तमः  ।  
अज्ञातभुक्तशुद्ध्यर्थं ज्ञातस्य तु विषेशतः  ॥ म्न्_५।२१ ॥  
यज्ञार्थं ब्राह्मणैर् वध्याः प्रशस्ता मृगपक्षिणः  ।  
भृत्यानां चैव वृत्त्यर्थम् अगस्त्यो ह्य् आचरत् पुरा  ॥ म्न्_५।२२ ॥  
बभूवुर् हि पुरोडाशा भक्ष्याणां मृगपक्षिणाम्  ।  
पुराणेष्व् अपि यज्ञेषु ब्रह्मक्षत्रसवेषु च  ॥ म्न्_५।२३ ॥  
यत् किं चित् स्नेहसंयुक्तं भक्ष्यं भोज्यम् अगर्हितम्  ।  
तत् पर्युषितम् अप्य् आद्यं हविःशेषं च यद् भवेत्  ॥ म्न्_५।२४ ॥  
चिरस्थितम् अपि त्व् आद्यम् अस्नेहाक्तं द्विजातिभिः  ।  
यवगोधूमजं सर्वं पयसश् चैव विक्रिया  ॥ म्न्_५।२५ ॥  
एतद् उक्तं द्विजातीनां भक्ष्याभक्ष्यम् अशेषतः  ।  
मांसस्यातः प्रवक्ष्यामि विधिं भक्षणवर्जने  ॥ म्न्_५।२६ ॥  
प्रोक्षितं भक्षयेन् मांसं ब्राह्मणानां च काम्यया  ।  
यथाविधि नियुक्तस् तु प्राणानाम् एव चात्यये  ॥ म्न्_५।२७ ॥  
प्राणस्यान्नम् इदं सर्वं प्रजापतिर् अकल्पयत्  ।  
स्थावरं जङ्गमं चैव सर्वं प्राणस्य भोजनम्  ॥ म्न्_५।२८ ॥  
चराणाम् अन्नम् अचरा दंष्ट्रिणाम् अप्य् अदंष्ट्रिणः  ।  
अहस्ताश् च सहस्तानां शूराणां चैव भीरवः  ॥ म्न्_५।२९ ॥  
नात्ता दुष्यत्य् अदन्न् आद्यान् प्राणिनो ऽहन्यहन्य् अपि  ।  
धात्रैव सृष्टा ह्य् आद्याश् च प्राणिनो ऽत्तार एव च  ॥ म्न्_५।३० ॥  
यज्ञाय जग्धिर् मांसस्येत्य् एष दैवो विधिः स्मृतः  ।  
अतो ऽन्यथा प्रवृत्तिस् तु राक्षसो विधिर् उच्यते  ॥ म्न्_५।३१ ॥  
क्रीत्वा स्वयं वाप्य् उत्पाद्य परोपकृतम् एव वा  ।  
देवान् पितॄंश् चार्चयित्वा खादन् मांसं न दुष्यति  ॥ म्न्_५।३२ ॥  
नाद्याद् अविधिना मांसं विधिज्ञो ऽनापदि द्विजः  ।  
जग्ध्वा ह्य् अविधिना मांसं प्रेतस् तैर् अद्यते ऽवशः  ॥ म्न्_५।३३ ॥  
न तादृशं भवत्य् एनो मृगहन्तुर् धनार्थिनः  ।  
यादृशं भवति प्रेत्य वृथामांसानि खादतः  ॥ म्न्_५।३४ ॥  
नियुक्तस् तु यथान्यायं यो मांसं नात्ति मानवः  ।  
स प्रेत्य पशुतां याति सम्भवान् एकविंशतिम्  ॥ म्न्_५।३५ ॥  
असंस्कृतान् पशून् मन्त्रैर् नाद्याद् विप्रः कदा चन  ।  
मन्त्रैस् तु संस्कृतान् अद्याच् छाश्वतं विधिम् आस्थितः  ॥ म्न्_५।३६ ॥  
कुर्याद् घृतपशुं सङ्गे कुर्यात् पिष्टपशुं तथा  ।  
न त्व् एव तु वृथा हन्तुं पशुम् इच्छेत् कदा चन  ॥ म्न्_५।३७ ॥  
यावन्ति पशुरोमाणि तावत्कृत्वो ह मारणम्  ।  
वृथापशुघ्नः प्राप्नोति प्रेत्य जन्मनि जन्मनि  ॥ म्न्_५।३८ ॥  
यज्ञार्थं पशवः सृष्टाः स्वयम् एव स्वयम्भुवा  ।  
यज्ञो ऽस्य भूत्यै सर्वस्य तस्माद् यज्ञे वधो ऽवधः  ॥ म्न्_५।३९ ॥  
ओषध्यः पशवो वृक्षास् तिर्यञ्चः पक्षिणस् तथा  ।  
यज्ञार्थं निधनं प्राप्ताः प्राप्नुवन्त्य् उत्सृतीः पुनः  ॥ म्न्_५।४० ॥  
मधुपर्के च यज्ञे च पितृदैवतकर्मणि  ।  
अत्रैव पशवो हिंस्या नान्यत्रेत्य् अब्रवीन् मनुः  ॥ म्न्_५।४१ ॥  
एष्व् अर्थेषु पशून् हिंसन् वेदतत्त्वार्थविद् द्विजः  ।  
आत्मानं च पशुं चैव गमयत्य् उत्तमं गतिम्  ॥ म्न्_५।४२ ॥  
गृहे गुराव् अरण्ये वा निवसन्न् आत्मवान् द्विजः  ।  
नावेदविहितां हिंसाम् आपद्य् अपि समाचरेत्  ॥ म्न्_५।४३ ॥  
या वेदविहिता हिंसा नियतास्मिंश् चराचरे  ।  
अहिंसाम् एव तां विद्याद् वेदाद् धर्मो हि निर्बभौ  ॥ म्न्_५।४४ ॥  
यो ऽहिंसकानि भूतानि हिनस्त्य् आत्मसुखेच्छया  ।  
स जीवांश् च मृतश् चैव न क्व चित् सुखम् एधते  ॥ म्न्_५।४५ ॥  
यो बन्धनवधक्लेशान् प्राणिनां न चिकीर्षति  ।  
स सर्वस्य हितप्रेप्सुः सुखम् अत्यन्तम् अश्नुते  ॥ म्न्_५।४६ ॥  
यद् ध्यायति यत् कुरुते रतिं बध्नाति यत्र च  ।  
तद् अवाप्नोत्य् अयत्नेन यो हिनस्ति न किं चन  ॥ म्न्_५।४७ ॥  
नाकृत्वा प्राणिनां हिंसां मांसम् उत्पद्यते क्व चित्  ।  
न च प्राणिवधः स्वर्ग्यस् तस्मान् मांसं विवर्जयेत्  ॥ म्न्_५।४८ ॥  
समुत्पत्तिं च मांसस्य वधबन्धौ च देहिनाम्  ।  
प्रसमीक्ष्य निवर्तेत सर्वमांसस्य भक्षणात्  ॥ म्न्_५।४९ ॥  
न भक्षयति यो मांसं विधिं हित्वा पिशाचवत्  ।  
न लोके प्रियतां याति व्याधिभिश् च न पीड्यते  ॥ म्न्_५।५० ॥  
अनुमन्ता विशसिता निहन्ता क्रयविक्रयी  ।  
संस्कर्ता चोपहर्ता च खादकश् चेति घातकाः  ॥ म्न्_५।५१ ॥  
स्वमांसं परमांसेन यो वर्धयितुम् इच्छति  ।  
अनभ्यर्च्य पितॄन् देवांस् ततो ऽन्यो नास्त्य् अपुण्यकृत्  ॥ म्न्_५।५२ ॥  
वर्षे वर्षे ऽश्वमेधेन यो यजेत शतं समाः  ।  
मांसानि च न खादेद् यस् तयोः पुण्यफलं समम्  ॥ म्न्_५।५३ ॥  
फलमूलाशनैर् मेध्यैर् मुन्यन्नानां च भोजनैः  ।  
न तत् फलम् अवाप्नोति यन् मांसपरिवर्जनात्  ॥ म्न्_५।५४ ॥  
मां स भक्षयितामुत्र यस्य मांसम् इहाद्म्य् अहम्  ।  
एतन् मांसस्य मांसत्वं प्रवदन्ति मनीषिणः  ॥ म्न्_५।५५ ॥  
न मांसभक्षणे दोषो न मद्ये न च मैथुने  ।  
प्रवृत्तिर् एषा भूतानां निवृत्तिस् तु महाफला  ॥ म्न्_५।५६ ॥  
प्रेतशुद्धिं प्रवक्ष्यामि द्रव्यशुद्धिं तथैव च  ।  
चतुर्णाम् अपि वर्णानां यथावद् अनुपूर्वशः  ॥ म्न्_५।५७ ॥  
दन्तजाते ऽनुजाते च कृतचूडे च संस्थिते  ।  
अशुद्धा बान्धवाः सर्वे सूतके च तथोच्यते  ॥ म्न्_५।५८ ःः  
दशाहं शावम् आशौचं सपिण्डेषु विधीयते  ।  
अर्वाक् सञ्चयनाद् अस्थ्नां त्र्यहम् एकाहम् एव वा  ॥ म्न्_५।५९ ॥  
सपिण्डता तु पुरुषे सप्तमे विनिवर्तते  ।  
समानोदकभावस् तु जन्मनाम्नोर् अवेदने  ॥ म्न्_५।६० ॥  
यथेदं शावम् आशौचं सपिण्डेषु विधीयते  ।  
जनने ऽप्य् एवम् एव स्यान् निपुणं शुद्धिम् इच्छताम्  ॥ म्न्_५।६१ ॥  
सर्वेषां शावम् आशौचं मातापित्रोस् तु सूतकम्  ।  
सूतकं मातुर् एव स्याद् उपस्पृश्य पिता शुचिः  ॥ म्न्_५।६२[६१म्] ॥  
निरस्य तु पुमाञ् शुक्रम् उपस्पृस्यैव शुध्यति  ।  
बैजिकाद् अभिसम्बन्धाद् अनुरुन्ध्याद् अघं त्र्यहम्  ॥ म्न्_५।६३[६२म्] ॥  
अह्ना चैकेन रात्र्या च त्रिरात्रैर् एव च त्रिभिः  ।  
शवस्पृशो विशुध्यन्ति त्र्यहाद् उदकदायिनः  ॥ म्न्_५।६४[६३म्] ॥  
गुरोः प्रेतस्य शिष्यस् तु पितृमेधं समाचरन्  ।  
प्रेतहारैः समं तत्र दशरात्रेण शुध्यति  ॥ म्न्_५।६५[६४म्] ॥  
रात्रिभिर् मासतुल्याभिर् गर्भस्रावे विशुध्यति  ।  
रजस्य् उपरते साध्वी स्नानेन स्त्री रजस्वला  ॥ म्न्_५।६६[६५म्] ॥  
नृणाम् अकृतचूडानां विशुद्धिर् नैशिकी स्मृता  ।  
निर्वृत्तचूडकानां तु त्रिरात्राच् छुद्धिर् इष्यते  ॥ म्न्_५।६७[६६म्] ॥  
ऊनद्विवार्षिकं प्रेतं निदध्युर् बान्धवा बहिः  ।  
अलङ्कृत्य शुचौ भूमाव् अस्थिसञ्चयनाद् ऋते  ॥ म्न्_५।६८[६७म्] ॥  
नास्य कार्यो ऽग्निसंस्कारो न च कार्योदकक्रिया  ।  
अरण्ये काष्ठवत् त्यक्त्वा क्षपेयुस् त्र्यहम् एव तु  ॥ म्न्_५।६९[६८म्] ॥  
नात्रिवर्षस्य कर्तव्या बान्धवैर् उदकक्रिया  ।  
जातदन्तस्य वा कुर्युर् नाम्नि वापि कृते सति  ॥ म्न्_५।७०[६९म्] ॥  
सब्रह्मचारिण्य् एकाहम् अतीते क्षपणं स्मृतम्  ।  
जन्मन्य् एकोदकानां तु त्रिरात्राच् छुद्धिर् इष्यते  ॥ म्न्_५।७१[७०म्] ॥  
स्त्रीणाम् असंस्कृतानां तु त्र्यहाच् छुध्यन्ति बान्धवाः  ।  
यथोक्तेनैव कल्पेन शुध्यन्ति तु सनाभयः  ॥ म्न्_५।७२[७१म्] ॥  
अक्षारलवणान्नाः स्युर् निमज्जेयुश् च ते त्र्यहम्  ।  
मांसाशनं च नाश्नीयुः शयीरंश् च पृथक् क्षितौ  ॥ म्न्_५।७३[७२म्] ॥  
सन्निधाव् एष वै कल्पः शावाशौचस्य कीर्तितः  ।  
असन्निधाव् अयं ज्ञेयो विधिः सम्बन्धिबान्धवैः  ॥ म्न्_५।७४[७३म्] ॥  
विगतं तु विदेशस्थं शृणुयाद् यो ह्य् अनिर्दशम्  ।  
यच् छेषं दशरात्रस्य तावद् एवाशुचिर् भवेत्  ॥ म्न्_५।७५[७४म्] ॥  
अतिक्रान्ते दशाहे च त्रिरात्रम् अशुचिर् भवेत्  ।  
संवत्सरे व्यतीते तु स्पृष्ट्वैवापो विशुध्यति  ॥ म्न्_५।७६[७५म्] ॥  
निर्दशं ज्ञातिमरणं श्रुत्वा पुत्रस्य जन्म च  ।  
सवासा जलम् आप्लुत्य शुद्धो भवति मानवः  ॥ म्न्_५।७७[७६म्] ॥  
बाले देशान्तरस्थे च पृथक्पिण्डे च संस्थिते  ।  
सवासा जलम् आप्लुत्य सद्य एव विशुध्यति  ॥ म्न्_५।७८[७७म्] ॥  
अन्तर्दशाहे स्यातां चेत् पुनर् मरणजन्मनी  ।  
तावत् स्याद् अशुचिर् विप्रो यावत् तत् स्याद् अनिर्दशम्  ॥ म्न्_५।७९[७८म्] ॥  
त्रिरात्रम् आहुर् आशौचम् आचार्ये संस्थिते सति  ।  
तस्य पुत्रे च पत्न्यां च दिवारात्रम् इति स्थितिः  ॥ म्न्_५।८०[७९म्] ॥  
श्रोत्रिये तूपसम्पन्ने त्रिरात्रम् अशुचिर् भवेत्  ।  
मातुले पक्षिणीं रात्रिं शिष्यर्त्विग्बान्धवेषु च  ॥ म्न्_५।८१[८०म्] ॥  
प्रेते राजनि सज्योतिर् यस्य स्याद् विषये स्थितः  ।  
अश्रोत्रिये त्व् अहः कृत्स्नम् अनूचाने तथा गुरौ  ॥ म्न्_५।८२[८१म्] ॥  
शुद्ध्येद् विप्रो दशाहेन द्वादशाहेन भूमिपः  ।  
वैश्यः पञ्चदशाहेन शूद्रो मासेन शुध्यति  ॥ म्न्_५।८३[८२म्] ॥  
न वर्धयेद् अघाहानि प्रत्यूहेन् नाग्निषु क्रियाः  ।  
न च तत्कर्म कुर्वाणः सनाभ्यो ऽप्य् अशुचिर् भवेत्  ॥ म्न्_५।८४[८३म्] ॥  
दिवाकीर्तिम् उदक्यां च पतितं सूतिकां तथा  ।  
शवं तत्स्पृष्टिनं चैव स्पृष्ट्वा स्नानेन शुध्यति  ॥ म्न्_५।८५[८४म्] ॥  
आचम्य प्रयतो नित्यं जपेद् अशुचिदर्शने  ।  
सौरान् मन्त्रान् यथोत्साहं पावमानीश् च शक्तितः  ॥ म्न्_५।८६[८५म्] ॥  
नारं स्पृष्ट्वास्थि सस्नेहं स्नात्वा विप्रो विशुध्यति  ।  
आचम्यैव तु निःस्नेहं गाम् आलभ्यार्कम् ईक्ष्य वा  ॥ म्न्_५।८७[८६म्] ॥  
आदिष्टी नोदकं कुर्याद् आ व्रतस्य समापनात्  ।  
समाप्ते तूदकं कृत्वा त्रिरात्रेणैव शुध्यति  ॥ म्न्_५।८८[८७म्] ॥  
वृथासङ्करजातानां प्रव्रज्यासु च तिष्ठताम्  ।  
आत्मनस् त्यागिनां चैव निवर्तेतोदकक्रिया  ॥ म्न्_५।८९[८८म्] ॥  
पाषण्डम् आश्रितानां च चरन्तीनां च कामतः  ।  
गर्भभर्तृद्रुहां चैव सुरापीनां च योषिताम्  ॥ म्न्_५।९०[८९म्] ॥  
आचार्यं स्वम् उपाध्यायं पितरं मातरं गुरुम्  ।  
निर्हृत्य तु व्रती प्रेतान् न व्रतेन वियुज्यते  ॥ म्न्_५।९१[९०म्] ॥  
दक्षिणेन मृतं शूद्रं पुरद्वारेण निर्हरेत्  ।  
पश्चिमोत्तरपूर्वैस् तु यथायोगं द्विजन्मनः  ॥ म्न्_५।९२[९१म्] ॥  
न राज्ञाम् अघदोषो ऽस्ति व्रतिनां न च सत्त्रिणाम्  ।  
ऐन्द्रं स्थानम् उपासीना ब्रह्मभूता हि ते सदा  ॥ म्न्_५।९३[९२म्] ॥  
राज्ञो महात्मिके स्थाने सद्यःशौचं विधीयते  ।  
प्रजानां परिरक्षार्थम् आसनं चात्र कारणम्  ॥ म्न्_५।९४[९३म्] ॥  
डिम्भाहवहतानां च विद्युता पार्थिवेन च  ।  
गोब्राह्मणस्य चैवार्थे यस्य चेच्छति पार्थिवः  ॥ म्न्_५।९५[९४म्] ॥  
सोमाग्न्यर्कानिलेन्द्राणां वित्ताप्पत्योर् यमस्य च  ।  
अष्टानां लोकपालानां वपुर् धारयते नृपः  ॥ म्न्_५।९६[९५म्] ॥  
लोकेशाधिष्ठितो राजा नास्याशौचं विधीयते  ।  
शौचाशौचं हि मर्त्यानां लोकेभ्यः प्रभवाप्ययौ  ॥ म्न्_५।९७[९६म्] ॥  
उद्यतैर् आहवे शस्त्रैः क्षत्रधर्महतस्य च  ।  
सद्यः सन्तिष्ठते यज्ञस् तथाशौचम् इति स्थितिः  ॥ म्न्_५।९८[९७म्] ॥  
विप्रः शुध्यत्य् अपः स्पृष्ट्वा क्षत्रियो वाहनायुधम्  ।  
वैश्यः प्रतोदं रश्मीन् वा यष्टिं शूद्रः कृतक्रियः  ॥ म्न्_५।९९[९८म्] ॥  
एतद् वो ऽभिहितं शौचं सपिण्डेषु द्विजोत्तमाः  ।  
असपिण्डेषु सर्वेषु प्रेतशुद्धिं निबोधत  ॥ म्न्_५।१००[९९म्] ॥  
असपिण्डं द्विजं प्रेतं विप्रो निर्हृत्य बन्धुवत्  ।  
विशुध्यति त्रिरात्रेण मातुर् आप्तांश् च बान्धवान्  ॥ म्न्_५।१०१[१००म्] ॥  
यद्य् अन्नम् अत्ति तेषां तु दशाहेनैव शुध्यति  ।  
अनदन्न् अन्नम् अह्नैव न चेत् तस्मिन् गृहे वसेत्  ॥ म्न्_५।१०२[१०१म्] ॥  
अनुगम्येच्छया प्रेतं ज्ञातिम् अज्ञातिम् एव च  ।  
स्नात्वा सचैलः स्पृष्ट्वाग्निं घृतं प्राश्य विशुध्यति  ॥ म्न्_५।१०३[१०२म्] ॥  
न विप्रं स्वेषु तिष्ठत्सु मृतं शूद्रेण नाययेत्  ।  
अस्वर्ग्या ह्य् आहुतिः सा स्याच् छूद्रसंस्पर्शदूषिता  ॥ म्न्_५।१०४[१०३म्] ॥  
ज्ञानं तपो ऽग्निर् आहारो मृन् मनो वार्य् उपाञ्जनम्  ।  
वायुः कर्मार्ककालौ च शुद्धेः कर्तॄणि देहिनाम्  ॥ म्न्_५।१०५[१०४म्] ॥  
सर्वेषाम् एव शौचानाम् अर्थशौचं परं स्मृतं  ।  
यो ऽर्थे शुचिर् हि स शुचिर् न मृद्वारिशुचिः शुचिः  ॥ म्न्_५।१०६[१०५म्] ॥  
क्षान्त्या शुध्यन्ति विद्वांसो दानेनाकार्यकारिणः  ।  
प्रच्छन्नपापा जप्येन तपसा वेदवित्तमाः  ॥ म्न्_५।१०७[१०६म्] ॥  
मृत्तोयैः शुध्यते शोध्यं नदी वेगेन शुध्यति  ।  
रजसा स्त्री मनोदुष्टा सन्न्यासेन द्विजोत्तमाः  ॥ म्न्_५।१०८[१०७म्] ॥  
अद्भिर् गात्राणि शुध्यन्ति मनः सत्येन शुध्यति  ।  
विद्यातपोभ्यां भूतात्मा बुद्धिर् ज्ञानेन शुध्यति  ॥ म्न्_५।१०९[१०८म्] ॥  
एष शौचस्य वः प्रोक्तः शरीरस्य विनिर्णयः  ।  
नानाविधानां द्रव्याणां शुद्धेः शृणुत निर्णयम्  ॥ म्न्_५।११०[१०९म्] ॥  
तैजसानां मणीनां च सर्वस्याश्ममयस्य च  ।  
भस्मनाद्भिर् मृदा चैव शुद्धिर् उक्ता मनीषिभिः  ॥ म्न्_५।१११[११०म्] ॥  
निर्लेपं काञ्चनं भाण्डम् अद्भिर् एव विशुध्यति  ।  
अब्जम् अश्ममयं चैव राजतं चानुपस्कृतम्  ॥ म्न्_५।११२[१११म्] ॥  
अपाम् अग्नेश् च संयोगाद् धैमं रौप्यं च निर्बभौ  ।  
तस्मात् तयोः स्वयोन्यैव निर्णेको गुणवत्तरः  ॥ म्न्_५।११३[११२म्] ॥  
ताम्रायःकांस्यरैत्यानां त्रपुणः सीसकस्य च  ।  
शौचं यथार्हं कर्तव्यं क्षाराम्लोदकवारिभिः  ॥ म्न्_५।११४[११३म्] ॥  
द्रवाणां चैव सर्वेषां शुद्धिर् उत्पवनं स्मृतम्  ।  
प्रोक्षणं संहतानां च दारवाणां च तक्षणम्  ॥ म्न्_५।११५[११४म्] ॥  
मार्जनं यज्ञपात्राणां पाणिना यज्ञकर्मणि  ।  
चमसानां ग्रहाणां च शुद्धिः प्रक्षालनेन तु  ॥ म्न्_५।११६[११५म्] ॥  
चरूणां स्रुक्स्रुवाणां च शुद्धिर् उष्णेन वारिणा  ।  
स्फ्यशूर्पशकटानां च मुसलोलूखलस्य च  ॥ म्न्_५।११७[११६म्] ॥  
अद्भिस् तु प्रोक्षणं शौचं बहूनां धान्यवाससाम्  ।  
प्रक्षालनेन त्व् अल्पानाम् अद्भिः शौचं विधीयते  ॥ म्न्_५।११८[११७म्] ॥  
चैलवच् चर्मणां शुद्धिर् वैदलानां तथैव च  ।  
शाकमूलफलानां च धान्यवच् छुद्धिर् इष्यते  ॥ म्न्_५।११९[११८म्] ॥  
कौशेयाविकयोर् ऊषैः कुतपानाम् अरिष्टकैः  ।  
श्रीफलैर् अंशुपट्टानां क्षौमाणां गौरसर्षपैः  ॥ म्न्_५।१२०[११९म्] ॥  
क्षौमवच् छङ्खशृङ्गाणाम् अस्थिदन्तमयस्य च  ।  
शुद्धिर् विजानता कार्या गोमूत्रेणोदकेन वा  ॥ म्न्_५।१२१[१२०म्] ॥  
प्रोक्षणात् तृणकाष्ठं च पलालं चैव शुध्यति  ।  
मार्जनोपाञ्जनैर् वेश्म पुनःपाकेन मृन्मयम्  ॥ म्न्_५।१२२[१२१म्] ॥  
मद्यैर् मूत्रैः पुरीषैर् वा ष्ठीवनैह् पूयशोणितैः  ।  
संस्पृष्टं नैव शुद्ध्येत पुनःपाकेन मृन्मयम्  ॥ म्न्_५।१२३ ॥  
सम्मार्जनोपाञ्जनेन सेकेनोल्लेखनेन च  ।  
गवां च परिवासेन भूमिः शुध्यति पञ्चभिः  ॥ म्न्_५।१२४[१२२म्] ॥  
पक्षिजग्धं गवा घ्रातम् अवधूतम् अवक्षुतम्  ।  
दूषितं केशकीटैश् च मृत्प्रक्षेपेण शुध्यति  ॥ म्न्_५।१२५[१२३म्] ॥  
यावन् नापैत्य् अमेध्याक्ताद् गन्धो लेपश् च तत्कृतः  ।  
तावन् मृद्वारि चादेयं सर्वासु द्रव्यशुद्धिषु  ॥ म्न्_५।१२६[१२४म्] ॥  
त्रीणि देवाः पवित्राणि ब्राह्मणानाम् अकल्पयन्  ।  
अदृष्टम् अद्भिर् निर्णिक्तं यच् च वाचा प्रशस्यते  ॥ म्न्_५।१२७[१२५म्] ॥  
आपः शुद्धा भूमिगता वैतृष्ण्यं यासु गोर् भवेत्  ।  
अव्याप्ताश् चेद् अमेध्येन गन्धवर्णरसान्विताः  ॥ म्न्_५।१२८[१२६म्] ॥  
नित्यं शुद्धः कारुहस्तः पण्ये यच् च प्रसारितम्  ।  
ब्रह्मचारिगतं भैक्ष्यं नित्यं मेध्यम् इति स्थितिः  ॥ म्न्_५।१२९[१२७म्] ॥  
नित्यम् आस्यं शुचि स्त्रीणां शकुनिः फलपातने  ।  
प्रस्रवे च शुचिर् वत्सः श्वा मृगग्रहणे शुचिः  ॥ म्न्_५।१३०[१२८म्] ॥  
श्वभिर् हतस्य यन् मांसं शुचि तन् मनुर् अब्रवीत्  ।  
क्रव्याद्भिश् च हतस्यान्यैश् चण्डालाद्यैश् च दस्युभिः  ॥ म्न्_५।१३१[१२९म्] ॥  
ऊर्ध्वं नाभेर् यानि खानि तानि मेध्यानि सर्वशः  ।  
यान्य् अधस् तान्य् अमेध्यानि देहाच् चैव मलाश् च्युताः  ॥ म्न्_५।१३२[१३०म्] ॥  
मक्षिका विप्रुषश् छाया गौर् अश्वः सूर्यरश्मयः  ।  
रजो भूर् वायुर् अग्निश् च स्पर्शे मेध्यानि निर्दिशेत्  ॥ म्न्_५।१३३[१३१म्] ॥  
विण्मूत्रोत्सर्गशुद्ध्यर्थं मृद्वार्य् आदेयम् अर्थवत्  ।  
दैहिकानां मलानां च शुद्धिषु द्वादशस्व् अपि  ॥ म्न्_५।१३४[१३२म्] ॥  
वसा शुक्रम् असृङ् मज्जा मूत्रविट् घ्राणकर्णविट्  ।  
श्लेश्म अश्रु दूषिका स्वेदो द्वादशैते नृणां मलाः  ॥ म्न्_५।१३५[१३३म्] ॥  
एका लिङ्गे गुदे तिस्रस् तथैकत्र करे दश  ।  
उभयोः सप्त दातव्या मृदः शुद्धिम् अभीप्सता  ॥ म्न्_५।१३६[१३४म्] ॥  
एतच् छौचं गृहस्थानां द्विगुणं ब्रह्मचारिणाम्  ।  
त्रिगुणं स्याद् वनस्थानां यतीनां तु चतुर्गुणम्  ॥ म्न्_५।१३७[१३५म्] ॥  
कृत्वा मूत्रं पुरीषं वा खान्य् आचान्त उपस्पृशेत्  ।  
वेदम् अध्येष्यमाणश् च अन्नम् अश्नंश् च सर्वदा  ॥ म्न्_५।१३८[१३६म्] ॥  
त्रिर् आचामेद् अपः पूर्वं द्विः प्रमृज्यात् ततो मुखम्  ।  
शरीरं शौचम् इच्छन् हि स्त्री शूद्रस् तु सकृत् सकृत्  ॥ म्न्_५।१३९[१३७म्] ॥  
शूद्राणां मासिकं कार्यं वपनं न्यायवर्तिनाम्  ।  
वैश्यवच् छौचकल्पश् च द्विजोच्छिष्टं च भोजनम्  ॥ म्न्_५।१४०[१३८म्] ॥  
नोच्छिष्टं कुर्वते मुख्या विप्रुषो ऽङ्गं न यान्ति याः  ।  
न श्मश्रूणि गतान्य् आस्यं न दन्तान्तरधिष्ठितम्  ॥ म्न्_५।१४१[१३९म्] ॥  
स्पृशन्ति बिन्दवः पादौ य आचामयतः परान्  ।  
भौमिकैस् ते समा ज्ञेया न तैर् आप्रयतो भवेत्  ॥ म्न्_५।१४२[१४०म्] ॥  
उच्छिष्टेन तु संस्पृष्टो द्रव्यहस्तः कथं चन  ।  
अनिधायैव तद् द्रव्यम् आचान्तः शुचिताम् इयात्  ॥ म्न्_५।१४३[१४१म्] ॥  
वान्तो विरिक्तः स्नात्वा तु घृतप्राशनम् आचरेत्  ।  
आचामेद् एव भुक्त्वान्नं स्नानं मैथुनिनः स्मृतम्  ॥ म्न्_५।१४४[१४२म्] ॥  
सुप्त्वा क्षुत्वा च भुक्त्वा च निष्ठीव्योक्त्वानृतानि च  ।  
पीत्वापो ऽध्येष्यमाणश् च आचामेत् प्रयतो ऽपि सन्  ॥ म्न्_५।१४५[१४३म्] ॥  
एषां शौचविधिः कृत्स्नो द्रव्यशुद्धिस् तथैव च  ।  
उक्तो वः सर्ववर्णानां स्त्रीणां धर्मान् निबोधत  ॥ म्न्_५।१४६[१४४म्] ॥  
बालया वा युवत्या वा वृद्धया वापि योषिता  ।  
न स्वातन्त्र्येण कर्तव्यं किं चिद् कार्यं गृहेष्व् अपि  ॥ म्न्_५।१४७[१४५म्] ॥  
बाल्ये पितुर् वशे तिष्ठेत् पाणिग्राहस्य यौवने  ।  
पुत्राणां भर्तरि प्रेते न भजेत् स्त्री स्वतन्त्रताम्  ॥ म्न्_५।१४८[१४६म्] ॥  
पित्रा भर्त्रा सुतैर् वापि नेच्छेद् विरहम् आत्मनः  ।  
एषां हि विरहेण स्त्री गर्ह्ये कुर्याद् उभे कुले  ॥ म्न्_५।१४९[१४७म्] ॥  
सदा प्रहृष्टया भाव्यं गृहकार्ये च दक्षया  ।  
सुसंस्कृतोपस्करया व्यये चामुक्तहस्तया  ॥ म्न्_५।१५०[१४८म्] ॥  
यस्मै दद्यात् पिता त्व् एनां भ्राता वानुमते पितुः  ।  
तं शुश्रूषेत जीवन्तं संस्थितं च न लङ्घयेत्  ॥ म्न्_५।१५१[१४९म्] ॥  
मङ्गलार्थं स्वस्त्ययनं यज्ञश् चासां प्रजापतेः  ।  
प्रयुज्यते विवाहे तु प्रदानं स्वाम्यकारणम्  ॥ म्न्_५।१५२[१५०म्] ॥  
अनृताव् ऋतुकाले च मन्त्रसंस्कारकृत् पतिः  ।  
सुखस्य नित्यं दातेह परलोके च योषितः  ॥ म्न्_५।१५३[१५१म्] ॥  
विशीलः कामवृत्तो वा गुणैर् वा परिवर्जितः  ।  
उपचार्यः स्त्रिया साध्व्या सततं देववत् पतिः  ॥ म्न्_५।१५४[१५२म्] ॥  
नास्ति स्त्रीणां पृथग् यज्ञो न व्रतं नाप्य् उपोषणम्  ।  
पतिं शुश्रूषते येन तेन स्वर्गे महीयते  ॥ म्न्_५।१५५[१५३म्] ॥  
पाणिग्राहस्य साध्वी स्त्री जीवतो वा मृतस्य वा  ।  
पतिलोकम् अभीप्सन्ती नाचरेत् किं चिद् अप्रियम्  ॥ म्न्_५।१५६[१५४म्] ॥  
कामं तु क्सपयेद् देहं पुष्पमूलफलैः शुभैः  ।  
न तु नामापि गृह्णीयात् पत्यौ प्रेते परस्य तु  ॥ म्न्_५।१५७[१५५म्] ॥  
आसीता मरणात् क्सान्ता नियता ब्रह्मचारिणी  ।  
यो धर्म एकपत्नीनां काङ्क्षन्ती तम् अनुत्तमम्  ॥ म्न्_५।१५८[१५६म्] ॥  
अनेकानि सहस्राणि कुमारब्रह्मचारिणाम्  ।  
दिवं गतानि विप्राणाम् अकृत्वा कुलसन्ततिम्  ॥ म्न्_५।१५९[१५७म्] ॥  
मृते भर्तरि साढ्वी स्त्री ब्रह्मचर्ये व्यवस्थिता  ।  
स्वर्गं गच्छत्य् अपुत्रापि यथा ते ब्रह्मचारिणः  ॥ म्न्_५।१६०[१५८म्] ॥  
अपत्यलोभाद् या तु स्त्री भर्तारम् अतिवर्तते  ।  
सेह निन्दाम् अवाप्नोति परलोकाच् च हीयते  ॥ म्न्_५।१६१[१५९म्] ॥  
नान्योत्पन्ना प्रजास्तीह न चाप्य् अन्यपरिग्रहे  ।  
न द्वितीयश् च साध्वीनां क्व चिद् भर्तोपदिश्यते  ॥ म्न्_५।१६२[१६०म्] ॥  
पतिं हित्वापकृष्टं स्वम् उत्कृष्टं या निषेवते  ।  
निन्द्यैव सा भवेल् लोके परपूर्वेति चोच्यते  ॥ म्न्_५।१६३[१६१म्] ॥  
व्यभिचारात् तु भर्तुः स्त्री लोके प्राप्नोति निन्द्यताम्  ।  
शृगालयोनिं प्राप्नोति पापरोगैश् च पीड्यते  ॥ म्न्_५।१६४[१६२म्] ॥  
पतिं या नाभिचरति मनोवाग्देहसंयुता  ।  
सा भर्तृलोकम् आप्नोति सद्भिः साध्वीति चोच्यते  ॥ म्न्_५।१६५[१६३म्] ॥  
अनेन नारी वृत्तेन मनोवाग्देहसंयता  ।  
इहाग्र्यां कीर्तिम् आप्नोति पतिलोकं परत्र च  ॥ म्न्_५।१६६[१६४म्] ॥  
एवं वृत्तां सवर्णां स्त्रीं द्विजातिः पूर्वमारिणीम्  ।  
दाहयेद् अग्निहोत्रेण यज्ञपात्रैश् च धर्मवित्  ॥ म्न्_५।१६७[१६५म्] ॥  
भार्यायै पूर्वमारिण्यै दत्त्वाग्नीन् अन्त्यकर्मणि  ।  
पुनर् दारक्रियां कुर्यात् पुनर् आधानम् एव च  ॥ म्न्_५।१६८[१६६म्] ॥  
अनेन विधिना नित्यं पञ्चयज्ञान् न हापयेत्  ।  
द्वितीयम् आयुषो भागं कृतदारो गृहे वसेत्  ॥ म्न्_५।१६९[१६७म्] ॥  
  
एवं गृहाश्रमे स्थित्वा विधिवत् स्नातको द्विजः  ।  
वने वसेत् तु नियतो यथावद् विजितेन्द्रियः  ॥ म्न्_६।१ ॥  
गृहस्थस् तु यथा पश्येद् वलीपलितम् आत्मनः  ।  
अपत्यस्यैव चापत्यं तदारण्यं समाश्रयेत्  ॥ म्न्_६।२ ॥  
सन्त्यज्य ग्राम्यम् आहारं सर्वं चैव परिच्छदम्  ।  
पुत्रेषु भार्यां निक्षिप्य वनं गच्छेत् सहैव वा  ॥ म्न्_६।३ ॥  
अग्निहोत्रं समादाय गृह्यं चाग्निपरिच्छदम्  ।  
ग्रामाद् अरण्यं निःसृत्य निवसेन् नियतेन्द्रियः  ॥ म्न्_६।४ ॥  
मुन्यन्नैर् विविधैर् मेध्यैः शाकमूलफलेन वा  ।  
एतान् एव महायज्ञान् निर्वपेद् विधिपूर्वकम्  ॥ म्न्_६।५ ॥  
वसीत चर्म चीरं वा सायं स्नायात् प्रगे तथा  ।  
जटाश् च बिभृयान् नित्यं श्मश्रुलोमनखानि च  ॥ म्न्_६।६ ॥  
यद्भक्ष्यं स्याद् ततो दद्याद् बलिं भिक्षां च शक्तितः  ।  
अम्मूलफलभिक्षाभिर् अर्चयेद् आश्रमागतान्  ॥ म्न्_६।७ ॥  
स्वाध्याये नित्ययुक्तः स्याद् दान्तो मैत्रः समाहितः  ।  
दाता नित्यम् अनादाता सर्वभूतानुकम्पकः  ॥ म्न्_६।८ ॥  
वैतानिकं च जुहुयाद् अग्निहोत्रं यथाविधि  ।  
दर्शम् अस्कन्दयन् पर्व पौर्णमासं च योगतः  ॥ म्न्_६।९ ॥  
ऋक्षेष्ट्याग्रयणं चैव चातुर्मास्यानि चाहरेत्  ।  
तुरायणं च क्रमशो दक्षस्यायनम् एव च  ॥ म्न्_६।१० ॥  
वासन्तशारदैर् मेध्यैर् मुन्यन्नैः स्वयम् आहृतैः  ।  
पुरोडाशांश् चरूंश् चैव विधिवन् निर्वपेत् पृथक्  ॥ म्न्_६।११ ॥  
देवताभ्यस् तु तद् धुत्वा वन्यं मेध्यतरं हविः  ।  
शेषम् आत्मनि युञ्जीत लवणं च स्वयं कृतम्  ॥ म्न्_६।१२ ॥  
स्थलजाउदकशाकानि पुष्पमूलफलानि च  ।  
मेध्यवृक्षोद्भवान्य् अद्यात् स्नेहांश् च फलसम्भवान्  ॥ म्न्_६।१३ ॥  
वर्जयेन् मधु मांसं च भौमानि कवकानि च  ।  
भूस्तृणं शिग्रुकं चैव श्लेश्मातकफलानि च  ॥ म्न्_६।१४ ॥  
त्यजेद् आश्वयुजे मासि मुन्यन्नं पूर्वसञ्चितम्  ।  
जीर्णानि चैव वासांसि शाकमूलफलानि च  ॥ म्न्_६।१५ ॥  
न फालकृष्टम् अश्नीयाद् उत्सृष्टम् अपि केन चित्  ।  
न ग्रामजातान्य् आर्तो ऽपि मूलाणि च फलानि च  ॥ म्न्_६।१६ ॥  
अग्निपक्वाशनो वा स्यात् कालपक्वभुग् एव वा  ।  
अश्मकुट्टो भवेद् वापि दन्तोलूखलिको ऽपि वा  ॥ म्न्_६।१७ ॥  
सद्यः प्रक्षालको वा स्यान् माससञ्चयिको ऽपि वा  ।  
षण्मासनिचयो वा स्यात् समानिचय एव वा  ॥ म्न्_६।१८ ॥  
नक्तं चान्नं समश्नीयाद् दिवा वाहृत्य शक्तितः  ।  
चतुर्थकालिको वा स्यात् स्याद् वाप्य् अष्टमकालिकः  ॥ म्न्_६।१९ ॥  
चान्द्रायणविधानैर् वा शुक्लकृष्णे च वर्तयेत्  ।  
पक्षान्तयोर् वाप्य् अश्नीयाद् यवागूं क्वथितां सकृत्  ॥ म्न्_६।२० ॥  
पुष्पमूलफलैर् वापि केवलैर् वर्तयेत् सदा  ।  
कालपक्वैः स्वयं शीर्णैर् वैखानसमते स्थितः  ॥ म्न्_६।२१ ॥  
भूमौ विपरिवर्तेत तिष्ठेद् वा प्रपदैर् दिनम्  ।  
स्थानासनाभ्यां विहरेत् सवनेषूपयन्न् अपः  ॥ म्न्_६।२२ ॥  
ग्रीष्मे पञ्चतपास् तु स्याद् वर्षास्व् अभ्रावकाशिकः  ।  
आर्द्रवासास् तु हेमन्ते क्रमशो वर्धयंस् तपः  ॥ म्न्_६।२३ ॥  
उपस्पृशंस् त्रिषवणं पितॄन् देवांश् च तर्पयेत्  ।  
तपश् चरंश् चोग्रतरं शोषयेद् देहम् आत्मनः  ॥ म्न्_६।२४ ॥  
अग्नीन् आत्मनि वैतानान् समारोप्य यथाविधि  ।  
अनग्निर् अनिकेतः स्यान् मुनिर् मूलफलाशनः  ॥ म्न्_६।२५ ॥  
अप्रयत्नः सुखार्थेषु ब्रह्मचारी धराशयः  ।  
शरणेष्व् अममश् चैव वृक्षमूलनिकेतनः  ॥ म्न्_६।२६ ॥  
तापसेष्व् एव विप्रेषु यात्रिकं भैक्षम् आहरेत्  ।  
गृहमेधिषु चान्येषु द्विजेषु वनवासिषु  ॥ म्न्_६।२७ ॥  
ग्रामाद् आहृत्य वाश्नीयाद् अष्टौ ग्रासान् वने वसन्  ।  
प्रतिगृह्य पुटेनैव पाणिना शकलेन वा  ॥ म्न्_६।२८ ॥  
एताश् चान्याश् च सेवेत दीक्षा विप्रो वने वसन्  ।  
विविधाश् चाउपनिषदीर् आत्मसंसिद्धये श्रुतीः  ॥ म्न्_६।२९ ॥  
ऋषिभिर् ब्राह्मणैश् चैव गृहस्थैर् एव सेविताः  ।  
विद्यातपोविवृद्ध्यर्थं शरीरस्य च शुद्धये  ॥ म्न्_६।३० ॥  
अपराजितां वास्थाय व्रजेद् दिशम् अजिह्मगः  ।  
आ निपाताच् छरीरस्य युक्तो वार्यनिलाशनः  ॥ म्न्_६।३१ ॥  
आसां महर्षिचर्याणां त्यक्त्वान्यतमया तनुम्  ।  
वीतशोकभयो विप्रो ब्रह्मलोके महीयते  ॥ म्न्_६।३२ ॥  
वनेषु च विहृत्यैवं तृतीयं भागम् आयुषः  ।  
चतुर्थम् आयुषो भागं त्यक्वा सङ्गान् परिव्रजेत्  ॥ म्न्_६।३३ ॥  
आश्रमाद् आश्रमं गत्वा हुतहोमो जितेन्द्रियः  ।  
भिक्षाबलिपरिश्रान्तः प्रव्रजन् प्रेत्य वर्धते  ॥ म्न्_६।३४ ॥  
ऋणानि त्रीण्य् अपाकृत्य मनो मोक्षे निवेशयेत्  ।  
अनपाकृत्य मोक्षं तु सेवमानो व्रजत्य् अधः  ॥ म्न्_६।३५ ॥  
अधीत्य विधिवद् वेदान् पुत्रांश् चोत्पाद्य धर्मतः  ।  
इष्ट्वा च शक्तितो यज्ञैर् मनो मोक्षे निवेशयेत्  ॥ म्न्_६।३६ ॥  
अनधीत्य द्विजो वेदान् अनुत्पाद्य तथा सुतान्  ।  
अनिष्ट्वा चैव यज्ञैश् च मोक्षम् इच्छन् व्रजत्य् अधः  ॥ म्न्_६।३७ ॥  
प्राजापत्यं निरुप्येष्टिं सर्ववेदसदक्षिणाम्  ।  
आत्मन्य् अग्नीन् समारोप्य ब्राह्मणः प्रव्रजेद् गृहात्  ॥ म्न्_६।३८ ॥  
यो दत्त्वा सर्वभूतेभ्यः प्रव्रजत्य् अभयं गृहात्  ।  
तस्य तेजोमया लोका भवन्ति ब्रह्मवादिनः  ॥ म्न्_६।३९ ॥  
यस्माद् अण्व् अपि भूतानां द्विजान् नोत्पद्यते भयम्  ।  
तस्य देहाद् विमुक्तस्य भयं नास्ति कुतश् चन  ॥ म्न्_६।४० ॥  
अगाराद् अभिनिष्क्रान्तः पवित्रोपचितो मुनिः  ।  
समुपोढेषु कामेषु निरपेक्षः परिव्रजेत्  ॥ म्न्_६।४१ ॥  
एक एव चरेन् नित्यं सिद्ध्यर्थम् असहायवान्  ।  
सिद्धिम् एकस्य सम्पश्यन् न जहाति न हीयते  ॥ म्न्_६।४२ ॥  
अनग्निर् अनिकेतः स्याद् ग्रामम् अन्नार्थम् आश्रयेत्  ।  
उपेक्षको ऽसङ्कुसुको मुनिर् भावसमाहितः  ॥ म्न्_६।४३ ॥  
कपालं वृक्षमूलानि कुचेलम् असहायता  ।  
समता चैव सर्वस्मिन्न् एतन् मुक्तस्य लक्षणम्  ॥ म्न्_६।४४ ॥  
नाभिनन्देत मरणं नाभिनन्देत जीवितम्  ।  
कालम् एव प्रतीक्षेत निर्वेशं भृतको यथा  ॥ म्न्_६।४५ ॥  
दृष्टिपूतं न्यसेत् पादं वस्त्रपूतं जलं पिबेत्  ।  
सत्यपूतां वदेद् वाचं मनःपूतं समाचरेत्  ॥ म्न्_६।४६ ॥  
अतिवादांस् तितिक्षेत नावमन्येत कं चन  ।  
न चेमं देहम् आश्रित्य वैरं कुर्वीत केन चित्  ॥ म्न्_६।४७ ॥  
क्रुद्ध्यन्तं न प्रतिक्रुध्येद् आक्रुष्टः कुशलं वदेत्  ।  
सप्तद्वारावकीर्णां च न वाचम् अनृतां वदेत्  ॥ म्न्_६।४८ ॥  
अध्यात्मरतिर् आसीनो निरपेक्षो निरामिषः  ।  
आत्मनैव सहायेन सुखार्थी विचरेद् इह  ॥ म्न्_६।४९ ॥  
न चोत्पातनिमित्ताभ्यां न नक्षत्राङ्गविद्यया  ।  
नानुशासनवादाभ्यां भिक्षां लिप्सेत कर्हि चित्  ॥ म्न्_६।५० ॥  
न तापसैर् ब्राह्मणैर् वा वयोभिर् अपि वा श्वभिः  ।  
आकीर्णं भिक्षुकैर् वान्यैर् अगारम् उपसंव्रजेत्  ॥ म्न्_६।५१ ॥  
कॢप्तकेशनखश्मश्रुः पात्री दण्डी कुसुम्भवान्  ।  
विचरेन् नियतो नित्यं सर्वभूतान्य् अपीडयन्  ॥ म्न्_६।५२ ॥  
अतैजसानि पात्राणि तस्य स्युर् निर्व्रणानि च  ।  
तेषाम् अद्भिः स्मृतं शौचं चमसानाम् इवाध्वरे  ॥ म्न्_६।५३ ॥  
अलाबुं दारुपात्रं च मृण्मयं वैदलं तथा  ।  
एताणि यतिपात्राणि मनुः स्वायम्भुवो ऽब्रवीत्  ॥ म्न्_६।५४ ॥  
एककालं चरेद् भैक्षं न प्रसज्जेत विस्तरे  ।  
भैक्षे प्रसक्तो हि यतिर् विषयेष्व् अपि सज्जति  ॥ म्न्_६।५५ ॥  
विधूमे सन्नमुसले व्यङ्गारे भुक्तवज्जने  ।  
वृत्ते शरावसम्पाते भिक्षां नित्यं यतिश् चरेत्  ॥ म्न्_६।५६ ॥  
अलाभे न विषदी स्याल् लाभे चैव न हर्षयेत्  ।  
प्राणयात्रिकमात्रः स्यान् मात्रासङ्गाद् विनिर्गतः  ॥ म्न्_६।५७ ॥  
अभिपूजितलाभांस् तु जुगुप्सेतैव सर्वशः  ।  
अभिपूजितलाभैश् च यतिर् मुक्तो ऽपि बध्यते  ॥ म्न्_६।५८ ॥  
अल्पान्नाभ्यवहारेण रहःस्थानासनेन च  ।  
ह्रियमाणानि विषयैर् इन्द्रियाणि निवर्तयेत्  ॥ म्न्_६।५९ ॥  
इन्द्रियाणां निरोधेन रागद्वेशक्षयेण च  ।  
अहिंसया च भूतानाम् अमृतत्वाय कल्पते  ॥ म्न्_६।६० ॥  
अवेक्षेत गतीर् नॄणां कर्मदोषसमुद्भवाः  ।  
निरये चैव पतनं यातनाश् च यमक्षये  ॥ म्न्_६।६१ ॥  
विप्रयोगं प्रियैश् चैव संयोगं च तथाप्रियैः  ।  
जरया चाभिभवनं व्याधिभिश् चोपपीडनं  ॥ म्न्_६।६२ ॥  
देहाद् उत्क्रमणं चाष्मात् पुनर् गर्भे च सम्भवम्  ।  
योनिकोटिसहस्रेषु सृतीश् चास्यान्तरात्मनः  ॥ म्न्_६।६३ ॥  
अधर्मप्रभवं चैव दुःखयोगं शरीरिणाम्  ।  
धर्मार्थप्रभवं चैव सुखसंयोगम् अक्षयम्  ॥ म्न्_६।६४ ॥  
सूक्ष्मतां चान्ववेक्षेत योगेन परमात्मनः  ।  
देहेषु च समुत्पत्तिम् उत्तमेष्व् अधमेषु च  ॥ म्न्_६।६५ ॥  
दूषितो ऽपि चरेद् धर्मं यत्र तत्राश्रमे रतः  ।  
समः सर्वेषु भूतेषु न लिङ्गं धर्मकारणम्  ॥ म्न्_६।६६ ॥  
फलं कतकवृक्षस्य यद्य् अप्य् अम्बुप्रसादकम्  ।  
न नामग्रहणाद् एव तस्य वारि प्रसीदति  ॥ म्न्_६।६७ ॥  
संरक्षणार्थं जन्तूनां रात्राव् अहनि वा सदा  ।  
शरीरस्यात्यये चैव समीक्ष्य वसुधां चरेत्  ॥ म्न्_६।६८ ॥  
अह्ना रात्र्या च याञ् जन्तून् हिनस्त्य् अज्ञानतो यतिः  ।  
तेषां स्नात्वा विशुद्ध्यर्थं प्राणायामान् षड् आचरेत्  ॥ म्न्_६।६९ ॥  
प्राणायामा ब्राह्मणस्य त्रयो ऽपि विधिवत् कृताः  ।  
व्याहृतिप्रणवैर् युक्ता विज्ञेयं परमं तपः  ॥ म्न्_६।७० ॥  
दह्यन्ते ध्मायमानानां धातूनां हि यथा मलाः  ।  
तथेन्द्रियाणां दह्यन्ते दोषाः प्राणस्य निग्रहात्  ॥ म्न्_६।७१ ॥  
प्राणायमैर् दहेद् दोषान् धारणाभिश् च किल्बिषम्  ।  
प्रत्याहारेण संसर्गान् ध्यानेनानीश्वरान् गुणान्  ॥ म्न्_६।७२ ॥  
उच्चावचेषु भूतेषु दुर्ज्ञेयाम् अकृतात्मभिः  ।  
ध्यानयोगेन सम्पश्येद् गतिम् अस्यान्तरात्मनः  ॥ म्न्_६।७३ ॥  
सम्यग्दर्शनसम्पन्नः कर्मभिर् न निबध्यते  ।  
दर्शनेन विहीनस् तु संसारं प्रतिपद्यते  ॥ म्न्_६।७४ ॥  
अहिंसयेन्द्रियासङ्गैर् वैदिकैश् चैव कर्मभिः  ।  
तपसश् चरणैश् चोग्रैः साधयन्तीह तत्पदम्  ॥ म्न्_६।७५ ॥  
अस्थिस्थूणं स्नायुयुतं मांसशोणितलेपनम्  ।  
चर्मावनद्धं दुर्गन्धि पूर्णं मूत्रपुरीषयोः  ॥ म्न्_६।७६ ॥  
जराशोकसमाविष्टं रोगायतनम् आतुरम्  ।  
रजस्वलम् अनित्यं च भूतावासम् इमं त्यजेत्  ॥ म्न्_६।७७ ॥  
नदीकूलं यथा वृक्षो वृक्षं वा शकुनिर् यथा  ।  
तथा त्यजन्न् इमं देहं कृच्छ्राद् ग्राहाद् विमुच्यते  ॥ म्न्_६।७८ ॥  
प्रियेषु स्वेषु सुकृतम् अप्रियेषु च दुष्कृतम्  ।  
विसृज्य ध्यानयोगेन ब्रह्माभ्येति सनातनम्  ॥ म्न्_६।७९ ॥  
यदा भावेन भवति सर्वभावेषु निःस्पृहः  ।  
तदा सुखम् अवाप्नोति प्रेत्य चेह च शाश्वतम्  ॥ म्न्_६।८० ॥  
अनेन विधिना सर्वांस् त्यक्त्वा सङ्गाञ् शनैः शनैः  ।  
सर्वद्वन्द्वविनिर्मुक्तो ब्रह्मण्य् एवावतिष्ठते  ॥ म्न्_६।८१ ॥  
ध्यानिकं सर्वम् एवैतद् यद् एतद् अभिशब्दितम्  ।  
न ह्य् अनध्यात्मवित् कश् चित् क्रियाफलम् उपाश्नुते  ॥ म्न्_६।८२ ॥  
अधियज्ञं ब्रह्म जपेद् आधिदैविकम् एव च  ।  
आध्यात्मिकं च सततं वेदान्ताभिहितं च यत्  ॥ म्न्_६।८३ ॥  
इदं शरणम् अज्ञानाम् इदम् एव विजानताम्  ।  
इदम् अन्विच्छतां स्वर्गम् इदम् आनन्त्यम् इच्छताम्  ॥ म्न्_६।८४ ॥  
अनेन क्रमयोगेन परिव्रजति यो द्विजः  ।  
स विधूयेह पाप्मानं परं ब्रह्माधिगच्छति  ॥ म्न्_६।८५ ॥  
एष धर्मो ऽनुशिष्टो वो यतीनां नियतात्मनाम्  ।  
वेदसन्न्यासिकानां तु कर्मयोगं निबोधत  ॥ म्न्_६।८६ ॥  
ब्रह्मचारी गृहस्थश् च वानप्रस्थो यतिस् तथा  ।  
एते गृहस्थप्रभवाश् चत्वारः पृथग् आश्रमाः  ॥ म्न्_६।८७ ॥  
सर्वे ऽपि क्रमशस् त्व् एते यथाशास्त्रं निषेविताः  ।  
यथोक्तकारिणं विप्रं नयन्ति परमां गतिम्  ॥ म्न्_६।८८ ॥  
सर्वेषाम् अपि चैतेषां वेदस्मृतिविधानतः  ।  
गृहस्थ उच्यते श्रेष्ठः स त्रीन् एतान् बिभर्ति हि  ॥ म्न्_६।८९ ॥  
यथा नदीनदाः सर्वे सागरे यान्ति संस्थितिम्  ।  
तथैवाश्रमिणः सर्वे गृहस्थे यान्ति संस्थितिम्  ॥ म्न्_६।९० ॥  
चतुर्भिर् अपि चैवैतैर् नित्यम् आश्रमिभिर् द्विजैः  ।  
दशलक्षणको धर्मः सेवितव्यः प्रयत्नतः  ॥ म्न्_६।९१ ॥  
धृतिः क्षमा दमो ऽस्तेयं शौचम् इन्द्रियनिग्रहः  ।  
धीर् विद्या सत्यम् अक्रोधो दशकं धर्मलक्षणम्  ॥ म्न्_६।९२ ॥  
दश लक्षणानि धर्मस्य ये विप्राः समधीयते  ।  
अधीत्य चानुवर्तन्ते ते यान्ति परमां गतिम्  ॥ म्न्_६।९३ ॥  
दशलक्षणकं धर्मम् अनुतिष्ठन् समाहितः  ।  
वेदान्तं विधिवच् छ्रुत्वा सन्न्यसेद् अनृणो द्विजः  ॥ म्न्_६।९४ ॥  
सन्न्यस्य सर्वकर्माणि कर्मदोषान् अपानुदन्  ।  
नियतो वेदम् अभ्यस्य पुत्रैश्वर्ये सुखं वसेत्  ॥ म्न्_६।९५ ॥  
एवं सन्न्यस्य कर्माणि स्वकार्यपरमो ऽस्पृहः  ।  
सन्न्यासेनापहत्यैनः प्राप्नोति परमं गतिम्  ॥ म्न्_६।९६ ॥  
एष वो ऽभिहितो धर्मो ब्राह्मणस्य चतुर्विधः  ।  
पुण्यो ऽक्षयफलः प्रेत्य राज्ञां धर्मं निबोधत  ॥ म्न्_६।९७ ॥  
  
राजधर्मान् प्रवक्ष्यामि यथावृत्तो भवेन् नृपः  ।  
सम्भवश् च यथा तस्य सिद्धिश् च परमा यथा  ॥ म्न्_७।१ ॥  
ब्राह्मं प्राप्तेन संस्कारं क्षत्रियेण यथाविधि  ।  
सर्वस्यास्य यथान्यायं कर्तव्यं परिरक्षणम्  ॥ म्न्_७।२ ॥  
अराजके हि लोके ऽस्मिन् सर्वतो विद्रुतो भयात्  ।  
रक्षार्थम् अस्य सर्वस्य राजानम् असृजत् प्रभुः  ॥ म्न्_७।३ ॥  
इन्द्रानिलयमार्काणाम् अग्नेश् च वरुणस्य च  ।  
चन्द्रवित्तेशयोश् चैव मात्रा निर्हृत्य शाश्वतीः  ॥ म्न्_७।४ ॥  
यस्माद् एषां सुरेन्द्राणां मात्राभ्यो निर्मितो नृपः  ।  
तस्माद् अभिभवत्य् एष सर्वभूतानि तेजसा  ॥ म्न्_७।५ ॥  
तपत्य् आदित्यवच् चैष चक्षूंषि च मनांसि च  ।  
न चैनं भुवि शक्नोति कश् चिद् अप्य् अभिवीक्षितुम्  ॥ म्न्_७।६ ॥  
सो ऽग्निर् भवति वायुश् च सो ऽर्कः सोमः स धर्मराट्  ।  
स कुबेरः स वरुणः स महेन्द्रः प्रभावतः  ॥ म्न्_७।७ ॥  
बालो ऽपि नावमान्तव्यो मनुष्य इति भूमिपः  ।  
महती देवता ह्य् एषा नररूपेण तिष्ठति  ॥ म्न्_७।८ ॥  
एकम् एव दहत्य् अग्निर् नरं दुरुपसर्पिणम्  ।  
कुलं दहति राजाग्निः सपशुद्रव्यसञ्चयम्  ॥ म्न्_७।९ ॥  
कार्यं सो ऽवेक्ष्य शक्तिं च देशकालौ च तत्त्वतः  ।  
कुरुते धर्मसिद्ध्यर्थं विश्वरूपं पुनः पुनः  ॥ म्न्_७।१० ॥  
यस्य प्रसादे पद्मा श्रीर् विजयश् च पराक्रमे  ।  
मृत्युश् च वसति क्रोधे सर्वतेजोमयो हि सः  ॥ म्न्_७।११ ॥  
तं यस् तु द्वेष्टि सम्मोहात् स विनश्यत्य् असंशयम्  ।  
तस्य ह्य् आशु विनाशाय राजा प्रकुरुते मनः  ॥ म्न्_७।१२ ॥  
तस्माद् धर्मं यम् इष्टेषु स व्यवस्येन् नराधिपः  ।  
अनिष्टं चाप्य् अनिष्टेषु तं धर्मं न विचालयेत्  ॥ म्न्_७।१३ ॥  
तस्यार्थे सर्वभूतानां गोप्तारं धर्मम् आत्मजम्  ।  
ब्रह्मतेजोमयं दण्डम् असृजत् पूर्वम् ईश्वरः  ॥ म्न्_७।१४ ॥  
तस्य सर्वाणि भूतानि स्थावराणि चराणि च  ।  
भयाद् भोगाय कल्पन्ते स्वधर्मान् न चलन्ति च  ॥ म्न्_७।१५ ॥  
तं देशकालौ शक्तिं च विद्यां चावेक्ष्य तत्त्वतः  ।  
यथार्हतः सम्प्रणयेन् नरेष्व् अन्यायवर्तिषु  ॥ म्न्_७।१६ ॥  
स राजा पुरुषो दण्डः स नेता शासिता च सः  ।  
चतुर्णाम् आश्रमाणां च धर्मस्य प्रतिभूः स्मृतः  ॥ म्न्_७।१७ ॥  
दण्डः शास्ति प्रजाः सर्वा दण्ड एवाभिरक्षति  ।  
दण्डः सुप्तेषु जागर्ति दण्डं धर्मं विदुर् बुधाः  ॥ म्न्_७।१८ ॥  
समीक्ष्य स धृतः सम्यक् सर्वा रञ्जयति प्रजाः  ।  
असमीक्ष्य प्रणीतस् तु विनाशयति सर्वतः  ॥ म्न्_७।१९ ॥  
यदि न प्रणयेद् राजा दण्डं दण्ड्येष्व् अतन्द्रितः  ।  
शूले मत्स्यान् इवापक्ष्यन् दुर्बलान् बलवत्तराः  ॥ म्न्_७।२० ॥  
अद्यात् काकः पुरोडाशं श्वा च लिह्याद् धविस् तथा  ।  
स्वाम्यं च न स्यात् कस्मिंश् चित् प्रवर्तेताधरोत्तरम्  ॥ म्न्_७।२१ ॥  
सर्वो दण्डजितो लोको दुर्लभो हि शुचिर् नरः  ।  
दण्डस्य हि भयात् सर्वं जगद् भोगाय कल्पते  ॥ म्न्_७।२२ ॥  
देवदानवगन्धर्वा रक्षांसि पतगोरगाः  ।  
ते ऽपि भोगाय कल्पन्ते दण्डेनैव निपीडिताः  ॥ म्न्_७।२३ ॥  
दुष्येयुः सर्ववर्णाश् च भिद्येरन् सर्वसेतवः  ।  
सर्वलोकप्रकोपश् च भवेद् दण्डस्य विभ्रमात्  ॥ म्न्_७।२४ ॥  
यत्र श्यामो लोहिताक्षो दण्डश् चरति पापहा  ।  
प्रजास् तत्र न मुह्यन्ति नेता चेत् साधु पश्यति  ॥ म्न्_७।२५ ॥  
तस्याहुः सम्प्रणेतारं राजानं सत्यवादिनम्  ।  
समीक्ष्यकारिणं प्राज्ञं धर्मकामार्थकोविदम्  ॥ म्न्_७।२६ ॥  
तं राजा प्रणयन् सम्यक् त्रिवर्गेणाभिवर्धते  ।  
कामात्मा विषमः क्षुद्रो दण्डेनैव निहन्यते  ॥ म्न्_७।२७ ॥  
दण्डो हि सुमहत्तेजो दुर्धरश् चाकृतात्मभिः  ।  
धर्माद् विचलितं हन्ति नृपम् एव सबान्धवम्  ॥ म्न्_७।२८ ॥  
ततो दुर्गं च राष्ट्रं च लोकं च सचराचरम्  ।  
अन्तरिक्षगतांश् चैव मुनीन् देवांश् च पीडयेत्  ॥ म्न्_७।२९ ॥  
सो ऽसहायेन मूढेन लुब्धेनाकृतबुद्धिना  ।  
न शक्यो न्यायतो नेतुं सक्तेन विषयेषु च  ॥ म्न्_७।३० ॥  
शुचिना सत्यसन्धेन यथाशास्त्रानुसारिणा  ।  
प्रणेतुं शक्यते दण्डः सुसहायेन धीमता  ॥ म्न्_७।३१ ॥  
स्वराष्ट्रे न्यायवृत्तः स्याद् भृशदण्डश् च शत्रुषु  ।  
सुहृत्स्व् अजिह्मः स्निग्धेषु ब्राह्मणेषु क्षमान्वितः  ॥ म्न्_७।३२ ॥  
एवंवृत्तस्य नृपतेः शिलोञ्छेनापि जीवतः  ।  
विस्तीर्यते यशो लोके तैलबिन्दुर् इवाम्भसि  ॥ म्न्_७।३३ ॥  
अतस् तु विपरीतस्य नृपतेर् अजितात्मनः  ।  
सङ्क्षिप्यते यशो लोके घृतबिन्दुर् इवाम्भसि  ॥ म्न्_७।३४ ॥  
स्वे स्वे धर्मे निविष्टानां सर्वेषाम् अनुपूर्वशः  ।  
वर्णानाम् आश्रमाणां च राजा सृष्टो ऽभिरक्षिता  ॥ म्न्_७।३५ ॥  
तेन यद् यत् सभृत्येन कर्तव्यं रक्षता प्रजाः  ।  
तत् तद् वो ऽहं प्रवक्ष्यामि यथावद् अनुपूर्वशः  ॥ म्न्_७।३६ ॥  
ब्राह्मणान् पर्युपासीत प्रातर् उत्थाय पार्थिवः  ।  
त्रैविद्यवृद्धान् विदुषस् तिष्ठेत् तेषां च शासने  ॥ म्न्_७।३७ ॥  
वृद्धांश् च नित्यं सेवेत विप्रान् वेदविदः शुचीन्  ।  
वृद्धसेवी हि सततं रक्षोभिर् अपि पूज्यते  ॥ म्न्_७।३८ ॥  
तेभ्यो ऽधिगच्छेद् विनयं विनीतात्मापि नित्यशः  ।  
विनीतात्मा हि नृपतिर् न विनश्यति कर्हि चित्  ॥ म्न्_७।३९ ॥  
बहवो ऽविनयान् नष्टा राजानः सपरिच्छदाः  ।  
वनस्था अपि राज्यानि विनयात् प्रतिपेदिरे  ॥ म्न्_७।४० ॥  
वेनो विनष्टो ऽविनयान् नहुषश् चैव पार्थिवः  ।  
सुदाः पैजवनश् चैव सुमुखो निमिर् एव च  ॥ म्न्_७।४१ ॥  
पृथुस् तु विनयाद् राज्यं प्राप्तवान् मनुर् एव च  ।  
कुबेरश् च धनैश्वर्यं ब्राह्मण्यं चैव गाधिजः  ॥ म्न्_७।४२ ॥  
त्रैविद्येभ्यस् त्रयीं विद्यां दण्डनीतिं च शाश्वतीम्  ।  
आन्वीक्षिकीं चात्मविद्यां वार्तारम्भांश् च लोकतः  ॥ म्न्_७।४३ ॥  
इन्द्रियाणां जये योगं समातिष्ठेद् दिवानिशम्  ।  
जितेन्द्रियो हि शक्नोति वशे स्थापयितुं प्रजाः  ॥ म्न्_७।४४ ॥  
दश कामसमुत्थानि तथाष्टौ क्रोधजानि च  ।  
व्यसनानि दुरन्तानि प्रयत्नेन विवर्जयेत्  ॥ म्न्_७।४५ ॥  
कामजेषु प्रसक्तो हि व्यसनेषु महीपतिः  ।  
वियुज्यते ऽर्थधर्माभ्यां क्रोधजेष्व् आत्मनैव तु  ॥ म्न्_७।४६ ॥  
मृगयाक्षो दिवास्वप्नः परिवादः स्त्रियो मदः  ।  
तौर्यत्रिकं वृथाट्या च कामजो दशको गणः  ॥ म्न्_७।४७ ॥  
पैशुन्यं साहसं द्रोह ईर्ष्यासूयार्थदूषणम्  ।  
वाग्दण्डजं च पारुष्यं क्रोधजो ऽपि गणो ऽष्टकः  ॥ म्न्_७।४८ ॥  
द्वयोर् अप्य् एतयोर् मूलं यं सर्वे कवयो विदुः  ।  
तं यत्नेन जयेल् लोभं तज्जाव् एताव् उभौ गणौ  ॥ म्न्_७।४९ ॥  
पानम् अक्षाः स्त्रियश् चैव मृगया च यथाक्रमम्  ।  
एतत् कष्टतमं विद्याच् चतुष्कं कामजे गणे  ॥ म्न्_७।५० ॥  
दण्डस्य पातनं चैव वाक्पारुष्यार्थदूषणे  ।  
क्रोधजे ऽपि गणे विद्यात् कष्टम् एतत् त्रिकं सदा  ॥ म्न्_७।५१ ॥  
सप्तकस्यास्य वर्गस्य सर्वत्रैवानुषङ्गिणः  ।  
पूर्वं पूर्वं गुरुतरं विद्याद् व्यसनम् आत्मवान्  ॥ म्न्_७।५२ ॥  
व्यसनस्य च मृत्योश् च व्यसनं कष्टम् उच्यते  ।  
व्यसन्य् अधो ऽधो व्रजति स्वर् यात्य् अव्यसनी मृतः  ॥ म्न्_७।५३ ॥  
मौलाञ् शास्त्रविदः शूरांल् लब्धलक्षान् कुलोद्भवान्  ।  
सचिवान् सप्त चाष्टौ वा प्रकुर्वीत परीक्षितान्  ॥ म्न्_७।५४ ॥  
अपि यत् सुकरं कर्म तद् अप्य् एकेन दुष्करम्  ।  
विशेषतो ऽसहायेन किं तु राज्यं महोदयम्  ॥ म्न्_७।५५ ॥  
तैः सार्धं चिन्तयेन् नित्यं सामान्यं सन्धिविग्रहम्  ।  
स्थानं समुदयं गुप्तिं लब्धप्रशमनानि च  ॥ म्न्_७।५६ ॥  
तेषां स्वं स्वम् अभिप्रायम् उपलभ्य पृथक् पृथक्  ।  
समस्तानां च कार्येषु विदध्याद् धितम् आत्मनः  ॥ म्न्_७।५७ ॥  
सर्वेषां तु विशिष्टेन ब्राह्मणेन विपश्चिता  ।  
मन्त्रयेत् परमं मन्त्रं राजा षाड्गुण्यसंयुतम्  ॥ म्न्_७।५८ ॥  
नित्यं तस्मिन् समाश्वस्तः सर्वकार्याणि निःक्षिपेत्  ।  
तेन सार्धं विनिश्चित्य ततः कर्म समारभेत्  ॥ म्न्_७।५९ ॥  
अन्यान् अपि प्रकुर्वीत शुचीन् प्राज्ञान् अवस्थितान्  ।  
सम्यग् अर्थसमाहर्तॄन् अमात्यान् सुपरीक्षितान्  ॥ म्न्_७।६० ॥  
निर्वर्तेतास्य यावद्भिर् इतिकर्तव्यता नृभिः  ।  
तावतो ऽतन्द्रितान् दक्षान् प्रकुर्वीत विचक्षणान्  ॥ म्न्_७।६१ ॥  
तेषाम् अर्थे नियुञ्जीत शूरान् दक्षान् कुलोद्गतान्  ।  
शुचीन् आकरकर्मान्ते भीरून् अन्तर्निवेशने  ॥ म्न्_७।६२ ॥  
दूतं चैव प्रकुर्वीत सर्वशास्त्रविशारदम्  ।  
इङ्गिताकारचेष्टज्ञं शुचिं दक्षं कुलोद्गतम्  ॥ म्न्_७।६३ ॥  
अनुरक्तः शुचिर् दक्षः स्मृतिमान् देशकालवित्  ।  
वपुष्मान् वीतभीर् वाग्मी दूतो राज्ञः प्रशस्यते  ॥ म्न्_७।६४ ॥  
अमात्ये दण्ड आयत्तो दण्डे वैनयिकी क्रिया  ।  
नृपतौ कोशराष्ट्रे च दूते सन्धिविपर्ययौ  ॥ म्न्_७।६५ ॥  
दूत एव हि सन्धत्ते भिनत्त्य् एव च संहतान्  ।  
दूतस् तत् कुरुते कर्म भिद्यन्ते येन मानवः  ॥ म्न्_७।६६ ॥  
स विद्याद् अस्य कृत्येषु निर्गूढेङ्गितचेष्टितैः  ।  
आकारम् इङ्गितं चेष्टां भृत्येषु च चिकीर्षितम्  ॥ म्न्_७।६७ ॥  
बुद्ध्वा च सर्वं तत्त्वेन परराजचिकीर्षितम्  ।  
तथा प्रयत्नम् आतिष्ठेद् यथात्मानं न पीडयेत्  ॥ म्न्_७।६८ ॥  
जाङ्गलं सस्यसम्पन्नम् आर्यप्रायम् अनाविलम्  ।  
रम्यम् आनतसामन्तं स्वाजीव्यं देशम् आवसेत्  ॥ म्न्_७।६९ ॥  
धन्वदुर्गं महीदुर्गम् अब्दुर्गं वार्क्षम् एव वा  ।  
नृदुर्गं गिरिदुर्गं वा समाश्रित्य वसेत् पुरम्  ॥ म्न्_७।७० ॥  
सर्वेण तु प्रयत्नेन गिरिदुर्गं समाश्रयेत्  ।  
एषां हि बाहुगुण्येन गिरिदुर्गं विशिष्यते  ॥ म्न्_७।७१ ॥  
त्रिण्य् आद्यान्य् आश्रितास् त्व् एषां मृगगर्ताश्रयाप्चराः  ।  
त्रीण्य् उत्तराणि क्रमशः प्लवङ्गमनरामराः  ॥ म्न्_७।७२ ॥  
यथा दुर्गाश्रितान् एतान् नोपहिंसन्ति शत्रवः  ।  
तथारयो न हिंसन्ति नृपं दुर्गसमाश्रितम्  ॥ म्न्_७।७३ ॥  
एकः शतं योधयति प्राकारस्थो धनुर्धरः  ।  
शतं दशसहस्राणि तस्माद् दुर्गं विधीयते  ॥ म्न्_७।७४ ॥  
तत् स्याद् आयुधसम्पन्नं धनधान्येन वाहनैः  ।  
ब्राह्मणैः शिल्पिभिर् यन्त्रैर् यवसेनोदकेन च  ॥ म्न्_७।७५ ॥  
तस्य मध्ये सुपर्याप्तं कारयेद् गृहम् आत्मनः  ।  
गुप्तं सर्वर्तुकं शुभ्रं जलवृक्षसमन्वितम्  ॥ म्न्_७।७६ ॥  
तद् अध्यास्योद्वहेद् भार्यां सवर्णां लक्षणान्विताम्  ।  
कुले महति सम्भूतां हृद्यां रूपगुणान्वीताम्  ॥ म्न्_७।७७ ॥  
पुरोहितं च कुर्वीत वृणुयाद् एव च र्त्विजः  ।  
ते ऽस्य गृह्याणि कर्माणि कुर्युर् वैतानिकानि च  ॥ म्न्_७।७८ ॥  
यजेत राजा क्रतुभिर् विविधैर् आप्तदक्षिणैः  ।  
धर्मार्थं चैव विप्रेभ्यो दद्याद् भोगान् धनानि च  ॥ म्न्_७।७९ ॥  
सांवत्सरिकम् आप्तैश् च राष्ट्राद् आहारयेद् बलिम्  ।  
स्याच् चाम्नायपरो लोके वर्तेत पितृवन् नृषु  ॥ म्न्_७।८० ॥  
अध्यक्षान् विविधान् कुर्यात् तत्र तत्र विपश्चितः  ।  
ते ऽस्य सर्वाण्य् अवेक्षेरन् नृणां कार्याणि कुर्वताम्  ॥ म्न्_७।८१ ॥  
आवृत्तानां गुरुकुलाद् विप्राणां पूजको भवेत्  ।  
नृपाणाम् अक्षयो ह्य् एष निधिर् ब्राह्मो ऽभिधीयते  ॥ म्न्_७।८२ ॥  
न तं स्तेना न चामित्रा हरन्ति न च नश्यति  ।  
तस्माद् राज्ञा निधातव्यो ब्राह्मणेष्व् अक्षयो निधिः  ॥ म्न्_७।८३ ॥  
न स्कन्दते न व्यथते न विनश्यति कर्हि चित्  ।  
वरिष्ठम् अग्निहोत्रेभ्यो ब्राह्मणस्य मुखे हुतम्  ॥ म्न्_७।८४ ॥  
समम् अब्राह्मणे दानं द्विगुणं ब्राह्मणब्रुवे  ।  
प्राधीते शतसाहस्रम् अनन्तं वेदपारगे  ॥ म्न्_७।८५ ॥  
पात्रस्य हि विशेषेण श्रद्दधानतयैव च  ।  
अल्पं वा बहु वा प्रेत्य दानस्य फलम् अश्नुते  ॥ म्न्_७।८६ ॥  
देशकालविधानेन द्रव्यं श्रद्धासमन्वितम्  ।  
पात्रे प्रदीयते यत् तु तद् धर्मस्य प्रसाधनम्  ॥ म्न्_७।८७म् ॥  
समोत्तमाधमै राजा त्व् आहूतः पालयन् प्रजाः  ।  
न निवर्तेत सङ्ग्रामात् क्षात्रं धर्मम् अनुस्मरन्  ॥ म्न्_७।८७[८८म्] ॥  
सङ्ग्रामेष्व् अनिवर्तित्वं प्रजानां चैव पालनम्  ।  
शुश्रूषा ब्राह्मणानां च राज्ञां श्रेयस्करं परम्  ॥ म्न्_७।८८[८९म्] ॥  
आहवेषु मिथो ऽन्योन्यं जिघांसन्तो महीक्षितः  ।  
युध्यमानाः परं शक्त्या स्वर्गं यान्त्य् अपराङ्मुखाः  ॥ म्न्_७।८९[९०म्] ॥  
न कूटैर् आयुधैर् हन्याद् युध्यमानो रणे रिपून्  ।  
न कर्णिभिर् नापि दिग्धैर् नाग्निज्वलिततेजनैः  ॥ म्न्_७।९०[९१म्] ॥  
न च हन्यात् स्थलारूढं न क्लीबं न कृताञ्जलिम्  ।  
न मुक्तकेशं नासीनं न तवास्मीति वादिनम्  ॥ म्न्_७।९१[९२म्] ॥  
न सुप्तं न विसन्नाहं न नग्नं न निरायुधम्  ।  
नायुध्यमानं पश्यन्तं न परेण समागतम्  ॥ म्न्_७।९२[९३म्] ॥  
नायुधव्यसनप्राप्तं नार्तं नातिपरिक्षतं  ।  
न भीतं न परावृत्तं सतां धर्मम् अनुस्मरन्  ॥ म्न्_७।९३[९४म्] ॥  
यस् तु भीतः परावृत्तः सङ्ग्रामे हन्यते परैः  ।  
भर्तुर् यद् दुष्कृतं किं चित् तत् सर्वं प्रतिपद्यते  ॥ म्न्_७।९४[९५म्] ॥  
यच् चास्य सुकृतं किं चिद् अमुत्रार्थम् उपार्जितम्  ।  
भर्ता तत् सर्वम् आदत्ते परावृत्तहतस्य तु  ॥ म्न्_७।९५[९६म्] ॥  
रथाश्वं हस्तिनं छत्रं धनं धान्यं पशून् स्त्रियः  ।  
सर्वद्रव्याणि कुप्यं च यो यज् जयति तस्य तत्  ॥ म्न्_७।९६[९७म्] ॥  
राज्ञश् च दद्युर् उद्धारम् इत्य् एषा वैदिकी श्रुतिः  ।  
राज्ञा च सर्वयोधेभ्यो दातव्यम् अपृथग्जितम्  ॥ म्न्_७।९७[९८म्] ॥  
एषो ऽनुपस्कृतः प्रोक्तो योधधर्मः सनातनः  ।  
अस्माद् धर्मान् न च्यवेत क्षत्रियो घ्नन् रणे रिपून्  ॥ म्न्_७।९८[९९म्] ॥  
अलब्धं चैव लिप्सेत लब्धं रक्षेत् प्रयत्नतः  ।  
रक्षितं वर्धयेच् चैव वृद्धं पात्रेषु निक्षिपेत्  ॥ म्न्_७।९९[१००म्] ॥  
एतच् चतुर्विधं विद्यात् पुरुषार्थप्रयोजनम्  ।  
अस्य नित्यम् अनुष्ठानं सम्यक् कुर्याद् अतन्द्रितः  ॥ म्न्_७।१००[१०१म्] ॥  
अलब्धम् इच्छेद् दण्डेन लब्धं रक्षेद् अवेक्षया  ।  
रक्षितं वर्धयेद् वृद्ध्या वृद्धं पात्रेषु निक्षिपेत्  ॥ म्न्_७।१०१[१०२म्] ॥  
नित्यम् उद्यतदण्डः स्यान् नित्यं विवृतपौरुषः  ।  
नित्यं संवृतसंवार्यो नित्यं छिद्रानुसार्य् अरेः  ॥ म्न्_७।१०२[१०३म्] ॥  
नित्यम् उद्यतदण्डस्य कृत्स्नम् उद्विजते जगत्  ।  
तस्मात् सर्वाणि भूतानि दण्डेनैव प्रसाधयेत्  ॥ म्न्_७।१०३[१०४म्] ॥  
अमाययैव वर्तेत न कथं चन मायया  ।  
बुध्येतारिप्रयुक्तां च मायां नित्यं सुसंवृतः  ॥ म्न्_७।१०४[१०५म्] ॥  
नास्य छिद्रं परो विद्याद् विद्याच् छिद्रं परस्य च  ।  
गूहेत् कूर्म इवाङ्गानि रक्षेद् विवरम् आत्मनः  ॥ म्न्_७।१०५[१०६म्] ॥  
बकवच् चिन्तयेद् अर्थान् सिंहवच् च पराक्रमे  ।  
वृकवच् चावलुम्पेत शशवच् च विनिष्पतेत्  ॥ म्न्_७।१०६[१०७म्] ॥  
एवं विजयमानस्य ये ऽस्य स्युः परिपन्थिनः  ।  
तान् आनयेद् वशं सर्वान् सामादिभिर् उपक्रमैः  ॥ म्न्_७।१०७[१०८म्] ॥  
यदि ते तु न तिष्ठेयुर् उपायैः प्रथमैस् त्रिभिः  ।  
दण्डेनैव प्रसह्यैताञ् शनकैर् वशम् आनयेत्  ॥ म्न्_७।१०८[१०९म्] ॥  
सामादीनाम् उपायानां चतुर्णाम् अपि पण्डिताः  ।  
सामदण्डौ प्रशंसन्ति नित्यं राष्ट्राभिवृद्धये  ॥ म्न्_७।१०९[११०म्] ॥  
यथोद्धरति निर्दाता कक्षं धान्यं च रक्षति  ।  
तथा रक्षेन् नृपो राष्ट्रं हन्याच् च परिपन्थिनः  ॥ म्न्_७।११०[१११म्] ॥  
मोहाद् राजा स्वराष्ट्रं यः कर्षयत्य् अनवेक्षया  ।  
सो ऽचिराद् भ्रश्यते राज्याज् जीविताच् च सबान्धवः  ॥ म्न्_७।१११[११२म्] ॥  
शरीरकर्षणात् प्राणाः क्षीयन्ते प्राणिनां यथा  ।  
तथा राज्ञाम् अपि प्राणाः क्षीयन्ते राष्ट्रकर्षणात्  ॥ म्न्_७।११२[११३म्] ॥  
राष्ट्रस्य सङ्ग्रहे नित्यं विधानम् इदम् आचरेत्  ।  
सुसङ्गृहीतराष्ट्रे हि पार्थिवः सुखम् एधते  ॥ म्न्_७।११३[११४म्] ॥  
द्वयोस् त्रयाणां पञ्चानां मध्ये गुल्मम् अधिष्ठितम्  ।  
तथा ग्रामशतानां च कुर्याद् राष्ट्रस्य सङ्ग्रहम्  ॥ म्न्_७।११४[११५म्] ॥  
ग्रामस्याधिपतिं कुर्याद् दशग्रामपतिं तथा  ।  
विंशतीशं शतेशं च सहस्रपतिम् एव च  ॥ म्न्_७।११५[११६म्] ॥  
ग्रामदोषान् समुत्पन्नान् ग्रामिकः शनकैः स्वयम्  ।  
शंसेद् ग्रामदशेशाय दशेशो विंशतीशिने  ॥ म्न्_७।११६[११७म्] ॥  
विंशतीशस् तु तत् सर्वं शतेशाय निवेदयेत्  ।  
शंसेद् ग्रामशतेशस् तु सहस्रपतये स्वयम्  ॥ म्न्_७।११७[११८म्] ॥  
यानि राजप्रदेयानि प्रत्यहं ग्रामवासिभिः  ।  
अन्नपानेन्धनादीनि ग्रामिकस् तान्य् अवाप्नुयात्  ॥ म्न्_७।११८[११९म्] ॥  
दशी कुलं तु भुञ्जीत विंशी पञ्च कुलानि च  ।  
ग्रामं ग्रामशताध्यक्षः सहस्राधिपतिः पुरम्  ॥ म्न्_७।११९[१२०म्] ॥  
तेषां ग्राम्याणि कार्यानि पृथक्कार्याणि चैव हि  ।  
राज्ञो ऽन्यः सचिवः स्निग्धस् तानि पश्येद् अतन्द्रितः  ॥ म्न्_७।१२०[१२१म्] ॥  
नगरे नगरे चैकं कुर्यात् सर्वार्थचिन्तकम्  ।  
उच्चैःस्थानं घोररूपं नक्षत्राणाम् इव ग्रहम्  ॥ म्न्_७।१२१[१२२म्] ॥  
स तान् अनुपरिक्रामेत् सर्वान् एव सदा स्वयम्  ।  
तेषां वृत्तं परिणयेत् सम्यग् राष्ट्रेषु तच्चरैः  ॥ म्न्_७।१२२[१२३म्] ॥  
राज्ञो हि रक्षाधिकृताः परस्वादायिनः शठाः  ।  
भृत्या भवन्ति प्रायेण तेभ्यो रक्षेद् इमाः प्रजाः  ॥ म्न्_७।१२३[१२४म्] ॥  
ये कार्यिकेभ्यो ऽर्थम् एव गृह्णीयुः पापचेतसः  ।  
तेषां सर्वस्वम् आदाय राजा कुर्यात् प्रवासनम्  ॥ म्न्_७।१२४[१२५म्] ॥  
राजा कर्मसु युक्तानां स्त्रीणां प्रेष्यजनस्य च   ।  
प्रत्यहं कल्पयेद् वृत्तिं स्थानं कर्मानुरूपतः  ॥ म्न्_७।१२५[१२६म्] ॥  
पणो देयो ऽवकृष्टस्य षड् उत्कृष्टस्य वेतनम्  ।  
षाण्मासिकस् तथाच्छादो धान्यद्रोणस् तु मासिकः  ॥ म्न्_७।१२६[१२७म्] ॥  
क्रयविक्रयम् अध्वानं भक्तं च सपरिव्ययम्  ।  
योगक्षेमं च सम्प्रेक्ष्य वणिजो दापयेत् करान्  ॥ म्न्_७।१२७[१२८म्] ॥  
यथा फलेन युज्येत राजा कर्ता च कर्मणाम्  ।  
तथावेक्ष्य नृपो राष्ट्रे कल्पयेत् सततं करान्  ॥ म्न्_७।१२८[१२९म्] ॥  
यथाल्पाल्पम् अदन्त्य् आद्यं वार्योकोवत्सषट्पदाः  ।  
तथाल्पाल्पो ग्रहीतव्यो राष्ट्राद् राज्ञाब्दिकः करः  ॥ म्न्_७।१२९[१३०म्] ॥  
पञ्चाशद्भाग आदेयो राज्ञा पशुहिरण्ययोः  ।  
धान्यानाम् अष्टमो भागः षष्ठो द्वादश एव वा  ॥ म्न्_७।१३०[१३१म्] ॥  
आददीताथ षड्भागं द्रुमांसमधुसर्पिषाम्  ।  
गन्धौषधिरसानां च पुष्पमूलफलस्य च  ॥ म्न्_७।१३१[१३२म्] ॥  
पत्रशाकतृणानां च चर्मणां वैदलस्य च  ।  
मृन्मयानां च भाण्डानां सर्वस्याश्ममयस्य च  ॥ म्न्_७।१३२[१३३म्] ॥  
म्रियमाणो ऽप्य् आददीत न राजा श्रोत्रियात् करम्  ।  
न च क्षुधास्य संसीदेच् छ्रोत्रियो विषये वसन्  ॥ म्न्_७।१३३[१३४म्] ॥  
यस्य राज्ञस् तु विषये श्रोत्रियः सीदति क्षुधा  ।  
तस्यापि तत् क्षुधा राष्ट्रम् अचिरेनैव सीदति  ॥ म्न्_७।१३४[१३५म्] ॥  
श्रुतवृत्ते विदित्वास्य वृत्तिं धर्म्यां प्रकल्पयेत्  ।  
संरक्षेत् सर्वतश् चैनं पिता पुत्रम् इवाउरसम्  ॥ म्न्_७।१३५[१३६म्] ॥  
संरक्ष्यमाणो राज्ञा यं] कुरुते धर्मम् अन्वहम्  ।  
तेनायुर् वर्धते राज्ञो द्रविणं राष्ट्रम् एव च  ॥ म्न्_७।१३६[१३७म्] ॥  
यत् किं चिद् अपि वर्षस्य दापयेत् करसञ्ज्ञितम्  ।  
व्यवहारेण जीवन्तं राजा राष्ट्रे पृथग्जनम्  ॥ म्न्_७।१३७[१३८म्] ॥  
कारुकाञ् शिल्पिनश् चैव शूद्रांस् चात्मोपजीविनः  ।  
एकैकं कारयेत् कर्म मासि मासि महीपतिः  ॥ म्न्_७।१३८[१३९म्] ॥  
नोच्छिन्द्याद् आत्मनो मूलं परेषां चातितृष्णया  ।  
उच्छिन्दन् ह्य् आत्मनो मूलम् आट्मानं तांश् च पीदयेत्  ॥ म्न्_७।१३९[१४०म्] ॥  
तीक्ष्णश् चैव मृदुश् च स्यात् कार्यं वीक्ष्य महीपतिः  ।  
तीक्ष्णश् चैव मृदुश् चैव राज भवति सम्मतः  ॥ म्न्_७।१४०[१४१म्] ॥  
अमात्यमुख्यं धर्मज्ञं प्राज्ञं दान्तं कुलोद्गतम्  ।  
स्थापयेद् आसने तस्मिन् खिन्नः कार्येक्षणे नृणाम्  ॥ म्न्_७।१४१[१४२म्] ॥  
एवं सर्वं विधायेदम् इतिकर्तव्यम् आत्मनः  ।  
युक्तश् चैवाप्रमत्तश् च परिरक्षेद् इमाः प्रजाः  ॥ म्न्_७।१४२[१४३म्] ॥  
विक्रोशन्त्यो यस्य राष्ट्राद् ह्रियन्ते दस्युभिः प्रजाः  ।  
सम्पश्यतः सभृत्यस्य मृतः स न तु जीवति  ॥ म्न्_७।१४३[१४४म्] ॥  
क्षत्रियस्य परो धर्मः प्राजानाम् एव पालनम्  ।  
निर्दिष्टफलभोक्ता हि राजा धर्मेण युज्यते  ॥ म्न्_७।१४४[१४५म्] ॥  
उत्थाय पश्चिमे यामे कृतशौचः समाहितः  ।  
हुताग्निर् ब्राह्मणांश् चार्च्य प्रविशेत् स शुभां सभाम्  ॥ म्न्_७।१४५[१४६म्] ॥  
तत्र स्थितः प्रजाः सर्वाः प्रतिनन्द्य विसर्जयेत्  ।  
विसृज्य च प्रजाः सर्वा मन्त्रयेत् सह मन्त्रिभिः  ॥ म्न्_७।१४६[१४७म्] ॥  
गिरिपृष्ठं समारुह्य प्रसादं वा रहोगतः  ।  
अरण्ये निःशलाके वा मन्त्रयेद् अविभावितः  ॥ म्न्_७।१४७[१४८म्] ॥  
यस्य मन्त्रं न जानन्ति समागम्य पृथग्जनाः  ।  
स कृत्स्नां पृथिवीं भुङ्क्ते कोशहीनो ऽपि पार्थिवः  ॥ म्न्_७।१४८[१४९म्] ॥  
जडमूकान्धबधिरांस् तैर्यग्योनान् वयोऽतिगान्  ।  
स्त्रीम्लेच्छव्याधितव्यङ्गान् मन्त्रकाले ऽपसारयेत्  ॥ म्न्_७।१४९[१५०म्] ॥  
भिन्दन्त्य् अवमता मन्त्रं तैर्यग्योनास् तथैव च  ।  
स्त्रियश् चैव विशेषेण तस्मात् तत्रादृतो भवेत्  ॥ म्न्_७।१५०[१५१म्] ॥  
मध्यन्दिने ऽर्धरात्रे वा विश्रान्तो विगतक्लमः  ।  
चिन्तयेद् धर्मकामार्थान् सार्धं तैर् एक एव वा  ॥ म्न्_७।१५१[१५२म्] ॥  
परस्परविरुद्धानां तेषां च समुपार्जनम्  ।  
कन्यानां सम्प्रदानं च कुमाराणां च रक्षणं  ॥ म्न्_७।१५२[१५३म्] ॥  
दूतसम्प्रेषणं चैव कार्यशेषं तथैव च  ।  
अन्तःपुरप्रचारं च प्रणिधीनां च चेष्टितम्  ॥ म्न्_७।१५३[१५४म्] ॥  
कृत्स्नं चाष्टविधं कर्म पञ्चवर्गं च तत्त्वतः  ।  
अनुरागापरागौ च प्रचारं मण्डलस्य च  ॥ म्न्_७।१५४[१५५म्] ॥  
मध्यमस्य प्रचारं च विजीगिषोश् च चेष्टितम्  ।  
उदासीनप्रचारं च शत्रोश् चैव प्रयत्नतः  ॥ म्न्_७।१५५[१५६म्] ॥  
एताः प्रकृतयो मूलं मण्डलस्य समासतः  ।  
अष्टौ चान्याः समाख्याता द्वादशैव तु ताः स्मृताः  ॥ म्न्_७।१५६[१५७म्] ॥  
अमात्यराष्ट्रदुर्गार्थ- दण्डाख्याः पञ्च चापराः  ।  
प्रत्येकं कथिता ह्य् एताः सङ्क्षेपेण द्विसप्ततिः  ॥ म्न्_७।१५७[१५८म्] ॥  
अनन्तरम् अरिं विद्याद् अरिसेविनम् एव च  ।  
अरेर् अनन्तरं मित्रम् उदासीनं तयोः परम्  ॥ म्न्_७।१५८[१५९म्] ॥  
तान् सर्वान् अभिसन्दध्यात् सामादिभिर् उपक्रमैः  ।  
व्यस्तैश् चैव समस्तैश् च पौरुषेण नयेन च  ॥ म्न्_७।१५९[१६०म्] ॥  
सन्धिं च विग्रहं चैव यानम् आसनम् एव च  ।  
द्वैधीभावं संश्रयं च षड्गुणांश् चिन्तयेत् सदा  ॥ म्न्_७।१६०[१६१म्] ॥  
आसनं चैव यानं च सन्धिं विग्रहम् एव च  ।  
कार्यं वीक्ष्य प्रयुञ्जीत द्वैधं संश्रयम् एव च  ॥ म्न्_७।१६१[१६२म्] ॥  
सन्धिं तु द्विविधं विद्याद् राजा विग्रहम् एव च  ।  
उभे यानासने चैव द्विविधः संश्रयः स्मृतः  ॥ म्न्_७।१६२[१६३म्] ॥  
समानयानकर्मा च विपरीतस् तथैव च  ।  
तदा त्व् आयतिसंयुक्तः सन्धिर् ज्ञेयो द्विलक्षणः  ॥ म्न्_७।१६३[१६४म्] ॥  
स्वयङ्कृतश् च कार्यार्थम् अकाले काल एव वा  ।  
मित्रस्य चैवापकृते द्विविधो विग्रहः स्मृतः  ॥ म्न्_७।१६४[१६५म्] ॥  
एकाकिनश् चात्ययिके कार्ये प्राप्ते यदृच्छया  ।  
संहतस्य च मित्रेण द्विविधं यानम् उच्यते  ॥ म्न्_७।१६५[१६६म्] ॥  
क्षीणस्य चैव क्रमशो दैवात् पूर्वकृतेन वा  ।  
मित्रस्य चानुरोधेन द्विविधं स्मृतम् आसनम्  ॥ म्न्_७।१६६[१६७म्] ॥  
बलस्य स्वामिनश् चैव स्थितिः कार्यार्थसिद्धये  ।  
द्विविधं कीर्त्यते द्वैधं षाड्गुण्यगुणवेदिभिः  ॥ म्न्_७।१६७[१६८म्] ॥  
अर्थसम्पादनार्थं च पीड्यमानस्य शत्रुभिः  ।  
साधुषु व्यपदेशश् च द्विविधः संश्रयः स्मृतः  ॥ म्न्_७।१६८[१६९म्] ॥  
यदावगच्छेद् आयत्याम् आधिक्यं ध्रुवम् आत्मनः  ।  
तदात्वे चाल्पिकां पीडां तदा सन्धिं समाश्रयेत्  ॥ म्न्_७।१६९[१७०म्] ॥  
यदा प्रहृष्टा मन्येत सर्वास् तु प्रकृतीर् भृशम्  ।  
अत्युच्छ्रितं तथात्मानं तदा कुर्वीत विग्रहम्  ॥ म्न्_७।१७०[१७१म्] ॥  
यदा मन्येत भावेन हृष्टं पुष्टं बलं स्वकम्  ।  
परस्य विपरीतं च तदा यायाद् रिपुं प्रति  ॥ म्न्_७।१७१[१७२म्] ॥  
यदा तु स्यात् परिक्षीणो वाहनेन बलेन च  ।  
तदासीत प्रयत्नेन शनकैः सान्त्वयन्न् अरीन्  ॥ म्न्_७।१७२[१७३म्] ॥  
मन्येतारिं यदा राजा सर्वथा बलवत्तरम्  ।  
तदा द्विधा बलं कृत्वा साधयेत् कार्यम् आत्मनः  ॥ म्न्_७।१७३[१७४म्] ॥  
यदा परबलानां तु गमनीयतमो भवेत्  ।  
तदा तु संश्रयेत् क्षिप्रं धार्मिकं बलिनं नृपम्  ॥ म्न्_७।१७४[१७५म्] ॥  
निग्रहं प्रकृतीनां च कुर्याद् यो ऽरिबलस्य च  ।  
उपसेवेत तं नित्यं सर्वयत्नैर् गुरुं यथा  ॥ म्न्_७।१७५[१७६म्] ॥  
यदि तत्रापि सम्पश्येद् दोषं संश्रयकारितम्  ।  
सुयुद्धम् एव तत्रापि निर्विशङ्कः समाचरेत्  ॥ म्न्_७।१७६[१७७म्] ॥  
सर्वोपायैस् तथा कुर्यान् नीतिज्ञः पृथिवीपतिः  ।  
यथास्याभ्यधिका न स्युर् मित्रोदासीनशत्रवः  ॥ म्न्_७।१७७[१७८म्] ॥  
आयतिं सर्वकार्याणां तदात्वं च विचारयेत्  ।  
अतीतानां च सर्वेषां गुणदोषौ च तत्त्वतः  ॥ म्न्_७।१७८[१७९म्] ॥  
आयत्यां गुणदोषज्ञस् तदात्वे क्षिप्रनिश्चयः  ।  
अतीते कार्यशेषज्ञः शत्रुभिर् नाभिभूयते  ॥ म्न्_७।१७९[१८०म्] ॥  
यथैनं नाभिसन्दध्युर् मित्रोदासीनशत्रवः  ।  
तथा सर्वं संविदध्याद् एष सामासिको नयः  ॥ म्न्_७।१८०[१८१म्] ॥  
तदा तु यानम् आतिष्ठेद् अरिराष्ट्रं प्रति प्रभुः  ।  
तदानेन विधानेन यायाद् अरिपुरं शनैः  ॥ म्न्_७।१८१[१८२म्] ॥  
मार्गशीर्षे शुभे मासि यायाद् यात्रां महीपतिः  ।  
फाल्गुनं वाथ चैत्रं वा मासौ प्रति यथाबलम्  ॥ म्न्_७।१८२[१८३म्] ॥  
अन्येष्व् अपि तु कालेषु यदा पश्येद् ध्रुवं जयम्  ।  
तदा यायाद् विगृह्यैव व्यसने चोत्थिते रिपोः  ॥ म्न्_७।१८३[१८४म्] ॥  
कृत्वा विधानं मूले तु यात्रिकं च यथाविधि  ।  
उपगृह्यास्पदं चैव चारान् सम्यग् विधाय च  ॥ म्न्_७।१८४[१८५म्] ॥  
संशोध्य त्रिविधं मार्गं षड्विधं च बलं स्वकम्  ।  
साम्परायिककल्पेन यायाद् अरिपुरं प्रति  ॥ म्न्_७।१८५[१८६म्] ॥  
शत्रुसेविनि मित्रे च गूढे युक्ततरो भवेत्  ।  
गतप्रत्यागते चैव स हि कष्टतरो रिपुः  ॥ म्न्_७।१८६[१८७म्] ॥  
दण्डव्यूहेन तन् मार्गं यायात् तु शकटेन वा  ।  
वराहमकराभ्यां वा सूच्या वा गरुडेन वा  ॥ म्न्_७।१८७[१८८म्] ॥  
यतश् च भयम् आशङ्केत् ततो विस्तारयेद् बलम्  ।  
पद्मेन चैव व्यूहेन निविशेत सदा स्वयम्  ॥ म्न्_७।१८८[१८९म्] ॥  
सेनापतिबलाध्यक्षौ सर्वदिक्षु निवेशयेत्  ।  
यतश् च भयम् आशङ्केत् प्राचीं तां कल्पयेद् दिशम्  ॥ म्न्_७।१८९[१९०म्] ॥  
गुल्मांश् च स्थापयेद् आप्तान् कृतसञ्ज्ञान् समन्ततः  ।  
स्थाने युद्धे च कुशलान् अभीरून् अविकारिणः  ॥ म्न्_७।१९०[१९१म्] ॥  
संहतान् योधयेद् अल्पान् कामं विस्तारयेद् बहून्  ।  
सूच्या वज्रेण चैवैतान् व्यूहेन व्यूह्य योधयेत्  ॥ म्न्_७।१९१[१९२म्] ॥  
स्यन्दनाश्वैः समे युध्येद् अनूपे नौ द्विपैस् तथा  ।  
वृक्षगुल्मावृते चापैर् असिचर्मायुधैः स्थले  ॥ म्न्_७।१९२[१९३म्] ॥  
कुरुक्षेत्रांश् च मत्स्यांश् च पञ्चालाञ् शूरसेनजान्  ।  
दीर्घांल् लघूंश् चैव नरान् अग्रानीकेषु योजयेत्  ॥ म्न्_७।१९३[१९४म्] ॥  
प्रहर्षयेद् बलं व्यूह्य तांश् च सम्यक् परीक्षयेत्  ।  
चेष्टाश् चैव विजानीयाद् अरीन् योधयताम् अपि  ॥ म्न्_७।१९४[१९५म्] ॥  
उपरुध्यारिम् आसीत राष्ट्रं चास्योपपीडयेत्  ।  
दूषयेच् चास्य सततं यवसान्नोदकेन्धनम्  ॥ म्न्_७।१९५[१९६म्] ॥  
भिन्द्याच् चैव तडागानि प्राकारपरिखास् तथा  ।  
समवस्कन्दयेच् चैनं रात्रौ वित्रासयेत् तथा  ॥ म्न्_७।१९६[१९७म्] ॥  
उपजप्यान् उपजपेद् बुध्येतैव च तत्कृतम्  ।  
युक्ते च दैवे युध्येत जयप्रेप्सुर् अपेतभीः  ॥ म्न्_७।१९७[१९८म्] ॥  
साम्ना दानेन भेदेन समस्तैर् अथ वा पृथक्  ।  
विजेतुं प्रयतेतारीन् न युद्धेन कदा चन  ॥ म्न्_७।१९८[१९९म्] ॥  
अनित्यो विजयो यस्माद् दृश्यते युध्यमानयोः  ।  
पराजयश् च सङ्ग्रामे तस्माद् युद्धं विवर्जयेत्  ॥ म्न्_७।१९९[२००म्] ॥  
त्रयाणाम् अप्य् उपायानां पूर्वोक्तानाम् असम्भवे  ।  
तथा युध्येत सम्पन्नो विजयेत रिपून् यथा  ॥ म्न्_७।२००[२०१म्] ॥  
जित्वा सम्पूजयेद् देवान् ब्राह्मणांश् चैव धार्मिकान्  ।  
प्रदद्यात् परिहारार्थं ख्यापयेद् अभयानि च  ॥ म्न्_७।२०१[२०२म्] ॥  
सर्वेषां तु विदित्वैषां समासेन चिकीर्षितम्  ।  
स्थापयेत् तत्र तद्वंश्यं कुर्याच् च समयक्रियाम्  ॥ म्न्_७।२०२[२०३म्] ॥  
प्रमाणानि च कुर्वीत तेषां धर्मान् यथोदितान्  ।  
रत्नैश् च पूजयेद् एनं प्रधानपुरुषैः सह  ॥ म्न्_७।२०३[२०४म्] ॥  
आदानम् अप्रियकरं दानं च प्रियकारकम्  ।  
अभीप्सितानाम् अर्थानां काले युक्तं प्रशस्यते  ॥ म्न्_७।२०४[२०५म्] ॥  
सर्वं कर्मेदम् आयत्तं विधाने दैवमानुषे  ।  
तयोर् दैवम् अचिन्त्यं तु मानुषे विद्यते क्रिया  ॥ म्न्_७।२०५[२०६म्] ॥  
दैवेन विधिना युक्तं मानुष्यं यत् प्रवर्तते  ।  
परिक्लेशेन महता तदर्थस्य समाधकम्  ॥ म्न्_७।२०७म् ॥  
संयुक्तस्यापि दैवेन पुरुषकारेण वर्जितम्  ।  
विना पुरुषकारेण फलं क्षेत्रं प्रयच्छति  ॥ म्न्_७।२०८म् ॥  
चन्द्रार्काद्या ग्रहा वायुर् अग्निर् आपस् तथैव च  ।  
इह दैवेन साध्यन्ते पौरुषेण प्रयत्नतः  ॥ म्न्_७।२०९म् ॥  
सह वापि व्रजेद् युक्तः सन्धिं कृत्वा प्रयत्नतः  ।  
मित्रं हिरण्यं भूमिं वा सम्पश्यंस् त्रिविधं फलम्  ॥ म्न्_७।२०६[२१०म्] ॥  
पार्ष्णिग्राहं च सम्प्रेक्ष्य तथाक्रन्दं च मण्डले  ।  
मित्राद् अथाप्य् अमित्राद् वा यात्राफलम् अवाप्नुयात्  ॥ म्न्_७।२०७[२११म्] ॥  
हिरण्यभूमिसम्प्राप्त्या पार्थिवो न तथैधते  ।  
यथा मित्रं ध्रुवं लब्ध्वा कृशम् अप्य् आयतिक्षमम्  ॥ म्न्_७।२०८[२१२म्] ॥  
धर्मज्ञं च कृतज्ञं च तुष्टप्रकृतिम् एव च  ।  
अनुरक्तं स्थिरारम्भं लघुमित्रं प्रशस्यते  ॥ म्न्_७।२०९[२१३म्] ॥  
प्राज्ञं कुलीनं शूरं च दक्षं दातारम् एव च  ।  
कृतज्ञं धृतिमन्तं च कष्टम् आहुर् अरिं बुधाः  ॥ म्न्_७।२१०[२१४म्] ॥  
आर्यता पुरुषज्ञानं शौर्यं करुणवेदिता  ।  
स्थौललक्ष्यं च सततम् उदासीनगुणोदयः  ॥ म्न्_७।२११[२१५म्] ॥  
क्सेम्यां सस्यप्रदां नित्यं पशुवृद्धिकरीम् अपि  ।  
परित्यजेन् नृपो भूमिम् आत्मार्थम् अविचारयन्  ॥ म्न्_७।२१२[२१६म्] ॥  
आपदर्थं धनं रक्षेद् दारान् रक्षेद् धनैर् अपि  ।  
आत्मानं सततं रक्षेद् दारैर् अपि धनैर् अपि  ॥ म्न्_७।२१३[२१७म्] ॥  
सह सर्वाः समुत्पन्नाः प्रसमीक्ष्यापदो भृशम्  ।  
संयुक्तांश् च वियुक्तांश् च सर्वोपायान् सृजेद् बुधः  ॥ म्न्_७।२१४[२१८म्] ॥  
उपेतारम् उपेयं च सर्वोपायांश् च कृत्स्नशः  ।  
एतत् त्रयं समाश्रित्य प्रयतेतार्थसिद्धये  ॥ म्न्_७।२१५[२१९म्] ॥  
एवं सर्वम् इदं राजा सह सम्मन्त्र्य मन्त्रिभिः  ।  
व्यायम्याप्लुत्य मध्याह्ने भोक्तुम् अन्तःपुरं विशेत्  ॥ म्न्_७।२१६[२२०म्] ॥  
तत्रात्मभूतैः कालज्ञैर् अहार्यैः परिचारकैः  ।  
सुपरीक्षितम् अन्नाद्यम् अद्यान् मन्त्रैर् विषापहैः  ॥ म्न्_७।२१७[२२१म्] ॥  
विषघ्नैर् अगदैश् चास्य सर्वद्रव्याणि योजयेत्  ।  
विषघ्नानि च रत्नानि नियतो धारयेत् सदा  ॥ म्न्_७।२१८[२२२म्] ॥  
परीक्षिताः स्त्रियश् चैनं व्यजनोदकधूपनैः  ।  
वेषाभरणसंशुद्धाः स्पृशेयुः सुसमाहिताः  ॥ म्न्_७।२१९[२२३म्] ॥  
एवं प्रयत्नं कुर्वीत यानशय्यासनाशने  ।  
स्नाने प्रसाधने चैव सर्वालङ्कारकेषु च  ॥ म्न्_७।२२०[२२४म्] ॥  
भुक्तवान् विहरेच् चैव स्त्रीभिर् अन्तःपुरे सह  ।  
विहृत्य तु यथाकालं पुनः कार्याणि चिन्तयेत्  ॥ म्न्_७।२२१[२२५म्] ॥  
अलङ्कृतश् च सम्पश्येद् आयुधीयं पुनर् जनम्  ।  
वाहनानि च सर्वाणि शस्त्राण्य् आभरणानि च  ॥ म्न्_७।२२२[२२६म्] ॥  
सन्ध्यां चोपास्य शृणुयाद् अन्तर्वेश्मनि शस्त्रभृत्  ।  
रहस्याख्यायिनां चैव प्रणिधीनां च चेष्टितम्  ॥ म्न्_७।२२३[२२७म्] ॥  
गत्वा कक्षान्तरं त्व् अन्यत् समनुज्ञाप्य तं जनम्  ।  
प्रविशेद् भोजनार्थं च स्त्रीवृतो ऽन्तःपुरं पुनः  ॥ म्न्_७।२२४[२२८म्] ॥  
तत्र भुक्त्वा पुनः किं चित् तूर्यघोषैः प्रहर्षितः  ।  
संविशेत् तं यथाकालम् उत्तिष्ठेच् च गतक्लमः  ॥ म्न्_७।२५५[२२९म्] ॥  
एतद्विधानम् आतिष्ठेद् अरोगः पृथिवीपतिः  ।  
अस्वस्थः सर्वम् एतत् तु भृत्येषु विनियोजयेत्  ॥ म्न्_७।२२६[२३०म्] ॥  
  
व्यवहारान् दिदृक्षुस् तु ब्राह्मणैः सह पार्थिवः  ।  
मन्त्रज्ञैर् मन्त्रिभिश् चैव विनीतः प्रविशेत् सभाम्  ॥ म्न्_८।१ ॥  
तत्रासीनः स्थितो वापि पाणिम् उद्यम्य दक्षिणम्  ।  
विनीतवेषाभरणः पश्येत् कार्याणि कार्यिणाम्  ॥ म्न्_८।२ ॥  
प्रत्यहं देशदृष्टैश् च शास्त्रदृष्टैश् च हेतुभिः  ।  
अष्टादशसु मार्गेषु निबद्धानि पृथक् पृथक्  ॥ म्न्_८।३ ॥  
तेषाम् आद्यम् ऋणादानं निक्षेपो ऽस्वामिविक्रयः  ।  
सम्भूय च समुत्थानं दत्तस्यानपकर्म च  ॥ म्न्_८।४ ॥  
वेतनस्यैव चादानं संविदश् च व्यतिक्रमः  ।  
क्रयविक्रयानुशयो विवादः स्वामिपालयोः  ॥ म्न्_८।५ ॥  
सीमाविवादधर्मश् च पारुष्ये दण्डवाचिके  ।  
स्तेयं च साहसं चैव स्त्रीसङ्ग्रहणम् एव च  ॥ म्न्_८।६ ॥  
स्त्रीपुन्धर्मो विभागश् च द्यूतम् आह्वय एव च  ।  
पदान्य् अष्टादशैतानि व्यवहारस्थिताव् इह  ॥ म्न्_८।७ ॥  
एषु स्थानेषु भूयिष्ठं विवादं चरतां नृणाम्  ।  
धर्मं शाश्वतम् आश्रित्य कुर्यात् कार्यविनिर्णयम्  ॥ म्न्_८।८ ॥  
यदा स्वयं न कुर्यात् तु नृपतिः कार्यदर्शनम्  ।  
तदा नियुञ्ज्याद् विद्वांसं ब्राह्मणं कार्यदर्शने  ॥ म्न्_८।९ ॥  
सो ऽस्य कार्याणि सम्पश्येत् सभ्यैर् एव त्रिभिर् वृतः  ।  
सभाम् एव प्रविश्याग्र्याम् आसीनः स्थित एव वा  ॥ म्न्_८।१० ॥  
यस्मिन् देशे निषीदन्ति विप्रा वेदविदस् त्रयः  ।  
राज्ञश् चाधिकृतो विद्वान् ब्रह्मणस् तां सभां विदुः  ॥ म्न्_८।११ ॥  
धर्मो विद्धस् त्व् अधर्मेण सभां यत्रोपतिष्ठते  ।  
शल्यं चास्य न कृन्तन्ति विद्धास् तत्र सभासदः  ॥ म्न्_८।१२ ॥  
सभां वा न प्रवेष्टव्यं वक्तव्यं वा समञ्जसम्  ।  
अब्रुवन् विब्रुवन् वापि नरो भवति किल्बिषी  ॥ म्न्_८।१३ ॥  
यत्र धर्मो ह्य् अधर्मेण सत्यं यत्रानृतेन च  ।  
हन्यते प्रेक्षमाणानां हतास् तत्र सभासदः  ॥ म्न्_८।१४ ॥  
धर्म एव हतो हन्ति धर्मो रक्षति रक्षितः  ।  
तस्माद् धर्मो न हन्तव्यो मा नो धर्मो हतो ऽवधीत्  ॥ म्न्_८।१५ ॥  
वृषो हि भगवान् धर्मस् तस्य यः कुरुते ह्य् अलम्  ।  
वृषलं तं विदुर् देवास् तस्माद् धर्मं न लोपयेत्  ॥ म्न्_८।१६ ॥  
एक एव सुहृद् धर्मो निधाने ऽप्य् अनुयाति यः  ।  
शरीरेण समं नाशं सर्वम् अन्यद् धि गच्छति  ॥ म्न्_८।१७ ॥  
पादो ऽधर्मस्य कर्तारं पादः साक्षिणम् ऋच्छति  ।  
पादः सभासदः सर्वान् पादो राजानम् ऋच्छति  ॥ म्न्_८।१८ ॥  
राजा भवत्य् अनेनास् तु मुच्यन्ते च सभासदः  ।  
एनो गच्छति कर्तारं निन्दार्हो यत्र निन्द्यते  ॥ म्न्_८।१९ ॥  
जातिमात्रोपजीवी वा कामं स्याद् ब्राह्मणब्रुवः  ।  
धर्मप्रवक्ता नृपतेर् न तु शूद्रः कथं चन  ॥ म्न्_८।२० ॥  
यस्य शूद्रस् तु कुरुते राज्ञो धर्मविवेचनम्  ।  
तस्य सीदति तद् राष्ट्रं पङ्के गौर् इव पश्यतः  ॥ म्न्_८।२१ ॥  
यद् राष्ट्रं शूद्रभूयिष्ठं नास्तिकाक्रान्तम् अद्विजम्  ।  
विनश्यत्य् आशु तत् कृत्स्नं दुर्भिक्षव्याधिपीडितम्  ॥ म्न्_८।२२ ॥  
धर्मासनम् अधिष्ठाय संवीताङ्गः समाहितः  ।  
प्रणम्य लोकपालेभ्यः कार्यदर्शनम् आरभेत्  ॥ म्न्_८।२३ ॥  
अर्थानर्थाव् उभौ बुद्ध्वा धर्माधर्मौ च केवलौ  ।  
वर्णक्रमेण सर्वाणि पश्येत् कार्याणि कार्यिणाम्  ॥ म्न्_८।२४ ॥  
बाह्यैर् विभावयेल् लिङ्गैर् भावम् अन्तर्गतं नृणाम्  ।  
स्वरवर्णेङ्गिताकारैश् चक्षुषा चेष्टितेन च  ॥ म्न्_८।२५ ॥  
आकारैर् इङ्गितैर् गत्या चेष्टया भाषितेन च  ।  
नेत्रवक्त्रविकारैश् च गृह्यते ऽन्तर्गतं मनः  ॥ म्न्_८।२६ ॥  
बालदायादिकं रिक्थं तावद् राजानुपालयेत्  ।  
यावत् स स्यात् समावृत्तो यावच् चातीतशैशवः  ॥ म्न्_८।२७ ॥  
वशापुत्रासु चैवं स्याद् रक्षणं निष्कुलासु च  ।  
पतिव्रतासु च स्त्रीषु विधवास्व् आतुरासु च  ॥ म्न्_८।२८ ॥  
जीवन्तीनां तु तासां ये तद् धरेयुः स्वबान्धवाः  ।  
ताञ् शिष्याच् चौरदण्डेन धार्मिकः पृथिवीपतिः  ॥ म्न्_८।२९ ॥  
प्रणष्टस्वामिकं रिक्थं राजा त्र्यब्दं निधापयेत्  ।  
अर्वाक् त्र्यब्दाद् धरेत् स्वामी परेण नृपतिर् हरेत्  ॥ म्न्_८।३० ॥  
ममेदम् इति यो ब्रूयात् सो ऽनुयोज्यो यथाविधि  ।  
संवाद्य रूपसङ्ख्यादीन् स्वामी तद् द्रव्यम् अर्हति  ॥ म्न्_८।३१ ॥  
अवेदयानो नष्टस्य देशं कालं च तत्त्वतः  ।  
वर्णं रूपं प्रमाणं च तत्समं दण्डम् अर्हति  ॥ म्न्_८।३२ ॥  
आददीताथ षड्भागं प्रनष्टाधिगतान् नृपः  ।  
दशमं द्वादशं वापि सतां धर्मम् अनुस्मरन्  ॥ म्न्_८।३३ ॥  
प्रनष्टाधिगतं द्रव्यं तिष्ठेद् युक्तैर् अधिष्ठितम्  ।  
यांस् तत्र चौरान् गृह्णीयात् तान् राजेभेन घातयेत्  ॥ म्न्_८।३४ ॥  
ममायम् इति यो ब्रूयान् निधिं सत्येन मानवः  ।  
तस्याददीत षड्भागं राजा द्वादशम् एव वा  ॥ म्न्_८।३५ ॥  
अनृतं तु वदन् दण्ड्यः स्ववित्तस्यांशम् अष्टमम्  ।  
तस्यैव वा निधानस्य सङ्ख्ययाल्पीयसीं कलाम्  ॥ म्न्_८।३६ ॥  
विद्वांस् तु ब्राह्मणो दृष्ट्वा पूर्वोपनिहितं निधिम्  ।  
अशेषतो ऽप्य् आददीत सर्वस्याधिपतिर् हि सः  ॥ म्न्_८।३८ ॥  
यं तु पश्येन् निधिं राजा पुराणं निहितं क्षितौ  ।  
तस्माद् द्विजेभ्यो दत्त्वार्धम् अर्धं कोशे प्रवेशयेत्  ॥ म्न्_८।३८ ॥  
निधीनां तु पुराणानां धातूनाम् एव च क्षितौ  ।  
अर्धभाग् रक्षणाद् राजा भूमेर् अधिपतिर् हि सः  ॥ म्न्_८।३९ ॥  
दातव्यं सर्ववर्णेभ्यो राज्ञा चौरैर् हृतं धनम्  ।  
राजा तद् उपयुञ्जानश् चौरस्याप्नोति किल्बिषम्  ॥ म्न्_८।४० ॥  
जातिजानपदान् धर्मान् श्रेणीधर्मांश् च धर्मवित्  ।  
समीक्ष्य कुलधर्मांश् च स्वधर्मं प्रतिपादयेत्  ॥ म्न्_८।४१ ॥  
स्वानि कर्माणि कुर्वाणा दूरे सन्तो ऽपि मानवाः  ।  
प्रिया भवन्ति लोकस्य स्वे स्वे कर्मण्य् अवस्थिताः  ॥ म्न्_८।४२ ॥  
नोत्पादयेत् स्वयं कार्यं राजा नाप्य् अस्य पुरुषः  ।  
न च प्रापितम् अन्येन ग्रसेद् अर्थं कथं चन  ॥ म्न्_८।४३ ॥  
यथा नयत्य् असृक्पातैर् मृगस्य मृगयुः पदम्  ।  
नयेत् तथानुमानेन धर्मस्य नृपतिः पदम्  ॥ म्न्_८।४४ ॥  
सत्यम् अर्थं च सम्पश्येद् आत्मानम् अथ साक्षिणः  ।  
देशं रूपं च कालं च व्यवहारविधौ स्थितः  ॥ म्न्_८।४५ ॥  
सद्भिर् आचरितं यत् स्याद् धार्मिकैश् च द्विजातिभिः  ।  
तद् देशकुलजातीनाम् अविरुद्धं प्रकल्पयेत्  ॥ म्न्_८।४६ ॥  
अधमर्णार्थसिद्ध्यर्थम् उत्तमर्णेन चोदितः  ।  
दापयेद् धनिकस्यार्थम् अधमर्णाद् विभावितम्  ॥ म्न्_८।४७ ॥  
यैर् यैर् उपायैर् अर्थं स्वं प्राप्नुयाद् उत्तमर्णिकः  ।  
तैर् तैर् उपायैः सङ्गृह्य दापयेद् अधमर्णिकम्  ॥ म्न्_८।४८ ॥  
धर्मेण व्यवहारेण छलेनाचरितेन च  ।  
प्रयुक्तं साधयेद् अर्थं पञ्चमेन बलेन च  ॥ म्न्_८।४९ ॥  
यः स्वयं साधयेद् अर्थम् उत्तमर्णो ऽधमर्णिकात्  ।  
न स राज्ञाभियोक्तव्यः स्वकं संसाधयन् धनम्  ॥ म्न्_८।५० ॥  
अर्थे ऽपव्ययमानं तु करणेन विभावितम्  ।  
दापयेद् धनिकस्यार्थं दण्डलेशं च शक्तितः  ॥ म्न्_८।५१ ॥  
अपह्नवे ऽधमर्णस्य देहीत्य् उक्तस्य संसदि  ।  
अभियोक्ता दिशेद् देश्यं करणं वान्यद् उद्दिशेत्  ॥ म्न्_८।५२ ॥  
अदेश्यं यश् च दिशति निर्दिश्यापह्नुते च यः  ।  
यश् चाधरोत्तरान् अर्थान् विगीतान् नावबुध्यते  ॥ म्न्_८।५३ ॥  
अपदिश्यापदेश्यं च पुनर् यस् त्व् अपधावति  ।  
सम्यक् प्रणिहितं चार्थं पृष्टः सन् नाभिनन्दति  ॥ म्न्_८।५४ ॥  
असम्भाष्ये साक्षिभिश् च देशे सम्भाषते मिथः  ।  
निरुच्यमानं प्रश्नं च नेच्छेद् यश् चापि निष्पतेत्  ॥ म्न्_८।५५ ॥  
ब्रूहीत्य् उक्तश् च न ब्रूयाद् उक्तं च न विभावयेत्  ।  
न च पूर्वापरं विद्यात् तस्माद् अर्थात् स हीयते  ॥ म्न्_८।५६ ॥  
साक्षिणः सन्ति मेत्य् उक्त्वा दिशेत्य् उक्तो दिशेन् न यः  ।  
धर्मस्थः कारणैर् एतैर् हीनं तम् अपि निर्दिशेत्  ॥ म्न्_८।५७ ॥  
अभियोक्ता न चेद् ब्रूयाद् बध्यो दण्ड्यश् च धर्मतः  ।  
न चेत् त्रिपक्षात् प्रब्रूयाद् धर्मं प्रति पराजितः  ॥ म्न्_८।५८ ॥  
यो यावन् निह्नुवीतार्थं मिथ्या यावति वा वदेत्  ।  
तौ नृपेण ह्य् अधर्मज्ञौ दाप्यो तद्द्विगुणं दमम्  ॥ म्न्_८।५९ ॥  
पृष्टो ऽपव्ययमानस् तु कृतावस्थो धनैषिणा  ।  
त्र्यवरैः साक्षिभिर् भाव्यो नृपब्राह्मणसन्निधौ  ॥ म्न्_८।६० ॥  
यादृशा धनिभिः कार्या व्यवहारेषु साक्षिणः  ।  
तादृशान् सम्प्रवक्ष्यामि यथा वाच्यम् ऋतं च तैः  ॥ म्न्_८।६१ ॥  
गृहिणः पुत्रिणो मौलाः क्षत्रविश्शूद्रयोनयः  ।  
अर्थ्युक्ताः साक्ष्यम् अर्हन्ति न ये के चिद् अनापदि  ॥ म्न्_८।६२ ॥  
आप्ताः सर्वेषु वर्णेषु कार्याः कार्येषु साक्षिणः  ।  
सर्वधर्मविदो ऽलुब्धा विपरीतांस् तु वर्जयेत्  ॥ म्न्_८।६३ ॥  
नार्थसम्बन्धिनो नाप्ता न सहाया न वैरिणः  ।  
न दृष्टदोषाः कर्तव्या न व्याध्यार्ता न दूषिताः  ॥ म्न्_८।६४ ॥  
न साक्षी नृपतिः कार्यो न कारुककुशीलवौ  ।  
न श्रोत्रियो न लिङ्गस्थो न सङ्गेभ्यो विनिर्गतः  ॥ म्न्_८।६५ ॥  
नाध्यधीनो न वक्तव्यो न दस्युर् न विकर्मकृत्  ।  
न वृद्धो न शिशुर् नैको नान्त्यो न विकलेन्द्रियः  ॥ म्न्_८।६६ ॥  
नार्तो न मत्तो नोन्मत्तो न क्षुत्तृष्णोपपीडितः  ।  
न श्रमार्तो न कामार्तो न क्रुद्धो नापि तस्करः  ॥ म्न्_८।६७ ॥  
स्त्रीणां साक्ष्यं स्त्रियः कुर्युर् द्विजानां सदृशा द्विजाः  ।  
शूद्राश् च सन्तः शूद्राणाम् अन्त्यानाम् अन्त्ययोनयः  ॥ म्न्_८।६८ ॥  
अनुभावी तु यः कश् चित् कुर्यात् साक्ष्यं विवादिनाम्  ।  
अन्तर्वेश्मन्य् अरण्ये वा शरीरस्यापि चात्यये  ॥ म्न्_८।६९ ॥  
स्त्रियाप्य् असम्भावे कार्यं बालेन स्थविरेण वा  ।  
शिष्येण बन्धुना वापि दासेन भृतकेन वा  ॥ म्न्_८।७० ॥  
बालवृद्धातुराणां च साक्ष्येषु वदतां मृषा  ।  
जानीयाद् अस्थिरां वाचम् उत्सिक्तमनसां तथा  ॥ म्न्_८।७१ ॥  
साहसेषु च सर्वेषु स्तेयसङ्ग्रहणेषु च  ।  
वाग्दण्डयोश् च पारुष्ये न परीक्षेत साक्षिणः  ॥ म्न्_८।७२ ॥  
बहुत्वं परिगृह्णीयात् साक्षिद्वैधे नराधिपः  ।  
समेषु तु गुणोत्कृष्टान् गुणिद्वैधे द्विजोत्तमान्  ॥ म्न्_८।७३ ॥  
समक्षदर्शनात् साक्ष्यं श्रवणाच् चैव सिध्यति  ।  
तत्र सत्यं ब्रुवन् साक्षी धर्मार्थाभ्यां न हीयते  ॥ म्न्_८।७४ ॥  
साक्षी दृष्टश्रुताद् अन्यद् विब्रुवन्न् आर्यसंसदि  ।  
अवाङ् नरकम् अभ्येति प्रेत्य स्वर्गाच् च हीयते  ॥ म्न्_८।७५ ॥  
यत्रानिबद्धो ऽपीक्षेत शृणुयाद् वापि किं चन  ।  
पृष्टस् तत्रापि तद् ब्रूयाद् यथादृष्टं यथाश्रुतम्  ॥ म्न्_८।७६ ॥  
एको ऽलुब्धस् तु साक्षी स्याद् बह्व्यः शुच्यो ऽपि न स्त्रियः  ।  
स्त्रीबुद्धेर् अस्थिरत्वात् तु दोषैश् चान्ये ऽपि ये वृताः  ॥ म्न्_८।७७ ॥  
स्वभावेनैव यद् ब्रूयुस् तद् ग्राह्यं व्यावहारिकम्  ।  
अतो यद् अन्यद् विब्रूयुर् धर्मार्थं तद् अपार्थकम्  ॥ म्न्_८।७८ ॥  
सभान्तः साक्षिणः प्राप्तान् अर्थिप्रत्यर्थिसन्निधौ  ।  
प्राड्विवाको ऽनुयुञ्जीत विधिनानेन सान्त्वयन्  ॥ म्न्_८।७९ ॥  
यद् द्वयोर् अनयोर् वेत्थ कार्ये ऽस्मिंश् चेष्टितं मिथः  ।  
तद् ब्रूत सर्वं सत्येन युष्माकं ह्य् अत्र साक्षिता  ॥ म्न्_८।८० ॥  
सत्यं साक्ष्ये ब्रुवन् साक्षी लोकान् आप्नोति पुष्कलान्  ।  
इह चानुत्तमां कीर्तिं वाग् एषा ब्रह्मपूजिता  ॥ म्न्_८।८१ ॥  
साक्ष्ये ऽनृतं वदन् पाशैर् बध्यते वारुणैर् भृशम्  ।  
विवशः शतम् आजातीस् तस्मात् साक्ष्यं वदेद् ऋतम्  ॥ म्न्_८।८२ ॥  
सत्येन पूयते साक्षी धर्मः सत्येन वर्धते  ।  
तस्मात् सत्यं हि वक्तव्यं सर्ववर्णेषु साक्षिभिः  ॥ म्न्_८।८३ ॥  
आत्मैव ह्य् आत्मनः साक्षी गतिर् आत्मा तथात्मनः  ।  
मावमंस्थाः स्वम् आत्मानं नृणां साक्षिणम् उत्तमम्  ॥ म्न्_८।८४ ॥  
मन्यन्ते वै पापकृतो न कश् चित् पश्यतीति नः  ।  
तांस् तु देवाः प्रपश्यन्ति स्वस्यैवान्तरपूरुषः  ॥ म्न्_८।८५ ॥  
द्यौर् भूमिर् आपो हृदयं चन्द्रार्काग्नियमानिलाः  ।  
रात्रिः सन्ध्ये च धर्मश् च वृत्तज्ञाः सर्वदेहिनाम्  ॥ म्न्_८।८६ ॥  
देवब्राह्मणसान्निध्ये साक्ष्यं पृच्छेद् ऋतं द्विजान्  ।  
उदङ्मुखान् प्राङ्मुखान् वा पूर्वाह्णे वै शुचिः शुचीन्  ॥ म्न्_८।८७ ॥  
ब्रूहीति ब्राह्मणं पृच्छेत् सत्यं ब्रूहीति पार्थिवम्  ।  
गोबीजकाञ्चनैर् वैश्यं शूद्रं सर्वैस् तु पातकैः  ॥ म्न्_८।८८ ॥  
ब्रह्मघ्नो ये स्मृता लोका ये च स्त्रीबालघातिनः  ।  
मित्रद्रुहः कृतघ्नस्य ते ते स्युर् ब्रुवतो मृषा  ॥ म्न्_८।८९ ॥  
जन्मप्रभृति यत् किं चित् पुण्यं भद्र त्वया कृतम्  ।  
तत् ते सर्वं शुनो गच्छेद् यदि ब्रूयास् त्वम् अन्यथा  ॥ म्न्_८।९० ॥  
एको ऽहम् अस्मीत्य् आत्मानं यस् त्वं कल्याण मन्यसे  ।  
नित्यं स्थितस् ते हृद्य् एष पुण्यपापेक्षिता मुनिः  ॥ म्न्_८।९१ ॥  
यमो वैवस्वतो देवो यस् तवैष हृदि स्थितः  ।  
तेन चेद् अविवादस् ते मा गङ्गां मा कुरून् गमः  ॥ म्न्_८।९२ ॥  
नग्नो मुण्डः कपालेन च भिक्षार्थी क्षुत्पिपासितः  ।  
अन्धः शत्रुकुलं गच्छेद् यः साक्ष्यम् अनृतं वदेत्  ॥ म्न्_८।९३ ॥  
अवाक्शिरास् तमस्य् अन्धे किल्बिषी नरकं व्रजेत्  ।  
यः प्रश्नं वितथं ब्रूयात् पृष्टः सन् धर्मनिश्चये  ॥ म्न्_८।९४ ॥  
अन्धो मत्स्यान् इवाश्नाति स नरः कण्टकैः सह  ।  
यो भाषते ऽर्थवैकल्यम् अप्रत्यक्षं सभां गतः  ॥ म्न्_८।९५ ॥  
यस्य विद्वान् हि वदतः क्षेत्रज्ञो नाभिशङ्कते  ।  
तस्मान् न देवाः श्रेयांसं लोके ऽन्यं पुरुषं विदुः  ॥ म्न्_८।९६ ॥  
यावतो बान्धवान् यस्मिन् हन्ति साक्ष्ये ऽनृतं वदन्  ।  
तावतः सङ्ख्यया तस्मिन् शृणु सौम्यानुपूर्वशः  ॥ म्न्_८।९७ ॥  
पञ्च पश्वनृते हन्ति दश हन्ति गवानृते  ।  
शतम् अश्वानृते हन्ति सहस्रं पुरुषानृते  ॥ म्न्_८।९८ ॥  
हन्ति जातान् अजातांश् च हिरण्यार्थे ऽनृतं वदन्  ।  
सर्वं भूम्यनृते हन्ति मा स्म भूम्यनृतं वदीः  ॥ म्न्_८।९९ ॥  
अप्सु भूमिवद् इत्य् आहुः स्त्रीणां भोगे च मैथुने  ।  
अब्जेषु चैव रत्नेषु सर्वेष्व् अश्ममयेषु च  ॥ म्न्_८।१०० ॥  
एतान् दोषान् अवेक्ष्य त्वं सर्वान् अनृतभाषणे  ।  
यथाश्रुतं यथादृष्टं सर्वम् एवाञ्जसा वद  ॥ म्न्_८।१०१ ॥  
गोरक्षकान् वाणिजिकांस् तथा कारुकुशीलवान्  ।  
प्रेष्यान् वार्धुषिकांश् चैव विप्रान् शूद्रवद् आचरेत्  ॥ म्न्_८।१०२ ॥  
तद् वदन् धर्मतो ऽर्थेषु जानन्न् अप्य् अन्य्था नरः  ।  
न स्वर्गाच् च्यवते लोकाद् दैवीं वाचं वदन्ति ताम्  ॥ म्न्_८।१०३ ॥  
शूद्रविट्क्षत्रविप्राणां यत्र र्तोक्तौ भवेद् वधः  ।  
तत्र वक्तव्यम् अनृतं तद् धि सत्याद् विशिष्यते  ॥ म्न्_८।१०४ ॥  
वाग्गैवत्यैश् च चरुभिर् यजेरंस् ते सरस्वतीम्  ।  
अनृतस्यैनसस् तस्य कुर्वाणा निष्कृतिं पराम्  ॥ म्न्_८।१०५ ॥  
कूष्माण्डैर् वापि जुहुयाद् घृतम् अग्नौ यथाविधि  ।  
उद् इत्य् ऋचा वा वारुण्या तृचेनाब्दैवतेन वा  ॥ म्न्_८।१०६ ॥  
त्रिपक्षाद् अब्रुवन् साक्ष्यम् ऋणादिषु नरो ऽगदः  ।  
तदृणं प्राप्नुयात् सर्वं दशबन्धं च सर्वतः  ॥ म्न्_८।१०७ ॥  
यस्य दृश्येत सप्ताहाद् उक्तवाक्यस्य साक्षिणः  ।  
रोगो ऽग्निर् ज्ञातिमरणम् ऋणं दाप्यो दमं च सः  ॥ म्न्_८।१०८ ॥  
असाक्षिकेषु त्व् अर्थेषु मिथो विवादमानयोः  ।  
अविन्दंस् तत्त्वतः सत्यं शपथेनापि लम्भयेत्  ॥ म्न्_८।१०९ ॥  
महर्षिभिश् च देवैश् च कार्यार्थं शपथाः कृताः  ।  
वसिष्ठश् चापि शपथं शेपे पैजवने नृपे  ॥ म्न्_८।११० ॥  
न वृथा शपथं कुर्यात् स्वल्पे ऽप्य् अर्थे नरो बुधः  ।  
वृथा हि शपथं कुर्वन् प्रेत्य चेह च नश्यति  ॥ म्न्_८।१११ ॥  
कामिनीषु विवाहेषु गवां भक्ष्ये तथेन्धने  ।  
ब्राह्मणाभ्युपपत्तौ च शपथे नास्ति पातकम्  ॥ म्न्_८।११२ ॥  
सत्येन शापयेद् विप्रं क्षत्रियं वाहनायुधैः  ।  
गोबीजकाञ्चनैर् वैश्यं शूद्रं सर्वैस् तु पातकैः  ॥ म्न्_८।११३ ॥  
अग्निं वाहारयेद् एनम् अप्सु चैनं निमज्जयेत्  ।  
पुत्रदारस्य वाप्य् एनं शिरांसि स्पर्शयेत् पृथक्  ॥ म्न्_८।११४ ॥  
यम् इद्धो न दहत्य् अग्निर् आपो नोन्मज्जयन्ति च  ।  
न चार्तिम् ऋच्छति क्षिप्रं स ज्ञेयः शपथे शुचिः  ॥ म्न्_८।११५ ॥  
वत्सस्य ह्य् अभिशस्तस्य पुरा भ्रात्रा यवीयसा  ।  
नाग्निर् ददाह रोमापि सत्येन जगतः स्पशः  ॥ म्न्_८।११६ ॥  
यस्मिन् यस्मिन् विवादे तु कौटसाक्ष्यं कृतं भवेत्  ।  
तत् तत् कार्यं निवर्तेत कृतं चाप्य् अकृतं भवेत्  ॥ म्न्_८।११७ ॥  
लोभान् मोहाद् भयान् मैत्रात् कामात् क्रोधात् तथैव च  ।  
अज्ञानाद् बालभावाच् च साक्ष्यं वितथम् उच्यते  ॥ म्न्_८।११८ ॥  
एषाम् अन्यतमे स्थाने यः साक्ष्यम् अनृतं वदेत्  ।  
तस्य दण्डविशेषांस् तु प्रवक्ष्याम्य् अनुपूर्वशः  ॥ म्न्_८।११९ ॥  
लोभात् सहस्रं दण्ड्यस् तु मोहात् पूर्वं तु साहसम्  ।  
भयाद् द्वौ मध्यमौ दण्डौ मैत्रात् पूर्वं चतुर्गुणम्  ॥ म्न्_८।१२० ॥  
कामाद् दशगुणं पूर्वं क्रोधात् तु त्रिगुणं परम्  ।  
अज्ञानाद् द्वे शते पूर्णे बालिश्याच् छतम् एव तु  ॥ म्न्_८।१२१ ॥  
एतान् आहुः कौटसाक्ष्ये प्रोक्तान् दण्डान् मनीषिभिः  ।  
धर्मस्याव्यभिचारार्थम् अधर्मनियमाय च  ॥ म्न्_८।१२२ ॥  
कौटसाक्ष्यं तु कुर्वाणांस् त्रीन् वर्णान् धार्मिको नृपः  ।  
प्रवासयेद् दण्डयित्वा ब्राह्मणं तु विवासयेत्  ॥ म्न्_८।१२३ ॥  
दश स्थानानि दण्डस्य मनुः स्वयम्भुवो ऽब्रवीत्  ।  
त्रिषु वर्णेषु यानि स्युर् अक्षतो ब्राह्मणो व्रजेत्  ॥ म्न्_८।१२४ ॥  
उपस्थम् उदरं जिह्वा हस्तौ पादौ च पञ्चमम्  ।  
चक्षुर् नासा च कर्णौ च धनं देहस् तथैव च  ॥ म्न्_८।१२५ ॥  
अनुबन्धं परिज्ञाय देशकालौ च तत्त्वतः  ।  
सारापराधो चालोक्य दण्डं दण्ड्येषु पातयेत्  ॥ म्न्_८।१२६ ॥  
अधर्मदण्डनं लोके यशोघ्नं कीर्तिनाशनम्  ।  
अस्वर्ग्यं च परत्रापि तस्मात् तत् परिवर्जयेत्  ॥ म्न्_८।१२७ ॥  
अदण्ड्यान् दण्डयन् राजा दण्ड्यांश् चैवाप्य् अदण्डयन्  ।  
अयशो महद् आप्नोति नरकं चैव गच्छति  ॥ म्न्_८।१२८ ॥  
वाग्दण्डं प्रथमं कुर्याद् धिग्दण्डं तदनन्तरम्  ।  
तृतीयं धनदण्डं तु वधदण्डम् अतः परम्  ॥ म्न्_८।१२९ ॥  
वधेनापि यदा त्व् एतान् निग्रहीतुं न शक्नुयात्  ।  
तदैषु सर्वम् अप्य् एतत् प्रयुञ्जीत चतुष्टयम्  ॥ म्न्_८।१३० ॥  
लोकसंव्यवहारार्थं याः सञ्ज्ञाः प्रथिता भुवि  ।  
ताम्ररूप्यसुवर्णानां ताः प्रवक्ष्याम्य् अशेषतः  ॥ म्न्_८।१३१ ॥  
जालान्तरगते भानौ यत् सूक्ष्मं दृश्यते रजः  ।  
प्रथमं तत् प्रमाणानां त्रसरेणुं प्रचक्षते  ॥ म्न्_८।१३२ ॥  
त्रसरेणवो ऽष्टौ विज्ञेया लिक्षैका परिमाणतः  ।  
ता राजसर्षपस् तिस्रस् ते त्रयो गौरसर्षपः  ॥ म्न्_८।१३३ ॥  
सर्षपाः षड् यवो मध्यस् त्रियवं त्व् एककृष्णलम्  ।  
पञ्चकृष्णलको माषस् ते सुवर्णस् तु षोडश  ॥ म्न्_८।१३४ ॥  
पलं सुवर्णाश् चत्वारः पलानि धरणं दश  ।  
द्वे कृष्णले समधृते विज्ञेयो रौप्यमाषकः  ॥ म्न्_८।१३५ ॥  
ते षोडश स्याद् धरणं पुराणश् चैव राजतः  ।  
कार्षापणस् तु विज्ञेयस् ताम्रिकः कार्षिकः पणः  ॥ म्न्_८।१३६ ॥  
धरणानि दश ज्ञेयः शतमानस् तु राजतः  ।  
चतुःसौवर्णिको निष्को विज्ञेयस् तु प्रमाणतः  ॥ म्न्_८।१३७ ॥  
पणानां द्वे शते सार्धे प्रथमः साहसः स्मृतः  ।  
मध्यमः पञ्च विज्ञेयः सहस्रं त्व् एव चोत्तमः  ॥ म्न्_८।१३८ ॥  
ऋणे देये प्रतिज्ञाते पञ्चकं शतम् अर्हति  ।  
अपह्नवे तद्द्विगुणं तन् मनोर् अनुशासनम्  ॥ म्न्_८।१३९ ॥  
वसिष्ठविहितां वृद्धिं सृजेद् वित्तविवर्धिनीम्  ।  
अशीतिभागं गृह्णीयान् मासाद् वार्धुषिकः शते  ॥ म्न्_८।१४० ॥  
द्विकं शतं वा गृह्णीयात् सतां धर्मम् अनुस्मरन्  ।  
द्विकं शतं हि गृह्णानो न भवत्य् अर्थकिल्बिषी  ॥ म्न्_८।१४१ ॥  
द्विकं त्रिकं चतुष्कं च पञ्चकं च शतं समम्  ।  
मासस्य वृद्धिं गृह्णीयाद् वर्णानाम् अनुपूर्वशः  ॥ म्न्_८।१४२ ॥  
न त्व् एवाधौ सोपकारे कौसीदीं वृद्धिम् आप्नुयात्  ।  
न चाधेः कालसंरोधान् निसर्गो ऽस्ति न विक्रयः  ॥ म्न्_८।१४३ ॥  
न भोक्तव्यो बलाद् आधिर् भुञ्जानो वृद्धिम् उत्सृजेत्  ।  
मूल्येन तोषयेच् चैनम् आधिस्तेनो ऽन्यथा भवेत्  ॥ म्न्_८।१४४ ॥  
आधिश् चोपनिधिश् चोभौ न कालात्ययम् अर्हतः  ।  
अवहार्यौ भवेतां तौ दीर्घकालम् अवस्थितौ  ॥ म्न्_८।१४५ ॥  
सम्प्रीत्या भुज्यमानानि न नश्यन्ति कदा चन  ।  
धेनुर् उष्ट्रो वहन्न् अश्वो यश् च दम्यः प्रयुज्यते  ॥ म्न्_८।१४६ ॥  
यत् किं चिद् दशवर्षाणि सन्निधौ प्रेक्षते धनी  ।  
भुज्यमानं परैस् तूष्णीं न स तल् लब्धुम् अर्हति  ॥ म्न्_८।१४७ ॥  
अजडश् चेद् अपोगण्डो विषये चास्य भुज्यते  ।  
भग्नं तद् व्यवहारेण भोक्ता तद् द्रव्यम् अर्हति  ॥ म्न्_८।१४८ ॥  
आधिः सीमा बालधनं निक्षेपोपनिधिः स्त्रियः  ।  
राजस्वं श्रोत्रियस्वं च न भोगेन प्रणश्यति  ॥ म्न्_८।१४९ ॥  
यः स्वामिनाननुज्ञातम् आधिं भूङ्क्ते ऽविचक्षणः  ।  
तेनार्धवृद्धिर् मोक्तव्या तस्य भोगस्य निष्कृतिः  ॥ म्न्_८।१५० ॥  
कुसीदवृद्धिर् द्वैगुण्यं नात्येति सकृद् आहृता  ।  
धान्ये सदे लवे वाह्ये नातिक्रामति पञ्चताम्  ॥ म्न्_८।१५१ ॥  
कृतानुसाराद् अधिका व्यतिरिक्ता न सिध्यति  ।  
कुसीदपथम् आहुस् तं पञ्चकं शतम् अर्हति  ॥ म्न्_८।१५२ ॥  
नातिसांवत्सरीं वृद्धिं न चादृष्टां पुनर् हरेत्  ।  
चक्रवृद्धिः कालवृद्धिः कारिता कायिका च या  ॥ म्न्_८।१५३ ॥  
ऋणं दातुम् अशक्तो यः कर्तुम् इच्छेत् पुनः क्रियाम्  ।  
स दत्त्वा निर्जितां वृद्धिं करणं परिवर्तयेत्  ॥ म्न्_८।१५४ ॥  
अदर्शयित्वा तत्रैव हिरण्यं परिवर्तयेत्  ।  
यावती सम्भवेद् वृद्धिस् तावतीं दातुम् अर्हति  ॥ म्न्_८।१५५ ॥  
चक्रवृद्धिं समारूढो देशकालव्यवस्थितः  ।  
अतिक्रामन् देशकालौ न तत्फलम् अवाप्नुयात्  ॥ म्न्_८।१५६ ॥  
समुद्रयानकुशला देशकालार्थदर्शिनः  ।  
स्थापयन्ति तु यां वृद्धिं सा तत्राधिगमं प्रति  ॥ म्न्_८।१५७ ॥  
यो यस्य प्रतिभूस् तिष्ठेद् दर्शनायेह मानवः  ।  
अदर्शयन् स तं तस्य प्रयच्छेत् स्वधनाद् ऋणम्  ॥ म्न्_८।१५८ ॥  
प्रातिभाव्यं वृथादानम् आक्षिकं सौरिकां च यत्  ।  
दण्डशुल्कावशेषं च न पुत्रो दातुम् अर्हति  ॥ म्न्_८।१५९ ॥  
दर्शनप्रातिभाव्ये तु विधिः स्यात् पूर्वचोदितः  ।  
दानप्रतिभुवि प्रेते दायादान् अपि दापयेत्  ॥ म्न्_८।१६० ॥  
अदातरि पुनर् दाता विज्ञातप्रकृताव् ऋणम्  ।  
पश्चात् प्रतिभुवि प्रेते परीप्सेत् केन हेतुना  ॥ म्न्_८।१६१ ॥  
निरादिष्टधनश् चेत् तु प्रतिभूः स्याद् अलन्धनः  ।  
स्वधनाद् एव तद् दद्यान् निरादिष्ट इति स्थितिः  ॥ म्न्_८।१६२ ॥  
मत्तोन्मत्तार्ताध्यधीनैर् बालेन स्थविरेण वा  ।  
असम्बद्धकृतश् चैव व्यावहारो न सिध्यति  ॥ म्न्_८।१६३ ॥  
सत्या न भाषा भवति यद्य् अपि स्यात् प्रतिष्ठिता  ।  
बहिश् चेद् भाष्यते धर्मान् नियताद् व्यवहारिकात्  ॥ म्न्_८।१६४ ॥  
योगाधमनविक्रीतं योगदानप्रतिग्रहम्  ।  
यत्र वाप्य् उपधिं पश्येत् तत् सर्वं विनिवर्तयेत्  ॥ म्न्_८।१६५ ॥  
ग्रहीता यदि नष्टः स्यात् कुटुम्बार्थे कृतो व्ययः  ।  
दातव्यं बान्धवैस् तत् स्यात् प्रविभक्तैर् अपि स्वतः  ॥ म्न्_८।१६६ ॥  
कुटुम्बार्थे ऽध्यधीनो ऽपि व्यवहारं यम् आचरेत्  ।  
स्वदेशे वा विदेशे वा तं ज्यायान् न विचालयेत्  ॥ म्न्_८।१६७ ॥  
बलाद् दत्तं बलाद् भुक्तं बलाद् यच् चापि लेखितम्  ।  
सर्वान् बलकृतान् अर्थान् अकृतान् मनुर् अब्रवीत्  ॥ म्न्_८।१६८ ॥  
त्रयः परार्थे क्लिश्यन्ति साक्षिणः प्रतिभूः कुलम्  ।  
चत्वारस् तूपचीयन्ते विप्र आढ्यो वणिङ् नृपः  ॥ म्न्_८।१६९ ॥  
अनादेयं नाददीत परिक्षीणो ऽपि पार्थिवः  ।  
न चादेयं समृद्धो ऽपि सूक्ष्मम् अप्य् अर्थम् उत्सृजेत्  ॥ म्न्_८।१७० ॥  
अनादेयस्य चादानाद् आदेयस्य च वर्जनात्  ।  
दौर्बल्यं ख्याप्यते राज्ञः स प्रेत्येह च नश्यति  ॥ म्न्_८।१७१ ॥  
स्वादानाद् वर्णसंसर्गात् त्व् अबलानां च रक्षणात्  ।  
बलं सञ्जायते राज्ञः स प्रेत्येह च वर्धते  ॥ म्न्_८।१७२ ॥  
तस्माद् यम इव स्वामी स्वयं हित्वा प्रियाप्रिये  ।  
वर्तेत याम्यया वृत्त्या जितक्रोधो जितेन्द्रियः  ॥ म्न्_८।१७३ ॥  
यस् त्व् अधर्मेण कार्याणि मोहात् कुर्यान् नराधिपः  ।  
अचिरात् तं दुरात्मानं वशे कुर्वन्ति शत्रवः  ॥ म्न्_८।१७४ ॥  
कामक्रोधौ तु संयम्य यो ऽर्थान् धर्मेण पश्यति  ।  
प्रजास् तम् अनुवर्तन्ते समुद्रम् इव सिन्धवः  ॥ म्न्_८।१७५ ॥  
यः साधयन्तं छन्देन वेदयेद् धनिकं नृपे  ।  
स राज्ञा तच् चतुर्भागं दाप्यस् तस्य च तद् धनम्  ॥ म्न्_८।१७६ ॥  
कर्मणापि समं कुर्याद् धनिकायाधमर्णिकः  ।  
समो ऽवकृष्टजातिस् तु दद्याच् छ्रेयांस् तु तच् छनैः  ॥ म्न्_८।१७७ ॥  
अनेन विधिना राजा मिथो विवदतां नृणाम्  ।  
साक्षिप्रत्ययसिद्धानि कार्याणि समतां नयेत्  ॥ म्न्_८।१७८ ॥  
कुलजे वृत्तसम्पन्ने धर्मज्ञे सत्यवादिनि  ।  
महापक्षे धनिन्य् आर्ये निक्षेपं निक्षिपेद् बुधः  ॥ म्न्_८।१७९ ॥  
यो यथा निक्षिपेद् धस्ते यम् अर्थं यस्य मानवः  ।  
स तथैव ग्रहीतव्यो यथा दायस् तथा ग्रहः  ॥ म्न्_८।१८० ॥  
यो निक्षेपं याच्यमानो निक्षेप्तुर् न प्रयच्छति  ।  
स याच्यः प्राड्विवाकेन तन् निक्षेप्तुर् असन्निधौ  ॥ म्न्_८।१८१ ॥  
साक्ष्यभावे प्रणिधिभिर् वयोरूपसमन्वितैः  ।  
अपदेशैश् च सन्न्यस्य हिरण्यं तस्य तत्त्वतः  ॥ म्न्_८।१८२ ॥  
स यदि प्रतिपद्येत यथान्यस्तं यथाकृतम्  ।  
न तत्र विद्यते किं चिद् यत् परैर् अभियुज्यते  ॥ म्न्_८।१८३ ॥  
तेषां न दद्याद् यदि तु तद् धिरण्यं यथाविधि  ।  
उभौ निगृह्य दाप्यः स्याद् इति धर्मस्य धारणा  ॥ म्न्_८।१८४ ॥  
निक्षेपोपनिधी नित्यं न देयौ प्रत्यनन्तरे  ।  
नश्यतो विनिपाते ताव् अनिपाते त्व् अनाशिनौ  ॥ म्न्_८।१८५ ॥  
स्वयम् एव तु यौ दद्यान् मृतस्य प्रत्यनन्तरे  ।  
न स राज्ञाभियोक्तव्यो न निक्षेप्तुश् च बन्धुभिः  ॥ म्न्_८।१८६ ॥  
अच्छलेनैव चान्विच्छेत् तम् अर्थं प्रीतिपूर्वकम्  ।  
विचार्य तस्य वा वृत्तं साम्नैव परिसाधयेत्  ॥ म्न्_८।१८७ ॥  
निक्षेपेष्व् एषु सर्वेषु विधिः स्यात् परिसाधने  ।  
समुद्रे नाप्नुयात् किं चिद् यदि तस्मान् न संहरेत्  ॥ म्न्_८।१८८ ॥  
चौरैर् हृतं जलेनोढम् अग्निना दग्धम् एव वा  ।  
न दद्याद् यदि तस्मात् स न संहरति किं चन  ॥ म्न्_८।१८९ ॥  
निक्षेपस्यापहर्तारम् अनिक्षेप्तारम् एव च  ।  
सर्वैर् उपायैर् अन्विच्छेच् छपथैश् चैव वैदिकैः  ॥ म्न्_८।१९० ॥  
यो निक्षेपं नार्पयति यश् चानिक्षिप्य याचते  ।  
ताव् उभौ चौरवच् छास्यौ दाप्यौ वा तत्समं दमम्  ॥ म्न्_८।१९१ ॥  
निक्षेपस्यापहर्तारं तत्समं दापयेद् दमम्  ।  
तथोपनिधिहर्तारम् अविशेषेण पार्थिवः  ॥ म्न्_८।१९२ ॥  
उपधाभिश् च यः कश् चित् परद्रव्यं हरेन् नरः  ।  
ससहायः स हन्तव्यः प्रकाशं विविधैर् वधैः  ॥ म्न्_८।१९३ ॥  
निक्षेपो यः कृतो येन यावांश् च कुलसन्निधौ  ।  
तावान् एव स विज्ञेयो विब्रुवन् दण्डम् अर्हति  ॥ म्न्_८।१९४ ॥  
मिथो दायः कृतो येन गृहीतो मिथ एव वा  ।  
मिथ एव प्रदातव्यो यथा दायस् तथा ग्रहः  ॥ म्न्_८।१९५ ॥  
निक्षिप्तस्य धनस्यैवं प्रीत्योपनिहितस्य च  ।  
राजा विनिर्णयं कुर्याद् अक्षिण्वन् न्यासधारिणम्  ॥ म्न्_८।१९६ ॥  
विक्रीणीते परस्य स्वं यो ऽस्वामी स्वाम्यसम्मतः  ।  
न तं नयेत साक्ष्यं तु स्तेनम् अस्तेनमानिनम्  ॥ म्न्_८।१९७ ॥  
अवहार्यो भवेच् चैव सान्वयः षट्शतं दमम्  ।  
निरन्वयो ऽनपसरः प्राप्तः स्याच् चौरकिल्बिषम्  ॥ म्न्_८।१९८ ॥  
अस्वामिना कृतो यस् तु दायो विक्रय एव वा  ।  
अकृतः स तु विज्ञेयो व्यवहारे यथा स्थितिः  ॥ म्न्_८।१९९ ॥  
सम्भोगो दृश्यते यत्र न दृश्येतागमः क्व चित्  ।  
आगमः कारणं तत्र न सम्भोग इति स्थितिः  ॥ म्न्_८।२०० ॥  
विक्रयाद् यो धनं किं चिद् गृह्णीयत् कुलसन्निधौ  ।  
क्रयेण स विशुद्धं हि न्यायतो लभते धनम्  ॥ म्न्_८।२०१ ॥  
अथ मूलम् अनाहार्यं प्रकाशक्रयशोधितः  ।  
अदण्ड्यो मुच्यते राज्ञा नाष्टिको लभते धनम्  ॥ म्न्_८।२०२ ॥  
नान्यद् अन्येन संसृष्ट- रूपं विक्रयम् अर्हति  ।  
न चासारं न च न्यूनं न दूरेण तिरोहितम्  ॥ म्न्_८।२०३ ॥  
अन्यां चेद् दर्शयित्वान्या वोढुः कन्या प्रदीयते  ।  
उभे त एकशुल्केन वहेद् इत्य् अब्रवीन् मनुः  ॥ म्न्_८।२०४ ॥  
नोन्मत्ताया न कुष्ठिन्या न च या स्पृष्टमैथुना  ।  
पूर्वं दोषान् अभिख्याप्य प्रदाता दण्डम् अर्हति  ॥ म्न्_८।२०५ ॥  
ऋत्विग् यदि वृतो यज्ञे स्वकर्म परिहापयेत्  ।  
तस्य कर्मानुरूपेण देयो ऽंशः सहकर्तृभिः  ॥ म्न्_८।२०६ ॥  
दक्षिणासु च दत्तासु स्वकर्म परिहापयन्  ।  
कृत्स्नम् एव लभेतांशम् अन्येनैव च कारयेत्  ॥ म्न्_८।२०७ ॥  
यस्मिन् कर्मणि यास् तु स्युर् उक्ताः प्रत्यङ्गदक्षिणाः  ।  
स एव ता आदिदीत भजेरन् सर्व एव वा  ॥ म्न्_८।२०८ ॥  
रथं हरेत् चाध्वर्युर् ब्रह्माधाने च वाजिनम्  ।  
होता वापि हरेद् अश्वम् उद्गाता चाप्य् अनः क्रये  ॥ म्न्_८।२०९ ॥  
सर्वेषाम् अर्धिनो मुख्यास् तदर्धेनार्धिनो ऽपरे  ।  
तृतीयिनस् तृतीयांशाश् चतुर्थांशाश् च पादिनः  ॥ म्न्_८।२१० ॥  
सम्भूय स्वानि कर्माणि कुर्वद्भिर् इह मानवैः  ।  
अनेन विधियोगेन कर्तव्यांशप्रकल्पना  ॥ म्न्_८।२११ ॥  
धर्मार्थं येन दत्तं स्यात् कस्मै चिद् याचते धनम्  ।  
पश्चाच् च न तथा तत् स्यान् न देयं तस्य तद् भवेत्  ॥ म्न्_८।२१२ ॥  
यदि संसाधयेत् तत् तु दर्पाल् लोभेन वा पुनः  ।  
राज्ञा दाप्यः सुवर्णं स्यात् तस्य स्तेयस्य निष्कृतिः  ॥ म्न्_८।२१३ ॥  
दत्तस्यैषोदिता धर्म्या यथावद् अनपक्रिया  ।  
अत ऊर्ध्वं प्रवक्ष्यामि वेतनस्यानपक्रियाम्  ॥ म्न्_८।२१४ ॥  
भृतो नार्तो न कुर्याद् यो दर्पात् कर्म यथोदितम्  ।  
स दण्ड्यः कृष्णलान्य् अष्टौ न देयं चास्य वेतनम्  ॥ म्न्_८।२१५ ॥  
आर्तस् तु कुर्यात् स्वस्थः सन् यथाभाषितम् आदितः  ।  
स दीर्घस्यापि कालस्य तल् लभेतैव वेतनम्  ॥ म्न्_८।२१६ ॥  
यथोक्तम् आर्तः सुस्थो वा यस् तत् कर्म न कारयेत्  ।  
न तस्य वेतनं देयम् अल्पोनस्यापि कर्मणः  ॥ म्न्_८।२१७ ॥  
एष धर्मो ऽखिलेनोक्तो वेतनादानकर्मणः  ।  
अत ऊर्ध्वं प्रवक्ष्यामि धर्मं समयभेदिनाम्  ॥ म्न्_८।२१८ ॥  
यो ग्रामदेशसङ्घानां कृत्वा सत्येन संविदम्  ।  
विसंवदेन् नरो लोभात् तं राष्ट्राद् विप्रवासयेत्  ॥ म्न्_८।२१९ ॥  
निगृह्य दापयेच् चैनं समयव्यभिचारिणम्  ।  
चतुःसुवर्णान् षण्निष्कांश् छतमानं च राजकम्  ॥ म्न्_८।२२० ॥  
एतद् दण्डविधिं कुर्याद् धार्मिकः पृथिवीपतिः  ।  
ग्रामजातिसमूहेषु समयव्यभिचारिणाम्  ॥ म्न्_८।२२१ ॥  
क्रीत्वा विक्रीय वा किं चिद् यस्येहानुशयो भवेत्  ।  
सो ऽन्तर् दशाहात् तद् द्रव्यं दद्याच् चैवाददीत वा  ॥ म्न्_८।२२२ ॥  
परेण तु दशाहस्य न दद्यान् नापि दापयेत्  ।  
आददानो ददत् चैव राज्ञा दण्ड्यौ शतानि षट्  ॥ म्न्_८।२२३ ॥  
यस् तु दोषवतीं कन्याम् अनाख्याय प्रयच्छति  ।  
तस्य कुर्यान् नृपो दण्डं स्वयं षण्णवतिं पणान्  ॥ म्न्_८।२२४ ॥  
अकन्येति तु यः कन्यां ब्रूयाद् द्वेषेण मानवः  ।  
स शतं प्राप्नुयाद् दण्डं तस्या दोषम् अदर्शयन्  ॥ म्न्_८।२२५ ॥  
पाणिग्रहणिका मन्त्राः कन्यास्व् एव प्रतिष्ठिताः  ।  
नाकन्यासु क्व चिन् नॄणां लुप्तधर्मक्रिया हि ताः  ॥ म्न्_८।२२६ ॥  
पाणिग्रहणिका मन्त्रा नियतं दारलक्षणम्  ।  
तेषां निष्ठा तु विज्ञेया विद्वद्भिः सप्तमे पदे  ॥ म्न्_८।२२७ ॥  
यस्मिन् यस्मिन् कृते कार्ये यस्येहानुशयो भवेत्  ।  
तम् अनेन विधानेन धर्म्ये पथि निवेशयेत्  ॥ म्न्_८।२२८ ॥  
पशुषु स्वामिनां चैव पालानां च व्यतिक्रमे  ।  
विवादं सम्प्रवक्ष्यामि यथावद् धर्मतत्त्वतः  ॥ म्न्_८।२२९ ॥  
दिवा वक्तव्यता पाले रात्रौ स्वामिनि तद्गृहे  ।  
योगक्षेमे ऽन्यथा चेत् तु पालो वक्तव्यताम् इयात्  ॥ म्न्_८।२३० ॥  
गोपः क्षीरभृतो यस् तु स दुह्याद् दशतो वराम्  ।  
गोस्वाम्यनुमते भृत्यः सा स्यात् पाले ऽभृते भृतिः  ॥ म्न्_८।२३१ ॥  
नष्टं विनष्टं कृमिभिः श्वहतं विषमे मृतम्  ।  
हीनं पुरुषकारेण प्रदद्यात् पाल एव तु  ॥ म्न्_८।२३२ ॥  
विघुष्य तु हृतं चौरैर् न पालो दातुम् अर्हति  ।  
यदि देशे च काले च स्वामिनः स्वस्य शंसति  ॥ म्न्_८।२३३ ॥  
कर्णौ चर्म च वालांश् च बस्तिं स्नायुं च रोचनाम्  ।  
पशुषु स्वामिनां दद्यान् मृतेष्व् अङ्कानि दर्शयेत्  ॥ म्न्_८।२३४ ॥  
अजाविके तु संरुद्धे वृकैः पाले त्व् अनायति  ।  
यां प्रसह्य वृको हन्यात् पाले तत् किल्बिषं भवेत्  ॥ म्न्_८।२३५ ॥  
तासां चेद् अवरुद्धानां चरन्तीनां मिथो वने  ।  
याम् उत्प्लुत्य वृको हन्यान् न पालस् तत्र किल्बिषी  ॥ म्न्_८।२३६ ॥  
धनुःशतं परीहारो ग्रामस्य स्यात् समन्ततः  ।  
शम्यापातास् त्रयो वापि त्रिगुणो नगरस्य तु  ॥ म्न्_८।२३७ ॥  
तत्रापरिवृतं धान्यं विहिंस्युः पशवो यदि  ।  
न तत्र प्रणयेद् दण्डं नृपतिः पशुरक्षिणाम्  ॥ म्न्_८।२३८ ॥  
वृतिं तत्र प्रकुर्वीत याम् उष्ट्रो न विलोकयेत्  ।  
छिद्रं च वारयेत् सर्वं श्वसूकरमुखानुगम्  ॥ म्न्_८।२३९ ॥  
पथि क्षेत्रे परिवृते ग्रामान्तीये ऽथ वा पुनः  ।  
सपालः शतदण्डार्हो विपालान् वारयेत् पशून्  ॥ म्न्_८।२४० ॥  
क्षेत्रेष्व् अन्येषु तु पशुः सपादं पणम् अर्हति  ।  
सर्वत्र तु सदो देयः क्षेत्रिकस्येति धारणा  ॥ म्न्_८।२४१ ॥  
अनिर्दशाहां गां सूतां वृषान् देवपशूंस् तथा  ।  
सपालान् वा विपालान् वा न दण्ड्यान् मनुर् अब्रवीत्  ॥ म्न्_८।२४२ ॥  
क्षेत्रियस्यात्यये दण्डो भागाद् दशगुणो भवेत्  ।  
ततो ऽर्धदण्डो भृत्यानाम् अज्ञानात् क्षेत्रिकस्य तु  ॥ म्न्_८।२४३ ॥  
एतद् विधानम् आतिष्ठेद् धार्मिकः पृथिवीपतिः  ।  
स्वामिनां च पशूनां च पालानां च व्यतिक्रमे  ॥ म्न्_८।२४४ ॥  
सीमां प्रति समुत्पन्ने विवादे ग्रामयोर् द्वयोः  ।  
ज्येष्ठे मासि नयेत् सीमां सुप्रकाशेषु सेतुषु  ॥ म्न्_८।२४५ ॥  
सींआवृक्षांश् च कुर्वीत न्यग्रोधाश्वत्थकिंशुकान्  ।  
शाल्मलीन् सालतालांश् च क्षीरिणश् चैव पादपान्  ॥ म्न्_८।२४६ ॥  
गुल्मान् वेणूंश् च विविधान् शमीवल्लीस्थलानि च  ।  
शरान् कुब्जकगुल्मांश् च तथा सीमा न नश्यति  ॥ म्न्_८।२४७ ॥  
तडागान्य् उदपानानि वाप्यः प्रस्रवणानि च  ॥ म्न्_८।२४८अ[म्२५०] ॥  
सीमासन्धिषु कार्याणि देवतायतनानि च  ॥ म्न्_८।२४८[म्२५०च्] ॥  
उपछन्नानि चान्यानि सीमालिङ्गानि कारयेत्  ।  
सीमाज्ञाने नृणां वीक्ष्य नित्यं लोके विपर्ययम्  ॥ म्न्_८।२४९ ॥  
अश्मनो ऽस्थीनि गोवालांस् तुषान् भस्म कपालिकाः  ।  
करीषम् इष्टकाङ्गारांश् शर्करा वालुकास् तथा  ॥ म्न्_८।२५०[म्२४८] ॥  
यानि चैवम्प्रकाराणि कालाद् भूमिर् न भक्षयेत्  ।  
तानि सन्धिषु सीमायाम् अप्रकाशानि कारयेत्  ॥ म्न्_८।२५१ ॥  
एतैर् लिङ्गैर् नयेत् सीमां राजा विवदमानयोः  ।  
पूर्वभुक्त्या च सततम् उदकस्यागमेन च  ॥ म्न्_८।२५२ ॥  
यदि स्ंशय एव स्याल् लिङ्गानाम् अपि दर्शने  ।  
साक्षिप्रत्यय एव स्यात् सीमावादविनिर्णयः  ॥ म्न्_८।२५३ ॥  
ग्रामीयककुलानां च समक्षं सीम्नि साक्षिणः  ।  
प्रष्टव्याः सीमलिङ्गानि तयोश् चैव विवादिनोः  ॥ म्न्_८।२५४ ॥  
ते पृष्टास् तु यथा ब्रूयुः समस्ताः सीम्नि निश्चयम्  ।  
निबध्नीयात् तथा सीमां सर्वांस् तांश् चैव नामतः  ॥ म्न्_८।२५५ ॥  
शिरोभिस् ते गृहीत्वोर्वीं स्रग्विणो रक्तवाससः  ।  
सुकृतैः शापिथाः स्वैः स्वैर् नयेयुस् ते समञ्जसम्  ॥ म्न्_८।२५६ ॥  
यथोक्तेन नयन्तस् ते पूयन्ते सत्यसाक्षिणः  ।  
विपरीतं नयन्तस् तु दाप्याः स्युर् द्विशतं दमम्  ॥ म्न्_८।२५७ ॥  
साक्ष्यभावे तु चत्वारो ग्रामाः सामन्तवासिनः  ।  
सीमाविनिर्णयं कुर्युः प्रयता राजसन्निधौ  ॥ म्न्_८।२५८ ॥  
सामन्तानाम् अभावे तु मौलानां सीम्नि साक्षिणाम्  ।  
इमान् अप्य् अनुयुञ्जीत पुरुषान् वनगोचरान्  ॥ म्न्_८।२५९ ॥  
व्याधाञ् शाकुनिकान् गोपान् कैवर्तान् मूलखानकान्  ।  
व्यालग्राहान् उञ्छवृत्तीन् अन्यांश् च वनचारिणः  ॥ म्न्_८।२६० ॥  
ते पृष्टास् तु यथा ब्रूयुः सीमासन्धिषु लक्षणम्  ।  
तत् तथा स्थापयेद् राजा धर्मेण ग्रामयोर् द्वयोः  ॥ म्न्_८।२६१ ॥  
क्षेत्रकूपतडागानाम् आरामस्य गृहस्य च  ।  
सामन्तप्रत्ययो ज्ञेयः सीमासेतुविनिर्णयः  ॥ म्न्_८।२६२ ॥  
सामन्ताश् चेन् मृषा ब्रूयुः सेतौ विवादतां नृणाम्  ।  
सर्वे पृथक् पृथग् दण्ड्या राज्ञा मध्यमसाहसम्  ॥ म्न्_८।२६३ ॥  
गृहं तडागम् आरामं क्षेत्रं वा भीषया हरन्  ।  
शतानि पञ्च दण्ड्यः स्याद् अज्ञानाद् द्विशतो दमः  ॥ म्न्_८।२६४ ॥  
सीमायाम् अविषह्यायां स्वयं राजैव धर्मवित्  ।  
प्रदिशेद् भूमिम् एकेषाम् उपकाराद् इति स्थितिः  ॥ म्न्_८।२६५ ॥  
एषो ऽखिलेनाभिहितो धर्मः सीमाविनिर्णये  ।  
अत ऊर्ध्वं प्रवक्ष्यामि वाक्पारुष्यविनिर्णयम्  ॥ म्न्_८।२६६ ॥  
शतं ब्राह्मणम् आक्रुश्य क्षत्रियो दण्डम् अर्हति  ।  
वैश्यो ऽप्य् अर्धशतं द्वे वा शूद्रस् तु वधम् अर्हति  ॥ म्न्_८।२६७ ॥  
पञ्चाशद् ब्राह्मणो दण्ड्यः क्षत्रियस्याभिशंसने  ।  
वैश्ये स्याद् अर्धपञ्चाशच् छूद्रे द्वादशको दमः  ॥ म्न्_८।२६८ ॥  
समवर्णे द्विजातीनां द्वादशैव व्यतिक्रमे  ।  
वादेष्व् अवचनीयेषु तद् एव द्विगुणं भवेत्  ॥ म्न्_८।२६९ ॥  
एकजातिर् द्विजातींस् तु वाचा दारुणया क्षिपन्  ।  
जिह्वायाः प्राप्नुयाच् छेदं जघन्यप्रभवो हि सः  ॥ म्न्_८।२७० ॥  
नामजातिग्रहं त्व् एषाम् अभिद्रोहेण कुर्वतः  ।  
निक्षेप्यो ऽयोमयः शङ्कुर् ज्वलन्न् आस्ये दशाङ्गुलः  ॥ म्न्_८।२७१ ॥  
धर्मोपदेशं दर्पेण विप्राणाम् अस्य कुर्वतः  ।  
तप्तम् आसेचयेत् तैलं वक्त्रे श्रोत्रे च पार्थिवः  ॥ म्न्_८।२७२ ॥  
श्रुतं देशं च जातिं च कर्म शरीरम् एव च  ।  
वितथेन ब्रुवन् दर्पाद् दाप्यः स्याद् द्विशतं दमम्  ॥ म्न्_८।२७३ ॥  
काणं वाप्य् अथ वा खञ्जम् अन्यं वापि तथाविधम्  ।  
तथ्येनापि ब्रुवन् दाप्यो दण्डं कार्षापणावरम्  ॥ म्न्_८।२७४ ॥  
मातरं पितरं जायां भ्रातरं तनयं गुरुम्  ।  
आक्षारयञ् शतं दाप्यः पन्थानं चाददद् गुरोः  ॥ म्न्_८।२७५ ॥  
ब्राह्मणक्षत्रियाभ्यां तु दण्डः कार्यो विजानता  ।  
ब्राह्मणे साहसः पूर्वः क्षत्रिये त्व् एव मध्यमः  ॥ म्न्_८।२७६ ॥  
विट्शूद्रयोर् एवम् एव स्वजातिं प्रति तत्त्वतः  ।  
छेदवर्जं प्रणयनं दण्डस्येति विनिश्चयः  ॥ म्न्_८।२७७ ॥  
एष दण्डविधिः प्रोक्तो वाक्पारुष्यस्य तत्त्वतः  ।  
अत ऊर्ध्वं प्रवक्ष्यामि दण्डपारुष्यनिर्णयम्  ॥ म्न्_८।२७८ ॥  
येन केन चिद् अङ्गेन हिंस्याच् चेच् छ्रेष्ठम् अन्त्यजः  ।  
छेत्तव्यं तद् तद् एवास्य तन् मनोर् अनुशासनम्  ॥ म्न्_८।२७९ ॥  
पाणिम् उद्यम्य दण्डं वा पाणिच्छेदनम् अर्हति  ।  
पादेन प्रहरन् कोपात् पादच्छेदनम् अर्हति  ॥ म्न्_८।२८० ॥  
सहासनम् अभिप्रेप्सुर् उत्कृष्टस्यापकृष्टजः  ।  
कट्यां कृताङ्को निर्वास्यः स्फिचं वास्यावकर्तयेत्  ॥ म्न्_८।२८१ ॥  
अवनिष्ठीवतो दर्पाद् द्वाव् ओष्ठौ छेदयेन् नृपः  ।  
अवमूत्रयतो मेढ्रम् अवशर्धयतो गुदम्  ॥ म्न्_८।२८२ ॥  
केशेषु गृह्णतो हस्तौ छेदयेद् अविचारयन्  ।  
पादयोर् दाढिकायां च ग्रीवायां वृषणेषु च  ॥ म्न्_८।२८३ ॥  
त्वग्भेदकः शतं दण्ड्यो लोहितस्य च दर्शकः  ।  
मांसभेत्ता तु षण्निष्कान् प्रवास्यस् त्व् अस्थिभेदकः  ॥ म्न्_८।२८४ ॥  
वनस्पतीनां सर्वेषाम् उपभोगो यथा यथा  ।  
यथा तथा दमः कार्यो हिंसायाम् इति धारणा  ॥ म्न्_८।२८५ ॥  
मनुष्याणां पशूनां च दुःखाय प्रहृते सति  ।  
यथा यथा महद् दुःखं दण्डं कुर्यात् तथा तथा  ॥ म्न्_८।२८६ ॥  
अङ्गावपीडनायां च व्रणशोनितयोस् तथा  ।  
समुत्थानव्ययं दाप्यः सर्वदण्डम् अथापि वा  ॥ म्न्_८।२८७ ॥  
द्रव्याणि हिंस्याद् यो यस्य ज्ञानतो ऽज्ञानतो ऽपि वा  ।  
स तस्योत्पादयेत् तुष्टिं राज्ञे दद्याच् च तत्समम्  ॥ म्न्_८।२८८ ॥  
चर्मचार्मिकभाण्डेषु काष्ठलोष्टमयेषु  ।  
मूल्यात् पञ्चगुणो दण्डः पुष्पमूलफलेषु च  ॥ म्न्_८।२८९ ॥  
यानस्य चैव यातुश् च यानस्वामिन एव च  ।  
दशातिवर्तनान्य् आहुः शेषे दण्डो विधीयते  ॥ म्न्_८।२९० ॥  
छिन्ननास्ये भग्नयुगे तिर्यक्प्रतिमुखागते  ।  
अक्षभङ्गे च यानस्य चक्रभङ्गे तथैव च  ॥ म्न्_८।२९१ ॥  
छेदने चैव यन्त्राणां योक्त्ररश्म्योस् तथैव च  ।  
आक्रन्दे चाप्य् अपैहीति न दण्डं मनुर् अब्रवीत्  ॥ म्न्_८।२९२ ॥  
यत्रापवर्तते युग्यं वैगुण्यात् प्राजकस्य तु  ।  
तत्र स्वामी भवेद् दण्ड्यो हिंसायां द्विशतं दमम्  ॥ म्न्_८।२९३ ॥  
प्राजकश् चेद् भवेद् आप्तः प्राजको दण्डम् अर्हति  ।  
युग्यस्थाः प्राजके ऽनाप्ते सर्वे दण्ड्याः शतं शतम्  ॥ म्न्_८।२९४ ॥  
स चेत् तु पथि संरुद्धः पशुभिर् वा रथेन वा  ।  
प्रमापयेत् प्राणभृतस् तत्र दण्डो ऽविचारितः  ॥ म्न्_८।२९५ ॥  
मनुष्यमारणे क्षिप्रं चौरवत् किल्बिषं भवेत्  ।  
प्राणभृत्सु महत्स्व् अर्धं गोगजोष्ट्रहयादिषु  ॥ म्न्_८।२९६ ॥  
क्षुद्रकाणां पशूनां तु हिंसायां द्विशतो दमः  ।  
पञ्चाशत् तु भवेद् दण्डः शुभेषु मृगपक्षिषु  ॥ म्न्_८।२९७ ॥  
गर्धभाजाविकानां तु दण्डः स्यात् पञ्चमाषिकः  ।  
माषिकस् तु भवेद् दण्डः श्वसूकरनिपातने  ॥ म्न्_८।२९८ ॥  
भार्या पुत्रश् च दासश् च प्रेष्यो भ्रात्रा च सोदरः  ।  
प्राप्तापराधास् ताड्याः स्यू रज्ज्वा वेणुदलेन वा  ॥ म्न्_८।२९९ ॥  
पृष्ठतस् तु शरीरस्य नोत्तमाङ्गे कथं चन  ।  
अतो ऽन्यथा तु प्रहरन् प्राप्तः स्याच् चौरकिल्बिषम्  ॥ म्न्_८।३०० ॥  
एषो ऽखिलेनाभिहितो दण्डपारुष्यनिर्णयः  ।  
स्तेनस्यातः प्रवक्ष्यामि विधिं दण्डविनिर्णये  ॥ म्न्_८।३०१ ॥  
परमं यत्नम् आतिष्ठेत् स्तेनानां निग्रहे नृपः  ।  
स्तेनानां निग्रहाद् अस्य यशो राष्ट्रं च वर्धते  ॥ म्न्_८।३०२ ॥  
अभयस्य हि यो दाता स पूज्यः सततं नृपः  ।  
सत्त्रं हि वर्धते तस्य सदैवाभयदक्षिणम्  ॥ म्न्_८।३०३ ॥  
सर्वतो धर्मषड्भागो राज्ञो भवति रक्षतः  ।  
अधर्माद् अपि षड्भागो भवत्य् अस्य ह्य् अरक्षतः  ॥ म्न्_८।३०४ ॥  
यद् अधीते यद् यजते यद् ददाति यद् अर्चति  ।  
तस्य षड्भागभाग् राजा सम्यग् भवति रक्षणात्  ॥ म्न्_८।३०५ ॥  
रक्षन् धर्मेण भूतानि राजा वध्यांश् च घातयन्  ।  
यजते ऽहर् अहर् यज्ञैः सहस्रशतदक्षिणैः  ॥ म्न्_८।३०६ ॥  
यो ऽरक्षन् बलिम् आदत्ते करं शुल्कं च पार्थिवः  ।  
प्रतिभागं च दण्डं च स सद्यो नरकं व्रजेत्  ॥ म्न्_८।३०७ ॥  
अरक्षितारं राजानं बलिषड्भागहारिणम्  ।  
तम् आहुः सर्वलोकस्य समग्रमलहारकम्  ॥ म्न्_८।३०८ ॥  
अनपेक्षितमर्यादं नास्तिकं विप्रलुम्पकम्  ।  
अरक्षितारम् अत्तारं नृपं विद्याद् अधोगतिम्  ॥ म्न्_८।३०९ ॥  
अधार्मिकं त्रिभिर् न्यायैर् निगृह्णीयात् प्रयत्नतः  ।  
निरोधनेन बन्धेन विविधेन वधेन च  ॥ म्न्_८।३१० ॥  
निग्रहेण हि पापानां साधूनां सङ्ग्रहेण च  ।  
द्विजातय इवेज्याभिः पूयन्ते सततं नृपाः  ॥ म्न्_८।३११ ॥  
क्षन्तव्यं प्रभुणा नित्यं क्षिपतां कार्यिणां नृणाम्  ।  
बालवृद्धातुराणां च कुर्वता हितम् आत्मनः  ॥ म्न्_८।३१२ ॥  
यः क्षिप्तो मर्षयत्य् आर्तैस् तेन स्वर्गे महीयते  ।  
यस् त्व् ऐश्वर्यान् न क्षमते नरकं तेन गच्छति  ॥ म्न्_८।३१३ ॥  
राजा स्तेनेन गन्तव्यो मुक्तकेशेन धावता  ।  
आचक्षाणेन तत् स्तेयम् एवङ्कर्मास्मि शाधि माम्  ॥ म्न्_८।३१४ ॥  
स्कन्धेनादाय मुसलं लगुडं वापि खादिरम्  ।  
शक्तिं चोभयतस् तीक्ष्णाम् आयसं दण्डम् एव वा  ॥ म्न्_८।३१५ ॥  
शासनाद् वा विमोक्षाद् वा स्तेनः स्तेयाद् विमुच्यते  ।  
अशासित्वा तु तं राजा स्तेनस्याप्नोति किल्बिषम्  ॥ म्न्_८।३१६ ॥  
अन्नादे भ्रूणहा मार्ष्टि पत्यौ भार्यापचारिणी  ।  
गुरौ शिष्यश् च याज्यश् च स्तेनो राजनि किल्बिषम्  ॥ म्न्_८।३१७ ॥  
राजभिः कृतदण्डास् तु कृत्वा पापानि मानवाः  ।  
निर्मलाः स्वर्गम् आयान्ति सन्तः सुकृतिनो यथा  ॥ म्न्_८।३१८ ॥  
यस् तु रज्जुं घटं कूपाद् धरेद् भिन्द्याच् च यः प्रपाम्  ।  
स दण्डं प्राप्नुयान् माषं तच् च तस्मिन् समाहरेत्  ॥ म्न्_८।३१९ ॥  
धान्यं दशभ्यः कुम्भेभ्यो हरतो ऽभ्यधिकं वधः  ।  
शेषे ऽप्य् एकादशगुणं दाप्यस् तस्य च तद् धनम्  ॥ म्न्_८।३२० ॥  
तथा धरिममेयानां शताद् अभ्यधिके वधः  ।  
सुवर्णरजतादीनाम् उत्तमानां च वाससाम्  ॥ म्न्_८।३२१ ॥  
पञ्चाशतस् त्व् अभ्यधिके हस्तच्छेदनम् इष्यते  ।  
शेषे त्व् एकादशगुणं मूल्याद् दण्डं प्रकल्पयेत्  ॥ म्न्_८।३२२ ॥  
पुरुषाणां कुलीनानां नारीणां च विशेषतः  ।  
मुख्यानां चैव रत्नानां हरणे वधम् अर्हति  ॥ म्न्_८।३२३ ॥  
महापशूनां हरणे शस्त्राणाम् औषधस्य च  ।  
कालम् आसाद्य कार्यं च दण्डं राजा प्रकल्पयेत्  ॥ म्न्_८।३२४ ॥  
गोषु ब्राह्मणसंस्थासु छुरिकायाश् च भेदने  ।  
पशूनां हरणे चैव सद्यः कार्यो ऽर्धपादिकः  ॥ म्न्_८।३२५ ॥  
सूत्रकार्पासकिण्वानां गोमयस्य गुडस्य च  ।  
दध्नः क्षीरस्य तक्रस्य पानीयस्य तृणस्य च  ॥ म्न्_८।३२६ ॥  
वेणुवैदलभाण्डानां लवणानां तथैव च  ।  
मृण्मयानां च हरणे मृदो भस्मन एव च  ॥ म्न्_८।३२७ ॥  
मत्स्यानां पक्षिणां चैव तैलस्य च घृतस्य च  ।  
मांसस्य मधुनश् चैव यच् चान्यत् पशुसम्भवम्  ॥ म्न्_८।३२८ ॥  
अन्येषां चैवमादीनां मद्यानाम् ओदनस्य च  ।  
पक्वान्नानां च सर्वेषां तन्मुल्याद् द्विगुणो दमः  ॥ म्न्_८।३२९ ॥  
पुष्पेषु हरिते धान्ये गुल्मवल्लीनगेषु च  ।  
अन्येष्व् अपरिपूतेषु दण्डः स्यात् पञ्चकृष्णलः  ॥ म्न्_८।३३० ॥  
परिपूतेषु धान्येषु शाकमूलफलेषु च  ।  
निरन्वये शतं दण्डः सान्वये ऽर्धशतं दमः  ॥ म्न्_८।३३१ ॥  
स्यात् साहसं त्व् अन्वयवत् प्रसभं कर्म यत् कृतम्  ।  
निरन्वयं भवेत् स्तेयं हृत्वापव्ययते च यत्  ॥ म्न्_८।३३२ ॥  
यस् त्व् एतान्य् उपकॢप्तानि द्रव्याणि स्तेनयेन् नरः  ।  
तम् आद्यं दण्डयेद् राजा यश् चाग्निं चोरयेद् गृहात्  ॥ म्न्_८।३३३ ॥  
येन येन यथाङ्गेन स्तेनो नृषु विचेष्टते  ।  
तत् तद् एव हरेत् तस्य प्रत्यादेशाय पार्थिवः  ॥ म्न्_८।३३४ ॥  
पिताचार्यः सुहृन् माता भार्या पुत्रः पुरोहितः  ।  
नादण्ड्यो नाम राज्ञो ऽस्ति यः स्वधर्मे न तिष्ठति  ॥ म्न्_८।३३५ ॥  
कार्षापणं भवेद् दण्ड्यो यत्रान्यः प्राकृतो जनः  ।  
तत्र राजा भवेद् दण्ड्यः सहस्रम् इति धारणा  ॥ म्न्_८।३३६ ॥  
अष्टापाद्यं तु शूद्रस्य स्तेये भवति किल्बिषम्  ।  
षोडशैव तु वैश्यस्य द्वात्रिंशत् क्षत्रियस्य च  ॥ म्न्_८।३३७ ॥  
ब्राह्मणस्य चतुःषष्टिः पूर्णं वापि शतं भवेत्  ।  
द्विगुणा वा चतुःषष्टिस् तद्दोषगुणविद् धि सः  ॥ म्न्_८।३३८ ॥  
वानस्पत्यं मूलफलं दार्व् अग्न्यर्थं तथैव च  ।  
तृणं च गोभ्यो ग्रासार्थम् अस्तेयं मनुर् अब्रवीत्  ॥ म्न्_८।३३९ ॥  
यो ऽदत्तादायिनो हस्ताल् लिप्सेत ब्राह्मणो धनम्  ।  
याजनाध्यापनेनापि यथा स्तेनस् तथैव सः  ॥ म्न्_८।३४० ॥  
द्विजो ऽध्वगः क्षीणवृत्तिर् द्वाव् इक्षू द्वे च मूलके  ।  
आददानः परक्षेत्रान् न दण्डं दातुम् अर्हति  ॥ म्न्_८।३४१ ॥  
असन्दितानां सन्दाता सन्दितानां च मोक्षकः  ।  
दासाश्वरथहर्ता च प्राप्तः स्याच् चोरकिल्बिषम्  ॥ म्न्_८।३४२ ॥  
अनेन विधिना राजा कुर्वाणः स्तेननिग्रहम्  ।  
यशो ऽस्मिन् प्राप्नुयाल् लोके प्रेत्य चानुत्तमं सुखम्  ॥ म्न्_८।३४३ ॥  
ऐन्द्रं स्थानम् अभिप्रेप्सुर् यशश् चाक्षयम् अव्ययम्  ।  
नोपेक्षेत क्षणम् अपि राजा साहसिकं नरम्  ॥ म्न्_८।३४४ ॥  
वाग्दुष्टात् तस्कराच् चैव दण्डेनैव च हिंसतः  ।  
साहसस्य नरः कर्ता विज्ञेयः पापकृत्तमः  ॥ म्न्_८।३४५ ॥  
साहसे वर्तमानं तु यो मर्षयति पार्थिवः  ।  
स विनाशं व्रजत्य् आशु विद्वेषं चाधिगच्छति  ॥ म्न्_८।३४६ ॥  
न मित्रकारणाद् राजा विपुलाद् वा धनागमात्  ।  
समुत्सृजेत् साहसिकान् सर्वभूतभयावहान्  ॥ म्न्_८।३४७ ॥  
शस्त्रं द्विजातिभिर् ग्राह्यं धर्मो यत्रोपरुध्यते  ।  
द्विजातीनां च वर्णानां विप्लवे कालकारिते  ॥ म्न्_८।३४८ ॥  
आत्मनश् च परित्राणे दक्षिणानां च सङ्गरे  ।  
स्त्रीविप्राभ्युपपत्तौ च घ्नन् धर्मेण न दुष्यति  ॥ म्न्_८।३४९ ॥  
गुरुं वा बालवृद्धौ वा ब्राह्मणं वा बहुश्रुतम्  ।  
आततायिनम् आयान्तं हन्याद् एवाविचारयन्  ॥ म्न्_८।३५० ॥  
नाततायिवधे दोषो हन्तुर् भवति कश् चन  ।  
प्रकाशं वाप्रकाशं वा मन्युस् तं मन्युम् ऋच्छति  ॥ म्न्_८।३५१ ॥  
परदाराभिमर्शेषु प्रवृत्तान् नॄन् महीपतिः  ।  
उद्वेजनकरैर् दण्डैश् छिन्नयित्वा प्रवासयेत्  ॥ म्न्_८।३५२ ॥  
तत्समुत्थो हि लोकस्य जायते वर्णसङ्करः  ।  
येन मूलहरो ऽधर्मः सर्वनाशाय कल्पते  ॥ म्न्_८।३५३ ॥  
परस्य पत्न्या पुरुषः सम्भाषां योजयन् रहः  ।  
पूर्वम् आक्षारितो दोषैः प्राप्नुयात् पूर्वसाहसम्  ॥ म्न्_८।३५४ ॥  
यस् त्व् अनाक्षारितः पूर्वम् अभिभाषते कारणात्  ।  
न दोषं प्राप्नुयात् किं चिन् न हि तस्य व्यतिक्रमः  ॥ म्न्_८।३५५ ॥  
परस्त्रियं यो ऽभिवदेत् तीर्थे ऽरण्ये वने ऽपि वा  ।  
नदीनां वापि सम्भेदे स सङ्ग्रहणम् आप्नुयात्  ॥ म्न्_८।३५६ ॥  
उपचारक्रिया केलिः स्पर्शो भूषणवाससाम्  ।  
सह खट्वासनं चैव सर्वं सङ्ग्रहणं स्मृतम्  ॥ म्न्_८।३५७ ॥  
स्त्रियं स्पृशेद् अदेशे यः स्पृष्टो वा मर्षयेत् तया  ।  
परस्परस्यानुमते सर्वं सङ्ग्रहणं स्मृतम्  ॥ म्न्_८।३५८ ॥  
अब्राह्मणः सङ्ग्रहणे प्राणान्तं दण्डम् अर्हति  ।  
चतुर्णाम् अपि वर्णानां दारा रक्ष्यतमाः सदा  ॥ म्न्_८।३५९ ॥  
भिक्षुका बन्दिनश् चैव दीक्षिताः कारवस् तथा  ।  
सम्भाषनं सह स्त्रीभिः कुर्युर् अप्रतिवारिताः  ॥ म्न्_८।३६० ॥  
न सम्भाषां परस्त्रीभिः प्रतिषिद्धः समाचरेत्  ।  
निषिद्धो भाषमाणस् तु सुवर्णं दण्डम् अर्हति  ॥ म्न्_८।३६१ ॥  
नैष चारणदारेषु विधिर् नात्मोपजीविषु  ।  
सज्जयन्ति हि ते नारीर् निगूढाश् चारयन्ति च  ॥ म्न्_८।३६२ ॥  
किं चिद् एव तु दाप्यः स्यात् सम्भाषां ताभिर् आचरन्  ।  
प्रैष्यासु चैकभक्तासु रहः प्रव्रजितासु च  ॥ म्न्_८।३६३ ॥  
यो ऽकामां दूषयेत् कन्यां स सद्यो वधम् अर्हति  ।  
सकामां दूषयंस् तुल्यो न वधं प्राप्नुयान् नरः  ॥ म्न्_८।३६४ ॥  
कन्यां भजन्तीम् उत्कृष्टं न किं चिद् अपि दापयेत्  ।  
जघन्यं सेवमानां तु संयतां वासयेद् गृहे  ॥ म्न्_८।३६५ ॥  
उत्तमां सेवमानस् तु जघन्यो वधम् अर्हति  ।  
शुल्कं दद्यात् सेवमानः समाम् इच्छेत् पिता यदि  ॥ म्न्_८।३६६ ॥  
अभिषह्य तु यः कन्यां कुर्याद् दर्पेण मानवः  ।  
तस्याशु कर्त्ये अङ्गुल्यौ दण्डं चार्हति षट्शतम्  ॥ म्न्_८।३६७ ॥  
सकामां दूषयंस् तुल्यो नाङ्गुलिच्छेदम् आप्नुयात्  ।  
द्विशतं तु दमं दाप्यः प्रसङ्गविनिवृत्तये  ॥ म्न्_८।३६८ ॥  
कन्यैव कन्यां या कुर्यात् तस्याः स्याद् द्विशतो दमः  ।  
शुल्कं च द्विगुणं दद्याच् छिफाश् चैवाप्नुयाद् दश  ॥ म्न्_८।३६९ ॥  
या तु कन्यां प्रकुर्यात् स्त्री सा सद्यो मौण्ड्यम् अर्हति  ।  
अङ्गुल्योर् एव वा छेदं खरेणोद्वहनं तथा  ॥ म्न्_८।३७० ॥  
भर्तारं लङ्घयेद् या तु स्त्री ज्ञातिगुणदर्पिता  ।  
तां श्वभिः खादयेद् राजा संस्थाने बहुसंस्थिते  ॥ म्न्_८।३७१ ॥  
पुमांसं दाहयेत् पापं शयने तप्त आयसे  ।  
अभ्यादध्युश् च काष्ठानि तत्र दह्येत पापकृत्  ॥ म्न्_८।३७२ ॥  
संवत्सराभिशस्तस्य दुष्टस्य द्विगुणो दमः  ।  
व्रात्यया सह संवासे चाण्डाल्या तावद् एव तु  ॥ म्न्_८।३७३ ॥  
शूद्रो गुप्तम् अगुप्तं वा द्वैजातं वर्णम् आवसन्  ।  
अगुप्तम् अङ्गसर्वस्वैर् गुप्तं सर्वेण हीयते  ॥ म्न्_८।३७४ ॥  
वैश्यः सर्वस्वदण्डः स्यात् संवत्सरनिरोधतः  ।  
सहस्रं क्षत्रियो दण्ड्यो मौण्ड्यं मूत्रेण चार्हति  ॥ म्न्_८।३७५ ॥  
ब्राह्मणीं यद्य् अगुप्तां तु गच्छेतां वैश्यपार्थिवौ  ।  
वैश्यं पञ्चशतं कुर्यात् क्षत्रियं तु सहस्रिणम्  ॥ म्न्_८।३७६ ॥  
उभाव् अपि तु ताव् एव ब्राह्मण्या गुप्तया सह  ।  
विप्लुतौ शूद्रवद् दण्ड्यौ दग्धव्यौ वा कटाग्निना  ॥ म्न्_८।३७७ ॥  
सहस्रं ब्राह्मणो दण्ड्यो गुप्तां विप्रां बलाद् व्रजन्  ।  
शतानि पञ्च दण्ड्यः स्याद् इच्छन्त्या सह सङ्गतः  ॥ म्न्_८।३७८ ॥  
मौण्ड्यं प्राणान्तिकं दण्डो ब्राह्मणस्य विधीयते  ।  
इतरेषां तु वर्णानां दण्डः प्राणान्तिको भवेत्  ॥ म्न्_८।३७९ ॥  
न जातु ब्राह्मणं हन्यात् सर्वपापेष्व् अपि स्थितम्  ।  
राष्ट्राद् एनं बहिः कुर्यात् समग्रधनम् अक्षतम्  ॥ म्न्_८।३८० ॥  
न ब्राह्मणवधाद् भूयान् अधर्मो विद्यते भुवि  ।  
तस्माद् अस्य वधं राजा मनसापि न चिन्तयेत्  ॥ म्न्_८।३८१ ॥  
वैश्यश् चेत् क्षत्रियां गुप्तां वैश्यां वा क्षत्रियो व्रजेत्  ।  
यो ब्राह्मण्याम् अगुप्तायां ताव् उभौ दण्डम् अर्हतः  ॥ म्न्_८।३८२ ॥  
सहस्रं ब्राह्मणो दण्डं दाप्यो गुप्ते तु ते व्रजन्  ।  
शूद्रायां क्षत्रियविशोः साहस्रो वै भवेद् दमः  ॥ म्न्_८।३८३ ॥  
क्षत्रियायाम् अगुप्तायां वैश्ये पञ्चशतं दमः  ।  
मूत्रेण मौण्ड्यम् इच्छेत् तु क्षत्रियो दण्डम् एव वा  ॥ म्न्_८।३८४ ॥  
अगुप्ते क्षत्रियावैश्ये शूद्रां वा ब्राह्मणो व्रजन्  ।  
शतानि पञ्च दण्ड्यः स्यात् सहस्रं त्व् अन्त्यजस्त्रियम्  ॥ म्न्_८।३८५ ॥  
यस्य स्तेनः पुरे नास्ति नान्यस्त्रीगो न दुष्टवाक्  ।  
न साहसिकदण्डघ्नो स राजा शक्रलोकभाक्  ॥ म्न्_८।३८६ ॥  
एतेषां निग्रहो राज्ञः पञ्चानां विषये स्वके  ।  
सांराज्यकृत् सजात्येषु लोके चैव यशस्करः  ॥ म्न्_८।३८७ ॥  
ऋत्विजं यस् त्यजेद् याज्यो याज्यं च र्त्विक् त्यजेद् यदि  ।  
शक्तं कर्मण्य् अदुष्टं च तयोर् दण्डः शतं शतम्  ॥ म्न्_८।३८८ ॥  
न माता न पिता न स्त्री न पुत्रस् त्यागम् अर्हति  ।  
त्यजन्न् अपतितान् एतान् राज्ञा दण्ड्यः शतानि षट्  ॥ म्न्_८।३८९ ॥  
आश्रमेषु द्विजातीनां कार्ये विवदतां मिथः  ।  
न विब्रूयान् नृपो धर्मं चिकीर्षन् हितम् आत्मनः  ॥ म्न्_८।३९० ॥  
यथार्हम् एतान् अभ्यर्च्य ब्राह्मणैः सह पार्थिवः  ।  
सान्त्वेन प्रशमय्यादौ स्वधर्मं प्रतिपादयेत्  ॥ म्न्_८।३९१ ॥  
प्रतिवेश्यानुवेश्यौ च कल्याणे विंशतिद्विजे  ।  
अर्हाव् अभोजयन् विप्रो दण्डम् अर्हति माषकम्  ॥ म्न्_८।३९२ ॥  
श्रोत्रियः श्रोत्रियं साधुं भूतिकृत्येष्व् अभोजयन्  ।  
तदन्नं द्विगुणं दाप्यो हिरण्यं चैव माषकम्  ॥ म्न्_८।३९३ ॥  
अन्धो जडः पीठसर्पी सप्तत्या स्थविरश् च यः  ।  
श्रोत्रियेषूपकुर्वंश् च न दाप्याः केन चित् करम्  ॥ म्न्_८।३९४ ॥  
श्रोत्रियं व्याधितार्तौ च बालवृद्धाव् अकिञ्चनम्  ।  
महाकुलीनम् आर्यं च राजा सम्पूजयेत् सदा  ॥ म्न्_८।३९५ ॥  
शाल्मलीफलके श्लक्ष्णे नेनिज्यान् नेजकः शनैः  ।  
न च वासांसि वासोभिर् निर्हरेन् न च वासयेत्  ॥ म्न्_८।३९६ ॥  
तन्तुवायो दशपलं दद्याद् एकपलाधिकम्  ।  
अतो ऽन्यथा वर्तमानो दाप्यो द्वादशकं दमम्  ॥ म्न्_८।३९७ ॥  
शुल्कस्थानेषु कुशलाः सर्वपण्यविचक्षणाः  ।  
कुर्युर् अर्घं यथापण्यं ततो विंशं नृपो हरेत्  ॥ म्न्_८।३९८ ॥  
राज्ञः प्रख्यातभाण्डानि प्रतिषिद्धानि यानि च  ।  
ताणि निर्हरतो लोभात् सर्वहारं हरेन् नृपः  ॥ म्न्_८।३९९ ॥  
शुल्कस्थानं परिहरन्न् अकाले क्रयविक्रयी  ।  
मिथ्यावादी च सङ्ख्याने दाप्यो ऽष्टगुणम् अत्ययम्  ॥ म्न्_८।४०० ॥  
आगमं निर्गमं स्थानं तथा वृद्धिक्षयाव् उभौ  ।  
विचार्य सर्वपण्यानां कारयेत् क्रयविक्रयौ  ॥ म्न्_८।४०१ ॥  
पञ्चरात्रे पञ्चरात्रे पक्षे पक्षे ऽथ वा गते  ।  
कुर्वीत चैषां प्रत्यक्षम् अर्घसंस्थापनं नृपः  ॥ म्न्_८।४०२ ॥  
तुलामानं प्रतीमानं सर्वं च स्यात् सुलक्षितम्  ।  
षट्सु षट्सु च मासेषु पुनर् एव परीक्षयेत्  ॥ म्न्_८।४०३ ॥  
पणं यानं तरे दाप्यं पौरुषो ऽर्धपणं तरे  ।  
पादं पशुश् च योषिच् च पादार्धं रिक्तकः पुमान्  ॥ म्न्_८।४०४ ॥  
भाण्डपूर्णानि यानानि तार्यं दाप्यानि सारतः  ।  
रिक्तभाण्डानि यत् किं चित् पुमांसश् चापरिच्छदाः  ॥ म्न्_८।४०५ ॥  
दीर्घाध्वनि यथादेशं यथाकालं तरो भवेत्  ।  
नदीतीरेषु तद् विद्यात् समुद्रे नास्ति लक्षणम्  ॥ म्न्_८।४०६ ॥  
गर्भिणी तु द्विमासादिस् तथा प्रव्रजितो मुनिः  ।  
ब्राह्मणा लिङ्गिनश् चैव न दाप्यास् तारिकं तरे  ॥ म्न्_८।४०७ ॥  
यन् नावि किं चिद् दाशानां विशीर्येतापराधतः  ।  
तद् दाशैर् एव दातव्यं समागम्य स्वतो ऽंशतः  ॥ म्न्_८।४०८ ॥  
एष नौयायिनाम् उक्तो व्यवहारस्य निर्णयः  ।  
दाशापराधतस् तोये दैविके नास्ति निग्रहः  ॥ म्न्_८।४०९ ॥  
वाणिज्यं कारयेद् वैश्यं कुसीदं कृषिम् एव च  ।  
पशूनां रक्षणं चैव दास्यं शूद्रं द्विजन्मनाम्  ॥ म्न्_८।४१० ॥  
क्षत्रियं चैव वैश्यं च ब्राह्मणो वृत्तिकर्शितौ  ।  
बिभृयाद् आनृशंस्येन स्वानि कर्माणि कारयेत्  ॥ म्न्_८।४११ ॥  
दास्यं तु कारयंल् लोभाद् ब्राह्मणः संस्कृतान् द्विजान्  ।  
अनिच्छतः प्राभवत्याद् राज्ञा दण्ड्यः शतानि षट्  ॥ म्न्_८।४१२ ॥  
शूद्रं तु कारयेद् दास्यं क्रीतम् अक्रीतम् एव वा  ।  
दास्यायैव हि सृष्टो ऽसौ ब्राह्मणस्य स्वयम्भुवा  ॥ म्न्_८।४१३ ॥  
न स्वामिना निसृष्टो ऽपि शूद्रो दास्याद् विमुच्यते  ।  
निसर्गजं हि तत् तस्य कस् तस्मात् तद् अपोहति  ॥ म्न्_८।४१४ ॥  
ध्वजाहृतो भक्तदासो गृहजः क्रीतदत्त्रिमौ  ।  
पैत्रिको दण्डदासश् च सप्तैते दासयोनयः  ॥ म्न्_८।४१५ ॥  
भार्या पुत्रश् च दासश् च त्रय एवाधनाः स्मृताः  ।  
यत् ते समधिगच्छन्ति यस्य ते तस्य तद् धनम्  ॥ म्न्_८।४१६ ॥  
विस्रब्धं ब्राह्मणः शूद्राद् द्रव्योपादानम् आचरेत्  ।  
न हि तस्यास्ति किं चित् स्वं भर्तृहार्यधनो हि सः  ॥ म्न्_८।४१७ ॥  
वैश्यशूद्रौ प्रयत्नेन स्वानि कर्माणि कारयेत्  ।  
तौ हि च्युतौ स्वकर्मभ्यः क्षोभयेताम् इदं जगत्  ॥ म्न्_८।४१८ ॥  
अहन्य् अहन्य् अवेक्षेत कर्मान्तान् वाहनानि च  ।  
आयव्ययौ च नियताव् आकरान् कोशम् एव च  ॥ म्न्_८।४१९ ॥  
एवं सर्वान् इमान् राजा व्यवहारान् समापयन्  ।  
व्यपोह्य किल्बिषं सर्वं प्राप्नोति परमां गतिम्  ॥ म्न्_८।४२० ॥  
  
पुरुषस्य स्त्रियाश् चैव धर्मे वर्त्मनि तिष्ठतोः  ।  
संयोगे विप्रयोगे च धर्मान् वक्ष्यामि शाश्वतान्  ॥ म्न्_९।१ ॥  
अस्वतन्त्राः स्त्रियः कार्याः पुरुषैः स्वैर् दिवानिशम्  ।  
विषयेषु च सज्जन्त्यः संस्थाप्या आत्मनो वशे  ॥ म्न्_९।२ ॥  
पिता रक्षति कौमारे भर्ता रक्षति यौवने  ।  
रक्षन्ति स्थविरे पुत्रा न स्त्री स्वातन्त्र्यम् अर्हति  ॥ म्न्_९।३ ॥  
काले ऽदाता पिता वाच्यो वाच्यश् चानुपयन् पतिः  ।  
मृते भर्तरि पुत्रस् तु वाच्यो मातुर् अरक्षिता  ॥ म्न्_९।४ ॥  
सूक्ष्मेभ्यो ऽपि प्रसङ्गेभ्यः स्त्रियो रक्ष्या विशेषतः  ।  
द्वयोर् हि कुलयोः शोकम् आवहेयुर् अरक्षिताः  ॥ म्न्_९।५ ॥  
इमं हि सर्ववर्णानां पश्यन्तो धर्मम् उत्तमम्  ।  
यतन्ते रक्षितुं भार्यां भर्तारो दुर्बला अपि  ॥ म्न्_९।६ ॥  
स्वां प्रसूतिं चरित्रं च कुलम् आत्मानम् एव च  ।  
स्वं च धर्मं प्रयत्नेन जायां रक्षन् हि रक्षति  ॥ म्न्_९।७ ॥  
पतिर् भार्यां सम्प्रविश्य गर्भो भूत्वेह जायते  ।  
जायायास् तद् धि जायात्वं यद् अस्यां जायते पुनः  ॥ म्न्_९।८ ॥  
यादृशं भजते हि स्त्री सुतं सूते तथाविधम्  ।  
तस्मात् प्रजाविशुद्ध्यर्थं स्त्रियं रक्षेत् प्रयत्नतः  ॥ म्न्_९।९ ॥  
न कश् चिद् योषितः शक्तः प्रसह्य परिरक्षितुम्  ।  
एतैर् उपाययोगैस् तु शक्यास् ताः परिरक्षितुम्  ॥ म्न्_९।१० ॥  
अर्थस्य सङ्ग्रहे चैनां व्यये चैव नियोजयेत्  ।  
शौचे धर्मे ऽन्नपक्त्यां च पारिणाह्यस्य वेक्षणे  ॥ म्न्_९।११ ॥  
अरक्षिता गृहे रुद्धाः पुरुषैर् आप्तकारिभिः  ।  
आत्मानम् आत्मना यास् तु रक्षेयुस् ताः सुरक्षिताः  ॥ म्न्_९।१२ ॥  
पानं दुर्जनसंसर्गः पत्या च विरहो ऽटनम्  ।  
स्वप्नो ऽन्यगेहवासश् च नारीसन्दूषणानि षट्  ॥ म्न्_९।१३ ॥  
नैता रूपं परीक्षन्ते नासां वयसि संस्थितिः  ।  
सुरूपं वा विरूपं वा पुमान् इत्य् एव भुञ्जते  ॥ म्न्_९।१४ ॥  
पौंश्चल्याच् चलचित्ताच् च नैस्नेह्याच् च स्वभावतः  ।  
रक्षिता यत्नतो ऽपीह भर्तृष्व् एता विकुर्वते  ॥ म्न्_९।१५ ॥  
एवं स्वभावं ज्ञात्वासां प्रजापतिनिसर्गजम्  ।  
परमं यत्नम् आतिष्ठेत् पुरुषो रक्षणं प्रति  ॥ म्न्_९।१६ ॥  
शय्यासनम् अलङ्कारं कामं क्रोधम् अनार्जवम् म्:अनार्यताम्]  ।  
द्रोहभावं कुचर्यां च स्त्रीभ्यो मनुर् अकल्पयत्  ॥ म्न्_९।१७ ॥  
नास्ति स्त्रीणां क्रिया मन्त्रैर् इति धर्मे व्यवस्थितिः  ।  
निरिन्द्रिया ह्य् अमन्त्राश् च स्त्रीभ्यो ऽनृतम् इति स्थितिः  ॥ म्न्_९।१८ ॥  
तथा च श्रुतयो बह्व्यो निगीता निगमेष्व् अपि  ।  
स्वालक्षण्यपरीक्षार्थं तासां शृणुत निष्कृतीः  ॥ म्न्_९।१९ ॥  
यन् मे माता प्रलुलुभे विचरन्त्य् अपतिव्रता  ।  
तन् मे रेतः पिता वृङ्क्ताम् इत्य् अस्यैतन् निदर्शनम्  ॥ म्न्_९।२० ॥  
ध्यायत्य् अनिष्टं यत् किं चित् पाणिग्राहस्य चेतसा  ।  
तस्यैष व्यभिचारस्य निह्नवः सम्यग् उच्यते  ॥ म्न्_९।२१ ॥  
यादृग्गुणेन भर्त्रा स्त्री संयुज्येत यथाविधि  ।  
तादृग्गुणा सा भवति समुद्रेणेव निम्नगा  ॥ म्न्_९।२२ ॥  
अक्षमाला वसिष्ठेन संयुक्ताधमयोनिजा  ।  
शारङ्गी मन्दपालेन जगामाभ्यर्हणीयताम्  ॥ म्न्_९।२३ ॥  
एताश् चान्याश् च लोके ऽस्मिन्न् अपकृष्टप्रसूतयः  ।  
उत्कर्षं योषितः प्राप्ताः स्वैः स्वैर् भर्तृगुणैः शुभैः  ॥ म्न्_९।२४ ॥  
एषोदिता लोकयात्रा नित्यं स्त्रीपुंसयोः शुभा  ।  
प्रेत्येह च सुखोदर्कान् प्रजाधर्मान् निबोधत  ॥ म्न्_९।२५ ॥  
प्रजनार्थं महाभागाः पूजार्हा गृहदीप्तयः  ।  
स्त्रियः श्रियश् च गेहेषु न विशेषो ऽस्ति कश् चन  ॥ म्न्_९।२६ ॥  
उत्पादनम् अपत्यस्य जातस्य परिपालनम्  ।  
प्रत्यहं लोकयात्रायाः प्रत्यक्षं स्त्री निबन्धनम्  ॥ म्न्_९।२७ ॥  
अपत्यं धर्मकार्याणि शुश्रूषा रतिर् उत्तमा  ।  
दाराधीनस् तथा स्वर्गः पितॄणाम् आत्मनश् च ह  ॥ म्न्_९।२८ ॥  
पतिं या नाभिचरति मनोवाग्देहसंयता  ।  
सा भर्तृलोकान् आप्नोति सद्भिः साध्वीति चोच्यते  ॥ म्न्_९।२९ ॥  
व्यभिचारात् तु भर्तुः स्त्री लोके प्राप्नोति निन्द्यताम्  ।  
सृगालयोनिं चाप्नोति पापरोगैश् च पीड्यते  ॥ म्न्_९।३० ॥  
पुत्रं प्रत्युदितं सद्भिः पूर्वजैश् च महर्षिभिः  ।  
विश्वजन्यम् इमं पुण्यम् उपन्यासं निबोधत  ॥ म्न्_९।३१ ॥  
भर्तरि पुत्रं विजानन्ति श्रुतिद्वैधं तु कर्तरि  ।  
आहुर् उत्पादकं के चिद् अपरे क्षेत्रिणं विदुः  ॥ म्न्_९।३२ ॥  
क्षेत्रभूता स्मृता नारी बीजभूतः स्मृतः पुमान्  ।  
क्षेत्रबीजसमायोगात् सम्भवः सर्वदेहिनाम्  ॥ म्न्_९।३३ ॥  
विशिष्टं कुत्र चिद् बीजं स्त्रीयोनिस् त्व् एव कुत्र चित्  ।  
उभयं तु समं यत्र सा प्रसूतिः प्रशस्यते  ॥ म्न्_९।३४ ॥  
बीजस्य चैव योन्याश् च बीजम् उत्कृष्टम् उच्यते  ।  
सर्वभूतप्रसूतिर् हि बीजलक्षणलक्षिता  ॥ म्न्_९।३५ ॥  
यादृशं तूप्यते बीजं क्षेत्रे कालोपपादिते  ।  
तादृग् रोहति तत् तस्मिन् बीजं स्वैर् व्यञ्जितं गुणैः  ॥ म्न्_९।३६ ॥  
इयं भूमिर् हि भूतानां शाश्वती योनिर् उच्यते  ।  
न च योनिगुणान् कांश् चिद् बीजं पुष्यति पुष्टिषु  ॥ म्न्_९।३७ ॥  
भूमाव् अप्य् एककेदारे कालोप्तानि कृषीवलैः  ।  
नानारूपाणि जायन्ते बीजानीह स्वभावतः  ॥ म्न्_९।३८ ॥  
व्रीहयः शालयो मुद्गास् तिला माषास् तथा यवाः  ।  
यथाबीजं प्ररोहन्ति लशुनानीक्षवस् तथा  ॥ म्न्_९।३९ ॥  
अन्यद् उप्तं जातम् अन्यद् इत्य् एतन् नोपपद्यते  ।  
उप्यते यद् धि यद् बीजं तत् तद् एव प्ररोहति  ॥ म्न्_९।४० ॥  
तत् प्राज्ञेन विनीतेन ज्ञानविज्ञानवेदिना  ।  
आयुष्कामेन वप्तव्यं न जातु परयोषिति  ॥ म्न्_९।४१ ॥  
अत्र गाथा वायुगीताः कीर्तयन्ति पुराविदः  ।  
यथा बीजं न वप्तव्यं पुंसा परपरिग्रहे  ॥ म्न्_९।४२ ॥  
नश्यतीषुर् यथा विद्धः खे विद्धम् अनुविध्यतः  ।  
तथा नश्यति वै क्षिप्रं बीजं परपरिग्रहे  ॥ म्न्_९।४३ ॥  
पृथोर् अपीमां पृथिवीं भार्यां पूर्वविदो विदुः  ।  
स्थाणुच्छेदस्य केदारम् आहुः शाल्यवतो मृगम्  ॥ म्न्_९।४४ ॥  
एतावान् एव पुरुषो यज् जायात्मा प्रजेति ह  ।  
विप्राः प्राहुस् तथा चैतद् यो भर्ता सा स्मृताङ्गना  ॥ म्न्_९।४५ ॥  
न निष्क्रयविसर्गाभ्यां भर्तुर् भार्या विमुच्यते  ।  
एवं धर्मं विजानीमः प्राक् प्रजापतिनिर्मितम्  ॥ म्न्_९।४६ ॥  
सकृद् अंशो निपतति सकृत् कन्या प्रदीयते  ।  
सकृद् आह ददानीति त्रीण्य् एतानि सतां सकृत्  ॥ म्न्_९।४७ ॥  
यथा गोऽश्वोष्ट्रदासीषु महिष्य् अजाविकासु च  ।  
नोत्पादकः प्रजाभागी तथैवान्याङ्गनास्व् अपि  ॥ म्न्_९।४८ ॥  
ये ऽक्षेत्रिणो बीजवन्तः परक्षेत्रप्रवापिणः  ।  
ते वै सस्यस्य जातस्य न लभन्ते फलं क्व चित्  ॥ म्न्_९।४९ ॥  
यद् अन्यगोषु वृषभो वत्सानां जनयेच् छतम्  ।  
गोमिनाम् एव ते वत्सा मोघं स्कन्दितम् आर्षभम्  ॥ म्न्_९।५० ॥  
तथैवाक्षेत्रिणो बीजं परक्षेत्रप्रवापिणः  ।  
कुर्वन्ति क्षेत्रिणाम् अर्थं न बीजी लभते फलम्  ॥ म्न्_९।५१ ॥  
फलं त्व् अनभिसन्धाय क्षेत्रिणां बीजिनां तथा  ।  
प्रत्यक्षं क्षेत्रिणाम् अर्थो बीजाद् योनिर् गलीयसी  ॥ म्न्_९।५२ ॥  
क्रियाभ्युपगमात् त्व् एतद् बीजार्थं यत् प्रदीयते  ।  
तस्येह भागिनौ दृष्टौ बीजी क्षेत्रिक एव च  ॥ म्न्_९।५३ ॥  
ओघवाताहृतं बीजं यस्य क्षेत्रे प्ररोहति  ।  
क्षेत्रिकस्यैव तद् बीजं न वप्ता लभते फलम्  ॥ म्न्_९।५४ ॥  
एष धर्मो गवाश्वस्य दास्युष्ट्राजाविकस्य च  ।  
विहङ्गमहिषीणां च विज्ञेयः प्रसवं प्रति  ॥ म्न्_९।५५ ॥  
एतद् वः सारफल्गुत्वं बीजयोन्योः प्रकीर्तितम्  ।  
अतः परं प्रवक्ष्यामि योषितां धर्मम् आपदि  ॥ म्न्_९।५६ ॥  
भ्रातुर् ज्येष्ठस्य भार्या या गुरुपत्न्य् अनुजस्य सा  ।  
यवीयसस् तु या भार्या स्नुषा ज्येष्ठस्य सा स्मृता  ॥ म्न्_९।५७ ॥  
ज्येष्ठो यवीयसो भार्यां यवीयान् वाग्रजस्त्रियम्  ।  
पतितौ भवतो गत्वा नियुक्ताव् अप्य् अनापदि  ॥ म्न्_९।५८ ॥  
देवराद् वा सपिण्डाद् वा स्त्रिया सम्यङ् नियुक्तया  ।  
प्रजेप्सिताआधिगन्तव्या सन्तानस्य परिक्षये  ॥ म्न्_९।५९ ॥  
विधवायां नियुक्तस् तु घृताक्तो वाग्यतो निशि  ।  
एकम् उत्पादयेत् पुत्रं न द्वितीयं कथं चन  ॥ म्न्_९।६० ॥  
द्वितीयम् एके प्रजनं मन्यन्ते स्त्रीषु तद्विदः  ।  
अनिर्वृतं नियोगार्थं पश्यन्तो धर्मतस् तयोः  ॥ म्न्_९।६१ ॥  
विधवायां नियोगार्थे निर्वृत्ते तु यथाविधि  ।  
गुरुवच् च स्नुषावच् च वर्तेयातां परस्परम्  ॥ म्न्_९।६२ ॥  
नियुक्तौ यौ विधिं हित्वा वर्तेयातां तु कामतः  ।  
ताव् उभौ पतितौ स्यातां स्नुषागगुरुतल्पगौ  ॥ म्न्_९।६३ ॥  
नान्यस्मिन् विधवा नारी नियोक्तव्या द्विजातिभिः  ।  
अन्यस्मिन् हि नियुञ्जाना धर्मं हन्युः सनातनम्  ॥ म्न्_९।६४ ॥  
नोद्वाहिकेषु मन्त्रेषु नियोगः कीर्त्यते क्व चित्  ।  
न विवाहविधाव् उक्तं विधवावेदनं पुनः  ॥ म्न्_९।६५ ॥  
अयं द्विजैर् हि विद्वद्भिः पशुधर्मो विगर्हितः  ।  
मनुष्याणाम् अपि प्रोक्तो वेने राज्यं प्रशासति  ॥ म्न्_९।६६ ॥  
स महीम् अखिलां भुञ्जन् राजर्षिप्रवरः पुरा  ।  
वर्णानां सङ्करं चक्रे कामोपहतचेतनः  ॥ म्न्_९।६७ ॥  
ततः प्रभृति यो मोहात् प्रमीतपतिकां स्त्रियम्  ।  
नियोजयत्य् अपत्यार्थं तं विगर्हन्ति साधवः  ॥ म्न्_९।६८ ॥  
यस्या म्रियेत कन्याया वाचा सत्ये कृते पतिः  ।  
ताम् अनेन विधानेन निजो विन्देत देवरः  ॥ म्न्_९।६९ ॥  
यथाविध्य् अधिगम्यैनां शुक्लवस्त्रां शुचिव्रताम्  ।  
मिथो भजेता प्रसवात् सकृत्सकृद् ऋतावृतौ  ॥ म्न्_९।७० ॥  
न दत्त्वा कस्य चित् कन्यां पुनर् दद्याद् विचक्षणः  ।  
दत्त्वा पुनः प्रयच्छन् हि प्राप्नोति पुरुषानृतम्  ॥ म्न्_९।७१ ॥  
विधिवत् प्रतिगृह्यापि त्यजेत् कन्यां विगर्हिताम्  ।  
व्याधितां विप्रदुष्टां वा छद्मना चोपपादिताम्  ॥ म्न्_९।७२ ॥  
यस् तु दोषवतीं कन्याम् अनाख्यायोपपादयेत्  ।  
तस्य तद् वितथं कुर्यात् कन्यादातुर् दुरात्मनः  ॥ म्न्_९।७३ ॥  
विधाय वृत्तिं भार्यायाः प्रवसेत् कार्यवान् नरः  ।  
अवृत्तिकर्शिता हि स्त्री प्रदुष्येत् स्थितिमत्य् अपि  ॥ म्न्_९।७४ ॥  
विधाय प्रोषिते वृत्तिं जीवेन् नियमम् आस्थिता  ।  
प्रोषिते त्व् अविधायैव जीवेच् छिल्पैर् अगर्हितैः  ॥ म्न्_९।७५ ॥  
प्रोषितो धर्मकार्यार्थं प्रतीक्ष्यो ऽष्टौ नरः समाः  ।  
विद्यार्थं षड् यशोऽर्थं वा कामार्थं त्रींस् तु वत्सरान्  ॥ म्न्_९।७६ ॥  
संवत्सरं प्रतीक्षेत द्विषन्तीं योषितं पतिः  ।  
ऊर्ध्वं संवत्सरात् त्व् एनां दायं हृत्वा न संवसेत्  ॥ म्न्_९।७७ ॥  
अतिक्रामेत् प्रमत्तं या मत्तं रोगार्तम् एव वा  ।  
सा त्रीन् मासान् परित्याज्या विभूषणपरिच्छदा  ॥ म्न्_९।७८ ॥  
उन्मत्तं पतितं क्लीबम् अबीजं पापरोगिणम्  ।  
न त्यागो ऽस्ति द्विषन्त्याश् च न च दायापवर्तनम्  ॥ म्न्_९।७९ ॥  
मद्यपासाधुवृत्ता च प्रतिकूला च या भवेत्  ।  
व्याधिता वाधिवेत्तव्या हिंस्रार्थघ्नी च सर्वदा  ॥ म्न्_९।८० ॥  
वन्ध्याष्टमे ऽधिवेद्याऽअब्दे दशमे तु मृतप्रजा  ।  
एकादशे स्त्रीजननी सद्यस् त्व् अप्रियवादिनी  ॥ म्न्_९।८१ ॥  
या रोगिणी स्यात् तु हिता सम्पन्ना चैव शीलतः  ।  
सानुज्ञाप्याधिवेत्तव्या नावमान्या च कर्हि चित्  ॥ म्न्_९।८२ ॥  
अधिविन्ना तु या नारी निर्गच्छेद् रुषिता गृहात्  ।  
सा सद्यः सन्निरोद्धव्या त्याज्या वा कुलसन्निधौ  ॥ म्न्_९।८३ ॥  
प्रतिषिद्धापि चेद् या तु मद्यम् अभ्युदयेष्व् अपि  ।  
प्रेक्षासमाजं गच्छेद् वा सा दण्ड्या कृष्णलानि षट्  ॥ म्न्_९।८४ ॥  
यदि स्वाश् चापराश् चैव विन्देरन् योषितो द्विजाः  ।  
तासां वर्णक्रमेण स्याज् ज्येष्ठ्यं पूजा च वेश्म च  ॥ म्न्_९।८५ ॥  
भर्तुः शरीरशुश्रूषां धर्मकार्यं च नैत्यकम्  ।  
स्वा चैव कुर्यात् सर्वेषां नास्वजातिः कथं चन  ॥ म्न्_९।८६ ॥  
यस् तु तत् कारयेन् मोहात् सजात्या स्थितयान्यया  ।  
यथा ब्राह्मणचाण्डालः पूर्वदृष्टस् तथैव सः  ॥ म्न्_९।८७ ॥  
उत्कृष्टायाभिरूपाय वराय सदृशाय च  ।  
अप्राप्ताम् अपि तां तस्मै कन्यां दद्याद् यथाविधि  ॥ म्न्_९।८८ ॥  
कामम् आ मरणात् तिष्ठेद् गृहे कन्या र्तुमत्य् अपि  ।  
न चैवैनां प्रयच्चेत् तु गुणहीनाय कर्हि चित्  ॥ म्न्_९।८९ ॥  
त्रीणि वर्षाण्य् उदीक्षेत कुमार्य् ऋतुमती सती  ।  
ऊर्ध्वं तु कालाद् एतस्माद् विन्देत सदृशं पतिम्  ॥ म्न्_९।९० ॥  
अदीयमाना भर्तारम् अधिगच्छेद् यदि स्वयम्  ।  
नैनः किं चिद् अवाप्नोति न च यं साधिगच्छति  ॥ म्न्_९।९१ ॥  
अलङ्कारं नाददीत पित्र्यं कन्या स्वयंवरा  ।  
मातृकं भ्रातृदत्तं वा स्तेना स्याद् यदि तं हरेत्  ॥ म्न्_९।९२ ॥  
पित्रे न दद्याच् छुल्कं तु कन्याम् ऋतुमतीं हरन्  ।  
स च स्वाम्याद् अतिक्रामेद् ऋतूनां प्रतिरोधनात्  ॥ म्न्_९।९३ ॥  
त्रिंशद्वर्षो वहेत् कन्यां हृद्यां द्वादशवार्षिकीम्  ।  
त्र्यष्टवर्षो ऽष्टवर्षां वा धर्मे सीदति सत्वरः  ॥ म्न्_९।९४ ॥  
देवदत्तां पतिर् भार्यां विन्दते नेच्छयात्मनः  ।  
तां साध्वीं बिभृयान् नित्यं देवानां प्रियम् आचरन्  ॥ म्न्_९।९५ ॥  
प्रजनार्थं स्त्रियः सृष्टाः सन्तानार्थं च मानवः  ।  
तस्मात् साधारणो धर्मः श्रुतौ पत्न्या सहोदितः  ॥ म्न्_९।९६ ॥  
कन्यायां दत्तशुल्कायां म्रियेत यदि शुल्कदः  ।  
देवराय प्रदातव्या यदि कन्यानुमन्यते  ॥ म्न्_९।९७ ॥  
आददीत न शूद्रो ऽपि शुल्कं दुहितरं ददन्  ।  
शुल्कं हि गृह्णन् कुरुते छन्नं दुहितृविक्रयम्  ॥ म्न्_९।९८ ॥  
एतत् तु न परे चक्रुर् नापरे जातु साधवः  ।  
यद् अन्यस्य प्रतिज्ञाय पुनर् अन्यस्य दीयते  ॥ म्न्_९।९९ ॥  
नानुशुश्रुम जात्व् एतत् पूर्वेष्व् अपि हि जन्मसु  ।  
शुल्कसञ्ज्ञेन मूल्येन छन्नं दुहितृविक्रयम्  ॥ म्न्_९।१०० ॥  
अन्योन्यस्याव्यभिचारो भवेद् आमरणान्तिकः  ।  
एष धर्मः समासेन ज्ञेयः स्त्रीपुंसयोः परः  ॥ म्न्_९।१०१ ॥  
तथा नित्यं यतेयातां स्त्रीपुंसौ तु कृतक्रियौ  ।  
यथा नाभिचरेतां तौ वियुक्ताव् इतरेतरम्  ॥ म्न्_९।१०२ ॥  
एष स्त्रीपुंसयोर् उक्तो धर्मो वो रतिसंहितः  ।  
आपद्य् अपत्यप्राप्तिश् च दायधर्मं निबोधत  ॥ म्न्_९।१०३ ॥  
ऊर्ध्वं पितुश् च मातुश् च समेत्य भ्रातरः समम्  ।  
भजेरन् पैतृकं रिक्थम् अनीशास् ते हि जीवतोः  ॥ म्न्_९।१०४ ॥  
ज्येष्ठ एव तु गृह्णीयात् पित्र्यं धनम् अशेषतः  ।  
शेषास् तम् उपजीवेयुर् यथैव पितरं तथा  ॥ म्न्_९।१०५ ॥  
ज्येष्ठेन जातमात्रेण पुत्री भवति मानवः  ।  
पितॄणाम् अनृणश् चैव स तस्मात् सर्वम् अर्हति  ॥ म्न्_९।१०६ ॥  
यस्मिन्न् ऋणं सन्नयति येन चानन्त्यम् अश्नुते  ।  
स एव धर्मजः पुत्रः कामजान् इतरान् विदुः  ॥ म्न्_९।१०७ ॥  
पितेव पालयेत् पूत्रान् ज्येष्ठो भ्रातॄण् यवीयसः  ।  
पुत्रवच् चापि वर्तेरन् ज्येष्ठे भ्रातरि धर्मतः  ॥ म्न्_९।१०८ ॥  
ज्येष्ठः कुलं वर्धयति विनाशयति वा पुनः  ।  
ज्येष्ठः पूज्यतमो लोके ज्येष्ठः सद्भिर् अगर्हितः  ॥ म्न्_९।१०९ ॥  
यो ज्येष्ठो ज्येष्ठवृत्तिः स्यान् मातेव स पितेव सः  ।  
अज्येष्ठवृत्तिर् यस् तु स्यात् स सम्पूज्यस् तु बन्धुवत्  ॥ म्न्_९।११० ॥  
एवं सह वसेयुर् वा पृथग् वा धर्मकाम्यया  ।  
पृथग् विवर्धते धर्मस् तस्माद् धर्म्या पृथक्क्रिया  ॥ म्न्_९।१११ ॥  
ज्येष्ठस्य विंश उद्धारः सर्वद्रव्याच् च यद् वरम्  ।  
ततो ऽर्धं मध्यमस्य स्यात् तुरीयं तु यवीयसः  ॥ म्न्_९।११२ ॥  
ज्येष्ठश् चैव कनिष्ठश् च संहरेतां यथोदितम्  ।  
ये ऽन्ये ज्येष्ठकनिष्ठाभ्यां तेषां स्यान् मध्यमं धनम्  ॥ म्न्_९।११३ ॥  
सर्वेषां धनजातानाम् आददीताग्र्यम् अग्रजः  ।  
यच् च सातिशयं किं चिद् दशतश् चाप्नुयाद् वरम्  ॥ म्न्_९।११४ ॥  
उद्धारो न दशस्व् अस्ति सम्पन्नानां स्वकर्मसु  ।  
यत् किं चिद् एव देयं तु ज्यायसे मानवर्धनम्  ॥ म्न्_९।११५ ॥  
एवं समुद्धृतोद्धारे समान् अंशान् प्रकल्पयेत्  ।  
उद्धारे ऽनुद्धृते त्व् एषाम् इयं स्याद् अंशकल्पना  ॥ म्न्_९।११६ ॥  
एकाधिकं हरेज् ज्येष्ठः पुत्रो ऽध्यर्धं ततो ऽनुजः  ।  
अंशम् अंशं यवीयांस इति धर्मो व्यवस्थितः  ॥ म्न्_९।११७ ॥  
स्वेभ्यो ऽंशेभ्यस् तु कन्याभ्यः प्रदद्युर् भ्रातरः पृथक्  ।  
स्वात् स्वाद् अंशाच् चतुर्भागं पतिताः स्युर् अदित्सवः  ॥ म्न्_९।११८ ॥  
अजाविकं सैकशफं न जातु विषमं भजेत्  ।  
अजाविकं तु विषमं ज्येष्ठस्यैव विधीयते  ॥ म्न्_९।११९ ॥  
यवीयाञ् ज्येष्ठभार्यायां पुत्रम् उत्पादयेद् यदि  ।  
समस् तत्र विभागः स्याद् इति धर्मो व्यवस्थितः  ॥ म्न्_९।१२० ॥  
उपसर्जनं प्रधानस्य धर्मतो नोपपद्यते  ।  
पिता प्रधानं प्रजने तस्माद् धर्मेण तं भजेत्  ॥ म्न्_९।१२१ ॥  
पुत्रः कनिष्ठो ज्येष्ठायां कनिष्ठायां च पूर्वजः  ।  
कथं तत्र विभागः स्याद् इति चेत् संशयो भवेत्  ॥ म्न्_९।१२२ ॥  
एकं वृषभम् उद्धारं संहरेत स पूर्वजः  ।  
ततो ऽपरे ज्येष्ठवृषास् तदूनानां स्वमातृतः  ॥ म्न्_९।१२३ ॥  
ज्येष्ठस् तु जातो ज्येष्ठायां हरेद् वृषभषोडशाः  ।  
ततः स्वमातृतः शेषा भजेरन्न् इति धारणा  ॥ म्न्_९।१२४ ॥  
सदृशस्त्रीषु जातानां पुत्राणाम् अविशेषतः  ।  
न मातृतो ज्यैष्ठ्यम् अस्ति जन्मतो ज्यैष्ठ्यम् उच्यते  ॥ म्न्_९।१२५ ॥  
जन्मज्येष्ठेन चाह्वानं सुब्रह्मण्यास्व् अपि स्मृतम्  ।  
यमयोश् चैव गर्भेषु जन्मतो ज्येष्ठता स्मृता  ॥ म्न्_९।१२६ ॥  
अपुत्रो ऽनेन विधिना सुतां कुर्वीत पुत्रिकाम्  ।  
यद् अपत्यं भवेद् अस्यां तन् मम स्यात् स्वधाकरम्  ॥ म्न्_९।१२७ ॥  
अनेन तु विधानेन पुरा चक्रे ऽथ पुत्रिकाः  ।  
विवृद्ध्यर्थं स्ववंशस्य स्वयं दक्षः प्रजापतिः  ॥ म्न्_९।१२८ ॥  
ददौ स दश धर्माय कश्यपाय त्रयोदश  ।  
सोमाय राज्ञे सत्कृत्य प्रीतात्मा सप्तविंशतिम्  ॥ म्न्_९।१२९ ॥  
यथैवात्मा तथा पुत्रः पुत्रेण दुहिता समा  ।  
तस्याम् आत्मनि तिष्ठन्त्यां कथम् अन्यो धनं हरेत्  ॥ म्न्_९।१३० ॥  
मातुस् तु यौतकं यत् स्यात् कुमारीभाग एव सः  ।  
दौहित्र एव च हरेद् अपुत्रस्याखिलं धनम्  ॥ म्न्_९।१३१ ॥  
दौहित्रो ह्य् अखिलं रिक्थम् अपुत्रस्य पितुर् हरेत्  ।  
स एव दद्याद् द्वौ पिण्डौ पित्रे मातामहाय च  ॥ म्न्_९।१३२ ॥  
पौत्रदौहित्रयोर् लोके न विशेषो ऽस्ति धर्मतः  ।  
तयोर् हि मातापितरौ सम्भूतौ तस्य देहतः  ॥ म्न्_९।१३३ ॥  
पुत्रिकायां कृतायां तु यदि पुत्रो ऽनुजायते  ।  
समस् तत्र विभागः स्याज् ज्येष्ठता नास्ति हि स्त्रियाः  ॥ म्न्_९।१३४ ॥  
अपुत्रायां मृतायां तु पुत्रिकायां कथं चन  ।  
धनं तत् पुत्रिकाभर्ता हरेतैवाविचारयन्  ॥ म्न्_९।१३५ ॥  
अकृता वा कृता वापि यं विन्देत् सदृशात् सुतम्  ।  
पौत्री मातामहस् तेन दद्यात् पिण्डं हरेद् धनम्  ॥ म्न्_९।१३६ ॥  
पुत्रेण लोकाञ् जयति पौत्रेणानन्त्यम् अश्नुते  ।  
अथ पुत्रस्य पौत्रेण ब्रध्नस्याप्नोति विष्टपम्  ॥ म्न्_९।१३७ ॥  
पुन्नाम्नो नरकाद् यस्मात् त्रायते पितरं सुतः  ।  
तस्मात् पुत्र इति प्रोक्तः स्वयम् एव स्वयम्भुवा  ॥ म्न्_९।१३८ ॥  
पौत्रदौहित्रयोर् लोके विशेषो नोपपद्यते  ।  
दौहित्रो ऽपि ह्य् अमुत्रैनं सन्तारयति पौत्रवत्  ॥ म्न्_९।१३९ ॥  
मातुः प्रथमतः पिण्डं निर्वपेत् पुत्रिकासुतः  ।  
द्वितीयं तु पितुस् तस्यास् तृतीयं तत्पितुः पितुः  ॥ म्न्_९।१४० ॥  
उपपन्नो गुणैः सर्वैः पुत्रो यस्य तु दत्त्रिमः  ।  
स हरेतैव तद्रिक्थं सम्प्राप्तो ऽप्य् अन्यगोत्रतः  ॥ म्न्_९।१४१ ॥  
गोत्ररिक्थे जनयितुर् न हरेद् दत्त्रिमः क्व चित्  ।  
गोत्ररिक्थानुगः पिण्डो व्यपैति ददतः स्वधा  ॥ म्न्_९।१४२ ॥  
अनियुक्तासुतश् चैव पुत्रिण्याप्तश् च देवरात्  ।  
उभौ तौ नार्हतो भागं जारजातककामजौ  ॥ म्न्_९।१४३ ॥  
नियुक्तायाम् अपि पुमान् नार्यां जातो ऽविधानतः  ।  
नैवार्हः पैतृकं रिक्थं पतितोत्पादितो हि सः  ॥ म्न्_९।१४४ ॥  
हरेत् तत्र नियुक्तायां जातः पुत्रो यथाउरसः  ।  
क्षेत्रिकस्य तु तद् बीजं धर्मतः प्रसवश् च सः  ॥ म्न्_९।१४५ ॥  
धनं यो बिभृयाद् भ्रातुर् मृतस्य स्त्रियम् एव च  ।  
सो ऽपत्यं भ्रातुर् उत्पाद्य दद्यात् तस्यैव तद्धनम्  ॥ म्न्_९।१४६ ॥  
या नियुक्तान्यतः पुत्रं देवराद् वाप्य् अवाप्नुयात्  ।  
तं कामजम् अरिक्थीयं वृथोत्पन्नं प्रचक्षते  ॥ म्न्_९।१४७ ॥  
एतद् विधानं विज्ञेयं विभागस्यैकयोनिषु  ।  
बह्वीषु चैकजातानां नानास्त्रीषु निबोधत  ॥ म्न्_९।१४८ ॥  
ब्राह्मणस्यानुपूर्व्येण चतस्रस् तु यदि स्त्रियः  ।  
तासां पुत्रेषु जातेषु विभागे ऽयं विधिः स्मृतः  ॥ म्न्_९।१४९ ॥  
कीनाशो गोवृषो यानम् अलङ्कारश् च वेश्म च  ।  
विप्रस्याउद्धारिकं देयम् एकांशश् च प्रधानतः  ॥ म्न्_९।१५० ॥  
त्र्यंशं दायाद् धरेद् विप्रो द्वाव् अंशौ क्षत्रियासुतः  ।  
वैश्याजः सार्धम् एवांशम् अंशं शूद्रासुतो हरेत्  ॥ म्न्_९।१५१ ॥  
सर्वं वा रिक्थजातं तद् दशधा परिकल्प्य च  ।  
धर्म्यं विभागं कुर्वीत विधिनानेन धर्मवित्  ॥ म्न्_९।१५२ ॥  
चतुरो ऽंशान् हरेद् विप्रस् त्रीन् अंशान् क्षत्रियासुतः  ।  
वैश्यापुत्रो हरेद् द्व्यंशं अंशं शूद्रासुतो हरेत्  ॥ म्न्_९।१५३ ॥  
यद्य् अपि स्यात् तु सत्पुत्रो ऽप्य् असत्पुत्रो ऽपि वा भवेत्  ।  
नाधिकं दशमाद् दद्याच् छूद्रापुत्राय धर्मतः  ॥ म्न्_९।१५४ ॥  
ब्राह्मणक्षत्रियविशां शूद्रापुत्रो न रिक्थभाक्  ।  
यद् एवास्य पिता दद्यात् तद् एवास्य धनं भवेत्  ॥ म्न्_९।१५५ ॥  
समवर्णासु वा जाताः सर्वे पुत्रा द्विजन्मनाम्  ।  
उद्धारं ज्यायसे दत्त्वा भजेरन्न् इतरे समम्  ॥ म्न्_९।१५६ ॥  
शूद्रस्य तु सवर्णैव नान्या भार्या विधीयते  ।  
तस्यां जाताः समांशाः स्युर् यदि पुत्रशतं भवेत्  ॥ म्न्_९।१५७ ॥  
पुत्रान् द्वादश यान् आह नॄणां स्वायम्भुवो मनुः  ।  
तेषां षड् बन्धुदायादाः षड् अदायादबान्धवाः  ॥ म्न्_९।१५८ ॥  
औरसः क्षेत्रजश् चैव दत्तः कृत्रिम एव च  ।  
गूढोत्पन्नो ऽपविद्धश् च दायादा बान्धवाश् च षट्  ॥ म्न्_९।१५९ ॥  
कानीनश् च सहोढश् च क्रीतः पौनर्भवस् तथा  ।  
स्वयन्दत्तश् च शौद्रश् च षड् अदायादबान्धवाः  ॥ म्न्_९।१६० ॥  
यादृशं फलम् आप्नोति कुप्लवैः सन्तरञ् जलम्  ।  
तादृशं फलम् आप्नोति कुपुत्रैः सन्तरंस् तमः  ॥ म्न्_९।१६१ ॥  
यद्य् एकरिक्थिनौ स्याताम् औरसक्षेत्रजौ सुतौ  ।  
यस्य यत् पैतृकं रिक्थं स तद् गृह्णीत नेतरः  ॥ म्न्_९।१६२ ॥  
एक एवाउरसः पुत्रः पित्र्यस्य वसुनः प्रभुः  ।  
शेषाणाम् आनृशंस्यार्थं प्रदद्यात् तु प्रजीवनम्  ॥ म्न्_९।१६३ ॥  
षष्ठं तु क्षेत्रजस्यांशं प्रदद्यात् पैतृकाद् धनात्  ।  
औरसो विभजन् दायं पित्र्यं पञ्चमम् एव वा  ॥ म्न्_९।१६४ ॥  
औरसक्षेत्रजौ पुत्रौ पितृरिक्थस्य भागिनौ  ।  
दशापरे तु क्रमशो गोत्ररिक्थांशभागिनः  ॥ म्न्_९।१६५ ॥  
स्वक्षेत्रे संस्कृतायां तु स्वयम् उत्पादयेद् धि यम्  ।  
तम् औरसं विजानीयात् पुत्रं प्राथमकल्पिकम्  ॥ म्न्_९।१६६ ॥  
यस् तल्पजः प्रमीतस्य क्लीबस्य व्याधितस्य वा  ।  
स्वधर्मेण नियुक्तायां स पुत्रः क्षेत्रजः स्मृतः  ॥ म्न्_९।१६७ ॥  
माता पिता वा दद्यातां यम् अद्भिः पुत्रम् आपदि  ।  
सदृशं प्रीतिसंयुक्तं स ज्ञेयो दत्त्रिमः सुतः  ॥ म्न्_९।१६८ ॥  
सदृशं तु प्रकुर्याद् यं गुणदोषविचक्षणम्  ।  
पुत्रं पुत्रगुणैर् युक्तं स विज्ञेयश् च कृत्रिमः  ॥ म्न्_९।१६९ ॥  
उत्पद्यते गृहे यस् तु न च ज्ञायेत कस्य सः  ।  
स गृहे गूढ उत्पन्नस् तस्य स्याद् यस्य तल्पजः  ॥ म्न्_९।१७० ॥  
मातापितृभ्याम् उत्सृष्टं तयोर् अन्यतरेण वा  ।  
यं पुत्रं परिगृह्णीयाद् अपविद्धः स उच्यते  ॥ म्न्_९।१७१ ॥  
पितृवेश्मनि कन्या तु यं पुत्रं जनयेद् रहः  ।  
तं कानीनं वदेन् नाम्ना वोढुः कन्यासमुद्भवम्  ॥ म्न्_९।१७२ ॥  
या गर्भिणी संस्क्रियते ज्ञाताज्ञातापि वा सती  ।  
वोढुः स गर्भो भवति सहोढ इति चोच्यते  ॥ म्न्_९।१७३ ॥  
क्रीणीयाद् यस् त्व् अपत्यार्थं मातापित्रोर् यम् अन्तिकात्  ।  
स क्रीतकः सुतस् तस्य सदृशो ऽसदृशो ऽपि वा  ॥ म्न्_९।१७४ ॥  
या पत्या वा परित्यक्ता विधवा वा स्वयेच्छया  ।  
उत्पादयेत् पुनर् भूत्वा स पौनर्भव उच्यते  ॥ म्न्_९।१७५ ॥  
सा चेद् अक्षतयोनिः स्याद् गतप्रत्यागतापि वा  ।  
पौनर्भवेन भर्त्रा सा पुनः संस्कारम् अर्हति  ॥ म्न्_९।१७६ ॥  
मातापितृविहीनो यस् त्यक्तो वा स्याद् अकारणात्  ।  
आत्मानम् अर्पयेद् यस्मै स्वयन्दत्तस् तु स स्मृतः  ॥ म्न्_९।१७७ ॥  
यं ब्राह्मणस् तु शूद्रायां कामाद् उत्पादयेत् सुतम्  ।  
स पारयन्न् एव शवस् तस्मात् पारशवः स्मृतः  ॥ म्न्_९।१७८ ॥  
दास्यां वा दासदास्यां वा यः शूद्रस्य सुतो भवेत्  ।  
सो ऽनुज्ञातो हरेद् अंशम् इति धर्मो व्यवस्थितः  ॥ म्न्_९।१७९ ॥  
क्षेत्रजादीन् सुतान् एतान् एकादश यथोदितान्  ।  
पुत्रप्रतिनिधीन् आहुः क्रियालोपान् मनीषिणः  ॥ म्न्_९।१८० ॥  
य एते ऽभिहिताः पुत्राः प्रसङ्गाद् अन्यबीजजाः  ।  
यस्य ते बीजतो जातास् तस्य ते नेतरस्य तु  ॥ म्न्_९।१८१ ॥  
भ्रातॄणाम् एकजातानाम् एकश् चेत् पुत्रवान् भवेत्  ।  
सर्वांस् तांस् तेन पुत्रेण पुत्रिणो मनुर् अब्रवीत्  ॥ म्न्_९।१८२ ॥  
सर्वासाम् एकपत्नीनाम् एका चेत् पुत्रिणी भवेत्  ।  
सर्वास् तास् तेन पुत्रेण प्राह पुत्रवतीर् मनुः  ॥ म्न्_९।१८३ ॥  
श्रेयसः श्रेयसो ऽलाभे पापीयान् रिक्थम् अर्हति  ।  
बहवश् चेत् तु सदृशाः सर्वे रिक्थस्य भागिनः  ॥ म्न्_९।१८४ ॥  
न भ्रातरो न पितरः पुत्रा रिक्थहराः पितुः  ।  
पिता हरेद् अपुत्रस्य रिक्थं भ्रातर एव च  ॥ म्न्_९।१८५ ॥  
त्रयाणाम् उदकं कार्यं त्रिषु पिण्डः प्रवर्तते  ।  
चतुर्थः सम्प्रदातैषां पञ्चमो नोपपद्यते  ॥ म्न्_९।१८६ ॥  
अनन्तरः सपिण्डाद् यस् तस्य तस्य धनं भवेत्  ।  
अत ऊर्ध्वं सकुल्यः स्याद् आचार्यः शिष्य एव वा  ॥ म्न्_९।१८७ ॥  
सर्वेषाम् अप्य् अभावे तु ब्राह्मणा रिक्थभागिनः  ।  
त्रैविद्याः शुचयो दान्तास् तथा धर्मो न हीयते  ॥ म्न्_९।१८८ ॥  
अहार्यं ब्राह्मणद्रव्यं राज्ञा नित्यम् इति स्थितिः  ।  
इतरेषां तु वर्णानां सर्वाभावे हरेन् नृपः  ॥ म्न्_९।१८९ ॥  
संस्थितस्यानपत्यस्य सगोत्रात् पुत्रम् आहरेत्  ।  
तत्र यद् रिक्थजातं स्यात् तत् तस्मिन् प्रतिपादयेत्  ॥ म्न्_९।१९० ॥  
द्वौ तु यौ विवदेयातां द्वाभ्यां जातौ स्त्रिया धने  ।  
तयोर् यद् यस्य पित्र्यं स्यात् तत् स गृह्णीत नेतरः  ॥ म्न्_९।१९१ ॥  
जनन्यां संस्थितायां तु समं सर्वे सहोदराः  ।  
भजेरन् मातृकं रिक्थं भगिन्यश् च सनाभयः  ॥ म्न्_९।१९२ ॥  
यास् तासां स्युर् दुहितरस् तासाम् अपि यथार्हतः  ।  
मातामह्या धनात् किं चित् प्रदेयं प्रीतिपूर्वकम्  ॥ म्न्_९।१९३ ॥  
अध्यग्न्यध्यावाहनिकं दत्तं च प्रीतिकर्मणि  ।  
भ्रातृमातृपितृप्राप्तं षड्विधं स्त्रीधनं स्मृतम्  ॥ म्न्_९।१९४ ॥  
अन्वाधेयं च यद् दत्तं पत्या प्रीतेन चैव यत्  ।  
पत्यौ जीवति वृत्तायाः प्रजायास् तद् धनं भवेत्  ॥ म्न्_९।१९५ ॥  
ब्राह्मदैवार्षगान्धर्व- प्राजापत्येषु यद् वसु  ।  
अप्रजायाम् अतीतायां भर्तुर् एव तद् इष्यते  ॥ म्न्_९।१९६ ॥  
यत् त्व् अस्याः स्याद् धनं दत्तं विवाहेष्व् आसुरादिषु  ।  
अप्रजायाम् अतीतायां मातापित्रोस् तद् इष्यते  ॥ म्न्_९।१९७ ॥  
स्त्रियां तु यद् भवेद् वित्तं पित्रा दत्तं कथं चन  ।  
ब्राह्मणी तद् धरेत् कन्या तदपत्यस्य वा भवेत्  ॥ म्न्_९।१९८ ॥  
न निर्हारं स्त्रियः कुर्युः कुटुम्बाद् बहुमध्यगात्  ।  
स्वकाद् अपि च वित्ताद् धि स्वस्य भर्तुर् अनाज्ञया  ॥ म्न्_९।१९९ ॥  
पत्यौ जीवति यः स्त्रीभिर् अलङ्कारो धृतो भवेत्  ।  
न तं भजेरन् दायादा भजमानाः पतन्ति ते  ॥ म्न्_९।२०० ॥  
अनंशौ क्लीबपतितौ जात्यन्धबधिरौ तथा  ।  
उन्मत्तजडमूकाश् च ये च के चिन् निरिन्द्रियाः  ॥ म्न्_९।२०१ ॥  
सर्वेषाम् अपि तु न्याय्यं दातुं शक्त्या मनीषिणा  ।  
ग्रासाच्छादनम् अत्यन्तं पतितो ह्य् अददद् भवेत्  ॥ म्न्_९।२०२ ॥  
यद्य् अर्थिता तु दारैः स्यात् क्लीबादीनां कथं चन  ।  
तेषाम् उत्पन्नतन्तूनाम् अपत्यं दायम् अर्हति  ॥ म्न्_९।२०३ ॥  
यत् किं चित् पितरि प्रेते धनं ज्येष्ठो ऽधिगच्छति  ।  
भागो यवीयसां तत्र यदि विद्यानुपालिनः  ॥ म्न्_९।२०४ ॥  
अविद्यानां तु सर्वेषां ईहातश् चेद् धनं भवेत्  ।  
समस् तत्र विभागः स्याद् अपित्र्य इति धारणा  ॥ म्न्_९।२०५ ॥  
विद्याधनं तु यद्य् अस्य तत् तस्यैव धनं भवेत्  ।  
मैत्र्यम् औद्वाहिकं चैव माधुपर्किकम् एव च  ॥ म्न्_९।२०६ ॥  
भ्रातॄणां यस् तु नेहेत धनं शक्तः स्वकर्मणा  ।  
स निर्भाज्यः स्वकाद् अंशात् किं चिद् दत्त्वोपजीवनम्  ॥ म्न्_९।२०७ ॥  
अनुपघ्नन् पितृद्रव्यं श्रमेण यद् उपार्जितम्  ।  
स्वयम् ईहितलब्धं तन् नाकामो दातुम् अर्हति  ॥ म्न्_९।२०८ ॥  
पैतृकं तु पिता द्रव्यम् अनवाप्तं यद् आप्नुयात्  ।  
न तत् पुत्रैर् भजेत् सार्धम् अकामः स्वयम् अर्जितम्  ॥ म्न्_९।२०९ ॥  
विभक्ताः सह जीवन्तो विभजेरन् पुनर् यदि  ।  
समस् तत्र विभागः स्याज् ज्यैष्ठ्यं तत्र न विद्यते  ॥ म्न्_९।२१० ॥  
येषां ज्येष्ठः कनिष्ठो वा हीयेतांशप्रदानतः  ।  
म्रियेतान्यतरो वापि तस्य भागो न लुप्यते  ॥ म्न्_९।२११ ॥  
सोदर्या विभजेरंस् तं समेत्य सहिताः समम्  ।  
भ्रातरो ये च संसृष्टा भागिन्यश् च सनाभयः  ॥ म्न्_९।२१२ ॥  
यो ज्येष्ठो विनिकुर्वीत लोभाद् भ्रातॄन् यवीयसः  ।  
सो ऽज्येष्ठः स्याद् अभागश् च नियन्तव्यश् च राजभिः  ॥ म्न्_९।२१३ ॥  
सर्व एव विकर्मस्था नार्हन्ति भ्रातरो धनम्  ।  
न चादत्त्वा कनिष्ठेभ्यो ज्येष्ठः कुर्वीत यौतकम्  ॥ म्न्_९।२१४ ॥  
भ्रातॄणाम् अविभक्तानां यद्य् उत्थानं भवेत् सह  ।  
न पुत्रभागं विषमं पिता दद्यात् कथं चन  ॥ म्न्_९।२१५ ॥  
ऊर्ध्वं विभागाज् जातस् तु पित्र्यम् एव हरेद् धनम्  ।  
संसृष्टास् तेन वा ये स्युर् विभजेत स तैः सह  ॥ म्न्_९।२१६ ॥  
अनपत्यस्य पुत्रस्य माता दायम् अवाप्नुयात्  ।  
मातर्य् अपि च वृत्तायां पितुर् माता हरेद् धनम्  ॥ म्न्_९।२१७ ॥  
ऋणे धने च सर्वस्मिन् प्रविभक्ते यथाविधि  ।  
पश्चाद् दृश्येत यत् किं चित् तत् सर्वं समतां नयेत्  ॥ म्न्_९।२१८ ॥  
वस्त्रं पत्रम् अलङ्कारं कृतान्नम् उदकं स्त्रियः  ।  
योगक्षेमं प्रचारं च न विभाज्यं प्रचक्षते  ॥ म्न्_९।२१९ ॥  
अयम् उक्तो विभागो वः पुत्राणां च क्रियाविधिः  ।  
क्रमशः क्षेत्रजादीनां द्यूतधर्मं निबोधत  ॥ म्न्_९।२२० ॥  
द्यूतं समाह्वयं चैव राजा राष्ट्रान् निवारयेत्  ।  
राजान्तकरणाव् एतौ द्वौ दोषौ पृथिवीक्षिताम्  ॥ म्न्_९।२२१ ॥  
प्रकाशम् एतत् तास्कर्यं यद् देवनसमाह्वयौ  ।  
तयोर् नित्यं प्रतीघाते नृपतिर् यत्नवान् भवेत्  ॥ म्न्_९।२२२ ॥  
अप्राणिभिर् यत् क्रियते तल् लोके द्यूतम् उच्यते  ।  
प्राणिभिः क्रियते यस् तु स विज्ञेयः समाह्वयः  ॥ म्न्_९।२२३ ॥  
द्यूतं समाह्वयं चैव यः कुर्यात् कारयेत वा  ।  
तान् सर्वान् घातयेद् राजा शूद्रांश् च द्विजलिङ्गिनः  ॥ म्न्_९।२२४ ॥  
कितवान् कुशीलवान् क्रूरान् पाषण्डस्थांश् च मानवान्  ।  
विकर्मस्थान् शौण्डिकांश् च क्षिप्रं निर्वासयेत् पुरात्  ॥ म्न्_९।२२५ ॥  
एते राष्ट्रे वर्तमाना राज्ञः प्रछन्नतस्कराः  ।  
विकर्मक्रियया नित्यं बाधन्ते भद्रिकाः प्रजाः  ॥ म्न्_९।२२६ ॥  
द्यूतम् एतत् पुरा कल्पे दृष्टं वैरकरं महत्  ।  
तस्माद् द्यूतं न सेवेत हास्यार्थम् अपि बुद्धिमान्  ॥ म्न्_९।२२७ ॥  
प्रच्छन्नं वा प्रकाशं वा तन् निषेवेत यो नरः  ।  
तस्य दण्डविकल्पः स्याद् यथेष्टं नृपतेस् तथा  ॥ म्न्_९।२२८ ॥  
क्षत्रविट्शूद्रयोनिस् तु दण्डं दातुम् अशक्नुवन्  ।  
आनृण्यं कर्मणा गच्छेद् विप्रो दद्याच् छनैः शनैः  ॥ म्न्_९।२२९ ॥  
स्त्रीबालोन्मत्तवृद्धानां दरिद्राणां च रोगिणाम्  ।  
शिफाविदलरज्ज्वाद्यैर् विदध्यान् नृपतिर् दमम्  ॥ म्न्_९।२३० ॥  
ये नियुक्तास् तु कार्येषु हन्युः कार्याणि कार्यिणाम्  ।  
धनोष्मणा पच्यमानास् तान् निःस्वान् कारयेन् नृपः  ॥ म्न्_९।२३१ ॥  
कूटशासनकर्तॄंश् च प्रकृतीनां च दूषकान्  ।  
स्त्रीबालब्राह्मणघ्नांश् च हन्याद् द्विट्सेविनस् तथा  ॥ म्न्_९।२३२ ॥  
तीरितं चानुशिष्टं च यत्र क्व चन यद् भवेत्  ।  
कृतं तद् धर्मतो विद्यान् न तद् भूयो निवर्तयेत्  ॥ म्न्_९।२३३ ॥  
अमात्याः प्राड्विवाको वा यत् कुर्युः कार्यम् अन्यथा  ।  
तत् स्वयं नृपतिः कुर्यात् तान् सहस्रं च दण्डयेत्  ॥ म्न्_९।२३४ ॥  
ब्रह्महा च सुरापश् च स्तेयी च गुरुतल्पगः  ।  
एते सर्वे पृथग् ज्ञेया महापातकिनो नराः  ॥ म्न्_९।२३५ ॥  
चतुर्णाम् अपि चैतेषां प्रायश्चित्तम् अकुर्वताम्  ।  
शारीरं धनसंयुक्तं दण्डं धर्म्यं प्रकल्पयेत्  ॥ म्न्_९।२३६ ॥  
गुरुतल्पे भगः कार्यः सुरापाने सुराध्वजः  ।  
स्तेये च श्वपदं कार्यं ब्रह्महण्य् अशिराः पुमान्  ॥ म्न्_९।२३७ ॥  
असम्भोज्या ह्य् असंयाज्या असम्पाठ्या ऽविवाहिनः  ।  
चरेयुः पृथिवीं दीनाः सर्वधर्मबहिष्कृताः  ॥ म्न्_९।२३८ ॥  
ज्ञातिसम्बन्धिभिस् त्व् एते त्यक्तव्याः कृतलक्षणाः  ।  
निर्दया निर्नमस्कारास् तन् मनोर् अनुशासनम्  ॥ म्न्_९।२३९ ॥  
प्रायश्चित्तं तु कुर्वाणाः सर्ववर्णा यथोदितम्  ।  
नाङ्क्या राज्ञा ललाटे स्युर् दाप्यास् तूत्तमसाहसम्  ॥ म्न्_९।२४० ॥  
आगःसु ब्राह्मणस्यैव कार्यो मध्यमसाहसः  ।  
विवास्यो वा भवेद् राष्ट्रात् सद्रव्यः सपरिच्छदः  ॥ म्न्_९।२४१ ॥  
इतरे कृतवन्तस् तु पापान्य् एतान्य् अकामतः  ।  
सर्वस्वहारम् अर्हन्ति कामतस् तु प्रवासनम्  ॥ म्न्_९।२४२ ॥  
नाददीत नृपः साधुर् महापातकिनो धनम्  ।  
आददानस् तु तल् लोभात् तेन दोषेण लिप्यते  ॥ म्न्_९।२४३ ॥  
अप्सु प्रवेश्य तं दण्डं वरुणायोपपादयेत्  ।  
श्रुतवृत्तोपपन्ने वा ब्राह्मणे प्रतिपादयेत्  ॥ म्न्_९।२४४ ॥  
ईशो दण्डस्य वरुणो राज्ञां दण्डधरो हि सः  ।  
ईशः सर्वस्य जगतो ब्राह्मणो वेदपारगः  ॥ म्न्_९।२४५ ॥  
यत्र वर्जयते राजा पापकृद्भ्यो धनागमम्  ।  
तत्र कालेन जायन्ते मानवा दीर्घजीविनः  ॥ म्न्_९।२४६ ॥  
निष्पद्यन्ते च सस्यानि यथोप्तानि विशां पृथक्  ।  
बालाश् च न प्रमीयन्ते विकृतं च न जायते  ॥ म्न्_९।२४७ ॥  
ब्राह्मणान् बाधमानं तु कामाद् अवरवर्णजम्  ।  
हन्याच् चित्रैर् वधोपायैर् उद्वेजनकरैर् नृपः  ॥ म्न्_९।२४८ ॥  
यावान् अवध्यस्य वधे तावान् वध्यस्य मोक्षणे  ।  
अधर्मो नृपतेर् दृष्टो धर्मस् तु विनियच्छतः  ॥ म्न्_९।२४९ ॥  
उदितो ऽयं विस्तरशो मिथो विवादमानयोः  ।  
अष्टादशसु मार्गेषु व्यवहारस्य निर्णयः  ॥ म्न्_९।२५० ॥  
एवं धर्म्याणि कार्याणि सम्यक् कुर्वन् महीपतिः  ।  
देशान् अलब्धांल् लिप्सेत लब्धांश् च परिपालयेत्  ॥ म्न्_९।२५१ ॥  
सम्यङ् निविष्टदेशस् तु कृतदुर्गश् च शास्त्रतः  ।  
कण्टकोद्धरणे नित्यम् आतिष्ठेद् यत्नम् उत्तमम्  ॥ म्न्_९।२५२ ॥  
रक्षनाद् आर्यवृत्तानां कण्टकानां च शोधनात्  ।  
नरेन्द्रास् त्रिदिवं यान्ति प्रजापालनतत्पराः  ॥ म्न्_९।२५३ ॥  
अशासंस् तस्करान् यस् तु बलिं गृह्णाति पार्थिवः  ।  
तस्य प्रक्षुभ्यते राष्ट्रं स्वर्गाच् च परिहीयते  ॥ म्न्_९।२५४ ॥  
निर्भयं तु भवेद् यस्य राष्ट्रं बाहुबलाश्रितम्  ।  
तस्य तद् वर्धते नित्यं सिच्यमान इव द्रुमः  ॥ म्न्_९।२५५ ॥  
द्विविधांस् तस्करान् विद्यात् परद्रव्यापहारकान्  ।  
प्रकाशांश् चाप्रकाशांश् च चारचक्षुर् महीपतिः  ॥ म्न्_९।२५६ ॥  
प्रकाशवञ्चकास् तेषां नानापण्योपजीविनः  ।  
प्रच्छन्नवञ्चकास् त्व् एते ये स्तेनाटविकादयः  ॥ म्न्_९।२५७ ॥  
उत्कोचकाश् चाउपधिका वञ्चकाः कितवास् तथा  ।  
मङ्गलादेशवृत्ताश् च भद्राश् चेक्षणिकैः सह  ॥ म्न्_९।२५८ ॥  
असम्यक्कारिणश् चैव महामात्राश् चिकित्सकाः  ।  
शिल्पोपचारयुक्ताश् च निपुणाः पण्ययोषितः  ॥ म्न्_९।२५९ ॥  
एवमादीन् विजानीयात् प्रकाशांल् लोककण्टकान्  ।  
निगूढचारिणश् चान्यान् अनार्यान् आर्यलिङ्गिनः  ॥ म्न्_९।२६० ॥  
तान् विदित्वा सुचरितैर् गूढैस् तत्कर्मकारिभिः  ।  
चारैश् चानेकसंस्थानैः प्रोत्साद्य वशम् आनयेत्  ॥ म्न्_९।२६१ ॥  
तेषां दोषान् अभिख्याप्य स्वे स्वे कर्मणि तत्त्वतः  ।  
कुर्वीत शासनं राजा सम्यक् सारापराधतः  ॥ म्न्_९।२६२ ॥  
न हि दण्डाद् ऋते शक्यः कर्तुं पापविनिग्रहः  ।  
स्तेनानां पापबुद्धीनां निभृतं चरतां क्षितौ  ॥ म्न्_९।२६३ ॥  
सभाप्रपापूपशाला- वेशमद्यान्नविक्रयाः  ।  
चतुष्पथांश् चैत्यवृक्षाः समाजाः प्रेक्षणानि च  ॥ म्न्_९।२६४ ॥  
जीर्णोद्यानान्य् अरण्यानि कारुकावेशनानि च  ।  
शून्यानि चाप्य् अगाराणि वनान्य् उपवनानि च  ॥ म्न्_९।२६५ ॥  
एवंविधान् नृपो देशान् गुल्मैः स्थावरजङ्गमैः  ।  
तस्करप्रतिषेधार्थं चारैश् चाप्य् अनुचारयेत्  ॥ म्न्_९।२६६ ॥  
तत्सहायैर् अनुगतैर् नानाकर्मप्रवेदिभिः  ।  
विद्याद् उत्सादयेच् चैव निपुणैः पूर्वतस्करैः  ॥ म्न्_९।२६७ ॥  
भक्ष्यभोज्योपदेशैश् च ब्राह्मणानां च दर्शनैः  ।  
शौर्यकर्मापदेशैश् च कुर्युस् तेषां समागमम्  ॥ म्न्_९।२६८ ॥  
ये तत्र नोपसर्पेयुर् मूलप्रणिहिताश् च ये  ।  
तान् प्रसह्य नृपो हन्यात् समित्रज्ञातिबान्धवान्  ॥ म्न्_९।२६९ ॥  
न होढेन विना चौरं घातयेद् धार्मिको नृपः  ।  
सहोढं सोपकरणं घातयेद् अविचारयन्  ॥ म्न्_९।२७० ॥  
ग्रामेष्व् अपि च ये के चिच् चौराणां भक्तदायकाः  ।  
भाण्डावकाशदाश् चैव सर्वांस् तान् अपि घातयेत्  ॥ म्न्_९।२७१ ॥  
राष्ट्रेषु रक्षाधिकृतान् सामन्तांश् चैव चोदितान्  ।  
अभ्याघातेषु मध्यस्थाञ् शिष्याच् चौरान् इव द्रुतम्  ॥ म्न्_९।२७२ ॥  
यश् चापि धर्मसमयात् प्रच्युतो धर्मजीवनः  ।  
दण्डेनैव तम् अप्य् ओषेत् स्वकाद् धर्माद् धि विच्युतम्  ॥ म्न्_९।२७३ ॥  
ग्रामघाते हिताभङ्गे पथि मोषाभिदर्शने  ।  
शक्तितो नाभिधावन्तो निर्वास्याः सपरिच्छदाः  ॥ म्न्_९।२७४ ॥  
राज्ञः कोशापहर्तॄंश् च प्रतिकूलेषु च स्थितान्  ।  
घातयेद् विविधैर् दण्डैर् अरीणां चोपजापकान्  ॥ म्न्_९।२७५ ॥  
सन्धिं छित्त्वा तु ये चौर्यं रात्रौ कुर्वन्ति तस्कराः  ।  
तेषां छित्त्वा नृपो हस्तौ तीक्ष्णे शूले निवेशयेत्  ॥ म्न्_९।२७६ ॥  
अङ्गुलीर् ग्रन्थिभेदस्य छेदयेत् प्रथमे ग्रहे  ।  
द्वितीये हस्तचरणौ तृतीये वधम् अर्हति  ॥ म्न्_९।२७७ ॥  
अग्निदान् भक्तदांश् चैव तथा शस्त्रावकाशदान्  ।  
सन्निधातॄंश् च मोषस्य हन्याच् चौरम् इवेश्वरः  ॥ म्न्_९।२७८ ॥  
तडागभेदकं हन्याद् अप्सु शुद्धवधेन वा  ।  
यद् वापि प्रतिसंस्कुर्याद् दाप्यस् तूत्तमसाहसम्  ॥ म्न्_९।२७९ ॥  
कोष्ठागारायुधागार- देवतागारभेदकान्  ।  
हस्त्यश्वरथहर्तॄंश् च हन्याद् एवाविचारयन्  ॥ म्न्_९।२८० ॥  
यस् तु पूर्वनिविष्टस्य तडागस्योदकं हरेत्  ।  
आगमं वाप्य् अपां भिन्द्यात् स दाप्यः पूर्वसाहसम्  ॥ म्न्_९।२८१ ॥  
समुत्सृजेद् राजमार्गे यस् त्व् अमेध्यम् अनापदि  ।  
स द्वौ कार्षापणौ दद्याद् अमेध्यं चाशु शोधयेत्  ॥ म्न्_९।२८२ ॥  
आपद्गतो ऽथ वा वृद्धा गर्भिणी बाल एव वा  ।  
परिभाषणम् अर्हन्ति तच् च शोध्यम् इति स्थितिः  ॥ म्न्_९।२८३ ॥  
चिकित्सकानां सर्वेषां मिथ्याप्रचरतां दमः  ।  
अमानुषेषु प्रथमो मानुषेषु तु मध्यमः  ॥ म्न्_९।२८४ ॥  
सङ्क्रमध्वजयष्टीनां प्रतिमानां च भेदकः  ।  
प्रतिकुर्याच् च तत् सर्वं पञ्च दद्याच् छतानि च  ॥ म्न्_९।२८५ ॥  
अदूषितानां द्रव्याणां दूषणे भेदने तथा  ।  
मणीनाम् अपवेधे च दण्डः प्रथमसाहसः  ॥ म्न्_९।२८६ ॥  
समैर् हि विषमं यस् तु चरेद् वै मूल्यतो ऽपि वा  ।  
समाप्नुयाद् दमं पूर्वं नरो मध्यमम् एव वा  ॥ म्न्_९।२८७ ॥  
बन्धनानि च सर्वाणि राजा मार्गे निवेशयेत्  ।  
दुःखिता यत्र दृश्येरन् विकृताः पापकारिणह्  ॥ म्न्_९।२८८ ॥  
प्राकारस्य च भेत्तारं परिखाणां च पूरकम्  ।  
द्वाराणां चैव भङ्क्तारं क्षिप्रम् एव प्रवासयेत्  ॥ म्न्_९।२८९ ॥  
अभिचारेषु सर्वेषु कर्तव्यो द्विशतो दमः  ।  
मूलकर्मणि चानाप्तेः कृत्यासु विविधासु च  ॥ म्न्_९।२९० ॥  
अबीजविक्रयी चैव बीजोत्कृष्टा तथैव च  ।  
मर्यादाभेदकश् चैव विकृतं प्राप्नुयाद् वधम्  ॥ म्न्_९।२९१ ॥  
सर्वकण्टकपापिष्ठं हेमकारं तु पार्थिवः  ।  
प्रवर्तमानम् अन्याये छेदयेल् लवशः क्षुरैः  ॥ म्न्_९।२९२ ॥  
सीताद्रव्यापहरणे शस्त्राणाम् औषधस्य च  ।  
कालम् आसाद्य कार्यं च राजा दण्डं प्रकल्पयेत्  ॥ म्न्_९।२९३ ॥  
स्वाम्यमात्यौ पुरं राष्ट्रं कोशदण्डौ सुहृत् तथा  ।  
सप्त प्रकृतयो ह्य् एताः सप्ताङ्गं राज्यम् उच्यते  ॥ म्न्_९।२९४ ॥  
सप्तानां प्रकृतीनां तु राज्यस्यासां यथाक्रमम्  ।  
पूर्वं पूर्वं गुरुतरं जानीयाद् व्यसनं महत्  ॥ म्न्_९।२९५ ॥  
सप्ताङ्गस्येह राज्यस्य विष्टब्धस्य त्रिदण्डवत्  ।  
अन्योन्यगुणवैशेष्यान् न किं चिद् अतिरिच्यते  ॥ म्न्_९।२९६ ॥  
तेषु तेषु तु कृत्येषु तत् तद् अङ्गं विशिष्यते  ।  
येन यत् साध्यते कार्यं तत् तस्मिञ् श्रेष्ठम् उच्यते  ॥ म्न्_९।२९७ ॥  
चारेणोत्साहयोगेन क्रिययैव च कर्मणाम्  ।  
स्वशक्तिं परशक्तिं च नित्यं विद्यान् महीपतिः  ॥ म्न्_९।२९८ ॥  
पीडनानि च सर्वाणि व्यसनानि तथैव च  ।  
आरभेत ततः कार्यं सञ्चिन्त्य गुरुलाघवम्  ॥ म्न्_९।२९९ ॥  
आरभेतैव कर्माणि श्रान्तः श्रान्तः पुनः पुनः  ।  
कर्माण्य् आरभमाणं हि पुरुषं श्रीर् निषेवते  ॥ म्न्_९।३०० ॥  
कृतं त्रेतायुगं चैव द्वापरं कलिर् एव च  ।  
राज्ञो वृत्तानि सर्वाणि राजा हि युगम् उच्यते  ॥ म्न्_९।३०१ ॥  
कलिः प्रसुप्तो भवति स जाग्रद् द्वापरं युगम्  ।  
कर्मस्व् अभ्युद्यतस् त्रेता विचरंस् तु कृतं युगम्  ॥ म्न्_९।३०२ ॥  
इन्द्रस्यार्कस्य वायोश् च यमस्य वरुणस्य च  ।  
चन्द्रस्याग्नेः पृथिव्याश् च तेजोवृत्तं नृपश् चरेत्  ॥ म्न्_९।३०३ ॥  
वार्षिकांश् चतुरो मासान् यथेन्द्रो ऽभिप्रवर्षति  ।  
तथाभिवर्षेत् स्वं राष्ट्रं कामैर् इन्द्रव्रतं चरन्  ॥ म्न्_९।३०४ ॥  
अष्टौ मासान् यथादित्यस् तोयं हरति रश्मिभिः  ।  
तथा हरेत् करं राष्ट्रान् नित्यम् अर्कव्रतं हि तत्  ॥ म्न्_९।३०५ ॥  
प्रविश्य सर्वभूतानि यथा चरति मारुतः  ।  
तथा चारैः प्रवेष्टव्यं व्रतम् एतद् धि मारुतम्  ॥ म्न्_९।३०६ ॥  
यथा यमः प्रियद्वेष्यौ प्राप्ते काले नियच्छति  ।  
तथा राज्ञा नियन्तव्याः प्रजास् तद् धि यमव्रतम्  ॥ म्न्_९।३०७ ॥  
वरुणेन यथा पाशैर् बद्ध एवाभिदृश्यते  ।  
तथा पापान् निगृह्णीयाद् व्रतम् एतद् धि वारुणम्  ॥ म्न्_९।३०८ ॥  
परिपूर्णं यथा चन्द्रं दृष्ट्वा हृष्यन्ति मानवाः  ।  
तथा प्रकृतयो यस्मिन् स चान्द्रव्रतिको नृपः  ॥ म्न्_९।३०९ ॥  
प्रतापयुक्तस् तेजस्वी नित्यं स्यात् पापकर्मसु  ।  
दुष्टसामन्तहिंस्रश् च तद् आग्नेयं व्रतं स्मृतम्  ॥ म्न्_९।३१० ॥  
यथा सर्वाणि भूतानि धरा धारयते समम्  ।  
तथा सर्वाणि भूतानि बिभ्रतः पार्थिवं व्रतम्  ॥ म्न्_९।३११ ॥  
एतैर् उपायैर् अन्यैश् च युक्तो नित्यम् अतन्द्रितः  ।  
स्तेनान् राजा निगृह्णीयात् स्वराष्ट्रे पर एव च  ॥ म्न्_९।३१२ ॥  
पराम् अप्य् आपदं प्राप्तो ब्राह्मणान् न प्रकोपयेत्  ।  
ते ह्य् एनं कुपिता हन्युः सद्यः सबलवाहनम्  ॥ म्न्_९।३१३ ॥  
यैः कृतः सर्वभक्ष्यो ऽग्निर् अपेयश् च महोदधिः  ।  
क्षयी चाप्यायितः सोमः को न नश्येत् प्रकोप्य तान्  ॥ म्न्_९।३१४ ॥  
लोकान् अन्यान् सृजेयुर् ये लोकपालांश् च कोपिताः  ।  
देवान् कुर्युर् अदेवांश् च कः क्षिण्वंस् तान् समृध्नुयात्  ॥ म्न्_९।३१५ ॥  
यान् उपाश्रित्य तिष्ठन्ति लोका देवाश् च सर्वदा  ।  
ब्रह्म चैव धनं येषां को हिंस्यात् ताञ् जिजीविषुः  ॥ म्न्_९।३१६ ॥  
अविद्वांश् चैव विद्वांश् च ब्राह्मणो दैवतं महत्  ।  
प्रणीतश् चाप्रणीतश् च यथाग्निर् दैवतं महत्  ॥ म्न्_९।३१७ ॥  
श्मशानेष्व् अपि तेजस्वी पावको नैव दुष्यति  ।  
हूयमानश् च यज्ञेषु भूय एवाभिवर्धते  ॥ म्न्_९।३१८ ॥  
एवं यद्य् अप्य् अनिष्टेषु वर्तन्ते सर्वकर्मसु  ।  
सर्वथा ब्राह्मणाः पूज्याः परमं दैवतं हि तत्  ॥ म्न्_९।३१९ ॥  
क्षत्रस्यातिप्रवृद्धस्य ब्राह्मणान् प्रति सर्वशः  ।  
ब्रह्मैव सन्नियन्तृ स्यात् क्षत्रं हि ब्रह्मसम्भवम्  ॥ म्न्_९।३२० ॥  
अद्भ्यो ऽग्निर् ब्रह्मतः क्षत्रम् अश्मनो लोहम् उत्थितम्  ।  
तेषां सर्वत्रगं तेजः स्वासु योनिषु शाम्यति  ॥ म्न्_९।३२१ ॥  
नाब्रह्म क्षत्रम् ऋध्नोति नाक्षत्रं ब्रह्म वर्धते  ।  
ब्रह्म क्षत्रं च सम्पृक्तम् इह चामुत्र वर्धते  ॥ म्न्_९।३२२ ॥  
दत्त्वा धनं तु विप्रेभ्यः सर्वदण्डसमुत्थितम्  ।  
पुत्रे राज्यं समासृज्य कुर्वीत प्रायणं रणे  ॥ म्न्_९।३२३ ॥  
एवं चरन् सदा युक्तो राजधर्मेषु पार्थिवः  ।  
हितेषु चैव लोकस्य सर्वान् भृत्यान् नियोजयेत्  ॥ म्न्_९।३२४ ॥  
एषो ऽखिलः कर्मविधिर् उक्तो राज्ञः सनातनः  ।  
इमं कर्मविधिं विद्यात् क्रमशो वैश्यशूद्रयोः  ॥ म्न्_९।३२५ ॥  
वैश्यस् तु कृतसंस्कारः कृत्वा दारपरिग्रहम्  ।  
वार्तायां नित्ययुक्तः स्यात् पशूनां चैव रक्षणे  ॥ म्न्_९।३२६ ॥  
प्रजापतिर् हि वैश्याय सृष्ट्वा परिददे पशून्  ।  
ब्राह्मणाय च राज्ञे च सर्वाः परिददे प्रजाः  ॥ म्न्_९।३२७ ॥  
न च वैश्यस्य कामः स्यान् न रक्षेयं पशून् इति  ।  
वैश्ये चेच्छति नान्येन रक्षितव्याः कथं चन  ॥ म्न्_९।३२८ ॥  
मणिमुक्ताप्रवालानां लोहानां तान्तवस्य च  ।  
गन्धानां च रसानां च विद्याद् अर्घबलाबलम्  ॥ म्न्_९।३२९ ॥  
बीजानाम् उप्तिविच् च स्यात् क्षेत्रदोषगुणस्य च  ।  
मानयोगं च जानीयात् तुलायोगांश् च सर्वशः  ॥ म्न्_९।३३० ॥  
सारासारं च भाण्डानां देशानां च गुणागुणान्  ।  
लाभालाभं च पण्यानां पशूनां परिवर्धनम्  ॥ म्न्_९।३३१ ॥  
भृत्यानां च भृतिं विद्याद् भाषाश् च विविधा नृणां  ।  
द्रव्याणां स्थानयोगांश् च क्रयविक्रयम् एव च  ॥ म्न्_९।३३२ ॥  
धर्मेण च द्रव्यवृद्धाव् आतिष्ठेद् यत्नम् उत्तमम्  ।  
दद्याच् च सर्वभूतानाम् अन्नम् एव प्रयत्नतः  ॥ म्न्_९।३३३ ॥  
विप्राणां वेदविदुषां गृहस्थानां यशस्विनाम्  ।  
शुश्रूषैव तु शूद्रस्य धर्मो नैश्रेयसः परः  ॥ म्न्_९।३३४ ॥  
शुचिर् उत्कृष्टशुश्रूषुर् मृदुवाग् अनहङ्कृतः  ।  
ब्राह्मणाद्याश्रयो नित्यम् उत्कृष्टां जातिम् अश्नुते  ॥ म्न्_९।३३५ ॥  
एषो ऽनापदि वर्णानाम् उक्तः कर्मविधिः शुभः  ।  
आपद्य् अपि हि यस् तेषां क्रमशस् तन् निबोधत  ॥ म्न्_९।३३६ ॥  
  
अधीयीरंस् त्रयो वर्णाः स्वकर्मस्था द्विजातयः  ।  
प्रब्रूयाद् ब्राह्मणस् त्व् एषां नेतराव् इति निश्चयः  ॥ म्न्_१०।१ ॥  
सर्वेषां ब्राह्मणो विद्याद् वृत्त्युपायान् यथाविधि  ।  
प्रब्रूयाद् इतरेभ्यश् च स्वयं चैव तथा भवेत्  ॥ म्न्_१०।२ ॥  
वैशेष्यात् प्रकृतिश्रैष्ठ्यान् नियमस्य च धारणात्  ।  
संस्कारस्य विशेषाच् च वर्णानां ब्राह्मणः प्रभुः  ॥ म्न्_१०।३ ॥  
ब्राह्मणः क्षत्रियो वैश्यस् त्रयो वर्णा द्विजातयः  ।  
चतुर्थ एकजातिस् तु शूद्रो नास्ति तु पञ्चमः  ॥ म्न्_१०।४ ॥  
सर्ववर्णेषु तुल्यासु पत्नीष्व् अक्षतयोनिषु  ।  
आनुलोम्येन सम्भूता जात्या ज्ञेयास् त एव ते  ॥ म्न्_१०।५ ॥  
स्त्रीष्व् अनन्तरजातासु द्विजैर् उत्पादितान् सुतान्  ।  
सदृशान् एव तान् आहुर् मातृदोषविगर्हितान्  ॥ म्न्_१०।६ ॥  
अनन्तरासु जातानां विधिर् एष सनातनः  ।  
द्व्येकान्तरासु जातानां धर्म्यं विद्याद् इमं विधिम्  ॥ म्न्_१०।७ ॥  
ब्राह्मणाद् वैश्यकन्यायाम् अम्बष्ठो नाम जायते  ।  
निषादः शूद्रकन्यायां यः पारशव उच्यते  ॥ म्न्_१०।८ ॥  
क्षत्रियाच् छूद्रकन्यायां क्रूराचारविहारवान्  ।  
क्षत्रशूद्रवपुर् जन्तुर् उग्रो नाम प्रजायते  ॥ म्न्_१०।९ ॥  
विप्रस्य त्रिषु वर्णेषु नृपतेर् वर्णयोर् द्वयोः  ।  
वैश्यस्य वर्णे चैकस्मिन् षड् एते ऽपसदाः स्मृताः  ॥ म्न्_१०।१० ॥  
क्षत्रियाद् विप्रकन्यायां सूतो भवति जातितः  ।  
वैश्यान् मागधवैदेहौ राजविप्राङ्गनासुतौ  ॥ म्न्_१०।११ ॥  
शूद्राद् आयोगवः क्षत्ता चण्डालश् चाधमो नृणाम्  ।  
वैश्यराजन्यविप्रासु जायन्ते वर्णसङ्कराः  ॥ म्न्_१०।१२ ॥  
एकान्तरे त्व् आनुलोम्याद् अम्बष्ठोग्रौ यथा स्मृतौ  ।  
क्षत्तृवैदेहकौ तद्वत् प्रातिलोम्ये ऽपि जन्मनि  ॥ म्न्_१०।१३ ॥  
पुत्रा ये ऽनन्तरस्त्रीजाः क्रमेणोक्ता द्विजन्मनाम्  ।  
तान् अनन्तरनाम्नस् तु मातृदोषात् प्रचक्षते  ॥ म्न्_१०।१४ ॥  
ब्राह्मणाद् उग्रकन्यायाम् आवृतो नाम जायते  ।  
आभीरो ऽम्बष्ठकन्यायाम् आयोगव्यां तु धिग्वणः  ॥ म्न्_१०।१५ ॥  
आयोगवश् च क्षत्ता च चण्डालश् चाधमो नृणाम्  ।  
प्रातिलोम्येन जायन्ते शूद्राद् अपसदास् त्रयः  ॥ म्न्_१०।१६ ॥  
वैश्यान् मागधवैदेहौ क्षत्रियात् सूत एव तु  ।  
प्रतीपम् एते जायन्ते परे ऽप्य् अपसदास् त्रयः  ॥ म्न्_१०।१७ ॥  
जातो निषादाच् छूद्रायां जात्या भवति पुक्कसः  ।  
शूद्राज् जातो निषाद्यां तु स वै कुक्कुटकः स्मृतः  ॥ म्न्_१०।१८ ॥  
क्षत्तुर् जातस् तथोग्रायां श्वपाक इति कीर्त्यते  ।  
वैदेहकेन त्व् अम्बष्ठ्याम् उत्पन्नो वेण उच्यते  ॥ म्न्_१०।१९ ॥  
द्विजातयः सवर्णासु जनयन्त्य् अव्रतांस् तु यान्  ।  
तान् सावित्रीपरिभ्रष्टान् व्रात्यान् इति विनिर्दिशेत्  ॥ म्न्_१०।२० ॥  
व्रात्यात् तु जायते विप्रात् पापात्मा भूर्जकण्टकः  ।  
आवन्त्यवाटधानौ च पुष्पधः शैख एव च  ॥ म्न्_१०।२१ ॥  
झल्लो मल्लश् च राजन्याद् व्रात्यान् निच्छिविर् एव च  ।  
नटश् च करणश् चैव खसो द्रविड एव च  ॥ म्न्_१०।२२ ॥  
वैश्यात् तु जायते व्रात्यात् सुधन्वाचार्य एव च  ।  
कारुषश् च विजन्मा च मैत्रः सात्वत एव च  ॥ म्न्_१०।२३ ॥  
व्यभिचारेण वर्णानाम् अवेद्यावेदनेन च  ।  
स्वकर्मणां च त्यागेन जायन्ते वर्णसङ्कराः  ॥ म्न्_१०।२४ ॥  
सङ्कीर्णयोनयो ये तु प्रतिलोमानुलोमजाः  ।  
अन्योन्यव्यतिषक्ताश् च तान् प्रवक्ष्याम्य् अशेषतः  ॥ म्न्_१०।२५ ॥  
सूतो वैदेहकश् चैव चण्डालश् च नराधमः  ।  
मागधः तथायोगव एव च क्षत्रजातिश् च  ॥ म्न्_१०।२६ ॥  
एते षट् सदृशान् वर्णाञ् जनयन्ति स्वयोनिषु  ।  
मातृजात्यां प्रसूयन्ते प्रवारासु च योनिषु  ॥ म्न्_१०।२७ ॥  
यथा त्रयाणां वर्णानां द्वयोर् आत्मास्य जायते  ।  
आनन्तर्यात् स्वयोन्यां तु तथा बाह्येष्व् अपि क्रमात्  ॥ म्न्_१०।२८ ॥  
ते चापि बाह्यान् सुबहूंस् ततो ऽप्य् अधिकदूषितान्  ।  
परस्परस्य दारेषु जनयन्ति विगर्हितान्  ॥ म्न्_१०।२९ ॥  
यथैव शूद्रो ब्राह्मण्यां बाह्यं जन्तुं प्रसूयते  ।  
तथा बाह्यतरं बाह्यश् चातुर्वर्ण्ये प्रसूयते  ॥ म्न्_१०।३० ॥  
प्रतिकूलं वर्तमाना बाह्या बाह्यतरान् पुनः  ।  
हीना हीनान् प्रसूयन्ते वर्णान् पञ्चदशैव तु  ॥ म्न्_१०।३१ ॥  
प्रसाधनोपचारज्ञम् अदासं दासजीवनम्  ।  
सैरिन्ध्रं वागुरावृत्तिं सूते दस्युर् अयोगवे  ॥ म्न्_१०।३२ ॥  
मैत्रेयकं तु वैदेहो माधूकं सम्प्रसूयते  ।  
नॄन् प्रशंसत्य् अजस्रं यो घण्टाताडो ऽरुणोदये  ॥ म्न्_१०।३३ ॥  
निषादो मार्गवं सूते दासं नौकर्मजीविनम्  ।  
कैवर्तम् इति यं प्राहुर् आर्यावर्तनिवासिनः  ॥ म्न्_१०।३४ ॥  
मृतवस्त्रभृत्स्व् नारीषु गर्हितान्नाशनासु च  ।  
भवन्त्य् आयोगवीष्व् एते जातिहीनाः पृथक् त्रयः  ॥ म्न्_१०।३५ ॥  
कारावरो निषादात् तु चर्मकारः प्रसूयते  ।  
वैदेहिकाद् अन्ध्रमेदौ बहिर्ग्रामप्रतिश्रयौ  ॥ म्न्_१०।३६ ॥  
चण्डालात् पाण्डुसोपाकस् त्वक्सारव्यवहारवान्  ।  
आहिण्डिको निषादेन वैदेह्याम् एव जायते  ॥ म्न्_१०।३७ ॥  
चण्डालेन तु सोपाको मूलव्यसनवृत्तिमान्  ।  
पुक्कस्यां जायते पापः सदा सज्जनगर्हितः  ॥ म्न्_१०।३८ ॥  
निषादस्त्री तु चण्डालात् पुत्रम् अन्त्यावसायिनम्  ।  
श्मशानगोचरं सूते बाह्यानाम् अपि गर्हितम्  ॥ म्न्_१०।३९ ॥  
सङ्करे जातयस् त्व् एताः पितृमातृप्रदर्शिताः  ।  
प्रछन्ना वा प्रकाशा वा वेदितव्याः स्वकर्मभिः  ॥ म्न्_१०।४० ॥  
स्वजातिजानन्तरजाः षट् सुता द्विजधर्मिणः  ।  
शूद्राणां तु सधर्माणः सर्वे ऽपध्वंसजाः स्मृताः  ॥ म्न्_१०।४१ ॥  
तपोबीजप्रभावैस् तु ते गच्छन्ति युगे युगे  ।  
उत्कर्षं चापकर्षं च मनुष्येष्व् इह जन्मतः  ॥ म्न्_१०।४२ ॥  
शनकैस् तु क्रियालोपाद् इमाः क्षत्रियजातयः  ।  
वृषलत्वं गता लोके ब्राह्मणादर्शनेन च  ॥ म्न्_१०।४३ ॥  
पौण्ड्रकाश् चौड्रद्रविडाः काम्बोजा यवनाः शकाः  ।  
पारदापह्लवाश् चीनाः किराता दरदाः खशाः  ॥ म्न्_१०।४४ ॥  
मुखबाहूरुपज्जानां या लोके जातयो बहिः  ।  
म्लेच्छवाचश् चार्यवाचः सर्वे ते दस्यवः स्मृताः  ॥ म्न्_१०।४५ ॥  
ये द्विजानाम् अपसदा ये चापध्वंसजाः स्मृताः  ।  
ते निन्दितैर् वर्तयेयुर् द्विजानाम् एव कर्मभिः  ॥ म्न्_१०।४६ ॥  
सूतानाम् अश्वसारथ्यम् अम्बष्ठानां चिकित्सनम्  ।  
वैदेहकानां स्त्रीकार्यं मागधानां वणिक्पथः  ॥ म्न्_१०।४७ ॥  
मत्स्यघातो निषादानां त्वष्टिस् त्व् आयोगवस्य च  ।  
मेदान्ध्रचुञ्चुमद्गूनाम् आरण्यपशुहिंसनम्  ॥ म्न्_१०।४८ ॥  
क्षत्त्रुग्रपुक्कसानां तु बिलौकोवधबन्धनम्  ।  
धिग्वणानां चर्मकार्यं वेणानां भाण्डवादनम्  ॥ म्न्_१०।४९ ॥  
चैत्यद्रुमश्मशानेषु शैलेषूपवनेषु च  ।  
वसेयुर् एते विज्ञाता वर्तयन्तः स्वकर्मभिः  ॥ म्न्_१०।५० ॥  
चण्डालश्वपचानां तु बहिर् ग्रामात् प्रतिश्रयः  ।  
अपपात्राश् च कर्तव्या धनम् एषां श्वगर्दभम्  ॥ म्न्_१०।५१ ॥  
वासांसि मृतचैलानि भिन्नभाण्डेषु भोजनम्  ।  
कार्ष्णायसम् अलङ्कारः परिव्रज्या च नित्यशः  ॥ म्न्_१०।५२ ॥  
न तैः समयम् अन्विच्छेत् पुरुषो धर्मम् आचरन्  ।  
व्यवहारो मिथस् तेषां विवाहः सदृशैः सह  ॥ म्न्_१०।५३ ॥  
अन्नम् एषां पराधीनं देयं स्याद् भिन्नभाजने  ।  
रात्रौ न विचरेयुस् ते ग्रामेषु नगरेषु च  ॥ म्न्_१०।५४ ॥  
दिवा चरेयुः कार्यार्थं चिह्निता राजशासनैः  ।  
अबान्धवं शवं चैव निर्हरेयुर् इति स्थितिः  ॥ म्न्_१०।५५ ॥  
वध्यांश् च हन्युः सततं यथाशास्त्रं नृपाज्ञया  ।  
वध्यवासांसि गृह्णीयुः शय्याश् चाभरणानि च  ॥ म्न्_१०।५६ ॥  
वर्णापेतम् अविज्ञातं नरं कलुषयोनिजम्  ।  
आर्यरूपम् इवानार्यं कर्मभिः स्वैर् विभावयेत्  ॥ म्न्_१०।५७ ॥  
अनार्यता निष्ठुरता क्रूरता निष्क्रियात्मता  ।  
पुरुषं व्यञ्जयन्तीह लोके कलुषयोनिजम्  ॥ म्न्_१०।५८ ॥  
पित्र्यं वा भजते शीलं मातुर् वोभयम् एव वा  ।  
न कथं चन दुर्योनिः प्रकृतिं स्वां नियच्छति  ॥ म्न्_१०।५९ ॥  
कुले मुख्ये ऽपि जातस्य यस्य स्याद् योनिसङ्करः  ।  
संश्रयत्य् एव तच्छीलं नरो ऽल्पम् अपि वा बहु  ॥ म्न्_१०।६० ॥  
यत्र त्व् एते परिध्वंसाज् जायन्ते वर्णदूषकाः  ।  
राष्ट्रिकैः सह तद् राष्ट्रं क्षिप्रम् एव विनश्यति  ॥ म्न्_१०।६१ ॥  
ब्राह्मणार्थे गवार्थे वा देहत्यागो ऽनुपस्कृतः  ।  
स्त्रीबालाभ्युपपत्तौ च बाह्यानां सिद्धिकारणम्  ॥ म्न्_१०।६२ ॥  
अहिंसा सत्यम् अस्तेयं शौचम् इन्द्रियनिग्रहः  ।  
एतं सामासिकं धर्मं चातुर्वर्ण्ये ऽब्रवीन् मनुः  ॥ म्न्_१०।६३ ॥  
शूद्रायां ब्राह्मणाज् जातः श्रेयसा चेत् प्रजायते  ।  
अश्रेयान् श्रेयसीं जातिं गच्छत्य् आ सप्तमाद् युगात्  ॥ म्न्_१०।६४ ॥  
शूद्रो ब्राह्मणताम् एति ब्राह्मणश् चैति शूद्रताम्  ।  
क्षत्रियाज् जातम् एवं तु विद्याद् वैश्यात् तथैव च  ॥ म्न्_१०।६५ ॥  
अनार्यायां समुत्पन्नो ब्राह्मणात् तु यदृच्छया  ।  
ब्राह्मण्याम् अप्य् अनार्यात् तु श्रेयस्त्वं क्वेति चेद् भवेत्  ॥ म्न्_१०।६६ ॥  
जातो नार्याम् अनार्यायाम् आर्याद् आर्यो भवेद् गुणैः  ।  
जातो ऽप्य् अनार्याद् आर्यायाम् अनार्य इति निश्चयः  ॥ म्न्_१०।६७ ॥  
ताव् उभाव् अप्य् असंस्कार्याव् इति धर्मो व्यवस्थितः  ।  
वैगुण्याज् जन्मनः पूर्व उत्तरः प्रतिलोमतः  ॥ म्न्_१०।६८ ॥  
सुबीजं चैव सुक्षेत्रे जातं सम्पद्यते यथा  ।  
तथार्याज् जात आर्यायां सर्वं संस्कारम् अर्हति  ॥ म्न्_१०।६९ ॥  
बीजम् एके प्रशंसन्ति क्षेत्रम् अन्ये मनीषिणः  ।  
बीजक्षेत्रे तथैवान्ये तत्रेयं तु व्यवस्थितिः  ॥ म्न्_१०।७० ॥  
अक्षेत्रे बीजम् उत्सृष्टम् अन्तरैव विनश्यति  ।  
अबीजकम् अपि क्षेत्रं केवलं स्थण्डिलं भवेत्  ॥ म्न्_१०।७१ ॥  
यस्माद् बीजप्रभावेण तिर्यग्जा ऋषयो ऽभवन्  ।  
पूजिताश् च प्रशस्ताश् च तस्माद् बीजं प्रशस्यते  ॥ म्न्_१०।७२ ॥  
अनार्यम् आर्यकर्माणम् आर्यं चानार्यकर्मिणम्  ।  
सम्प्रधार्याब्रवीद् धाता न समौ नासमाव् इति  ॥ म्न्_१०।७३ ॥  
ब्राह्मणा ब्रह्मयोनिस्था ये स्वकर्मण्य् अवस्थिताः  ।  
ते सम्यग् उपजीवेयुः षट् कर्माणि यथाक्रमम्  ॥ म्न्_१०।७४ ॥  
अध्यापनम् अध्ययनं यजनं याजनं तथा  ।  
दानं प्रतिग्रहश् चैव षट् कर्माण्य् अग्रजन्मनः  ॥ म्न्_१०।७५ ॥  
षण्णां तु कर्मणाम् अस्य त्रीणि कर्माणि जीविका  ।  
याजनाध्यापने चैव विशुद्धाच् च प्रतिग्रहः  ॥ म्न्_१०।७६ ॥  
त्रयो धर्मा निवर्तन्ते ब्राह्मणात् क्षत्रियं प्रति  ।  
अध्यापनं याजनं च तृतीयश् च प्रतिग्रहः  ॥ म्न्_१०।७७ ॥  
वैश्यं प्रति तथैवैते निवर्तेरन्न् इति स्थितिः  ।  
न तौ प्रति हि तान् धर्मान् मनुर् आह प्रजापतिः  ॥ म्न्_१०।७८ ॥  
शस्त्रास्त्रभृत्त्वं क्षत्रस्य वणिक्पशुकृषिर् विषः  ।  
आजीवनार्थं धर्मस् तु दानम् अध्ययनं यजिः  ॥ म्न्_१०।७९ ॥  
वेदाभ्यासो ब्राह्मणस्य क्षत्रियस्य च रक्षणम्  ।  
वार्ताकर्मैव वैश्यस्य विशिष्टानि स्वकर्मसु  ॥ म्न्_१०।८० ॥  
अजीवंस् तु यथोक्तेन ब्राह्मणः स्वेन कर्मणा  ।  
जीवेत् क्षत्रियधर्मेण स ह्य् अस्य प्रत्य् अनन्तरः  ॥ म्न्_१०।८१ ॥  
उभाभ्याम् अप्य् अजीवंस् तु कथं स्याद् इति चेद् भवेत्  ।  
कृषिगोरक्षम् आस्थाय जीवेद् वैश्यस्य जीविकाम्  ॥ म्न्_१०।८२ ॥  
वैश्यवृत्त्यापि जीवंस् तु ब्राह्मणः क्सत्रियो ऽपि वा  ।  
हिंसाप्रायां पराधीनां कृषिं यत्नेन वर्जयेत्  ॥ म्न्_१०।८३ ॥  
कृषिं साध्व् इति मन्यन्ते सा वृत्तिः सद्विगर्हिताः  ।  
भूमिं भूमिशयांश् चैव हन्ति काष्ठम् अयोमुखम्  ॥ म्न्_१०।८४ ॥  
इदं तु वृत्तिवैकल्यात् त्यजतो धर्मनैपुणं  ।  
विट्पण्यम् उद्धृतोद्धारं विक्रेयं वित्तवर्धनम्  ॥ म्न्_१०।८५ ॥  
सर्वान् रसान् अपोहेत कृतान्नं च तिलैः सह  ।  
अश्मनो लवणं चैव पशवो ये च मानुषाः  ॥ म्न्_१०।८६ ॥  
सर्वं च तान्तवं रक्तं शाणक्षौमाविकानि च  ।  
अपि चेत् स्युर् अरक्तानि फलमूले तथौषधीः  ॥ म्न्_१०।८७ ॥  
अपः शस्त्रं विषं मांसं सोमं गन्धांश् च सर्वशः  ।  
क्षीरं क्षौद्रं दधि घृतं तैलं मधु गुडं कुशान्  ॥ म्न्_१०।८८ ॥  
आरण्यांश् च पशून् सर्वान् दंष्ट्रिणश् च वयांसि च  ।  
मद्यं नीलिं च लाक्षां च सर्वांश् चैकशफांस् तथा  ॥ म्न्_१०।८९ ॥  
कामम् उत्पाद्य कृष्यां तु स्वयम् एव कृषीवलः  ।  
विक्रीणीत तिलाञ् शूद्रान् धर्मार्थम् अचिरस्थितान्  ॥ म्न्_१०।९० ॥  
भोजनाभ्यञ्जनाद् दानाद् यद् अन्यत् कुरुते तिलैः  ।  
कृमिभूतः श्वविष्ठायां पितृभिः सह मज्जति  ॥ म्न्_१०।९१ ॥  
सद्यः पतति मांसेन लाक्षया लवणेन च  ।  
त्र्यहेण शूद्रो भवति ब्राह्मणः क्षीरविक्रयात्  ॥ म्न्_१०।९२ ॥  
इतरेषां तु पण्यानां विक्रयाद् इह कामतः  ।  
ब्राह्मणः सप्तरात्रेण वैश्यभावं नियच्छति  ॥ म्न्_१०।९३ ॥  
रसा रसैर् निमातव्या न त्व् एव लवणं रसैः  ।  
कृतान्नं च कृतान्नेन तिला धान्येन तत्समाः  ॥ म्न्_१०।९४ ॥  
जीवेद् एतेन राजन्यः सर्वेणाप्य् अनयं गतः  ।  
न त्व् एव ज्यायंसीं वृत्तिम् अभिमन्येत कर्हि चित्  ॥ म्न्_१०।९५ ॥  
यो लोभाद् अधमो जात्या जीवेद् उत्कृष्टकर्मभिः  ।  
तं राजा निर्धनं कृत्वा क्षिप्रम् एव प्रवासयेत्  ॥ म्न्_१०।९६ ॥  
वरं स्वधर्मो विगुणो न पारक्यः स्वनुष्ठितः  ।  
परधर्मेण जीवन् हि सद्यः पतति जातितः  ॥ म्न्_१०।९७ ॥  
वैश्यो ऽजीवन् स्वधर्मेण शूद्रवृत्त्यापि वर्तयेत्  ।  
अनाचरन्न् अकार्याणि निवर्तेत च शक्तिमान्  ॥ म्न्_१०।९८ ॥  
अशक्नुवंस् तु शुश्रूषां शूद्रः कर्तुं द्विजन्मनाम्  ।  
पुत्रदारात्ययं प्राप्तो जीवेत् कारुककर्मभिः  ॥ म्न्_१०।९९ ॥  
यैः कर्मभिः प्रचरितैः शुश्रूष्यन्ते द्विजातयः  ।  
तानि कारुककर्माणि शिल्पानि विविधानि च  ॥ म्न्_१०।१०० ॥  
वैश्यवृत्तिम् अनातिष्ठन् ब्राह्मणः स्वे पथि स्थितः  ।  
अवृत्तिकर्षितः सीदन्न् इमं धर्मं समाचरेत्  ॥ म्न्_१०।१०१ ॥  
सर्वतः प्रतिगृह्णीयाद् ब्राह्मणस् त्व् अनयं गतः  ।  
पवित्रं दुष्यतीत्य् एतद् धर्मतो नोपपद्यते  ॥ म्न्_१०।१०२ ॥  
नाध्यापनाद् याजनाद् वा गर्हिताद् वा प्रतिग्रहात्  ।  
दोषो भवति विप्राणां ज्वलनाम्बुसमा हि ते  ॥ म्न्_१०।१०३ ॥  
जीवितात्ययम् आपन्नो यो ऽन्नम् अत्ति ततस् ततः  ।  
आकाशम् इव पङ्केन न स पापेन लिप्यते  ॥ म्न्_१०।१०४ ॥  
अजीगर्तः सुतं हन्तुम् उपासर्पद् बुभुक्षितः  ।  
न चालिप्यत पापेन क्षुत्प्रतीकारम् आचरन्  ॥ म्न्_१०।१०५ ॥  
श्वमांसम् इच्छन् आर्तो ऽत्तुं धर्माधर्मविचक्षणः  ।  
प्राणानां परिरक्षार्थं वामदेवो न लिप्तवान्  ॥ म्न्_१०।१०६ ॥  
भरद्वाजः क्षुधार्तस् तु सपुत्रो विजने वने  ।  
बह्वीर् गाः प्रतिजग्राह वृधोस् तक्ष्णो महातपाः  ॥ म्न्_१०।१०७ ॥  
क्षुधार्तश् चात्तुम् अभ्यागाद् विश्वामित्रः श्वजाघनीम्  ।  
चण्डालहस्ताद् आदाय धर्माधर्मविचक्षणः  ॥ म्न्_१०।१०८ ॥  
प्रतिग्रहाद् याजनाद् वा तथैवाध्यापनाद् अपि  ।  
प्रतिग्रहः प्रत्यवरः प्रेत्य विप्रस्य गर्हितः  ॥ म्न्_१०।१०९ ॥  
याजनाध्यापने नित्यं क्रियेते संस्कृतात्मनाम्  ।  
प्रतिग्रहस् तु क्रियते शूद्राद् अप्य् अन्त्यजन्मनः  ॥ म्न्_१०।११० ॥  
जपहोमैर् अपैत्य् एनो याजनाध्यापनैः कृतम्  ।  
प्रतिग्रहनिमित्तं तु त्यागेन तपसैव च  ॥ म्न्_१०।१११ ॥  
शिलोञ्छम् अप्य् आददीत विप्रो ऽजीवन् यतस् ततः  ।  
प्रतिग्रहाच् छिलः श्रेयांस् ततो ऽप्य् उञ्छः प्रशस्यते  ॥ म्न्_१०।११२ ॥  
सीदद्भिः कुप्यम् इच्छद्भिर् धने वा पृथिवीपतिः  ।  
याच्यः स्यात् स्नातकैर् विप्रैर् अदित्संस् त्यागम् अर्हति  ॥ म्न्_१०।११३ ॥  
अकृतं च कृतात् क्षेत्राद् गौर् अजाविकम् एव च  ।  
हिरण्यं धान्यम् अन्नं च पूर्वं पूर्वम् अदोषवत्  ॥ म्न्_१०।११४ ॥  
सप्त वित्तागमा धर्म्या दायो लाभः क्रयो जयः  ।  
प्रयोगः कर्मयोगश् च सत्प्रतिग्रह एव च  ॥ म्न्_१०।११५ ॥  
विद्या शिल्पं भृतिः सेवा गोरक्ष्यं विपणिः कृषिः  ।  
धृतिर् भैक्षं कुसीदं च दश जीवनहेतवः  ॥ म्न्_१०।११६ ॥  
ब्राह्मणः क्षत्रियो वापि वृद्धिं नैव प्रयोजयेत्  ।  
कामं तु खलु धर्मार्थं दद्यात् पापीयसे ऽल्पिकाम्  ॥ म्न्_१०।११७ ॥  
चतुर्थम् आददानो ऽपि क्षत्रियो भागम् आपदि  ।  
प्रजा रक्षन् परं शक्त्या किल्बिषात् प्रतिमुच्यते  ॥ म्न्_१०।११८ ॥  
स्वधर्मो विजयस् तस्य नाहवे स्यात् पराङ्मुखः  ।  
शस्त्रेण वैश्यान् रक्षित्वा धर्म्यम् आहारयेद् बलिम्  ॥ म्न्_१०।११९ ॥  
धान्ये ऽष्टमं विशां शुल्कं विंशं कार्षापणावरम्  ।  
कर्मोपकरणाः शूद्राः कारवः शिल्पिनस् तथा  ॥ म्न्_१०।१२० ॥  
शूद्रस् तु वृत्तिम् आकाङ्क्षन् क्षत्रम् आराधयेद् यदि  ।  
धनिनं वाप्य् उपाराध्य वैश्यं शूद्रो जिजीविषेत्  ॥ म्न्_१०।१२१ ॥  
स्वर्गार्थम् उभयार्थं वा विप्रान् आराधयेत् तु सः  ।  
जातब्राह्मणशब्दस्य सा ह्य् अस्य कृतकृत्यता  ॥ म्न्_१०।१२२ ॥  
विप्रसेवैव शूद्रस्य विशिष्टं कर्म कीर्त्यते  ।  
यद् अतो ऽन्यद् धि कुरुते तद् भवत्य् अस्य निष्फलम्  ॥ म्न्_१०।१२३ ॥  
प्रकल्प्या तस्य तैर् वृत्तिः स्वकुटुम्बाद् यथार्हतः  ।  
शक्तिं चावेक्ष्य दाक्ष्यं च भृत्यानां च परिग्रहम्  ॥ म्न्_१०।१२४ ॥  
उच्छिष्टम् अन्नं दातव्यं जीर्णानि वसनानि च  ।  
पुलाकाश् चैव धान्यानां जीर्णाश् चैव परिच्छदाः  ॥ म्न्_१०।१२५ ॥  
न शूद्रे पातकं किं चिन् न च संस्कारम् अर्हति  ।  
नास्याधिकारो धर्मे ऽस्ति न धर्मात् प्रतिषेधनम्  ॥ म्न्_१०।१२६ ॥  
धर्मेप्सवस् तु धर्मज्ञाः सतां वृत्तम् अनुष्ठिताः  ।  
मन्त्रवर्ज्यं न दुष्यन्ति प्रशंसां प्राप्नुवन्ति च  ॥ म्न्_१०।१२७ ॥  
यथा यथा हि सद्वृत्तम् आतिष्ठत्य् अनसूयकः  ।  
तथा तथेमं चामुं च लोकं प्राप्नोत्य् अनिन्दितः  ॥ म्न्_१०।१२८ ॥  
शक्तेनापि हि शूद्रेण न कार्यो धनसञ्चयः  ।  
शूद्रो हि धनम् आसाद्य ब्राह्मणान् एव बाधते  ॥ म्न्_१०।१२९ ॥  
एते चतुर्णां वर्णानाम् आपद्धर्माः प्रकीर्तिताः  ।  
यान् सम्यग् अनुतिष्ठन्तो व्रजन्ति परमं गतिम्  ॥ म्न्_१०।१३० ॥  
एष धर्मविधिः कृत्स्नश् चातुर्वर्ण्यस्य कीर्तितः  ।  
अतः परं प्रवक्ष्यामि प्रायश्चित्तविधिं शुभम्  ॥ म्न्_१०।१३१ ॥  
  
सान्तानिकं यक्ष्यमाणम् अध्वगं सार्ववेदसम्  ।  
गुर्वर्थं पितृमात्रर्थं स्वाध्यायार्थ्य् उपतापिनः  ॥ म्न्_११।१ ॥  
न वै तान् स्नातकान् विद्याद् ब्राह्मणान् धर्मभिक्षुकान्  ।  
निःस्वेभ्यो देयम् एतेभ्यो दानं विद्याविशेषतः  ॥ म्न्_११।२ ॥  
एतेभ्यो हि द्विजाग्र्येभ्यो देयम् अन्नं सदक्षिणम्  ।  
इतरेभ्यो बहिर्वेदि कृतान्नं देयम् उच्यते  ॥ म्न्_११।३ ॥  
सर्वरत्नानि राजा तु यथार्हं प्रतिपादयेत्  ।  
ब्राह्मणान् वेदविदुषो यज्ञार्थं चैव दक्षिणाम्  ॥ म्न्_११।४ ॥  
कृतदारो ऽपरान् दारान् भिक्षित्वा यो ऽधिगच्छति  ।  
रतिमात्रं फलं तस्य द्रव्यदातुस् तु सन्ततिः  ॥ म्न्_११।५ ॥  
धनानि तु यथाशक्ति विप्रेषु प्रतिपादयेत्  ।  
वेदवित्सु विविक्तेषु प्रेत्य स्वर्गं समश्नुते  ॥ म्न्_११।६ ॥  
यस्य त्रैवार्षिकं भक्तं पर्याप्तं भृत्यवृत्तये  ।  
अधिकं वापि विद्येत स सोमं पातुम् अर्हति  ॥ म्न्_११।७[०६म्] ॥  
अतः स्वल्पीयसि द्रव्ये यः सोमं पिबति द्विजः  ।  
स पीतसोमपूर्वो ऽपि न तस्याप्नोति तत्फलम्  ॥ म्न्_११।८[०७म्] ॥  
शक्तः परजने दाता स्वजने दुःखजीविनि  ।  
मध्वापातो विषास्वादः स धर्मप्रतिरूपकः  ॥ म्न्_११।९[०८म्] ॥  
भृत्यानाम् उपरोधेन यत् करोत्य् और्ध्वदेहिकम्  ।  
तद् भवत्य् असुखोदर्कं जीवतश् च मृतस्य च  ॥ म्न्_११।१०[०९म्] ॥  
यज्ञश् चेत् प्रतिरुद्धः स्याद् एकेनाङ्गेन यज्वनः  ।  
ब्राह्मणस्य विशेषेन धार्मिके सति राजनि  ॥ म्न्_११।११[१०म्] ॥  
यो वैश्यः स्याद् बहुपशुर् हीनक्रतुर् असोमपः  ।  
कुटुम्बात् तस्य तद् द्रव्यम् आहरेद् यज्ञसिद्धये  ॥ म्न्_११।१२[११म्] ॥  
आहरेत् त्रीणि वा द्वे वा कामं शूद्रस्य वेश्मनः  ।  
न हि शूद्रस्य यज्ञेषु कश् चिद् अस्ति परिग्रहः  ॥ म्न्_११।१३[१२म्] ॥  
यो ऽनाहिताग्निः शतगुर् अयज्वा च सहस्रगुः  ।  
तयोर् अपि कुटुम्बाभ्याम् आहरेद् अविचारयन्  ॥ म्न्_११।१४[१३म्] ॥  
आदाननित्याच् चादातुर् आहरेद् अप्रयच्छतः  ।  
तथा यशो ऽस्य प्रथते धर्मश् चैव प्रवर्धते  ॥ म्न्_११।१५[१४म्] ॥  
तथाऐव सप्तमे भक्ते भक्तानि षड् अनश्नता  ।  
अश्वस्तनविधानेन हर्तव्यं हीनकर्मणः  ॥ म्न्_११।१६[१५म्] ॥  
खलात् क्षेत्राद् अगाराद् वा यतो वाप्य् उपलभ्यते  ।  
आख्यातव्यं तु तत् तस्मै पृच्छते यदि पृच्छति  ॥ म्न्_११।१७[१६म्] ॥  
ब्राह्मणस्वं न हर्तव्यं क्षत्रियेण कदा चन  ।  
दस्युनिष्क्रिययोस् तु स्वम् अजीवन् हर्तुम् अर्हति  ॥ म्न्_११।१८[१७म्] ॥  
यो ऽसाधुभ्यो ऽर्थम् आदाय साधुभ्यः सम्प्रयच्छति  ।  
स कृत्वा प्लवम् आत्मानं सन्तारयति ताव् उभौ  ॥ म्न्_११।१९[१८म्] ॥  
यद् धनं यज्ञशीलानां देवस्वं तद् विदुर् बुधाः  ।  
अयज्वनां तु यद् वित्तम् आसुरस्वं तद् उच्यते  ॥ म्न्_११।२०[१९म्] ॥  
न तस्मिन् धारयेद् दण्डं धार्मिकः पृथिवीपतिः  ।  
क्षत्रियस्य हि बालिश्याद् ब्राह्मणः सीदति क्षुधा  ॥ म्न्_११।२१[२०म्] ॥  
तस्य भृत्यजनं ज्ञात्वा स्वकुटुम्बान् महीपतिः  ।  
श्रुतशीले च विज्ञाय वृत्तिं धर्म्यां प्रकल्पयेत्  ॥ म्न्_११।२२[२१म्] ॥  
कल्पयित्वास्य वृत्तिं च रक्षेद् एनं समन्ततः  ।  
राजा हि धर्मषड्भागं तस्मात् प्राप्नोति रक्षितात्  ॥ म्न्_११।२३[२२म्] ॥  
न यज्ञार्थं धनं शूद्राद् विप्रो भिक्षेत कर्हि चित्  ।  
यजमानो हि भिक्षित्वा चण्डालः प्रेत्य जायते  ॥ म्न्_११।२४[२३म्] ॥  
याज्ञार्थम् अर्थं भिक्षित्वा यो न सर्वं प्रयच्छति  ।  
स याति भासतां विप्रः काकतां वा शतं समाः  ॥ म्न्_११।२५[२४म्] ॥  
देवस्वं ब्राह्मणस्वं वा लोभेनोपहिनस्ति यः  ।  
स पापात्मा परे लोके गृध्रोच्छिष्टेन जीवति  ॥ म्न्_११।२६[२५म्] ॥  
इष्टिं वैश्वानरीं नित्यं निर्वपेद् अब्दपर्यये  ।  
कॢप्तानां पशुसोमानां निष्कृत्यर्थम् असम्भवे  ॥ म्न्_११।२७[२६म्] ॥  
आपत्कल्पेन यो धर्मं कुरुते ऽनापदि द्विजः  ।  
स नाप्नोति फलं तस्य परत्रेति विचारितम्  ॥ म्न्_११।२८[२७म्] ॥  
विश्वैश् च देवैः साध्यैश् च ब्राह्मणैश् च महर्षिभिः  ।  
आपत्सु मरणाद् भीतैर् विधेः प्रतिनिधिः कृतः  ॥ म्न्_११।२९[२८म्] ॥  
प्रभुः प्रथमकल्पस्य यो ऽनुकल्पेन वर्तते  ।  
न साम्परायिकं तस्य दुर्मतेर् विद्यते फलम्  ॥ म्न्_११।३०[२९म्] ॥  
न ब्राह्मणो वेदयेत किं चिद् राजनि धर्मवित्  ।  
स्ववीर्येणैव ताञ् शिष्यान् मानवान् अपकारिणः  ॥ म्न्_११।३१[३०म्] ॥  
स्ववीर्याद् राजवीर्याच् च स्ववीर्यं बलवत्तरम्  ।  
तस्मात् स्वेनैव वीर्येण निगृह्णीयाद् अरीन् द्विजः  ॥ म्न्_११।३२[३१म्] ॥  
श्रुतीर् अथर्वाङ्गिरसीः कुर्याद् इत्य् अविचारयन्  ।  
वाक्शस्त्रं वै ब्राह्मणस्य तेन हन्याद् अरीन् द्विजः  ॥ म्न्_११।३३[३२म्] ॥  
क्षत्रियो बाहुवीर्येण तरेद् आपदम् आत्मनः  ।  
धनेन वैश्यशूद्रौ तु जपहोमैर् द्विजोत्तमः  ॥ म्न्_११।३४[३३म्] ॥  
विधाता शासिता वक्ता मैत्रो ब्राह्मण उच्यते  ।  
तस्मै नाकुशलं ब्रूयान् न शुष्कां गिरम् ईरयेत्  ॥ म्न्_११।३५[३४म्] ॥  
न वै कन्या न युवतिर् नाल्पविद्यो न बालिशः  ।  
होता स्याद् अग्निहोत्रस्य नार्तो नासंस्कृतस् तथा  ॥ म्न्_११।३६[३५म्] ॥  
नरके हि पतन्त्य् एते जुह्वन्तः स च यस्य तत्  ।  
तस्माद् वैतानकुशलो होता स्याद् वेदपारगः  ॥ म्न्_११।३७[३६म्] ॥  
प्राजापत्यम् अदत्त्वाश्वम् अग्न्याधेयस्य दक्षिणाम्  ।  
अनाहिताग्निर् भवति ब्राह्मणो विभवे सति  ॥ म्न्_११।३८[३७म्] ॥  
पुण्यान्य् अन्यानि कुर्वीत श्रद्दधानो जितेन्द्रियः  ।  
न त्व् अल्पदक्षिणैर् यज्ञैर् यजेतेह कथं चन  ॥ म्न्_११।३९[३८म्] ॥  
इन्द्रियाणि यशः स्वर्गम् आयुः कीर्तिं प्रजाः पशून्  ।  
हन्त्य् अल्पदक्षिणो यज्ञस् तस्मान् नाल्पधनो यजेत्  ॥ म्न्_११।४०[३९म्] ॥  
अग्निहोत्र्य् अपविध्याग्नीन् ब्राह्मणः कामकारतः  ।  
चान्द्रायणं चरेन् मासं वीरहत्यासमं हि तत्  ॥ म्न्_११।४१[४०म्] ॥  
ये शूद्राद् अधिगम्यार्थम् अग्निहोत्रम् उपासते  ।  
ऋत्विजस् ते हि शूद्राणां ब्रह्मवादिषु गर्हिताः  ॥ म्न्_११।४२[४१म्] ॥  
तेषां सततम् अज्ञानां वृषलाग्न्युपसेविनाम्  ।  
पदा मस्तकम् आक्रम्य दाता दुर्गाणि सन्तरेत्  ॥ म्न्_११।४३[४२म्] ॥  
अकुर्वन् विहितं कर्म निन्दितं च समाचरन्  ।  
प्रसक्तश् चेन्द्रियार्थेषु प्रायश्चित्तीयते नरः  ॥ म्न्_११।४४[४३म्] ॥  
अकामतः कृते पापे प्रायश्चित्तं विदुर् बुधाः  ।  
कामकारकृते ऽप्य् आहुर् एके श्रुतिनिदर्शनात्  ॥ म्न्_११।४५[४४म्] ॥  
अकामतः कृतं पापं वेदाभ्यासेन शुध्यति  ।  
कामतस् तु कृतं मोहात् प्रायश्चित्तैः पृथग्विधैः  ॥ म्न्_११।४६[४५म्] ॥  
प्रायश्चित्तीयतां प्राप्य दैवात् पूर्वकृतेन वा  ।  
न संसर्गं व्रजेत् सद्भिः प्रायश्चित्ते ऽकृते द्विजः  ॥ म्न्_११।४७[४६म्] ॥  
इह दुश्चरितैः के चित् के चित् पूर्वकृतैस् तथा  ।  
प्राप्नुवन्ति दुरात्मानो नरा रूपविपर्ययम्  ॥ म्न्_११।४८[४७म्] ॥  
सुवर्णचौरः कौनख्यं सुरापः श्यावदन्तताम्  ।  
ब्रह्महा क्षयरोगित्वं दौश्चर्म्यं गुरुतल्पगः  ॥ म्न्_११।४९[४८म्] ॥  
पिशुनः पौतिनासिक्यं सूचकः पूतिवक्त्रताम्  ।  
धान्यचौरो ऽङ्गहीनत्वम् आतिरैक्यं तु मिश्रकः  ॥ म्न्_११।५०[४९म्] ॥  
अन्नहर्तामयावित्वं मौक्यं वागपहारकः  ।  
वस्त्रापहारकः श्वैत्र्यं पङ्गुताम् अश्वहारकः  ॥ म्न्_११।५१[५०म्] ॥  
एवं कर्मविशेषेण जायन्ते सद्विगर्हिताः  ।  
जडमूकान्धबधिरा विकृताकृतयस् तथा  ॥ म्न्_११।५२[५१म्] ॥  
चरितव्यम् अतो नित्यं प्रायश्चित्तं विशुद्धये  ।  
निन्द्यैर् हि लक्षणैर् युक्ता जायन्ते ऽनिष्कृतैनसः  ॥ म्न्_११।५३[५२म्] ॥  
ब्रह्महत्या सुरापानं स्तेयं गुर्वङ्गनागमः  ।  
महान्ति पातकान्य् आहुः संसर्गश् चापि तैः सह  ॥ म्न्_११।५४[५३म्] ॥  
अनृतं च समुत्कर्षे राजगामि च पैशुनम्  ।  
गुरोश् चालीकनिर्बन्धः समानि ब्रह्महत्यया  ॥ म्न्_११।५५[५४म्] ॥  
ब्रह्मोज्झता वेदनिन्दा कौटसाक्ष्यं सुहृद्वधः  ।  
गर्हितानाद्ययोर् जग्धिः सुरापानसमानि षट्  ॥ म्न्_११।५६[५५म्] ॥  
निक्षेपस्यापहरणं नराश्वरजतस्य च  ।  
भूमिवज्रमणीनां च रुक्मस्तेयसमं स्मृतम्  ॥ म्न्_११।५७[५६म्] ॥  
रेतःसेकः स्वयोनीषु कुमारीष्व् अन्त्यजासु च  ।  
सख्युः पुत्रस्य च स्त्रीषु गुरुतल्पसमं विदुः  ॥ म्न्_११।५८[५७म्] ॥  
गोवधो ऽयाज्यसंयाज्यं पारदार्यात्मविक्रयः  ।  
गुरुमातृपितृत्यागः स्वाध्यायाग्न्योः सुतस्य च  ॥ म्न्_११।५९[५८म्] ॥  
परिवित्तितानुजे ऽनूढे परिवेदनम् एव च  ।  
तयोर् दानं च कन्यायास् तयोर् एव च याजनम्  ॥ म्न्_११।६०[५९म्] ॥  
कन्याया दूषणं चैव वार्धुष्यं व्रतलोपनम्  ।  
तडागारामदाराणाम् अपत्यस्य च विक्रयः  ॥ म्न्_११।६१[६०म्] ॥  
व्रात्यता बान्धवत्यागो भृत्याध्यापनम् एव च  ।  
भृत्या चाध्ययनादानम् अपण्यानां च विक्रयः  ॥ म्न्_११।६२[६१म्] ॥  
सर्वाकारेष्व् अधीकारो महायन्त्रप्रवर्तनम्  ।  
हिंसौषधीनां स्त्र्याजीवो ऽभिचारो मूलकर्म च  ॥ म्न्_११।६३[६२म्] ॥  
इन्धनार्थम् अशुष्काणां द्रुमाणाम् अवपातनम्  ।  
आत्मार्थं च क्रियारम्भो निन्दितान्नादनं तथा  ॥ म्न्_११।६४[६३म्] ॥  
अनाहिताग्निता स्तेयम् ऋणानाम् अनपक्रिया  ।  
असच्छाष्ट्राधिगमनं कौशीलव्यस्य च क्रिया  ॥ म्न्_११।६५[६४म्] ॥  
धान्यकुप्यपशुस्तेयं मद्यपस्त्रीनिषेवणम्  ।  
स्त्रीशूद्रविट्क्षत्रवधो नास्तिक्यं चोपपातकम्  ॥ म्न्_११।६६[६५म्] ॥  
ब्राह्मणस्य रुजः कृत्वा घ्रातिर् अघ्रेयमद्ययोः  ।  
जैह्म्यं च मैथुनं पुंसि जातिभ्रंशकरं स्मृतम्  ॥ म्न्_११।६७[६६म्] ॥  
खराश्वोष्ट्रमृगेभानाम् अजाविकवधस् तथा  ।  
सङ्करीकरणं ज्ञेयं मीनाहिमहिषस्य च  ॥ म्न्_११।६८[६७म्] ॥  
निन्दितेभ्यो धनादानं वाणिज्यं शूद्रसेवनम्  ।  
अपात्रीकरणं ज्ञेयम् असत्यस्य च भाषणम्  ॥ म्न्_११।६९[६८म्] ॥  
कृमिकीटवयोहत्या मद्यानुगतभोजनम्  ।  
फलैधःकुसुमस्तेयम् अधैर्यं च मलावहम्  ॥ म्न्_११।७०[६९म्] ॥  
एतान्य् एनांसि सर्वाणि यथोक्तानि पृथक् पृथक्  ।  
यैर् यैर् व्रतैर् अपोह्यन्ते तानि सम्यङ् निबोधत  ॥ म्न्_११।७१[७०म्] ॥  
ब्रह्महा द्वादश समाः कुटीं कृत्वा वने वसेत्  ।  
भैक्षाश्य् आत्मविशुद्ध्यर्थं कृत्वा शवशिरो ध्वजम्  ॥ म्न्_११।७२[७१म्] ॥  
लक्ष्यं शस्त्रभृतां वा स्याद् विदुषाम् इच्छयात्मनः  ।  
प्रास्येद् आत्मानम् अग्नौ वा समिद्धे त्रिर् अवाक्शिराः  ॥ म्न्_११।७३[७२म्] ॥  
यजेत वाश्वमेधेन स्वर्जिता गोसवेन वा  ।  
अभिजिद्विश्वजिद्भ्यां वा त्रिवृताग्निष्टुतापि वा  ॥ म्न्_११।७४[७३म्] ॥  
जपन् वान्यतमं वेदं योजनानां शतं व्रजेत्  ।  
ब्रह्महत्यापनोदाय मितभुङ् नियतेन्द्रियः  ॥ म्न्_११।७५[७४म्] ॥  
सर्वस्वं वेदविदुषे ब्राह्मणायोपपादयेत्  ।  
धनं हि जीवनायालं गृहं वा सपरिच्छदम्  ॥ म्न्_११।७६[७५म्] ॥  
हविष्यभुग् वानुसरेत् प्रतिस्रोतः सरस्वतीम्  ।  
जपेद् वा नियताहारस् त्रिर् वै वेदस्य संहिताम्  ॥ म्न्_११।७७[७६म्] ॥  
कृतवापनो निवसेद् ग्रामान्ते गोव्रजे ऽपि वा  ।  
आश्रमे वृक्षमूले वा गोब्राह्मणहिते रतः  ॥ म्न्_११।७८[७७म्] ॥  
ब्राह्मणार्थे गवार्थे वा सद्यः प्राणान् परित्यजेत्  ।  
मुच्यते ब्रह्महत्याया गोप्ता गोर् ब्राह्मणस्य च  ॥ म्न्_११।७९[७८म्] ॥  
त्रिवारं प्रतिरोद्धा वा सर्वस्वम् अवजित्य वा  ।  
विप्रस्य तन्निमित्ते वा प्राणालाभे विमुच्यते  ॥ म्न्_११।८०[७९म्] ॥  
एवं दृढव्रतो नित्यं ब्रह्मचारी समाहितः  ।  
समाप्ते द्वादशे वर्षे ब्रह्महत्यां व्यपोहति  ॥ म्न्_११।८१[८०म्] ॥  
शिष्ट्वा वा भूमिदेवानां नरदेवसमागमे  ।  
स्वम् एनो ऽवभृथस्नातो हयमेधे विमुच्यते  ॥ म्न्_११।८२[८१म्] ॥  
धर्मस्य ब्राह्मणो मूलम् अग्रं राजन्य उच्यते  ।  
तस्मात् समागमे तेषाम् एनो विख्याप्य शुध्यति  ॥ म्न्_११।८३[८२म्] ॥  
ब्रह्मणः सम्भवेनैव देवानाम् अपि दैवतम्  ।  
प्रमाणं चैव लोकस्य ब्रह्मात्रैव हि कारणम्  ॥ म्न्_११।८४[८३म्] ॥  
तेषां वेदविदो ब्रूयुस् त्रयो ऽप्य् एनः सुनिष्कृतिम्  ।  
सा तेषां पावनाय स्यात् पवित्रा विदुषां हि वाक्  ॥ म्न्_११।८५[८४म्] ॥  
अतो ऽन्यतमम् आस्थाय विधिं विप्रः समाहितः  ।  
ब्रह्महत्याकृतं पापं व्यपोहत्य् आत्मवत्तया  ॥ म्न्_११।८६[८५म्] ॥  
हत्वा गर्भम् अविज्ञातम् एतद् एव व्रतं चरेत्  ।  
राजन्यवैश्यौ चेजानाव् आत्रेयीम् एव च स्त्रियम्  ॥ म्न्_११।८७[८६म्] ॥  
उक्त्वा चैवानृतं साक्ष्ये प्रतिरुध्य गुरुं तथा  ।  
अपहृत्य च निःक्षेपं कृत्वा च स्त्रीसुहृद्वधम्  ॥ म्न्_११।८८[८७म्] ॥  
इयं विशुद्धिर् उदिता प्रमाप्याकामतो द्विजम्  ।  
कामतो ब्राह्मणवधे निष्कृतिर् न विधीयते  ॥ म्न्_११।८९[८८म्] ॥  
सुरां पीत्वा द्विजो मोहाद् अग्निवर्णां सुरां पिबेत्  ।  
तया स काये निर्दग्धे मुच्यते किल्बिषात् ततः  ॥ म्न्_११।९०[८९म्] ॥  
गोमूत्रम् अग्निवर्णं वा पिबेद् उदकम् एव वा  ।  
पयो घृतं वा मरणाद् गोशकृद्रसम् एव वा  ॥ म्न्_११।९१[९०म्] ॥  
कणान् वा भक्षयेद् अब्दं पिण्याकं वा सकृन् निशि  ।  
सुरापानापनुत्त्यर्थं वालवासा जटी ध्वजी  ॥ म्न्_११।९२[९१म्] ॥  
सुरा वै मलम् अन्नानां पाप्मा च मलम् उच्यते  ।  
तस्माद् ब्राह्मणराजन्यौ वैश्यश् च न सुरां पिबेत्  ॥ म्न्_११।९३[९२म्] ॥  
गौडी पैष्टी च माध्वी च विज्ञेया त्रिविधा सुरा  ।  
यथैवैका तथा सर्वा न पातव्या द्विजोत्तमैः  ॥ म्न्_११।९४[९३म्] ॥  
यक्षरक्षःपिशाचान्नं मद्यं मांसं सुरासवम्  ।  
तद् ब्राह्मणेन नात्तव्यं देवानाम् अश्नता हविः  ॥ म्न्_११।९५[९४म्] ॥  
अमेध्ये वा पतेन् मत्तो वैदिकं वाप्य् उदाहरेत्  ।  
अकार्यम् अन्यत् कुर्याद् वा ब्राह्मणो मदमोहितः  ॥ म्न्_११।९६[९५म्] ॥  
यस्य कायगतं ब्रह्म मद्येनाप्लाव्यते सकृत्  ।  
तस्य व्यपैति ब्राह्मण्यं शूद्रत्वं च स गच्छति  ॥ म्न्_११।९७[९६म्] ॥  
एषा विचित्राभिहिता सुरापानस्य निष्कृतिः  ।  
अत ऊर्ध्वं प्रवक्ष्यामि सुवर्णस्तेयनिष्कृतिम्  ॥ म्न्_११।९८[९७म्] ॥  
सुवर्णस्तेयकृद् विप्रो राजानम् अभिगम्य तु  ।  
स्वकर्म ख्यापयन् ब्रूयान् मां भवान् अनुशास्त्व् इति  ॥ म्न्_११।९९[९८म्] ॥  
गृहीत्वा मुसलं राजा सकृद् धन्यात् तु तं स्वयम्  ।  
वधेन शुध्यति स्तेनो ब्राह्मणस् तपसैव तु  ॥ म्न्_११।१००[९९म्] ॥  
तपसापनुनुत्सुस् तु सुवर्णस्तेयजं मलम्  ।  
चीरवासा द्विजो ऽरण्ये चरेद् ब्रह्महणो व्रतम्  ॥ म्न्_११।१०१[१००म्] ॥  
एतैर् व्रतैर् अपोहेत पापं स्तेयकृतं द्विजः  ।  
गुरुस्त्रीगमनीयं तु व्रतैर् एभिर् अपानुदेत्  ॥ म्न्_११।१०२[१०१म्] ॥  
गुरुतल्प्य् अभिभाष्यैनस् तप्ते स्वप्याद् अयोमये  ।  
सूर्मीं ज्वलन्तीं स्वाश्लिष्येन् मृत्युना स विशुध्यति  ॥ म्न्_११।१०३[१०२म्] ॥  
स्वयं वा शिष्णवृषणाव् उत्कृत्याधाय चाञ्जलौ  ।  
नैरृतीं दिशम् आतिष्ठेद् आ निपाताद् अजिह्मगः  ॥ म्न्_११।१०४[१०३म्] ॥  
खट्वाङ्गी चीरवासा वा श्मश्रुलो विजने वने  ।  
प्राजापत्यं चरेत् कृच्छ्रम् अब्दम् एकं समाहितः  ॥ म्न्_११।१०५[१०४म्] ॥  
चान्द्रायणं वा त्रीन् मासान् अभ्यस्येन् नियतेन्द्रियः  ।  
हविष्येण यवाग्वा वा गुरुतल्पापनुत्तये  ॥ म्न्_११।१०६[१०५म्] ॥  
एतैर् व्रतैर् अपोहेयुर् महापातकिनो मलम्  ।  
उपपातकिनस् त्व् एवम् एभिर् नानाविधैर् व्रतैः  ॥ म्न्_११।१०७[१०६म्] ॥  
उपपातकसंयुक्तो गोघ्नो मासं यवान् पिबेत्  ।  
कृतवापो वसेद् गोष्ठे चर्मणा तेन संवृतः  ॥ म्न्_११।१०८[१०७म्] ॥  
चतुर्थकालम् अश्नीयाद् अक्षारलवणं मितम्  ।  
गोमूत्रेणाचरेत् स्नानं द्वौ मासौ नियतेन्द्रियः  ॥ म्न्_११।१०९[१०८म्] ॥  
दिवानुगच्छेद् गास् तास् तु तिष्ठन्न् ऊर्ध्वं रजः पिबेत्  ।  
शुश्रूषित्वा नमस्कृत्य रात्रौ वीरासनं वसेत्  ॥ म्न्_११।११०[१०९म्] ॥  
तिष्ठन्तीष्व् अनुतिष्ठेत् तु व्रजन्तीष्व् अप्य् अनुव्रजेत्  ।  
आसीनासु तथासीनो नियतो वीतमत्सरः  ॥ म्न्_११।१११[११०म्] ॥  
आतुराम् अभिशस्तां वा चौरव्याघ्रादिभिर् भयैः  ।  
पतितां पङ्कलग्नं वा सर्वोपायैर् विमोचयेत्  ॥ म्न्_११।११२[१११म्] ॥  
उष्णे वर्षति शीते वा मारुते वाति वा भृशम्  ।  
न कुर्वीतात्मनस् त्राणं गोर् अकृत्वा तु शक्तितः  ॥ म्न्_११।११३[११२म्] ॥  
आत्मनो यदि वान्येषां गृहे क्षेत्रे ऽथ वा खले  ।  
भक्षयन्तीं न कथयेत् पिबन्तं चैव वत्सकम्  ॥ म्न्_११।११४[११३म्] ॥  
अनेन विधिना यस् तु गोघ्नो गाम् अनुगच्छति  ।  
स गोहत्याकृतं पापं त्रिभिर् मासैर् व्यपोहति  ॥ म्न्_११।११५[११४म्] ॥  
वृषभैकादशा गाश् च दद्यात् सुचरितव्रतः  ।  
अविद्यमाने सर्वस्वं वेदविद्भ्यो निवेदयेत्  ॥ म्न्_११।११६[११५म्] ॥  
एतद् एव व्रतं कुर्युर् उपपातकिनो द्विजाः  ।  
अवकीर्णिवर्ज्यं शुद्ध्यर्थं चान्द्रायणम् अथापि वा  ॥ म्न्_११।११७[११६म्] ॥  
अवकीर्णी तु काणेन गर्दभेन चतुष्पथे  ।  
पाकयज्ञविधानेन यजेत निरृतिं निशि  ॥ म्न्_११।११८[११७म्] ॥  
हुत्वाग्नौ विधिवद् धोमान् अन्ततश् च समेत्य् ऋचा  ।  
वातेन्द्रगुरुवह्नीनां जुहुयात् सर्पिषाहुतीः  ॥ म्न्_११।११९[११८म्] ॥  
कामतो रेतसः सेकं व्रतस्थस्य द्विजन्मनः  ।  
अतिक्रमं व्रतस्याहुर् धर्मज्ञा ब्रह्मवादिनः  ॥ म्न्_११।१२०[११९म्] ॥  
मारुतं पुरुहूतं च गुरुं पावकम् एव च  ।  
चतुरो व्रतिनो ऽभ्येति ब्राह्मं तेजो ऽवकीर्णिनः  ॥ म्न्_११।१२१[१२०म्] ॥  
एतस्मिन्न् एनसि प्राप्ते वसित्वा गर्दभाजिनम्  ।  
सप्तागारांश् चरेद् भैक्षं स्वकर्म परिकीर्तयन्  ॥ म्न्_११।१२२[१२१म्] ॥  
तेभ्यो लब्धेन भैक्षेण वर्तयन्न् एककालिकम्  ।  
उपस्पृशंस् त्रिषवणं त्व् अब्देन स विशुध्यति  ॥ म्न्_११।१२३[१२२म्] ॥  
जातिभ्रंशकरं कर्म कृत्वान्यतमम् इच्छया  ।  
चरेत् सान्तपनं कृच्छ्रं प्राजापत्यम् अनिच्छया  ॥ म्न्_११।१२४[१२३म्] ॥  
सङ्करापात्रकृत्यासु मासं शोधनम् ऐन्दवम्  ।  
मलिनीकरणीयेषु तप्तः स्याद् यावकैस् त्र्यहम्  ॥ म्न्_११।१२५[१२४म्] ॥  
तुरीयो ब्रह्महत्यायाः क्षत्रियस्य वधे स्मृतः  ।  
वैश्ये ऽष्टमांशो वृत्तस्थे शूद्रे ज्ञेयस् तु षोडशः  ॥ म्न्_११।१२६[१२५म्] ॥  
अकामतस् तु राजन्यं विनिपात्य द्विजोत्तमः  ।  
वृषभैकसहस्रा गा दद्यात् सुचरितव्रतः  ॥ म्न्_११।१२७[१२६म्] ॥  
त्र्यब्दं चरेद् वा नियतो जटी ब्रह्महणो व्रतम्  ।  
वसन् दूरतरे ग्रामाद् वृक्षमूलनिकेतनः  ॥ म्न्_११।१२८[१२७म्] ॥  
एतद् एव चरेद् अब्दं प्रायश्चित्तं द्विजोत्तमः  ।  
प्रमाप्य वैश्यं वृत्तस्थं दद्याच् चैकशतं गवाम्  ॥ म्न्_११।१२९[१२८म्] ॥  
एतद् एव व्रतं कृत्स्नं षण्मासाञ् शूद्रहा चरेत्  ।  
वृषभैकादशा वापि दद्याद् विप्राय गाः सिताः  ॥ म्न्_११।१३०[१२९म्] ॥  
मार्जारनकुलौ हत्वा चाषं मण्डूकम् एव च  ।  
श्वगोधोलूककाकांश् च शूद्रहत्याव्रतं चरेत्  ॥ म्न्_११।१३१[१३०म्] ॥  
पयः पिबेत् त्रिरात्रं वा योजनं वाध्वनो व्रजेत्  ।  
उपस्पृशेत् स्रवन्त्यां वा सूक्तं वाब्दैवतं जपेत्  ॥ म्न्_११।१३२[१३१म्] ॥  
अभ्रिं कार्ष्णायसीं दद्यात् सर्पं हत्वा द्विजोत्तमः  ।  
पलालभारकं षण्ढे सैसकं चैकमाषकम्  ॥ म्न्_११।१३३[१३२म्] ॥  
घृतकुम्भं वराहे तु तिलद्रोणं तु तित्तिरौ  ।  
शुके द्विहायनं वत्सं क्रौञ्चं हत्वा त्रिहायनम्  ॥ म्न्_११।१३४[१३३म्] ॥  
हत्वा हंसं बलाकां च बकं बर्हिणम् एव च  ।  
वानरं श्येनभासौ च स्पर्शयेद् ब्राह्मणाय गाम्  ॥ म्न्_११।१३५[१३४म्] ॥  
वासो दद्याद् धयं हत्वा पञ्च नीलान् वृषान् गजम्  ।  
अजमेषाव् अनड्वाहं खरं हत्वैकहायनम्  ॥ म्न्_११।१३६[१३५म्] ॥  
क्रव्यादांस् तु मृगान् हत्वा धेनुं दद्यात् पयस्विनीम्  ।  
अक्रव्यादान् वत्सतरीम् उष्ट्रं हत्वा तु कृष्णलम्  ॥ म्न्_११।१३७[१३६म्] ॥  
जीनकार्मुकबस्तावीन् पृथग् दद्याद् विशुद्धये  ।  
चतुर्णाम् अपि वर्णानां नारीर् हत्वानवस्थिताः  ॥ म्न्_११।१३८[१३७म्] ॥  
दानेन वधनिर्णेकं सर्पादीनाम् अशक्नुवन्  ।  
एकैकशश् चरेत् कृच्छ्रं द्विजः पापापनुत्तये  ॥ म्न्_११।१३९[१३८म्] ॥  
अस्थिमतां तु सत्त्वानां सहस्रस्य प्रमापणे  ।  
पूर्णे चानस्य् अनस्थ्नां तु शूद्रहत्याव्रतं चरेत्  ॥ म्न्_११।१४०[१३९म्] ॥  
किं चिद् एव तु विप्राय दद्याद् अस्थिमतां वधे  ।  
अनस्थ्नां चैव हिंसायां प्राणायामेन शुध्यति  ॥ म्न्_११।१४१[१४०म्] ॥  
फलदानां तु वृक्षाणां छेदने जप्यम् ऋक्शतम्  ।  
गुल्मवल्लीलतानां च पुष्पितानां च वीरुधाम्  ॥ म्न्_११।१४२[१४१म्] ॥  
अन्नाद्यजानां सत्त्वानां रसजानां च सर्वशः  ।  
फलपुष्पोद्भवानां च घृतप्राशो विशोधनम्  ॥ म्न्_११।१४३[१४२म्] ॥  
कृष्टजानाम् ओषधीनां जातानां च स्वयं वने  ।  
वृथालम्भे ऽनुगच्छेद् गां दिनम् एकं पयोव्रतः  ॥ म्न्_११।१४४[१४३म्] ॥  
एतैर् व्रतैर् अपोह्यं स्याद् एनो हिंसासमुद्भवम्  ।  
ज्ञानाज्ञानकृतं कृत्स्नं शृणुतानाद्यभक्षणे  ॥ म्न्_११।१४५[१४४म्] ॥  
अज्ञानाद् वारुणीं पीत्वा संस्कारेणैव शुध्यति  ।  
मतिपूर्वम् अनिर्देश्यं प्राणान्तिकम् इति स्थितिः  ॥ म्न्_११।१४६[१४५म्] ॥  
अपः सुराभाजनस्था मद्यभाण्डस्थितास् तथा  ।  
पञ्चरात्रं पिबेत् पीत्वा शङ्खपुष्पीशृतं पयः  ॥ म्न्_११।१४७[१४६म्] ॥  
स्पृष्ट्व दत्त्वा च मदिरां विधिवत् प्रतिगृह्य च  ।  
शूद्रोच्छिष्टाश् च पीत्वापः कुशवारि पिबेत् त्र्यहम्  ॥ म्न्_११।१४८[१४७म्] ॥  
ब्राह्मणस् तु सुरापस्य गन्धम् आघ्राय सोमपः  ।  
प्राणान् अप्सु त्रिर् आयम्य घृतं प्राश्य विशुध्यति  ॥ म्न्_११।१४९[१४८म्] ॥  
अज्ञानात् प्राश्य विण्मूत्रं सुरासंस्पृष्टम् एव च  ।  
पुनः संस्कारम् अर्हन्ति त्रयो वर्णा द्विजातयः  ॥ म्न्_११।१५०[१४९म्] ॥  
वपनं मेखला दण्डो भैक्षचर्या व्रतानि च  ।  
निवर्तन्ते द्विजातीनां पुनःसंस्कारकर्मणि  ॥ म्न्_११।१५१[१५०म्] ॥  
अभोज्यानां तु भुक्त्वान्नं स्त्रीशूद्रोच्छिष्टम् एव च  ।  
जग्ध्वा मांसम् अभक्ष्यं च सप्तरात्रं यवान् पिबेत्  ॥ म्न्_११।१५२[१५१म्] ॥  
शुक्तानि च कषायांश् च पीत्वा मेध्यान्य् अपि द्विजः  ।  
तावद् भवत्य् अप्रयतो यावत् तन् न व्रजत्य् अधः  ॥ म्न्_११।१५३[१५२म्] ॥  
विड्वराहखरोष्ट्राणां गोमायोः कपिकाकयोः  ।  
प्राश्य मूत्रपुरीषाणि द्विजश् चान्द्रायणं चरेत्  ॥ म्न्_११।१५४[१५३म्] ॥  
शुष्काणि भुक्त्वा मांसानि भौमानि कवकानि च  ।  
अज्ञातं चैव सूनास्थम् एतद् एव व्रतं चरेत्  ॥ म्न्_११।१५५[१५४म्] ॥  
क्रव्यादसूकरोष्ट्राणां कुक्कुटानां च भक्षणे  ।  
नरकाकखराणां च तप्तकृच्छ्रं विशोधनम्  ॥ म्न्_११।१५६[१५५म्] ॥  
मासिकान्नं तु यो ऽश्नीयाद् असमावर्तको द्विजः  ।  
स त्रीण्य् अहान्य् उपवसेद् एकाहं चोदके वसेत्  ॥ म्न्_११।१५७[१५६म्] ॥  
ब्रह्मचारी तु यो ऽश्नीयान् मधु मांसं कथं चन  ।  
स कृत्वा प्राकृतं कृच्छ्रं व्रतशेषं समापयेत्  ॥ म्न्_११।१५८[१५७म्] ॥  
बिडालकाकाखूच्छिष्टं जग्ध्वा श्वनकुलस्य च  ।  
केशकीटावपन्नं च पिबेद् ब्रह्मसुवर्चलाम्  ॥ म्न्_११।१५९[१५८म्] ॥  
अभोज्यम् अन्नं नात्तव्यम् आत्मनः शुद्धिम् इच्छता  ।  
अज्ञानभुक्तं तूत्तार्यं शोध्यं वाप्य् आशु शोधनैः  ॥ म्न्_११।१६०[१५९म्] ॥  
एषो ऽनाद्यादनस्योक्तो व्रतानां विविधो विधिः  ।  
स्तेयदोषापहर्तॄणां व्रतानां श्रूयतां विधिः  ॥ म्न्_११।१६१[१६०म्] ॥  
धान्यान्नधनचौर्याणि कृत्वा कामाद् द्विजोत्तमः  ।  
स्वजातीयगृहाद् एव कृच्छ्राब्देन विशुध्यति  ॥ म्न्_११।१६२[१६१म्] ॥  
मनुष्याणां तु हरणे स्त्रीणां क्षेत्रगृहस्य च  ।  
कूपवापीजलानां च शुद्धिश् चान्द्रायणं स्मृतम्  ॥ म्न्_११।१६३[१६२म्] ॥  
द्रव्याणाम् अल्पसाराणां स्तेयं कृत्वान्यवेश्मतः  ।  
चरेत् सान्तपनं कृच्छ्रं तन् निर्यात्य् आत्मशुद्धये  ॥ म्न्_११।१६४[१६३म्] ॥  
भक्ष्यभोज्यापहरणे यानशय्यासनस्य च  ।  
पुष्पमूलफलानां च पञ्चगव्यं विशोधनम्  ॥ म्न्_११।१६५[१६४म्] ॥  
तृणकाष्ठद्रुमाणां च शुष्कान्नस्य गुडस्य च  ।  
चेलचर्मामिषाणां च त्रिरात्रं स्याद् अभोजनम्  ॥ म्न्_११।१६६[१६५म्] ॥  
मणिमुक्ताप्रवालानां ताम्रस्य रजतस्य च  ।  
अयःकांस्योपलानां च द्वादशाहं कणान्नता  ॥ म्न्_११।१६७[१६६म्] ॥  
कार्पासकीटजोर्णानां द्विशफैकशफस्य च  ।  
पक्षिगन्धौषधीनां च रज्ज्वाश् चैव त्र्यहं पयः  ॥ म्न्_११।१६८[१६७म्] ॥  
एतैर् व्रतैर् अपोहेत पापं स्तेयकृतं द्विजः  ।  
अगम्यागमनीयं तु व्रतैर् एभिर् अपानुदेत्  ॥ म्न्_११।१६९[१६८म्] ॥  
गुरुतल्पव्रतं कुर्याद् रेतः सिक्त्वा स्वयोनिषु  ।  
सख्युः पुत्रस्य च स्त्रीषु कुमारीष्व् अन्त्यजासु च  ॥ म्न्_११।१७०[१६९म्] ॥  
पैतृस्वसेयीं भगिनीं स्वस्रीयां मातुर् एव च  ।  
मातुश् च भ्रातुस् तनयां गत्वा चान्द्रायणं चरेत्  ॥ म्न्_११।१७१[१७०म्] ॥  
एतास् तिस्रस् तु भार्यार्थे नोपयच्छेत् तु बुद्धिमान्  ।  
ज्ञातित्वेनानुपेयास् ताः पतति ह्य् उपयन्न् अधः  ॥ म्न्_११।१७२[१७१म्] ॥  
अमानुषीषू पुरुष उदक्यायाम् अयोनिषु  ।  
रेतः सिक्त्वा जले चैव कृच्छ्रं सान्तपनं चरेत्  ॥ म्न्_११।१७३[१७२म्] ॥  
मैथुनं तु समासेव्य पुंसि योषिति वा द्विजः  ।  
गोयाने ऽप्सु दिवा चैव सवासाः स्नानम् आचरेत्  ॥ म्न्_११।१७४[१७३म्] ॥  
चण्डालान्त्यस्त्रियो गत्वा भुक्त्वा च प्रतिगृह्य च  ।  
पतत्य् अज्ञानतो विप्रो ज्ञानात् साम्यं तु गच्छति  ॥ म्न्_११।१७५[१७४म्] ॥  
विप्रदुष्टां स्त्रियं भर्ता निरुन्ध्याद् एकवेश्मनि  ।  
यत् पुंसः परदारेषु तच् चैनां चारयेद् व्रतम्  ॥ म्न्_११।१७६[१७५म्] ॥  
सा चेत् पुनः प्रदुष्येत् तु सदृशेनोपमन्त्रिता  ।  
कृच्छ्रं चान्द्रायणं चैव तद् अस्याः पावनं स्मृतम्  ॥ म्न्_११।१७७[१७६म्] ॥  
यत् करोत्य् एकरात्रेण वृषलीसेवनाद् द्विजः  ।  
तद् भैक्षभुग् जपन् नित्यं त्रिभिर् वर्षैर् व्यपोहति  ॥ म्न्_११।१७८[१७७म्] ॥  
एषा पापकृताम् उक्ता चतुर्णाम् अपि निष्कृतिः  ।  
पतितैः सम्प्रयुक्तानाम् इमाः शृणुत निष्कृतीः  ॥ म्न्_११।१७९[१७८म्] ॥  
संवत्सरेण पतति पतितेन सहाचरन्  ।  
याजनाध्यापनाद् यौनान् न तु यानासनाशनात्  ॥ म्न्_११।१८०[१७९म्] ॥  
यो येन पतितेनैषां संसर्गं याति मानवः  ।  
स तस्यैव व्रतं कुर्यात् तत्संसर्गविशुद्धये  ॥ म्न्_११।१८१[१८०म्] ॥  
पतितस्योदकं कार्यं सपिण्डैर् बान्धवैर् बहिः  ।  
निन्दिते ऽहनि सायाह्ने ज्ञातिर्त्विग्गुरुसन्निधौ  ॥ म्न्_११।१८२[१८१म्] ॥  
दासी घटम् अपां पूर्णं पर्यस्येत् प्रेतवत् पदा  ।  
अहोरात्रम् उपासीरन्न् अशौचं बान्धवैः सह  ॥ म्न्_११।१८३[१८२म्] ॥  
निवर्तेरंश् च तस्मात् तु सम्भाषणसहासने  ।  
दायाद्यस्य प्रदानं च यात्रा चैव हि लौकिकी  ॥ म्न्_११।१८४[१८३म्] ॥  
ज्येष्ठता च निवर्तेत ज्येष्ठावाप्यं च यद् धनम्  ।  
ज्येष्ठांशं प्राप्नुयाच् चास्य यवीयान् गुणतो ऽधिकः  ॥ म्न्_११।१८५[१८४म्] ॥  
प्रायश्चित्ते तु चरिते पूर्णकुम्भम् अपां नवम्  ।  
तेनैव सार्धं प्रास्येयुः स्नात्वा पुण्ये जलाशये  ॥ म्न्_११।१८६[१८५म्] ॥  
स त्व् अप्सु तं घटं प्रास्य प्रविश्य भवनं स्वकम्  ।  
सर्वाणि ज्ञातिकार्याणि यथापूर्वं समाचरेत्  ॥ म्न्_११।१८७[१८६म्] ॥  
एतद् एव विधिं कुर्याद् योषित्सु पतितास्व् अपि  ।  
वस्त्रान्नपानं देयं तु वसेयुश् च गृहान्तिके  ॥ म्न्_११।१८८[१८७म्] ॥  
एनस्विभिर् अनिर्णिक्तैर् नार्थं किं चित् सहाचरेत्  ।  
कृतनिर्णेजनांश् चैव न जुगुप्सेत कर्हि चित्  ॥ म्न्_११।१८९[१८८म्] ॥  
बालघ्नांश् च कृतघ्नांश् च विशुद्धान् अपि धर्मतः  ।  
शरणागतहन्तॄंश् च स्त्रीहन्तॄंश् च न संवसेत्  ॥ म्न्_११।१९०[१८९म्] ॥  
येषां द्विजानां सावित्री नानूच्येत यथाविधि  ।  
तांश् चारयित्वा त्रीन् कृच्छ्रान् यथाविध्य् उपनाययेत्  ॥ म्न्_११।१९१[१९०म्] ॥  
प्रायश्चित्तं चिकीर्षन्ति विकर्मस्थास् तु ये द्विजाः  ।  
ब्रह्मणा च परित्यक्तास् तेषाम् अप्य् एतद् आदिशेत्  ॥ म्न्_११।१९२[१९१म्] ॥  
यद् गर्हितेनार्जयन्ति कर्मणा ब्राह्मणा धनम्  ।  
तस्योत्सर्गेण शुध्यन्ति जप्येन तपसैव च  ॥ म्न्_११।१९३[१९२म्] ॥  
जपित्वा त्रीणि सावित्र्याः सहस्राणि समाहितः  ।  
मासं गोष्ठे पयः पीत्वा मुच्यते ऽसत्प्रतिग्रहात्  ॥ म्न्_११।१९४[१९३म्] ॥  
उपवासकृशं तं तु गोव्रजात् पुनर् आगतम्  ।  
प्रणतं प्रति पृच्छेयुः साम्यं सौम्येच्छसीति किम्  ॥ म्न्_११।१९५[१९४म्] ॥  
सत्यम् उक्त्वा तु विप्रेषु विकिरेद् यवसं गवाम्  ।  
गोभिः प्रवर्तिते तीर्थे कुर्युस् तस्य परिग्रहम्  ॥ म्न्_११।१९६[१९५म्] ॥  
व्रात्यानां याजनं कृत्वा परेषाम् अन्त्यकर्म च  ।  
अभिचारम् अहीनं च त्रिभिः कृच्छ्रैर् व्यपोहति  ॥ म्न्_११।१९७[१९६म्] ॥  
शरणागतं परित्यज्य वेदं विप्लाव्य च द्विजः  ।  
संवत्सरं यवाहारस् तत् पापम् अपसेधति  ॥ म्न्_११।१९८[१९७म्] ॥  
श्वशृगालखरैर् दष्टो ग्राम्यैः क्रव्याद्भिर् एव च  ।  
नराश्वोष्ट्रवराहैश् च प्राणायामेन शुध्यति   ॥ म्न्_११।१९९[१९८म्] ॥  
षष्ठान्नकालता मासं संहिताजप एव वा  ।  
होमाश् च सकला नित्यम् अपाङ्क्त्यानां विशोधनम्  ॥ म्न्_११।२००[१९९म्] ॥  
उष्ट्रयानं समारुह्य खरयानं तु कामतः  ।  
स्नात्वा तु विप्रो दिग्वासाः प्राणायामेन शुध्यति  ॥ म्न्_११।२०१[२००म्] ॥  
विनाद्भिर् अप्सु वाप्य् आर्तः शारीरं सन्निषेव्य च  ।  
सचैलो बहिर् आप्लुत्य गाम् आलभ्य विशुध्यति  ॥ म्न्_११।२०२[२०१म्] ॥  
वेदोदितानां नित्यानां कर्मणां समतिक्रमे  ।  
स्नातकव्रतलोपे च प्रायश्चित्तम् अभोजनम्  ॥ म्न्_११।२०३[२०२म्] ॥  
हुङ्कारं ब्राह्मणस्योक्त्वा त्वम्कारं च गरीयसः  ।  
स्नात्वानश्नन्न् अहः शेषम् अभिवाद्य प्रसादयेत्  ॥ म्न्_११।२०४[२०३म्] ॥  
ताडयित्वा तृणेनापि कण्ठे वाबध्य वाससा  ।  
विवादे वा विनिर्जित्य प्रणिपत्य प्रसादयेत्  ॥ म्न्_११।२०५[२०४म्] ॥  
अवगूर्य त्व् अब्दशतं सहस्रम् अभिहत्य च  ।  
जिघांसया ब्राह्मणस्य नरकं प्रतिपद्यते  ॥ म्न्_११।२०६[२०५म्] ॥  
शोणितं यावतः पांसून् सङ्गृह्णाति महीतले  ।  
तावन्त्य् अब्दसहस्राणि तत्कर्ता नरके वसेत्  ॥ म्न्_११।२०७[२०६म्] ॥  
अवगूर्य चरेत् कृच्छ्रम् अतिकृच्छ्रं निपातने  ।  
कृच्छ्रातिकृच्छ्रौ कुर्वीत विप्रस्योत्पाद्य शोणितम्  ॥ म्न्_११।२०८[२०७म्] ॥  
अनुक्तनिष्कृतीनां तु पापानाम् अपनुत्तये  ।  
शक्तिं चावेक्ष्य पापं च प्रायश्चित्तं प्रकल्पयेत्  ॥ म्न्_११।२०९[२०८म्] ॥  
यैर् अभ्युपायैर् एनांसि मानवो व्यपकर्षति  ।  
तान् वो ऽभ्युपायान् वक्ष्यामि देवर्षिपितृसेवितान्  ॥ म्न्_११।२१०[२०९म्] ॥  
त्र्यहं प्रातस् त्र्यहं सायं त्र्यहम् अद्याद् अयाचितम्  ।  
त्र्यहं परं च नाश्नीयात् प्राजापत्यं चरन् द्विजः  ॥ म्न्_११।२११[२१०म्] ॥  
गोमूत्रं गोमयं क्षीरं दधि सर्पिः कुशोदकम्  ।  
एकरात्रोपवासश् च कृच्छ्रं सान्तपनं स्मृतम्  ॥ म्न्_११।२१२[२११म्] ॥  
एकैकं ग्रासम् अश्नीयात् त्र्यहाणि त्रीणि पूर्ववत्  ।  
त्र्यहं चोपवसेद् अन्त्यम् अतिकृच्छ्रं चरन् द्विजः  ॥ म्न्_११।२१३[२१२म्] ॥  
तप्तकृच्छ्रं चरन् विप्रो जलक्षीरघृतानिलान्  ।  
प्रतित्र्यहं पिबेद् उष्णान् सकृत्स्नायी समाहितः  ॥ म्न्_११।२१४[२१३म्] ॥  
यतात्मनो ऽप्रमत्तस्य द्वादशाहम् अभोजनम्  ।  
पराको नाम कृच्छ्रो ऽयं सर्वपापापनोदनः  ॥ म्न्_११।२१५[२१४म्] ॥  
एकैकं ह्रासयेत् पिण्डं कृष्णे शुक्ले च वर्धयेत्  ।  
उपस्पृशंस् त्रिषवणम् एतच् चाण्द्रायणं स्मृतम्  ॥ म्न्_११।२१६[२१५म्] ॥  
एतम् एव विधिं कृत्स्नम् आचरेद् यवमध्यमे  ।  
शुक्लपक्षादिनियतश् चरंश् चान्द्रायणं व्रतम्  ॥ म्न्_११।२१७[२१६म्] ॥  
अष्टाव् अष्टौ समश्नीयात् पिण्डान् मध्यन्दिने स्थिते  ।  
नियतात्मा हविष्याशी यतिचान्द्रायणं चरन्  ॥ म्न्_११।२१८[२१७म्] ॥  
चतुरः प्रातर् अश्नीयात् पिण्डान् विप्रः समाहितः  ।  
चतुरो ऽस्तम् इते सूर्ये शिशुचान्द्रायणं स्मृतम्  ॥ म्न्_११।२१९[२१८म्] ॥  
यथा कथं चित् पिण्डानां तिस्रो ऽशीतीः समाहितः  ।  
मासेनाश्नन् हविष्यस्य चन्द्रस्यैति सलोकताम्  ॥ म्न्_११।२२०[२१९म्] ॥  
एतद् रुद्रास् तथादित्या वसवश् चाचरन् व्रतम्  ।  
सर्वाकुशलमोक्षाय मरुतश् च महर्षिभिः  ॥ म्न्_११।२२१[२२०म्] ॥  
महाव्याहृतिभिर् होमः कर्तव्यः स्वयम् अन्वहम्  ।  
अहिंसा सत्यम् अक्रोधम् आर्जवं च समाचरेत्  ॥ म्न्_११।२२२[२२१म्] ॥  
त्रिर् अह्नस् त्रिर् निशायां च सवासा जलम् आविशेत्  ।  
स्त्रीशूद्रपतितांश् चैव नाभिभाषेत कर्हि चित्  ॥ म्न्_११।२२३[२२२म्] ॥  
स्थानासनाभ्यां विहरेद् अशक्तो ऽधः शयीत वा  ।  
ब्रह्मचारी व्रती च स्याद् गुरुदेवद्विजार्चकः  ॥ म्न्_११।२२४[२२३म्] ॥  
सावित्रीं च जपेन् नित्यं पवित्राणि च शक्तितः  ।  
सर्वेष्व् एव व्रतेष्व् एवं प्रायश्चित्तार्थम् आदृतः  ॥ म्न्_११।२२५[२२४म्] ॥  
एतैर् द्विजातयः शोध्या व्रतैर् आविष्कृतैनसः  ।  
अनाविष्कृतपापांस् तु मन्त्रैर् होमैश् च शोधयेत्  ॥ म्न्_११।२२६[२२५म्] ॥  
ख्यापनेनानुतापेन तपसाध्ययनेन च  ।  
पापकृन् मुच्यते पापात् तथा दानेन चापदि  ॥ म्न्_११।२२७[२२६म्] ॥  
यथा यथा नरो ऽधर्मं स्वयं कृत्वानुभाषते  ।  
तथा तथा त्वचेवाहिस् तेनाधर्मेण मुच्यते  ॥ म्न्_११।२२८[२२७म्] ॥  
यथा यथा मनस् तस्य दुष्कृतं कर्म गर्हति  ।  
तथा तथा शरीरं तत् तेनाधर्मेण मुच्यते  ॥ म्न्_११।२२९[२२८म्] ॥  
कृत्वा पापं हि सन्तप्य तस्मात् पापात् प्रमुच्यते  ।  
नैवं कुर्यां पुनर् इति निवृत्त्या पूयते तु सः  ॥ म्न्_११।२३०[२२९म्] ॥  
एवं सञ्चिन्त्य मनसा प्रेत्य कर्मफलोदयम्  ।  
मनोवाङ्गूर्तिभिर् नित्यं शुभं कर्म समाचरेत्  ॥ म्न्_११।२३१[२३०म्] ॥  
अज्ञानाद् यदि वा ज्ञानात् कृत्वा कर्म विगर्हितम्  ।  
तस्माद् विमुक्तिम् अन्विच्छन् द्वितीयं न समाचरेत्  ॥ म्न्_११।२३२[२३१म्] ॥  
यस्मिन् कर्मण्य् अस्य कृते मनसः स्याद् अलाघवम्  ।  
तस्मिंस् तावत् तपः कुर्याद् यावत् तुष्टिकरं भवेत्  ॥ म्न्_११।२३३[२३२म्] ॥  
तपोमूलम् इदं सर्वं दैवमानुषकं सुखम्  ।  
तपोमध्यं बुधैः प्रोक्तं तपोऽन्तं वेददर्शिभिः  ॥ म्न्_११।२३४[२३३म्] ॥  
ब्राह्मणस्य तपो ज्ञानं तपः क्षत्रस्य रक्षणम्  ।  
वैश्यस्य तु तपो वार्ता तपः शूद्रस्य सेवनम्  ॥ म्न्_११।२३५[२३४म्] ॥  
ऋषयः संयतात्मानः फलमूलानिलाशनाः  ।  
तपसैव प्रपश्यन्ति त्रैलोक्यं सचराचरम्  ॥ म्न्_११।२३६[२३५म्] ॥  
औषधान्य् अगदो विद्या दैवी च विविधा स्थितिः  ।  
तपसैव प्रसिध्यन्ति तपस् तेषां हि साधनम्  ॥ म्न्_११।२३७[२३६म्] ॥  
यद् दुस्तरं यद् दुरापं यद् दुर्गं यच् च दुष्करम्  ।  
सर्वं तु तपसा साध्यं तपो हि दुरतिक्रमम्  ॥ म्न्_११।२३८[२३७म्] ॥  
महापातकिनश् चैव शेषाश् चाकार्यकारिणः  ।  
तपसैव सुतप्तेन मुच्यन्ते किल्बिषात् ततः  ॥ म्न्_११।२३९[२३८म्] ॥  
कीताश् चाहिपतङ्गाश् च पशवश् च वयांसि च  ।  
स्थावराणि च भूतानि दिवं यान्ति तपोबलात्  ॥ म्न्_११।२४०[२३९म्] ॥  
यत् किं चिद् एनः कुर्वन्ति मनोवाङ्गूर्तिभिर् जनाः  ।  
तत् सर्वं निर्दहन्त्य् आशु तपसैव तपोधनाः  ॥ म्न्_११।२४१[२४०म्] ॥  
तपसैव विशुद्धस्य ब्राह्मणस्य दिवौकसः  ।  
इज्याश् च प्रतिगृह्णन्ति कामान् संवर्धयन्ति च  ॥ म्न्_११।२४२[२४१म्] ॥  
प्रजापतिर् इदं शास्त्रं तपसैवासृजत् प्रभुः  ।  
तथैव वेदान् ऋषयस् तपसा प्रतिपेदिरे  ॥ म्न्_११।२४३[२४२म्] ॥  
इत्य् एतत् तपसो देवा महाभाग्यं प्रचक्षते  ।  
सर्वस्यास्य प्रपश्यन्तस् तपसः पुण्यम् उत्तमम्  ॥ म्न्_११।२४४[२४३म्] ॥  
वेदाभ्यासो ऽन्वहं शक्त्या महायज्ञक्रिया क्षमा  ।  
नाशयन्त्य् आशु पापानि महापातकजान्य् अपि  ॥ म्न्_११।२४५[२४४म्] ॥  
यथैधस् तेजसा वह्निः प्राप्तं निर्दहति क्षणात्  ।  
तथा ज्ञानाग्निना पापं सर्वं दहति वेदवित्  ॥ म्न्_११।२४६[२४५म्] ॥  
इत्य् एतद् एनसाम् उक्तं प्रायश्चित्तं यथाविधि  ।  
अत ऊर्ध्वं रहस्यानां प्रायश्चित्तं निबोधत  ॥ म्न्_११।२४७[२४६म्] ॥  
सव्याहृतिप्रणवकाः प्राणायामास् तु षोडश  ।  
अपि भ्रूणहनं मासात् पुनन्त्य् अहर् अहः कृताः  ॥ म्न्_११।२४८[२४७म्] ॥  
कौत्सं जप्त्वाप इत्य् एतद् वसिष्ठं च प्रतीत्य् ऋचम्  ।  
माहित्रं शुद्धवत्यश् च सुरापो ऽपि विशुध्यति  ॥ म्न्_११।२४९[२४८म्] ॥  
सकृज् जप्त्वास्यवामीयं शिवसङ्कल्पम् एव च  ।  
अपहृत्य सुवर्णं तु क्षणाद् भवति निर्मलः  ॥ म्न्_११।२५०[२४९म्] ॥  
हविष्पान्तीयम् अभ्यस्य न तमं ह इतीति च  ।  
जपित्वा पौरुषं सूक्तं मुच्यते गुरुतल्पगः  ॥ म्न्_११।२५१[२५०म्] ॥  
एनसां स्थूलसूक्ष्माणां चिकीर्षन्न् अपनोदनम्  ।  
अवेत्य् ऋचं जपेद् अब्दं यत् किं चेदम् इतीति वा  ॥ म्न्_११।२५२[२५१म्] ॥  
प्रतिगृह्याप्रतिग्राह्यं भुक्त्वा चान्नं विगर्हितम्  ।  
जपंस् तरत्समन्दीयं पूयते मानवस् त्र्यहात्  ॥ म्न्_११।२५३[२५२म्] ॥  
सोमारौद्रं तु बह्वेनाः मासम् अभ्यस्य शुध्यति  ।  
स्रवन्त्याम् आचरन् स्नानम् अर्यम्णाम् इति च तृचम्  ॥ म्न्_११।२५४[२५३म्] ॥  
अब्दार्धम् इन्द्रम् इत्य् एतद् एनस्वी सप्तकं जपेत्  ।  
अप्रशस्तं तु कृत्वाप्सु मासम् आसीत भैक्षभुक्  ॥ म्न्_११।२५५[२५४म्] ॥  
मन्त्रैः शाकलहोमीयैर् अब्दं हुत्वा घृतं द्विजः  ।  
सुगुर्व् अप्य् अपहन्त्य् एनो जप्त्वा वा नम इत्य् ऋचम्  ॥ म्न्_११।२५६[२५५म्] ॥  
महापातकसंयुक्तो ऽनुगच्छेद् गाः समाहितः  ।  
अभ्यस्याब्दं पावमानीर् भैक्षाहारो विशुध्यति  ॥ म्न्_११।२५७[२५६म्] ॥  
अरण्ये वा त्रिर् अभ्यस्य प्रयतो वेदसंहिताम्  ।  
मुच्यते पातकैः सर्वैः पराकैः शोधितस् त्रिभिः  ॥ म्न्_११।२५८[२५७म्] ॥  
त्र्यहं तूपवसेद् युक्तस् त्रिर् अह्नो ऽभ्युपयन्न् अपः  ।  
मुच्यते पातकैः सर्वैस् त्रिर् जपित्वाघमर्षणम्  ॥ म्न्_११।२५९[२५८म्] ॥  
यथाश्वमेधः क्रतुराट् सर्वपापापनोदनः  ।  
तथाघमर्षणं सूक्तं सर्वपापापनोदनम्  ॥ म्न्_११।२६०[२५९म्] ॥  
हत्वा लोकान् अपीमांस् त्रीन् अश्नन्न् अपि यतस् ततः  ।  
ऋग्वेदं धारयन् विप्रो नैनः प्राप्नोति किं चन  ॥ म्न्_११।२६१[२६०म्] ॥  
ऋक्संहितां त्रिर् अभ्यस्य यजुषां वा समाहितः  ।  
साम्नां वा सरहस्यानां सर्वपापैः प्रमुच्यते  ॥ म्न्_११।२६२[२६१म्] ॥  
यथा महाह्रदं प्राप्य क्षिप्तं लोष्टं विनश्यति  ।  
तथा दुश्चरितं सर्वं वेदे त्रिवृति मज्जति  ॥ म्न्_११।२६३[२६२म्] ॥  
ऋचो यजूंषि चान्यानि सामानि विविधानि च  ।  
एष ज्ञेयस् त्रिवृद्वेदो यो वेदैनं स वेदवित्  ॥ म्न्_११।२६४[२६३म्] ॥  
आद्यं यत् त्र्यक्षरं ब्रह्म त्रयी यस्मिन् प्रतिष्ठिता  ।  
स गुह्यो ऽन्यस् त्रिवृद्वेदो यस् तं वेद स वेदवित्  ॥ म्न्_११।२६५[२६४म्] ॥  
  
चातुर्वर्ण्यस्य कृत्स्नो ऽयम् उक्तो धर्मस् त्वयानघः  ।  
कर्मणां फलनिर्वृत्तिं शंस नस् तत्त्वतः पराम्  ॥ म्न्_१२।१ ॥  
स तान् उवाच धर्मात्मा महर्षीन् मानवो भृगुः  ।  
अस्य सर्वस्य शृणुत कर्मयोगस्य निर्णयम्  ॥ म्न्_१२।२ ॥  
शुभाशुभफलं कर्म मनोवाग्देहसम्भवम्  ।  
कर्मजा गतयो नॄणाम् उत्तमाधममध्यमः  ॥ म्न्_१२।३ ॥  
तस्येह त्रिविधस्यापि त्र्यधिष्ठानस्य देहिनः  ।  
दशलक्षणयुक्तस्य मनो विद्यात् प्रवर्तकम्  ॥ म्न्_१२।४ ॥  
परद्रव्येष्व् अभिध्यानं मनसानिष्टचिन्तनम्  ।  
वितथाभिनिवेशश् च त्रिविधं कर्म मानसम्  ॥ म्न्_१२।५ ॥  
पारुष्यम् अनृतं चैव पैशुन्यं चापि सर्वशः  ।  
असम्बद्धप्रलापश् च वाङ्मयं स्याच् चतुर्विधम्  ॥ म्न्_१२।६ ॥  
अदत्तानाम् उपादानं हिंसा चैवाविधानतः  ।  
परदारोपसेवा च शारीरं त्रिविधं स्मृतम्  ॥ म्न्_१२।७ ॥  
मानसं मनसैवायम् उपभुङ्क्ते शुभाशुभम्  ।  
वाचा वाचा कृतं कर्म कायेनैव च कायिकम्  ॥ म्न्_१२।८ ॥  
शरीरजैः कर्मदोषैर् याति स्थावरतां नरः  ।  
वाचिकैः पक्षिमृगतां मानसैर् अन्त्यजातिताम्  ॥ म्न्_१२।९ ॥  
वाग्दण्डो ऽथ मनोदण्डः कायदण्डस् तथैव च  ।  
यस्यैते निहिता बुद्धौ त्रिदण्डीति स उच्यते  ॥ म्न्_१२।१० ॥  
त्रिदण्डम् एतन् निक्षिप्य सर्वभूतेषु मानवः  ।  
कामक्रोधौ तु संयम्य ततः सिद्धिं नियच्छति  ॥ म्न्_१२।११ ॥  
यो ऽस्यात्मनः कारयिता तं क्षेत्रज्ञं प्रचक्षते  ।  
यः करोति तु कर्माणि स भूतात्मोच्यते बुधैः  ॥ म्न्_१२।१२ ॥  
जीवसञ्ज्ञो ऽन्तरात्मान्यः सहजः सर्वदेहिनाम्  ।  
येन वेदयते सर्वं सुखं दुःखं च जन्मसु  ॥ म्न्_१२।१३ ॥  
ताव् उभौ भूतसम्पृक्तौ महान् क्षेत्रज्ञ एव च  ।  
उच्चावचेषु भूतेषु स्थितं तं व्याप्य तिष्ठतः  ॥ म्न्_१२।१४ ॥  
असङ्ख्या मूर्तयस् तस्य निष्पतन्ति शरीरतः  ।  
उच्चावचानि भूतानि सततं चेष्टयन्ति याः  ॥ म्न्_१२।१५ ॥  
पञ्चभ्य एव मात्राभ्यः प्रेत्य दुष्कृतिनां नृणाम्  ।  
शरीरं यातनार्थीयम् अन्यद् उत्पद्यते ध्रुवम्  ॥ म्न्_१२।१६ ॥  
तेनानुभूय ता यामीः शरीरेणेह यातनाः  ।  
तास्व् एव भूतमात्रासु प्रलीयन्ते विभागशः  ॥ म्न्_१२।१७ ॥  
सो ऽनुभूयासुखोदर्कान् दोषान् विषयसङ्गजान्  ।  
व्यपेतकल्मषो ऽभ्येति ताव् एवोभौ महौजसौ  ॥ म्न्_१२।१८ ॥  
तौ धर्मं पश्यतस् तस्य पापं चातन्द्रितौ सह  ।  
याभ्यां प्राप्नोति सम्पृक्तः प्रेत्येह च सुखासुखम्  ॥ म्न्_१२।१९ ॥  
यद्य् आचरति धर्मं स प्रायशो ऽधर्मम् अल्पशः  ।  
तैर् एव चावृतो भूतैः स्वर्गे सुखम् उपाश्नुते  ॥ म्न्_१२।२० ॥  
यदि तु प्रायशो ऽधर्मं सेवते धर्मम् अल्पशः  ।  
तैर् भूतैः स परित्यक्तो यामीः प्राप्नोति यातनाः  ॥ म्न्_१२।२१ ॥  
यामीस् ता यातनाः प्राप्य स जीवो वीतकल्मषः  ।  
तान्य् एव पञ्च भूतानि पुनर् अप्येति भागशः  ॥ म्न्_१२।२२ ॥  
एता दृष्ट्वास्य जीवस्य गतीः स्वेनैव चेतसा  ।  
धर्मतो ऽधर्मतश् चैव धर्मे दध्यात् सदा मनः  ॥ म्न्_१२।२३ ॥  
सत्त्वं रजस् तमश् चैव त्रीन् विद्याद् आत्मनो गुणान्  ।  
यैर् व्याप्येमान् स्थितो भावान् महान् सर्वान् अशेषतः  ॥ म्न्_१२।२४ ॥  
यो यदैषां गुणो देहे साकल्येनातिरिच्यते  ।  
स तदा तद्गुणप्रायं तं करोति शरीरिणम्  ॥ म्न्_१२।२५ ॥  
सत्त्वं ज्ञानं तमो ऽज्ञानं रागद्वेषौ रजः स्मृतम्  ।  
एतद् व्याप्तिमद् एतेषां सर्वभूताश्रितं वपुः  ॥ म्न्_१२।२६ ॥  
तत्र यत् प्रीतिसंयुक्तं किं चिद् आत्मनि लक्षयेत्  ।  
प्रशान्तम् इव शुद्धाभं सत्त्वं तद् उपधारयेत्  ॥ म्न्_१२।२७ ॥  
यत् तु दुःखसमायुक्तम् अप्रीतिकरम् आत्मनः  ।  
तद् रजो प्रतीपं विद्यात् सततं हारि देहिनाम्  ॥ म्न्_१२।२८ ॥  
यत् तु स्यान् मोहसंयुक्तम् अव्यक्तं विषयात्मकम्  ।  
अप्रतर्क्यम् अविज्ञेयं तमस् तद् उपधारयेत्  ॥ म्न्_१२।२९ ॥  
त्रयाणाम् अपि चैतेषां गुणानां यः फलोदयः  ।  
अग्र्यो मध्यो जघन्यश् च तं प्रवक्ष्याम्य् अशेषतः  ॥ म्न्_१२।३० ॥  
वेदाभ्यासस् तपो ज्ञानं शौचम् इन्द्रियनिग्रहः  ।  
धर्मक्रियात्मचिन्ता च सात्त्विकं गुणलक्षणम्  ॥ म्न्_१२।३१ ॥  
आरम्भरुचिताधैर्यम् असत्कार्यपरिग्रहः  ।  
विषयोपसेवा चाजस्रं राजसं गुणलक्षणम्  ॥ म्न्_१२।३२ ॥  
लोभः स्वप्नो ऽधृतिः क्रौर्यं नास्तिक्यं भिन्नवृत्तिता  ।  
याचिष्णुता प्रमादश् च तामसं गुणलक्षणम्  ॥ म्न्_१२।३३ ॥  
त्रयाणाम् अपि चैतेषां गुणानां त्रिषु तिष्ठताम्  ।  
इदं सामासिकं ज्ञेयं क्रमशो गुणलक्षणम्  ॥ म्न्_१२।३४ ॥  
यत् कर्म कृत्वा कुर्वंश् च करिष्यंश् चैव लज्जति  ।  
तज् ज्ञेयं विदुषा सर्वं तामसं गुणलक्षणम्  ॥ म्न्_१२।३५ ॥  
येनास्मिन् कर्मना लोके ख्यातिम् इच्छति पुष्कलाम्  ।  
न च शोचत्य् असम्पत्तौ तद् विज्ञेयं तु राजसम्  ॥ म्न्_१२।३६ ॥  
यत् सर्वेणेच्छति ज्ञातुं यन् न लज्जति चाचरन्  ।  
येन तुष्यति चात्मास्य तत् सत्त्वगुणलक्षणम्  ॥ म्न्_१२।३७ ॥  
तमसो लक्षणं कामो रजसस् त्व् अर्थ उच्यते  ।  
सत्त्वस्य लक्षणं धर्मः श्रैष्ठ्यम् एषां यथोत्तरम्  ॥ म्न्_१२।३८ ॥  
येन यस् तु गुणेनैषां संसरान् प्रतिपद्यते  ।  
तान् समासेन वक्ष्यामि सर्वस्यास्य यथाक्रमम्  ॥ म्न्_१२।३९ ॥  
देवत्वं सात्त्विका यान्ति मनुष्यत्वं च राजसाः  ।  
तिर्यक्त्वं तामसा नित्यम् इत्य् एषा त्रिविधा गतिः  ॥ म्न्_१२।४० ॥  
त्रिविधा त्रिविधैषा तु विज्ञेया गौणिकी गतिः  ।  
अधमा मध्यमाग्र्या च कर्मविद्याविशेषतः  ॥ म्न्_१२।४१ ॥  
स्थावराः कृमिकीटाश् च मत्स्याः सर्पाः सकच्छपाः  ।  
पशवश् च मृगाश् चैव जघन्या तामसी गतिः  ॥ म्न्_१२।४२ ॥  
हस्तिनश् च तुरङ्गाश् च शूद्रा म्लेच्छाश् च गर्हिताः  ।  
सिंहा व्याघ्रा वराहाश् च मध्यमा तामसी गतिः  ॥ म्न्_१२।४३ ॥  
चारणाश् च सुपर्णाश् च पुरुषाश् चैव दाम्भिकाः  ।  
रक्षांसि च पिशाचाश् च तामसीषूत्तमा गतिः  ॥ म्न्_१२।४४ ॥  
झल्ला मल्ला नटाश् चैव पुरुषाः शस्त्रवृत्तयः  ।  
द्यूतपानप्रसक्ताश् च जघन्या राजसी गतिः  ॥ म्न्_१२।४५ ॥  
राजानः क्षत्रियाश् चैव राज्ञां चैव पुरोहिताः  ।  
वादयुद्धप्रधानाश् च मध्यमा राजसी गतिः  ॥ म्न्_१२।४६ ॥  
गन्धर्वा गुह्यका यक्षा विबुधानुचराश् च ये  ।  
तथैवाप्सरसः सर्वा राजसीषूत्तमा गतिः  ॥ म्न्_१२।४७ ॥  
तापसा यतयो विप्रा ये च वैमानिका गणाः  ।  
नक्षत्राणि च दैत्याश् च प्रथमा सात्त्विकी गतिः  ॥ म्न्_१२।४८ ॥  
यज्वान ऋषयो देवा वेदा ज्योतींषि वत्सराः  ।  
पितरश् चैव साध्याश् च द्वितीया सात्त्विकी गतिः  ॥ म्न्_१२।४९ ॥  
ब्रह्मा विश्वसृजो धर्मो महान् अव्यक्तम् एव च  ।  
उत्तमां सात्त्विकीम् एतां गतिम् आहुर् मनीषिणः  ॥ म्न्_१२।५० ॥  
एष सर्वः समुद्दिष्टस् त्रिप्रकारस्य कर्मणः  ।  
त्रिविधस् त्रिविधः कृत्स्नः संसारः सार्वभौतिकः  ॥ म्न्_१२।५१ ॥  
इन्द्रियाणां प्रसङ्गेन धर्मस्यासेवनेन च  ।  
पापान् संयान्ति संसारान् अविद्वांसो नराधमाः  ॥ म्न्_१२।५२ ॥  
यां यां योनिं तु जीवो ऽयं येन येनेह कर्मणा  ।  
क्रमशो याति लोके ऽस्मिंस् तत् तत् सर्वं निबोधत  ॥ म्न्_१२।५३ ॥  
बहून् वर्षगणान् घोरान् नरकान् प्राप्य तत्क्षयात्  ।  
संसारान् प्रतिपद्यन्ते महापातकिनस् त्व् इमान्  ॥ म्न्_१२।५४ ॥  
श्वसूकरखरोष्ट्राणां गोऽजाविमृगपक्षिणां  ।  
चण्डालपुक्कसानां च ब्रह्महा योनिम् ऋच्छति  ॥ म्न्_१२।५५ ॥  
कृमिकीटपतङ्गानां विड्भुजां चैव पक्षिणाम्  ।  
हिंस्राणां चैव सत्त्वानां सुरापो ब्राह्मणो व्रजेत्  ॥ म्न्_१२।५६ ॥  
लूताहिसरटानां च तिरश्चां चाम्बुचारिणाम्  ।  
हिंस्राणां च पिशाचानां स्तेनो विप्रः सहस्रशः  ॥ म्न्_१२।५७ ॥  
तृणगुल्मलतानां च क्रव्यादां दंष्ट्रिणाम् अपि  ।  
क्रूरकर्मकृतां चैव शतशो गुरुतल्पगः  ॥ म्न्_१२।५८ ॥  
हिंस्रा भवन्ति क्रव्यादाः कृमयो ऽमेध्यभक्षिणः  ।  
परस्परादिनः स्तेनाः प्रेत्यान्त्यस्त्रीनिषेविणः  ॥ म्न्_१२।५९ ॥  
संयोगं पतितैर् गत्वा परस्यैव च योषितम्  ।  
अपहृत्य च विप्रस्वं भवति ब्रह्मराक्षसः  ॥ म्न्_१२।६० ॥  
मणिमुक्ताप्रवालानि हृत्वा लोभेन मानवः  ।  
विविधाणि च रत्नानि जायते हेमकर्तृषु  ॥ म्न्_१२।६१ ॥  
धान्यं हृत्वा भवत्य् आखुः कांस्यं हंसो जलं प्लवः  ।  
मधु दंशः पयः काको रसं श्वा नकुलो घृतम्  ॥ म्न्_१२।६२ ॥  
मांसं गृध्रो वपां मद्गुस् तैलं तैलपकः खगः  ।  
चीरीवाकस् तु लवणं बलाका शकुनिर् दधि  ॥ म्न्_१२।६३ ॥  
कौशेयं तित्तिरिर् हृत्वा क्षौमं हृत्वा तु दर्दुरः  ।  
कार्पासतान्तवं क्रौञ्चो गोधा गां वाग्गुदो गुडम्  ॥ म्न्_१२।६४ ॥  
छुच्छुन्दरिः शुभान् गन्धान् पत्रशाकं तु बर्हिणः  ।  
श्वावित् कृतान्नं विविधम् अकृतान्नं तु शल्यकः  ॥ म्न्_१२।६५ ॥  
बको भवति हृत्वाग्निं गृहकारी ह्य् उपस्करम्  ।  
रक्तानि हृत्वा वासांसि जायते जीवजीवकः  ॥ म्न्_१२।६६ ॥  
वृको मृगेभं व्याघ्रो ऽश्वं फलमूलं तु मर्कटः  ।  
स्त्रीम् ऋक्षः स्तोकको वारि यानान्य् उष्ट्रः पशून् अजः  ॥ म्न्_१२।६७ ॥  
यद् वा तद् वा परद्रव्यम् अपहृत्य बलान् नरः  ।  
अवश्यं याति तिर्यक्त्वं जग्ध्वा चैवाहुतं हविः  ॥ म्न्_१२।६८ ॥  
स्त्रियो ऽप्य् एतेन कल्पेन हृत्वा दोषम् अवाप्नुयुः  ।  
एतेषाम् एव जन्तूनां भार्यात्वम् उपयान्ति ताः  ॥ म्न्_१२।६९ ॥  
स्वेभ्यः स्वेभ्यस् तु कर्मभ्यश् च्युता वर्णा ह्य् अनापदि  ।  
पापान् संसृत्य संसारान् प्रेष्यतां यान्ति शत्रुषु  ॥ म्न्_१२।७० ॥  
वान्ताश्य् उल्कामुखः प्रेतो विप्रो धर्मात् स्वकाच् च्युतः  ।  
अमेध्यकुणपाशी च क्षत्रियः कटपूतनः  ॥ म्न्_१२।७१ ॥  
मैत्राक्षज्योतिकः प्रेतो वैश्यो भवति पूयभुक्  ।  
चैलाशकश् च भवति शूद्रो धर्मात् स्वकाच् च्युतः  ॥ म्न्_१२।७२ ॥  
यथा यथा निषेवन्ते विषयान् विषयात्मकाः  ।  
तथा तथा कुशलता तेषां तेषूपजायते  ॥ म्न्_१२।७३ ॥  
ते ऽभ्यासात् कर्मणां तेषां पापानाम् अल्पबुद्धयः  ।  
सम्प्राप्नुवन्ति दुःखानि तासु तास्व् इह योनिषु  ॥ म्न्_१२।७४ ॥  
तामिस्रादिषु चोग्रेषु नरकेषु विवर्तनम्  ।  
असिपत्रवनादीनि बन्धनछेदनानि च  ॥ म्न्_१२।७५ ॥  
विविधाश् चैव सम्पीडाः काकोलूकैश् च भक्षणम्  ।  
करम्भवालुकातापान् कुम्भीपाकांश् च दारुणान्  ॥ म्न्_१२।७६ ॥  
सम्भवांश् च वियोनीषु दुःखप्रायासु नित्यशः  ।  
शीतातपाभिघातांश् च विविधानि भयानि च  ॥ म्न्_१२।७७ ॥  
असकृद् गर्भवासेषु वासं जन्म च दारुणम्  ।  
बन्धनानि च काष्ठानि परप्रेष्यत्वम् एव च  ॥ म्न्_१२।७८ ॥  
बन्धुप्रियवियोगांश् च संवासं चैव दुर्जनैः  ।  
द्रव्यार्जनं च नाशं च मित्रामित्रस्य चार्जनम्  ॥ म्न्_१२।७९ ॥  
जरां चैवाप्रतीकारां व्याधिभिश् चोपपीडनम्  ।  
क्लेशांश् च विविधांस् तांस् तान् मृत्युम् एव च दुर्जयम्  ॥ म्न्_१२।८० ॥  
यादृशेन तु भावेन यद् यत् कर्म निषेवते  ।  
तादृशेन शरीरेण तत् तत् फलम् उपाश्नुते  ॥ म्न्_१२।८१ ॥  
एष सर्वः समुद्दिष्टः कर्मणां वः फलोदयः  ।  
नैःश्रेयसकरं कर्म विप्रस्येदं निबोधत  ॥ म्न्_१२।८२ ॥  
वेदाभ्यासस् तपो ज्ञानम् इन्द्रियाणां च संयमः  ।  
अहिंसा गुरुसेवा च निःश्रेयसकरं परम्  ॥ म्न्_१२।८३ ॥  
सर्वेषाम् अपि चैतेषां शुभानाम् इह कर्मणाम्  ।  
किं चिच् छ्रेयस्करतरं कर्मोक्तं पुरुषं प्रति  ॥ म्न्_१२।८४ ॥  
सर्वेषाम् अपि चैतेषाम् आत्मज्ञानं परं स्मृतम्  ।  
तद् ध्य् अग्र्यं सर्वविद्यानां प्राप्यते ह्य् अमृतं ततः  ॥ म्न्_१२।८५ ॥  
षण्णाम् एषां तु सर्वेषां कर्मणां प्रेत्य चेह च  ।  
श्रेयस्करतरं ज्ञेयं सर्वदा कर्म वैदिकम्  ॥ म्न्_१२।८६ ॥  
वैदिके कर्मयोगे तु सर्वाण्य् एतान्य् अशेषतः  ।  
अन्तर्भवन्ति क्रमशस् तस्मिंस् तस्मिन् क्रियाविधौ  ॥ म्न्_१२।८७ ॥  
सुखाभ्युदयिकं चैव नैःश्रेयसिकम् एव च  ।  
प्रवृत्तं च निवृत्तं च द्विविधं कर्म वैदिकम्  ॥ म्न्_१२।८८ ॥  
इह चामुत्र वा काम्यं प्रवृत्तं कर्म कीर्त्यते  ।  
निष्कामं ज्ञातपूर्वं तु निवृत्तम् उपदिश्यते  ॥ म्न्_१२।८९ ॥  
प्रवृत्तं कर्म संसेव्यं देवानाम् एति साम्यताम्  ।  
निवृत्तं सेवमानस् तु भूतान्य् अत्येति पञ्च वै  ॥ म्न्_१२।९० ॥  
सर्वभूतेषु चात्मानं सर्वभूतानि चात्मनि  ।  
समं पश्यन्न् आत्मयाजी स्वाराज्यम् अधिगच्छति  ॥ म्न्_१२।९१ ॥  
यथोक्तान्य् अपि कर्माणि परिहाय द्विजोत्तमः  ।  
आत्मज्ञाने शमे च स्याद् वेदाभ्यासे च यत्नवान्  ॥ म्न्_१२।९२ ॥  
एतद् धि जन्मसाफल्यं ब्राह्मणस्य विशेषतः  ।  
प्राप्यैतत् कृतकृत्यो हि द्विजो भवति नान्यथा  ॥ म्न्_१२।९३ ॥  
पितृदेवमनुष्याणां वेदश् चक्षुः सनातनम्  ।  
अशक्यं चाप्रमेयं च वेदशास्त्रम् इति स्थितिः  ॥ म्न्_१२।९४ ॥  
या वेदबाह्याः स्मृतयो याश् च काश् च कुदृष्टयः  ।  
सर्वास् ता निष्फलाः प्रेत्य तमोनिष्ठा हि ताः स्मृताः  ॥ म्न्_१२।९५ ॥  
उत्पद्यन्ते च्यवन्ते च यान्य् अतो ऽन्यानि कानि चित्  ।  
तान्य् अर्वाक्कालिकतया निष्फलान्य् अनृतानि च  ॥ म्न्_१२।९६ ॥  
चातुर्वर्ण्यं त्रयो लोकाश् चत्वारश् चाश्रमाः पृथक्  ।  
भूतं भव्यं भविष्यं च सर्वं वेदात् प्रसिध्यति  ॥ म्न्_१२।९७ ॥  
शब्दः स्पर्शश् च रूपं च रसो गन्धश् च पञ्चमः  ।  
वेदाद् एव प्रसूयन्ते प्रसूतिर् गुणकर्मतः  ॥ म्न्_१२।९८ ॥  
बिभर्ति सर्वभूतानि वेदशास्त्रं सनातनम्  ।  
तस्माद् एतत् परं मन्ये यज् जन्तोर् अस्य साधनम्  ॥ म्न्_१२।९९ ॥  
सेनापत्यं च राज्यं च दण्डनेतृत्वम् एव च  ।  
सर्वलोकाधिपत्यं च वेदशास्त्रविद् अर्हति  ॥ म्न्_१२।१०० ॥  
यथा जातबलो वह्निर् दहत्य् आर्द्रान् अपि द्रुमान्  ।  
तथा दहति वेदज्ञः कर्मजं दोषम् आत्मनः  ॥ म्न्_१२।१०१ ॥  
वेदशास्त्रार्थतत्त्वज्ञो यत्र तत्राश्रमे वसन्  ।  
इहैव लोके तिष्ठन् स ब्रह्मभूयाय कल्पते  ॥ म्न्_१२।१०२ ॥  
अज्ञेभ्यो ग्रन्थिनः श्रेष्ठा ग्रन्थिभ्यो धारिणो वराः  ।  
धारिभ्यो ज्ञानिनः श्रेष्ठा ज्ञानिभ्यो व्यवसायिनः  ॥ म्न्_१२।१०३ ॥  
तपो विद्या च विप्रस्य निःश्रेयसकरं परम्  ।  
तपसा किल्बिषं हन्ति विद्ययामृतम् अश्नुते  ॥ म्न्_१२।१०४ ॥  
प्रत्यक्षं चानुमानं च शास्त्रं च विविधागमम्  ।  
त्रयं सुविदितं कार्यं धर्मशुद्धिम् अभीप्सता  ॥ म्न्_१२।१०५ ॥  
आर्षं धर्मोपदेशं च वेदशास्त्राविरोधिना  ।  
यस् तर्केणानुसन्धत्ते स धर्मं वेद नेतरः  ॥ म्न्_१२।१०६ ॥  
नैःश्रेयसम् इदं कर्म यथोदितम् अशेषतः  ।  
मानवस्यास्य शास्त्रस्य रहस्यम् उपदिश्यते  ॥ म्न्_१२।१०७ ॥  
अनाम्नातेषु धर्मेषु कथं स्याद् इति चेद् भवेत्  ।  
यं शिष्टा ब्राह्मणा ब्रूयुः स धर्मः स्याद् अशङ्कितः  ॥ म्न्_१२।१०८ ॥  
धर्मेणाधिगतो यैस् तु वेदः सपरिबृंहणः  ।  
ते शिष्टा ब्राह्मणा ज्ञेयाः श्रुतिप्रत्यक्षहेतवः  ॥ म्न्_१२।१०९ ॥  
दशावरा वा परिषद् यं धर्मं परिकल्पयेत्  ।  
त्र्यवरा वापि वृत्तस्था तं धर्मं न विचालयेत्  ॥ म्न्_१२।११० ॥  
त्रैविद्यो हेतुकस् तर्की नैरुक्तो धर्मपाठकः  ।  
त्रयश् चाश्रमिणः पूर्वे परिषत् स्याद् दशावरा  ॥ म्न्_१२।१११ ॥  
ऋग्वेदविद् यजुर्विच् च सामवेदविद् एव च  ।  
त्र्यवरा परिषज् ज्ञेया धर्मसंशयनिर्णये  ॥ म्न्_१२।११२ ॥  
एको ऽपि वेदविद् धर्मं यं व्यवस्येद् द्विजोत्तमः  ।  
स विज्ञेयः परो धर्मो नाज्ञानाम् उदितो ऽयुतैः  ॥ म्न्_१२।११३ ॥  
अव्रतानाम् अमन्त्राणां जातिमात्रोपजीविनाम्  ।  
सहस्रशः समेतानां परिषत्त्वं न विद्यते  ॥ म्न्_१२।११४ ॥  
यं वदन्ति तमोभूता मूर्खा धर्मम् अतद्विदः  ।  
तत्पापं शतधा भूत्वा तद्वक्तॄन् अनुगच्छति  ॥ म्न्_१२।११५ ॥  
एतद् वो ऽभिहितं सर्वं निःश्रेयसकरं परम्  ।  
अस्माद् अप्रच्युतो विप्रः प्राप्नोति परमां गतिम्  ॥ म्न्_१२।११६ ॥  
एवं स भगवान् देवो लोकानां हितकाम्यया  ।  
धर्मस्य परमं गुह्यं ममेदं सर्वम् उक्तवान्  ॥ म्न्_१२।११७ ॥  
सर्वम् आत्मनि सम्पश्येत् सच् चासच् च समाहितः  ।  
सर्वं ह्य् आत्मनि सम्पश्यन् नाधर्मे कुरुते मनः  ॥ म्न्_१२।११८ ॥  
आत्मैव देवताः सर्वाः सर्वम् आत्मन्य् अवस्थितम्  ।  
आत्मा हि जनयत्य् एषां कर्मयोगं शरीरिणाम्  ॥ म्न्_१२।११९ ॥  
खं सन्निवेशयेत् खेषु चेष्टनस्पर्शने ऽनिलम्  ।  
पक्तिदृष्ट्योः परं तेजः स्नेहे ऽपो गां च मूर्तिषु  ॥ म्न्_१२।१२० ॥  
मनसीन्दुं दिशः श्रोत्रे क्रान्ते विष्णुं बले हरम्  ।  
वाच्य् अग्निं मित्रम् उत्सर्गे प्रजने च प्रजापतिम्  ॥ म्न्_१२।१२१ ॥  
प्रशासितारं सर्वेषाम् अणीयांसम् अणोर् अपि  ।  
रुक्माभं स्वप्नधीगम्यं विद्यात् तं पुरुषं परम्  ॥ म्न्_१२।१२२ ॥  
एतम् एके वदन्त्य् अग्निं मनुम् अन्ये प्रजापतिम्  ।  
इन्द्रम् एके परे प्राणम् अपरे ब्रह्म शाश्वतम्  ॥ म्न्_१२।१२३ ॥  
एष सर्वाणि भूतानि पञ्चभिर् व्याप्य मूर्तिभिः  ।  
जन्मवृद्धिक्षयैर् नित्यं संसारयति चक्रवत्  ॥ म्न्_१२।१२४ ॥  
एवं यः सर्वभूतेषु पश्यत्य् आत्मानम् आत्मना  ।  
स सर्वसमताम् एत्य ब्रह्माभ्येति परं पदम्  ॥ म्न्_१२।१२५ ॥  
इत्य् एतन् मानवं शास्त्रं भृगुप्रोक्तं पठन् द्विजः  ।  
भवत्य् आचारवान् नित्यं यथेष्टां प्राप्नुयाद् गतिम्  ॥ म्न्_१२।१२६ ॥  
  
  
  
  
