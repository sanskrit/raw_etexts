---
title: Visnu-Smrti (plain text)

---
## Intro
  
  
  
  
Visnu-Smrti (plain text)  
  
  
  
  
Visnusmrti  
  
  
Based on the edition by V. Krishnamacharya,   
Madras : The Adyar Library and Research Center, 1964 (in 2 parts).  
(The Adyar Library Series ; vol. 93,1 + 2)   
  
Input by I. Shima, and collated by T. Hayashi in August 1991.  
  
N.B.  
The part beginning with askerisk (*) is emended by us. The original  
reading of the Adyar Library edition is indicated in square brackets.  
  
  
  
  
Completely revised GRETIL version, 2002.  
  
  
PLAIN TEXT VERSION  
  
  
  
  


## पाठः
  
  
  
  
  
  
  
वि_१  
  
     ब्रह्मरात्र्यां व्यतीतायां प्रबुद्धे पद्मसम्भवे  ।  
     विष्णुः सिसृक्षुर् भूतानि ज्ञात्वा भूमिं जलानुगाम्  ॥ वि_१।१ ॥  
  
     जलक्रीडारुचि शुभं कल्पाधिषु यथा पुरा  ।  
     वाराहम् आस्थितो रूपम् उज्जहार वसुन्धराम्  ॥ वि_१।२ ॥  
  
     वेदपादो यूपदंष्ट्रः क्रतुदन्तश् चितीमुखः  ।  
     अग्निजिह्वो दर्भरोमा ब्रह्मशीर्षो महातपाः  ॥ वि_१।३ ॥  
  
     अहोरात्रेक्षणो दिव्यो वेदाङ्गश्रुतिभूषणः  ।  
     आज्यनासः स्रुवतुण्डः सामघोषस्वनो महान्  ॥ वि_१।४ ॥  
  
     धर्मसत्यमयः श्रीमान् क्रमविक्रमसत्कृतः  ।  
     प्रायश्चित्तमहाघोणः पशुजानुर् महाकृतिः  ॥ वि_१।५ ॥  
  
     उद्गात्रान्त्रो होमलिङ्गो बीजौषधिमहाफलः  ।  
     वेद्यन्तरात्मा मन्त्रस्फिग्- विकृतः सोमशोणितः  ॥ वि_१।६ ॥  
  
     वेदिस्कन्धो हविर् गन्धो हव्यकव्यादिवेगवान्  ।  
     प्राग्वंषकायो द्युतिमान् नानादीक्षाभिर् अन्वितः  ॥ वि_१।७ ॥  
  
     दक्षिणाहृदयो योग महामन्त्रमयो महान्  ।  
     उपाकर्मोष्ठरुचिरः प्रवर्ग्यावर्तभूषणः  ॥ वि_१।८ ॥  
  
     नानाच्छन्दोगतिपथो गुह्योपनिषदासनः  ।  
     छायापत्नीसहायो वै मणिशृङ्ग इवोदितः  ॥ वि_१।९ ॥  
  
     महीं सागरपर्यन्तां सशैलवनकाननां  ।  
     एकार्णवजलभ्रष्टाम् एकार्णवगतः प्रभुः  ॥ वि_१।१० ॥  
  
     दंष्ट्राग्रेण समुद्धृत्य लोकानां हितकाम्यया  ।  
     आदिदेवो महायोगी चकार जगतीं पुनः  ॥ वि_१।११ ॥  
  
     एवं यज्ञवराहेण भूत्वा भूतहितार्थिना  ।  
     उद्धृता पृथिवी देवी रसातलगता पुरा  ॥ वि_१।१२ ॥  
  
     उद्धृत्य निश्चले स्थाने स्थापयित्वा तथा स्वके  ।  
     यथास्थानं विभज्यापस् तद्गता मधुसूदनः  ॥ वि_१।१३ ॥  
  
     सामुद्र्यश् च समुद्रेषु नादेयीश् च नदीषु च  ।  
     पल्वलेषु च पाल्वल्यः सरःसु च सरोभवाः  ॥ वि_१।१४ ॥  
  
     पातालसप्तकं चक्रे लोकानां सप्तकं तथा  ।  
     द्वीपानाम् उदधीनां च स्थानानि विविधानि च  ॥ वि_१।१५ ॥  
  
     स्थानपालान् लोकपालान् नदीः शैलवनस्पतीन्  ।  
     ऋषींश् च सप्त धर्मज्ञान् वेदान् सान्ङान् सुरासुरान्  ॥ वि_१।१६ ॥  
  
     पिशाचोरगगन्धर्व यक्षराक्षसमानुषान्  ।  
     पशुपक्षिमृगाद्यांश् च भूतग्रामं चतुर्विधम्  ।  
     मेघेन्द्रचापशम्पाद्यान् यज्ञांश् च विविधांस् तथा  ॥ वि_१।१७ ॥  
  
     एवं वराहो भगवान् कृत्वेदं सचराचरम्  ।  
     जगज् जगाम लोकानाम् अविज्ञातां तदा गतिम्  ॥ वि_१।१८ ॥  
  
     अविज्ञातां गतिं याते देवदेवे जनार्दने  ।  
     वसुधा चिन्तयाम् आस का धृतिर् मे भविष्यति  ॥ वि_१।१९ ॥  
  
     पृच्छामि कश्यपं गत्वा स मे वक्ष्यत्य् असंशयम्  ।  
     मदीयां वहते चिन्तां नित्यम् एव महामुनिः  ॥ वि_१।२० ॥  
  
     एवं सा निश्चयं कृत्वा देवी स्त्रीरूपधारिणी  ।  
     जगाम कश्यपं द्रष्टुं दृष्टवांस् तां च कश्यपः  ॥ वि_१।२१ ॥  
  
     नीलपङ्कजपत्राक्षीं शारदेन्दुनिभाननाम्  ।  
     अलिसङ्घालकां शुभ्रां बन्धुजीवाधरां शुभाम्  ॥ वि_१।२२ ॥  
  
     सुभ्रूं सुसूक्ष्मदशनां चारुनासां नतभ्रुवम्  ।  
     कम्बुकण्ठीं संहतोरूं पीनोरुजघनस्थलाम्  ॥ वि_१।२३ ॥  
  
     विरेजतुः स्तनौ यस्याः समौ पीनौ निरन्तरौ  ।  
     शक्रेभकुम्भसङ्काशौ शातकुम्भसमद्युती  ॥ वि_१।२४ ॥  
  
     मृणालकोमलौ बाहू करौ किसलयोपमौ  ।  
     रुक्मस्तम्भनिभाव् ऊरू गूढे श्लिष्टे च जानुनी  ॥ वि_१।२५ ॥  
  
     जङ्घे विरोमे सुसमे पादाव् अतिमनोरमौ  ।  
     जघनं च घनं मध्यं यथा केसरिणः शिशोः  ॥ वि_१।२६ ॥  
  
     प्रभायुता नखास् ताम्रा रूपं सर्वमनोहरम्  ।  
     कुर्वाणां वीक्षितैर् नित्यं नीलोत्पलयुता दिशः  ॥ वि_१।२७ ॥  
  
     कुर्वाणां प्रभया देवीं तथा वितिमिरा दिशः  ।  
     सुसूक्ष्मशुक्लवसनां रत्नोत्तमविभूषितां  ॥ वि_१।२८ ॥  
  
     पदन्यासैर् वसुमतीं सपद्माम् इव कुर्वतीं  ।  
     रूपयौवनसम्पन्नां विनीतवद् उपस्थिताम्  ॥ वि_१।२९ ॥  
  
     समीपम् आगतां दृष्ट्वा पूजयित्वाथ कश्यपः  ।  
     उवाच तां वरारोहे विज्ञातं हृद्गतं मया  ॥ वि_१।३० ॥  
  
     धरे तव विशालाक्षि गच्छ देवि जनार्दनम्  ।  
     स ते वक्ष्यत्य् अशेषेण भाविनी ते यथा धृतिः  ॥ वि_१।३१ ॥  
  
     क्षीरोदे वसतिस् तस्य मया ज्ञाता शुभानने  ।  
     ध्यानयोगेन चार्वङ्गि त्वदर्थं तत्प्रसादतः  ॥ वि_१।३२ ॥  
  
     इत्य् एवम् उक्ता सम्पूज्य कश्यपं वसुधा ततः  ।  
     प्रययौ केशवं द्रष्टुं क्षीरोदम् अथ सागरम्  ॥ वि_१।३३ ॥  
  
     सा ददर्शामृतनिधिं चन्द्ररश्मिमनोहरम्  ।  
     पवनक्षोभसञ्जात- वीचीशतसमाकुलम्  ॥ वि_१।३४ ॥  
  
     हिमवच्छतसङ्काशं भूमण्डलम् इवापरम्  ।  
     वीचीहस्तैः प्रचलितैर् आह्वयानम् इव क्षितिम्  ॥ वि_१।३५ ॥  
  
     तैर् एव शुक्लतां चन्द्रे विदधानम् इवानिशम्  ।  
     अन्तरस्थेन हरिणा विगताशेषकल्मषम्  ॥ वि_१।३६ ॥  
  
     यस्मात् तस्माद् धारयन्तं सुशुक्लां तनुम् ऊर्जिताम्  ।  
     पाण्डुरं खगमागम्यम् अधोभुवनवर्तिनम्  ॥ वि_१।३७ ॥  
  
     इन्द्रनीलकडाराढ्यं विपरीतम् इवाम्बरम्  ।  
     फलावलीसमुद्भूत- वनसङ्घम् इवाचितम्  ॥ वि_१।३८ ॥  
  
     निर्मोकम् इव शेषाहेर् विस्तीर्णान्तम् अतीव हि  ।  
     तं दृष्ट्वा तत्र मध्यस्थं दडृशे केशवालयम्  ॥ वि_१।३९ ॥  
  
     अनिर्देश्यपरीमाणम् अनिर्देश्यर्द्धिसंयुतम्  ।  
     शेषपर्यङ्कगं तस्मिन् ददर्श मधुसूदनम्  ॥ वि_१।४० ॥  
  
     शेषाहिफणरत्नांशु दुर्विभाव्यमुखाम्बुजम्  ।  
     शशाङ्कशतसङ्काशं सूर्यायुतसमप्रभम्  ॥ वि_१।४१ ॥  
  
     पीतवाससमक्षोभ्यं सर्वरत्नविभूषितम् [सवरत्न]  ।  
     मुकुटेनार्कवर्णेन कुण्डलाभ्यां विराजितम्  ॥ वि_१।४२ ॥  
  
     संवाह्यमानाङ्घ्रियुगं लक्ष्म्या करतलैः शुभैः  ।  
     शरीरधारिभिः शस्त्रैः सेव्यमानं समन्ततः  ॥ वि_१।४३ ॥  
  
     तं दृष्ट्वा पुण्डरीकाक्षं ववन्दे मधुसूदनम्  ।  
     जानुभ्याम् अवनिं गत्वा विज्ञापयति चाप्य् अथ  ॥ वि_१।४४ ॥  
  
     उद्धृताहं त्वया देव रसातलतलं गता  ।  
     स्वस्थाने स्थापिता विष्णो लोकानां हितकाम्यया  ॥ वि_१।४५ ॥  
  
     तत्राधुना हि देवेश का धृतिर् मे भविष्यति  ।  
     एवम् उक्तस् तया देव्या देवो वचनम् अब्रवीत्  ॥ वि_१।४६ ॥  
  
     वर्णाश्रमाचाररताः सन्तः शास्त्रैकतत्पराः  ।  
     त्वां धरे धारयिष्यन्ति तेषां त्वद्भार आहितः  ॥ वि_१।४७ ॥  
  
     एवम् उक्ता वसुमती देवदेवम् अभाषत  ।  
     वर्णानाम् आश्रमाणां च धर्मान् वद सनातन  ॥ वि_१।४८ ॥  
  
     त्वत्तो ऽहम् श्रोतुम् इच्छामि त्वं हि मे परमा गतिः  ।  
     नमस् ते देवदेवेश देवारिबलसूदन  ॥ वि_१।४९ ॥  
  
     नारायण जगन्नाथ शङ्खचक्रगदाधर  ।  
     पद्मनाभ हृषीकेश महाबलपराक्रम  ॥ वि_१।५० ॥  
  
     अतीन्द्रिय सुदुष्पार देव शार्ङ्गधनुर्धर  ।  
     वराह भीम गोविन्द पुराण पुरुषोत्तम  ॥ वि_१।५१ ॥  
  
     हिरण्यकेश विश्वाक्ष यज्ञमूर्ते निरञ्जन  ।  
     क्षेत्रक्षेत्रज्ञदेवेश सलिलार्णवशायक  ॥ वि_१।५२ ॥  
  
     मन्त्र मन्त्रवहाचिन्त्य वेदवेदाङ्गविग्रह  ।  
     जगतो ऽस्य समग्रस्य सृष्टिसंहारकारक  ॥ वि_१।५३ ॥  
  
     धर्माधर्मज्ञ धर्माङ्ग धर्मयोने वरप्रद  ।  
     विष्वक्सेनामृत व्योम मधुकैटभसूदन  ॥ वि_१।५४ ॥  
  
     बृहतां बृंहणाज्ञेय सर्व सर्वाभयप्रद  ।  
     वरेण्यानघ जीमूत जगन्निर्माणकारक  ॥ वि_१।५५ ॥  
  
     आप्यायन अपां स्थान चैतन्याधार निष्क्रिय  ।  
     सप्तशीर्षाध्वरगुरो पुराणपुरुषोत्तम  ॥ वि_१।५६ ॥  
  
     ध्रुवाक्षर सुसूक्ष्मेश भक्तवत्सल पावन  ।  
     त्वं गतिः सर्वदेवानां त्वं गतिर् ब्रह्मवादिनाम्  ॥ वि_१।५७ ॥  
  
     तथा विदितवेद्यानां गतिस् त्वं पुरुषोत्तम  ।  
     प्रपन्नास्मि जगन्नाथ ध्रुवं वाचस्पतिं प्रभुम्  ॥ वि_१।५८ ॥  
  
     सुब्रह्मण्यम् अनाधृष्यं वसुषेणं वसुप्रदम्  ।  
     महायोगबलोपेतं पृश्निगर्भं धृतार्चिषम्  ॥ वि_१।५९ ॥  
  
     वासुदेवं महात्मानं पुण्डरीकाक्षं अच्युतम्  ।  
     सुरासुरगुरुं देवं विभुं भूतमहेश्वरम्  ॥ वि_१।६० ॥  
  
     एकव्यूहं चतुर्बाहुं जगत्कारणकारणम्  ।  
     ब्रूहि मे भगवन् धर्मांश् चातुर्वर्ण्यस्य शाश्वतान्  ॥ वि_१।६१ ॥  
  
     आश्रमाचारसंयुक्तान् सरहस्यान् ससङ्ग्रहान्  ।  
     एवम् उक्तस् तु देवेशः क्षोण्या क्षोणीम् अभाषत  ॥ वि_१।६२ ॥  
  
     शृणु देवि धरे धर्मांश् चातुर्वर्ण्यस्य शाश्वतान्  ।  
     आश्रमाचारसंयुक्तान् सरहस्यान् ससङ्ग्रहान्  ॥ वि_१।६३ ॥  
  
     ये तु त्वां धारयिष्यन्ति सन्तस् तेषां परायणान्  ।  
     निषण्णा भव वामोरु काञ्चने ऽस्मिन् वरासने  ॥ वि_१।६४ ॥  
  
     सुखासीना निबोध त्वं धर्मान् निगदतो मम  ।  
     शुश्रुवे वैष्णवान् धर्मान् सुखासीना धरा तदा  ॥ वि_१।६५ ॥  
  
  
  
वि_२  
  
ओम् । ब्राह्मणः क्षत्रियो वैश्यः शूद्रश् चेति वर्णाश् चत्वारः ॥ वि_२।१ ॥  
  
तेषाम् आद्या द्विजातयस् त्रयः ॥ वि_२।२ ॥  
  
तेषां निषेकाद्यः श्मशानान्तो मन्त्रवत् क्रियासमूहः ॥ वि_२।३ ॥  
  
तेषां च धर्माः ॥ वि_२।४ ॥  
  
ब्राह्मणस्याध्यापनम् ॥ वि_२।५ ॥  
  
क्षत्रियस्य शस्त्रनित्यता ॥ वि_२।६ ॥  
  
वैश्यस्य पशुपालनम् ॥ वि_२।७ ॥  
  
शूद्रस्य द्विजातिशुश्रूषा ॥ वि_२।८ ॥  
  
द्विजानां यजनाध्ययने ॥ वि_२।९ ॥  
  
अथैतेषां वृत्तयः ॥ वि_२।१० ॥  
  
ब्राह्मणस्य याजनप्रतिग्रहौ ॥ वि_२।११ ॥  
  
क्षत्रियस्य क्षितित्राणम् ॥ वि_२।१२ ॥  
  
कृषिगोरक्षवाणिज्यकुसीदयोनिपोषणानि वैश्यस्य ॥ वि_२।१३ ॥  
  
शूद्रस्य सर्वशिल्पानि ॥ वि_२।१४ ॥  
  
आपद्य् अनन्तरा वृत्तिः ॥ वि_२।१५ ॥  
  
     क्षमा सत्यम् दमः शौचं दानम् इन्द्रियसंयमः  ।  
     अहिंसा गुरुशुश्रूषा तीर्थानुसरणं दया  ॥ वि_२।१६ ॥  
  
     आर्जवं लोभशून्यत्वं देवब्राह्मणपूजनम्  ।  
     अनभ्यसूया च तथा धर्मः सामान्य उच्यते  ॥ वि_२।१७ ॥  
  
  
  
वि_३  
  
अथ राजधर्माः ॥ वि_३।१ ॥  
  
प्रजापरिपालनम् ॥ वि_३।२ ॥  
  
वर्णाश्रमाणां स्वे स्वे धर्मे व्यवस्थापनम् ॥ वि_३।३ ॥  
  
राजा च जाङ्गलं पशव्यं सस्योपेतं देशम् आश्रयेत् ॥ वि_३।४ ॥  
  
वैश्यशूद्रप्रायं च ॥ वि_३।५ ॥  
  
तत्र धन्वनृमहीवारिवृक्षगिरिदुर्गाणाम् अन्यतमं दुर्गम् आश्रयेत् ॥ वि_३।६ ॥  
  
तत्रस्थश् च स्वस्वग्रामाधिपान् कुर्यात् ॥ वि_३।७ ॥  
  
दशाध्यक्षान् ॥ वि_३।८ ॥  
  
शताध्यक्षान् ॥ वि_३।९ ॥  
  
देशाध्यक्षांश् च ॥ वि_३।१० ॥  
  
ग्रामदोषाणां ग्रामाध्यक्षः परिहारं कुर्यात् ॥ वि_३।११ ॥  
  
अशक्तो दशग्रामाध्यक्षाय निवेदयेत् ॥ वि_३।१२ ॥  
  
सो ऽप्य् अशक्तः शताध्यक्षाय ॥ वि_३।१३ ॥  
  
सो ऽप्य् अशक्तो देशाध्यक्षाय ॥ वि_३।१४ ॥  
  
देशाध्यक्षो ऽपि सर्वात्मना दोषम् उच्छिन्द्यात् ॥ वि_३।१५ ॥  
  
आकरशुल्कतरनागवनेश्व् आप्तान् नियुञ्जीत ॥ वि_३।१६ ॥  
  
धर्मिष्ठान् धर्मकार्येषु ॥ वि_३।१७ ॥  
  
निपुणान् अर्थकार्येषु ॥ वि_३।१८ ॥  
  
शूरान् सङ्ग्रामकर्मसु ॥ वि_३।१९ ॥  
  
उग्रान् उग्रेषु ॥ वि_३।२० ॥  
  
षण्ढान् स्त्रीषु ॥ वि_३।२१ ॥  
  
प्रजाभ्यो बल्यर्थं संवत्सरेण धान्यतः षष्ठम् अंशम् आदद्यात् ॥ वि_३।२२ ॥  
  
सर्वसस्येभ्यश् च ॥ वि_३।२३ ॥  
  
द्विकं शतं पशुहिरण्येभ्यो वस्त्रेभ्यश् च ॥ वि_३।२४ ॥  
  
मांसमधुघृतौषधिगन्धपुष्पमूलफलरसदारुपत्राजिनमृद्भाण्डाश्मभाण्डवैदलेभ्यः षाष्ठभागं राजा ॥ वि_३।२५ ॥  
  
ब्राह्मणेभ्यः करादानं न कुर्यात् ॥ वि_३।२६ ॥  
  
ते हि राज्ञो धर्मकराः ॥ वि_३।२७ ॥  
  
राजा च प्रजाभ्यः सुकृतदुष्कृतेभ्यः षष्ठांशभाक् ॥ वि_३।२८ ॥  
  
स्वदेशपण्याच् च शुल्कांशं दशमम् आदद्यात् ॥ वि_३।२९ ॥  
  
परदेशपण्याच् च विंशतितमम् ॥ वि_३।३० ॥  
  
शुल्कस्थानाद् अपाक्रामन् सर्वापहारम् आप्नुयात् ॥ वि_३।३१ ॥  
  
शिल्पिनः कर्मजीविनश् च मासेनैकं राज्ञः कर्म कुर्युः ॥ वि_३।३२ ॥  
  
स्वाम्यमात्यदुर्गकोशदण्डराष्ट्रमित्राणि प्रकृतयः ॥ वि_३।३३ ॥  
  
तद्दूषकांश् च हन्यात् ॥ वि_३।३४ ॥  
  
स्वराष्ट्रपरराष्ट्रयोश् च चारचक्षुः स्यात् ॥ वि_३।३५ ॥  
  
साधूनां पूजनं कुर्यात् ॥ वि_३।३६ ॥  
  
दुष्टांश् च हन्यात् ॥ वि_३।३७ ॥  
  
शत्रुमित्रोदासीनमध्यमेषु सामभेददानदण्डान् यथार्हं  यथाकालं प्रयुञ्जीत ॥ वि_३।३८ ॥  
  
सन्धिविग्रहयानासनसंश्रयद्वैधीभावांश् च यथाकालम् आश्रयेत् ॥ वि_३।३९ ॥  
  
चैत्रे मार्गशीर्षे वा यात्रां यायात् ॥ वि_३।४० ॥  
  
परस्य व्यसने वा ॥ वि_३।४१ ॥  
  
परदेशावाप्तौ तद्देशधर्मान् नोच्छिन्द्यात् ॥ वि_३।४२ ॥  
  
परेणाभियुक्तश् च सर्वात्मना स्वराष्ट्रं गोपायेत् ॥ वि_३।४३ ॥  
  
नास्ति राज्ञां समरे तनुत्यागसदृशो धर्मः ॥ वि_३।४४ ॥  
  
गोब्राह्मणनृपमित्रधनदारजीवितरक्षणात् ये हतास् ते स्वर्गलोकभाजः ॥ वि_३।४५ ॥  
  
वर्णसङ्कररक्षणार्थं च ॥ वि_३।४६ ॥  
  
राजा परपुरावाप्तौ तत्र तत्कुलीनम् अभिषिञ्चेत् ॥ वि_३।४७ ॥  
  
न राजकुलम् उच्छिन्द्यात् ॥ वि_३।४८ ॥  
  
अन्यत्राकुलीनराजकुलात् ॥ वि_३।४९ ॥  
  
मृगयाक्षस्त्रीपानाभिरतिं परिहरेत् ॥ वि_३।५० ॥  
  
वाक्पारुष्यदण्डपारुष्ये च ॥ वि_३।५१ ॥  
  
नार्थदूषणं कुर्यात् ॥ वि_३।५२ ॥  
  
आद्यद्वाराणि नोच्छिन्द्यात् ॥ वि_३।५३ ॥  
  
नापात्रवर्षी स्यात् ॥ वि_३।५४ ॥  
  
आकरेभ्यः सर्वम् आदद्यात् ॥ वि_३।५५ ॥  
  
निधिं लब्ध्वा तदर्धं ब्राह्मणेभ्यो दद्यात् ॥ वि_३।५६ ॥  
  
द्वितीय्म् अर्धं कोशे प्रवेशयेत् ॥ वि_३।५७ ॥  
  
निधिं ब्राह्मणो लब्ध्वा सर्वम् आदद्यात् ॥ वि_३।५८ ॥  
  
क्षत्रियश् चतुर्थम् अंशं राज्ञे दद्यात्, चतुर्थम् अंशं ब्राह्मणेभ्यः, अर्धम् आदद्यात् ॥ वि_३।५९ ॥  
  
वैष्यस् तु चतुर्थम् अंशं राज्ञे दद्यात्, ब्राह्मणेभ्यो ऽर्धं, चतुर्थम् अंशम् आदद्यात् ॥ वि_३।६० ॥  
  
शूद्रश् चावाप्तं द्वादशधा विभज्य पञ्चांशान् राज्ञे दद्यात्, पञ्चांशान् ब्राह्मणेभ्यः, अंशद्वयम् आदद्यात् ॥ वि_३।६१ ॥  
  
अनिवेदितविज्ञातस्य सर्वम् अपहरेत् ॥ वि_३।६२ ॥  
  
स्वनिहिताद् राज्ञे ब्राह्मणवर्जं द्वादशम् अंशं दद्युः ॥ वि_३।६३ ॥  
  
परनिहितं स्वनिहितम् इति ब्रुवंस् तत्समं दण्डम् आवहेत् ॥ वि_३।६४ ॥  
  
बालानाथस्त्रीधनानि राजा परिपालयेत् ॥ वि_३।६५ ॥  
  
चौरहृतं धनम् अवाप्य सर्वम् एव सर्ववर्णेभ्यो दद्यात् ॥ वि_३।६६ ॥  
  
अनवाप्य च स्वकोशाद् एव दद्यात् ॥ वि_३।६७ ॥  
  
शान्तिस्वस्त्ययनोपायैर् दैवोपघातान् प्रशमयेत् ॥ वि_३।६८ ॥  
  
परचक्रोपघातांश् च शस्त्रनित्यतया ॥ वि_३।६९ ॥  
  
वेदेतिहासधर्मशास्त्रार्थकुशलं कुलीनम् अव्यङ्गं तपस्विनं पुरोहितं च वरयेत् ॥ वि_३।७० ॥  
  
शुचीन् अलुब्धान् अवहितान् शक्तिसम्पन्नान् सर्वार्थेषु च सहायान् ॥ वि_३।७१ ॥  
  
स्वयम् एव व्यवहारान् पश्येद् विद्वद्भिर् ब्राह्मणैः सार्धम् ॥ वि_३।७२ ॥  
  
व्यवहारदर्शने ब्राह्मणं वा नियुञ्ज्यात् ॥ वि_३।७३ ॥  
  
जन्मकर्मव्रतोपेताश् च राज्ञा सभासदः कार्याः, रिपौ मित्रे च ये समाः, कामक्रोधभयलोभादिभिः कार्यार्थभिर् अनाहार्याः ॥ वि_३।७४ ॥  
  
राजा च सर्वकार्येषु सांवत्सराधीनः स्यात् ॥ वि_३।७५ ॥  
  
देवब्राह्मणान् सततम् एव पूजयेत् ॥ वि_३।७६ ॥  
  
वृद्धसेवी भवेत् ॥ वि_३।७७ ॥  
  
यज्ञयाजी च ॥ वि_३।७८ ॥  
  
न चास्य विषये ब्राह्मणः क्षुधार्तो ऽवसीदेत् ॥ वि_३।७९ ॥  
  
न चान्यो ऽपि सत्कर्मनिरतः ॥ वि_३।८० ॥  
  
ब्राह्मणेभ्यश् च भुवं प्रतिपादयेत् ॥ वि_३।८१ ॥  
  
येषां च प्रतिपादयेत् तेषां स्ववंश्यान् भुवः परिमाणं दानच्छेदोपवर्णनं च पटे ताम्रपट्टे वा लिखितं स्वमुद्राङ्कितं चागामिनृपतिविज्ञापनार्थं दद्यात् ॥ वि_३।८२ ॥  
  
परदत्तां च भुवं नापहरेत् ॥ वि_३।८३ ॥  
  
ब्राह्मणेभ्यः सर्वदायान् प्रयच्छेत् ॥ वि_३।८४ ॥  
  
सर्वतस् त्व् आत्मानं गोपायेत् ॥ वि_३।८५ ॥  
  
सुदर्शनश् च स्यात् ॥ वि_३।८६ ॥  
  
विषघ्नागदमन्त्रधारी च ॥ वि_३।८७ ॥  
  
नापरीक्षितम् उपयुञ्ज्यात् ॥ वि_३।८८ ॥  
  
स्मितपूर्वाभिभाषी स्यात् ॥ वि_३।८९ ॥  
  
वध्येष्व् अपि न भ्रुङ्कुटीम् आचरेत् ॥ वि_३।९० ॥  
  
अपराधानुरूपं च दण्डं दण्ड्येषु दापयेत् ॥ वि_३।९१ ॥  
  
सम्यग्दण्डप्रणयनं कुर्यात् ॥ वि_३।९२ ॥  
  
द्वितीयम् अपराधं न स कस्यचित् क्षमेत ॥ वि_३।९३ ॥  
  
स्वधर्मम् अपालयन् नादण्ड्यो नामास्ति राज्ञाम् ॥ वि_३।९४ ॥  
  
     यत्र श्यामो लोहिताक्षो दण्डश् चरति निर्भयः  ।  
     प्रजास् तत्र विवर्धन्ते नेता चेत् साधु पश्यति  ॥ वि_३।९५ ॥  
  
     स्वराष्ट्रो न्यायदण्डः स्याद् भृशदण्डश् च शत्रुषु  ।  
     सुहृत्स्व् अजिह्मः स्निग्धेषु ब्राह्मणेषु क्षमान्वितः  ॥ वि_३।९६ ॥  
  
     एवंवृत्तस्य नृपतेः शिलोञ्छेनापि जीवतः  ।  
     विस्तीर्यते यशो लोके तैलबिन्दुर् इवाम्भसि  ॥ वि_३।९७ ॥  
  
     प्रजासुखे सुखी राजा तद्दुःखे यश् च दुःखितः  ।  
     स कीर्तियुक्तो लोके ऽस्मिन् प्रेत्य स्वर्गे महीयते  ॥ वि_३।९८ ॥  
  
  
  
वि_४  
  
जालस्थार्कमरीचिगतं रजः त्रसरेणुसञ्ज्ञकम् ॥ वि_४।१ ॥  
  
तदष्टकं लिक्षा ॥ वि_४।२ ॥  
  
तत्त्रयं राजसर्षपः ॥ वि_४।३ ॥  
  
तत्त्रयं गौरसर्षपः ॥ वि_४।४ ॥  
  
तत्षट्कं यवः ॥ वि_४।५ ॥  
  
तत्त्रयं कृष्णलम् ॥ वि_४।६ ॥  
  
तत्पञ्चकं माषः ॥ वि_४।७ ॥  
  
तद्द्वादशकम् अक्षार्धम् ॥ वि_४।८ ॥  
  
अक्षार्धम् एव सचतुर्माषकं सुवर्णः ॥ वि_४।९ ॥  
  
चतुःसुवर्णको निष्कः ॥ वि_४।१० ॥  
  
द्वे कृष्णले समधृते रूप्यमाषकः ॥ वि_४।११ ॥  
  
तत्षोडशकं धरणम् ॥ वि_४।१२ ॥  
  
ताम्रकार्षिकः कार्षापणः ॥ वि_४।१३ ॥  
  
     पणानां द्वे शते सार्धे प्रथमः साहसः स्मृतः  ।  
     मध्यमः पञ्च विज्ञेयः सहस्रं त्व् एष चोत्तमः  ॥ वि_४।१४ ॥  
  
  
  
वि_५  
  
अथ महापातकिनो ब्राह्मणवर्जं सर्वे वध्याः ॥ वि_५।१ ॥  
  
न शारीरो ब्राह्मणस्य दण्डः ॥ वि_५।२ ॥  
  
स्वदेशात् ब्राह्मणं कृताङ्कं विवासयेत् ॥ वि_५।३ ॥  
  
तस्य च ब्रह्महत्यायाम् अशिरस्कं पुरुषं ललाटे कुर्यात् ॥ वि_५।४ ॥  
  
सुराध्वजं सुरापाने ॥ वि_५।५ ॥  
  
श्वपदं स्तेये ॥ वि_५।६ ॥  
  
भगं गुरुतल्पगमने ॥ वि_५।७ ॥  
  
अन्यत्रापि वध्यकर्मणि तिष्ठन्तं समग्रधनम् अक्षतं विवासयेत् ॥ वि_५।८ ॥  
  
कूटशासनकर्तॄंश् च राजा हन्यात् ॥ वि_५।९ ॥  
  
कूटलेख्यकारांश् च ॥ वि_५।१० ॥  
  
गरदाग्निदप्रसह्यतस्करान् स्त्रीबालपुरुषघातिनश् च ॥ वि_५।११ ॥  
  
ये च धान्यं दशभ्यः कुम्भेभ्यो ऽधिकम् अपहरेयुः ॥ वि_५।१२ ॥  
  
धरिममेयानां शताद् अभ्यधिकम् ॥ वि_५।१३ ॥  
  
ये चाकुलीना राज्यम् अभिकामयेयुः ॥ वि_५।१४ ॥  
  
सेतुभेदकांश् च ॥ वि_५।१५ ॥  
  
प्रसह्य तस्कराणां चावकाशभक्तप्रदांश् च ॥ वि_५।१६ ॥  
  
अन्यत्र राजाशक्तेः ॥ वि_५।१७ ॥  
  
स्त्रियम् अशक्तभर्तृकां तदतिक्रमणीं च ॥ वि_५।१८ ॥  
  
हीनवर्णो ऽधिकवर्णस्य येनाङ्गेनापराधं कुर्यात् तद् एवास्य शातयेत् ॥ वि_५।१९ ॥  
  
एकासनोपवेशी कट्यां कृताङ्को निर्वास्यः ॥ वि_५।२० ॥  
  
निष्ठीव्यौष्ठद्वयविहीनः कार्यः ॥ वि_५।२१ ॥  
  
अवशर्धयिता च गुदहीनः ॥ वि_५।२२ ॥  
  
आक्रोशयिता च विजिह्वः ॥ वि_५।२३ ॥  
  
दर्पेण धर्मोपदेशकारिणां राजा तप्तम् आसेचयेत् तैलम् आस्ये ॥ वि_५।२४ ॥  
  
द्रोहेण च नामजातिग्रहणे दशाङ्गुलो ऽस्य शङ्कुर् निखेयः ॥ वि_५।२५ ॥  
  
श्रुतदेशजातिकर्मणाम् अन्यथावादी कार्शापणशतद्वयं दण्ड्यः ॥ वि_५।२६ ॥  
  
काणखञ्जादीनां तथ्यवाद्य् अपि कार्शापणद्वयम् ॥ वि_५।२७ ॥  
  
गुरून् आक्षिपन् कार्शापणशतद्वयम् ॥ वि_५।२८ ॥  
  
परस्य पतनीयाक्षेपे कृते तूत्तमसाहसम् ॥ वि_५।२९ ॥  
  
उपपातकयुक्ते मध्यमम् ॥ वि_५।३० ॥  
  
त्रैविद्यवृद्धानां क्षेपे जातिपूगानां च ॥ वि_५।३१ ॥  
  
ग्रामदेशयोश् च प्रथमसाहसम् ॥ वि_५।३२ ॥  
  
न्यङ्गतायुक्ते क्षेपे कार्शापणशतम् ॥ वि_५।३३ ॥  
  
मातृयुक्ते तूत्तमम् ॥ वि_५।३४ ॥  
  
समवर्णाक्रोशने द्वादश पणान् दण्ड्यः ॥ वि_५।३५ ॥  
  
हीनवर्णाकृओशने षट् ॥ वि_५।३६ ॥  
  
यथाकालम् उत्तमवर्णाक्षेपे तत्प्रमाणो दण्डः ॥ वि_५।३७ ॥  
  
त्रयो वा कार्षापणाः ॥ वि_५।३८ ॥  
  
शुक्तवाक्याभिधाने त्व् एवम् एव ॥ वि_५।३९ ॥  
  
पारजायी सवर्णागमने  तूत्तमसाहसं दण्ड्यः ॥ वि_५।४० ॥  
  
हीनवर्णागमने मध्यमम् ॥ वि_५।४१ ॥  
  
गोगमने च ॥ वि_५।४२ ॥  
  
अन्त्यागमने वध्यः ॥ वि_५।४३ ॥  
  
पशुगमने कार्षापणशतं दण्ड्यः ॥ वि_५।४४ ॥  
  
दोषम् अनाख्याय कन्यां प्रयच्छंश् च ॥ वि_५।४५ ॥  
  
तां च बिभृयात् ॥ वि_५।४६ ॥  
  
अदुष्टां दुष्टाम् इति ब्रुवन्न् उत्तमसाहसम् ॥ वि_५।४७ ॥  
  
गजाश्वोष्ट्रगोघाती त्व् एककरपादः कार्यः ॥ वि_५।४८ ॥  
  
विमांसविक्रयी च ॥ वि_५।४९ ॥  
  
ग्राम्यपशुघाती कार्षापणशतं दण्ड्यः ॥ वि_५।५० ॥  
  
पशुस्वामिने तन्मूल्यं दद्यात् ॥ वि_५।५१ ॥  
  
आरण्यपशुघाती पञ्चाशतं कार्षापणान् ॥ वि_५।५२ ॥  
  
पक्षिघाती मत्स्यघाती च दश कार्षापणान् ॥ वि_५।५३ ॥  
  
कीटोपघाती च कार्षापणम् ॥ वि_५।५४ ॥  
  
फलोपगमद्रुमच्छेदी तूत्तमसाहसम् ॥ वि_५।५५ ॥  
  
पुष्पोपगमद्रुमच्छेदी मध्यमम् ॥ वि_५।५६ ॥  
  
वल्लीगुल्मलताच्छेदी कार्षापणशतम् ॥ वि_५।५७ ॥  
  
तृणच्छेद्य् एकम् ॥ वि_५।५८ ॥  
  
सर्वे च तत्स्वामिनां तदुत्पत्तिम् ॥ वि_५।५९ ॥  
  
हस्तेनोद्गूरयिता दशकार्षापणम् ॥ वि_५।६० ॥  
  
पादेन विंशतिम् ॥ वि_५।६१ ॥  
  
काष्ठेन प्रथमसाहसम् ॥ वि_५।६२ ॥  
  
पाषाणेन मध्यमम् ॥ वि_५।६३ ॥  
  
शस्त्रेणोत्तमम् ॥ वि_५।६४ ॥  
  
पादकेशांशुककरलुञ्चने दश पणान् ॥ वि_५।६५ ॥  
  
शोणितेन विना दुःखम् उत्पादयिता द्वात्रिंशत् पणान् ॥ वि_५।६६ ॥  
  
सह शोणितेन चतुःषष्टिम् ॥ वि_५।६७ ॥  
  
करपाददन्तभङ्गे कर्णनासाविकर्तने मध्यमम् ॥ वि_५।६८ ॥  
  
चेष्टाभोजनवाग्रोधे प्रहारदाने च ॥ वि_५।६९ ॥  
  
नेत्रकन्धराबाहुसक्थ्यंसभङ्गे चोत्तमम् ॥ वि_५।७० ॥  
  
उभयनेत्रभेदिनं राजा यावज् जीवं बन्धनान् न मुञ्चेत् ॥ वि_५।७१ ॥  
  
तादृशम् एव वा कुर्यात् ॥ वि_५।७२ ॥  
  
एकं बहूनां निघ्नतां प्रत्येकम् उक्ताद् दण्डाद् द्विगुणः ॥ वि_५।७३ ॥  
  
उत्क्रोशन्तम् अनभिधावतां तत्समीपवर्तिनां संसरतां च ॥ वि_५।७४ ॥  
  
सर्वे च पुरुषपीडाकरास् तदुत्थानव्ययं दद्युः ॥ वि_५।७५ ॥  
  
ग्राम्यपशुपीडाकराश् च ॥ वि_५।७६ ॥  
  
गोऽश्वोष्ट्रगजापहार्य् एककरपादः कार्यः ॥ वि_५।७७ ॥  
  
अजाव्यपहार्य् एककरश् च ॥ वि_५।७८ ॥  
  
धान्यापहार्य् एकादशगुणं दण्ड्यः ॥ वि_५।७९ ॥  
  
सस्यापहारी च ॥ वि_५।८० ॥  
  
सुवर्णरजतवस्त्राणां पञ्चाशतस् त्व् अभ्यधिकम् अपहरन् विकरः ॥ वि_५।८१ ॥  
  
तदूनम् एकादशगुणं दण्ड्यः ॥ वि_५।८२ ॥  
  
सूत्रकार्पासगोमयगुडदधिक्षीरतक्रतृणलवणमृद्भस्मपक्षिमत्स्यघृततैलमांसमधुवैदलवेणुमृन्मयलोहभाण्डानाम् अपहर्ता मूल्यात् त्रिगुणं दण्ड्यः ॥ वि_५।८३ ॥  
  
पक्वान्नानां च ॥ वि_५।८४ ॥  
  
पुष्पहरितगुल्मवल्लीलतापर्णानाम् अपहरणे पञ्चकृष्णलम् ॥ वि_५।८५ ॥  
  
शाकमूलफलानां च ॥ वि_५।८६ ॥  
  
रत्नापहार्य् उत्तमसाहसम् ॥ वि_५।८७ ॥  
  
अनुक्तद्रव्याणाम् अपहर्ता मूल्यसमम् ॥ वि_५।८८ ॥  
  
स्तेनाः सर्वम् अपहृतं धनिकस्य दाप्याः ॥ वि_५।८९ ॥  
  
ततस् तेषाम् अभिहितदण्डप्रयोगः ॥ वि_५।९० ॥  
  
येषां देयः पन्थास् तेषाम् अपथदायी कार्षापणपञ्चविंशतिं दण्ड्यः ॥ वि_५।९१ ॥  
  
आसनार्हस्यासनम् अददच् च ॥ वि_५।९२ ॥  
  
पूजार्हम् अपूजयंश् च ॥ वि_५।९३ ॥  
  
प्रातिवेश्यब्राह्मणनिमन्त्रणातिक्रमणे च ॥ वि_५।९४ ॥  
निमन्त्रयित्वा भोजनादायिनश् च ॥ वि_५।९५ ॥  
  
निमन्त्रितस् तथेत्य् उक्त्वा चाभुञ्जानः सुवर्णमाषकम् ॥ वि_५।९६ ॥  
  
निकेतयितुश् च द्विगुणम् अन्नम् ॥ वि_५।९७ ॥  
  
अभक्ष्येण ब्राह्मणस्य दूषयिता षोडश सुवर्णान् ॥ वि_५।९८ ॥  
  
जात्यपहारिणा शतम् ॥ वि_५।९९ ॥  
  
सुरया वध्यः ॥ वि_५।१०० ॥  
  
क्षत्रियं दूषयितुस् तदर्धम् ॥ वि_५।१०१ ॥  
  
वैश्यं दूषयितुस् तदर्धम् अपि ॥ वि_५।१०२ ॥  
  
शूद्रं दूषयितुः प्रथमसाहसम् ॥ वि_५।१०३ ॥  
  
अस्पृश्यः कामकारेण स्पृशन् स्पृश्यं त्रैवर्णिकं वध्यः ॥ वि_५।१०४ ॥  
  
रजस्वलां शिफाभिस् ताडयेत् ॥ वि_५।१०५ ॥  
  
पथ्युद्यानोदकसमीपे ऽप्य् अशुचिकारी पणशतम् ॥ वि_५।१०६ ॥  
  
तच् चापास्यात् ॥ वि_५।१०७ ॥  
  
गृहभूकुड्याद्युपभेत्ता मध्यमसाहसम् ॥ वि_५।१०८ ॥  
  
तच् च योजयेत् ॥ वि_५।१०९ ॥  
  
गृहे पीडाकरं द्रव्यं प्रक्षिपन् पणशतम् ॥ वि_५।११० ॥  
  
साधारणापलापी च ॥ वि_५।१११ ॥  
  
प्रेषितस्याप्रदाता च ॥ वि_५।११२ ॥  
  
पितृपुत्राचार्ययाज्यर्त्विजाम् अन्योन्यापतितत्यागी च ॥ वि_५।११३ ॥  
  
न च तान् जह्यात् ॥ वि_५।११४ ॥  
  
शूद्रप्रव्रजितानां दैवे पित्र्ये भोजकाश् च ॥ वि_५।११५ ॥  
  
अयोग्यकर्मकारी च ॥ वि_५।११६ ॥  
  
समुद्रगृहभेदकश् च ॥ वि_५।११७ ॥  
  
अनियुक्तः शपथकारी ॥ वि_५।११८ ॥  
  
पशूनां पुंस्त्वोपघातकारी ॥ वि_५।११९ ॥  
  
पितापुत्रविरोधे साक्षिणां दशपणो दण्डः ॥ वि_५।१२० ॥  
  
यस् तयोश् चान्तरे स्यात् तस्योत्तमसाहसः ॥ वि_५।१२१ ॥  
  
तुलामानकूटकर्तुश् च ॥ वि_५।१२२ ॥  
  
तदकूटे कूटवादिनश् च ॥ वि_५।१२३ ॥  
  
द्रव्याणां प्रतिरूपविक्रयिकस्य च ॥ वि_५।१२४ ॥  
  
सम्भूय वणिजां पण्यम् अनर्घेणावरुन्धताम् ॥ वि_५।१२५ ॥  
  
प्रत्येकं विक्रीणतां च ॥ वि_५।१२६ ॥  
  
गृहीतमूल्यं यः पण्यं क्रेतुर् नैव दद्यात्, तस्यासौ सोदयं दाप्यः ॥ वि_५।१२७ ॥  
  
राज्ञा च पणशतं दण्ड्यः ॥ वि_५।१२८ ॥  
  
क्रीतम् अक्रीणतो या हानिः सा क्रेतुर् एव स्यात् ॥ वि_५।१२९ ॥  
  
राजनिषिद्धं विक्रीणतस् तदपहारः ॥ वि_५।१३० ॥  
  
तरिकः स्थलजं शुल्कं गृह्णन् दशपणान् दण्ड्यः ॥ वि_५।१३१ ॥  
  
ब्रह्मचारिवानप्रस्थभिक्षुगुर्विणीतीर्थानुसारिणां नाविकः शौल्किकः शुल्कम् आददानश् च ॥ वि_५।१३२ ॥  
  
तच् च तेषां दद्यात् ॥ वि_५।१३३ ॥  
  
द्यूते कूटाक्षदेविनां करच्छेदः ॥ वि_५।१३४ ॥  
  
उपधिदेविनां सन्दंशच्छेदः ॥ वि_५।१३५ ॥  
  
ग्रन्थिभेदकानां च ॥ वि_५।१३६ ॥  
  
उत्क्षेपकानां च करच्छेदः ॥ वि_५।१३७ ॥  
  
दिवा पशूनां वृकाद्युपघाते पाले त्व् अनायति पालदोषः ॥ वि_५।१३८ ॥  
  
विनष्टपशुमूल्यं च स्वामिने दद्यात् ॥ वि_५।१३९ ॥  
  
अननुज्ञातां दुहन् पञ्चविंशतिं कार्षापणान् ॥ वि_५।१४० ॥  
  
महिषी चेत् सस्यनाशं कुर्यात्, तत्पालस् त्व् अष्टौ माषान् दण्ड्यः ॥ वि_५।१४१ ॥  
  
अपालायाः स्वामी ॥ वि_५।१४२ ॥  
  
अश्वस् तूष्ट्रो गर्दभो वा ॥ वि_५।१४३ ॥  
  
गौश् चेत् तदर्धम् ॥ वि_५।१४४ ॥  
  
तदर्धम् अजाविकम् ॥ वि_५।१४५ ॥  
  
भक्षयित्वोपविष्टेषु द्विगुणम् ॥ वि_५।१४६ ॥  
  
सर्वत्र स्वामिने विनष्टसस्यमूल्यं च ॥ वि_५।१४७ ॥  
  
पथि ग्रामे विवीतान्ते न दोषः ॥ वि_५।१४८ ॥  
  
अनावृते च ॥ वि_५।१४९ ॥  
  
अल्पकालम् ॥ वि_५।१५० ॥  
  
उत्सृष्टवृषभसूतिकानां च ॥ वि_५।१५१ ॥  
  
यस् तूत्तमवर्णान् दास्ये नियोजयेत् तस्योत्तमसाहसो दण्डः ॥ वि_५।१५२ ॥  
  
त्यक्तप्रव्रज्यो राज्ञो दास्यं कुर्यात् ॥ वि_५।१५३ ॥  
  
भृतकश् चापूर्णे काले भृतिं त्यजन् सकलम् एव मूल्यं दद्यात् ॥ वि_५।१५४ ॥  
  
जाज्ञे च पणशतं दद्यात् ॥ वि_५।१५५ ॥  
  
तद्दोषेण यद् विनश्येत् तत् स्वामिने ॥ वि_५।१५६ ॥  
  
अन्यत्र दैवोपघातात् ॥ वि_५।१५७ ॥  
  
स्वामी चेत् भृतकम् अपूर्णे काले जह्यात्, तस्य सर्वम् एव मूल्यं दद्यात् ॥ वि_५।१५८ ॥  
  
पणशतं च राजनि ॥ वि_५।१५९ ॥  
  
अन्यत्र भृतकदोशात् ॥ वि_५।१६० ॥  
  
यः कन्यां पूर्वदत्ताम् अन्यस्मै दद्यात्, स चौरवच् छास्यः ॥ वि_५।१६१ ॥  
  
वरदोषं विना ॥ वि_५।१६२ ॥  
  
निर्दोषां परित्यजन् ॥ वि_५।१६३ ॥  
  
पत्नीं च ॥ वि_५।१६४ ॥  
  
अजानानः प्रकाशं यः परद्रव्यं क्रीणीयात्, तत्र तस्य न दोषः ॥ वि_५।१६५ ॥  
  
स्वामी द्रव्यम् आप्नुयात् ॥ वि_५।१६६ ॥  
  
यद्य् अप्रकाशं हीनमूल्यं च क्रीणीयात्, तदा क्रेता विक्रेता च चौरवच् छास्यौ ॥ वि_५।१६७ ॥  
  
गणद्रव्यापहर्ता विवास्यः ॥ वि_५।१६८ ॥  
  
तत्संविदं यश् च लङ्घयेत् ॥ वि_५।१६९ ॥  
  
निक्षेपापहार्यर्थवृद्धिसहितं धनं धनिकस्य दाप्यः ॥ वि_५।१७० ॥  
  
राज्ञा चौरवच् छास्यः ॥ वि_५।१७१ ॥  
  
यश् चानिक्षिप्तं निक्षिप्तम् इति ब्रूयात् ॥ वि_५।१७२ ॥  
  
सीमाभेत्तारम् उत्तमसाहसं दण्डयित्वा पुनः सीमां कारयेत् ॥ वि_५।१७३ ॥  
  
जातिभ्रंशकरस्याभक्ष्यस्य भक्षयिता विवास्यः ॥ वि_५।१७४ ॥  
  
अभक्ष्यस्याविक्रेयस्य विक्रयी देवप्रतिमाभेदकश् चोत्तमसाहसं दण्डनीयः ॥ वि_५।१७५ ॥  
  
भिषङ् मिथ्याचरन्न् उत्तमेषु पुरुषेषु ॥ वि_५।१७६ ॥  
  
मध्यमेषु मध्यमम् ॥ वि_५।१७७ ॥  
  
तिर्यक्षु प्रथमम् ॥ वि_५।१७८ ॥  
  
प्रतिश्रुतस्याप्रदायी तद् दापयित्वा प्रथमसाहसं दण्ड्यः ॥ वि_५।१७९ ॥  
  
कूटसाक्षिणां सर्वस्वापहारः कार्यः ॥ वि_५।१८० ॥  
  
उत्कोचोपजीविनां सभ्यानां च ॥ वि_५।१८१ ॥  
  
गोचर्ममात्राधिकां भुवम् अन्यस्याधीकृतां तस्माद् अनिर्मोच्यान्यस्य यः प्रयच्छेत् स वध्यः ॥ वि_५।१८२ ॥  
  
ऊनां चेत् षोडश सुवर्णान् दण्ड्यः ॥ वि_५।१८३ ॥  
  
     एको ऽश्नीयाद् यद् उत्पन्नं नरः संवत्सरं फलम्  ।  
     गोचर्ममात्रा सा क्षोणी स्तोका वा यदि वा बहु  ॥ वि_५।१८४ ॥  
  
     ययोर् निक्षिप्त आधिस् तौ विवदेतां यदा नरौ  ।  
     यस्य भुक्तिः फलं तस्य बलात् कारं विना कृता  ॥ वि_५।१८५ ॥  
  
     सागमेन तु भोगेन भुक्तं सम्यग् यदा तु यत्  ।  
     आहर्ता लभते तत्र नापहार्यं तु तत् क्वचित्  ॥ वि_५।१८६ ॥  
  
     पित्रा भुक्तं तु यद् द्रव्यं भुक्त्याचारेण धर्मतः  ।  
     तस्मिन् प्रेते न वाच्यो ऽसौ भुक्त्या प्राप्तं हि तस्य तत्  ॥ वि_५।१८७ ॥  
  
     त्रिभिर् एव तु या भुक्ता पुरुषैर् भूर् यथाविधि  ।  
     लेख्याभावे ऽपि तां तत्र चतुर्थः समवाप्नुयात्  ॥ वि_५।१८८ ॥  
  
     नखिनां शृङ्गिणां चैव दंष्ट्रिणाम् आततायिनाम्  ।  
     हस्त्यश्वानां तथान्येषां वधे हन्ता न दोषभाक्  ॥ वि_५।१८९ ॥  
  
     गुरुं वा बालवृद्धौ वा ब्राह्मणं वा बहुश्रुतम्  ।  
     आततायिनम् आयान्तं हन्याद् एवाविचारयन्  ॥ वि_५।१९० ॥  
  
     नाततायिवधे दोषो हन्तुर् भवति कश्चन  ।  
     प्रकाशं वाप्रकाशं वा मन्युस् तन् मन्युम् ऋच्छति  ॥ वि_५।१९१ ॥  
  
     उद्यतासिविषाग्निं च शापोद्यतकरं तथा  ।  
     आथर्वणेन हन्तारं पिशुनं चैव राजसु  ॥ वि_५।१९२ ॥  
  
     भार्यातिक्रमिणं चैव विद्यात् सप्ताततायिनः  ।  
     यशोवित्तहरान् अन्यान् आहुर् धर्मार्थहारकान्  ॥ वि_५।१९३ ॥  
  
     उद्देशतस् ते कथितो धरे दण्डविधिर् मया  ।  
     सर्वेषाम् अपराधानां विस्तराद् अतिविस्तरः  ॥ वि_५।१९४ ॥  
  
     अपराधेषु चान्येसु ज्ञात्वा जातिं धनं वयः  ।  
     दण्डं प्रकल्पयेद् राजा सम्मन्त्र्य ब्राह्मणैः सह  ॥ वि_५।१९५ ॥  
  
     दण्ड्यं प्रमोचयन् दण्ड्याद् द्विगुणं दण्डम् आवहेत्  ।  
     नियुक्तश् चाप्य् अदण्ड्यानां दण्डकारी नराधमः  ॥ वि_५।१९६ ॥  
  
     यस्य चौरः पुरे नास्ति नान्यस्त्रीगो न दुष्टवाक्  ।  
     न साहसिकदण्डघ्नौ स राजा शक्रलोकभाक्  ॥ वि_५।१९७ ॥  
  
  
  
वि_६  
  
अथोत्तमर्णो ऽधमर्णाद् यथादत्तम् अर्थं गृह्णीयात् ॥ वि_६।१ ॥  
  
द्विकं त्रिकं चतुष्कं पञ्चकं च शतं वर्णानुक्रमेण प्रतिमासम् ॥ वि_६।२ ॥  
  
सर्वे वर्णा वा स्वप्रतिपन्नां वृद्धिं दद्युः ॥ वि_६।३ ॥  
  
अकृताम् अपि वत्सरातिक्रमेण यथाविहितम् ॥ वि_६।४ ॥  
  
आध्युपभोगे वृद्ध्यभावः ॥ वि_६।५ ॥  
  
दैवराजोपघाताद् ऋते विनष्टम् आधिम् उत्तमर्णो दद्यात् ॥ वि_६।६ ॥  
  
अन्तवृद्धौ प्रविष्टायाम् अपि ॥ वि_६।७ ॥  
  
न स्थावरम् आधिम् ऋते वचनात् ॥ वि_६।८ ॥  
  
गृहीतधनप्रवेशार्थम् एव यत् स्थावरं दत्तं तत् गृहीतधनप्रवेशे दद्यात् ॥ वि_६।९ ॥  
  
दीयमानं प्रयुक्तम् अर्थम् उत्तमर्णस्यागृह्णतस् ततः परं न वर्धते ॥ वि_६।१० ॥  
  
हिरण्यस्य परा वृद्धिर् द्विगुणा ॥ वि_६।११ ॥  
  
धान्यस्य त्रिगुणा ॥ वि_६।१२ ॥  
  
वस्त्रस्य चतुर्गुणा ॥ वि_६।१३ ॥  
  
रसस्याष्टगुणा ॥ वि_६।१४ ॥  
  
सन्ततिः स्त्रीपशूनाम् ॥ वि_६।१५ ॥  
  
किण्वकार्पाससूत्रचर्मायुधेष्टकाङ्गराणाम् अक्षया ॥ वि_६।१६ ॥  
  
अनुक्तानां द्विगुणा ॥ वि_६।१७ ॥  
  
प्रयुक्तम् अर्थं यथा कथञ्चित् साधयन् न राज्ञो वाच्यः स्यात् ॥ वि_६।१८ ॥  
  
साध्यमानश् चेद् राजानम् अभिगच्छेत् तत्समं दण्ड्यः ॥ वि_६।१९ ॥  
  
उत्तमर्णश् चेद् राजानम् इयात्, तद्विभावितो ऽधमर्णो राज्ञे धनदशभागसम्मितं दण्डं दद्यात् ॥ वि_६।२० ॥  
  
प्राप्तार्थश् चोत्तमर्णो विंशतितमम् अंशम् ॥ वि_६।२१ ॥  
  
सर्वापलाप्य् एकदेशविभावितो ऽपि सर्वं दद्यात् ॥ वि_६।२२ ॥  
  
तस्य च भावनास् तिस्रो भवन्ति लिखितं साक्षिणः समयक्रिया च ॥ वि_६।२३ ॥  
  
ससाक्षिकम् आप्तं ससाक्षिकम् एव दद्यात् ॥ वि_६।२४ ॥  
  
लिख्तार्थे प्रविष्टे लिखितं पाटयेत् ॥ वि_६।२५ ॥  
  
असमग्रदाने लेख्यासन्निधाने चोत्तमर्णः स्वलिखितं दद्यात् ॥ वि_६।२६ ॥  
  
धनग्राहिणि प्रेते प्रेव्रजिते द्विदशाः समाः प्रवसिते वा तत्पुत्रपौत्रैर् धनं देयम् ॥ वि_६।२७ ॥  
  
नातः परम् अनिच्छुभिः ॥ वि_६।२८ ॥  
  
सपुत्रस्य वाप्य् अपुत्रस्य वा रिक्थग्राही ऋणं दद्यात् ॥ वि_६।२९ ॥  
  
निर्धनस्य स्त्रीग्राही ॥ वि_६।३० ॥  
  
न स्त्री पतिपुत्रकृतम् ॥ वि_६।३१ ॥  
  
न स्त्रीकृतं पतिपुत्रौ ॥ वि_६।३२ ॥  
  
न पिता पुत्रकृतम् ॥ वि_६।३३ ॥  
  
अविभक्तैः कृतम् ऋणं यस् तिष्ठेत् स दद्यात् ॥ वि_६।३४ ॥  
  
पैतृकम् ऋणम् अविभक्तानां भ्रातॄणां च ॥ वि_६।३५ ॥  
  
विभक्ताश् च दायानुरूपम् अंशम् ॥ वि_६।३६ ॥  
  
गोपशौण्डिकशैलूषरजकव्याधस्त्रीणां पतिर् दद्यात् ॥ वि_६।३७ ॥  
  
वाक्प्रतिपन्नं नादेयं कस्यचित् ॥ वि_६।३८ ॥  
  
कुटुम्बार्थे कृतं च ॥ वि_६।३९ ॥  
  
     यो गृहीत्वा ऋणं सर्वं श्वो दास्यामीति सामकम्  ।  
     न दद्याल् लोभतः पश्चात् तथा वृद्धिम् अवाप्नुयात्  ॥ वि_६।४० ॥  
  
     दर्शने प्रत्यये दाने प्रातिभाव्यं विधीयते  ।  
     आद्यौ तु वितथे दाप्याव् इतरस्य सुता अपि  ॥ वि_६ ४१ ॥  
  
     बहवश् चेत् प्रतिभुवो दद्युस् ते ऽर्थं यथाकृतम्  ।  
     अर्थे ऽविशेषिते त्व् एषु धनिकच्छन्दतः क्रिया  ॥ वि_६ ४२ ॥  
  
     यम् अर्थं प्रतिभूर् दद्याद् धनिकेनोपपीडितः  ।  
     ऋणिकस् तं प्रतिभुवे द्विगुणं दातुम् अर्हति  ॥ वि_६ ४३ ॥  
  
  
  
वि_७  
  
अथ लेख्यं त्रिविधम् ॥ वि_७।१ ॥  
  
राजसाक्षिकं ससाक्षिकम् असाक्षिकं च ॥ वि_७।२ ॥  
  
राजाधिकरणे तन्नियुक्तकायस्थकृतं तदध्यक्षकरचिह्नितं राजसाक्षिकम् ॥ वि_७।३ ॥  
  
यत्र क्वचन येन केनचिल् लिखितं साक्षिभिः स्वहस्तचिह्नितं ससाक्षिकम् ॥ वि_७।४ ॥  
  
स्वहस्तलिखितम् असाक्षिकम् ॥ वि_७।५ ॥  
  
तत् बलात् कारितम् अप्रमाणम् ॥ वि_७।६ ॥  
  
उपधिकृतानि सर्वाण्य् एव ॥ वि_७।७ ॥  
  
दूषितकर्मदुष्टसाक्ष्यङ्कितं ससाक्षिकम् अपि ॥ वि_७।८ ॥  
  
तादृग्विधेन लेखकेन लिखितं च ॥ वि_७।९ ॥  
  
स्त्रीबालास्वतन्त्रमत्तोन्मत्तभीतताडितकृतं च ॥ वि_७।१० ॥  
  
देशाचाराविरुद्धं व्यक्ताधिकृतलक्षणम् अलुप्तप्रक्रमाक्षरं प्रमाणम् ॥ वि_७।११ ॥  
  
     वर्णैश् च तत्कृतैश् चिह्नैः पत्रैर् एव च युक्तिभिः  ।  
     सन्दिग्धं साधयेल् लेख्यं तद्युक्तिप्रतिरूपितैः  ॥ वि_७।१२ ॥  
  
     यत्र+ऋणी धनिको वापि साक्षी वा लेखको ऽपि वा  ।  
     म्रियते तत्र तल्लेख्यं तत्स्वहस्तैः प्रसाधयेत्  ॥ वि_७।१३ ॥  
  
  
  
वि_८  
  
अथासाक्षिणः ॥ वि_८।१ ॥  
  
न राजश्रोत्रियप्रव्रजितकितवतस्करपराधीनस्त्रीबालसाहसिकातिवृद्धमत्तोन्मताभिशस्तपतितक्षुत्तृष्णार्तव्यसनिरागान्धाः ॥ वि_८।२ ॥  
  
रिपुमित्रार्थसम्बन्धिविकर्मदृष्टदोषसहायाश् च ॥ वि_८।३ ॥  
  
अनिर्दिष्टस् तु साक्षित्वे यश् चोपेत्य ब्रूयात् ॥ वि_८।४ ॥  
  
एकश् चासाक्षी ॥ वि_८।५ ॥  
  
स्तेयसाहसवाग्दण्डपारुष्यसङ्ग्रहणेषु साक्षिणो न परीक्ष्याः ॥ वि_८।६ ॥  
  
अथ साक्षिणः ॥ वि_८।७ ॥  
  
कुलजा वृत्तवित्तसम्पन्ना यज्वानस् तपस्विनः पुत्रिणो धर्मज्ञा अधीयानाः सत्यवन्तस् त्रैविद्यवृद्धाश् च ॥ वि_८।८ ॥  
  
अभिहितगुणसम्पन्न उभयानुमत एको ऽपि ॥ वि_८।९ ॥  
  
द्वयोर् विवदमानयोर् यस्य पूर्ववादस् तस्य साक्षिणः प्रष्टव्याः ॥ वि_८।१० ॥  
  
आधर्यं कार्यवशाद् यत्र पूर्वपक्षस्य भवेत् तत्र प्रतिवादिनो ऽपि ॥ वि_८।११ ॥  
  
उद्दिष्टसाक्षिणि मृते देशान्तरगते च तदभिहितश्रोतारः प्रमाणम् ॥ वि_८।१२ ॥  
  
समक्षदर्शनात् साक्षी श्रवणाद् वा ॥ वि_८।१३ ॥  
  
साक्षिणश् च सत्येन पूयन्ते ॥ वि_८।१४ ॥  
  
वर्णिनां यत्र वधस् तत्रानृतेन ॥ वि_८।१५ ॥  
  
तत्पावनाय कूश्माण्डीभिर् द्विजो ऽग्निं घृतेन जुहुयात् ॥ वि_८।१६ ॥  
  
शूद्र एकाहिकम् गोदशकस्य ग्रासं दद्यात् ॥ वि_८।१७ ॥  
  
स्वभावविकृतौ मुखवर्णविनाशे ऽसम्बद्धप्रलापे च कूटसाक्षिणं विद्यात् ॥ वि_८।१८ ॥  
  
साक्षिणश् चाहूय आदित्योदये कृतशपथान् पृच्छेत् ॥ वि_८।१९ ॥  
  
ब्रूहीति ब्राह्मणं पृच्छेत् ॥ वि_८।२० ॥  
  
सत्यं ब्रूहीति राजन्यम् ॥ वि_८।२१ ॥  
  
गोबीजकाञ्चनैर् वैश्यम् ॥ वि_८।२२ ॥  
  
सर्वमहापातकैस् तु शूद्रम् ॥ वि_८।२३ ॥  
  
साक्षिणश् च श्रावयेत् ॥ वि_८।२४ ॥  
  
ये महापातकिनां लोका ये चोपपातकिनां ते कूटसाक्षिणाम् अपि ॥ वि_८।२५ ॥  
  
जननमरणान्तरे कृतसुकृतहानिश् च ॥ वि_८।२६ ॥  
  
सत्येनादित्यस् तपति ॥ वि_८।२७ ॥  
  
सत्येन भाति चन्द्रमाः ॥ वि_८।२८ ॥  
  
सत्येन वाति पवनः ॥ वि_८।२९ ॥  
  
सत्येन भूर् धारयति ॥ वि_८।३० ॥  
  
सत्येनापस् तिष्ठन्ति ॥ वि_८।३१ ॥  
  
सत्येनाग्निः ॥ वि_८।३२ ॥  
  
खं च सत्येन ॥ वि_८।३३ ॥  
  
सत्येन देवाः ॥ वि_८।३४ ॥  
  
सत्येन यज्ञाः ॥ वि_८।३५ ॥  
  
     अश्वमेधसहस्रं च सत्यं च तुलया धृतम्  ।  
     अश्वमेधसहस्राद् धि सत्यम् एव विशिष्यते  ॥ वि_८।३६ ॥  
  
     जानन्तो ऽपि हि ये साक्ष्ये तूष्णीम्भूता उदासते  ।  
     ते कूटसाक्षिणां पापैस् तुल्या दण्डेन चाप्य् अथ  ॥ वि_८।३७ ॥  
  
     एवं हि साक्षिणः पृच्छेद् वर्णानुक्रमतो नृपः  ॥ वि_८।३८ ॥  
  
     यस्योचुः साक्षिणः सत्यां प्रतिज्ञां स जयी भवेत्  ।  
     अन्यथा वादिनो यस्य ध्रुवस् तस्य पराजयः  ॥ वि_८।३९ ॥  
  
     बहुत्वं प्रतिगृह्णीयात् साक्षिद्वैधे नराधिपः  ।  
     समेषु च गुणोत्कृष्टान् गुणिद्वैधे द्विजोत्तमान्  ॥ वि_८।४० ॥  
  
     यस्मिन् यस्मिन् विवादे तु कूटसाक्ष्य् अनृतं वदेत्  ।  
     तत्तत्कार्यं निवर्तेत कृतं चाप्य् अकृतं भवेत्  ॥ वि_८।४१ ॥  
  
  
  
वि_९  
  
अथ समयक्रिया ॥ वि_९।१ ॥  
  
राजद्रोहसाहसेषु यथाकामम् ॥ वि_९।२ ॥  
  
निक्षेपस्तेयेष्व् अर्थप्रमाणं ॥ वि_९।३ ॥  
  
सर्वेष्व् एवार्थजातेषु मूल्यं कनकं कल्पयेत् ॥ वि_९।४ ॥  
  
तत्र कृष्णलोने शूद्रं दूर्वाकरं शापयेत् ॥ वि_९।५ ॥  
  
द्विकृष्णलोने तिलकरम् ॥ वि_९।६ ॥  
  
त्रिकृष्णलोने रजतकरम् ॥ वि_९।७ ॥  
  
चतुःकृष्णलोने सुवर्णकरम् ॥ वि_९।८ ॥  
  
पञ्चकृष्णलोने सीरोद्धृतमहीकरम् ॥ वि_९।९ ॥  
  
सुवर्णार्धोने कोशो देयः शूद्रस्य ॥ वि_९।१० ॥  
  
ततः परं यथार्हं धटाग्न्युदकविषाणाम् अन्यतमम् ॥ वि_९।११ ॥  
  
द्विगुणे ऽर्थे यथाभिहिताः समयक्रिया वैश्यस्य ॥ वि_९।१२ ॥  
त्रिगुणे राजन्यस्य ॥ वि_९।१३ ॥  
  
कोशवर्जं चतुर्गुणे ब्राह्मणस्य ॥ वि_९।१४ ॥  
  
न ब्राह्मणस्य कोशं दद्यात् ॥ वि_९।१५ ॥  
  
अन्यत्रागामिकालसमयनिबन्धनक्रियातः ॥ वि_९।१६ ॥  
  
कोशस्थाने ब्राह्मणं सीतोद्धृतमहीकरम् एव शापयेत् ॥ वि_९।१७ ॥  
  
प्राग्दृष्टदोषे स्वल्पे ऽप्य् अर्थे दिव्यानाम् अन्यतमम् एव कारयेत् ॥ वि_९।१८ ॥  
  
सत्सु विदितं सच् चरितं न महत्य् अर्थे ऽपि ॥ वि_९।१९ ॥  
  
अभियोक्ता वर्तयेच् छीर्षम् ॥ वि_९।२० ॥  
  
अभियुक्तश् च दिव्यं कुर्यात् ॥ वि_९।२१ ॥  
  
राजद्रोहसाहसेषु विनापि शीर्षवर्तनात् ॥ वि_९।२२ ॥  
  
स्त्रीब्राह्मणविकलासमर्थरोगिणां तुला देया ॥ वि_९।२३ ॥  
  
सा च न वाति वायौ ॥ वि_९।२४ ॥  
  
न कुष्ठ्यसमर्थलोहकाराणाम् अग्निर् देयः ॥ वि_९।२५ ॥  
  
शरद्ग्रीष्मयोश् च ॥ वि_९।२६ ॥  
  
न कुष्ठिपैत्तिकब्राह्मणानां विषं देयम् ॥ वि_९।२७ ॥  
  
प्रावृषि च ॥ वि_९।२८ ॥  
  
न श्लेष्मव्याध्यर्दितानां भीरूणां श्वासकासिनाम् अम्बुजीविनां चोदकम् ॥ वि_९।२९ ॥  
  
हेमन्तशिशिरयोश् च ॥ वि_९।३० ॥  
  
न नास्तिकेभ्यः कोशो देयः ॥ वि_९।३१ ॥  
  
न देशे व्याधिमरकोपसृष्टे चे ॥ वि_९।३२ ॥  
  
     सचैलस्नातम् आहूय सूर्योदय उपोषितम्  ।  
     कारयेत् सर्वदिव्यानि देवब्राह्मणसन्निधौ  ॥ वि_९।३३ ॥  
  
  
  
वि_१०  
  
अथ धटः ॥ वि_१०।१ ॥  
  
चतुर्हस्तोच्छ्रितो द्विहस्तायतः ॥ वि_१०।२ ॥  
तत्र सारवृक्षोद्भवा पञ्चहस्तायतोभयतःशिक्या तुला ॥ वि_१०।३ ॥  
  
तां च सुवर्णकारकांस्यकाराणाम् अन्यतमो बिभृयात् ॥ वि_१०।४ ॥  
  
तत्र चैकस्मिन् शिक्ये पुरुषं दिव्यकारिणम् आरोपयेत्, द्वितीये प्रतिमानं शिलादि ॥ वि_१०।५ ॥  
  
प्रतिमानपुरुषौ समधृतौ सुचिह्नितौ कृत्वा पुरुषम् अवतारयेत् ॥ वि_१०।६ ॥  
  
धटं च समयेन गृह्णीयात् ॥ वि_१०।७ ॥  
  
तुलाधारं च ॥ वि_१०।८ ॥  
  
     ब्रह्मघ्नां ये स्मृता लोका ये लोकाः कूटसाक्षिणाम्  ।  
     तुलाधारस्य ते लोकास् तुलां धारयतो मृषा  ॥ वि_१०।९ ॥  
  
     धर्मपर्यायवचनैर् धट इत्य् अभिधीयसे  ।  
     त्वम् एव धट जानीषे न विदुर् यानि मानुषाः  ॥ वि_१०।१० ॥  
  
     व्यवहाराभिशस्तो ऽयं मानुषस् तोल्यते त्वयि  ।  
     तद् एनं संशयाद् अस्माद् धर्मतस् त्रातुम् अर्हसि  ॥ वि_१०।११ ॥  
  
     ततस् त्व् आरोपयेच् छिक्ये भूय एवाथ तं नरम्  ।  
     तुलितो यदि वर्धेत ततः शुद्धः स धर्मतः  ॥ वि_१०।१२ ॥  
  
     शिक्यच्छेदाक्षभङ्गेषु भूयस् त्व् आरोपयेन् नरम्  ।  
     एवं निःसंशयं ज्ञानं यतो भवति निर्णयः  ॥ वि_१०।१३ ॥  
  
  
  
वि_११  
  
अथाग्निः ॥ वि_११।१ ॥  
  
षोडशाङ्गुलं तावद् अन्तरं मण्डलसप्तकं कुर्यात् ॥ वि_११।२ ॥  
  
ततः प्राङ्मुखस्य प्रसारितभुजद्वयस्य सप्ताश्वत्थपत्राणि करयोर् दद्यात् ॥ वि_११।३ ॥  
  
तानि च करद्वयसहितानि सूत्रेण वेष्टयेत् ॥ वि_११।४ ॥  
  
ततस् तत्राग्निवर्णं लोहपिण्डं पञ्चाशत्पलिकं समं न्यसेत् ॥ वि_११।५ ॥  
  
तम् आदाय नातिद्रुतं नातिविलम्बितं मण्डलेषु पादन्यासं कुर्वन् व्रजेत् ॥ वि_११।६ ॥  
  
ततः सप्तमं मण्डलम् अतीत्य भूमौ लोहपिण्डं जह्यात् ॥ वि_११।७ ॥  
  
     यो हस्तयोः क्वचिद् दग्धस् तम् अशुद्धं विनिर्दिषेत्  ।  
     न दग्धः सर्वथा यस् तु स विशुद्धो भवेन् नरः  ॥ वि_११।८ ॥  
  
     भयाद् वा पातयेद् यस् तु दग्धो वा न विभाव्यते  ।  
     पुनस् तं हारयेल् लोहं समयस्याविशोधनात्  ॥ वि_११।९ ॥  
  
     करौ विमृदितव्रीहेस् तस्यादाव् एव लक्षयेत्  ।  
     अभिमन्त्र्यास्य करयोर् लोहपिण्डं ततो न्यसेत्  ॥ वि_११।१० ॥  
  
     त्वम् अग्ने सर्वभूतानाम् अन्तश् चरसि साक्षिवत्  ।  
     त्वम् एवाग्ने विजानीषे न विदुर् यानि मानवाः  ॥ वि_११।११ ॥  
  
      व्यवहाराभिशस्तो ऽयं मानुषः शुद्धिम् इच्छति  ।  
     तद् एनं संशयाद् अस्माद् धर्मतस् त्रातुम् अर्हसि  ॥ वि_११।१२ ॥  
  
  
  
वि_१२  
  
अथोदकम् ॥ वि_१२।१ ॥  
  
पङ्कशैवालदुष्टग्राहमत्स्यजलौकादिवर्जिते ऽम्भसि ॥ वि_१२।२ ॥  
  
तत्र ॥।नाभिमग्नस्यारोगद्वेषिणः पुरुषस्यान्यस्य जानुनी गृहीत्वाभिमन्त्रितम् अम्भः प्रविशेत् ॥ वि_१२।३ ॥  
  
तत्समकालं च नातिक्रूरमृदुना धनुषा पुरुषो ऽपरः शरक्षेपं कुर्यात् ॥ वि_१२।४ ॥  
  
तं चापरः पुरुषो जवेन शरम् आनयेत् ॥ वि_१२।५ ॥  
  
     तन्मध्ये यो न दृश्येत स शुद्धः परिकीर्तितः  ।  
     अन्यथा ह्य् अविशुद्धः स्याद् एकाङ्गस्यापि दर्शने  ॥ वि_१२।६ ॥  
  
     त्वम् अम्भः सर्वभूतानाम् अन्तश् चरसि साक्षिवत्  ।  
     त्वम् एवाम्भो विजानीषे न विदुर् यानि मानुषाः  ॥ वि_१२।७ ॥  
  
     व्यवहाराभिशतो ऽयं मानुषस् त्वयि मज्जति  ।  
     तद् एनं संशयाद् अस्माद् धर्मतस् त्रातुम् अर्हसि  ॥ वि_१२।८ ॥  
  
  
  
वि_१३  
  
अथ विषम् ॥ वि_१३।१ ॥  
  
विषान्य् अदेयानि सार्वाणि ॥ वि_१३।२ ॥  
  
ऋते हिमाचलोद्भवात् शार्ङ्गात् ॥ वि_१३।३ ॥  
  
तस्य च यवसप्तकं घृतप्लुतम् अभिशस्ताय दद्यात् ॥ वि_१३।४ ॥  
  
     विषं वेगक्लमापेतं सुखेन यदि जीर्यते  ।  
     विशुद्धं तम् इति ज्ञात्वा दिवसान्ते विसर्जयेत्  ॥ वि_१३।५ ॥  
  
     विषत्वाद् विषमत्वाच् च क्रूरं त्वं सर्वदेहिनाम्  ।  
     त्वम् एव विष जानीषे न विदुर् यानि मानुषाः  ॥ वि_१३।६ ॥  
  
     व्यवहाराभिशस्तो ऽयं मानुषः शुद्धिम् इच्छति  ।  
     तद् एनं संशयाद् अस्माद् धर्मतस् त्रातुम् अर्हसि  ॥ वि_१३।७ ॥  
  
  
  
वि_१४  
  
अथ कोशः ॥ वि_१४।१ ॥  
  
उग्रान् देवान् समभ्यर्च्य तत्स्नानोदकात् प्रसृतित्रयं पिबेत् ॥ वि_१४।२ ॥  
  
इदं मया न कृतम् इति वदन् स्थापितदेवताभिमुखः ॥ वि_१४।३ ॥  
  
     यस्य पश्येद् द्विसप्ताहात् त्रिसप्ताहाद् अथापि वा  ।  
     रोगो ऽग्निर् ज्ञातिमरणं राजातङ्कं अथापि वा  ॥ वि_१४।४ ॥  
  
     तम् अशुद्धं विजानीयात् तथा शुद्धं विपर्यये  ।  
     दिव्ये च शुद्धं पुरुषं सत् कुर्याद् धार्मिको नृपः  ॥ वि_१४।५ ॥  
  
  
  
वि_१५  
  
अथ द्वादश पुत्रा भवन्ति ॥ वि_१५।१ ॥  
  
स्वक्षेत्रे संस्कृतायाम् उत्पादितः स्वयम् औरसः प्रथमः ॥ वि_१५।२ ॥  
  
नियुक्तायां सपिण्डेनोत्तमवर्णेन वोत्पादितः क्षेत्रजो द्वितीयः ॥ वि_१५।३ ॥  
  
पुत्रीकापुत्रस् तृतीयः ॥ वि_१५।४ ॥  
  
यस् त्व् अस्याः पुत्रः स मे पुत्रो भवेद् इति या पित्रा दत्ता सा पुत्रिका ॥ वि_१५।५ ॥  
  
पुत्रिकाविधिं विनापि प्रतिपादिता भ्रातृविहीना पुत्रिकैव ॥ वि_१५।६ ॥  
  
पौनर्भवश् चतुर्थः ॥ वि_१५।७ ॥  
  
अक्षता भूयः संस्कृता पुनर्भूः ॥ वि_१५।८ ॥  
  
भूयस् त्व् असंस्कृतापि परपूर्वा ॥ वि_१५।९ ॥  
  
कानीनः पञ्चमः ॥ वि_१५।१० ॥  
  
पितृगृहे असंस्कृतयैवोत्पादितः ॥ वि_१५।११ ॥  
  
स च पाणिग्राहस्य ॥ वि_१५।१२ ॥  
  
गृहे च गूढोत्पन्नः षष्ठः ॥ वि_१५।१३ ॥  
  
यस्य तल्पजस् तस्यासौ ॥ वि_१५।१४ ॥  
  
सहोढः सप्तमः ॥ वि_१५।१५ ॥  
  
या गर्भिणी संस्क्रियते तस्याः पुत्रः ॥ वि_१५।१६ ॥  
  
स च पाणिग्राहस्य ॥ वि_१५।१७ ॥  
  
दत्तकश् चाष्टमः ॥ वि_१५।१८ ॥  
  
स च मातापितृभ्यां यस्य दत्तः ॥ वि_१५।१९ ॥  
  
क्रीतश् च नवमः ॥ वि_१५।२० ॥  
  
स च येन क्रीतः ॥ वि_१५।२१ ॥  
  
स्वयम् उपगतो दशमः ॥ वि_१५।२२ ॥  
  
स च यस्योपगतः ॥ वि_१५।२३ ॥  
  
अपविद्धस् त्व् एकादशः ॥ वि_१५।२४ ॥  
  
पित्रा मात्रा च परित्यक्तः ॥ वि_१५।२५ ॥  
  
स च येन गृहीतः ॥ वि_१५।२६ ॥  
  
यत्र क्वचनोत्पादितश् च द्वादशः ॥ वि_१५।२७ ॥  
  
एतेषां पूर्वः पूर्वः श्रेयान् ॥ वि_१५।२८ ॥  
  
स एव दायहरः ॥ वि_१५।२९ ॥  
स चान्यान् बिभृयात् ॥ वि_१५।३० ॥  
  
अनूढानां स्ववित्तानुरूपेण संस्कारं कुर्यात् ॥ वि_१५।३१ ॥  
  
पतितक्लीबाचिकित्स्यरोगविकलास् त्व् अभागहारिणः ॥ वि_१५।३२ ॥  
  
रिक्थग्राहिभिस् ते भर्तव्याः ॥ वि_१५।३३ ॥  
  
तेषां चौरसाः पुत्रा भागहारिणः ॥ वि_१५।३४ ॥  
  
न तु पतितस्य ॥ वि_१५।३५ ॥  
  
पतनीये कर्मणि कृते त्व् अनन्तरोत्पन्नाः ॥ वि_१५।३६ ॥  
  
प्रतिलोमासु स्त्रीषु चोत्पन्नाश् चाभागिनः ॥ वि_१५।३७ ॥  
  
तत्पुत्राः पैतामहे ऽप्य् अर्थे ॥ वि_१५।३८ ॥  
  
अंशग्राहिभिस् ते भरणीयाः ॥ वि_१५।३९ ॥  
  
यश् चार्थहरः स पिण्डदायी ॥ वि_१५।४० ॥  
  
एकोढानाम् अप्य् एकस्याः पुत्रः सर्वासां पुत्र एव ॥ वि_१५।४१ ॥  
  
भ्रातॄणाम् एकजातानां च ॥ वि_१५।४२ ॥  
  
पुत्रः पितृवित्तालाभे ऽपि पिण्डं दद्यात् ॥ वि_१५।४३ ॥  
  
     पुन्नाम्नो नरकाद् यस्मात् पितरं त्रायते सुतः  ।  
     तस्मात् पुत्त्र इति प्रोक्तः स्वयम् एव स्वयम्भुवा  ॥ वि_१५।४४ ॥  
  
     ऋणम् अस्मिन् सन्नयत्य् अमृतत्वं च गच्छति  ।  
     पिता पुत्रस्य जातस्य पश्येच् चेज् जीवतो मुखम्  ॥ वि_१५।४५ ॥  
  
     पुत्रेण लोकान् जयति पौत्रेणानन्त्यम् अश्नुते  ।  
     अथ पुत्रस्य पौत्रेण ब्रध्नस्याप्नोति विष्टपम्  ॥ वि_१५।४६ ॥  
  
     पौत्रदौहित्रयोर् लोके विशेषो नोपपद्यते  ।  
     दौहित्रो ऽपि ह्य् अपुत्रं तं सन्तारयति पौत्रवत्  ॥ वि_१५।४७ ॥  
  
  
  
वि_१६  
  
समानवर्णासु पुत्राः सवर्णा भवन्ति ॥ वि_१६।१ ॥  
  
अनुलोमासु मातृसवर्णाः ॥ वि_१६।२ ॥  
  
प्रतिलोमास्व् आर्यविगर्हिताः ॥ वि_१६।३ ॥  
  
तत्र वैश्यापुत्रः शूद्रेणायोगवः ॥ वि_१६।४ ॥  
  
पुल्कसमागधौ क्षत्रियापुत्रौ वैश्यशूद्राभ्याम् ॥ वि_१६।५ ॥  
  
चण्डालवैदेहकसूताश् च ब्राह्मणीपुत्राः शूद्रविट्क्षत्रियैः ॥ वि_१६।६ ॥  
  
सङ्करसङ्कराश् चासङ्ख्येयाः ॥ वि_१६।७ ॥  
  
रङ्गावतरणम् आयोगवानाम् ॥ वि_१६।८ ॥  
  
व्याधता पुल्कसानाम् ॥ वि_१६।९ ॥  
स्तुतिक्रिया मागधानाम् ॥ वि_१६।१० ॥  
  
वध्यघातित्वं चण्डालानाम् ॥ वि_१६।११ ॥  
  
स्त्रीरक्सा तज्जीवनं च वैदेहकानाम् ॥ वि_१६।१२ ॥  
  
अश्वसारथ्यं सूतानाम् ॥ वि_१६।१३ ॥  
  
चण्डालानां बहिर् ग्रामनिवसनं मृतचैलधारणम् इति विशेषः ॥ वि_१६।१४ ॥  
  
सर्वेषां च समानजातिभिर् विवाहः ॥ वि_१६।१५ ॥  
  
स्वपितृवित्तानुहरणं च ॥ वि_१६।१६ ॥  
  
     सङ्करे जातयस् त्व् एताः पितृमातृप्रदर्शिताः  ।  
     प्रच्छन्ना वा प्रकाशा वा वेदितव्याः स्वकर्मभिः  ॥ वि_१६।१७ ॥  
  
     ब्राह्मणार्थे गवार्थे वा देहत्यागो ऽनुपस्कृतः  ।  
     स्त्रीबालाद्यवपत्तौ च बाह्यानां सिद्धिकारणम्  ॥ वि_१६।१८ ॥  
  
  
  
वि_१७  
  
पिता चेत् पुत्रान् विभजेत् तस्य स्वेच्छा स्वयम् उपार्जिते ऽर्थे ॥ वि_१७।१ ॥  
  
पैतामहे त्व् अर्थे पितृपुत्रयोस् तुल्यं स्वामित्वम् ॥ वि_१७।२ ॥  
  
पितृविभक्ता विभागानन्तरोत्पन्नस्य भागं दद्युः ॥ वि_१७।३ ॥  
  
अपुत्रधनं पत्न्यभिगामि ॥ वि_१७।४ ॥  
  
तदभावे दुहितृगामि ॥ वि_१७।५ ॥  
  
तदभावे पितृगामि ॥ वि_१७।६ ॥  
  
तदभावे मातृगामि ॥ वि_१७।७ ॥  
  
तदभावे भ्रातृगामि ॥ वि_१७।८ ॥  
  
तदभावे भ्रातृपुत्रगामि ॥ वि_१७।९ ॥  
  
तदभावे बन्धुगामि ॥ वि_१७।१० ॥  
  
तदभावे सकुल्यगामि ॥ वि_१७।११ ॥  
  
तदभावे सहाध्यायिगामि ॥ वि_१७।१२ ॥  
  
तदभावे ब्राह्मणधनवर्जं राजगामि ॥ वि_१७।१३ ॥  
  
ब्राह्मणार्थो ब्राह्मणानाम् ॥ वि_१७।१४ ॥  
  
वानप्रस्थधनम् आचार्यो गृह्णीयात् ॥ वि_१७।१५ ॥  
  
शिष्यो वा ॥ वि_१७।१६ ॥  
  
     संसृष्टिनस् तु संसृष्टी सोदरस्य तु सोदरः  ।  
     दद्याद् अपहरेच् चांशं जातस्य च मृतस्य च  ॥ वि_१७।१७ ॥  
  
पितृमातृसुतभ्रातृदत्तम्, अध्यग्न्युपागतम्, आधिवेदनिकं, बन्धुदत्तं, शुल्कम्, अन्वाधेयकम् इति स्त्रीधनम् ॥ वि_१७।१८ ॥  
  
ब्राह्मादिषु चतुर्षु विवाहेष्व् अप्रजायाम् अतीतायां तद्भर्तुः ॥ वि_१७।१९ ॥  
  
शेषेषु च पिता हरेत् ॥ वि_१७।२० ॥  
  
सर्वेष्व् एव प्रसूतायां यद्धनं तत् दुहितृगामि ॥ वि_१७।२१ ॥  
  
     पत्यौ जीवति यः स्त्रीभिर् अलङ्कारो धृतो भवेत्  ।  
     न तं भजेरन् दायादा भजमानाः पतन्ति ते  ॥ वि_१७।२२ ॥  
  
     अनेकपितृकाणां तु पितृतो ऽंशप्रकल्पना  ।  
     यस्य यत् पैतृकं रिक्थं स तद् गृह्णीत नेतरः  ॥ वि_१७।२३ ॥  
  
  
  
वि_१८  
  
ब्राह्मणस्य चतुर्षु वर्णेषु चेत् पुत्रा भवेयुः, ते पैतृकं रिक्थं दशधा विभजेयुः ॥ वि_१८।१ ॥  
  
तत्र ब्राह्मणीपुत्रश् चतुरो ऽंशान् आदद्यात् ॥ वि_१८।२ ॥  
  
क्षत्रियापुत्रस् त्रीन् ॥ वि_१८।३ ॥  
  
द्वाव् अंशौ वैश्यापुत्रः ॥ वि_१८।४ ॥  
  
शूद्रापुत्रस् त्व् एकम् ॥ वि_१८।५ ॥  
  
अथ चेत् शूद्रवर्जं ब्राह्मणस्य पुत्रत्रयं भवेत्, तदा तद्धनं नवधा विभजेयुः ॥ वि_१८।६ ॥  
  
वर्नानुक्रमेण चतुस्त्रिद्विभागीकृतान् अंशान् आदद्युः ॥ वि_१८।७ ॥  
  
वैश्यवर्जम् अष्टधा कृतं चतुरस् त्रीन् एकं चादद्युः ॥ वि_१८।८ ॥  
  
क्षत्रियवर्जम् सप्तधा कृतं चतुरो द्वाव् एकं च ॥ वि_१८।९ ॥  
  
ब्राह्मणवर्जं षड्धा कृतं त्रीन् द्वाव् एकं च ॥ वि_१८।१० ॥  
  
क्षत्रियस्य क्षत्रियावैश्याशूद्रापुत्रेष्व् अयम् एव विभागः ॥ वि_१८।११ ॥  
  
अथ ब्राह्मणस्य ब्राह्मणक्षत्रियौ पुत्रौ स्यातां, तदा सप्तधा कृताद् धनाद् ब्राह्मणश् चतुरो ऽंशान् आदद्यात् ॥ वि_१८।१२ ॥  
  
त्रीन् राजन्यः ॥ वि_१८।१३ ॥  
  
अथ ब्राह्मणस्य ब्राह्मणवैश्यौ, तदा षड्धा विभक्तस्य चतुरो ऽंशान् ब्राह्मणस् त्व् आदद्यात् ॥ वि_१८।१४ ॥  
  
द्वाव् अंशौ वैश्यः ॥ वि_१८।१५ ॥  
  
अथ ब्राह्मणस्य ब्राह्मणशूद्रौ पुत्रौ स्यातां, तदा तद्धनम् पञ्चधा विभजेयाताम् ॥ वि_१८।१६ ॥  
  
चतुरो ऽंशान् ब्राह्मणस् त्व् आदद्यात् ॥ वि_१८।१७ ॥  
  
एकं शूद्रः ॥ वि_१८।१८ ॥  
  
अथ ब्राह्मणस्य क्षत्रियस्य वा क्षत्रियवैश्यौ पुत्रौ स्यातां, तदा तद्धनं पञ्चधा विभजेयाताम् ॥ वि_१८।१९ ॥  
  
त्रीन् अंशान् क्षत्रियस् त्व् आदद्यात् ॥ वि_१८।२० ॥  
  
द्वाव् अंशौ वैश्यः ॥ वि_१८।२१ ॥  
  
अथ ब्राह्मणस्य क्षत्रियस्य वा क्षत्रियशूद्रौ पुत्रौ स्यातां, तदा तद्धनं चतुर्धा विभजेयाताम् ॥ वि_१८।२२ ॥  
  
त्रीन् अंशान् क्षत्रियस् त्व् आदद्यात् ॥ वि_१८।२३ ॥  
  
एकं शूद्रः ॥ वि_१८।२४ ॥  
  
अथ ब्राह्मणस्य क्षत्रियस्य वैश्यस्य वा वैश्यशूद्रौ पुत्रौ स्यातां, तदा तद्धनं त्रिधा विभजेयाताम् ॥ वि_१८।२५ ॥  
  
द्वाव् अंशौ वैश्यस् त्व् आदद्यात् ॥ वि_१८।२६ ॥  
  
एकं शूद्रः ॥ वि_१८।२७ ॥  
  
अथैकपुत्रा ब्राह्मणस्य ब्राह्मणक्षत्रियवैश्याः सर्वहराः ॥ वि_१८।२८ ॥  
  
क्षत्रियस्य राजन्यवैश्यौ ॥ वि_१८।२९ ॥  
  
वैश्यस्य वैश्यः ॥ वि_१८।३० ॥  
  
शूद्रः शूद्रस्य ॥ वि_१८।३१ ॥  
  
द्विजातीनां शूद्रस् त्व् एकः पुत्रो ऽर्धहरः ॥ वि_१८।३२ ॥  
  
अपुत्ररिक्थस्य या गतिः, सात्रार्धस्य द्वितीयस्य ॥ वि_१८।३३ ॥  
  
मातरः पुत्रभागानुसारेण भागापहारिण्यः ॥ वि_१८।३४ ॥  
  
अनूढाश् च दुहितरः ॥ वि_१८।३५ ॥  
  
समानवर्णाः पुत्राः समान् अंशान् आदद्युः ॥ वि_१८।३६ ॥  
  
ज्येष्ठाय श्रेष्ठम् उद्धारं दद्युः ॥ वि_१८।३७ ॥  
  
यदि द्वौ ब्राह्मणीपुत्रौ स्याताम् एकः शूद्रापुत्रः, तदा नवधा विभक्तस्यार्थस्य ब्राह्मणीपुत्राव् अष्टौ भागान् आदद्याताम् एकं शूद्रापुत्रः ॥ वि_१८।३८ ॥  
  
अथ शूद्रापुत्राव् उभौ स्याताम् एको ब्राह्मणीपुत्रः, तदा षड्धा विभक्तस्यार्थस्य चतुरो ऽंशान् ब्राह्मणस् त्व् आदद्यात्, द्वाव् अंशौ शूद्रापुत्रौ ॥ वि_१८।३९ ॥  
  
अनेन क्रमेणान्यत्राप्य् अंशकल्पना भवति ॥ वि_१८।४० ॥  
  
     विभक्ताः सह जीवन्तो विभजेरन् पुनर् यदि  ।  
     समस् तत्र विभागः स्याज् ज्यैष्ठ्यं तत्र न विद्यते  ॥ वि_१८।४१ ॥  
  
     अनुपघ्नन् पितृद्रव्यं श्रमेण यद् उपार्जयेत्  ।  
     स्वयम् ईहितलब्धं तन् नाकामो दातुम् अर्हति  ॥ वि_१८।४२ ॥  
  
     पैतृकं तु यदा द्रव्यम् अनवाप्तं यद् आप्नुयात्  ।  
     न तत् पुत्रैर् भजेत् सार्धम् अकामः स्वयम् अर्जितम्  ॥ वि_१८।४३ ॥  
  
     वस्त्रं पत्रम् अलङ्कारः कृतान्नम् उदकं स्त्रियः  ।  
     योगक्षेमं प्रचारश् च न विभाज्यं च पुस्तकम्  ॥ वि_१८।४४ ॥  
  
  
वि_१९  
  
मृतं द्विजं न शूद्रेण निर्हारयेत् ॥ वि_१९।१ ॥  
  
न शूद्रं द्विजेन ॥ वि_१९।२ ॥  
  
पितरं मातरं च पुत्रा निर्हरेयुः ॥ वि_१९।३ ॥  
  
न द्विजं पितरम् अपि शूद्राः ॥ वि_१९।४ ॥  
  
ब्राह्मणम् अनाथं ये ब्राह्मणा निर्हरन्ति ते स्वर्गलोकभाजः ॥ वि_१९।५ ॥  
  
निर्हृत्य च बान्धवं प्रेतं संष्कृत्याप्रदक्षिणेन चिताम् अभिगम्याप्सु सवाससो निमज्जनं कुर्युः ॥ वि_१९।६ ॥  
  
प्रेतस्योदकनिर्वपणं कृत्वैकं पिण्डं कुशेषु दद्युः ॥ वि_१९।७ ॥  
  
प्रिवर्तितवाससश् च निम्बपत्राणि विदश्य द्वार्य् अश्मनि पदन्यासं कृत्वा गृहं प्रविशेयुः ॥ वि_१९।८ ॥  
  
अक्षतांश् चाग्नौ क्षिपेयुः ॥ वि_१९।९ ॥  
  
चतुर्थे दिवसे ऽस्थिसञ्चयनं कुर्युः ॥ वि_१९।१० ॥  
  
तेषां गङ्गाम्भसि प्रक्षेपः ॥ वि_१९।११ ॥  
  
यावत् सङ्ख्यम् अस्थि पुरुषस्य गङ्गाम्भसि तिष्ठति, तावद् वर्षसहस्राणि स्वर्गलोकम् अधितिष्ठति ॥ वि_१९।१२ ॥  
  
यावद् आशौचं तावत् प्रेतस्योदकं पिण्डम् एकं च दद्युः ॥ वि_१९।१३ ॥  
  
क्रीतलब्धाशनाश् च भवेयुः ॥ वि_१९।१४ ॥  
  
अमांसाशनाश् च ॥ वि_१९।१५ ॥  
  
स्थण्डिलशायिनः ॥ वि_१९।१६ ॥  
  
पृथक्शायिनश् च ॥ वि_१९।१७ ॥  
  
ग्रामान् निष्क्रम्याशौचान्ते कृतश्मश्रुकर्माणस् तिलकल्कैः सर्षपकल्कैर् वा स्नाताः परिवर्तितवाससो गृहं प्रविशेयुः ॥ वि_१९।१८ ॥  
  
तत्र शान्तिं कृत्वा ब्राह्मणानां च पूजनं कुर्युः ॥ वि_१९।१९ ॥  
  
देवाः परोक्षदेवाः, प्रत्यक्षदेवा ब्राह्माणाः ॥ वि_१९।२० ॥  
  
ब्राह्मणैर् लोका धार्यन्ते ॥ वि_१९।२१ ॥  
  
     ब्राह्मणानां प्रसादेन दिवि तिष्ठन्ति देवताः  ।  
     ब्राह्मणाभिहितं वाक्यं न मिथ्या जायते क्वचित्  ॥ वि_१९।२२ ॥  
  
     यद् ब्राह्मणास् तुष्टतमा वदन्ति तद् देवताः प्रत्यभिनन्दयन्ति  ।  
     तुष्टेषु तुष्टाः सततं भवन्ति प्रत्यक्षदेवेषु परोक्षदेवाः  ॥ वि_१९।२३ ॥  
  
     दुःखान्वितानां मृतबान्धवानाम् आश्वासनं कुर्युर् अदीनसत्त्वाः  ।  
     वाक्यैस् तु यैर् भूमि तवाभिधास्ये वाक्यान्य् अहं तानि मनो ऽभिरामे  ॥ वि_१९।२४ ॥  
  
  
  
वि_२०  
  
यद् उत्तरायणं तद् अहर् देवानाम् ॥ वि_२०।१ ॥  
  
दक्षिणायनं रात्रिः ॥ वि_२०।२ ॥  
  
संवत्सरो ऽहोरात्रः ॥ वि_२०।३ ॥  
  
तत्त्रिंशता मासाः ॥ वि_२०।४ ॥  
  
मासा द्वादश वर्षम् ॥ वि_२०।५ ॥  
  
द्वादश वर्षशतानि दिव्यानि कलियुगम् ॥ वि_२०।६ ॥  
  
द्विगुणानि द्वापरम् ॥ वि_२०।७ ॥  
  
त्रिगुणानि त्रेता ॥ वि_२०।८ ॥  
चतुर्गुणानि कृतयुगम् ॥ वि_२०।९ ॥  
  
द्वादशवर्षसहस्राणि दिव्यानि चतुर्युगम् ॥ वि_२०।१० ॥  
  
चतुर्युगाणाम् एकसप्ततिर् मन्वन्तरम् ॥ वि_२०।११ ॥  
  
चतुर्युगसहस्रम् च कल्पः ॥ वि_२०।१२ ॥  
  
स च पितामहस्याहः ॥ वि_२०।१३ ॥  
  
तावती चास्य रात्रिः ॥ वि_२०।१४ ॥  
  
एवंविधेनाहोरात्रेण मासवर्षगणनया सर्वस्यैव ब्रह्मणो वर्षशतम् आयुः ॥ वि_२०।१५ ॥  
  
ब्रह्मायुषा च परिच्छिन्नः पौरुषो दिवसः ॥ वि_२०।१६ ॥  
  
तस्यान्ते महाकल्पः ॥ वि_२०।१७ ॥  
  
तावत्य् एवास्य निशा ॥ वि_२०।१८ ॥  
  
पौरूषेयाणाम् अहोरात्राणाम् अतीतानां सङ्ख्यैव नास्ति ॥ वि_२०।१९ ॥  
  
न च भविष्याणाम् ॥ वि_२०।२० ॥  
  
अनाद्यन्तत्वात् कालस्य ॥ वि_२०।२१ ॥  
  
     एवम् अस्मिन् निरालम्बे काले सततयायिनि  ।  
     न तद्भूतं प्रपश्यामि स्थितिर् यस्य भवेद् ध्रुवा  ॥ वि_२०।२२ ॥  
  
     गङ्गायाः सिकता धारास् तथा वर्षति वासवे  ।  
     शक्या गणयितुं लोके न व्यतीताः पितामहाः  ॥ वि_२०।२३ ॥  
  
     चतुर्दश विनश्यन्ति कल्पे कल्पे सुरेश्वराः  ।  
     सर्वलोकप्रधानाश् च मनवश् च चतुर्दश  ॥ वि_२०।२४ ॥  
  
     बहूनीन्द्रसहस्राणि दैत्येन्द्रनियुतानि च  ।  
     विनष्तानीह कालेन मनुजेष्व् अथ का कथा  ॥ वि_२०।२५ ॥  
  
     राजर्षयश् च बहवः सर्वैः समुदिता गुणैः  ।  
     देवा ब्रह्मर्षयश् चैव कालेन निधनं गताः  ॥ वि_२०।२६ ॥  
  
     ये समर्था जगत्य् अस्मिन् सृष्टिसंहारकारणे  ।  
     ते ऽपि कालेन नीयन्ते कालो हि दुरतिक्रमः  ॥ वि_२०।२७ ॥  
  
     आक्रम्य सर्वः कालेन परलोकं च नीयते  ।  
     कर्मपाशवशो जन्तुस् तत्र का परिदेवना  ॥ वि_२०।२८ ॥  
  
     जातस्य हि ध्रुवो मृत्युर् ध्रुवं जन्म मृतस्य च  ।  
     अर्थे दुष्परिहार्ये ऽस्मिन् नास्ति लोके सहायता  ॥ वि_२०।२९ ॥  
  
     शोचन्तो नोपकुर्वन्ति मृतस्येह जना यतः  ।  
     अतो न रोदितव्यं हि क्रिया कार्या स्वशक्तितः  ॥ वि_२०।३० ॥  
  
     सुकृतं दुष्कृतं चोभौ सहायौ यस्य गच्छतः  ।  
     बान्धवैस् तस्य किं कार्यं शोचद्भिर् अथ वा न वा  ॥ वि_२०।३१ ॥  
  
     बान्धवानाम् अशौचे तु स्थितिं प्रेतो न विन्दति  ।  
     अतस् त्व् अभ्येति तान् एव पिण्डतोयप्रदायिनः  ॥ वि_२०।३२ ॥  
  
     अर्वाक् सपिण्दीकरणात् प्रेतो भवति यो मृतः  ।  
     प्रेतलोकगतस्यान्नं सोदकुम्भं प्रयच्छत  ॥ वि_२०।३३ ॥  
  
     पितृलोकगतश् चान्नं श्राद्धे भुङ्क्ते स्वधासमम्  ।  
     पितृलोकगतस्यास्य तस्माच् छ्राद्धं प्रयच्छत  ॥ वि_२०।३४ ॥  
  
     देवत्वे यातनास्थाने तिर्यग्योनौ तथैव च  ।  
     मानुष्ये च तथाप्नोति श्राद्धं दत्तं स्वबान्धवैः  ॥ वि_२०।३५ ॥  
  
     प्रेतस्य श्राद्धकर्तुश् च पुष्टिः श्राद्धे कृते ध्रुवम्  ।  
     तस्माच् छ्राद्धं सदा कार्यं शोकं त्यक्त्वा निरर्थकम्  ॥ वि_२०।३६ ॥  
  
     एतावद् एव कर्तव्यं सदा प्रेतस्य बन्धुभिः  ।  
     नोपकुर्यान् नरः शोचन् प्रेतस्यात्मन एव च  ॥ वि_२०।३७ ॥  
  
     दृष्ट्वा लोकम् अनाक्रन्दं म्रियमाणांश् च बान्धवान्  ।  
     धर्मम् एकं सहायार्थं वरयध्वं सदा नराः  ॥ वि_२०।३८ ॥  
  
     मृतो ऽपि बान्धवः शक्तो नानुगन्तुं नरं मृतम्  ।  
     जायावर्जं हि सर्वस्य याम्यः पन्था विरुध्यते  ॥ वि_२०।३९ ॥  
  
     धर्म एको ऽनुयात्य् एनं यत्र क्वचन गामिनम्  ।  
     नन्व् असारे नृलोके ऽस्मिन् धर्मं कुरुत मा चिरम्  ॥ वि_२०।४० ॥  
  
     श्वः कार्यम् अद्य कुर्वीत पूर्वाह्णे चापराह्णिकम्  ।  
     न हि प्रतीक्षते मृत्युः कृतं वास्य न वाकृतम्  ॥ वि_२०।४१ ॥  
  
     क्षेत्रापणगृहासक्तम् अन्यत्र गतमानसम्  ।  
     वृकीवोरणम् आसाद्य मृत्युर् आदाय गच्छति  ॥ वि_२०।४२ ॥  
  
     न कालस्य प्रियः कश्चिद् द्वेष्यश् चास्य न विद्यते  ।  
     आयुष्ये कर्मणि क्षीणे प्रसह्य हरते जनम्  ॥ वि_२०।४३ ॥  
  
     नाप्राप्तकालो म्रियते विद्धः शरशतैर् अपि  ।  
     कुशाग्रेणापि संष्पृष्टः प्राप्तकालो न जीवति  ॥ वि_२०।४४ ॥  
  
     नौशधानि न मन्त्राश् च न होमा न पुनर् जपाः  ।  
     त्रायन्ते मृत्युनोपेतं जरया वापि मानवम्  ॥ वि_२०।४५ ॥  
  
     आगामिनम् अनर्थं हि प्रविधानशतैर् अपि  ।  
     न निवारयितुं शक्तस् तत्र का परिदेवना  ॥ वि_२०।४६ ॥  
  
     यथा धेनुसहस्रेषु वत्सो विन्दति मातरम्  ।  
     तथा पूर्वकृतं कर्म कर्तारं विन्दते ध्रुवम्  ॥ वि_२०।४७ ॥  
  
     अव्यक्तादीनि भूतानि व्यक्तमध्यानि चाप्य् अथ  ।  
     अव्यक्तनिधनान्य् एव तत्र का परिदेवना  ॥ वि_२०।४८ ॥  
  
     देहिनो ऽस्मिन् यथा देहे कौमारं यौवनं जरा  ।  
     तह्ता देहान्तरप्राप्तिर् धीरस् तत्र न मुह्यति  ॥ वि_२०।४९ ॥  
  
     गृह्णातीह यथा वस्त्रं त्यक्त्वा पूर्वधृतं नरः  ।  
     गृह्णात्य् एवं नवं देही देहं कर्मनिबन्धनम्  ॥ वि_२०।५० ॥  
  
     नैनं छिन्दन्ति शस्त्राणि नैनं दहति पावकः  ।  
     न चैनं क्लेदयन्त्य् आपो न शोषयति मारुतः  ॥ वि_२०।५१ ॥  
  
     अच्छेद्यो ऽयम् अदाह्यो ऽयम् अक्लेद्यो ऽशोष्य एव च  ।  
     नित्यः सततगः स्थाणुर् अचलो ऽयं सनातनः  ॥ वि_२०।५२ ॥  
  
     अव्यक्तो ऽयम् अचिन्त्यो ऽयम् अविकार्यो ऽयम् उच्यते  ।  
     तस्माद् एवं विदित्वैनं नानुशोचितुम् अर्हथ  ॥ वि_२०।५३ ॥  
  
  
  
वि_२१  
  
अथाशौचव्यपगमे सुस्नातः सुप्रक्षालितपाणिपादः स्वाचान्तस् त्व् एवंविधान् एव ब्राह्मणान् यथाशक्ति उदङ्मुखान् गन्धमाल्यवस्त्रालङ्कारादिभिः पूजितान् भोजयेत् ॥ वि_२१।१ ॥  
  
एकवन्मन्त्रान् ऊहेद् एकोद्दिष्टे ॥ वि_२१।२ ॥  
  
उच्छिष्टसन्निधाव् एकम् एव तन्नामगोत्राभ्यां पिण्डं निर्वपेत् ॥ वि_२१।३ ॥  
  
भुक्तवत्सु ब्राह्मणेषु दक्षिणयाभिपूजितेषु प्रेतनामगोत्राभ्यां दत्ताक्षय्योदकः चतुरङ्गुलपृथ्वीः तावदन्तराः तावदधःखाताः वितस्त्यायताः तिस्रः कर्षूः कुर्यात् ॥ वि_२१।४ ॥  
  
कर्षूसमीपे चाग्नित्रयम् उपसमाधाय परिस्तीर्य तत्रैकैकस्मिन् आहुतित्रयं जुहुयात् ॥ वि_२१।५ ॥  
  
सोमाय पितृमते स्वधा नमः ॥ वि_२१।६ ॥  
  
अग्नये कव्यवाहनाय स्वथा नमः ॥ वि_२१।७ ॥  
  
यमायाङ्गिरसे स्वधा नमः ॥ वि_२१।८ ॥  
  
स्थानत्रये च प्राग्वत् पिण्डनिर्वपणं कुर्यात् ॥ वि_२१।९ ॥  
  
अन्नदधिघृतमधुमांसैः कर्षूत्रयं पूरयित्वा एतत् त इति जपेत् ॥ वि_२१।१० ॥  
  
एवं मृताहे प्रतिमासं कुर्यात् ॥ वि_२१।११ ॥  
  
संवत्सरान्ते प्रेताय तत्पित्रे तत्पितामहाय तत्प्रपितामहाय च ब्राह्मणान् देवपूर्वान् भोजयेत् ॥ वि_२१।१२ ॥  
  
अत्राग्नौकरणम् आवाहनं पाद्यं च कुर्यात् ॥ वि_२१।१३ ॥  
  
संसृजतु त्वा पृथिवी समानी च इति च प्रेतपाद्यपात्रे पितृपाद्यपात्रत्रये योजयेत् ॥ वि_२१।१४ ॥  
  
उच्छिष्टसन्निधौ पिण्डचतुष्टयं कुर्यात् ॥ वि_२१।१५ ॥  
  
ब्राह्मणांश् च स्वाचान्तान् दत्तदक्षिणांश् चानुव्रज्य विसर्जयेत् ॥ वि_२१।१६ ॥  
  
ततः प्रेतपिण्डं पाद्यपात्रोदकवत् पिण्डत्रये निदध्यात् ॥ वि_२१।१७ ॥  
कर्षूत्रयसन्निक्र्षे ऽप्य् एवम् एव ॥ वि_२१।१८ ॥  
  
सपिण्डीकरणं मासिकार्थवत् द्वादशाहं श्राद्धं कृत्वा त्रयोदशे ऽह्नि वा कुर्यात् ॥ वि_२१।१९ ॥  
  
मन्त्रवर्जं हि शूद्राणां द्वादशे ऽह्नि ॥ वि_२१।२० ॥  
  
संवत्सराभ्यन्तरे यद्य् अधिमासो भवेत्, तदा मासिकार्थे दिनम् एकं वर्धयेत् ॥ वि_२१।२१ ॥  
  
     सपिण्डीकरणं स्त्रीणां कार्यम् एवं तथा भवेत्  ।  
     यावज् जीवं तथा कुर्याच् छ्राद्धं तु प्रतिवत्सरम्  ॥ वि_२१।२२ ॥  
  
     अर्वाक् सपिण्डीकरणं यस्य संवत्सरात् कृतं  ।  
     तस्याप्य् अन्नं सोदकुम्भं दद्याद् वर्षं द्विजन्मने  ॥ वि_२१।२३ ॥  
  
  
  
वि_२२  
  
ब्राह्मणस्य सपिण्डानां जननमरणयोर् दशाहम् आशौचम् ॥ वि_२२।१ ॥  
  
द्वादशाहं राजन्यस्य ॥ वि_२२।२ ॥  
  
पञ्चदशाहं वैश्यस्य ॥ वि_२२।३ ॥  
  
मासं शूद्रस्य ॥ वि_२२।४ ॥  
  
सपिण्डता च पुरुषे सप्तमे विनिवर्तते ॥ वि_२२।५ ॥  
  
आशौचे होमदानप्रतिग्रहस्वाध्याया निवर्तन्ते ॥ वि_२२।६ ॥  
  
नाशौचे कस्यचिद् अन्नम् अश्नीयात् ॥ वि_२२।७ ॥  
  
ब्राह्मणादीनाम् अशौचे यः सकृद् एवान्नम् अत्ति तस्य तावद् आशौचं यावत् तेषाम् ॥ वि_२२।८ ॥  
  
आशौशापगमे प्रायश्चित्तं कुर्यात् ॥ वि_२२।९ ॥  
  
सवर्णस्याशौचे द्विजो भुक्त्वा स्रवन्तीम् आसाद्य तन्निमग्नस् त्रिरघमर्षणं जप्त्वोत्तीर्य गायत्र्यष्टसहस्रं जपेत् ॥ वि_२२।१० ॥  
  
क्षत्रियाशौचे ब्राह्मणस् त्व् एतद् एवोपोषितः कृत्वा शुध्यति ॥ वि_२२।११ ॥  
  
वैश्याशौचे राजन्यश् च ॥ वि_२२।१२ ॥  
  
वैश्याशौचे ब्राह्मणस् त्रिरात्रोपोषितश् च ॥ वि_२२।१३ ॥  
  
ब्राह्मणाशौचे राजन्यः क्षत्रियाशौचे वैश्यश् च स्रवन्तीम् आसाद्य गायत्रीशतपञ्चकं जपेत् ॥ वि_२२।१४ ॥  
  
वैश्यश् च ब्राह्मणाशौचे गायत्र्यष्टशतं जपेत् ॥ वि_२२।१५ ॥  
  
शूद्राशौचे द्विजो भुक्त्वा प्राजापत्यं चरेत् ॥ वि_२२।१६ ॥  
  
शूद्रश् च द्विजाशौचे स्नानम् आचरेत् ॥ वि_२२।१७ ॥  
  
शूद्रः शूद्राशौचे स्नातः पञ्चगव्यं पिबेत् ॥ वि_२२।१८ ॥  
  
पत्नीनां दासानाम् आनुलोम्येन स्वामिनस् तुल्यम् आशौचम् ॥ वि_२२।१९ ॥  
  
मृते स्वामिन्य् आत्मीयम् ॥ वि_२२।२० ॥  
  
हीनवर्णानाम् अधिकवर्णेषु सपिण्डेषु तदशौचव्यपगमे शुद्धिः ॥ वि_२२।२१ ॥  
  
ब्राह्मणस्य क्षत्रिविट्शूद्रेषु सपिण्डेषु षड्रात्रत्रिरात्रैकरात्रैः ॥ वि_२२।२२ ॥  
  
क्षत्रियस्य विट्शूद्रयोः षड्रात्रत्रिरात्राभ्याम् ॥ वि_२२।२३ ॥  
  
वैश्यस्य शूद्रेषु षड्रात्रेण ॥ वि_२२।२४ ॥  
  
मासतुल्यैर् अहोरात्रैर् गर्भस्रावे ॥ वि_२२।२५ ॥  
  
जातमृते मृतजाते वा कुलस्य सद्यः शौचम् ॥ वि_२२।२६ ॥  
  
अदन्तजाते बाले प्रेते सद्य एव ॥ वि_२२।२७ ॥  
  
नास्याग्निसंस्कारो नोदकक्रिया ॥ वि_२२।२८ ॥  
  
दन्तजाते त्व् अकृतचूडे त्व् अहोरात्रेण ॥ वि_२२।२९ ॥  
  
कृतचूडे त्व् असंस्कृते त्रिरात्रेण ॥ वि_२२।३० ॥  
  
ततः परं यथोक्तकालेन ॥ वि_२२।३१ ॥  
  
स्त्रीणां विवाहः संस्कारः ॥ वि_२२।३२ ॥  
  
संस्कृतासु स्त्रीषु नाशौचं पितृपक्षे ॥ वि_२२।३३ ॥  
तत्प्रसवमरणे चेत् पितृगृहे स्यातां , तदा एकरात्रं त्रिरात्रं च ॥ वि_२२।३४ ॥  
  
जननाशौचमध्ये यद्य् अपरं जननाशौचं स्यात् , तदा पूर्वाशौचव्यपगमे शुद्धिः ॥ वि_२२।३५ ॥  
  
रात्रिशेषे दिनद्वयेन ॥ वि_२२।३६ ॥  
  
प्रभाते दिनत्रयेण ॥ वि_२२।३७ ॥  
  
मरणाशौचमध्ये ज्ञातिमरणे ऽप्य् एवम् ॥ वि_२२।३८ ॥  
  
श्रुत्वा देशान्तरस्थो जननमरणे आशौचशेषेण शुध्येत् ॥ वि_२२।३९ ॥  
  
व्यतीते ऽशौचे संवत्सरान्तस् त्व् एकरात्रेण ॥ वि_२२।४० ॥  
  
ततः परं स्नानेन ॥ वि_२२।४१ ॥  
  
आचार्ये मातामहे च व्यतीते त्रिरात्रेण ॥ वि_२२।४२ ॥  
  
     अनौरसेषु पुत्रेषु जातेषु च मृतेषु च  ।  
     परपूर्वासु भार्यासु प्रसूतासु मृतासु च  ॥ वि_२२।४३ ॥  
  
आचार्यपत्नीपुत्रोपाध्यायमातुलश्वशुरश्वशुर्यसहाध्यायिशिष्येष्व् अतीतेष्व् एकरात्रेण ॥ वि_२२।४४ ॥  
  
स्वदेशराजनि च ॥ वि_२२।४५ ॥  
  
असपिण्डे स्ववेश्मनि मृते च ॥ वि_२२।४६ ॥  
  
भृग्वग्न्यनाशकाम्बुसङ्ग्रामविद्युन्नृपहतानां नाशौचम् ॥ वि_२२।४७ ॥  
  
न राज्ञां रजकर्मणि ॥ वि_२२।४८ ॥  
  
न व्रतिनां व्रते ॥ वि_२२।४९ ॥  
  
न सत्रिणां सत्रे ॥ वि_२२।५० ॥  
  
न कारूणां कारुकर्मणि ॥ वि_२२।५१ ॥  
  
न राजाज्ञाकारिणां तदिच्छया ॥ वि_२२।५२ ॥  
  
न देवप्रतिष्ठाविवाहयोः पूर्वसम्भृतयोः ॥ वि_२२।५३ ॥  
  
न देशविभ्रमे ॥ वि_२२।५४ ॥  
  
आपद्य् अपि च कष्टायाम् ॥ वि_२२।५५ ॥  
  
आत्मत्यागिनः पतिताश् च नाशौचोदकभाजः ॥ वि_२२।५६ ॥  
  
पतितस्य दासी मृते ऽह्नि पदा अपां घटम् अपवर्जयेत् ॥ वि_२२।५७ ॥  
  
उद्बन्धनमृतस्य यः पाशं छिन्द्यात् स तप्तकृच्छ्रेण शुध्यति ॥ वि_२२।५८ ॥  
  
आत्मत्यागिनां संस्कर्ता च ॥ वि_२२।५९ ॥  
  
तदश्रुपातकारी च ॥ वि_२२।६० ॥  
  
सर्वस्यैव प्रेतस्य बान्धवैः सहाश्रुपातं कृत्वा स्नानेन ॥ वि_२२।६१ ॥  
  
अकृते ऽस्थिसञ्चये सचैलस्नानेन ॥ वि_२२।६२ ॥  
  
द्विजः शूद्रप्रेतानुगमनं कृत्वा स्रवन्तीम् आसाद्य तन्निमग्नः त्रिरघमर्षणं जप्त्वोत्तीर्य गायत्र्यष्टसहस्रं जपेत् ॥ वि_२२।६३ ॥  
  
द्विजप्रेतस्याष्टशतम् ॥ वि_२२।६४ ॥  
  
शूद्रः प्रेतानुगमनं कृत्वा स्नानम् आचरेत् ॥ वि_२२।६५ ॥  
  
चिताधूमसेवने सर्वे वर्णाः स्नानम् आचरेयुः ॥ वि_२२।६६ ॥  
  
मैथुने दुःस्वप्ने रुधिरोपगतकण्ठे वमनविरेकयोश् च ॥ वि_२२।६७ ॥  
  
श्मश्रुकर्मणि कृते च ॥ वि_२२।६८ ॥  
  
शवस्पृशं च स्पृष्ट्वा रजस्वलाचण्डालयूपांश् च ॥ वि_२२।६९ ॥  
  
भक्ष्यवर्जं पञ्चनखशवं तदस्थिस्नेहं च ॥ वि_२२।७० ॥  
  
सर्वेष्व् एतेषु स्नानेषु वस्त्रं नाप्रक्षालितं बिभृयात् ॥ वि_२२।७१ ॥  
  
रजस्वला चतुर्थे ऽह्नि स्नानाच् छुध्यति ॥ वि_२२।७२ ॥  
  
रजस्वला हीनवर्णां रजस्वलां स्पृष्ट्वा न तावद् अश्नीयात् यावन् न शुद्धा ॥ वि_२२।७३ ॥  
  
सवर्णाम् अधिकवर्णां वा स्पृष्ट्वा सद्यः स्नात्वा शुध्यति ॥ वि_२२।७४ ॥  
  
क्षुत्वा सुप्त्वा भुक्त्वा भोजनाध्ययनेप्सुः पीत्वा स्नात्वा निष्ठीव्य वासः परिधाय रथ्याम् आक्रम्य मूत्रपुरीषं कृत्वा पञ्चनखास्थ्य् अस्नेहं स्पृष्ट्वा चाचमेत् ॥ वि_२२।७५ ॥  
  
चण्डालम्लेच्छसम्भाषणे च ॥ वि_२२।७६ ॥  
  
नाभेर् अधस्तात् प्रबाहुषु च कायिकैर् मलैः सुराभिर् मद्यैश् चोपहतो मृत्तोयैस् तदङ्गं प्रक्षाल्य शुध्येत् ॥ वि_२२।७७ ॥  
  
अन्यत्रोपहतो मृत्तोयैस् तदङ्गं प्रक्षाल्य स्नानेन ॥ वि_२२।७८ ॥  
  
वक्त्रोपहतस् त्व् उपोष्य स्नात्वा पञ्चगव्येन ॥ वि_२२।७९ ॥  
  
दशनच्छदोपहतश् च ॥ वि_२२।८० ॥  
  
     वसा शुक्रम् असृङ् मज्जा मूत्रं विट् कर्णविण्नखाः  ।  
     श्लेष्माश्रु दूषिका स्वेदो द्वादशैते नृणां मलाः  ॥ वि_२२।८१ ॥  
  
     गौडी माध्वी च पैष्टी च विज्ञेया त्रिविधा सुरा  ।  
     यथैवैका तथा सर्वा न पातव्या द्विजातिभिः  ॥ वि_२२।८२ ॥  
  
     माधूकम् ऐक्षवं टाङ्कं कौलं खार्जूरपानसे  ।  
     मृद्वीकारसमाध्वीके मैरेयं नारिकेलजम्  ॥ वि_२२।८३ ॥  
  
     अमेध्यानि दशैतानि मद्यानि ब्राह्मणस्य च  ।  
     राजन्यश् चैव वैश्यश् च स्पृष्ट्वैतानि न दुष्यतः  ॥ वि_२२।८४ ॥  
  
     गुरोः प्रेतस्य शिष्यस् तु पितृमेधं समाचरन्  ।  
     प्रेताहारैः समं तत्र दशरात्रेण शुध्यति  ॥ वि_२२।८५ ॥  
  
     आचार्यं स्वम् उपाध्यायं पितरं मातरं गुरुम्  ।  
     निर्हृत्य तु व्रती प्रेतान् न व्रतेन वियुज्यते  ॥ वि_२२।८६ ॥  
  
     आदिष्टी नोदकं कुर्याद् आ व्रतस्य समापनात्  ।  
     समाप्ते तूदकं कृत्वा त्रिरात्रेणैव शुध्यति  ॥ वि_२२।८७ ॥  
  
     ज्ञानं तपो ऽग्निर् आहारो मृन्मनो वार्युपाञ्जनम्  ।  
     वायुः कर्मार्ककालौ च शुद्धिकर्तॄणि देहिनाम्  ॥ वि_२२।८८ ॥  
  
     सर्वेषाम् एव शौचानाम् अन्नशौचं परं स्मृतम्  ।  
     यो ऽन्ने शुचिः स हि शुचिर् न मृद्वारिशुचिः शुचिः  ॥ वि_२२।८९ ॥  
  
     क्षान्त्या शुध्यन्ति विद्वांसो दानेनाकार्यकारिणः  ।  
     प्रच्छन्नपापा जप्येन तपसा वेदवित्तमाः  ॥ वि_२२।९० ॥  
  
     मृत्तोयैः शुध्यते शोध्यं नदी वेगेन शुध्यति  ।  
     रजसा स्त्री मनोदुष्टा सन्न्यासेन द्विजोत्तमाः  ॥ वि_२२।९१ ॥  
  
     अद्भिर् गात्राणि शुध्यन्ति मनः सत्येन शुध्यति  ।  
     विद्यातपोभ्यां भूतात्मा बुद्धिर् ज्ञानेन शुध्यति  ॥ वि_२२।९२ ॥  
  
     एष शौचस्य ते प्रोक्तः शारीरस्य विनिर्णयः  ।  
     नानाविधानां द्रव्याणां शुद्धेः शृणु विनिर्णयम्  ॥ वि_२२।९३ ॥  
  
  
  
वि_२३  
  
शारीरैर् मलैः सुराभिर् मद्यैर् वा यद् उपहतं तद् अत्यन्तोपहतम् ॥ वि_२३।१ ॥  
  
अत्यन्तोपहतं सर्वं लोहभाण्डम् अग्नौ प्रक्षिप्तं शुध्येत् ॥ वि_२३।२ ॥  
  
मणिमयम् अश्ममयम् अब्जं च सप्तरात्रं महीनिखननेन ॥ वि_२३।३ ॥  
  
शृङ्गदन्तास्थिमयं तक्षणेन ॥ वि_२३।४ ॥  
  
दारवं मृन्मयं च जह्यात् ॥ वि_२३।५ ॥  
  
अत्यन्तोपहतस्य वस्त्रस्य यत् प्रक्षालितं सद् विरज्यते तच् छिन्द्यात् ॥ वि_२३।६ ॥  
  
सौवर्णराजताब्जमणिमयानां निर्लेपानाम् अद्भिः शुद्धिः ॥ वि_२३।७ ॥  
  
अश्ममयानां चमसानां ग्रहाणां च ॥ वि_२३।८ ॥  
  
चरुस्रुक्स्रुवाणाम् उष्णेनाम्भसा ॥ वि_२३।९ ॥  
  
यज्ञकर्मणि यज्ञपात्राणां पाणिना सम्मार्जनेन ॥ वि_२३।१० ॥  
  
स्फ्यशूर्पशकटमुसलोलूखलानां प्रोक्षणेन ॥ वि_२३।११ ॥  
  
शयनयानासनानां च ॥ वि_२३।१२ ॥  
  
बहूनां च ॥ वि_२३।१३ ॥  
  
धान्याजिनरज्जुतान्तववैदलसूत्रकार्पासवाससां च ॥ वि_२३।१४ ॥  
  
शाकमूलफलपुष्पाणां च ॥ वि_२३।१५ ॥  
  
तृणकाष्ठशुष्कपलाशानां च ॥ वि_२३।१६ ॥  
  
एतेषां प्रक्षालनेन ॥ वि_२३।१७ ॥  
  
अल्पानां च ॥ वि_२३।१८ ॥  
  
ऊषैः कौशेयाविकयोः ॥ वि_२३।१९ ॥  
  
अरिष्टकैः कुतपानाम् ॥ वि_२३।२० ॥  
  
श्रीफलैर् अंशुपट्टानाम् ॥ वि_२३।२१ ॥  
  
गौरसर्षपैः क्षौमाणाम् ॥ वि_२३।२२ ॥  
  
शृङ्गास्थिदन्तमयानां च ॥ वि_२३।२३ ॥  
  
पद्माक्षैर् मृगलोमिकानाम् ॥ वि_२३।२४ ॥  
  
ताम्ररीतित्रपुसीसमयानाम् अम्लोदकेन ॥ वि_२३।२५ ॥  
  
भस्मना कांस्यलोहयोः ॥ वि_२३।२६ ॥  
  
तक्षणेन दारवाणाम् ॥ वि_२३।२७ ॥  
  
गोवालैः फलसम्भवानाम् ॥ वि_२३।२८ ॥  
  
प्रोक्षणेन संहतानाम् ॥ वि_२३।२९ ॥  
  
उत्पवनेन द्रवाणाम् ॥ वि_२३।३० ॥  
  
गुडादीनाम् इक्षुविकाराणां प्रभूतानां गृहनिहितानां वार्यग्निदानेन ॥ वि_२३।३१ ॥  
  
सर्वलवणानां च ॥ वि_२३।३२ ॥  
  
पुनः पाकेन मृन्मयानाम् ॥ वि_२३।३३ ॥  
  
द्रव्यवत् कृतशौचानां देवतार्चानां भूयः प्रतिष्ठापनेन ॥ वि_२३।३४ ॥  
  
असिद्धस्यान्नस्य यन्मात्रम् उपहतं तन्मात्रं परित्यज्य शेषस्य कण्डनप्रक्षालने कुर्यात् ॥ वि_२३।३५ ॥  
  
द्रोणाभ्यधिकम् सिद्धम् अन्नम् उपहतं न दुष्यति ॥ वि_२३।३६ ॥  
  
तस्योपहतमात्रम् अपास्य गायत्र्याभिमन्त्रितं सुवर्णाम्भः प्रक्षिपेत् बस्तस्य च प्रदर्शयेद् अग्नेश् च ॥ वि_२३।३७ ॥  
  
     पक्षिजग्धं गवा घ्रातम् अवधूतम् अवक्षुतम्  ।  
     दूषितं केशकीटैश् च मृत्प्रक्षेपेण शुध्यति  ॥ वि_२३।३८ ॥  
  
     यावन् नापैत्य् अमेध्याक्ताद् गन्धो लेपश् च तत्कृतः  ।  
     तावन् मृद्वारि देयं स्यात् सर्वासु द्रव्यशुद्धिषु  ॥ वि_२३।३९ ॥  
  
     अजाश्वं मुखतो मेध्यं न गौर् न नरजा मलाः  ।  
     पन्थानश् च विशुध्यन्ति सोमसूर्यांशुमारुतैः  ॥ वि_२३।४० ॥  
  
     रथ्याकर्दमतोयानि स्पृष्टान्य् अन्त्यश्ववायसैः  ।  
     मारुतेनैव शुध्यन्ति पक्वेष्टकचितानि च  ॥ वि_२३।४१ ॥  
  
     प्राणिनाम् अथ सर्वेषां मृद्भिर् अद्भिश् च कारयेत्  ।  
     अत्यन्तोपहतानां च शौचं नित्यम् अतन्द्रितम्  ॥ वि_२३।४२ ॥  
  
     भूमिष्ठम् उदकं पुण्यं वैतृष्ण्यं यत्र गोर् भवेत्  ।  
     अव्याप्तं चेद् अमेध्येन तद्वद् एव शिलागतम्  ॥ वि_२३।४३ ॥  
  
     मृतपञ्चनखात् कूपाद् अत्यन्तोपहतात् तथा  ।  
     अपः समुद्धरेत् सर्वाः शेषं वस्त्रेण शोधयेत्  ॥ वि_२३।४४ ॥  
  
     वह्निप्रज्वालनं कुर्यात् कूपे पक्वेष्टकाचिते  ।  
     पञ्चगव्यं न्यसेत् पश्चान् नवतोयसमुद्भवे  ॥ वि_२३।४५ ॥  
  
     जलाशयेष्व् अथाल्पेषु स्थावरेषु वसुन्धरे  ।  
     कूपवत् कथिता शुद्धिर् महत्सु च न दूषणम्  ॥ वि_२३।४६ ॥  
  
     त्रीणि देवाः पवित्राणि ब्राह्मणानाम् अकल्पयन्  ।  
     अदृष्टम् अद्भिर् निर्णिक्तं यच् च वाचा प्रशस्यते  ॥ वि_२३।४७ ॥  
  
     नित्यं शुद्धः कारुहस्तः पण्यं यच् च प्रसारितम्  ।  
     ब्राहमणान्तरितं भैक्ष्यम् आकराः सर्व एव च  ॥ वि_२३।४८ ॥  
  
     नित्यम् आस्यं शुचि स्त्रीणां शकुनिः फलपातने  ।  
     प्रस्रवे च शुचिर् वत्सः श्वा मृगग्रहणे शुचिः  ॥ वि_२३।४९ ॥  
  
     श्वभिर् हतस्य यन् मांसं शुचि तत् परिकीर्तितम्  ।  
     क्रव्याद्भिश् च हतस्यान्यैश् चण्डालाद्यैश् च दस्युभिः  ॥ वि_२३।५० ॥  
  
     ऊर्ध्वं नाभेर् यानि खानि तानि मेध्यानि निर्दिशेत्  ।  
     यान्य् अधस्तान्य् अमेध्यानि देहाच् चैव मलाश् च्युताः  ॥ वि_२३।५१ ॥  
  
     मक्षिका विप्रुषश् छाया गौर् गजाश्वमरीचयः  ।  
     रजो भूर् वायुर् अग्निश् च मार्जारश् च सदा शुचिः  ॥ वि_२३।५२ ॥  
  
     नोच्छिष्टं कुर्वते मुख्या विप्रुषो ऽङ्गे न यान्ति याः  ।  
     न श्मश्रूणि गतान्य् आस्यं न दन्तान्तरवेष्टितम्  ॥ वि_२३।५३ ॥  
  
     स्पृशन्ति बिन्दवः पादौ य आचामयतः परान्  ।  
     भौमिकैस् ते समा ज्ञेया न तैर् अप्रयतो भवेत्  ॥ वि_२३।५४ ॥  
  
     उच्छिष्टेन तु संस्पृष्टो द्रव्यहस्तः कथञ्चन  ।  
     अनिधायैव तद् द्रव्यम् आचान्तः शुचिताम् इयात्  ॥ वि_२३।५५ ॥  
  
     मार्जनोपाञ्जनैर् वेश्म प्रोक्षणेनैव पुस्तकम्  ।  
     सम्मार्जनेनाञ्जनेन सेकेनोल्लेखनेन च  ॥ वि_२३।५६ ॥  
  
     दाहेन च भुवः शुद्धिर् वासेनाप्य् अथ वा गवाम्  ।  
     गावः पवित्रमङ्गल्यं गोषु लोकाः प्रतिष्ठिताः  ॥ वि_२३।५७ ॥  
  
     गावो वितन्वते य्ज्ञं गावः सर्वाघसूदनाः  ।  
     गोमूत्रं गोमयं सर्पिः क्षीरं दधि च रोचना  ॥ वि_२३।५८ ॥  
  
     षडङ्गम् एतत् परमं मङ्गल्यं परमं गवाम्  ।  
     शृङ्गोदकं गवां पुण्यं सर्वाघविनिषूदनम्  ॥ वि_२३।५९ ॥  
  
     गवाम् कण्डूयनं चैव सर्वकल्मषनाशनम्  ।  
     गवां ग्रासप्रदानेन स्वर्गलोके महीयते  ॥ वि_२३।६० ॥  
  
     गवां हि तीर्थे वसतीह गङ्गा पुष्टिस् तथासां रजसि प्रवृद्धा  ।  
     लक्ष्मीः करीषे प्रणतौ च धर्मस् तासां प्रणामं सततं च कुर्यात्  ॥ वि_२३।६१ ॥  
  
  
  
वि_२४  
  
अथ ब्राह्मणस्य वर्णानुक्रमेण चतस्रो भार्या भवन्ति ॥ वि_२४।१ ॥  
  
तिस्रः क्षत्रियस्य ॥ वि_२४।२ ॥  
  
द्वे वैश्यस्य ॥ वि_२४।३ ॥  
  
एका शूद्रस्य ॥ वि_२४।४ ॥  
  
तासां सवर्णावेदने पाणिर् ग्राह्यः ॥ वि_२४।५ ॥  
  
असवर्णावेदने शरः क्षत्रियकन्यया ॥ वि_२४।६ ॥  
  
प्रतोदो वैश्यकन्यया ॥ वि_२४।७ ॥  
  
वसनदशान्तः शूद्रकन्यया ॥ वि_२४।८ ॥  
  
न सगोत्रां न समानार्षप्रवरां भार्यां विन्देत ॥ वि_२४।९ ॥  
  
मातृतस् त्व् आ पञ्चमात् पुरुषात् *पितृतश् चा सप्तमात् [पितृताश्] ॥ वि_२४।१० ॥  
  
नाकुलीनाम् ॥ वि_२४।११ ॥  
  
न च व्याधिताम् ॥ वि_२४।१२ ॥  
  
नाधिकाङ्गीम् ॥ वि_२४।१३ ॥  
  
न हीनाङ्गीम् ॥ वि_२४।१४ ॥  
  
नातिकपिलाम् ॥ वि_२४।१५ ॥  
  
न वाचाटाम् ॥ वि_२४।१६ ॥  
  
अथाष्टौ विवाहा भवन्ति ॥ वि_२४।१७ ॥  
  
ब्राह्मो दैव आर्षः प्राजापत्यो गान्धर्व आसुरो राक्षसः पैशाचश् चेति ॥ वि_२४।१८ ॥  
  
आहूय गुणवते कन्यादानं ब्राह्मः ॥ वि_२४।१९ ॥  
  
यज्ञस्थर्त्विजे दैवः ॥ वि_२४।२० ॥  
  
गोमिथुनग्रहणेनार्षः ॥ वि_२४।२१ ॥  
  
प्रार्थितप्रदानेन प्राजापत्यः ॥ वि_२४।२२ ॥  
  
द्वयोः सकामयोर् मातापितृरहितो योगो गान्धर्वः ॥ वि_२४।२३ ॥  
  
क्रयेणासुरः ॥ वि_२४।२४ ॥  
  
युद्धहरणेन राक्षसः ॥ वि_२४।२५ ॥  
  
सुप्तप्रमत्ताभिगमनात् *पैशाचः [पैशचः] ॥ वि_२४।२६ ॥  
  
एतेष्व् आद्याश् चत्वारो धर्म्याः ॥ वि_२४।२७ ॥  
  
गान्धर्वो ऽपि राजन्यानाम् ॥ वि_२४।२८ ॥  
  
ब्राह्मीपुत्रः पुरुषान् एकविंशतिं पुनीते ॥ वि_२४।२९ ॥  
  
दैवीपुत्रश् चतुर्दश ॥ वि_२४।३० ॥  
  
आर्षीपुत्रश् च सप्त ॥ वि_२४।३१ ॥  
  
प्राजापत्यश् चतुरः ॥ वि_२४।३२ ॥  
  
ब्राह्मेण विवाहेन कन्यां ददत् ब्रह्मलोकं गमयति ॥ वि_२४।३३ ॥  
  
दैवेन स्वर्गम् ॥ वि_२४।३४ ॥  
  
आर्षेण वैष्णवम् ॥ वि_२४।३५ ॥  
  
प्राजापत्येन देवलोकम् ॥ वि_२४।३६ ॥  
  
गान्धर्वेण गन्धर्वलोकं गच्छति ॥ वि_२४।३७ ॥  
  
पिता पितामहो भ्राता सकुल्यो मातामहो माता चेति कन्याप्रदाः ॥ वि_२४।३८ ॥  
  
पूर्वाभावे प्रकृतिस्थः परः पर इति ॥ वि_२४।३९ ॥  
  
     ऋतुत्रयम् उपास्यैव कन्या कुर्यात् स्वयं वरम्  ।  
     ऋतुत्रये व्यतीते तु प्रभवत्य् आत्मनः सदा  ॥ वि_२४।४० ॥  
  
     पितृवेश्मनि या कन्या रजः पश्यत्य् असंस्कृता  ।  
     सा कन्या वृषली ज्ञेया हरंस् तां न विदुष्यति  ॥ वि_२४।४१ ॥  
  
  
  
वि_२५  
  
अथ स्त्रीणां धर्माः ॥ वि_२५।१ ॥  
  
भर्तुः समानव्रतचारित्वम् ॥ वि_२५।२ ॥  
  
श्वश्रूश्वशुरगुरुदेवतातिथिपूजनम् ॥ वि_२५।३ ॥  
  
सुसंस्कृतोपस्करता ॥ वि_२५।४ ॥  
  
अमुक्तहस्तता ॥ वि_२५।५ ॥  
  
सुगुप्तभाण्डता ॥ वि_२५।६ ॥  
  
मूलक्रियास्व् अनभिरतिः ॥ वि_२५।७ ॥  
  
मङ्गलाचारतत्परता ॥ वि_२५।८ ॥  
  
भर्तरि प्रवसिते ऽप्रतिकर्मक्रिया ॥ वि_२५।९ ॥  
  
परगृहेष्व् अनभिगमनम् ॥ वि_२५।१० ॥  
  
द्वारदेशगवाक्षेष्व् अनवस्थानम् ॥ वि_२५।११ ॥  
  
सर्वकर्मस्व् अस्वतन्त्रता ॥ वि_२५।१२ ॥  
  
बाल्ययौवनवार्धकेष्व् अपि पितृभर्तृपुत्राधीनता ॥ वि_२५।१३ ॥  
  
मृते भर्तरि ब्रह्मचर्यं तदन्व् आरोहणं वा ॥ वि_२५।१४ ॥  
  
     नास्ति स्त्रीणां पृथग्यज्ञो न व्रतं नाप्य् उपोषितम्  ।  
     पतिं शुश्रूषते यत् तु तेन स्वर्गे महीयते  ॥ वि_२५।१५ ॥  
  
     पत्यौ जीवति या योषिद् उपवासव्रतं चरेत्  ।  
     आयुः सा हरते भर्तुर् नरकं चैव गच्छति  ॥ वि_२५।१६ ॥  
  
     मृते भर्तरि साध्वी स्त्री ब्रह्मचर्ये व्यवस्थिता  ।  
     स्वर्गं गच्छत्य् अपुत्रापि यथा ते ब्रह्मचारिणः  ॥ वि_२५।१७ ॥  
  
  
  
वि_२६  
  
सवर्णासु बहुभार्यासु विद्यमानासु *ज्येष्ठया सह धर्मकार्यं कुर्यात् [ज्येष्टया] ॥ वि_२६।१ ॥  
  
मिश्रासु च कनिष्ठयापि समानवर्णया ॥ वि_२६।२ ॥  
  
समानवर्णाया अभावे त्व् अनन्तरयैवाप्दि च ॥ वि_२६।३ ॥  
  
न त्व् एव द्विजः शूद्रया ॥ वि_२६।४ ॥  
  
     द्विजस्य भार्या शूद्रा तु धर्मार्थं न क्वचिद् भवेत्  ।  
     रत्यर्थम् एव सा तस्य रागान्धस्य प्रकीर्तिता  ॥ वि_२६।५ ॥  
  
     हीनजातिं स्त्रियं मोहाद् उद्वहन्तो द्विजातयः  ।  
     कुलान्य् एव नयन्त्य् आशु ससन्तानानि शूद्रतां  ॥ वि_२६।६ ॥  
  
     दैवपित्र्याथितेयानि तत्प्रधानानि यस्य तु  ।  
     नाश्नन्ति पितृदेवास् तु न च स्वर्गं स गच्छति  ॥ वि_२६।७ ॥  
  
  
  
वि_२७  
  
गर्भस्य स्पष्टताज्ञाने निषेककर्म ॥ वि_२७।१ ॥  
  
स्पन्दनात् पुरा पुंसवनम् ॥ वि_२७।२ ॥  
  
*षष्ठे ऽष्टमे वा मासि सीमन्तोन्नयनम् [पष्ठे] ॥ वि_२७।३ ॥  
  
जाते च दारके जातकर्म ॥ वि_२७।४ ॥  
  
आशौचव्यपगमे नामधेयम् ॥ वि_२७।५ ॥  
  
मङ्गल्यं ब्राहमणस्य ॥ वि_२७।६ ॥  
  
बलवत् क्षत्रियस्य ॥ वि_२७।७ ॥  
  
धनोपेतं वैश्यस्य ॥ वि_२७।८ ॥  
  
जुगुप्सितं शूद्रस्य ॥ वि_२७।९ ॥  
  
चतुर्थे मास्य् आदित्यदर्शनम् ॥ वि_२७।१० ॥  
  
षष्ठे ऽन्नप्राशनम् ॥ वि_२७।११ ॥  
  
तृतीये ऽब्दे चूडाकरणम् ॥ वि_२७।१२ ॥  
  
एता एव क्रियाः स्त्रीणाम् अमन्त्रकाः ॥ वि_२७।१३ ॥  
  
तासां समन्त्रको विवाहः ॥ वि_२७।१४ ॥  
  
गर्भाष्टमे ऽब्दे ब्राह्मणस्योपनयनम् ॥ वि_२७।१५ ॥  
  
गर्भैकादशे राज्ञः ॥ वि_२७।१६ ॥  
  
गर्भद्वादशे विशः ॥ वि_२७।१७ ॥  
  
तेषां मुञ्जज्याबल्बजमय्यो मौञ्ज्यः ॥ वि_२७।१८ ॥  
  
कार्पासशाणाविकान्य् उपवीतानि वासांसि च ॥ वि_२७।१९ ॥  
  
मार्गवैयाघ्रबास्तानि चर्माणि ॥ वि_२७।२० ॥  
  
पालाशखादिरौदुम्बरा दण्डाः ॥ वि_२७।२१ ॥  
  
केशान्तललाटनासादेशतुल्याः ॥ वि_२७।२२ ॥  
  
सर्व एव वा ॥ वि_२७।२३ ॥  
  
अकुटिलाः सत्वचश् च ॥ वि_२७।२४ ॥  
  
भवदाद्यं भवन्मध्यं भवदन्तं च भैक्ष्यचरनम् ॥ वि_२७।२५ ॥  
  
     आ षोडशाद् ब्राह्मणस्य सावित्री नातिवर्तते  ।  
     आ द्वाविंशात् क्षत्रबन्धोर् आ चतुर्विंशतेर् विशः  ॥ वि_२७।२६ ॥  
  
     अत ऊर्ध्वं त्रयो ऽप्य् एते यथाकालम् असंस्कृताः  ।  
     सावित्रीपतिता व्रात्या भवन्त्य् आर्यविगर्हिताः  ॥ वि_२७।२७ ॥  
  
     यद्य् अस्य विहितं चर्म यत् सूत्रं या च मेखला  ।  
     यो दण्डो यच् च वसनं तत् तद् अस्य व्रतेष्व् अपि  ॥ वि_२७।२८ ॥  
  
     मेखलाम् अजिनं दण्डम् उपवीतं कमण्डलुम्  ।  
     अप्सु प्रास्य विनष्टानि गृह्णीतान्यानि मन्त्रवत्  ॥ वि_२७।२९ ॥  
  
  
  
वि_२८  
  
अथ ब्रह्मचरिणां गुरुकुलवासः ॥ वि_२८।१ ॥  
  
सन्ध्याद्वयोपासनम् ॥ वि_२८।२ ॥  
  
पूर्वां सन्ध्यां जपेत् तिष्ठन् पश्चिमाम् आसीनः ॥ वि_२८।३ ॥  
  
कालद्वयम् अभिषेकाग्निकर्मकरणम् ॥ वि_२८।४ ॥  
  
अप्सु दण्डवन् मज्जनम् ॥ वि_२८।५ ॥  
  
आहूताध्ययनम् ॥ वि_२८।६ ॥  
  
गुरोः प्रियहिताचरणम् ॥ वि_२८।७ ॥  
  
मेखलादण्डाजिनोपवीतधारणम् ॥ वि_२८।८ ॥  
  
गुरुकुलवर्जं गुणवत्सु भैक्ष्यचरणम् ॥ वि_२८।९ ॥  
  
गुर्वनुज्ञातं भैक्ष्याभ्यवहरणम् ॥ वि_२८।१० ॥  
  
श्राद्धकृतलवणशुक्तपर्युषितनृत्यगीतस्त्रीमधुमांसाञ्जनोच्छिष्टप्राणिहिंसाश्लीलपरिवर्जनम् ॥ वि_२८।११ ॥  
  
अधः शय्या ॥ वि_२८।१२ ॥  
  
गुरोः पूर्वोत्थानं चरमं संवेशनम् ॥ वि_२८।१३ ॥  
  
कृतसन्ध्योपासनश् च गुर्वभिवादनं कुर्यात् ॥ वि_२८।१४ ॥  
  
तस्य च व्यत्यस्तकरः पादाव् उपस्पृशेत् ॥ वि_२८।१५ ॥  
  
दक्षिणं दक्षिणेनेतरम् इतरेण ॥ वि_२८।१६ ॥  
  
स्वं च नामास्याभिवादनान्ते भोःशब्दान्तं निवेदयेत् ॥ वि_२८।१७ ॥  
  
तिष्ठन्न् आसीनः शयानो भुञ्जानः पराङ्मुखश् च नास्याभिभाषणं कुर्यात् ॥ वि_२८।१८ ॥  
  
आसीनस्य स्थितः कुर्याद् अभिगच्छंस् तु गच्छतः । आगच्छतः प्रत्युद्गम्य पश्चाद् धावंस् तु धावतः ॥ वि_२८।१९ ॥  
  
पराङ्मुखस्याभिमुखः ॥ वि_२८।२० ॥  
  
दूरस्थस्यान्तिकम् उपेत्य ॥ वि_२८।२१ ॥  
  
शयानस्य प्रणम्य ॥ वि_२८।२२ ॥  
  
तस्य च चक्षुर्विषये न यथेष्टासनः स्यात् ॥ वि_२८।२३ ॥  
  
न चास्य केवलं नाम ब्रूयात् ॥ वि_२८।२४ ॥  
  
गतिचेष्टाभाषिताद्यं नास्यानुकुर्यात् ॥ वि_२८।२५ ॥  
  
यत्रास्य निन्दापरिवादौ स्यातां न तत्र तिष्ठेत् ॥ वि_२८।२६ ॥  
  
नास्यैकासनो भवेत् ॥ वि_२८।२७ ॥  
  
ऋते शिलाफलकनौयानेभ्यः ॥ वि_२८।२८ ॥  
  
गुरोर् गुरौ सन्निहिते गुरुवद् वर्तेत ॥ वि_२८।२९ ॥  
  
अनिर्दिष्टश् च गुरुणा स्वान् गुरुन् नाभिवादयेत् ॥ वि_२८।३० ॥  
  
बाले समानवयसि वाध्यापके गुरुपुत्रे गुरुवद् वर्तेत ॥ वि_२८।३१ ॥  
  
नास्य पादौ प्रक्षालयेत् ॥ वि_२८।३२ ॥  
  
नोच्छिष्टम् अश्नीयात् ॥ वि_२८।३३ ॥  
  
एवं वेदं वेदौ वेदान् वा स्वीकुर्यात् ॥ वि_२८।३४ ॥  
  
ततो वेदाङ्गानि ॥ वि_२८।३५ ॥  
  
यस् त्व् अनधीतवेदो ऽन्यत्र श्रमं कुर्याद् असौ ससन्तानः शूद्रत्वम् एति ॥ वि_२८।३६ ॥  
  
मातुर् अग्रे विजननं द्वितीयं मौञ्जिबन्धनम् ॥ वि_२८।३७ ॥  
  
तत्रास्य माता सावित्री भवति पिता त्व् *आचार्यः [आचार्थः] ॥ वि_२८।३८ ॥  
  
एतेनैव तेषां द्विजत्वम् ॥ वि_२८।३९ ॥  
  
प्राङ् मौञ्जीबन्धनाद् द्विजः शूद्रसमो भवति ॥ वि_२८।४० ॥  
  
ब्रह्मचारिणा मुण्डेन जटिलेन वा भाव्यम् ॥ वि_२८।४१ ॥  
  
वेदस्वीकरणाद् ऊर्ध्वं गुर्वनुज्ञातस् तस्मै वरं दत्त्वा स्नायात् ॥ वि_२८।४२ ॥  
  
ततो गुरुकुल एव वा जन्मनः शेषं नयेत् ॥ वि_२८।४३ ॥  
  
तत्राचार्ये प्रेते गुरुवत् गुरुपुत्रे वर्तेत ॥ वि_२८।४४ ॥  
  
गुरुदारेषु सवर्णेषु वा ॥ वि_२८।४५ ॥  
  
तदभावे ऽग्निशुश्रूषुर् नैष्ठिको ब्रह्मचारी स्यात् ॥ वि_२८।४६ ॥  
  
     एवं चरति यो विप्रो ब्रह्मचर्यम् अतन्द्रितः  ।  
     स गच्छत्य् उत्तमं स्थानं न चेहाजायते पुनः  ॥ वि_२८।४७ ॥  
  
     कामतो रेतसः सेकं व्रतस्थस्य द्विजन्मनः  ।  
     अतिक्रमं व्रतस्याहुर् धर्मज्ञा ब्रह्मचारिणः  ॥ वि_२८।४८ ॥  
  
     एतस्मिन्न् एनसि प्राप्ते वसित्वा गर्दभाजिनम्  ।  
     सप्तागारं चरेद् भैक्षं स्वकर्म परिकीर्तयन्  ॥ वि_२८।४९ ॥  
  
     तेभ्यो लब्धेन भैक्ष्येण वर्तयन्न् एककालिकम्  ।  
     उपस्पृशंस् त्रिषवणम् अब्देन स विशुध्यति  ॥ वि_२८।५० ॥  
  
     स्वप्ने सिक्त्वा ब्रह्मचारी द्विजः शुक्रम् अकामतः  ।  
     स्नात्वार्कम् अर्चयित्वा त्रिः पुनर् माम् इत्य् ऋचं जपेत्  ॥ वि_२८।५१ ॥  
  
     अकृत्वा भैक्षचरणम् असमिद्ध्य च पावकम्  ।  
     अनातुरः सप्तरात्रम् अवकीर्णिव्रतं चरेत्  ॥ वि_२८।५२ ॥  
  
     तं चेद् अभ्युदियात् सूर्यः शयानं कामकारतः  ।  
     निम्लोचेद् वाप्य्+अविज्ञानाज् जपन्न् उपवसेद् दिनम्  ॥ वि_२८।५३ ॥  
  
  
  
वि_२९  
  
यस् तूपनीय व्रतादेशं कृत्वा वेदम् अध्यापयेत् तम् आचार्यं विद्यात् ॥ वि_२९।१ ॥  
  
यस् त्व् एनं मूल्येनाध्यापयेत् तम् उपाध्यायम् एकदेशं वा ॥ वि_२९।२ ॥  
  
यो यस्य यज्ञ्नकर्माणि कुर्यात् तम् ऋत्विजं विद्यात् ॥ वि_२९।३ ॥  
  
नापरीक्षितं योजयेत् ॥ वि_२९।४ ॥  
  
नाध्यापयेत् ॥ वि_२९।५ ॥  
  
नोपनयेत् ॥ वि_२९।६ ॥  
  
     अधर्मेण च यः प्राह यश् चाधर्मेण पृच्छति  ।  
     तयोर् अन्यतरः प्रैति विद्वेषं वाधिगच्छति  ॥ वि_२९।७ ॥  
  
     धर्मार्थौ यत्र न स्यातां शुश्रूषा वापि तद्विधा  ।  
     तत्र विद्या न वक्तव्या शुभं बीजम् इवोषरे  ॥ वि_२९।८ ॥  
  
     विद्या ह वै ब्रह्मणम् आजगाम गोपाय मा शेवधिष्टे ऽहम् अस्ति  ।  
     असूयकायानृजवे ऽयताय न मां ब्रूया अवीर्यवती तथा स्याम्  ॥ वि_२९।९ ॥  
  
     यम् एव विद्याः शुचिम् अप्रमत्तं मेधाविनं ब्रह्मचर्योपपन्नम्  ।  
     यस् ते न द्रुह्येत् कतमच् च नाह तस्मै मां ब्रूया निधिपाय ब्रह्मन्  ॥ वि_२९।१० ॥  
  
  
  
वि_३०  
  
श्रावण्यां प्रौष्ठपद्यां वा छन्दांस्य् उपाकृत्यार्धपञ्चमान् मासान् अधीयीत ॥ वि_३०।१ ॥  
  
ततस् तेषाम् उत्सर्गं बहिः कुर्यात् ॥ वि_३०।२ ॥  
  
उत्सर्जनोपाकर्मणोर् मध्ये वेदाङ्गाध्ययनं कुर्यात् ॥ वि_३०।३ ॥  
  
नाधीयीताहोरात्रं चतुर्दश्यष्टमीषु च ॥ वि_३०।४ ॥  
  
न+ऋत्वन्तरग्रहसूतके ॥ वि_३०।५ ॥  
  
नेन्द्रप्रयाणे ॥ वि_३०।६ ॥  
  
न वाति चण्डपवने ॥ वि_३०।७ ॥  
  
नाकालवर्षविद्युत्स्तनितेषु ॥ वि_३०।८ ॥  
  
न भूकम्पोल्कापातदिग्दाहेषु ॥ वि_३०।९ ॥  
  
नान्तःशवे ग्रामे ॥ वि_३०।१० ॥  
  
न शास्त्रसम्पाते ॥ वि_३०।११ ॥  
  
न श्वसृगालगर्दभनिर्ह्रादेषु ॥ वि_३०।१२ ॥  
  
न वादित्रशब्दे ॥ वि_३०।१३ ॥  
  
न शूद्रपतितयोः समीपे ॥ वि_३०।१४ ॥  
  
न देवतायतनश्मशानचतुष्पथरथ्यासु ॥ वि_३०।१५ ॥  
  
नोदकान्तः ॥ वि_३०।१६ ॥  
  
न पीठोपहितपादः ॥ वि_३०।१७ ॥  
  
न हस्त्यश्वोष्ट्रनौगोयानेषु ॥ वि_३०।१८ ॥  
  
न वान्तः ॥ वि_३०।१९ ॥  
  
न विरिक्तः ॥ वि_३०।२० ॥  
  
नाजीर्णी ॥ वि_३०।२१ ॥  
  
न पञ्चनखान्तरागमने ॥ वि_३०।२२ ॥  
  
न राजश्रोत्रियगोब्राह्मणव्यसने ॥ वि_३०।२३ ॥  
  
नोपाकर्मणि ॥ वि_३०।२४ ॥  
  
नोत्सर्गे ॥ वि_३०।२५ ॥  
  
न सामध्वनाव् ऋग्यजुषी ॥ वि_३०।२६ ॥  
  
नापररात्रम् अधीत्य शयीत ॥ वि_३०।२७ ॥  
  
अभियुक्तो ऽप्य् अनध्यायेष्व् अध्ययनं परिहरेत् ॥ वि_३०।२८ ॥  
  
यस्माद् अनध्यायाधीतं नेहामुत्र फलप्रदम् ॥ वि_३०।२९ ॥  
  
तदध्ययनेनायुषः क्षयो गुरुशिष्ययोश् च ॥ वि_३०।३० ॥  
  
तस्माद् अनध्यायवर्जं गुरुणा ब्रह्मलोककामेन विद्या सत्शिष्यक्षेत्रेषु वप्तव्या ॥ वि_३०।३१ ॥  
  
शिष्येण ब्रह्मारम्भावसानयोर् गुरोः पादोपसङ्ग्रहणं कार्यम् ॥ वि_३०।३२ ॥  
  
प्रणवश् च व्याहर्तव्यः ॥ वि_३०।३३ ॥  
  
तत्र च यद् ऋचो ऽधीते तेनास्याज्येन पितॄणां तृप्तिर् भवति ॥ वि_३०।३४ ॥  
  
यद् यजूंषि तेन मधुना ॥ वि_३०।३५ ॥  
  
यत् सामानि तेन पयसा ॥ वि_३०।३६ ॥  
  
यद् आथर्वणं तेन मांसेन ॥ वि_३०।३७ ॥  
  
यत् पुराणेतिहासवेदाङ्गधर्मशास्त्राण्य् अधीते तेनास्यान्नेन ॥ वि_३०।३८ ॥  
  
यश् च विद्याम् आसाद्यास्मिन् लोके तया जीवेत्, न सा तस्य परलोके फलप्रदा भवेत् ॥ वि_३०।३९ ॥  
यश् च विद्यया यशः परेषां हन्ति ॥ वि_३०।४० ॥  
  
अननुज्ञातश् चान्यस्माद् अधीयानान् न विद्याम् आदद्यात् ॥ वि_३०।४१ ॥  
  
तदादानम् अस्य ब्रह्मस्तेयं नरकाय भवति ॥ वि_३०।४२ ॥  
  
     लौकिकं वैदिकं वापि तथाध्यात्मिकम् एव वा  ।  
     आददीत यतो ज्ञानं न तं द्रुह्येत् कदाचन  ॥ वि_३०।४३ ॥  
  
     उत्पादकब्रह्मदात्रोर् गरीयान् ब्रह्मदः पिता  ।  
     ब्रह्मजन्म हि विप्रस्य प्रेत्य चेह च शाश्वतम्  ॥ वि_३०।४४ ॥  
  
     कामान् माता पिता चैनं यद् उत्पादयतो मिथः  ।  
     सम्भूतिं तस्य तां विद्याद् यद् योनाव् इह जायते  ॥ वि_३०।४५ ॥  
  
     आचार्यस् त्व् अस्य यां जातिं विधिवद् वेदपारगः  ।  
     उत्पादयति सावित्र्या सा सत्या साजरामरा  ॥ वि_३०।४६ ॥  
  
     य आवृणोत्य् अवितथेन कर्णाव् अदुःखं कुर्वन्न् अमृतं सम्प्रयच्छन्  ।  
     तं मन्येत पितरं मातरं च तस्मै न द्रुह्येत् कृतम् अस्य जानन्  ॥ वि_३०।४७ ॥  
  
  
  
वि_३१  
  
त्रयः पुरुषस्यातिगुरवो भवन्ति ॥ वि_३१।१ ॥  
  
माता पिता आचार्यश् च ॥ वि_३१।२ ॥  
  
तेषां नित्यम् एव शुश्रूषुणा भवितव्यम् ॥ वि_३१।३ ॥  
  
यत् ते ब्रूयुस् तत् कुर्यात् ॥ वि_३१।४ ॥  
  
तेषां प्रियहितम् आचरेत् ॥ वि_३१।५ ॥  
  
न तैर् अननुज्ञातः किञ्चिद् अपि कुर्यात् ॥ वि_३१।६ ॥  
  
     एत एव त्रयो वेदा एत एव त्रयः सुराः  ।  
     एत एव त्रयो लोका एत एव त्रयो ऽग्नयः  ॥ वि_३१।७ ॥  
  
पिता गार्हप्त्यो ऽग्निः दक्षिणाग्निर् माता गुरुर् आहवनीयः ॥ वि_३१।८ ॥  
  
     सर्वे तस्यादृता धर्मा यस्यैते त्रय आदृताः  ।  
     अनादृत्यास् तु यस्यैते सर्वास् तस्याफलाः क्रियाः  ॥ वि_३१।९ ॥  
  
     इमं लोकं मातृभक्त्या पितृभक्त्या तु मध्यमम्  ।  
     गुरुशुश्रूषया त्व् एव ब्रह्मलोकं समाश्नुते  ॥ वि_३१।१० ॥  
  
  
  
वि_३२  
  
राजर्त्विक्श्रोत्रियाधर्मप्रतिषेध्युपाध्यायपितृव्यमातामहमातुलश्वशुरज्येष्ठभ्रातृसम्बन्धिनश् चाचार्यवत् ॥ वि_३२।१ ॥  
  
पत्न्य एतेषां सवर्णाः ॥ वि_३२।२ ॥  
  
मातृष्वसा पितृष्वसा ज्येष्ठा स्वसा च ॥ वि_३२।३ ॥  
  
श्वशुरपितृव्यमातुलर्त्विजां कनीयसां प्रत्युत्थानम् एवाभिवादनम् ॥ वि_३२।४ ॥  
  
हीनवर्णानां गुरुपत्नीनां दूराद् अभिवादनं न पादोपस्पर्शनम् ॥ वि_३२।५ ॥  
  
गुरुपत्नीनां गोत्रोत्सादनाञ्जनकेशसंयमनपादप्रक्षालनादीनि न कुर्यात् ॥ वि_३२।६ ॥  
  
असंस्तुतापि परपत्नी भगिनीति वाच्या पुत्रीति मातेति वा ॥ वि_३२।७ ॥  
  
न च गुरूणां त्वम् इति ब्रूयात् ॥ वि_३२।८ ॥  
  
तदतिक्रमे निराहारो दिवसान्ते तं प्रसाद्याश्नीयात् ॥ वि_३२।९ ॥  
  
न च गुरुणा सह विगृह्य कथाः कुर्यात् ॥ वि_३२।१० ॥  
  
न चैवास्य परीवादम् ॥ वि_३२।११ ॥  
  
न चानभिप्रेतम् ॥ वि_३२।१२ ॥  
  
     गुरुपत्नी तु युवतिर् नाभिवाद्येह पादयोः  ।  
     पूर्णविंशतिवर्षेण गुणदोषौ विजानता  ॥ वि_३२।१३ ॥  
  
     कामं तु गुरुपत्नीनां युवतीनां युवा भुवि  ।  
     विधिवद् वन्दनं कुर्याद् असाव् अहम् इति ब्रुवन्  ॥ वि_३२।१४ ॥  
  
     विप्रोष्य पादग्रहणम् अन्वहं चाभिवादनम्  ।  
     गुरुदारेषु कुर्वीत सतां धर्मम् अनुस्मरन्  ॥ वि_३२।१५ ॥  
  
     वित्तं बन्धुर् वयः कर्म विद्या भवति पञ्चमी  ।  
     एतानि मानस्थानानि गरीयो यद् यद् उत्तरम्  ॥ वि_३२।१६ ॥  
  
     ब्राह्मणं दशवर्षं च शतवर्षं च भूमिपम्  ।  
     पितापुत्रौ विजानीयाद् ब्राह्मणस् तु तयोः पिता  ॥ वि_३२।१७ ॥  
  
     विप्राणां ज्ञानतो ज्यैष्ठ्यं क्षत्रियाणां तु वीर्यतः  ।  
     वैश्यानां धान्यधनतः शूद्राणाम् एव जन्मतः  ॥ वि_३२।१८ ॥  
  
[एन्द् ओड़् पर्त् १]  
  
  
  
  
वि_३३  
  
अथ पुरुषस्य कामक्रोधलोभाख्यं रिपुत्रयं सुघोरं भवति ॥ वि_३३।१ ॥  
  
परिग्रहप्रसङ्गाद् विशेषेण गृहाश्रमिणः ॥ वि_३३।२ ॥  
  
तेनायम् आक्रान्तो ऽतिपातकमहापातकानुपातकोपपातकेषु प्रवर्तते ॥ वि_३३।३ ॥  
  
जातिभ्रंशकरेषु सङ्करीकरणेष्व् अपात्रीकरणेषु ॥ वि_३३।४ ॥  
  
मलावहेषु प्रकीर्णकेषु च ॥ वि_३३।५ ॥  
  
     त्रिविधं नरकस्येदं द्वारं नाशनम् आत्मनः  ।  
     कामः क्रोधस् तथा लोभस् तस्माद् एतत् त्रयं ज्ययेत्  ॥ वि_३३।६ ॥  
  
  
  
वि_३४  
मातृगमनं दुहितृगमनं स्नुषागमनम् इत्य् अतिपातकानि ॥ वि_३४।१ ॥  
  
     अतिपातकिनस् त्व् एते प्रविशेयुर् हुताशनम्  ।  
     न ह्य् अन्या निष्कृतिस् तेषां विद्यते हि कथञ्चन  ॥ वि_३४।२ ॥  
  
  
  
वि_३५  
  
ब्रह्महत्या सुरापानं ब्राह्मणसुवर्णहरणं गुरुदारगमनम् इति महापातकानि ॥ वि_३५।१ ॥  
  
तत्संयोगश् च ॥ वि_३५।२ ॥  
  
संवत्सरेण पतति पतितेन सहाचरन् ॥ वि_३५।३ ॥  
  
एकयानभोजनाशनशयनैः ॥ वि_३५।४ ॥  
  
यौनस्रौवमुख्यैः सम्बन्धैस् तु सद्य एव ॥ वि_३५।५ ॥  
  
     अश्वमेधेन शुद्ध्येयुर् महापातकिनस् त्व् इमे  ।  
     पृथिव्यां सर्वतीर्थानां तथानुसरणेन च  ॥ वि_३५।६ ॥  
  
  
  
वि_३६  
  
यागस्थस्य क्षत्रियस्य वैश्यस्य च रजस्वलायाश् चान्तर्वत्न्याश् चात्रिगोत्रायाश् चाविज्ञातस्य गर्भस्य शरणागतस्य च घातनं ब्रह्महत्यासमानीति ॥ वि_३६।१ ॥  
  
कौटसाक्ष्यं सुहृद्वध इत्य् एतौ सुरापानसमौ ॥ वि_३६।२ ॥  
  
ब्राह्मणस्य भूम्यपहरणं निक्षेपापहरणं सुवर्णस्तेयसमम् ॥ वि_३६।३ ॥  
  
पितृव्यमातामहमातुलश्वशुरनृपपत्न्यभिगमनं गुरुदारगमनसमम् ॥ वि_३६।४ ॥  
  
पितृष्वसृमातृष्वसृस्वसृगमनम् च ॥ वि_३६।५ ॥  
  
श्रोत्रियर्त्विगुपाध्यायमित्रपत्न्यभिगमनं च ॥ वि_३६।६ ॥  
  
स्वसुः सख्याः सगोत्राय उत्तमवर्णायाः कुमार्या अन्त्यजाया रजस्वलायाः शरणागतायाः *प्रव्रजिताया निक्षिप्तायाश् च [प्रव्रजितायाः नि] ॥ वि_३६।७ ॥  
  
     अनुपातकिनस् त्व् एते महापातकिनो यथा  ।  
     अश्वमेधेन शुध्यन्ति तीर्थानुसरणेन वा  ॥ वि_३६।८ ॥  
  
  
  
वि_३७  
  
अनृतवचनम् उत्कर्षे ॥ वि_३७।१ ॥  
  
राजगामि पैशुन्यम् ॥ वि_३७।२ ॥  
  
गुरोश् चालीकनिर्बन्धः ॥ वि_३७।३ ॥  
  
वेदनिन्दा ॥ वि_३७।४ ॥  
  
अधीतस्य च त्यागः ॥ वि_३७।५ ॥  
  
अग्निपितृमातृसुतदाराणां च ॥ वि_३७।६ ॥  
  
अभोज्यान्नाभक्ष्यभक्षणम् ॥ वि_३७।७ ॥  
  
परस्वापहरणम् ॥ वि_३७।८ ॥  
  
परदाराभिगमनम् ॥ वि_३७।९ ॥  
  
अयाज्ययाजनम् ॥ वि_३७।१० ॥  
  
विकर्मजीवनम् ॥ वि_३७।११ ॥  
  
असत्प्रतिग्रहश् च ॥ वि_३७।१२ ॥  
  
क्षत्रविट्शूद्रगोवधः ॥ वि_३७।१३ ॥  
  
अविक्रेयविक्रयः ॥ वि_३७।१४ ॥  
  
परिवित्तितानुजेन ज्येष्ठस्य ॥ वि_३७।१५ ॥  
  
परिवेदनम् ॥ वि_३७।१६ ॥  
  
तस्य च कन्यादानम् ॥ वि_३७।१७ ॥  
  
याजनं च ॥ वि_३७।१८ ॥  
  
व्रात्यता ॥ वि_३७।१९ ॥  
  
भृतकाध्यापनम् ॥ वि_३७।२० ॥  
  
भृतकाच् चाध्ययनादानम् ॥ वि_३७।२१ ॥  
  
सर्वाकरेष्व् अधीकारः ॥ वि_३७।२२ ॥  
  
महायन्त्रप्रवर्तनम् ॥ वि_३७।२३ ॥  
  
द्रुमगुल्मवल्लीलतौषधीनां हिंसा ॥ वि_३७।२४ ॥  
  
स्त्र्या जीवनम् ॥ वि_३७।२५ ॥  
  
अभिचारबलकर्मसु च प्रवृत्तिः ॥ वि_३७।२६ ॥  
  
आत्मार्थे क्रियारम्भः ॥ वि_३७।२७ ॥  
  
अनाहिताग्निता ॥ वि_३७।२८ ॥  
  
देवर्षिपितृऋणानाम् अनपक्रिया ॥ वि_३७।२९ ॥  
  
असत्शास्त्राभिगमनम् ॥ वि_३७।३० ॥  
  
नास्तिकता ॥ वि_३७।३१ ॥  
  
कुशीलवता ॥ वि_३७।३२ ॥  
  
मद्यपस्त्रीनिषेवणम् ॥ वि_३७।३३ ॥  
  
इत्य् उपपातकानि ॥ वि_३७।३४ ॥  
  
     उपपातकिनस् त्व् एते कुर्युश् चान्द्रायणं नराः  ।  
     पराकं च तथा कुर्युर् यजेयुर् गोसवेन वा  ॥ वि_३७।३६ ॥  
  
  
  
वि_३८  
  
ब्राह्मणस्य रुजः करणम् ॥ वि_३८।१ ॥  
  
अघ्रेयमद्ययोर् घ्रातिः ॥ वि_३८।२ ॥  
जैह्म्यम् ॥ वि_३८।३ ॥  
  
पशुषु मैथुनाचरणम् ॥ वि_३८।४ ॥  
  
पुंसि च ॥ वि_३८।५ ॥  
  
इति जातिभ्रंशकराणि ॥ वि_३८।६ ॥  
  
     जातिभ्रंशकरं कर्म कृत्वान्यतमम् इच्छया  ।  
     चरेत् सान्तपनं कृच्छ्रं प्राजापत्यम् अनिच्छया  ॥ वि_३८।७ ॥  
  
  
  
वि_३९  
  
ग्राम्यारण्यानां पशूनां हिंसा सङ्करीकरणम् ॥ वि_३९।१ ॥  
  
     सङ्करीकरणं कृत्वा मासम् अश्नीत यावकम्  ।  
     कृच्छ्रातिकृच्छ्रम् अथ वा प्रायश्चित्तं तु कारयेत्  ॥ वि_३९।२ ॥  
  
  
  
वि_४०  
  
निन्दितेभ्यो घनादानं वाणिज्यं कुसीदजीवनम् असत्यभाषणं शूद्रसेवनम् इत्य् अपात्रीकरणम् ॥ वि_४०।१ ॥  
  
     अपात्रीकरणं कृत्वा तप्तकृच्छ्रेण शुध्यति  ।  
     शीतकृच्छ्रेण वा भूयो महासान्तपनेन वा  ॥ वि_४०।२ ॥  
  
  
  
वि_४१  
  
पक्षिणां जलचराणां जलजानां च घातनम् ॥ वि_४१।१ ॥  
  
क्रिमिकीटानां च ॥ वि_४१।२ ॥  
  
मध्यानुगतभोजनम् ॥ वि_४१।३ ॥  
  
इति मलावहानि ॥ वि_४१।४ ॥  
  
     मलिनीकरणीयेषु तप्तकृच्छ्रं विशोधनम्  ।  
     कृच्छ्रातिकृच्छ्रम् अथ वा प्रायश्चित्तं विशोधनम्  ॥ वि_४१।५ ॥  
  
  
  
वि_४२  
  
यद् अनुक्तं तत् प्रकीर्णकम् ॥ वि_४२।१ ॥  
  
     प्रकीर्णपातके ज्ञात्वा गुरुत्वम् अथ लाघवम्  ।  
     प्रायश्चित्तं बुधः कुर्याद् ब्राह्मणानुमतो यथा  ॥ वि_४२।२ ॥  
  
  
  
वि_४३  
  
अथ नरकाः ॥ वि_४३।१ ॥  
  
तामिस्रम् ॥ वि_४३।२ ॥  
  
अन्धतामिस्रम् ॥ वि_४३।३ ॥  
  
रौरवम् ॥ वि_४३।४ ॥  
  
महारौरवम् ॥ वि_४३।५ ॥  
  
कालसूत्रम् ॥ वि_४३।६ ॥  
  
महानरकम् ॥ वि_४३।७ ॥  
  
सञ्जीवनम् ॥ वि_४३।८ ॥  
  
अवीचि ॥ वि_४३।९ ॥  
  
तपनम् ॥ वि_४३।१० ॥  
  
सम्प्रतापनम् ॥ वि_४३।११ ॥  
  
सङ्घातकम् ॥ वि_४३।१२ ॥  
  
काकोलम् ॥ वि_४३।१३ ॥  
  
कुड्मलम् ॥ वि_४३।१४ ॥  
  
पूतिमृत्तिकम् ॥ वि_४३।१५ ॥  
  
लोहशङ्कुः ॥ वि_४३।१६ ॥  
  
ऋबीसम् ॥ वि_४३।१७ ॥  
  
विषमपन्थाः ॥ वि_४३।१८ ॥  
  
कण्टकशाल्मलिः ॥ वि_४३।१९ ॥  
  
दीपनदी ॥ वि_४३।२० ॥  
  
असिपत्रवनम् ॥ वि_४३।२१ ॥  
  
लोहचारकम् इति ॥ वि_४३।२२ ॥  
  
एतेष्व् अकृतप्रायश्चित्ता अतिपातकिनः पर्यायेण कल्पं पच्यन्ते ॥ वि_४३।२३ ॥  
  
महापातकिनो मन्वन्तरम् ॥ वि_४३।२४ ॥  
  
अनुपातकिनश् च ॥ वि_४३।२५ ॥  
उपपातकिनश् चतुर्युगम् ॥ वि_४३।२६ ॥  
  
कृतसङ्करीकरणाश् च संवत्सरसहस्रम् ॥ वि_४३।२७ ॥  
  
कृतजातिभ्रंशकरणाश् च ॥ वि_४३।२८ ॥  
  
कृतापात्रीकरणाश् च ॥ वि_४३।२९ ॥  
  
कृतमलिनीकरणाश् च ॥ वि_४३।३० ॥  
  
प्रकीर्णपातकिनश् च बहून् वर्षपूगान् ॥ वि_४३।३१ ॥  
  
     कृतपातकिनः पापाः प्राणत्यागाद् अनन्तरम्  ।  
     याम्यं पन्थानम् आसाद्य दुःखम् अश्नन्ति दारुणम्  ॥ वि_४३।३२ ॥  
  
     यमस्य पुरुषैर् घोरैः कृष्यमाणा यतस् ततः  ।  
     सकृच्छ्रेणानुकारेण नीयमानाश् च ते यथा  ॥ वि_४३।३३ ॥  
  
     श्वभिः शृगालैः क्रव्यादैः काककङ्कबकादिभिः  ।  
     अग्नितुण्डैर् भक्ष्यमाणा भुजङ्गैर् वृश्चिकैस् तथा  ॥ वि_४३।३४ ॥  
  
     अग्निना दह्यमानाश् च तुद्यमानाश् च कण्टकैः  ।  
     क्रकचैः पाट्यमानाश् च पीड्यमानाश् च तृष्णया  ॥ वि_४३।३५ ॥  
  
     क्षुधया व्यथमानाश् च घोरैर् व्याघ्रगणैस् तथा  ।  
     पूयशोणितगन्धेन मूर्छमानाः पदे पदे  ॥ वि_४३।३६ ॥  
  
     परान्नपानं लिप्सन्तस् ताद्यमानाश् च किङ्करैः  ।  
     काककङ्कबकादीनां भीमानां सदृशाननैः  ॥ वि_४३।३७ ॥  
  
     क्वचित् तैलेन क्वाथ्यन्ते ताड्यन्ते मुसलैः क्वचित्  ।  
     आयसीषु च वट्यन्ते शिलासु च तथा क्वचित्  ॥ वि_४३।३८ ॥  
  
     क्वचिद् वान्तम् अथाश्नन्ति क्वचित् पूयम् असृक् क्वचित्  ।  
     क्वचिद् विष्ठां क्वचिन् मांसं पूयगन्धि सुदारुणम्  ॥ वि_४३।३९ ॥  
  
     अन्धकारेषु तिष्ठन्ति दारुणेषु तथा क्वचित्  ।  
     क्रिमिभिर् भक्ष्यमाणाश् च वह्नितुण्डैः सुदारुणैः  ॥ वि_४३।४० ॥  
  
     क्वचिच् छीतेन बाध्यन्ते क्वचित् चामेध्यमध्यगाः  ।  
     परस्परम् अथाश्नन्ति क्वचित् प्रेताः सुदारुणाः  ॥ वि_४३।४१ ॥  
  
     क्वचिद् भूतेन ताड्यन्ते लम्बमानास् तथा क्वचित्  ।  
     क्वचित् क्षिप्यन्ति बानौघैर् उत्कृत्यन्ते तथा क्वचित्  ॥ वि_४३।४२ ॥  
  
     कण्टेषु दत्तपादाश् च भुजङ्गाभोगवेष्टिताः  ।  
     पीड्यमानास् तथा यन्त्रैः कृष्यमाणाश् च जानुभिः  ॥ वि_४३।४३ ॥  
  
     भग्नपृष्ठशिरोग्रीवाः सूचीकण्ठाः सुदारुणाः  ।  
     कूटागारप्रमाणैश् च शरीरैर् यातनाक्षमैः  ॥ वि_४३।४४ ॥  
  
     एवं पातकिनः पापम् अनुभूय सुदुःखिताः  ।  
     तिर्यग्योनौ प्रपद्यन्ते दुःखानि विविधानि च  ॥ वि_४३।४५ ॥  
  
  
  
वि_४४  
  
अथ पापात्मनां नरकेष्व् अनुभूतदुःखानां तिर्यग्योनयो भवन्ति ॥ वि_४४।१ ॥  
  
अतिपातकिनां पर्यायेण सर्वाः स्थावरयोनयः ॥ वि_४४।२ ॥  
  
महापातकिनां च क्रिमियोनयः ॥ वि_४४।३ ॥  
  
अनुपातकिनां पक्षियोनयः ॥ वि_४४।४ ॥  
  
उपपातकिनां जलजयोनयः ॥ वि_४४।५ ॥  
  
कृतजातिभ्रंशकराणां जलचरयोनयः ॥ वि_४४।६ ॥  
  
कृतसङ्करीकरणकर्मणां मृगयोनयः ॥ वि_४४।७ ॥  
  
कृतापात्रीकरणकर्मणां पशुयोनयः ॥ वि_४४।८ ॥  
  
कृतमलिनीकरणकर्मणां मनुष्येष्व् अस्पृश्ययोनयः ॥ वि_४४।९ ॥  
  
प्रकीर्णकेषु प्रकीर्णा हिंस्राः क्रव्यादा भवन्ति ॥ वि_४४।१० ॥  
  
अभोज्यान्नाभक्ष्याशी क्रिमिः ॥ वि_४४।११ ॥  
  
स्तेनः श्येनः ॥ वि_४४।१२ ॥  
  
प्रकृष्टवर्त्मापहारी बिलेशयः ॥ वि_४४।१३ ॥  
  
आखुर् धान्यहारी ॥ वि_४४।१४ ॥  
  
हंसः कांस्यापहारी ॥ वि_४४।१५ ॥  
  
जलहृज् जलाभिप्लवः ॥ वि_४४।१६ ॥  
  
मधु दंशः ॥ वि_४४।१७ ॥  
  
पयः काकः ॥ वि_४४।१८ ॥  
  
रसं श्वा ॥ वि_४४।१९ ॥  
  
घृतं नकुलः ॥ वि_४४।२० ॥  
  
मांसं गृध्रः ॥ वि_४४।२१ ॥  
  
वसां मद्गुः ॥ वि_४४।२२ ॥  
  
तैलं तैलपायिकः ॥ वि_४४।२३ ॥  
  
लवणं चीविवाक् ॥ वि_४४।२४ ॥  
  
दधि बलाका ॥ वि_४४।२५ ॥  
  
कौशेयं हृत्वा भवति तित्तिरिः ॥ वि_४४।२६ ॥  
  
क्षौमं दर्दुरः ॥ वि_४४।२७ ॥  
  
कार्पासतान्तवं क्रौञ्चः ॥ वि_४४।२८ ॥  
  
गोधा गाम् ॥ वि_४४।२९ ॥  
  
वाल्गुदो गुडम् ॥ वि_४४।३० ॥  
  
छुछुन्दरिर् गन्धान् ॥ वि_४४।३१ ॥  
  
पत्रशाकं बर्ही ॥ वि_४४।३२ ॥  
  
कृतान्नं सेधा ॥ वि_४४।३३ ॥  
  
अकृतान्नं शल्यकः ॥ वि_४४।३४ ॥  
  
अग्निं बकः ॥ वि_४४।३५ ॥  
  
गृहकार्य् उपस्करम् ॥ वि_४४।३६ ॥  
  
रक्तवासांसि जीवजीवकः ॥ वि_४४।३७ ॥  
  
गजं कूर्मः ॥ वि_४४।३८ ॥  
  
अश्वं व्याघ्रः ॥ वि_४४।३९ ॥  
  
फलं पुष्पं वा मर्कटः ॥ वि_४४।४० ॥  
  
ऋक्षः स्त्रियम् ॥ वि_४४।४१ ॥  
  
यानम् उष्ट्रः ॥ वि_४४।४२ ॥  
  
पशून् गृध्रः ॥ वि_४४।४३ ॥  
  
     यद् वा तद् वा परद्रव्यम् अपहृत्य बलान् नरः  ।  
     अवश्यम् याति तिर्यक्त्वं जग्ध्वा चैवाहुतं हविः  ॥ वि_४४।४४ ॥  
  
     स्त्रियो ऽप्य् एतेन कल्पेन हृत्वा दोषम् अवाप्नुयुः  ।  
     एतेषाम् एव जन्तूनां भार्यात्वम् उपयान्ति ताः  ॥ वि_४४।४५ ॥  
  
  
  
वि_४५  
  
नरकाभिभूतदुःखानां तिर्यक्त्वम् उत्तीर्णानां मानुष्येषु लक्षणानि भवन्ति ॥ वि_४५।१ ॥  
  
कुष्ठ्य् अतिपातकी ॥ वि_४५।२ ॥  
  
ब्रह्महा यक्ष्मी ॥ वि_४५।३ ॥  
  
सुरापः श्यावदन्तकः ॥ वि_४५।४ ॥  
  
सुवर्णहारी कुनखी ॥ वि_४५।५ ॥  
  
गुरुतर्ल्पगो दुश्चर्मा ॥ वि_४५।६ ॥  
  
पूतिनासः पिशुनः ॥ वि_४५।७ ॥  
  
पूतिवक्त्रः सूचकः ॥ वि_४५।८ ॥  
  
धान्यचोरो ऽङ्गहीनः ॥ वि_४५।९ ॥  
  
मिश्रचोरो ऽतिरिक्ताङ्गः ॥ वि_४५।१० ॥  
  
अन्नापहारकस् त्व् आमयावी ॥ वि_४५।११ ॥  
  
वागपहारको मूकः ॥ वि_४५।१२ ॥  
  
वस्त्रापहारकः श्वित्री ॥ वि_४५।१३ ॥  
  
अश्वापहारकः पङ्गुः ॥ वि_४५।१४ ॥  
  
देवब्राह्मणाक्रोशको मूकः ॥ वि_४५।१५ ॥  
  
लोलजिह्वो गरदः ॥ वि_४५।१६ ॥  
  
उन्मत्तो ऽग्निदः ॥ वि_४५।१७ ॥  
  
गुरोः प्रतिकूलो ऽपस्मारी ॥ वि_४५।१८ ॥  
  
गोघ्नस् त्व् अन्धः ॥ वि_४५।१९ ॥  
  
दीपापहारकश् च ॥ वि_४५।२० ॥  
  
काणश् च दीपनिर्वापकः ॥ वि_४५।२१ ॥  
  
त्रपुचामरसीसकविक्रयी रजकः ॥ वि_४५।२२ ॥  
  
एकशफविक्रयी मृगव्याधः ॥ वि_४५।२३ ॥  
  
कुण्डाशी भगास्यः ॥ वि_४५।२४ ॥  
  
घाण्टिकः स्तेनः ॥ वि_४५।२५ ॥  
  
वार्धुषिको भ्रामरी ॥ वि_४५।२६ ॥  
  
मृष्टाश्य् एकाकी वातगुल्मी ॥ वि_४५।२७ ॥  
  
समयभेत्ता खल्वाटः ॥ वि_४५।२८ ॥  
  
श्लीपद्य् अवकीर्णी ॥ वि_४५।२९ ॥  
  
परवृत्तिघ्नो दरिद्रः ॥ वि_४५।३० ॥  
  
परपीडाकरो दीर्घरोगी ॥ वि_४५।३१ ॥  
  
     एवं कर्मविशेषेण जायन्ते लक्षणान्विताः  ।  
     रोगान्वितास् तथान्धाश् च कुब्जखञ्जैकलोचनाः  ॥ वि_४५।३२ ॥  
  
     वामना बधिरा मूका दुर्बलाश् च तथापरे  ।  
     तस्मात् सर्वप्रयत्नेन प्रायश्चित्तं समाचरेत्  ॥ वि_४५।३३ ॥  
  
  
  
वि_४६  
  
अथ कृच्छ्राणि भवन्ति ॥ वि_४६।१ ॥  
  
त्र्यहं नाश्नीयात् ॥ वि_४६।२ ॥  
  
प्रत्यहं च त्रिषवणं स्नानम् आचरेत् ॥ वि_४६।३ ॥  
  
त्रिः प्रतिस्नानम् अप्सु मज्जनम् ॥ वि_४६।४ ॥  
  
मग्नस् त्रिर् अघमर्षणं जपेत् ॥ वि_४६।५ ॥  
  
दिवा स्थितस् तिष्ठेत् ॥ वि_४६।६ ॥  
  
रात्राव् आसीनः ॥ वि_४६।७ ॥  
  
कर्मणो ऽन्ते पयस्विनीं दद्यात् ॥ वि_४६।८ ॥  
  
इत्य् अघ्मर्षणम् ॥ वि_४६।९ ॥  
  
त्र्यहं सायं त्र्यहं प्रातस् त्र्यहम् अयाचितम् अश्नीयात् । एष प्राजापत्यः ॥ वि_४६।१० ॥  
  
त्र्यहम् उष्णाः पिबेद् अपस् त्र्यहम् उष्णं घृतं त्र्यहम् उष्णं पयस् त्र्यहं च नाश्नीयाद् एष तप्तकृच्छ्रः ॥ वि_४६।११ ॥  
  
एतैर् एव शीतैः शीतकृच्छ्रः ॥ वि_४६।१२ ॥  
  
कृच्छ्रातिकृच्छ्रः पयसा दिवसैकविंशतिक्षपणम् ॥ वि_४६।१३ ॥  
  
उदकसक्तूनां मासाभ्यवहारेणोदककृच्छ्रः ॥ वि_४६।१४ ॥  
  
बिसाभ्यवहारेण मूलकृच्छ्रः ॥ वि_४६।१५ ॥  
  
बिल्वाभ्यवहारेण श्रीफलकृच्छ्रः ॥ वि_४६।१६ ॥  
  
पद्माक्षैर् वा ॥ वि_४६।१७ ॥  
  
निराहारस्य द्वादशाहेन पराकः ॥ वि_४६।१८ ॥  
  
गोमूत्रं गोमयं क्षीरं दधि सर्पिः कुशोदकान्य् एकदिवसम् अश्नीयात् । द्वितीयम् उपवसेत् । एतत् सान्तपनम् ॥ वि_४६।१९ ॥  
  
गोमूत्रादिभिः प्रत्यहम् अभ्यस्तैर् महासान्तपनम् ॥ वि_४६।२० ॥  
  
त्र्यहाभ्यस्तैश् चातिसान्तपनम् ॥ वि_४६।२१ ॥  
  
पिण्याकाचामतक्रोदकसक्तूनाम् उपवासान्तरितो ऽभ्यवहारस् तुलापुरुषः ॥ वि_४६।२२ ॥  
  
कुशपलाशोदुम्बरपद्मशङ्खपुष्पीवटब्राह्मीसुवर्चलापत्रैः क्वथितस्याम्भसः प्रत्येकं पानेन पर्णकृच्छ्रः ॥ वि_४६।२३ ॥  
  
     कृच्छ्राण्य् एतानि सर्वाणि कुर्वीत कृतवापनः  ।  
     नित्यं त्रिषवणस्नायी अधःशायी जितेन्द्रियः  ॥ वि_४६।२४ ॥  
  
     स्त्रीशूद्रपतितानां च वर्जयेच् चातिभाषणम्  ।  
     पवित्राणि जपेन् नित्यं जुहुयाच् चैव शक्तितः  ॥ वि_४६।२५ ॥  
  
  
  
वि_४७  
  
अथ चान्द्रायणम् ॥ वि_४७।१ ॥  
  
ग्रासान् अविकारान् अश्नीयात् ॥ वि_४७।२ ॥  
  
तांश् चन्द्रकलाभिवृद्धौ वर्धयेत्, हानौ ह्रासयेत्, अमावास्यायां नाश्नीयात् । एष चान्द्रायणो यवमध्यः ॥ वि_४७।३ ॥  
  
पिपीलिकामध्यो वा ॥ वि_४७।४ ॥  
  
यस्यामावास्या मध्ये भवति स पिपीलिकामध्यः ॥ वि_४७।५ ॥  
  
यस्य पौर्णमासी स यवमध्यः ॥ वि_४७।६ ॥  
  
अष्टौ ग्रासान् प्रतिदिवसं मासम् अश्नीयात् स यतिचान्द्रायणः ॥ वि_४७।७ ॥  
  
सायं प्रातश् चतुरश् चतुरः स शिशुचान्द्रायणः ॥ वि_४७।८ ॥  
  
यथा कथञ्चित् षष्ट्योनां त्रिशतीं मासेनाश्नीयात् स सामान्यचान्द्रायणः ॥ वि_४७।९ ॥  
  
     व्रतम् एतत् पुरा भूमि कृत्वा सप्तर्षयो ऽमलाः  ।  
     प्राप्तवन्तः परं स्थानं ब्रह्मा रुद्रस् तथैव च  ॥ वि_४७।१० ॥  
  
  
  
वि_४८  
  
अथ कर्मभिर् आत्मकृतैर् गुरुम् आत्मानं मन्येतात्मार्थे प्रसृतियावकं श्रपयेत् ॥ वि_४८।१ ॥  
  
न ततो ऽग्नौ जुहुयात् ॥ वि_४८।२ ॥  
  
न चात्र बलिकर्म ॥ वि_४८।३ ॥  
  
अशृतं श्रप्यमाणं शृतं चाभिमन्त्रयेत् ॥ वि_४८।४ ॥  
  
श्रप्यमाणे रक्षां कुर्यात् ॥ वि_४८।५ ॥  
  
     ब्रह्मा देवानां पदवीः कवीनाम् ऋषिर् विप्राणां महिषो मृगाणाम्  ।  
     श्येनो गृध्राणां स्वधितिर् वनानां सोमः पवित्रम् अत्येति रेभन्  ॥ वि_४८।६ ॥  
  
इति दर्भान् बध्नाति ॥ वि_४८।६ ॥  
  
शृतं च तम् अश्नीयात् पात्रे निषिच्य ॥ वि_४८।७ ॥  
  
ये देवा मनोजाता मोनोजुषः सुदक्षा दक्षपितरस् ते नः पान्तु ते नो ऽवन्तु तेभ्यो नमस् तेभ्यः स्वाहेत्य् आत्मनि जुहुयात् ॥ वि_४८।८ ॥  
  
अथाचान्तो नाभिम् आलभेत ॥ वि_४८।९ ॥  
  
स्नाताः पीता भवत यूयम् आपो ऽस्माकम् उदरे यवाः, ता अस्मभ्यम् अनमीवा अयक्ष्मा अनागसः सन्तु देवीर् अमृतां ऋतावृध इति ॥ वि_४८।१० ॥  
  
त्रिरात्रं मेधार्थी ॥ वि_४८।११ ॥  
  
षड्रात्रं पापकृत् ॥ वि_४८।१२ ॥  
  
सप्तरात्रं पीत्वा महापातकिनाम् अन्यतमं पुनाति ॥ वि_४८।१३ ॥  
  
द्वादशरात्रेण पूर्वपुरुषकृतम् अपि पापं निर्दहति ॥ वि_४८।१४ ॥  
  
मासं पीत्वा सर्वपापानि ॥ वि_४८।१५ ॥  
  
गोनिहारमुक्तानां यवानाम् एकविंशतिरात्रं च ॥ वि_४८।१६ ॥  
  
     यवो ऽसि धान्यराजो ऽसि वारुणो मधुसंयुतः  ।  
     निर्णोदः सर्वपापानां पवित्रम् ऋषिभिर् धृतम्  ॥ वि_४८।१७ ॥  
  
     घृतं यवा मधु यवा आपो वा अमृतं यवाः  ।  
     सर्वे पुनीत मे पापं यन् मे किञ्चन दुष्कृतम्  ॥ वि_४८।१८ ॥  
  
     वाचा कृतं कर्मकृतं मनसा दुर्विचिन्तितम्  ।  
     अलक्ष्मीं कालकर्णीं च नाशयध्वं यवा मम  ॥ वि_४८।१९ ॥  
  
     श्वसूकरावलीढं च उच्छिष्टोपहतं च यत्  ।  
     मातापित्रोर् अशुश्रूषां तत् पुनीध्वं यवा मम  ॥ वि_४८।२० ॥  
  
     गणान्नं गणिकान्नं च शूद्रान्नं श्राद्धसूतकम्  ।  
     चौरस्यान्नं नवश्राद्धं पुनीध्वं च यवा मम  ॥ वि_४८।२१ ॥  
  
     बालधूर्तम् अधर्मं च राजद्वारकृतं च यत्  ।  
     सुवर्णस्तैन्यम् अव्रात्यम् अयाज्यस्य च याजनम्  ।  
     ब्राह्मणानां परीवादं पुनीध्वं च यवा मम  ॥ वि_४८।२२ ॥  
  
  
  
वि_४९  
  
मार्गशीर्षशुक्लैकादश्याम् उपोषितो द्वादश्यां भगवन्तं श्रीवासुदेवम् अर्चयेत् ॥ वि_४९।१ ॥  
  
पुष्पधूपानुलेपनदीपनैवेद्यैः वह्निब्राह्मणतर्पणैश् च ॥ वि_४९।२ ॥  
  
व्रतम् एतत् संवत्सरं कृत्वा पापेभ्यः पूतो भवति ॥ वि_४९।३ ॥  
  
यावज् जीवं कृत्वा श्वेतद्वीपम् आप्नोति ॥ वि_४९।४ ॥  
  
उभयपक्षद्वादशीष्व् एवं संवत्सरेण स्वर्गलोकम् आप्नोति ॥ वि_४९।५ ॥  
  
यावज् जीवं कृत्वा विष्णुलोकम् ॥ वि_४९।६ ॥  
  
एवम् एव पञ्चदशीष्व् अपि ॥ वि_४९।७ ॥  
     ब्रह्मभूतम् अमावास्यां पौर्णमास्यां तथैव च  ।  
     योगभूतं परिचरन् केशवं महद् आप्नुयात्  ॥ वि_४९।८ ॥  
  
     दृश्येते सहितौ यस्यां दिवि चन्द्रबृहस्पती  ।  
     पौर्णमासी तु महती प्रोक्ता संवत्सरे तु सा  ॥ वि_४९।९ ॥  
  
     तस्यां दानोपवासाद्यम् अक्षयं परिकीर्तितम्  ।  
     तथैव द्वादशी शुक्ला या स्याच् छ्रवणसंयुता  ॥ वि_४९।१० ॥  
  
  
  
वि_५०  
  
वने पर्णकुटीं कृत्वा वसेत् ॥ वि_५०।१ ॥  
  
त्रिषवणं स्नायात् ॥ वि_५०।२ ॥  
  
स्वकर्म चाचक्षाणो ग्रामे ग्रामे भैक्ष्यम् आचरेत् ॥ वि_५०।३ ॥  
  
तृणशायी च स्यात् ॥ वि_५०।४ ॥  
  
एतन् महाव्रतम् ॥ वि_५०।५ ॥  
  
ब्राह्मणं हत्वा द्वादशसंवत्सरं कुर्यात् ॥ वि_५०।६ ॥  
  
यागस्थं क्षत्रियं वैश्यं वा ॥ वि_५०।७ ॥  
  
गुर्विणीं रजस्वलां वा ॥ वि_५०।८ ॥  
  
अत्रिगोत्रां वा नारीम् ॥ वि_५०।९ ॥  
  
मित्रं वा ॥ वि_५०।१० ॥  
  
नृपतिवधे महाव्रतम् एव द्विगुणं कुर्यात् ॥ वि_५०।११ ॥  
  
पादोनं क्षत्रियवधे ॥ वि_५०।१२ ॥  
  
अर्धं वैश्यवधे ॥ वि_५०।१३ ॥  
  
तदर्धं शूद्रवधे ॥ वि_५०।१४ ॥  
  
सर्वेषु शवशिरोध्वजी स्यात् ॥ वि_५०।१५ ॥  
  
मासम् एकं कृतवापनो गवाम् अनुगमनं कुर्यात् ॥ वि_५०।१६ ॥  
  
तास्व् आसीनास्व् आसीत ॥ वि_५०।१७ ॥  
  
स्थितासु स्थितश् च स्यात् ॥ वि_५०।१८ ॥  
  
सन्नां चोद्धरेत् ॥ वि_५०।१९ ॥  
  
भयेभ्यश् च रक्षेत् ॥ वि_५०।२० ॥  
  
तासां शीतादित्राणम् अकृत्वा नात्मनः कुर्यात् ॥ वि_५०।२१ ॥  
  
गोमूत्रेण स्नायात् ॥ वि_५०।२२ ॥  
  
गोरसैश् च वर्तेत ॥ वि_५०।२३ ॥  
  
एतद् गोव्रतं गोवधे कुर्यात् ॥ वि_५०।२४ ॥  
  
गजं हत्वा पञ्च नीलवृषभान् दद्यात् ॥ वि_५०।२५ ॥  
  
तुरगं वासः ॥ वि_५०।२६ ॥  
  
एकहायनम् अनड्वाहं खरवधे ॥ वि_५०।२७ ॥  
  
मेषाजवधे च ॥ वि_५०।२८ ॥  
  
सुवर्णकृष्णलम् उष्ट्रवधे ॥ वि_५०।२९ ॥  
  
श्वानं हत्वा त्रिरात्रम् उपवसेत् ॥ वि_५०।३० ॥  
  
हत्वा मूषकमार्जारनकुलमण्डूकडुण्डुभाजगराणाम् अन्यतमम् उपोषितः कृसरं ब्राह्मणं भोजयित्वा लोहदण्डं दक्षिणां दद्यात् ॥ वि_५०।३१ ॥  
  
गोधोलूककाकझषवधे त्रिरात्रम् उपवसेत् ॥ वि_५०।३२ ॥  
  
हंसबकबलाकामद्गुवानरश्येनभासचक्रवाकानाम् अन्यतमं हत्वा ब्राह्मणाय गां दद्यात् ॥ वि_५०।३३ ॥  
  
सर्पं हत्वाभ्रीं कार्ष्णायसीं दद्यात् ॥ वि_५०।३४ ॥  
  
षण्ढं हत्वा पलालभारकम् ॥ वि_५०।३५ ॥  
  
वराहं हत्वा घृतकुम्भम् ॥ वि_५०।३६ ॥  
  
तित्तिरिं तिलद्रोणम् ॥ वि_५०।३७ ॥  
  
शुकं द्विहायनवत्सम् ॥ वि_५०।३८ ॥  
  
क्रौञ्चं त्रिहायनम् ॥ वि_५०।३९ ॥  
  
क्रव्यादमृगवधे पयस्विनीं गां दद्यात् ॥ वि_५०।४० ॥  
  
अक्रव्यादमृगवधे वत्सतरीम् ॥ वि_५०।४१ ॥  
  
अनुक्तमृगवधे त्रिरात्रं पयसा वर्तेत ॥ वि_५०।४२ ॥  
  
पक्षिवधे नक्ताशी स्यात् ॥ वि_५०।४३ ॥  
  
रूप्यमाषं वा दद्यात् ॥ वि_५०।४४ ॥  
  
हत्वा जलचरम् उपवसेत् ॥ वि_५०।४५ ॥  
  
     अस्थन्वतां तु सत्त्वानां सहस्रस्य प्रमापणे  ।  
     पूर्णे चानस्य् अनस्थ्नां तु शूद्रहत्याव्रतं चरेत्  ॥ वि_५०।४६ ॥  
  
     किञ्चिद् एव तु विप्राय दद्याद् अस्थिमतां वधे  ।  
     अनस्ह्थ्नां चैव हिंसायां प्राणायामेन शुध्यति  ॥ वि_५०।४७ ॥  
  
     फलदानां तु वृक्षाणां छेदने जप्यम् ऋक्शतम्  ।  
     गुल्मवल्लीलतानां च पुष्पितानां च वीरुधाम्  ॥ वि_५०।४८ ॥  
  
     अन्नाद्यजानां सत्त्वानां रसजानां च सर्वशः  ।  
     फलपुष्पोद्भवानां च घृतप्राशो विशोधनम्  ॥ वि_५०।४९ ॥  
  
     कृष्टजानाम् ओषधीनां जातानां च स्वयं वने  ।  
     वृथालम्भे ऽनुगच्छेद् गां दिनम् एकम् पयोव्रतः  ॥ वि_५०।५० ॥  
  
  
  
वि_५१  
  
सुरापः सर्वकर्मवर्जितः कणान् वर्षम् अश्नीयात् ॥ वि_५१।१ ॥  
  
मलानां मद्यानां चान्यतमस्य प्राशने चान्द्रायणं कुर्यात् ॥ वि_५१।२ ॥  
  
लशुनपलाण्डुगृञ्जनैतद्गन्धिविड्वराहग्रामकुक्कुटवानरगोमांसभक्षणे च ॥ वि_५१।३ ॥  
  
सर्वेष्व् एतेषु द्विजानां प्रायश्चित्तान्ते भूयः संस्कारं कुर्यात् ॥ वि_५१।४ ॥  
  
वपनमेखलादण्डभैक्ष्यचर्याव्रतानि पुनःसंस्कारकर्मणि वर्जनीयानि ॥ वि_५१।५ ॥  
  
शशकशल्यकगोधाखड्गकूर्मवर्जं पञ्चनखमांसाशने सप्तरात्रम् उपवसेत् ॥ वि_५१।६ ॥  
  
गणगणिकास्तेनगायनान्नानि भुक्त्वा सप्तरात्रं पयसा वर्तेत ॥ वि_५१।७ ॥  
  
तक्षकान्नं चर्मकर्तुश् च ॥ वि_५१।८ ॥  
  
वार्धुषिककदर्यदीक्षितबद्धनिगडाभिशस्तषण्ढानां च ॥ वि_५१।९ ॥  
  
पुंश्चलीदाम्भिकचिकित्सकलुब्धकक्रूरोग्रोच्छिष्टभोजिनां च ॥ वि_५१।१० ॥  
  
अवीरस्त्री सुवर्णकारसपत्नपतितानां च ॥ वि_५१।११ ॥  
  
पिशुनानृतवादिक्षतधर्मात्मरसविक्रयिणां च ॥ वि_५१।१२ ॥  
  
शैलूषतन्तुवायकृतघ्नरजकानां च ॥ वि_५१।१३ ॥  
  
कर्मकारनिषादरङ्गावतारिवैणशस्त्रविक्रयिणां च ॥ वि_५१।१४ ॥  
  
श्वजीविशौण्डिकतैलिकचैलनिर्णेजकानां च ॥ वि_५१।१५ ॥  
  
रजस्वलासहोपपतिवेश्मानां च ॥ वि_५१।१६ ॥  
  
भ्रूणघ्नावेक्षितम् उदक्यासंस्पृष्टं पतत्रिणावलीढं शुना संस्पृष्टं गवाघ्रातं च ॥ वि_५१।१७ ॥  
  
कामतः पदा स्पृष्टम् अवक्षुतम् ॥ वि_५१।१८ ॥  
  
मत्तक्रुद्धातुराणां च ॥ वि_५१।१९ ॥  
  
अनर्चितं वृथा मांसं च ॥ वि_५१।२० ॥  
  
पाठीनरोहितराजीवसिंहतुण्डशकुलवर्जं सर्वमत्स्यमांसाशने त्रिरात्रम् उपवसेत् ॥ वि_५१।२१ ॥  
  
सर्वजलजमांसाशने च ॥ वि_५१।२२ ॥  
  
आपः सुराभाण्डस्थाः पीत्वा सप्तरात्रं शङ्खपुष्पीशृतं पयः पिबेत् ॥ वि_५१।२३ ॥  
  
मद्यभाण्डस्थाश् च पञ्चरात्रम् ॥ वि_५१।२४ ॥  
  
सोमपः सुरापस्याघ्राय गन्धम् उदकमग्नस् त्रिर् अघमर्षणं जप्त्वा घृतप्राशनम् आचरेत् ॥ वि_५१।२५ ॥  
  
खरोष्ट्रकाकमांसाशने चान्द्रायणं कुर्यात् ॥ वि_५१।२६ ॥  
  
प्राश्याज्ञातं सूनास्थं शुष्कमांसं च ॥ वि_५१।२७ ॥  
  
क्रव्यादमृगपक्षिमांसाशने तप्तकृच्छ्रम् ॥ वि_५१।२८ ॥  
  
कलविङ्कप्लवचक्रवाकहंसरज्जुदालसारसदात्यूहशुकसारिकाबकबलाकाकोकिलखञ्जरीटाशने त्रिरात्रम् उपवसेत् ॥ वि_५१।२९ ॥  
  
एकशफोभयदन्ताशने च ॥ वि_५१।३० ॥  
  
तित्तिरिकपिञ्जललावकवर्तिकामयूरवर्जं सर्वपक्षिमांसाशने चाहोरात्रम् ॥ वि_५१।३१ ॥  
  
कीटाशने दिनम् एकं ब्रह्मसुवर्चलां पिबेत् ॥ वि_५१।३२ ॥  
  
शुनां मांसाशने च ॥ वि_५१।३३ ॥  
  
छत्राककवकाशने सान्तपनम् ॥ वि_५१।३४ ॥  
  
यवगोधूमपयोविकारं स्नेहाक्तं शुक्तं खाण्डवं च वर्जयित्वा यत् पर्युषितं तत् प्राश्योपवसेत् ॥ वि_५१।३५ ॥  
  
व्रश्चनामेध्यप्रभवान् लोहितांश् च वृक्षनिर्यासान् ॥ वि_५१।३६ ॥  
  
शालूकवृथाकृसरसंयावपायसापूपशष्कुलीदेवान्नानि हवींषि च ॥ वि_५१।३७ ॥  
  
गोअजामहिषीवर्जं सर्वपयांसि च ॥ वि_५१।३८ ॥  
  
अनिर्दशाहानि तान्य् अपि ॥ वि_५१।३९ ॥  
  
स्यन्दिनीसन्धिनीविवत्साक्षीरं च ॥ वि_५१।४० ॥  
  
अमेध्यभुजश् च ॥ वि_५१।४१ ॥  
  
दधिवर्जं केवलानि च शुक्तानि ॥ वि_५१।४२ ॥  
  
ब्रह्मचर्याश्रमी श्राद्धभोजने त्रिरात्रम् उपवसेत् ॥ वि_५१।४३ ॥  
  
दिनम् एकं चोदके वसेत् ॥ वि_५१।४४ ॥  
  
मधुमांसाशने प्राजापत्यम् ॥ वि_५१।४५ ॥  
  
बिडालकाकनकुलाखूच्छिष्टभक्षणे ब्रह्मसुवर्चलां पिबेत् ॥ वि_५१।४६ ॥  
  
श्वोच्छिष्टाशने दिनम् एकम् उपोषितः पञ्चगव्यं पिबेत् ॥ वि_५१।४७ ॥  
  
पञ्चनखविण्मूत्राशने सप्तरात्रम् ॥ वि_५१।४८ ॥  
  
आमश्राद्धाशने त्रिरात्रं पयसा वर्तेत ॥ वि_५१।४९ ॥  
  
ब्राह्मणः शूद्रोच्छिष्टाशने सप्तरात्रम् ॥ वि_५१।५० ॥  
  
वैश्योच्छिष्टाशने पञ्चरात्रम् ॥ वि_५१।५१ ॥  
  
राजन्योच्छिष्टाशने त्रिरात्रम् ॥ वि_५१।५२ ॥  
  
ब्राह्मणोच्छिष्टाशने त्व् एकाहम् ॥ वि_५१।५३ ॥  
  
राजन्यः शूद्रोच्छिष्टाशी पञ्चरात्रम् ॥ वि_५१।५४ ॥  
  
वैश्योच्छिष्टाशी त्रिरात्रम् ॥ वि_५१।५५ ॥  
  
वैश्यः शूद्रोच्छिष्टाशी च ॥ वि_५१।५६ ॥  
  
चण्डालान्नं भुक्त्वा त्रिरात्रम् उपवसेत् ॥ वि_५१।५७ ॥  
  
सिद्धं भुक्त्वा पराकः ॥ वि_५१।५८ ॥  
  
     असंस्कृतान् पशून् मन्त्रैर् नाद्याद् विप्रः कथञ्चन  ।  
     मन्त्रैस् तु संस्कृतान् अद्याच् छाश्वतं विधिम् आस्थितः  ॥ वि_५१।५९ ॥  
  
     यावन्ति पशुरोमाणि तावत् कृत्वेह मारणम्  ।  
     वृथा पशुघ्नः प्राप्नोति प्रेत्य चेह च निष्कृतिम्  ॥ वि_५१।६० ॥  
  
     यज्ञार्थं पशवः सृष्टाः स्वयम् एव स्वयम्भुवा  ।  
     यज्ञो हि भूत्यै सर्वस्य तस्माद् यज्ञे वधो ऽवधः  ॥ वि_५१।६१ ॥  
  
     न तादृशं भवत्य् एनो मृगहन्तुर् धनार्थिनः  ।  
     यादृशं भवति प्रेत्य वृथा मांसानि खादतः  ॥ वि_५१।६२ ॥  
  
     ओषध्यः पशवो वृक्षास् तिर्यञ्चः पक्षिणस् तथा  ।  
     यज्ञार्थं निधनम् प्राप्ताः प्राप्नुवन्त्य् उच्छ्रितीः पुनः  ॥ वि_५१।६३ ॥  
  
     मधुपर्के च यज्ञे च पितृदैवतकर्मणि  ।  
     अत्रैव पशवो हिंस्या नान्यत्रेति कथञ्चन  ॥ वि_५१।६४ ॥  
  
     यज्ञार्थेषु पशून् हिंसन् वेदतत्त्वार्थविद् द्विजः  ।  
     आत्मानं च पशूंश् चैव गमयत्य् उत्तमां गतिम्  ॥ वि_५१।६५ ॥  
  
     गृहे गुराव् अरण्ये वा निवसन्न् आत्मवान् द्विजः  ।  
     नावेदविहितां हिंसाम् आपद्य् अपि समाचरेत्  ॥ वि_५१।६६ ॥  
  
     या वेदविहिता हिंसा नियतास्मिंश् चराचरे  ।  
     अहिंसाम् एव तां विद्याद् वेदाद् धर्मो हि निर्बभौ  ॥ वि_५१।६७ ॥  
  
     यो ऽहिंसकानि भूतानि हिनस्त्य् आत्मसुखेच्छया  ।  
     स जीवंश् च मृतश् चैव न क्वचित् सुखम् एधते  ॥ वि_५१।६८ ॥  
  
     यो बन्धनवधक्लेशान् प्राणिनां न चिकीर्षति  ।  
     स सर्वस्य हितप्रेप्सुः सुखम् अत्यन्तम् अश्नुते  ॥ वि_५१।६९ ॥  
  
     यद् ध्यायति यत् कुरुते रतिं बध्नाति यत्र च  ।  
     तद् एवाप्नोत्य् अयत्नेन यो हिनस्ति न किञ्चन  ॥ वि_५१।७० ॥  
  
     नाकृत्वा प्राणिनां हिंसां मांसम् उत्पद्यते क्वचित्  ।  
     न च प्राणिवधः स्वर्ग्यस् तस्मान् मांसं विवर्जयेत्  ॥ वि_५१।७१ ॥  
  
     समुत्पत्तिं च मांसस्य वधबन्धौ च देहिनाम्  ।  
     प्रसमीक्ष्य निवर्तेत सर्वमांसस्य भक्षणात्  ॥ वि_५१।७२ ॥  
  
     न भक्षयति यो मांसं विधिं हित्वा पिशाचवत्  ।  
     स लोके प्रियतां याति व्याधिभिश् च न पीड्यते  ॥ वि_५१।७३ ॥  
  
     अनुमन्ता विशसिता निहन्ता क्रयविक्रयी  ।  
     संस्कर्ता चोपहर्ता च खादकश् चेति घातकाः  ॥ वि_५१।७४ ॥  
  
     स्वमांसं परमांसेन यो वर्धयितुम् इच्छति  ।  
     अनभ्यर्च्य पितॄन् देवान् न ततो ऽन्यो ऽस्त्य् अपुण्यकृत्  ॥ वि_५१।७५ ॥  
  
     वर्षे वर्षे ऽश्वमेधेन यो यजेत शतं समाः  ।  
     मांसानि च न खादेद् यस् तयोः पुण्यफलं समम्  ॥ वि_५१।७६ ॥  
  
     फलमूलाशनैर् दिव्यैर् मुन्यन्नानां च भोजनैः  ।  
     न तत् फलम् अवाप्नोति यन् मांसपरिवर्जनात्  ॥ वि_५१।७७ ॥  
  
     मां स भक्षयितामुत्र यस्य मांसम् इहाद्म्य् अहम्  ।  
     एतन् मांसस्य मांसत्वं प्रवदन्ति मनीषिणः  ॥ वि_५१।७८ ॥  
  
  
  
वि_५२  
  
सुवर्णस्तेयकृद् राज्ञे कर्माचक्षाणो मुसलम् अर्पयेत् ॥ वि_५२।१ ॥  
  
वधात् त्यागाद् वा प्रयतो भवति ॥ वि_५२।२ ॥  
  
महाव्रतं द्वादशाब्दानि वा कुर्यात् ॥ वि_५२।३ ॥  
  
निक्षेपापहारी च ॥ वि_५२।४ ॥  
  
धान्यधनापहारी च कृच्छ्रम् अब्दम् ॥ वि_५२।५ ॥  
  
मनुष्यस्त्रीकूपक्षेत्रवापीनाम् अपहारे चान्द्रायणम् ॥ वि_५२।६ ॥  
  
द्रव्याणाम् अल्पसाराणां सान्तपनम् ॥ वि_५२।७ ॥  
  
भक्ष्यभोज्ययानशय्यासनपुष्पमूलफलानां पञ्चगव्यपानम् ॥ वि_५२।८ ॥  
तृणकाष्ठद्रुमशुष्कान्नगुडवस्त्रचर्मामिषाणां त्रिरात्रम् उपवसेत् ॥ वि_५२।९ ॥  
  
मणिमुक्ताप्रवालताम्ररजतायःकांस्यानां द्वादशाहं कणान् अश्नीयात् ॥ वि_५२।१० ॥  
  
कार्पासकीटजोर्णाद्यपहरणे त्रिरात्रं पयसा वर्तेत ॥ वि_५२।११ ॥  
  
द्विशफैकशफापहरणे द्विरात्रम् उपवसेत् ॥ वि_५२।१२ ॥  
  
पक्षिगन्धौषधिरज्जुवैदलानाम् अपहरणे दिनम् उपवसेत् ॥ वि_५२।१३ ॥  
  
     दत्त्वैवापहृतं द्रव्यं धनिकस्याप्य् उपायतः  ।  
     प्रायश्चित्तं ततः कुर्यात् कल्मषस्यापनुत्तये  ॥ वि_५२।१४ ॥  
  
     यद् यत् परेभ्यस् त्व् आदद्यात् पुरुषस् तु निरङ्कुशः  ।  
     तेन तेन विहीनः स्याद् यत्र यत्राभिजायते  ॥ वि_५२।१५ ॥  
  
     जीवितं धर्मकामौ च धने यस्मात् प्रतिष्ठितौ  ।  
     तस्मात् सर्वप्रयत्नेन धनहिंसां विवर्जयेत्  ॥ वि_५२।१६ ॥  
  
     प्राणिहिंसापरो यस् तु धनहिंसापरस् तथा  ।  
     महद् दुःखम् अवाप्नोति धनहिंसापरस् तयोः  ॥ वि_५२।१७ ॥  
  
  
  
वि_५३  
  
अथागम्यागमने महाव्रतविधानेनाब्दं चीरवासा वने प्राजापत्यं कुर्यात् ॥ वि_५३।१ ॥  
  
परदारगमने च ॥ वि_५३।२ ॥  
  
गोव्रतं गोगमने च ॥ वि_५३।३ ॥  
  
पुंस्य् अयोनाव् आकाशे ऽप्सु दिवा गोयाने च सवासाः स्नानम् आचरेत् ॥ वि_५३।४ ॥  
  
चण्डालीगमने तत्साम्यम् आप्नुयात् ॥ वि_५३।५ ॥  
  
अज्ञानतश् चान्द्रायणद्वयं कुर्यात् ॥ वि_५३।६ ॥  
  
पशुवेश्यागमने च प्राजापत्यम् ॥ वि_५३।७ ॥  
  
सकृद् दुष्टा च स्त्री यत् पुरुषस्य परदारे तद्व्रतं कुर्यात् ॥ वि_५३।८ ॥  
  
     यत् करोत्य् एकरात्रेण वृषलीसेवनाद् द्विजः  ।  
     तद् भैक्ष्यभुग् जपन् नित्यं त्रिभिर् वर्षैर् व्यपोहति  ॥ वि_५३।९ ॥  
  
  
  
वि_५४  
  
यः पापात्मा येन सह संयुज्यते स तस्यैव प्रायश्चित्तं कुर्यात् ॥ वि_५४।१ ॥  
  
मृतपञ्चनखात् कूपाद् अत्यन्तोपहताच् चोदकं पीत्वा ब्राहमणस् त्रिरात्रम् उपवसेत् ॥ वि_५४।२ ॥  
  
द्व्यहं राजन्यः ॥ वि_५४।३ ॥  
  
एकाहं वैश्यः ॥ वि_५४।४ ॥  
  
शूद्रो नक्तम् ॥ वि_५४।५ ॥  
  
सर्वे चान्ते व्रतस्य पञ्चगव्यं पिबेयुः ॥ वि_५४।६ ॥  
  
     पञ्चगव्यं पिबेच् छूद्रो ब्राह्मणस् तु सुरां पिबेत्  ।  
     उभौ तौ नरकं यातो महारौरवसञ्ज्ञितम्  ॥ वि_५४।७ ॥  
  
पर्वानारोग्यवर्जम् ऋताव् अवगच्छन् पत्नीं त्रिरात्रम् उपवसेत् ॥ वि_५४।८ ॥  
  
कूटसाक्षी ब्रह्महत्याव्रतं चरेत् ॥ वि_५४।९ ॥  
  
अनुदकमूत्रपुरीषकरणे सचैलं स्नानं महाव्याहृतिहोमश् च ॥ वि_५४।१० ॥  
  
सूर्याभ्युदितनिर्मुक्तः सचैलस्नातः सावित्र्यष्टशतम् आवर्तयेत् ॥ वि_५४।११ ॥  
  
श्वसृगालविड्वराहखरवानरवायसपुंश्चलीभिर् दष्टः स्रवन्तीम् आसाद्य षोडश प्राणायामान् कुर्यात् ॥ वि_५४।१२ ॥  
  
वेदाग्न्युत्सादी त्रिषवणस्नाय्य् अधःशायी संवत्सरं सकृद्भैक्ष्येण वर्तेत ॥ वि_५४।१३ ॥  
  
समुत्कर्षानृते गुरोश् चालीकनिर्बन्धे तदाक्षेपणे च मासं पयसा वर्तेत ॥ वि_५४।१४ ॥  
  
नास्तिको नास्तिकवृत्तिः कृतघ्नः कूटव्यवहारी ब्राह्मणवृत्तिघ्नश् चैते संवत्सरं भैक्ष्येण वर्तेरन् ॥ वि_५४।१५ ॥  
  
परिवित्तिः परिवेत्ता च यया च परिविद्यते दाता याजकश् च चान्द्रायणं कुर्यात् ॥ वि_५४।१६ ॥  
  
प्राणिभूपुण्यसोमविक्रयी तप्तकृच्छ्रम् ॥ वि_५४।१७ ॥  
  
आर्द्रौषधिगन्धपुष्पफलमूलचर्मवेत्रविदलतुषकपालकेशभस्मास्थिगोरसपिण्याकतिलतैलविक्रयी प्राजापत्यम् ॥ वि_५४।१८ ॥  
  
श्लैष्मजतुमधूच्छिष्टशङ्खशुक्तित्रपुसीसकृष्णलोहौदुम्बरखड्गपात्रविक्रयी चान्द्रायणं कुर्यात् ॥ वि_५४।१९ ॥  
  
रक्तवस्त्ररङ्गरत्नगन्धगुडमधुरसोर्णाविक्रयी त्रिरात्रम् उपवसेत् ॥ वि_५४।२० ॥  
  
मांसलवणलाक्षाक्षीरविक्रयी चान्द्रायणं कुर्यात् ॥ वि_५४।२१ ॥  
  
तं च भूयश् चोपनयेत् ॥ वि_५४।२२ ॥  
  
उष्ट्रेण खरेण वा गत्वा नग्नः स्नात्वा सुप्त्वा भुक्त्वा प्राणायामत्रयम् कुर्यात् ॥ वि_५४।२३ ॥  
  
     जपित्वा त्रीणि सावित्र्याः सहस्राणि समाहितः  ।  
     मासं गोष्ठे पयः पीत्वा मुच्यते ऽसत्प्रतिग्रहात्  ॥ वि_५४।२४ ॥  
  
     अयाज्ययाजनं कृत्वा परेषाम् अन्त्यकर्म च  ।  
     अभिचारम् अहीनं च त्रिभिः कृच्छ्रैर् व्यपोहति  ॥ वि_५४।२५ ॥  
  
     येषां द्विजानां सावित्री नानूच्येत यथाविधि  ।  
     तांश् चारयित्वा त्रीन् कृच्छ्रान् यथाविध्य् उपनाययेत्  ॥ वि_५४।२६ ॥  
  
     प्रायश्चित्तं चिकीर्षन्ति विकर्मस्थास् तु ये द्विजाः  ।  
     ब्राह्मण्याच् च परित्यक्तास् तेषाम् अप्य् एतद् आदिशेत्  ॥ वि_५४।२७ ॥  
  
     यद् गर्हितेनार्जयन्ति कर्मणा ब्राह्मणा धनम्  ।  
     तस्योत्सर्गेण शुध्यन्ति जप्येन तपसा तथा  ॥ वि_५४।२८ ॥  
  
     वेदोदितानां नित्यानां कर्मणां समतिक्रमे  ।  
     स्नातकव्रतलोपे च प्रायश्चित्तम् अभोजनम्  ॥ वि_५४।२९ ॥  
  
     अवगूर्य चरेत् कृच्छ्रम् अतिकृच्छ्रं निपातने  ।  
     *कृच्छ्रातिकृच्छ्रं कुर्वीत विप्रस्योत्पाद्य शोणितम् [कुच्छ्र]  ॥ वि_५४।३० ॥  
  
     एनस्विभिर् निर्णिक्तैर् नार्थं किञ्चित् समाचरेत्  ।  
     कृतनिर्णेजनांश् चैतान् न जुगुप्सेत धर्मवित्  ॥ वि_५४।३१ ॥  
  
     बालघ्नांश् च कृतघ्नांश् च विशुद्धान् अपि धर्मतः  ।  
     शरणागतहन्तॄंश् च स्त्रीहन्तॄंश् च न संवसेत्  ॥ वि_५४।३२ ॥  
  
     अशीतिर् यस्य वर्षाणि बालो वाप्य् ऊनषोडशः  ।  
     प्रायश्चित्तार्धम् अर्हन्ति स्त्रियो रोगिण एव च  ॥ वि_५४।३३ ॥  
  
     अनुक्तनिष्कृतीनां तु पापानाम् अपनुत्तये  ।  
     शक्तिं चावेक्ष्य पापं च प्रायश्चित्तं प्रकल्प्येत्  ॥ वि_५४।३४ ॥  
  
  
  
वि_५५  
  
अथ रहस्यप्रायश्चित्तानि भवन्ति ॥ वि_५५।१ ॥  
  
स्रवन्तीम् आसाद्य स्नातः प्रत्यहं षोडश प्राणायामान् सलक्षणान् कृत्वैककालं हविष्याशी मासेन ब्रह्महा पूतो भवति ॥ वि_५५।२ ॥  
  
कर्मणो ऽन्ते पयस्विनीं गां दद्यात् ॥ वि_५५।३ ॥  
  
व्रतेनाघमर्षणेन च सुरापः पूतो भवति ॥ वि_५५।४ ॥  
  
गायत्रीदशसाहस्रजपेन सुवर्णस्तेयकृत् ॥ वि_५५।५ ॥  
  
त्रिरात्रोपोषितः पुरुषसूक्तजपहोमाभ्यां गुरुतल्पगः ॥ वि_५५।६ ॥  
  
     यथाश्वमेधः क्रतुराट् सर्वपापापनोदकः  ।  
     तथाघमर्षणं सूक्तं सर्वपापापनोदकम्  ॥ वि_५५।७ ॥  
  
     प्राणायामं द्विजः कुर्यात् सर्वपापापनुत्तये  ।  
     दह्यन्ते सर्वपापानि प्राणायामैर् द्विजस्य तु  ॥ वि_५५।८ ॥  
  
     सव्याहृतिं सप्रणवां गायत्रीं शिरसा सह  ।  
     त्रिः पठेद् आयतप्राणः प्राणायामः स उच्यते  ॥ वि_५५।९ ॥  
  
     अकारं चाप्य् उकारं च मकारं च प्रजापतिः  ।  
     वेदत्रयान् निरदुहद् भूर् भुवः स्वर् इतीति च  ॥ वि_५५।१० ॥  
  
     त्रिभ्य एव तु वेदेभ्यः पादं पादम् अदूदुहत्  ।  
     तद् इत्य् ऋचो ऽस्याः सावित्र्याः परमेष्ठी प्रजापतिः  ॥ वि_५५।११ ॥  
  
     एतद् अक्षरम् एतां च जपन् व्याहृतिपूर्विकाम्  ।  
     सन्ध्ययोर् वेदविद् विप्रो वेदपुण्येन युज्यते  ॥ वि_५५।१२ ॥  
  
     सहस्रकृत्वस् त्व् अभ्यस्य बहिर् एतत् त्रिकं द्विजः  ।  
     महतो ऽप्य् एनसो मासात् त्वचेवाहिर् विमुच्यते  ॥ वि_५५।१३ ॥  
  
     एतत्त्रयविसंयुक्तः काले च क्रियया स्वया  ।  
     विप्रक्षत्रियविड्जातिर् गर्हणां याति साधुषु  ॥ वि_५५।१४ ॥  
  
     ॐकारपूर्विकास् तिस्रो महाव्याहृतयो ऽव्ययाः  ।  
     त्रिपदा चैव गायत्री विज्ञेया ब्राह्मणो मुखम्  ॥ वि_५५।१५ ॥  
  
     यो ऽधीते ऽहन्य् अहन्य् एतां त्रीणि वर्षाण्य् अतन्द्रितः  ।  
     स ब्रह्म परम् अभ्येति वायुभूतः खमूर्तिमान्  ॥ वि_५५।१६ ॥  
  
     एकाक्षरं परं ब्रह्म प्राणायामाः परं तपः  ।  
     सावित्र्यास् तु परं नान्यन् मौनात् सत्यं विशिष्यते  ॥ वि_५५।१७ ॥  
  
     क्षरन्ति सर्वा वैदिक्यो जुहोतियजतिक्रियाः  ।  
     अक्षरं त्व् अक्षरं ज्ञेयं ब्रह्मा चैव प्रजापतिः  ॥ वि_५५।१८ ॥  
  
     विधियज्ञाज् जपयज्ञो विशिष्टो दशभिर् गुणैः  ।  
     उपांशुः स्याच् छतगुणः सहस्रो मानसः स्मृतः  ॥ वि_५५।१९ ॥  
  
     ये पाकयज्ञाश् चत्वारो विधियज्ञसमन्विताः  ।  
     ते सर्वे जपयज्ञस्य कलां नार्हन्ति षोडशीम्  ॥ वि_५५।२० ॥  
  
     जप्येनैव तु संसिध्येद् ब्राह्मणो नात्र संशयः  ।  
     कुर्याद् अन्यन् न वा कुर्यान् मैत्रो ब्राह्मण उच्यते  ॥ वि_५५।२१ ॥  
  
  
  
वि_५६  
  
अथाथः सर्ववेदपवित्राणि भवन्ति ॥ वि_५६।१ ॥  
  
येषां जप्यैश् च होमैश् च द्विजातयः पापेभ्यः पूयन्ते ॥ वि_५६।२ ॥  
  
अघमर्षणम् ॥ वि_५६।३ ॥  
  
देवकृतम् ॥ वि_५६।४ ॥  
  
शुद्धवत्यः ॥ वि_५६।५ ॥  
  
तरत्समन्दीयम् ॥ वि_५६।६ ॥  
  
कूश्माण्ड्यः ॥ वि_५६।७ ॥  
  
पावमान्यः ॥ वि_५६।८ ॥  
  
दुर्गासावित्री ॥ वि_५६।९ ॥  
  
अतीषङ्गाः ॥ वि_५६।१० ॥  
  
पदस्तोमाः ॥ वि_५६।११ ॥  
  
समानि व्याहृतयः ॥ वि_५६।१२ ॥  
  
भारुण्डाणि ॥ वि_५६।१३ ॥  
  
चन्द्रसाम ॥ वि_५६।१४ ॥  
  
पुरुषव्रते सामनी ॥ वि_५६।१५ ॥  
  
अब्लिङ्गम् ॥ वि_५६।१६ ॥  
  
बार्हस्पत्यम् ॥ वि_५६।१७ ॥  
  
गोसूक्तम् ॥ वि_५६।१८ ॥  
  
अश्वसूक्तम् ॥ वि_५६।१९ ॥  
  
सामनी चन्द्रसूक्ते च ॥ वि_५६।२० ॥  
  
शतरुद्रियम् ॥ वि_५६।२१ ॥  
  
अथर्वशिरः ॥ वि_५६।२२ ॥  
  
त्रिसुपर्णम् ॥ वि_५६।२३ ॥  
  
महाव्रतम् ॥ वि_५६।२४ ॥  
  
नारायणीयम् ॥ वि_५६।२५ ॥  
  
पुरुषसूक्तं च ॥ वि_५६।२६ ॥  
  
     त्रीण्य् आज्यदोहानि रथन्तरं च अग्निव्रतं वामदेव्यं बृहच् च  ।  
     एतानि गीतानि पुनाति जन्तून् जातिस्मरत्वं लभते यदीच्छेत्  ॥ वि_५६।२७ ॥  
  
  
  
वि_५७  
  
अथ त्याज्याः ॥ वि_५७।१ ॥  
  
व्रात्याः ॥ वि_५७।२ ॥  
  
पतिताः ॥ वि_५७।३ ॥  
  
त्रिपुरुषं मातृतः पितृतश् चाशुद्धाः ॥ वि_५७।४ ॥  
  
सर्व एवाभोज्याश् चाप्रतिग्राह्याः ॥ वि_५७।५ ॥  
  
अप्रतिग्राह्येभ्यश् च प्रतिग्रहप्रसङ्गं वर्जयेत् ॥ वि_५७।६ ॥  
  
प्रतिग्रहेण ब्राह्मणानां ब्राह्मं तेजः प्रणश्यति ॥ वि_५७।७ ॥  
  
द्रव्याणां वाविज्ञाय प्रतिग्रहविधिं यः प्रतिग्रहं कुर्यात् स दात्रा सह निमज्जति ॥ वि_५७।८ ॥  
  
प्रतिग्रहसमर्थश् च यः प्रतिग्रहं वर्जयेत् स दातृलोकम् अवाप्नोति ॥ वि_५७।९ ॥  
  
एधोदकमूलफलाभयामिषमधुशय्यासनगृहपुष्पदधिशाकंश् चाभ्युद्यतान् न निर्णुदेत् ॥ वि_५७।१० ॥  
  
     आहूयाभ्युद्यतां भिक्षां पुरस्ताद् अनुचोदिताम्  ।  
     ग्राह्यां प्रजापतिर् मेने अपि दुष्कृतकर्मणः  ॥ वि_५७।११ ॥  
  
     नाश्नन्ति पितरस् तस्य दश वर्षाणि पञ्च च  ।  
     न च हव्यं वहत्य् अग्निर् यस् ताम् अभ्यवमन्यते  ॥ वि_५७।१२ ॥  
  
     गुरून् भृत्यान् उज्जिहीर्षुर् अर्चिष्यन् पितृदेवताः  ।  
     सर्वतः प्रतिगृह्णीयान् न तु तृप्येत् स्वयं ततः  ॥ वि_५७।१३ ॥  
  
     एतेष्व् अपि च कार्येषु समर्थस् तत्प्रतिग्रहे  ।  
     नादद्यात् कुलटाषण्ढ- पतितेभ्यस् तथा द्विषः  ॥ वि_५७।१४ ॥  
  
     गुरुषु त्व् अभ्यतीतेषु विना वा तैर् गृहे वसन्  ।  
     आत्मनो वृत्तिम् अन्विच्छन् गृह्णीयात् साधुतः सदा  ॥ वि_५७।१५ ॥  
  
     अर्धिकः कुलमित्रं च दासगोपालनापिताः  ।  
     एते शूद्रेषु भोज्यान्ना यश् चात्मानं निवेदयेत्  ॥ वि_५७।१६ ॥  
  
  
  
वि_५८  
  
अथ गृहाश्रमिणस् त्रिविधो ऽर्थो भवति ॥ वि_५८।१ ॥  
  
शुक्लः शबलो ऽसितश् च ॥ वि_५८।२ ॥  
  
शुक्लेनार्थेन यद्+और्ध्वदेहिकं करोति तेनास्य देवत्वम् आसादयति ॥ वि_५८।३ ॥  
  
यच् छबलेन तन् मानुष्यम् ॥ वि_५८।४ ॥  
  
यत् कृष्णेन तत् तिर्यक्त्वम् ॥ वि_५८।५ ॥  
  
स्ववृत्त्युपार्जितं सर्वेषां शुक्लम् ॥ वि_५८।६ ॥  
  
अनन्तरवृत्त्युपात्तं शबलम् ॥ वि_५८।७ ॥  
  
एकान्तरितवृत्त्युपात्तं च कृष्णम् ॥ वि_५८।८ ॥  
  
     क्रमागतं प्रीतिदायं प्राप्तं च सह भार्यया  ।  
     अविशेषेण सर्वेषां धनं शुक्लम् उदाहृतम्  ॥ वि_५८।९ ॥  
  
     उत्कोचशुल्कसम्प्राप्तम् अविक्रेयस्य विक्रयैः  ।  
     कृतोपकाराद् आप्तं च शबलं समुदाहृतम्  ॥ वि_५८।१० ॥  
  
     पार्श्विकद्यूतचौर्याप्त प्रतिरूपकसाहसैः  ।  
     व्याजेनोपार्जितं यच् च तत् कृष्णं समुदाहृतम्  ॥ वि_५८।११ ॥  
  
     यथाविधेन द्रव्येण यत् किञ्चित् कुरुते नरः  ।  
     तथाविधम् अवाप्नोति स फलं प्रेत्य चेह च  ॥ वि_५८।१२ ॥  
  
  
  
वि_५९  
  
गृहाश्रमी वैवाहिकाग्नौ पाकयज्ञान् कुर्यात् ॥ वि_५९।१ ॥  
  
सायं प्रातश् चाग्निहोत्रं ॥ वि_५९।२ ॥  
  
*देवताभ्यो जुहुयात् [देवाताभ्यो] ॥ वि_५९।३ ॥  
  
चन्द्रार्कसन्निकर्षविप्रकर्षयोर् दर्शपूर्णमासाभ्यां यजेत ॥ वि_५९।४ ॥  
  
प्रत्ययनं पशुना ॥ वि_५९।५ ॥  
  
शरद्ग्रीष्मयोश् च आग्रयणेन ॥ वि_५९।६ ॥  
  
व्रीहियवयोर् वा पाके ॥ वि_५९।७ ॥  
  
त्रैवार्षिकाभ्यधिकान् नः ॥ वि_५९।८ ॥  
  
प्रत्यब्दं सोमेन ॥ वि_५९।९ ॥  
  
वित्ताभावे इष्ट्या वैश्वानर्या ॥ वि_५९।१० ॥  
  
यज्ञार्थं भिक्षितम् अवाप्तम् अर्थं सकलम् एव वितरेत् ॥ वि_५९।११ ॥  
  
सायं प्रातर् वैश्वदेवं जुहुयात् ॥ वि_५९।१२ ॥  
  
भिक्षां च भिक्षवे दद्यात् ॥ वि_५९।१३ ॥  
  
अर्चितभिक्षादानेन गोदानफलम् आप्नोति ॥ वि_५९।१४ ॥  
  
भिक्ष्वभावे ग्रासमात्रं गवां दद्यात् ॥ वि_५९।१५ ॥  
  
वह्नौ वा प्रक्षिपेत् ॥ वि_५९।१६ ॥  
  
भुक्ते ऽप्य् अन्ने विद्यमाने न भिक्षुकं प्रत्याचक्षीत ॥ वि_५९।१७ ॥  
  
कण्डनी पेषणी चुल्ली उदकुम्भ उपस्कर इति पञ्च सूना गृहस्थस्य ॥ वि_५९।१८ ॥  
  
तन्निष्कृत्यर्थं च ब्रह्मदेवभूतपितृनरयज्ञान् कुर्यात् ॥ वि_५९।१९ ॥  
  
स्वाध्यायो ब्रह्मयज्ञः ॥ वि_५९।२० ॥  
  
होमो दैवः ॥ वि_५९।२१ ॥  
  
पितृतर्पणं पित्र्यः ॥ वि_५९।२२ ॥  
  
बलिर् भौतः ॥ वि_५९।२३ ॥  
  
नृयज्ञश् चातिथिपूजनम् ॥ वि_५९।२४ ॥  
  
     देवतातिथिभृत्यानां पितॄणाम् आत्मनश् च यः  ।  
     न निर्वपति पञ्चानाम् उच्छ्वसन् न स जीवति  ॥ वि_५९।२५ ॥  
  
     ब्रह्मचारी यतिर् भिक्षुर् जीवन्त्य् एते गृहाश्रमात्  ।  
     तस्माद् अभ्यागतान् एतान् गृहस्थो नावमानयेत्  ॥ वि_५९।२६ ॥  
  
     गृहस्थ एव यजते गृहस्थस् तप्यते तपः  ।  
     प्रददाति गृहस्थश् च तस्माच् छ्रेष्ठो गृहाश्रमी  ॥ वि_५९।२७ ॥  
  
     ऋषयः पितरो देवा भूतान्य् अतिथयस् तथा  ।  
     आशासते कुडुम्बिभ्यस् तस्माच् छ्रेष्ठो गृहाश्रमी  ॥ वि_५९।२८ ॥  
  
     त्रिवर्गसेवां सततान्नदानं सुरार्चनं ब्राह्मणपूजनं च  ।  
     स्वाध्यायसेवां पितृतर्पणं च कृत्वा गृही शक्रपदं प्रयाति  ॥ वि_५९।२९ ॥  
  
  
  
वि_६०  
  
ब्राह्मे मुहूर्ते उत्थाय मूत्रपुरीषोत्सर्गं कुर्यात् ॥ वि_६०।१ ॥  
  
दक्षिणाभिमुखो रात्रौ दिवा चोदङ्मुखः सन्ध्ययोश् च ॥ वि_६०।२ ॥  
  
नाप्रच्छादितायां भूमौ ॥ वि_६०।३ ॥  
  
न फालकृष्टायाम् ॥ वि_६०।४ ॥  
  
न छायायाम् ॥ वि_६०।५ ॥  
  
न चोषरे ॥ वि_६०।६ ॥  
  
न शाद्वले ॥ वि_६०।७ ॥  
  
न ससत्त्वे ॥ वि_६०।८ ॥  
न गर्ते ॥ वि_६०।९ ॥  
  
न वल्मीके ॥ वि_६०।१० ॥  
  
न पथि ॥ वि_६०।११ ॥  
  
न रथ्यायाम् ॥ वि_६०।१२ ॥  
  
न पराशुचौ ॥ वि_६०।१३ ॥  
  
नोद्याने ॥ वि_६०।१४ ॥  
  
नोद्यानोद्कसमीपयोः ॥ वि_६०।१५ ॥  
  
न भस्मनि ॥ वि_६०।१६ ॥  
  
नाङ्गारे ॥ वि_६०।१७ ॥  
  
न गोमये ॥ वि_६०।१८ ॥  
  
न गोव्रजे ॥ वि_६०।१९ ॥  
  
नाकाशे ॥ वि_६०।२० ॥  
  
नोदके ॥ वि_६०।२१ ॥  
  
न प्रत्यनिलानलेन्द्वर्कस्त्रीगुरुब्राह्मणानाम् ॥ वि_६०।२२ ॥  
  
नैवानवगुण्ठितशिराः ॥ वि_६०।२३ ॥  
  
लोष्टेष्टकापरिमृष्टगुदो गृहीतशिश्नश् चोत्थायाद्भिर् मृद्भिश् चोद्धृताभिर् गन्धलेपक्षयकरं शौचं कुर्यात् ॥ वि_६०।२४ ॥  
  
     एका लिङ्गे गुदे तिस्रस् तथैकत्र करे दश  ।  
     उभयोः सप्त दातव्या मृदस् तिस्रस् तु पादयोः  ॥ वि_६०।२५ ॥  
  
     एतच् छौचं गृहस्थानां द्विगुणं ब्रह्मचारिणाम्  ।  
     त्रिगुणं तु वनस्थानां यतीनां तु चतुर्गुणम्  ॥ वि_६०।२६ ॥  
  
  
  
वि_६१  
  
अथ पालाशं दन्तधावनं नाद्यात् ॥ वि_६१।१ ॥  
  
नैव श्लेष्मातकारिष्टविभीतकधवधन्वनजम् ॥ वि_६१।२ ॥  
  
न च बन्धूकनिर्गुण्डीशिग्रुतिल्वतिन्दुकजम् ॥ वि_६१।३ ॥  
  
न च कोविदारशमीपीलुपिप्पलेङ्गुदगुग्गुलुजम् ॥ वि_६१।४ ॥  
  
न पारिभद्रकाम्लिकामोचकशाल्मलीशणजम् ॥ वि_६१।५ ॥  
  
न मधुरम् ॥ वि_६१।६ ॥  
  
नाम्लम् ॥ वि_६१।७ ॥  
  
नोर्ध्वशुष्कम् ॥ वि_६१।८ ॥  
  
न सुषिरम् ॥ वि_६१।९ ॥  
  
न पूतिगन्धि ॥ वि_६१।१० ॥  
  
न पिच्छिलम् ॥ वि_६१।११ ॥  
  
न दक्षिणापराभिमुखः ॥ वि_६१।१२ ॥  
  
अद्याच् चोदङ्मुखः प्राङ्मुखो वा ॥ वि_६१।१३ ॥  
  
वटासनार्कखदिरकरञ्जबदरसर्जनिम्बारिमेदापामार्गमालतीककुभबिल्वानाम् अन्यतमम् ॥ वि_६१।१४ ॥  
  
कषायं तिक्तं कटुकं च ॥ वि_६१।१५ ॥  
  
     कनीन्यग्रसमस्थौल्यं सकूर्चं द्वादशाङ्गुलम्  ।  
     प्रातर्भूत्वा च यतवाग् भक्षयेद् दन्तधावनम्  ॥ वि_६१।१६ ॥  
  
     प्रक्षाल्य भङ्क्त्वा तज् जह्याच् छुचौ देशे प्रयत्नतः  ।  
     अमावास्यां न चाश्नीयाद् दन्तकाष्ठं कदाचन  ॥ वि_६१।१७ ॥  
  
  
  
वि_६२  
  
अथ द्विजातीनां कनीनिकामूले प्राजापत्यं नाम तीर्थम् ॥ वि_६२।१ ॥  
  
अङ्गुष्ठमूले ब्राह्मम् ॥ वि_६२।२ ॥  
  
अङ्गुल्यग्रे दैवम् ॥ वि_६२।३ ॥  
  
तर्जनीमूले पित्र्यम् ॥ वि_६२।४ ॥  
  
अनग्न्युष्णाभिर् अफेनिलाभिः अशूद्रैककरावर्जिताभिर् अक्षाराभिर् अद्भिः शुचौ देशे स्वासीनो ऽन्तर्जानु प्राङ्मुखश् चोदङ्मुखो वा तन्मनाः सुमनाश् चाचामेत् ॥ वि_६२।५ ॥  
  
ब्राह्मेण तीर्थेन त्रिर् आचामेत् ॥ वि_६२।६ ॥  
  
द्विः प्रमृज्यात् ॥ वि_६२।७ ॥  
  
खान्य् अद्भिर् मूर्धानं हृदयं स्पृशेत् ॥ वि_६२।८ ॥  
  
     हृत्कण्ठतालुगाभिश् च यथासङ्ख्यं द्विजातयः  ।  
     शुध्येरन् स्त्री च शूद्रश् च सकृत् स्पृष्टाभिर् अन्ततः  ॥ वि_६२।९ ॥  
  
  
  
वि_६३  
  
अथ योगक्षेमार्थम् ईश्वरम् अभिगच्छेत् ॥ वि_६३।१ ॥  
  
नैको ऽध्वानं प्रपद्येत ॥ वि_६३।२ ॥  
  
नाधार्मिकैः सार्धम् ॥ वि_६३।३ ॥  
  
न वृषलैः ॥ वि_६३।४ ॥  
  
न द्विषद्भिः ॥ वि_६३।५ ॥  
  
नातिप्रत्यूषसि ॥ वि_६३।६ ॥  
  
नातिसायम् ॥ वि_६३।७ ॥  
  
न सन्ध्ययोः ॥ वि_६३।८ ॥  
  
न मध्याह्ने ॥ वि_६३।९ ॥  
  
न सन्निहितपानीयम् ॥ वि_६३।१० ॥  
  
नातितूर्णम् ॥ वि_६३।११ ॥  
  
न सततं बालव्याधितार्तैर् वाहनैः ॥ वि_६३।१२ ॥  
  
न हीनाङ्गैः ॥ वि_६३।१३ ॥  
  
न दीनैः ॥ वि_६३।१४ ॥  
  
न गोभिः ॥ वि_६३।१५ ॥  
  
नादान्तैः ॥ वि_६३।१६ ॥  
  
यवसोदके वाहनानाम् अदत्त्वा आत्मनः क्षुत्तृष्णापनोदनं न कुर्यात् ॥ वि_६३।१७ ॥  
  
न चतुष्पथम् अधितिष्ठेत् ॥ वि_६३।१८ ॥  
  
न रात्रौ वृक्षमूले ॥ वि_६३।१९ ॥  
  
न शून्यालयम् ॥ वि_६३।२० ॥  
  
न तृणम् ॥ वि_६३।२१ ॥  
  
न पशूनां बन्धनागारम् ॥ वि_६३।२२ ॥  
  
न केशतुषकपालास्थिभस्माङ्गारान् ॥ वि_६३।२३ ॥  
  
न कार्पासास्थि ॥ वि_६३।२४ ॥  
  
चतुष्पथं प्रकक्षिणीकुर्यात् ॥ वि_६३।२५ ॥  
  
देवतार्चां च ॥ वि_६३।२६ ॥  
  
प्रज्ञातांश् च वनस्प्तीन् ॥ वि_६३।२७ ॥  
  
अग्निब्राह्मणगणिकापूर्णकुम्भादर्शच्छत्रध्वजपताकाश्रीवृक्षवर्धमाननन्द्यावर्तांश् च ॥ वि_६३।२८ ॥  
  
तालवृन्तचामराश्वगजाजगोदधिक्षीरमधुसिद्धार्थकांश् च ॥ वि_६३।२९ ॥  
  
वीणाचन्दनायुधार्द्रगोमयफलपुष्पार्द्रशाकगोरोचनादूर्वाप्ररोहांश् च ॥ वि_६३।३० ॥  
  
उष्णीषालङ्कारमणिकनकरजतवस्त्रासनयानामिषांश् च ॥ वि_६३।३१ ॥  
  
भृङ्गारोद्धृतोर्वराबद्धैकपशुकुमारीमीनांश् च दृष्ट्वा प्रयायाद् इति ॥ वि_६३।३२ ॥  
  
अथ मत्तोन्मत्तव्यङ्गान् दृष्ट्वा निवर्तेत ॥ वि_६३।३३ ॥  
  
वान्तविरिक्तमुण्डजटिलवामनांश् च ॥ वि_६३।३४ ॥  
  
काषायिप्रव्रजितमलिनांश् च ॥ वि_६३।३५ ॥  
  
तैलगुडशुष्कगोमयेन्धनतृणपलाशभस्माङ्गारांश् च ॥ वि_६३।३६ ॥  
  
लवणक्लीबासवनपुंसककार्पासरज्जुनिगडमुक्तकेशांश् च ॥ वि_६३।३७ ॥  
  
वीनाचन्दनार्द्रशाकोष्णीषालङ्करणकुमारीस् तु प्रस्थानकाले अभिनन्दयेद् इति ॥ वि_६३।३८ ॥  
  
देवब्राह्मणगुरुबभ्रुदीक्षितानां छायां नाक्रामेत् ॥ वि_६३।३९ ॥  
  
निष्ठ्यूतवान्तरुधिरविण्मूत्रस्नानोदकानि च ॥ वि_६३।४० ॥  
  
न वत्सतन्त्रीं लङ्घयेत् ॥ वि_६३।४१ ॥  
  
प्रवर्षति न धावेत् ॥ वि_६३।४२ ॥  
  
न वृथा नदीं तरेत् ॥ वि_६३।४३ ॥  
  
न देवताभ्यः पितृभ्यश् चोदकम् अप्रदाय ॥ वि_६३।४४ ॥  
  
न बाहुभ्याम् ॥ वि_६३।४५ ॥  
  
न भिन्नया नावा ॥ वि_६३।४६ ॥  
  
न कूलम् अधितिष्ठेत् ॥ वि_६३।४७ ॥  
  
न कूपम् अवलोकयेत् ॥ वि_६३।४८ ॥  
  
न लङ्घयेत् ॥ वि_६३।४९ ॥  
  
     वृद्धभारिनृपस्नात स्त्रीरोगिवरचक्रिणाम्  ।  
     पन्था देया नृपस् त्व् एषां मान्यः स्नातश् च भूपतेः  ॥ वि_६३।५० ॥  
  
  
  
वि_६४  
  
परनिपानेषु न स्नानम् आचरेत् ॥ वि_६४।१ ॥  
  
आचरेत् पञ्च पिण्डान् उद्धृत्यापस् तद् आपदि ॥ वि_६४।२ ॥  
  
नाजीर्णे ॥ वि_६४।३ ॥  
  
न चातुरः ॥ वि_६४।४ ॥  
  
न नग्नः ॥ वि_६४।५ ॥  
  
न रात्रौ ॥ वि_६४।६ ॥  
  
राहुदर्शनवर्जम् ॥ वि_६४।७ ॥  
  
न सन्ध्ययोः ॥ वि_६४।८ ॥  
  
प्रातःस्नानशीलो ऽरुणताम्रां प्राचीम् आलोक्य स्नायात् ॥ वि_६४।९ ॥  
  
स्नातः शिरो नावधुनेत् ॥ वि_६४।१० ॥  
  
नाङ्गेभ्यस् तोयम् उद्धरेत् ॥ वि_६४।११ ॥  
  
न तैलवत् संस्पृशेत् ॥ वि_६४।१२ ॥  
  
नाप्रक्षालितं पूर्वधृतं वसनं बिभृयात् ॥ वि_६४।१३ ॥  
  
स्नात एव सोष्णीषे धौते वाससी बिभृयात् ॥ वि_६४।१४ ॥  
  
न म्लेच्छान्त्यजपतितैः सह सम्भाषणं कुर्यात् ॥ वि_६४।१५ ॥  
  
स्नायात् प्रस्रवणदेवखातसरोवरेषु ॥ वि_६४।१६ ॥  
  
उद्धृतात् भूमिष्ठम् उदकं पुण्यं, स्थावरात् प्रस्रवत्, तस्मान् नादेयं, तस्माद् अपि साधुपरिगृहीतं, सर्वत एव गाङ्गम् ॥ वि_६४।१७ ॥  
  
मृत्तोयैः कृतमलापकऋषो ऽप्सु निमज्ज्योपविश्यापो हि ष्ठेति तिसृभिर् हिरण्यवर्णेति चतसृभिर् इदम् आपः प्रवहतेति च तीर्थम् अभिमन्त्रयेत् ॥ वि_६४।१८ ॥  
  
ततो ऽप्सु निमग्नस् त्रिर् अघमर्षणं जपेत् ॥ वि_६४।१९ ॥  
  
तद्विष्णोः परमं पदम् इति वा ॥ वि_६४।२० ॥  
  
द्रुपदां सावित्रीं च ॥ वि_६४।२१ ॥  
  
युञ्जते मन इत्य् अनुवाकं वा ॥ वि_६४।२२ ॥  
  
पुरुषसूक्तं वा ॥ वि_६४।२३ ॥  
  
स्नातश् चार्द्रवासा देवपितृतर्पणम् अम्भःस्थ एव कुर्यात् ॥ वि_६४।२४ ॥  
  
परिवर्तितवासाश् चेत् तीर्थम् उत्तीर्य ॥ वि_६४।२५ ॥  
  
अकृत्वा देवपितृतर्पणं स्नानशाटीं न पीडयेत् ॥ वि_६४।२६ ॥  
  
स्नात्वाचम्य विधिवद् उपस्पृशेत् ॥ वि_६४।२७ ॥  
  
पुरुषसूक्तेन प्रत्यृचं पुरुषाय पुष्पानि दद्यात् ॥ वि_६४।२८ ॥  
  
उदकाञ्जलींश् च ॥ वि_६४।२९ ॥  
  
आदाव् एव दैवेन तीर्थेन देवानां तर्पणं कुर्यात् ॥ वि_६४।३० ॥  
  
तदनन्तरं पित्र्येण पितॄणाम् ॥ वि_६४।३१ ॥  
  
तत्रादौ स्ववंश्यानां तर्पणं कुर्यात् ॥ वि_६४।३२ ॥  
  
ततः सम्बन्धिबान्धवानाम् ॥ वि_६४।३३ ॥  
  
ततः सुहृदाम् ॥ वि_६४।३४ ॥  
  
एवं नित्यस्नायी स्यात् ॥ वि_६४।३५ ॥  
  
स्नातश् च पवित्राणि यथाशक्ति जपेत् ॥ वि_६४।३६ ॥  
  
विशेषतः सावित्रीम् ॥ वि_६४।३७ ॥  
  
पुरुषसूक्तं च ॥ वि_६४।३८ ॥  
  
नैताभ्याम् अधिकम् अस्ति ॥ वि_६४।३९ ॥  
  
     स्नातो ऽधिकारी भवति दैवे पित्र्ये च कर्मणि  ।  
     पवित्राणां तथा जप्ये दाने च विधिबोधिते  ॥ वि_६४।४० ॥  
  
     अलक्स्मीः कालकर्णी च दुःस्वप्नं दुर्विचिन्तितम्  ।  
     अब्मात्रेणाभिषिक्तस्य नश्यन्त इति धारणा  ॥ वि_६४।४१ ॥  
  
     याम्यं हि यातनादुःखं नित्यस्नायी न पश्यति  ।  
     नित्यस्नानेन पूयन्ते ये ऽपि पापकृतो नराः  ॥ वि_६४।४२ ॥  
  
  
  
वि_६५  
  
अथातः सुस्नातः सुप्रक्षालितपाणिपादः स्वाचान्तो देवतार्चायां स्थले वा भगवन्तम् अनादिनिधनं वासुदेवम् अभ्यर्चयेत् ॥ वि_६५।१ ॥  
  
अश्विनोः प्राणस् तौ त इति जीवादानं दत्त्वा युञ्जते मन इत्य् अनुवाकेनावाहनं कृत्वा जानुभ्यां पाणिभ्यां शिरसा च नमस्कारं कुर्यात् ॥ वि_६५।२ ॥  
  
आपो हि ष्ठेति तिसृभिर् अर्घ्यं निवेदयेत् ॥ वि_६५।३ ॥  
  
हिरण्यवर्णा इति चतसृभिः पाद्यम् ॥ वि_६५।४ ॥  
  
शं न आपो धन्वन्या इत्य् आचमनीयम् ॥ वि_६५।५ ॥  
  
इदम् आपः प्रवहतेति स्नानीयम् ॥ वि_६५।६ ॥  
  
रथे अक्षेषु व्र्षभस्य वाजे इत्य् अनुलेपनालङ्कारौ ॥ वि_६५।७ ॥  
  
युवा सुवासा इति वासः ॥ वि_६५।८ ॥  
  
पुष्पावतीर् इति पुष्पम् ॥ वि_६५।९ ॥  
  
धूर् असि धूर्वेति धूपम् ॥ वि_६५।१० ॥  
  
तेजो ऽसि शुक्रम् इति दीपम् ॥ वि_६५।११ ॥  
  
दधिक्राव्ण इति मधुपर्कम् ॥ वि_६५।१२ ॥  
  
हिरण्यगर्भ इत्य् अष्टाभिर् नैवेद्यम् ॥ वि_६५।१३ ॥  
  
     चामरं व्यजनं मात्रां छत्रं यानासने तथा  ।  
     सावित्रेणैव तत् सर्वं देवाय विनिवेदयेत्  ॥ वि_६५।१४ ॥  
  
     एवम् अभ्यर्च्य तु जपेत् सूक्तं वै पौरुषं ततः  ।  
     तेनैव चाज्यं जुहुयाद् यदीच्छेच् छाश्वतं पदम्  ॥ वि_६५।१५ ॥  
  
  
  
वि_६६  
  
न नक्तं गृहीतेनोदकेन देवपितृकर्म कुर्यात् ॥ वि_६६।१ ॥  
  
चदनमृगमददारुकर्पूरकुङ्कुमजातीफलवर्जम् अनुलेपनं न दद्यात् ॥ वि_६६।२ ॥  
  
न वासो नीलीरक्तम् ॥ वि_६६।३ ॥  
  
न मणिसुवर्णयोः प्रतिरूपम् अलङ्करणम् ॥ वि_६६।४ ॥  
  
नोग्रघन्धि ॥ वि_६६।५ ॥  
  
नागन्धि ॥ वि_६६।६ ॥  
  
न कण्टकिजम् ॥ वि_६६।७ ॥  
  
कण्टकिजम् अपि शुक्लं सुगन्धिकं तु दद्यात् ॥ वि_६६।८ ॥  
  
रक्तम् अपि कुङ्कुमं जलजं च दद्यात् ॥ वि_६६।९ ॥  
  
न धूपार्थे जीवजातम् ॥ वि_६६।१० ॥  
  
न घृततैलं विना किञ्चन दीपार्थे ॥ वि_६६।११ ॥  
  
नाभक्ष्यं नैवेद्यार्थे ॥ वि_६६।१२ ॥  
  
न भक्ष्ये अप्य् अजामहिषीक्षीरे ॥ वि_६६।१३ ॥  
  
पञ्चनखमत्स्यवराहमांसानि च ॥ वि_६६।१४ ॥  
  
     प्रयतश् च शुचिर् भूत्वा सर्वम् एव निवेदयेत्  ।  
     तन्मनाः सुमना भूत्वा त्वराक्रोधविवर्जितः  ॥ वि_६६।१६ ॥  
  
  
  
वि_६७  
  
अथाग्निं परिसमुह्य पर्युक्ष्य परिस्तीर्य परिषिच्य सर्वतः पाकाद् अग्रम् उद्धृत्य जुहुयात् ॥ वि_६७।१ ॥  
  
वासुदेवाय सङ्कर्षणाय प्रद्युम्नायानिरुद्धाय पुरुषाय सत्यायाच्युताय वासुदेवाय ॥ वि_६७।२ ॥  
  
अथाग्नये, सोमाय, मित्राय, वरुणाय, इन्द्राय, इन्द्राग्निभ्यां, विश्वेभ्यो देवेभ्यः, प्रजापतये, अनुमत्यै, धन्वन्तरये, वास्तोष्पतये, अग्नये स्विष्टकृते च ॥ वि_६७।३ ॥  
  
ततो ऽन्नशेषेण बलिम् उपहरेत् ॥ वि_६७।४ ॥  
  
भक्षोपभक्षाभ्याम् ॥ वि_६७।५ ॥  
  
अभितः पूर्वेणाग्निम् ॥ वि_६७।६ ॥  
  
अम्बा नामासीति, दुला नामासीति, नितन्ती नामासीति, चुपुणीका नामासीति सर्वासाम् ॥ वि_६७।७ ॥  
  
नन्दिनि सुभगे सुमङ्गलि भद्रङ्करीति स्वश्रिष्व् अभिप्रदक्षिणम् ॥ वि_६७।८ ॥  
  
स्थूणायां ध्रुवायां श्रियै हिरण्यकेश्यै वनस्पतिभ्यश् च ॥ वि_६७।९ ॥  
  
धर्माधर्मयोर् द्वारे मृत्यवे च ॥ वि_६७।१० ॥  
  
उदधाने वरुणाय ॥ वि_६७।११ ॥  
  
विष्णव इत्य् उलूखले ॥ वि_६७।१२ ॥  
  
मरुद्भ्य इति दृषदि ॥ वि_६७।१३ ॥  
  
उपरि शरणे वैश्रवणाय राज्ञे भूतेभ्यश् च ॥ वि_६७।१४ ॥  
  
इन्द्रायेन्द्रपुरुषेभ्यश् चेति पूर्वार्धे ॥ वि_६७।१५ ॥  
  
यमाय यमपुरुषेभ्य इति दक्षिणार्धे ॥ वि_६७।१६ ॥  
  
वरुणाय वरुणपुरुषेभ्य इति पश्चार्धे ॥ वि_६७।१७ ॥  
  
सोमाय सोमपुरुषेभ्य इत्य् उत्तरार्धे ॥ वि_६७।१८ ॥  
  
ब्रह्मणे ब्रह्मपुरुषेभ्य इति मध्ये ॥ वि_६७।१९ ॥  
  
ऊर्ध्वम् आकाशाय ॥ वि_६७।२० ॥  
  
स्थण्डिले दिवाचरेभ्यो भूतेभ्य इति दिवा ॥ वि_६७।२१ ॥  
  
नक्तञ्चरेभ्य इति नक्तम् ॥ वि_६७।२२ ॥  
  
ततो *दक्षिणाग्रेषु दर्भेषु पित्रे पितामहाय प्रपितामहाय मात्रे पितामह्यै प्रपितामह्यै नामगोत्राभ्यां च पिण्डनिर्वापणं कुर्यात् [दक्षिणग्रेषु] ॥ वि_६७।२३ ॥  
  
पिण्डानां चानुलेपनपुष्पधूपनैवेद्यादि दद्यात् ॥ वि_६७।२४ ॥  
  
उदककलशम् उपनिधाय स्वस्त्ययनं वाचयेत् ॥ वि_६७।२५ ॥  
  
श्वकाकश्वपचानां भुवि निर्वपेत् ॥ वि_६७।२६ ॥  
  
भिक्षां च दद्यात् ॥ वि_६७।२७ ॥  
  
अतिथिपूजने च परं यत्नम् आतिष्ठेत ॥ वि_६७।२८ ॥  
  
सायम् अतिथिं प्राप्तं प्रयत्नेनार्चयेत् ॥ वि_६७।२९ ॥  
  
अनाशितम् अतिथिं गृहे न वासयेत् ॥ वि_६७।३० ॥  
  
यथा वर्णानां ब्राह्मणः प्रभुर् यथा स्त्रीणां भर्ता तथा गृहस्थस्यातिथिः ॥ वि_६७।३१ ॥  
  
तत्पूजया स्वर्गम् आप्नोति ॥ वि_६७।३२ ॥  
  
     अतिथिर् यस्य भग्नाशो गृहात् प्रतिनिवर्तते  ।  
     तस्मात् सुकृतम् आदाय दुष्कृतं तु प्रयच्छति  ॥ वि_६७।३३ ॥  
  
     एकरात्रं हि निवसन्न् अतिथिर् ब्राह्मणः स्मृतः  ।  
     अनित्यं हि स्थितो यस्मात् तस्माद् अतिथिर् उच्यते  ॥ वि_६७।३४ ॥  
  
     नैकग्रामीणम् अतिथिं विप्रं साङ्गतिकं तथा  ।  
     उपस्थितं गृहे विन्द्याद् भार्या यत्राग्नयो ऽपि वा  ॥ वि_६७।३५ ॥  
  
     यदि त्व् अतिथिधर्मेण क्षत्रियो गृहम् आगतः  ।  
     भुक्तवत्सु च विप्रेसु कामं तम् अपि भोजयेत्  ॥ वि_६७।३६ ॥  
  
     वैश्यशूद्राव् अपि प्राप्तौ कुटुम्बे ऽतिथिधर्मिणौ  ।  
     भोजयेत् सह भृत्यैस् ताव् आनृशंस्यं प्रयोजयन्  ॥ वि_६७।३७ ॥  
  
     इतरान् अपि सख्यादीन् सम्प्रीत्या गृहम् आगतान्  ।  
     प्रकृतान्नं यथाशक्ति भोजयेत् सह भार्यया  ॥ वि_६७।३८ ॥  
  
     स्ववासिनीं कुमारीं च रोगिणीं गुर्विणीं तथा  ।  
     अतिथिभ्यो ऽग्र एवैतान् भोजयेद् अविचारयन्  ॥ वि_६७।३९ ॥  
  
     अदत्त्वा यस् तु एतेभ्यः पूर्वं भुङ्क्ते ऽविचक्षणः  ।  
     भुञ्जानो न स जानाति श्वगृध्रैर् जग्धिम् आत्मनः  ॥ वि_६७।४० ॥  
  
     भुक्तवत्सु च विप्रेषु स्वेषु भृत्येषु चैव हि  ।  
     भुञ्जीयातां ततः पश्चाद् अवशिष्टं तु दम्पती  ॥ वि_६७।४१ ॥  
  
     देवान् पितॄन् मनुष्यांश् च भृत्यान् गृह्याश् च देवताः  ।  
     पूजयित्वा ततः पश्चाद् गृहस्थः शेषभुग् भवेत्  ॥ वि_६७।४२ ॥  
  
     अघं स केवलं भुङ्क्ते यः पचत्य् आत्मकारणात्  ।  
     यज्ञशिष्टाशनं ह्य् एतत् सताम् अन्नं विधीयते  ॥ वि_६७।४३ ॥  
  
     स्वाध्यायेनाग्निहोत्रेण यज्ञेन तपसा तथा  ।  
     न चाप्नोति गृही लोकान् यथा त्व् अतिथिपूजनात्  ॥ वि_६७।४४ ॥  
  
     सायं प्रातस् त्व् अतिथये प्रदद्याद् आसनोदके  ।  
     अन्नं चैव यथाशक्त्या सत्कृत्य विधिपूर्वकम्  ॥ वि_६७।४५ ॥  
  
     प्रतिश्रयं तथा शय्यां पादाभ्यङ्गं सदीपकम्  ।  
     प्रत्येकदानेनाप्नोति गोप्रदानसमं फलम्  ॥ वि_६७।४६ ॥  
  
  
  
वि_६८  
  
चन्द्रार्कोपरागे नाश्नीयात् ॥ वि_६८।१ ॥  
  
स्नात्वा मुक्तयोर् अश्नीयात् ॥ वि_६८।२ ॥  
  
अमुक्तयोर् अस्तं गतयोः स्नात्वा दृष्ट्वा चापरे ऽह्नि ॥ वि_६८।३ ॥  
  
न गोब्राह्मणोपरागे ऽश्नीयात् ॥ वि_६८।४ ॥  
  
न राज्ञो व्यसने ॥ वि_६८।५ ॥  
  
प्रवसिताग्निहोत्री यदाग्निहोत्रं कृतं मन्यते तदाश्नीयात् ॥ वि_६८।६ ॥  
  
यदा कृतं मन्येत वैश्वदेवम् अपि ॥ वि_६८।७ ॥  
  
पर्वणि च यदा कृतं मन्येत पर्व ॥ वि_६८।८ ॥  
  
नाश्नीयाच् चाजीर्णे ॥ वि_६८।९ ॥  
  
नार्धरात्रे ॥ वि_६८।१० ॥  
  
न मद्याह्ने ॥ वि_६८।११ ॥  
  
न सन्ध्ययोः ॥ वि_६८।१२ ॥  
  
नार्द्रवासाः ॥ वि_६८।१३ ॥  
  
नैकवासाः ॥ वि_६८।१४ ॥  
  
न नग्नः ॥ वि_६८।१५ ॥  
  
नोदके ॥ वि_६८।१६ ॥  
  
नोत्कुटकः ॥ वि_६८।१७ ॥  
  
न भिन्नासनगतः ॥ वि_६८।१८ ॥  
  
न च शयनगतः ॥ वि_६८।१९ ॥  
  
न भिन्नभोजने ॥ वि_६८।२० ॥  
  
नोत्सङ्गे ॥ वि_६८।२१ ॥  
  
न भुवि ॥ वि_६८।२२ ॥  
  
न पाणौ ॥ वि_६८।२३ ॥  
  
लवणं च यत्र दद्यात् तन् नाश्नीयात् ॥ वि_६८।२४ ॥  
  
न बालकान् निर्भत्सेयन् ॥ वि_६८।२५ ॥  
  
नैको मृष्टम् ॥ वि_६८।२६ ॥  
  
नोद्धृतस्नेहम् ॥ वि_६८।२७ ॥  
  
न दिवा धानाः ॥ वि_६८।२८ ॥  
  
न रात्रौ तिलसम्बन्धम् ॥ वि_६८।२९ ॥  
  
न दधिसक्तून् ॥ वि_६८।३० ॥  
  
न कोविदारवटपिप्पलशाणशाकम् ॥ वि_६८।३१ ॥  
  
नादत्त्वा ॥ वि_६८।३२ ॥  
  
नाहुत्वा ॥ वि_६८।३३ ॥  
  
नानार्द्रपादः ॥ वि_६८।३४ ॥  
  
नानार्द्रकरमुखश् च ॥ वि_६८।३५ ॥  
  
नोच्छिष्टश् च घृतम् आदद्यात् ॥ वि_६८।३६ ॥  
  
न चन्द्रार्कतारका निरीक्षेत ॥ वि_६८।३७ ॥  
  
न मूर्धानं स्पृशेत् ॥ वि_६८।३८ ॥  
  
न ब्रह्म कीर्तयेत् ॥ वि_६८।३९ ॥  
  
प्राङ्मुखो ऽश्नीयात् ॥ वि_६८।४० ॥  
  
दक्षिणामुखो वा ॥ वि_६८।४१ ॥  
  
अभिपूज्यान्नम् ॥ वि_६८।४२ ॥  
  
सुमनाः स्रग्व्यनुलिप्तश् च ॥ वि_६८।४३ ॥  
  
न निःशेषकृत् स्यात् ॥ वि_६८।४४ ॥  
  
अन्यत्र दधिमधुसर्पिःपयःसक्तुपलमोदकेभ्यः ॥ वि_६८।४५ ॥  
  
     नाश्नीयाद् भार्यया सार्धं नाकाशे न तथोत्थितः  ।  
     बहूनां प्रेक्षमाणानां नैकस्मिन् बहवस् तथा  ॥ वि_६८।४६ ॥  
  
     शून्यालये वह्निगृहे देवागारे कथञ्चन  ।  
     पिबेन् नाञ्जलिना तोयं नातिसौहित्यम् आचरेत्  ॥ वि_६८।४७ ॥  
  
     न तृतीयम् अथाश्नीत न चापथ्यं कथञ्चन  ।  
     नातिप्रगे नातिसायं न सायं प्रातर् आशितः  ॥ वि_६८।४८ ॥  
  
     न भावदुष्टम् अश्नीयान् न भाण्डे भावदूषिते  ।  
     शयानः प्रौढपादश् च कृत्वा चैवावसक्थिकाम्  ॥ वि_६८।४९ ॥  
  
  
  
वि_६९  
  
नाष्टमीचतुर्दशीपञ्चदशीषु स्त्रियम् उपेयात् ॥ वि_६९।१ ॥  
  
न श्राद्धं भुक्त्वा ॥ वि_६९।२ ॥  
  
न दत्त्वा ॥ वि_६९।३ ॥  
  
नोपनिमन्त्रितः श्राद्धे ॥ वि_६९।४ ॥  
  
न व्रती ॥ वि_६९।५ ॥  
  
न दीक्षितः ॥ वि_६९।६ ॥  
  
न देवायतनश्मशानशून्यालयेषु ॥ वि_६९।७ ॥  
  
न वृक्षमूलेषु ॥ वि_६९।८ ॥  
  
न दिवा ॥ वि_६९।९ ॥  
  
न सन्ध्ययोः ॥ वि_६९।१० ॥  
  
न मलिनाम् ॥ वि_६९।११ ॥  
  
न मलिनः ॥ वि_६९।१२ ॥  
  
नाभ्यक्ताम् ॥ वि_६९।१३ ॥  
  
नाभ्यक्तः ॥ वि_६९।१४ ॥  
  
न रोगार्ताम् ॥ वि_६९।१५ ॥  
  
न रोगार्तः ॥ वि_६९।१६ ॥  
  
     न हीनाङ्गीं नाधिकाङ्गीं तथैव च वयो ऽधिकाम्  ।  
     नोपेयाद् गुर्विणीं नारीं दीर्घम् आयुर् जिजीविषुः  ॥ वि_६९।१७ ॥  
  
  
  
वि_७०  
  
नार्द्रपादः सुप्यात् ॥ वि_७०।१ ॥  
  
नोत्तरापरशिराः ॥ वि_७०।२ ॥  
  
न नग्नः ॥ वि_७०।३ ॥  
  
नानुवंशम् ॥ वि_७०।४ ॥  
  
नाकाशे ॥ वि_७०।५ ॥  
  
न पालाशे शयने ॥ वि_७०।६ ॥  
  
न पञ्चदारुकृते ॥ वि_७०।७ ॥  
  
न गजभग्नकृते ॥ वि_७०।८ ॥  
  
न विद्युद्दग्धकृते ॥ वि_७०।९ ॥  
  
न भिन्ने ॥ वि_७०।१० ॥  
  
नाग्निपृष्ठे ॥ वि_७०।११ ॥  
  
न घटासिक्तद्रुमजे ॥ वि_७०।१२ ॥  
  
न श्मशानशून्यालयदेवतायतनेषु ॥ वि_७०।१३ ॥  
  
न चपलमध्ये ॥ वि_७०।१४ ॥  
  
न नारीमध्ये ॥ वि_७०।१५ ॥  
  
न धान्यगोगुरुहुताशनसुराणाम् उपरि ॥ वि_७०।१६ ॥  
  
     नोच्छिष्टो न दिवा सुप्यात् सन्ध्ययोर् न च भस्मनि  ।  
     देशे न च अशुचौ नार्द्रे न च पर्वतमस्तके  ॥ वि_७०।१७ ॥  
  
  
  
वि_७१  
  
अथ न कञ्चनावमन्येत ॥ वि_७१।१ ॥  
  
न च हीनाधिकाङ्गान् मूर्खान् धनहीनान् अवहसेत् ॥ वि_७१।२ ॥  
  
न हीनान् सेवेत ॥ वि_७१।३ ॥  
  
स्वाध्यायविरोधि कर्म नाचरेत् ॥ वि_७१।४ ॥  
  
वयो ऽनुरूपं वेषं कुर्यात् ॥ वि_७१।५ ॥  
  
श्रुतस्याभिजनस्य धनस्य देशस्य च ॥ वि_७१।६ ॥  
  
नोद्धतः ॥ वि_७१।७ ॥  
  
नित्यं शास्त्राद्यवेक्षी स्यात् ॥ वि_७१।८ ॥  
  
सति विभवे न जीर्णमलवद्वासाः स्यात् ॥ वि_७१।९ ॥  
  
न नास्तीत्य् अभिभाषेत ॥ वि_७१।१० ॥  
  
न निर्गन्धोग्रगन्धि रक्तं च माल्यं बिभृयात् ॥ वि_७१।११ ॥  
  
बिभृयाज् जलजं रक्तम् अपि ॥ वि_७१।१२ ॥  
  
यष्टिं च वैणवीम् ॥ वि_७१।१३ ॥  
  
कमण्डलुं च सोदकम् ॥ वि_७१।१४ ॥  
  
कार्पासम् उपवीतम् ॥ वि_७१।१५ ॥  
  
रौक्मे च कुण्डले ॥ वि_७१।१६ ॥  
  
नादित्यम् उद्यन्तम् ईक्षेत ॥ वि_७१।१७ ॥  
  
नास्तं यान्तम् ॥ वि_७१।१८ ॥  
  
न वाससा तिरोहितम् ॥ वि_७१।१९ ॥  
  
न चादर्शजलमध्यस्थम् ॥ वि_७१।२० ॥  
  
न मध्याह्ने ॥ वि_७१।२१ ॥  
  
न क्रुद्धस्य गुरोर् मुखम् ॥ वि_७१।२२ ॥  
  
न तैलोदकयोः स्वां छायाम् ॥ वि_७१।२३ ॥  
  
न मलवत्य् आदर्शे ॥ वि_७१।२४ ॥  
  
न पत्नीं भोजनसमये ॥ वि_७१।२५ ॥  
  
न स्त्रियं नग्नाम् ॥ वि_७१।२६ ॥  
  
न कञ्चन मेहमानम् ॥ वि_७१।२७ ॥  
  
न चालानभ्रष्टं कुञ्जरम् ॥ वि_७१।२८ ॥  
  
न च विषमस्थो वृषादियुद्धम् ॥ वि_७१।२९ ॥  
  
नोन्मत्तम् ॥ वि_७१।३० ॥  
  
न मत्तम् ॥ वि_७१।३१ ॥  
  
नामेध्यम् अग्नौ प्रक्षिपेत् ॥ वि_७१।३२ ॥  
  
नासृक् ॥ वि_७१।३३ ॥  
  
न विषम् ॥ वि_७१।३४ ॥  
  
अम्भस्यापि ॥ वि_७१।३५ ॥  
  
नाग्निं लङ्घयेत् ॥ वि_७१।३६ ॥  
  
न पादौ प्रतापयेत् ॥ वि_७१।३७ ॥  
  
न कुशेषु परिमृज्यात् ॥ वि_७१।३८ ॥  
  
न कांस्यभाजने धावयेत् ॥ वि_७१।३९ ॥  
  
न पादं पादेन ॥ वि_७१।४० ॥  
  
न भुवम् आलिखेत् ॥ वि_७१।४१ ॥  
  
न लोष्टमर्दी स्यात् ॥ वि_७१।४२ ॥  
  
न तृणच्छेदी स्यात् ॥ वि_७१।४३ ॥  
  
न दन्तैर् नखलोमानि छिन्द्यात् ॥ वि_७१।४४ ॥  
  
द्यूतं च वर्जयेत् ॥ वि_७१।४५ ॥  
  
बालातपसेवां व ॥ वि_७१।४६ ॥  
  
वस्त्रोपानहमाल्योपवीतान्य् अन्यधृतानि न धारयेत् ॥ वि_७१।४७ ॥  
  
न शूद्राय मतिं दद्यात् ॥ वि_७१।४८ ॥  
  
नोच्छिष्टहविषी ॥ वि_७१।४९ ॥  
  
न तिलान् ॥ वि_७१।५० ॥  
  
न चास्योपदिशेद् धर्मम् ॥ वि_७१।५१ ॥  
  
न व्रतम् ॥ वि_७१।५२ ॥  
  
न संहताभ्यां पाणिभ्यां शिर उदरं च कण्डूयेत् ॥ वि_७१।५३ ॥  
  
न दधिसुमनसी प्रत्याचक्षीत ॥ वि_७१।५४ ॥  
  
नात्मनः स्रजम् अपकर्षेत् ॥ वि_७१।५५ ॥  
  
सुप्तं न प्रबोधयेत् ॥ वि_७१।५६ ॥  
  
न रक्तं विरागयेत् ॥ वि_७१।५७ ॥  
  
नोदक्याम् अभिभाषेत ॥ वि_७१।५८ ॥  
  
न म्लेच्छान्त्यजान् ॥ वि_७१।५९ ॥  
  
अग्निदेवब्राह्मणसन्निधौ दक्षिणं पाणिम् उद्धरेत् ॥ वि_७१।६० ॥  
  
न परक्षेत्रे चरन्तीं गाम् आचक्षीत ॥ वि_७१।६१ ॥  
  
न पिबन्तं वत्सकम् ॥ वि_७१।६२ ॥  
  
नोद्धतान् प्रहर्षयेत् ॥ वि_७१।६३ ॥  
  
न शूद्रराज्ये निवसेत् ॥ वि_७१।६४ ॥  
  
नाधार्मिकजनाकीर्णे ॥ वि_७१।६५ ॥  
  
न संवसेद् वैद्यहीने ॥ वि_७१।६६ ॥  
  
नोपसृष्टे ॥ वि_७१।६७ ॥  
  
न चिरं पर्वते ॥ वि_७१।६८ ॥  
  
न वृथाचेष्टां कुर्यात् ॥ वि_७१।६९ ॥  
  
न नृत्यगीते ॥ वि_७१।७० ॥  
  
नास्फोटनम् ॥ वि_७१।७१ ॥  
  
नाश्लीलं कीर्तयेत् ॥ वि_७१।७२ ॥  
  
नानृतम् ॥ वि_७१।७३ ॥  
  
नाप्रियम् ॥ वि_७१।७४ ॥  
  
न कञ्चिन् मर्मणि स्पृशेत् ॥ वि_७१।७५ ॥  
  
नात्मानम् अवजानीयाद् दीर्घम् आयुर् जिजीविषुः ॥ वि_७१।७६ ॥  
  
चिरं सन्ध्योपासनं कुर्यात् ॥ वि_७१।७७ ॥  
  
न सर्पशस्त्रैः कृईडेत् ॥ वि_७१।७८ ॥  
  
अनिमित्ततः खानि न स्पृशेत् ॥ वि_७१।७९ ॥  
  
परस्य दण्डं नोद्यच्छेत् ॥ वि_७१।८० ॥  
  
शास्यं शासनार्थं ताडयेत् ॥ वि_७१।८१ ॥  
  
तं वेणुदलेन रज्ज्वा वा पृष्ठे ॥ वि_७१।८२ ॥  
  
देवब्राह्मणशास्त्रमहात्मनां परिवादं परिहरेत् ॥ वि_७१।८३ ॥  
  
धर्मविरुद्धौ चार्थकामौ ॥ वि_७१।८४ ॥  
  
लोकविद्विष्टं च धर्मम् अपि ॥ वि_७१।८५ ॥  
  
पर्वसु च शान्तिहोमान् कुर्यात् ॥ वि_७१।८६ ॥  
  
न तृणम् अपि छिन्द्यात् ॥ वि_७१।८७ ॥  
  
अलङ्कृतश् च तिष्ठेत् ॥ वि_७१।८८ ॥  
  
एवम् आचारसेवी स्यात् ॥ वि_७१।८९ ॥  
  
     श्रुतिस्मृत्युदितं धर्म्यं साधुभिश् च निषेवितम्  ।  
     तम् आचारं निषेवेत धर्मकामो जितेन्द्रियः  ॥ वि_७१।९० ॥  
  
     आचाराल् लभते चायुर् आचाराद् ईप्सितां गतिम्  ।  
     आचाराद् धनम् अक्षय्यम् आचाराद् धन्त्य् अलक्षणम्  ॥ वि_७१।९१ ॥  
  
     सर्वलक्षनहीनो ऽपि यः सदाचारवान् नरः  ।  
     श्रद्धधानो ऽनसूयश् च शतं वर्षाणि जीवति  ॥ वि_७१।९३ ॥  
  
  
  
वि_७२  
  
दमयमेन तिष्ठेत् ॥ वि_७२।१ ॥  
  
दमश् चेन्द्रियाणां प्रकीर्तितः ॥ वि_७२।२ ॥  
  
दान्तस्यायं लोकः परश् च ॥ वि_७२।३ ॥  
  
नादान्तस्य क्रिया काचित् समृध्यति ॥ वि_७२।४ ॥  
  
     दमः पवित्रं परमं मङ्गल्यं परमं दमः  ।  
     दमेन सर्वम् आप्नोति यत् किञ्चिन् मनसेच्छति  ॥ वि_७२।५ ॥  
  
     दशार्धयुक्तेन रथेन यातो मनोवशेनार्यपथानुवर्तिना  ।  
     तं चेद् रथं नापहरन्ति वाजिनस् तथागतं नावजयन्ति शत्रवः  ॥ वि_७२।६ ॥  
  
     आपूर्यमाणम् अचलप्रतिष्ठं समुद्रम् आपः प्रविशन्ति यद्वत्  ।  
     तद्वत् कामा यं प्रविशन्ति सर्वे स शान्तिम् आप्नोति न कामकामी  ॥ वि_७२।७ ॥  
  
  
  
वि_७३  
  
अथ श्राद्धेप्सुः पूर्वेद्युर् ब्राह्मणान् आमन्त्रयेत् ॥ वि_७३।१ ॥  
  
द्वितीये ऽह्नि शुक्लपक्षस्य पूर्वाह्णे कृष्णपक्षस्यापराह्णे विप्रान् सुस्नातान् स्वाचान्तान् यथाभूयो वयःक्रमेण कुशोत्तरेष्व् आसनेषूपवेशयेत् ॥ वि_७३।२ ॥  
  
द्वौ दैवे प्राङ्मुखौ त्रींश् च पित्र्ये उदङ्मुखान् ॥ वि_७३।३ ॥  
  
एकैकम् उभयत्र वेति ॥ वि_७३।४ ॥  
  
आमश्राद्धेषु काम्येषु च प्रथमपञ्चकेनाग्निं हुत्वा ॥ वि_७३।५ ॥  
  
पशुश्राद्धेषु मध्यमपञ्चकेन ॥ वि_७३।६ ॥  
  
अमावास्यासूत्तमपञ्चकेन ॥ वि_७३।७ ॥  
  
आग्रहायण्या ऊर्ध्वं कृष्णाष्टकासु च क्रमेणैव प्रथममध्यमोत्तमपञ्चकैः ॥ वि_७३।८ ॥  
  
अन्वष्टकासु च ॥ वि_७३।९ ॥  
  
ततो ब्राह्मणानुज्ञातः पितॄन् आवाहयेत् ॥ वि_७३।१० ॥  
  
अपयन्त्व् असुरा इति द्वाभ्यां तिलैः यातुधानानां विसर्जनं कृत्वा ॥ वि_७३।११ ॥  
  
एत पितरः सर्वांस् तान् अग्र आ मे यन्त्व् एतद् वः पितर इत्य् आवाहनं कृत्वा, कुशतिलमिश्रेण गन्धोदकेन यास् तिष्ठन्त्य् अमृता वाग् इति यन् मे मातेति च पाद्यं निवेद्य, अर्घ्यं कृत्वा निवेद्य चानुलेपनं कृत्वा कुशतिलवस्त्रपुष्पालङ्कारधूपदीपैर् यथाशक्त्या विप्रान् समभ्यर्च्य घृतप्लुतम् अन्नम् आदाय आदित्या रुद्रा वसव इति वीक्ष्य, अग्नौ करवाणीत्य् उक्त्वा तच् च विप्रैः कुर्व् इत्य् उक्ते आहुतित्रयं दद्यात् ॥ वि_७३।१२ ॥  
  
ये मामकाः पितर एतद् वः पितरो ऽयं यज्ञ इति च हविर् अनुमन्त्रणं कृत्वा यथोपपन्नेषु पात्रेषु विशेषाद् रजतमयेष्व् अन्नं नमो विश्वेभ्यो देवेभ्य इत्य् अन्नम् आदौ प्राङ्मुखयोर् निवेदयेत् ॥ वि_७३।१३ ॥  
  
पित्रे पितामहाय प्रपितामहाय च नामगोत्राभ्याम् उदङ्मुखेषु ॥ वि_७३।१४ ॥  
  
तद् अदत्सु ब्राह्मणेषु यन् मे प्रकामाद् अहोरात्रैर् यद् वः क्रव्याद् इति जपेत् ॥ वि_७३।१५ ॥  
  
इतिहासपुराणधर्मशास्त्राणि चेति ॥ वि_७३।१६ ॥  
  
उच्छिष्टसन्निधौ दक्षिणाग्रेषु कुशेषु पृथिवी दर्विर् अक्षिता इत्य् एकं पिण्डं पित्रे निदध्यात् ॥ वि_७३।१७ ॥  
  
अन्तरिक्षं दर्विर् अक्षिता इत्य् द्वितीयं पिण्डं पितामहाय ॥ वि_७३।१८ ॥  
  
द्यौर् दर्विर् अक्षिता इति तृतीयं प्रपितामहाय ॥ वि_७३।१९ ॥  
  
ये अत्र पितरः प्रेता इति वासो देयम् ॥ वि_७३।२० ॥  
  
वीरान्नः पितरो धत्त इत्य् अन्नम् ॥ वि_७३।२१ ॥  
  
अत्र पितरो मादयध्वं यथाभागम् इति दर्भमूले करावघर्षणम् ॥ वि_७३।२२ ॥  
  
ऊर्जं वहन्तीर् इत्य् अनेन सोदकेन प्रदक्षिणं पिण्डानां विकिरणं कृत्वा अर्घपुष्पधूपालेपनान्नादिभक्ष्यभोज्यानि निवेदयेत् ॥ वि_७३।२३ ॥  
  
उदकपात्रं मधुघृततिलैः संयुक्तं च ॥ वि_७३।२४ ॥  
  
भुक्तवत्सु ब्राह्मणेषु तृप्तिम् आगतेषु, मा मे क्षेष्थेत्य् अन्नं सतृणम् अभ्युक्ष्यान्नविकिरम् उच्छिष्टाग्रतः कृत्वा, तृप्ता भवन्तः सम्पन्नम् इति च पृष्ट्वा उदङ्मुखेष्व् आचमनम् आदौ दत्त्वा, ततः प्राङ्मुखेषु दत्त्वा, ततश् च सुप्रोक्षितम् इति श्राद्धदेशं सम्प्रोक्ष्य, दर्भपाणिः सर्वं कुर्यात् ॥ वि_७३।२५ ॥  
  
ततः प्राङ्मुखाग्रतो यन् मे राम इति प्रदक्षिणं कृत्वा प्रत्येत्य च, यथाशक्तिदक्षिणाभिः समभ्यर्च्य, अभिरमन्तु भवन्त इत्य् उक्त्वा, तैर् उक्ते ऽभिरताः स्म इति, देवाश् च पितरश् चेत्य् अभिजपेत् ॥ वि_७३।२६ ॥  
  
अक्षय्योदकं च नामगोत्राभ्यां दत्त्वा विश्वे देवाः प्रीयन्ताम् इति प्राङ्मुखेभ्यस् ततः प्राञ्जलिर् इदं तन्मनाः सुमना याचेत ॥ वि_७३।२७ ॥  
  
     दातारो नो ऽभिवर्धन्तां वेदाः सन्ततिर् एव च  ।  
     श्रद्धा च नो मा व्यगमद् बहु देयं च नो ऽस्त्व् इति  ॥ वि_७३।२८ ॥  
  
तथास्त्व् इति ब्रूयुः ॥ वि_७३।२९ ॥  
  
     अन्नं च नो बहु भवेद् अतिथींश् च लभेमहि  ।  
     याचितारश् च नः सन्तु मा च याचिष्म कञ्चन  ॥ वि_७३।३० ॥  
  
इत्य् एताभ्याम् आशिषः प्रतिगृह्य ॥ वि_७३।३१ ॥  
  
     वाजे वाज इत्य् च ततो ब्राह्मणांश् च विसर्जयेत्  ।  
     पूजयित्वा यथान्यायम् अनुव्रज्याभिवाद्य च  ॥ वि_७३।३२ ॥  
  
  
  
वि_७४  
  
अष्टकासु दैवपूर्वं शाकमांसापूपैः श्राद्धं कृत्वान्वष्टकास्व् अष्टकावद् वह्नौ हुत्वा दैवपूर्वम् एव मात्रे पितामह्यै प्रपितामह्यै च पूर्ववद् ब्राह्मणान् भोजयित्वा दक्षिणाभिश् चाभ्यर्च्यानुव्रज्य विसर्जयेत् ॥ वि_७४।१ ॥  
  
ततः कर्षूः कुर्यात् ॥ वि_७४।२ ॥  
  
तन्मूले प्रागुदगग्न्युपसमाधानं कृत्वा पिण्डनिर्वपणम् ॥ वि_७४।३ ॥  
  
कर्षूत्रयमूले पुरुषाणां कर्षूत्रयमूले स्त्रीणाम् ॥ वि_७४।४ ॥  
  
पुरुषकर्षूत्रयं सान्नेनोदकेन पूरयेत् ॥ वि_७४।५ ॥  
  
स्त्रीकर्षूत्रयं सान्नेन पयसा ॥ वि_७४।६ ॥  
  
दध्ना मांसेन पयसा प्रत्येकं कर्षूत्रयम् ॥ वि_७४।७ ॥  
  
पूरयित्वा जपेद् एतद् भवद्भ्यो भवतीब्यो ऽस्तु चाक्षयम् ॥ वि_७४।८ ॥  
  
  
  
वि_७५  
पितरि जीवति यः श्राद्धं कुर्यात्, स येषां पिता कुर्यात् तेषां कुर्यात् ॥ वि_७५।१ ॥  
  
पितरि पितामहे च जीवति येषां पितामहः ॥ वि_७५।२ ॥  
  
पितरि पितामहे प्रपितामहे च जीवति नैव कुर्यात् ॥ वि_७५।३ ॥  
  
यस्य पिता प्रेतः स्यात् स पित्रे पिण्डं निधाय पितामहात् परं द्वाभ्यां दद्यात् ॥ वि_७५।४ ॥  
  
यस्य पिता पितामहश् च प्रेतौ स्यातां स ताभ्यां पिण्डौ दत्त्वा पितामहपितामहाय दद्यात् ॥ वि_७५।५ ॥  
  
यस्य पितामहः प्रेतः स्यात् स तस्मै पिण्डं निधाय प्रपितामहात् परं द्वाभ्यां दद्यात् ॥ वि_७५।६ ॥  
  
     मातामहानाम् अप्य् एवं श्राद्धं कुर्याद् विचक्षणः  ।  
     मन्त्रोहेण यथान्यायं शेषाणां मन्त्रवर्जितम्  ॥ वि_७५।७ ॥  
  
  
  
वि_७६  
  
अमावास्यास् तिस्रो ऽष्टकास् तिस्रो ऽन्वष्टका माघी प्रौष्ठपद्य् ऊर्ध्वं कृष्णत्रयोदशी व्रीहियवपाकौ चेति ॥ वि_७६।१ ॥  
  
     एतांस् तु श्राद्धकालान् वै नित्यान् आह प्रजापतिः  ।  
     श्राद्धम् एतेष्व् अकुर्वाणो नरकं प्रतिपद्यते  ॥ वि_७६।२ ॥  
  
  
  
वि_७७  
  
आदित्यसङ्क्रमणम् ॥ वि_७७।१ ॥  
  
विषुवद्द्वयम् ॥ वि_७७।२ ॥  
  
विशेषेणायनद्वयम् ॥ वि_७७।३ ॥  
  
व्यतीपातः ॥ वि_७७।४ ॥  
  
जन्मर्क्षम् ॥ वि_७७।५ ॥  
  
अभ्युदयश् च ॥ वि_७७।६ ॥  
  
     एतांस् तु श्राद्धकालान् वै काम्यान् आह प्रजापतिः  ।  
     श्राद्धम् एतेषु यद् दत्तं तद् आनन्त्याय कल्पते  ॥ वि_७७।७ ॥  
  
     सन्ध्यारात्र्योर् न कर्तव्यं श्राद्धं खलु विचक्षणैः  ।  
     तयोर् अपि च कर्तव्यं यदि स्याद् राहुदर्शनम्  ॥ वि_७७।८ ॥  
  
     राहुदर्शनदत्तं हि श्राद्धम् आचन्द्रतारकम्  ।  
     गुणवत्सर्वकामीयं पितॄणाम् उपतिष्ठते  ॥ वि_७७।९ ॥  
  
  
  
वि_७८  
  
सततम् आदित्ये ऽह्नि श्राद्धं कुर्वन्न् आरोग्यम् आप्नोति ॥ वि_७८।१ ॥  
  
सौभाग्यं चान्द्रे ॥ वि_७८।२ ॥  
  
समरविजयं कौजे ॥ वि_७८।३ ॥  
  
सर्वान् कामान् बौधे ॥ वि_७८।४ ॥  
  
विद्याम् अभीष्टां जैवे ॥ वि_७८।५ ॥  
  
धनं शौक्रे ॥ वि_७८।६ ॥  
  
जीवितं शनैश्चरे ॥ वि_७८।७ ॥  
  
स्वर्गं कृत्तिकासु ॥ वि_७८।८ ॥  
  
अपत्यं रोहिणीषु ॥ वि_७८।९ ॥  
  
ब्रह्मवर्चस्यं सौम्ये ॥ वि_७८।१० ॥  
  
कर्मसिद्धिं रौद्रे ॥ वि_७८।११ ॥  
  
भुवं पुनर्वसौ ॥ वि_७८।१२ ॥  
  
पुष्टिं पुष्ये ॥ वि_७८।१३ ॥  
  
श्रियं सार्पे ॥ वि_७८।१४ ॥  
  
सर्वान् कामान् पैत्र्ये ॥ वि_७८।१५ ॥  
  
सौभाग्यं भाग्ये ॥ वि_७८।१६ ॥  
  
धनम् आयमणे ॥ वि_७८।१७ ॥  
  
ज्ञातिश्रैष्ठ्यं हस्ते ॥ वि_७८।१८ ॥  
  
रूपवतः सुतांस् त्वाष्ट्रे ॥ वि_७८।१९ ॥  
  
वाणिज्यसिद्धिं स्वातौ ॥ वि_७८।२० ॥  
  
कनकं विशाखासु ॥ वि_७८।२१ ॥  
  
मित्राणि मैत्रे ॥ वि_७८।२२ ॥  
  
राज्यं शाक्रे ॥ वि_७८।२३ ॥  
  
कृषिं मूले ॥ वि_७८।२४ ॥  
  
समुद्रयानसिद्धिम् आप्ये ॥ वि_७८।२५ ॥  
  
सर्वान् कामान् वैश्वदेवे ॥ वि_७८।२६ ॥  
  
श्रैष्ठ्यम् अभिजिति ॥ वि_७८।२७ ॥  
  
सर्वान् कामान् श्रवणे ॥ वि_७८।२८ ॥  
  
लवणं वासवे ॥ वि_७८।२९ ॥  
  
आरोग्यं वारुणे ॥ वि_७८।३० ॥  
  
कुप्यद्रव्यम् आजे ॥ वि_७८।३१ ॥  
  
गृहमाहिर् बुध्न्ये ॥ वि_७८।३२ ॥  
  
गाः पौष्णे ॥ वि_७८।३३ ॥  
  
तुरङ्गमान् आश्विने ॥ वि_७८।३४ ॥  
  
जीवितं याम्ये ॥ वि_७८।३५ ॥  
  
गृहं सुरूपाः स्त्रियः प्रतिपदि ॥ वि_७८।३६ ॥  
  
कन्यां वरदां द्वितीयायाम् ॥ वि_७८।३७ ॥  
  
सर्वान् कामांस् तृतीयायाम् ॥ वि_७८।३८ ॥  
  
पशूंश् चतुर्थ्याम् ॥ वि_७८।३९ ॥  
  
सुरूपान् सुतान् पञ्चम्याम् ॥ वि_७८।४० ॥  
  
द्यूतविजयं षष्ठ्याम् ॥ वि_७८।४१ ॥  
  
कृषिं सप्तम्याम् ॥ वि_७८।४२ ॥  
  
वाणिज्यम् अष्टम्याम् ॥ वि_७८।४३ ॥  
  
पशून् नवम्याम् ॥ वि_७८।४४ ॥  
  
वाजिनो दशम्याम् ॥ वि_७८।४५ ॥  
  
पुत्रान् ब्रह्मवर्चस्विन एकादश्याम् ॥ वि_७८।४६ ॥  
  
कनकरजतं द्वादश्याम् ॥ वि_७८।४७ ॥  
  
साउभाग्यं त्रयोदश्याम् ॥ वि_७८।४८ ॥  
  
सर्वान् कामान् पञ्चदश्याम् ॥ वि_७८।४९ ॥  
  
शस्त्रहतानां श्राद्धकर्मणि चतुर्दशी शस्ता ॥ वि_७८।५० ॥  
  
अपि पितृगीते गाथे भवतः ॥ वि_७८।५१ ॥  
  
     अपि जायेत सो ऽस्माकं कुले कश्चिन् नरोत्तमः  ।  
     प्रावृट्काले ऽसिते पक्षे त्रयोदश्यां समाहितः  ॥ वि_७८।५२ ॥  
  
     मधूत्कटेन यः श्राद्धं पायसेन समाचरेत्  ।  
     कार्त्तिकं सकलं मासं प्राक्छाये कुञ्जरस्य च  ॥ वि_७८।५३ ॥  
  
  
  
वि_७९  
  
अथ न नक्तं गृहीतेनोदकेन श्राद्धं कुर्यात् ॥ वि_७९।१ ॥  
  
कुशाभावे कुशस्थाने काशान् दूर्वां वा दद्यात् ॥ वि_७९।२ ॥  
  
वासो ऽर्थे कार्पासोत्थं सूत्रम् ॥ वि_७९।३ ॥  
  
दशां विसर्जयेत् यद्य् अप्य् अहतवस्त्रजा स्यात् ॥ वि_७९।४ ॥  
  
उग्रगन्धीन्य् अगन्धीनि कण्टकिजानि च पुष्पाणि ॥ वि_७९।५ ॥  
  
शुक्लानि सुगन्धीनि कण्टकिजान्य् अपि जलजानि रक्तान्य् अपि दद्यात् ॥ वि_७९।६ ॥  
  
वसां मेदं च दीपार्थे न दद्यात् ॥ वि_७९।७ ॥  
  
घृतं तैलं वा दद्यात् ॥ वि_७९।८ ॥  
  
जीवजं सर्वं धूपार्थे न दद्यात् ॥ वि_७९।९ ॥  
  
मधुघृतसंयुक्तं गुग्गुलुं दद्यात् ॥ वि_७९।१० ॥  
  
चन्दनकुङ्कुमकर्पूरागरुपद्मकान्य् अनुलेपनार्थे ॥ वि_७९।११ ॥  
  
न प्रत्यक्षलवणं दद्यात् ॥ वि_७९।१२ ॥  
  
हस्तेन च घृतव्यञ्जनादि ॥ वि_७९।१३ ॥  
  
तैजसानि पात्राणि दद्यात् ॥ वि_७९।१४ ॥  
  
विशेषतो राजतानि ॥ वि_७९।१५ ॥  
  
खड्गकुतपकृष्णाजिनतिलसिद्धार्थकाक्षतानि च पवित्राणि रक्षोघ्नानि च निदध्यात् ॥ वि_७९।१६ ॥  
  
पिप्पलीमुकुन्दकभूस्तृणशिग्रुसर्षपसुरसासर्जकसुवर्चलकूश्माण्डालाबुवार्ताकपालक्योपोदकीतण्डुलीयककुसुम्भपिण्डालुकमहिषीक्षीराणि वर्जयेत् ॥ वि_७९।१७ ॥  
  
राजमाषमसूरपर्युषितकृतलवणानि च ॥ वि_७९।१८ ॥  
  
कोपं परिहरेत् ॥ वि_७९।१९ ॥  
  
नाश्रु पातयेत् ॥ वि_७९।२० ॥  
  
न त्वरां कुर्यात् ॥ वि_७९।२१ ॥  
  
घृतादिदाने तैजसानि पात्राणि खड्गपात्राणि फल्गुपात्राणि च प्रशस्तानि ॥ वि_७९।२२ ॥  
  
अत्र च श्लोको भवति ॥ वि_७९।२३ ॥  
  
     सौवर्णराजताभ्यां च खड्गेनौदुम्बरेण वा  ।  
     दत्तम् अक्षय्यतां याति फल्गुपात्रेण चाप्य् अथ  ॥ वि_७९।२४ ॥  
  
  
  
वि_८०  
  
तिलैर् व्रीहियवैर् माषैर् अद्भिर् मूलफलैः शाकैः श्यामाकैः प्रियङ्गुभिर् नीवारैर् मुद्गैर् गोधूमैश् च मासं प्रीयन्ते ॥ वि_८०।१ ॥  
  
द्वौ मासौ मत्स्यमांसेन ॥ वि_८०।२ ॥  
  
त्रीन् हारिणेन ॥ वि_८०।३ ॥  
  
चतुरश् चौरभ्रेण ॥ वि_८०।४ ॥  
  
पञ्च शाकुनेन ॥ वि_८०।५ ॥  
  
षट् छागेन ॥ वि_८०।६ ॥  
  
सप्त रौरवेण ॥ वि_८०।७ ॥  
  
अष्टौ पार्षतेन ॥ वि_८०।८ ॥  
  
नव गावयेन ॥ वि_८०।९ ॥  
  
दश माहिषेण ॥ वि_८०।१० ॥  
  
एकादश तूपरेणाजेन ॥ वि_८०।११ ॥  
  
संवत्सरं गव्येन पयसा तद्विकारैर् वा ॥ वि_८०।१२ ॥  
  
अत्र पितृगीता गाथा भवति ॥ वि_८०।१३ ॥  
  
     कालशाकं महाशल्कं मांसं वार्ध्रीणसस्य च  ।  
     विषाणवर्ज्या ये खड्गा आसूर्यं तांस् तु भुङ्क्ष्महे  ॥ वि_८०।१४ ॥  
  
  
  
वि_८१  
  
नान्नम् आसनम् आरोपयेत् ॥ वि_८१।१ ॥  
  
न पदा स्पृशेत् ॥ वि_८१।२ ॥  
  
नावक्षुतं कुर्यात् ॥ वि_८१।३ ॥  
  
तिलैः सर्षपैर् वा यातुधानान् विसर्जयेत् ॥ वि_८१।४ ॥  
  
संवृते च श्राद्धं कुर्यात् ॥ वि_८१।५ ॥  
  
न रजस्वलां पश्येत् ॥ वि_८१।६ ॥  
  
न श्वानम् ॥ वि_८१।७ ॥  
  
न विड्वराहम् ॥ वि_८१।८ ॥  
  
न ग्रामकुक्कुटम् ॥ वि_८१।९ ॥  
  
प्रयत्नात् श्राद्धम् अजस्य दर्शयेत् ॥ वि_८१।१० ॥  
  
अश्नीयुर् ब्राह्मणाश् च वाग्यताः ॥ वि_८१।११ ॥  
  
न वेष्टितशिरसः ॥ वि_८१।१२ ॥  
  
न सोपानत्काः ॥ वि_८१।१३ ॥  
  
न पीठोपहितपादाः ॥ वि_८१।१४ ॥  
  
न हीनाङ्गा अधिकाङ्गाः श्राद्धं पश्येयुः ॥ वि_८१।१५ ॥  
  
न शूद्राः ॥ वि_८१।१६ ॥  
  
न पतिताः ॥ वि_८१।१७ ॥  
  
न महारोगिणः ॥ वि_८१।१८ ॥  
  
तत्कालं ब्राह्मणं ब्राह्मणानुमतेन भिक्षुकं वा पूजयेत् ॥ वि_८१।१९ ॥  
  
हविर् गुणान् न ब्राह्मणा ब्रूयुर् दात्रा पृष्टाः ॥ वि_८१।२० ॥  
  
     यावद् ऊष्मा भवत्य् अन्ने यावद् अश्नन्ति वाग्यताः  ।  
     तावद् अश्नन्ति पितरो यावन् नोक्ता हविर् गुणाः  ॥ वि_८१।२१ ॥  
  
     सार्ववर्णिकम् अन्नाद्यं सन्नीयाप्लाव्य वारिणा  ।  
     समुत्सृजेद् भुक्तवताम् अग्रतो विकिरन् भुवि  ॥ वि_८१।२२ ॥  
  
     असंस्कृतप्रमीतानां त्यागिनां कुलयोषिताम्  ।  
     उच्छिष्टं भागधेयं स्याद् दर्भेषु विकिरश् च यः  ॥ वि_८१।२३ ॥  
  
     उच्छेषणं भूमिगतम् अजिह्मस्याशठस्य च  ।  
     दासवर्गस्य तत् पित्र्ये भागधेयं प्रचक्षते  ॥ वि_८१।२४ ॥  
  
  
  
वि_८२  
  
दैवे कर्मणि ब्राह्मणं न परीक्षेत ॥ वि_८२।१ ॥  
  
प्रयत्नात् पित्र्ये परीक्षेत ॥ वि_८२।२ ॥  
  
हीनाधिकाङ्गान् विवर्जयेत् ॥ वि_८२।३ ॥  
  
विकर्मस्थांश् च ॥ वि_८२।४ ॥  
  
बैडालव्रतिकान् ॥ वि_८२।५ ॥  
  
वृथालिङ्गिनः ॥ वि_८२।६ ॥  
  
नक्षत्रजीविनः ॥ वि_८२।७ ॥  
  
देवलकांश् च ॥ वि_८२।८ ॥  
  
चिकित्सकान् ॥ वि_८२।९ ॥  
  
अनूढापुत्रान् ॥ वि_८२।१० ॥  
  
तत्पुत्रान् ॥ वि_८२।११ ॥  
  
बहुयाजिनः ॥ वि_८२।१२ ॥  
  
ग्रामयाजिनः ॥ वि_८२।१३ ॥  
  
शूद्रयाजिनः ॥ वि_८२।१४ ॥  
  
अयाज्ययाजिनः ॥ वि_८२।१५ ॥  
  
व्रात्यान् ॥ वि_८२।१६ ॥  
  
तद्याजिनः ॥ वि_८२।१७ ॥  
  
पर्वकारान् ॥ वि_८२।१८ ॥  
  
सूचकान् ॥ वि_८२।१९ ॥  
  
भृतकाध्यापकान् ॥ वि_८२।२० ॥  
  
भृतकाध्यापितान् ॥ वि_८२।२१ ॥  
  
शूद्रान्नपुष्टान् ॥ वि_८२।२२ ॥  
  
पतितसंसर्गान् ॥ वि_८२।२३ ॥  
  
अनधीयानान् ॥ वि_८२।२४ ॥  
  
सन्ध्योपासनभ्रष्टान् ॥ वि_८२।२५ ॥  
  
राजसेवकान् ॥ वि_८२।२६ ॥  
  
नग्नान् ॥ वि_८२।२७ ॥  
  
पित्रा विवदमानान् ॥ वि_८२।२८ ॥  
  
पितृमातृगुर्वग्निस्वाध्यायत्यागिनश् च ॥ वि_८२।२९ ॥  
  
     ब्राह्मणापशदा ह्य् एते कथिताः पङ्क्तिदूषकाः  ।  
     एतान् विवर्जयेद् यत्नाच् छ्राद्धकर्मणि पण्डितः  ॥ वि_८२।३० ॥  
  
  
  
वि_८३  
  
अथ पङ्क्तिपावनाः ॥ वि_८३।१ ॥  
  
त्रिणाचिकेतः ॥ वि_८३।२ ॥  
  
पञ्चाग्निः ॥ वि_८३।३ ॥  
  
ज्येष्ठसामगः ॥ वि_८३।४ ॥  
  
वेदपारगः ॥ वि_८३।५ ॥  
  
वेदाङ्गस्याप्य् एकस्य पारगः ॥ वि_८३।६ ॥  
  
पुराणेतिहासव्याकरणपारगः ॥ वि_८३।७ ॥  
  
धर्मशास्त्रस्याप्य् एकस्य पारगः ॥ वि_८३।८ ॥  
  
तीर्थपूतः ॥ वि_८३।९ ॥  
  
यज्ञपूतः ॥ वि_८३।१० ॥  
  
तपःपूतः ॥ वि_८३।११ ॥  
  
सत्यपूतः ॥ वि_८३।१२ ॥  
  
मन्त्रपूतः ॥ वि_८३।१३ ॥  
  
गायत्रीजपनिरतः ॥ वि_८३।१४ ॥  
  
ब्रह्मदेयानुसन्तानः ॥ वि_८३।१५ ॥  
  
त्रिसुपर्णः ॥ वि_८३।१६ ॥  
  
जामाता ॥ वि_८३।१७ ॥  
  
दौहित्रश् चेति पात्रम् ॥ वि_८३।१८ ॥  
  
विशेषेण च योगिनः ॥ वि_८३।१९ ॥  
  
अत्र पितृगीता गाथा भवति ॥ वि_८३।२० ॥  
  
     अपि स स्यात् कुले ऽस्माकं भोजयेद् यस् तु योगिनम्  ।  
     विप्रं श्राद्धे प्रयत्नेन येन तृप्यामहे वयम्  ॥ वि_८३।२१ ॥  
  
  
  
वि_८४  
  
न म्लेच्छविषये श्राद्धं कुर्यात् ॥ वि_८४।१ ॥  
  
न गच्छेन् म्लेच्छविषयम् ॥ वि_८४।२ ॥  
  
परनिपानेष्व् अपः पीत्वा तत्साम्यम् उपगच्छतीति ॥ वि_८४।३ ॥  
  
     चातुर्वर्ण्यव्यवस्थानं यस्मिन् देशे न विद्यते  ।  
     स म्लेच्छदेशो जिज्ञेय आर्यावर्तस् ततः परः  ॥ वि_८४।४ ॥  
  
  
  
वि_८५  
  
अथ पुष्करेष्व् अक्षयं श्राद्धम् ॥ वि_८५।१ ॥  
  
जप्यहोमतपांसि च ॥ वि_८५।२ ॥  
  
पुष्करे स्नानमात्रात् सर्वपापेभ्यः पूतो भवति ॥ वि_८५।३ ॥  
  
एवम् एव गयाशीर्षे ॥ वि_८५।४ ॥  
  
वटे ॥ वि_८५।५ ॥  
  
अमरकण्टकपर्वते ॥ वि_८५।६ ॥  
  
वराहपर्वते ॥ वि_८५।७ ॥  
  
यत्र क्वचन नर्मदातीरे ॥ वि_८५।८ ॥  
  
यमुनातीरे ॥ वि_८५।९ ॥  
  
गङ्गायां विशेषतः ॥ वि_८५।१० ॥  
  
कुशावर्ते ॥ वि_८५।११ ॥  
  
बिन्दुके ॥ वि_८५।१२ ॥  
  
नीलपर्वते ॥ वि_८५।१३ ॥  
  
कनखले ॥ वि_८५।१४ ॥  
  
कुब्जाम्रे ॥ वि_८५।१५ ॥  
  
भृगुतुङ्गे ॥ वि_८५।१६ ॥  
  
केदारे ॥ वि_८५।१७ ॥  
  
महालये ॥ वि_८५।१८ ॥  
  
नडन्तिकायाम् ॥ वि_८५।१९ ॥  
  
सुगन्धायाम् ॥ वि_८५।२० ॥  
  
शाकम्भर्याम् ॥ वि_८५।२१ ॥  
  
फल्गुतीर्थे ॥ वि_८५।२२ ॥  
  
महागङ्गायाम् ॥ वि_८५।२३ ॥  
त्रिहलिकाग्रामे ॥ वि_८५।२४ ॥  
  
कुमारधारायाम् ॥ वि_८५।२५ ॥  
  
प्रभासे ॥ वि_८५।२६ ॥  
  
यत्र क्वचन सरस्वत्यां विशेषतः ॥ वि_८५।२७ ॥  
गङ्गाद्वारे ॥ वि_८५।२८ ॥  
  
प्रयागे च ॥ वि_८५।२९ ॥  
  
गङ्गासागरसङ्गमे ॥ वि_८५।३० ॥  
  
सततं नैमिषारण्ये ॥ वि_८५।३१ ॥  
  
वाराणस्यां विशेषतः ॥ वि_८५।३२ ॥  
  
अगस्त्याश्रमे ॥ वि_८५।३३ ॥  
  
कण्वाश्रमे ॥ वि_८५।३४ ॥  
  
कौशिक्याम् ॥ वि_८५।३५ ॥  
  
सरयूतीरे ॥ वि_८५।३६ ॥  
  
शोणस्य ज्योतिषायाश् च सङ्गमे ॥ वि_८५।३७ ॥  
  
श्रीपर्वते ॥ वि_८५।३८ ॥  
  
कालोदके ॥ वि_८५।३९ ॥  
  
उत्तरमानसे ॥ वि_८५।४० ॥  
  
बडबायाम् ॥ वि_८५।४१ ॥  
  
मतङ्गवाप्याम् ॥ वि_८५।४२ ॥  
  
सप्तार्षे ॥ वि_८५।४३ ॥  
  
विष्णुपदे ॥ वि_८५।४४ ॥  
  
स्वर्गमार्गपदे ॥ वि_८५।४५ ॥  
  
गोदावर्याम् ॥ वि_८५।४६ ॥  
  
गोमत्याम् ॥ वि_८५।४७ ॥  
  
वेत्रवत्याम् ॥ वि_८५।४८ ॥  
  
विपाशायाम् ॥ वि_८५।४९ ॥  
  
वितस्तायाम् ॥ वि_८५।५० ॥  
  
शतद्रूतीरे ॥ वि_८५।५१ ॥  
  
चन्द्रभागायाम् ॥ वि_८५।५२ ॥  
  
इरावत्याम् ॥ वि_८५।५३ ॥  
  
सिन्धोस् तीरे ॥ वि_८५।५४ ॥  
  
दक्षिणे पञ्चनदे ॥ वि_८५।५५ ॥  
  
औसजे ॥ वि_८५।५६ ॥  
  
एवमादिष्व् अथान्येषु तीर्थेषु ॥ वि_८५।५७ ॥  
  
सरिद्वरासु ॥ वि_८५।५८ ॥  
  
सर्वेष्व् अपि स्वभावेषु ॥ वि_८५।५९ ॥  
  
पुलिनेषु ॥ वि_८५।६० ॥  
  
प्रस्रवणेषु ॥ वि_८५।६१ ॥  
  
पर्वतेषु ॥ वि_८५।६२ ॥  
  
निकुञ्जेषु ॥ वि_८५।६३ ॥  
  
वनेषु ॥ वि_८५।६४ ॥  
  
उपवनेषु ॥ वि_८५।६५ ॥  
  
गोमयेनोपलिप्तेषु गृहेषु ॥ वि_८५।६६ ॥  
  
मनोज्ञेषु ॥ वि_८५।६७ ॥  
  
अत्र च पितृगीता गाथा भवन्ति ॥ वि_८५।६८ ॥  
  
     कुले ऽस्माकं स जन्तुः स्याद् यो नो दद्याज् जलाञ्जलीन्  ।  
     नदीषु बहुतोयासु शीतलासु विशेषतः  ॥ वि_८५।६९ ॥  
  
     अपि जायेत सो ऽस्माकं कुले कश्चिन् नरोत्तमः  ।  
     गयाशीर्षे वटे श्राद्धं यो नः कुर्यात् समाहितः  ॥ वि_८५।७० ॥  
  
     एष्टव्या बहवः पुत्रा यद्य् एको ऽपि गयां व्रजेत्  ।  
     यजेत वाश्वमेधेन नीलं वा वृषम् उत्सृजेत्  ॥ वि_८५।७१ ॥  
  
  
  
वि_८६  
  
अथ वृषोत्सर्गः ॥ वि_८६।१ ॥  
  
कार्त्तिक्याम् आश्वयुज्यां वा ॥ वि_८६।२ ॥  
  
तत्रादाव् एव वृषभं परीक्षेत ॥ वि_८६।३ ॥  
  
जीवद्वत्सायाः पयस्विन्याः पुत्रम् ॥ वि_८६।४ ॥  
  
सर्वलक्षणोपेतम् ॥ वि_८६।५ ॥  
  
नीलम् ॥ वि_८६।६ ॥  
  
लोहितं वा मुखपुच्छपादशृङ्गशुक्लम् ॥ वि_८६।७ ॥  
  
यूथस्याच्छादकम् ॥ वि_८६।८ ॥  
  
ततो गवां मध्ये सुसमिद्धम् अग्निं परिस्तीर्य पौष्णं चरुं पयसा श्रपयित्वा पूषा गा अन्वेतु न इह रतिर् इति च हुत्वा वृषम् अयस्कारस् त्व् अङ्कयेत् ॥ वि_८६।९ ॥  
  
एकस्मिन् पार्श्वे चक्रेणापरस्मिन् पार्श्वे शूलेन ॥ वि_८६।१० ॥  
  
अङ्कितं च हिरण्यवर्णेति चतसृभिः शं नो देवीर् इति च स्नापयेत् ॥ वि_८६।११ ॥  
  
स्नातम् अलङ्कृतं स्नातालङ्कृताभिश् चतसृभिर् वत्सतरीभिः सार्धम् आनीय रुद्रान् पुरुषसूक्तं कूश्माण्डीश् च जपेत् ॥ वि_८६।१२ ॥  
  
पिता वत्सानाम् इति वृषभस्य दक्षिणे कर्णे पठेत् ॥ वि_८६।१३ ॥  
  
इमं च ॥ वि_८६।१४ ॥  
  
     वृषो हि भगवान् धर्मश् चतुष्पादः प्रकीर्तितः  ।  
     वृणोमि तम् अहं भक्त्या स मे रक्षतु सर्वतः  ॥ वि_८६।१५ ॥  
  
     एतं युवानं पतिं वो ददाम्य् अनेन क्रीडन्तीश् चरत प्रियेण  ।  
     मा हास्महि प्रजया मा तनूभिर् मा रधाम द्विषते सोम राजन्  ॥ वि_८६।१६ ॥  
  
     वृषं वत्सतरीयुक्तम् ऐशान्यां कारयेद् दिशि  ।  
     होतुर् वस्त्रयुगं दद्यात् सुवर्णं कांस्यम् एव च  ॥ वि_८६।१७ ॥  
  
     अयस्कारस्य दातव्यं वेतनं मनसेप्सितम्  ।  
     भोजनं बहुसर्पिष्कं ब्राह्मणांश् चात्र भोजयेत्  ॥ वि_८६।१८ ॥  
  
     उत्सृष्टो वृषभो यस्मिन् पिबत्य् अथ जलाशये  ।  
     जलाशयं तत् सकलं पितॄंस् तस्योपतिस्ठति  ॥ वि_८६।१९ ॥  
  
     शृङ्गेणोल्लिखते भूमिं यत्र क्वचन दर्पितः  ।  
     पितॄणाम् अन्नपानं तत् प्रभूतम् उपतिष्ठति  ॥ वि_८६।२० ॥  
  
  
  
वि_८७  
  
अथ वैशाख्यां पौर्णमास्यां कृष्णाजिनं सखुरं सशृङ्गं सुवर्णशृङ्गं रौप्यखुरं मौक्तिकलाङ्गूलभूषितं कृत्वाविके च वस्त्रे प्रसारयेत् ॥ वि_८७।१ ॥  
  
ततस् तिलैः प्रच्छादयेत् ॥ वि_८७।२ ॥  
  
सुवर्णनाभिं च कुर्यात् ॥ वि_८७।३ ॥  
  
अहतेन वासोयुगेन प्रच्छादयेत् ॥ वि_८७।४ ॥  
  
सर्वगन्धरत्नैश् चालङ्कृतं कुर्यात् ॥ वि_८७।५ ॥  
  
चतसृषु दिक्षु चत्वारि तैजसानि पात्राणि क्षीरदधिमधुघृतपूर्णानि निध्यायाहिताग्नये ब्राह्मणायालङ्कृताय वासोयुगेन प्रच्छादिताय दद्यात् ॥ वि_८७।६ ॥  
  
अत्र च गाथा भवन्ति ॥ वि_८७।७ ॥  
  
     यस् तु कृष्णाजिनं दद्यात् सखुरं शृङ्गसंयुतम्  ।  
     तिलैः प्रच्छाद्य वासोभिः सर्वरत्नैर् अलङ्कृतम्  ॥ वि_८७।८ ॥  
  
     ससमुद्रगुहा तेन सशैलवनकानना  ।  
     चतुरन्ता भवेद् दत्ता पृथिवी नात्र संशयः  ॥ वि_८७।९ ॥  
  
     कृष्णाजिने तिलान् कृत्वा हिरण्यं मधुसर्पिषी  ।  
     ददाति यस् तु विप्राय सर्वं तरति दुष्कृतम्  ॥ वि_८७।१० ॥  
  
  
  
वि_८८  
  
अथ प्रसूयमाना गौः पृथिवी भवति ॥ वि_८८।१ ॥  
  
ताम् अलङ्कृतां ब्राह्मणाय दत्त्वा पृथिवीदानफलम् आप्नोति ॥ वि_८८।२ ॥  
  
अत्र गाथा भवति ॥ वि_८८।३ ॥  
  
     सवत्सारोमतुल्यानि युगान्य् उभयतोमुखीम्  ।  
     दत्त्वा स्वर्गम् अवाप्नोति श्रद्दधानः समाहितः  ॥ वि_८८।४ ॥  
  
  
  
वि_८९  
  
मासः कार्त्तिको ऽग्निदैवत्यः ॥ वि_८९।१ ॥  
  
अग्निश् च सर्वदेवानां मुखम् ॥ वि_८९।२ ॥  
  
तस्मात् तु कार्त्तिकं मासं बहिःस्नायी गायत्रीजपनिरतः सकृद् एव हविष्याशी संवत्सरकृतात् पापात् पूतो भवति ॥ वि_८९।३ ॥  
  
     कार्त्तिकं सकलं मासं नित्यस्नायी जितेन्द्रियः  ।  
     जपन् हविष्यभुग्दान्तः सर्वपापैः प्रमुच्यते  ॥ वि_८९।४ ॥  
  
  
  
वि_९०  
  
मार्गशीर्षशुक्लपञ्चदश्यां मृगशिरसा युक्तायां चूर्णितलवणस्य सुवर्णनाभं प्रस्थम् एकं चन्द्रोदये ब्राह्मणाय प्रदापयेत् ॥ वि_९०।१ ॥  
  
अनेन कर्मणा रूपसौभाग्यवान् अभिजायते ॥ वि_९०।२ ॥  
  
पौषी चेत् पुष्ययुक्ता स्यात्, तस्यां गौरसर्षपकल्कोद्वर्तितशरीरो गव्यघृतपूर्णकुम्भेनाभिषिक्तः सर्वौषधिभिः सर्वगन्धैः सर्वबीजैश् च स्नातो घृतेन भगवन्तं वासुदेवं स्नापयित्वा गन्धपुष्पधूपदीपनैवेद्यादिभिर् अभ्यर्च्य वैष्णवैः शाक्रैर् बार्हस्पत्यैश् च मन्त्रैः पावके हुत्वा ससुवर्णेन घृतेन ब्राह्मणान् स्वस्ति वाचयेत् ॥ वि_९०।३ ॥  
  
वासोयुगं कर्त्रे दद्यात् ॥ वि_९०।४ ॥  
  
अनेन कर्मणा पुष्यते ॥ वि_९०।५ ॥  
  
माघी मघायुता चेत्, तस्यां तिलैः श्राद्धं कृत्वा पूतो भवति ॥ वि_९०।६ ॥  
  
फाल्गुनी फल्गुनीयुता चेत्, तस्यां ब्राह्मणाय सुसंस्कृतं स्वास्तीर्णं शयनं निवेद्य भार्यां मनोज्ञां रूपवतीं द्रविणवतीं चाप्नोति ॥ वि_९०।७ ॥  
  
नार्य् अपि भर्तारम् ॥ वि_९०।८ ॥  
  
चैत्री चित्रायुता चेत्, तस्यां चित्रवस्त्रप्रदानेन सौभाग्यम् आप्नोति ॥ वि_९०।९ ॥  
  
वैशाखी विशाखायुता चेत्, तस्यां ब्राह्मणसप्तकं क्षौद्रयुक्तैस् तिलैः सन्तर्प्य धर्मराजानं प्रीणयित्वा पापेभ्यः पूतो भवति ॥ वि_९०।१० ॥  
  
ज्यैष्ठी ज्येष्ठायुता चेत् स्यात्, तस्यां छत्रोपानहप्रदानेन गवाधिपत्यं प्राप्नोति ॥ वि_९०।११ ॥  
  
आषाढ्याम् आषाढायुक्तायाम् अन्नपानदानेन तद् एवाक्षय्यम् आप्नोति ॥ वि_९०।१२ ॥  
  
श्रावण्यां श्रवणयुक्तायां जलधेनुं सान्नां वासोयुगाच् छादितां दत्त्वा स्वर्गम् आप्नोति ॥ वि_९०।१३ ॥  
  
प्रौष्ठपद्यां प्रोष्ठपदायुक्तायां गोदानेन सर्वपापविनिर्मुक्तो भवति ॥ वि_९०।१४ ॥  
  
आश्वयुज्याम् अश्विनीगते चन्द्रमसि घृतपूर्णं भाजनं सुवर्णयुतं विप्राय दत्त्वा दीप्ताग्निर् भवति ॥ वि_९०।१५ ॥  
  
कार्त्तिकी कृत्तिकायुता चेत् स्यात्, तस्यां सितम् उक्षाणम् अन्यवर्णं वा शशाङ्कोद्ये सर्वसस्यरत्नगन्धोपेतं दीपमध्ये ब्राह्मणाय दत्त्वा कान्तारभयं न पश्यति ॥ वि_९०।१६ ॥  
  
वैशाखशुक्लतृतीयायाम् उपोषितो ऽक्षतैः श्रीवासुदेवम् अभ्यर्च्य तान् एव हुत्वा दत्त्वा च सर्वपापेभ्यः पूतो भवति ॥ वि_९०।१७ ॥  
  
यच् च तस्मिन्न् अहनि प्रयच्छति तद् अक्षय्यताम् आप्नोति ॥ वि_९०।१८ ॥  
  
पौष्यां समतीतायां कृष्णपक्षद्वादश्यां सोपवासस् तिलैः स्नातस् तिलोककं दत्त्वा तिलैर् वासुदेवम् अभ्यर्च्य तान् एव हुत्वा दत्त्वा भुक्त्वा च पापेभ्यः पूतो भवति ॥ वि_९०।१९ ॥  
  
माघ्यां समतीतायां कृष्णद्वादश्यां सोपवासः श्रवणं प्राप्य श्रीवासुदेवाग्रतो महावर्तिद्वयेन दीपद्वयं दद्यात् ॥ वि_९०।२० ॥  
  
दक्षिणपार्श्वे महारजनरक्तेन समग्रेण वाससा घृततुलाम् अष्टाधिकां दत्त्वा ॥ वि_९०।२१ ॥  
  
वामपार्श्वे तिलतैलयुतां साष्टां दत्त्वा श्वेतेन समग्रेण वाससा ॥ वि_९०।२२ ॥  
  
एतत् कृत्वा यस्मिन् राष्ट्रे ऽभिजायते यस्मिन् देशे यस्मिन् कुले तत्रोज्ज्वलो भवति ॥ वि_९०।२३ ॥  
  
आश्विनं सकलं मासं ब्राह्मणेभ्यः प्रत्यहं घृतं प्रदायाश्विनौ प्रीणयित्वा रूपभाग् भवति ॥ वि_९०।२४ ॥  
  
तस्मिन्न् एव मासि प्रत्यहं गोरसैर् ब्राह्मणान् भोजयित्वा राज्यभाग् भवति ॥ वि_९०।२५ ॥  
  
प्रतिमासं रेवतीयुते चन्द्रमसि मधुघृतयुतं पायसं रेवतीप्रीत्यै परमान्नं ब्राह्मणान् भोजयित्वा रेवतीं प्रीणयित्वा रूपस्य भागी भवति ॥ वि_९०।२६ ॥  
  
माघे मास्य् अग्निं प्रत्यहं तिलैर् हुत्वा सघृतं कुल्माषं ब्राह्मणान् भोजयित्वा दीप्ताग्निर् भवति ॥ वि_९०।२७ ॥  
  
सर्वां चतुर्दशीं नदीजले स्नात्वा धर्मराजानं पूजयित्वा सर्वपापेभ्यः पूतो भवति ॥ वि_९०।२८ ॥  
  
     यदीच्छेद् विपुलान् भोगांश् चन्द्रसूर्यग्रहोपगान्  ।  
     प्रातःस्नायी भवेन् नित्यं द्वौ मासौ माघफाल्गुनौ  ॥ वि_९०।२९ ॥  
  
  
  
वि_९१  
  
अथ कूपकर्तुस् तत्प्रवृत्ते पानीये दुष्कृतस्यार्धं विनश्यति ॥ वि_९१।१ ॥  
  
तडागकृन् नित्यतृप्तो वारुणं लोकम् अश्नुते ॥ वि_९१।२ ॥  
  
जलप्रदः सदा तृप्तो भवति ॥ वि_९१।३ ॥  
  
वृक्षारोपयितुर् वृक्षाः परलोके पुत्रा भवन्ति ॥ वि_९१।४ ॥  
  
वृक्षप्रदो वृक्षप्रसूनैर् देवान् प्रीणयति ॥ वि_९१।५ ॥  
  
फलैश् चातिथीन् ॥ वि_९१।६ ॥  
  
छायया चाभ्यागतान् ॥ वि_९१।७ ॥  
  
देवे वर्षत्य् उदकेन पितॄन् ॥ वि_९१।८ ॥  
  
सेतुकृत् स्वर्गम् आप्नोति ॥ वि_९१।९ ॥  
  
देवायतनकारी यस्य देवस्यायतनं करोति तस्यैव लोकम् आप्नोति ॥ वि_९१।१० ॥  
  
सुधासिक्तं कृत्वा यशसा विराजते ॥ वि_९१।११ ॥  
  
विचित्रं कृत्वा गन्धर्वलोकम् आप्नोति ॥ वि_९१।१२ ॥  
  
पुष्पप्रदानेन श्रीमान् भवति ॥ वि_९१।१३ ॥  
  
अनुलेपनप्रदानेन कीर्तिमान् ॥ वि_९१।१४ ॥  
  
दीपप्रदानेन चक्षुष्मान् सर्वत्रोज्ज्वलश् च ॥ वि_९१।१५ ॥  
  
अन्नप्रदानेन बलवान् ॥ वि_९१।१६ ॥  
  
देवनिर्माल्यापनयनात् गोदानफलम् आप्नोति ॥ वि_९१।१७ ॥  
  
देवगृहमार्जनात् तदुपलेपनात् ब्राह्मणोच्छिष्टमार्जनात् पादशौचाद् अकल्यपरिचरणाच् च ॥ वि_९१।१८ ॥  
  
     कूपारामतडागेषु देवतायतनेषु च  ।  
     पुनः संस्कारकर्ता च लभते मौलिकं फलम्  ॥ वि_९१।१९ ॥  
  
  
  
वि_९२  
  
सर्वदानाधिकम् अभयप्रदानम् ॥ वि_९२।१ ॥  
  
तत्प्रदानेनाभीप्सितं लोकम् आप्नोति ॥ वि_९२।२ ॥  
  
भूमिदानेन च ॥ वि_९२।३ ॥  
  
गोचर्ममात्राम् अपि भुवं प्रदाय सर्वपापेभ्यः पूतो भवति ॥ वि_९२।४ ॥  
  
गोप्रदानेन स्वर्गलोकम् आप्नोति ॥ वि_९२।५ ॥  
  
दशधेनुप्रदो गोलोकान् ॥ वि_९२।६ ॥  
  
शतधेनुप्रदो ब्रहमलोकान् ॥ वि_९२।७ ॥  
  
सुवर्णशृङ्गीं रौप्यखुरां मुक्तालाङ्गूलां कांस्योपदोहां वस्त्रोत्तरीयां दत्त्वा धेनुरोमसङ्ख्यानि वर्षाणि स्वर्गलोकम् आप्नोति ॥ वि_९२।८ ॥  
  
विशेषतः कपिलाम् ॥ वि_९२।९ ॥  
  
दान्तं धुरन्धरं दत्त्वा दशधेनुप्रदो भवति ॥ वि_९२।१० ॥  
  
अश्वदः सूर्यसालोक्यम् आप्नोति ॥ वि_९२।११ ॥  
  
वासोदश् चन्द्रसालोक्यम् ॥ वि_९२।१२ ॥  
  
सुवर्णदानेनाग्निसालोक्यम् ॥ वि_९२।१३ ॥  
  
रूप्यदानेन रूपम् ॥ वि_९२।१४ ॥  
  
तैजसानां पात्राणां प्रदानेन पात्रीभवति सर्वकामानाम् ॥ वि_९२।१५ ॥  
  
घृतमधुतैलप्रदानेनारोग्यम् ॥ वि_९२।१६ ॥  
  
औषधप्रदानेन ॥ वि_९२।१७ ॥  
  
लवणदानेन च लावण्यम् ॥ वि_९२।१८ ॥  
  
धान्यप्रदानेन तृप्तिम् ॥ वि_९२।१९ ॥  
  
सस्यप्रदानेन च ॥ वि_९२।२० ॥  
  
अन्नदः सर्वम् ॥ वि_९२।२१ ॥  
  
धान्यप्रदानेन सौभाग्यम् ॥ वि_९२।२२ ॥  
  
तिलप्रदः प्रजाम् इष्टाम् ॥ वि_९२।२३ ॥  
  
इन्धनप्रदानेन दीप्ताग्निर् भवति ॥ वि_९२।२४ ॥  
  
सङ्ग्रामे च सर्वजयम् आप्नोति ॥ वि_९२।२५ ॥  
  
आसनप्रदानेन स्थानम् ॥ वि_९२।२६ ॥  
  
शय्याप्रदानेन भार्याम् ॥ वि_९२।२७ ॥  
  
उपानत्प्रदानेनाश्वतरीयुक्तं रथम् ॥ वि_९२।२८ ॥  
  
छत्रप्रदानेन स्वर्गम् ॥ वि_९२।२९ ॥  
  
तालवृन्तचामरप्रदानेनाध्वसुखित्वम् ॥ वि_९२।३० ॥  
  
वास्तुप्रदानेन नगराधिपत्यम् ॥ वि_९२।३१ ॥  
  
     यद् यद् इष्टतमं लोके यच् चास्ति दयितं गृहे  ।  
     तत् तद् गुणवते देयं तद् एवाक्षयम् इच्छता  ॥ वि_९२।३२ ॥  
  
  
  
वि_९३  
  
अब्राह्मणे दत्तं तत्समम् एव पारलौकिकम् ॥ वि_९३।१ ॥  
  
द्विगुणं ब्राह्मणब्रुवे ॥ वि_९३।२ ॥  
  
सहस्रगुणं प्राधीते ॥ वि_९३।३ ॥  
  
अनन्तं वेदपारगे ॥ वि_९३।४ ॥  
  
पुरोहितस् त्व् आत्मन एव पात्रम् ॥ वि_९३।५ ॥  
  
स्वसा दुहितृजामातरश् च ॥ वि_९३।६ ॥  
  
     न वार्य् अपि प्रयच्छेत बैडालव्रतिके द्विजे  ।  
     न बकव्रतिके पापे नावेदविदि धर्मवित्  ॥ वि_९३।७ ॥  
  
     धर्मध्वजी सदा लुब्धश् छाद्मिको लोकदाम्भिकः  ।  
     बैडालव्रतिको ज्ञेयो हिंस्रः सर्वाभिसन्धकः  ॥ वि_९३।८ ॥  
  
     अधोदृष्टिर् नैकृतिकः स्वार्थसाधनतत्परः  ।  
     शठो मिथ्याविनीतश् च बकव्रतपरो द्विजः  ॥ वि_९३।९ ॥  
  
     ये बकव्रतिनो लोके ये च मार्जारलिङ्गिनः  ।  
     ते पतन्त्य् अन्धतामिस्रे तेन पापेन कर्मणा  ॥ वि_९३।१० ॥  
  
     न धर्मस्यापदेशेन पापं कृत्वा व्रतं चरेत्  ।  
     व्रतेन पापं प्रच्छाद्य कुर्वन् स्त्रीशूद्रदम्भनम्  ॥ वि_९३।११ ॥  
  
     प्रेत्येह चेदृशो विप्रो गर्ह्यते ब्रह्मवादिभिः  ।  
     छद्मनाचरितं यच् च व्रतं रक्षांसि गच्छति  ॥ वि_९३।१२ ॥  
  
     अलिङ्गी लिङ्गिवेषेण यो वृत्तिम् उपजीवति  ।  
     स लिङ्गिनां हरत्य् एनस् तिर्यग्योनौ प्रजायते  ॥ वि_९३।१३ ॥  
  
     न दानं यशसे दद्यान् न भयान् नोपकारिणे  ।  
     न नृत्यगीतशीलेभ्यो धर्मार्थम् इति निश्चितम्  ॥ वि_९३।१४ ॥  
  
  
  
वि_९४  
  
गृही वलीपलितदर्शने वनाश्रयो भवेत् ॥ वि_९४।१ ॥  
  
अपत्यस्य चापत्यदर्शने वा ॥ वि_९४।२ ॥  
  
पुत्रेषु भार्यां निक्षिप्य तयानुग्म्यमानो वा ॥ वि_९४।३ ॥  
  
तत्राप्य् अग्नीन् उपचरेत् ॥ वि_९४।४ ॥  
  
अफालकृष्टेन पञ्च यज्ञान् न हापयेत् ॥ वि_९४।५ ॥  
  
स्वाध्यायं च न जह्यात् ॥ वि_९४।६ ॥  
  
ब्रह्मचर्यं पालयेत् ॥ वि_९४।७ ॥  
  
चर्मचीरवासाः स्यात् ॥ वि_९४।८ ॥  
  
जटाश्मश्रुलोमनखांश् च बिभृयात् ॥ वि_९४।९ ॥  
  
त्रिषवणस्नायी स्यात् ॥ वि_९४।१० ॥  
  
कपोतवृत्तिर् मासनिचयः संवत्सरनिचयो वा ॥ वि_९४।११ ॥  
  
संवत्सरनिचयी पूर्वनिचितम् आश्वयुज्यां जह्यात् ॥ वि_९४।१२ ॥  
  
     ग्रामाद् आहृत्य वाश्नीयाद् अष्टौ ग्रासान् वने वसन्  ।  
     पुटेनैव पलाशेन पाणिना शकलेन वा  ॥ वि_९४।१३ ॥  
  
  
  
वि_९५  
  
वानप्रस्थस् तपसा शरीरं शोषयेत् ॥ वि_९५।१ ॥  
  
ग्रीष्मे पञ्चतपाः स्यात् ॥ वि_९५।२ ॥  
  
आकाशशायी प्रावृषि ॥ वि_९५।३ ॥  
  
आर्द्रवासा हेमन्ते ॥ वि_९५।४ ॥  
  
नक्ताशी स्यात् ॥ वि_९५।५ ॥  
  
एकान्तरद्व्यन्तरत्र्यन्तराशी वा स्यात् ॥ वि_९५।६ ॥  
  
पुष्पाशी ॥ वि_९५।७ ॥  
  
फलाशी ॥ वि_९५।८ ॥  
  
शाकाशी ॥ वि_९५।९ ॥  
  
पर्णाशी वा ॥ वि_९५।१० ॥  
  
यवान्नं पक्षान्तयोर् वा सकृद् अश्नीयात् ॥ वि_९५।११ ॥  
  
चान्द्रायणैर् वा वर्तेत ॥ वि_९५।१२ ॥  
  
अश्मकुट्टः ॥ वि_९५।१३ ॥  
  
दन्तोलूखलिको वा ॥ वि_९५।१४ ॥  
  
     तपोमूलम् इदं सर्वं देवमानुषिकं जगत्  ।  
     तपोमध्यं तपो ऽन्तं च तपसा च तथा धृतम्  ॥ वि_९५।१५ ॥  
  
     यद् दुष्चरं यद् दुरापं यद् दूरं यच् च दुष्करम्  ।  
     सर्वं तत् तपसा साध्यं तपो हि दुरतिक्रमम्  ॥ वि_९५।१६ ॥  
  
  
  
वि_९६  
  
अथ त्रिष्व् आश्रमेषु पक्वकषायः प्राजापत्याम् इष्टिं कृत्वा सर्ववेदसं दक्षिणां दत्त्वा प्रव्रज्याश्रमी स्यात् ॥ वि_९६।१ ॥  
  
आत्मन्य् अग्नीन् आरोप्य भिक्षार्थं ग्रामम् इयात् ॥ वि_९६।२ ॥  
  
सप्तागारिकं भैक्षम् आचरेत् ॥ वि_९६।३ ॥  
  
अलाभे न व्यथेत ॥ वि_९६।४ ॥  
  
न भिक्षुकं भिक्षेत ॥ वि_९६।५ ॥  
  
भुक्तवति जने अतीते पात्रसम्पाते भैक्षम् आदद्यात् ॥ वि_९६।६ ॥  
  
मृन्मये दारुपात्रे ऽलाबुपात्रे वा ॥ वि_९६।७ ॥  
  
तेषां च तस्याद्भिः शुद्धिः स्यात् ॥ वि_९६।८ ॥  
  
अभिपूजितलाभाद् उद्विजेत ॥ वि_९६।९ ॥  
  
शून्यागारनिकेतनः स्यात् ॥ वि_९६।१० ॥  
  
वृक्षमूलनिकेतनो वा ॥ वि_९६।११ ॥  
  
न ग्रामे द्वितीयां रात्रिम् आवसेत् ॥ वि_९६।१२ ॥  
  
कौपीनाच्छादनमात्रम् एव वसनम् आदद्यात् ॥ वि_९६।१३ ॥  
  
दृष्टिपूतं न्यसेत् पादम् ॥ वि_९६।१४ ॥  
  
वस्त्रपूतं जलम् आदद्यात् ॥ वि_९६।१५ ॥  
  
सत्यपूतं वदेत् ॥ वि_९६।१६ ॥  
  
मनःपूतम् आचरेत् ॥ वि_९६।१७ ॥  
  
मरणं नाभिकामयेत जीवितं च ॥ वि_९६।१८ ॥  
  
अतिवादांस् तितिक्षेत ॥ वि_९६।१९ ॥  
  
न कञ्चनावमन्येत ॥ वि_९६।२० ॥  
  
निराशीः स्यात् ॥ वि_९६।२१ ॥  
  
निर्नमस्कारः ॥ वि_९६।२२ ॥  
  
     वास्यैकं तक्षतो बाहुं चन्दनेनैकम् उक्षतः  ।  
     नाकल्याणं न कल्याणं तयोर् अपि च चिन्तयेत्  ॥ वि_९६।२३ ॥  
  
प्राणायामधारणाध्याननित्यः स्यात् ॥ वि_९६।२४ ॥  
  
संसारस्यानित्यतां पश्येत् ॥ वि_९६।२५ ॥  
  
शरीरस्याशुचिभावम् ॥ वि_९६।२६ ॥  
  
जरया रूपविपर्ययम् ॥ वि_९६।२७ ॥  
  
शारीरमानसागन्तुकव्याधिभिश् चोपतापम् ॥ वि_९६।२८ ॥  
  
सहजैश् च ॥ वि_९६।२९ ॥  
  
नित्यान्धकारे गर्भे वसतिम् ॥ वि_९६।३० ॥  
  
मूत्रपुरीषमध्ये च ॥ वि_९६।३१ ॥  
  
तत्र च शीतोष्णदुःखानुभवनम् ॥ वि_९६।३२ ॥  
  
जन्मसमये योनिसङ्कटनिर्गमनात् महद्दुःखानुभवनम् ॥ वि_९६।३३ ॥  
  
बाल्ये मोहं गुरुपरवश्यताम् ॥ वि_९६।३४ ॥  
  
अध्ययनाद् अनेकक्लेशम् ॥ वि_९६।३५ ॥  
  
यौवने च विषयाप्राप्ताव् अमार्गेण तदवाप्तौ विषयसेवनान् नरके पतनम् ॥ वि_९६।३६ ॥  
  
अप्रियैर् वसतिं प्रियैश् च विप्रयोगम् ॥ वि_९६।३७ ॥  
  
नरके च सुमहद्दुःखम् ॥ वि_९६।३८ ॥  
  
संसारसंसृतौ तिर्यग्योनिषु च ॥ वि_९६।३९ ॥  
  
एवम् अस्मिन् सततयायिनि संसारे न किञ्चित् सुखम् ॥ वि_९६।४० ॥  
  
यद् अपि किञ्चित् दुःखाभावापेक्षया सुखसञ्ज्ञं तद् अप्य् अनित्यम् ॥ वि_९६।४१ ॥  
  
तत्सेवाशक्ताव् अलाभे वा महद्दुःखम् ॥ वि_९६।४२ ॥  
  
शरीरं चेदं सप्तधातुकं पश्येत् ॥ वि_९६।४३ ॥  
  
वसारुधिरमांसमेदो ऽस्थिमज्जाशुक्रात्मकम् ॥ वि_९६।४४ ॥  
  
चर्मावनद्धम् ॥ वि_९६।४५ ॥  
  
दुर्गन्धि च ॥ वि_९६।४६ ॥  
  
मलायतनम् ॥ वि_९६।४७ ॥  
  
सुखशतैर् अपि वृतं विकारि ॥ वि_९६।४८ ॥  
  
प्रयत्नाद् धृतम् अपि विनाशि ॥ वि_९६।४९ ॥  
  
कामक्रोधलोभमोहमदमात्सर्यस्थानम् ॥ वि_९६।५० ॥  
  
पृथिव्यप्तेजोवाय्वाकाशात्मकम् ॥ वि_९६।५१ ॥  
  
अस्थिसिराधमनीस्नायुयुतम् ॥ वि_९६।५२ ॥  
  
रजस्वलम् ॥ वि_९६।५३ ॥  
  
षट्त्वचम् ॥ वि_९६।५४ ॥  
  
अस्थ्नां त्रिभिः शतैः षष्त्यधिकैर् धार्यमाणम् ॥ वि_९६।५५ ॥  
  
तेषां विभागः ॥ वि_९६।५६ ॥  
  
सूक्ष्मैः सह चतुःषष्टिर् दशनाः ॥ वि_९६।५७ ॥  
  
विंशतिर् नखाः ॥ वि_९६।५८ ॥  
  
पाणिपादशलाकाश् च ॥ वि_९६।५९ ॥  
  
षष्टिर् अङ्गुलीनां पर्वाणि ॥ वि_९६।६० ॥  
  
द्वे पार्ष्ण्योः ॥ वि_९६।६१ ॥  
  
चतुष्टयं गुल्फेषु ॥ वि_९६।६२ ॥  
  
चत्वार्य् अरत्न्योः ॥ वि_९६।६३ ॥  
  
चत्वारि जङ्घयोः ॥ वि_९६।६४ ॥  
  
द्वे द्वे जानुकपोलयोः ॥ वि_९६।६५ ॥  
  
ऊर्वंसयोह् ॥ वि_९६।६६ ॥  
  
अक्षतालूषकश्रोणिफलकेषु ॥ वि_९६।६७ ॥  
  
भगास्थ्येकम् ॥ वि_९६।६८ ॥  
  
पृष्ठास्थि पञ्चचत्वारिंशद् भागम् ॥ वि_९६।६९ ॥  
  
पञ्चदशास्थीनि ग्रीवा ॥ वि_९६।७० ॥  
  
जत्र्वेकम् ॥ वि_९६।७१ ॥  
  
तथा हनुः ॥ वि_९६।७२ ॥  
  
तन्मूले च द्वे ॥ वि_९६।७३ ॥  
  
द्वे ललाटाक्षिगण्डे ॥ वि_९६।७४ ॥  
  
नासा घनास्थिका ॥ वि_९६।७५ ॥  
  
अर्बुदैः स्थालकैश् च सार्धं द्वासप्ततिः पार्श्वकाः ॥ वि_९६।७६ ॥  
  
उरः सप्तदश ॥ वि_९६।७७ ॥  
  
द्वौ शङ्खकौ ॥ वि_९६।७८ ॥  
  
चत्वारि कपालानि शिरसश् चेति ॥ वि_९६।७९ ॥  
  
शरीरे ऽस्मिन् सप्त सिराशतानि ॥ वि_९६।८० ॥  
  
नव स्नायुशतानि ॥ वि_९६।८१ ॥  
  
धमनीशते द्वे ॥ वि_९६।८२ ॥  
  
पञ्च पेशीशतानि ॥ वि_९६।८३ ॥  
  
क्षुद्रधमनीनाम् एकोनत्रिंशल्लक्षाणि नवशतानि षट्पञ्चाशद्धमन्यः ॥ वि_९६।८४ ॥  
  
लक्षत्रयं श्मश्रुकेशकूपानाम् ॥ वि_९६।८५ ॥  
  
सप्तोत्तरं मर्मशतम् ॥ वि_९६।८६ ॥  
  
सन्धिशते द्वे ॥ वि_९६।८७ ॥  
  
चतुष्पञ्चाशद्रोमकोट्यः सप्तषष्टिश् च लक्षाणि ॥ वि_९६।८८ ॥  
  
नाभिराजो गुदं शुक्रं शोणितं शङ्खकौ मूर्धा कण्ठो हृदयं चेति प्राणायतनाणि ॥ वि_९६।८९ ॥  
  
बाहुद्वयं जङ्घाद्वयं मध्यं शीर्षम् इति षडङ्गानि ॥ वि_९६।९० ॥  
  
वसा वपा अवहननं नाभिः क्लोमा यकृत् प्लीहा क्षुद्रान्त्रं वृक्ककौ बस्तिः पुरीषाधानं आमाशयः हृदयं स्थूलान्त्रं गुदम् उदरं गुदकोष्ठम् ॥ वि_९६।९१ ॥  
  
कनीनिके अक्षिकूटे शष्कुली कर्णौ कर्णपत्रकौ गण्डौ भ्रुवौ शङ्खौ दन्तवेष्टौ ओष्ठौ ककुन्दरे वङ्क्षणौ वृषणौ वृक्कौ श्लेष्मसङ्घातिकौ स्तनौ उपजिह्वा स्फिचौ बाहू जङ्घे ऊरू पिण्डिके तालूदरं बस्तिशीर्षौ चिबुकं गलशुण्डिके अवटुश् चेत्य् अस्मिन् शरीरे स्थानानि ॥ वि_९६।९२ ॥  
  
शब्दस्पर्शरूपरसगन्धाश् च विषयाः ॥ वि_९६।९३ ॥  
  
नासिकालोचनत्वग्जिह्वाश्रोत्रम् इति बुद्धीन्द्रियाणि ॥ वि_९६।९४ ॥  
  
हस्तौ पादौ पायूपस्थं जिह्वेति कर्मेन्द्रियाणि ॥ वि_९६।९५ ॥  
  
मनो बुद्धिर् आत्मा चाव्यक्तम् इतीन्द्रियातीताः ॥ वि_९६।९६ ॥  
  
     इदं शरीरं वसुधे क्षेत्रम् इत्य् अभिधीयते  ।  
     एतद् यो वेत्ति तं प्राहुः क्षेत्रज्ञम् इति तद्विदः  ॥ वि_९६।९७ ॥  
  
     क्षेत्रज्ञम् अपि मां विद्धि सर्वक्षेत्रेषु भाविनि  ।  
     क्षेत्रक्षेत्रज्ञविज्ञानं ज्ञेयं नित्यं मुमुक्षुणा  ॥ वि_९६।९८ ॥  
  
  
  
वि_९७  
  
ऊरुस्थोत्तानचरणः सव्ये करे करम् इतरं न्यस्य तालुस्थाचलजिह्वो दन्तैर् दन्तान् असंस्पृशन् स्वं नासिकाग्रं पश्यन् दिशश् चानवलोकयन् विभीः प्रशान्तात्मा चतुर्विंशत्या तत्त्वैर् व्यतीतं चिन्तयेत् ॥ वि_९७।१ ॥  
  
नित्यम् अतीन्द्रियम् अगुणं शब्दस्पर्शरूपरसगन्धातीतं सर्वज्ञम् अतिस्थूलम् ॥ वि_९७।२ ॥  
सर्वगम् अतिसूक्ष्मम् ॥ वि_९७।३ ॥  
  
सर्वतःपाणिपादं सर्वतो ऽक्षिशिरोमुखं सर्वतः सर्वेन्द्रियशक्तिम् ॥ वि_९७।४ ॥  
  
एवं ध्यायेत् ॥ वि_९७।५ ॥  
  
ध्याननिरतस्य च संवत्सरेण योगाविर्भावो भवति ॥ वि_९७।६ ॥  
  
अथ निराकारे लक्षबन्धं कर्तुं न शक्नोति, तदा पृथिव्यप्तेजोवाय्वाकाशमनोबुद्ध्यात्माव्यक्तपुरुषाणां पूर्वं पूर्वं ध्यात्वा तत्र लब्धलक्षः तत्परित्यज्यापरम् अपरं ध्यायेत् ॥ वि_९७।७ ॥  
  
एवं पुरुषध्यानम् आरभेत ॥ वि_९७।८ ॥  
  
तत्राप्य् असमर्थः स्वहृदयपद्मस्य अवाङ्मुखस्य मध्ये दीपवत् पुरुषं ध्यायेत् ॥ वि_९७।९ ॥  
  
तत्राप्य् असमर्थो भगवन्तं वासुदेवं किरीटिनं कुण्डलिनम् अङ्गदिनं श्रीवत्साङ्कं वनमालाविभूषितोरस्कं सौम्यरूपं चतुर्भुजं शङ्खचक्रगदापद्मधरं चरणमध्यगतभुवं ध्यायेत् ॥ वि_९७।१० ॥  
  
यद् ध्यायति तद् आप्नोतीति ध्यानगुह्यम् ॥ वि_९७।११ ॥  
  
तस्मात् सर्वम् एव क्षरं त्यक्त्वा अक्षरम् एव ध्यायेत् ॥ वि_९७।१२ ॥  
  
न च पुरुषं विना किञ्चिद् अप्य् अक्षरम् अस्ति ॥ वि_९७।१३ ॥  
  
तं प्राप्य मुक्तो भवति ॥ वि_९७।१४ ॥  
  
     पुरम् आक्रम्य सकलं शेते यस्मान् महाप्रभुः  ।  
     तस्मात् पुरुष इत्य् एवं प्रोच्यते तत्त्वचिन्तकैः  ॥ वि_९७।१५ ॥  
  
     प्राग्रात्रापररात्रेषु योगी नित्यम् अतन्द्रितः  ।  
     ध्यायेत पुरुषं विष्णुं निर्गुणं पञ्चविंशकम्  ॥ वि_९७।१६ ॥  
  
     तत्त्वात्मानम् अगम्यं च सर्वतत्त्वविवर्जितम्  ।  
     अशक्तं सर्वभृच् चैव निर्गुणं गुणभोक्तृ च  ॥ वि_९७।१७ ॥  
  
     बहिर् अन्तश् च भूतानाम् अचरं चरम् एव च  ।  
     सूक्ष्मत्वात् तदविज्ञेयं दूरस्थं चान्तिके च तत्  ॥ वि_९७।१८ ॥  
  
     अविभक्तं च भूतेन विभक्तम् इव च स्थितम्  ।  
     भूतभव्यभवद्रूपं ग्रसिष्णु प्रभविष्णु च  ॥ वि_९७।१९ ॥  
     ज्योतिषाम् अपि तज्ज्योतिस् तमसः परम् उच्यते  ।  
     ज्ञानं ज्ञेयं ज्ञानगम्यं हृदि सर्वस्य धिष्ठितम्  ॥ वि_९७।२० ॥  
  
     इति क्षेत्रं तथा ज्ञानं ज्ञेयं चोक्तं समासतः  ।  
     मद्भक्त एतद्विज्ञाय मद्भावायोपपद्यते  ॥ वि_९७।२१ ॥  
  
  
  
वि_९८  
  
इत्य् एवम् उक्ता वसुमती जानुभ्यां शिरसा च नमस्कारं कृत्वोवाच ॥ वि_९८।१ ॥  
  
भगवन्, त्वत्समीपे सततम् एवं चत्वारि भूतानि कृतालयानि आकाशः शङ्खरूपी, वायुश् चक्ररूपी, तेजश् च गदारूपि, अम्भो ऽम्भोरुहरूपि । अहम् अप्य् अनेनैव रूपेण भगवत्पादमध्ये परिवर्तिनी भवितुम् इच्छामि ॥ वि_९८।२ ॥  
  
इत्य् एवम् उक्तो भगवांस् तथेत्य् उवाच ॥ वि_९८।३ ॥  
  
वसुधापि लब्धकामा तथा चक्रे ॥ वि_९८।४ ॥  
  
देवदेवं च तुष्टाव ॥ वि_९८।५ ॥  
  
ॐ नमस् ते ॥ वि_९८।६ ॥  
  
देवदेव ॥ वि_९८।७ ॥  
  
वासुदेव ॥ वि_९८।८ ॥  
  
आदिदेव ॥ वि_९८।९ ॥  
  
कामदेव ॥ वि_९८।१० ॥  
  
कामपाल ॥ वि_९८।११ ॥  
  
महीपाल ॥ वि_९८।१२ ॥  
  
अनादिमध्यनिधन ॥ वि_९८।१३ ॥  
  
प्रजापते ॥ वि_९८।१४ ॥  
  
सुप्रजापते ॥ वि_९८।१५ ॥  
  
महाप्रजापते ॥ वि_९८।१६ ॥  
  
ऊर्जस्पते ॥ वि_९८।१७ ॥  
  
वाचस्पते ॥ वि_९८।१८ ॥  
  
जगत्पते ॥ वि_९८।१९ ॥  
  
दिवस्पते ॥ वि_९८।२० ॥  
  
वनस्पते ॥ वि_९८।२१ ॥  
  
पयस्पते ॥ वि_९८।२२ ॥  
  
पृथिवीपते ॥ वि_९८।२३ ॥  
  
सलिलपते ॥ वि_९८।२४ ॥  
  
दिक्पते ॥ वि_९८।२५ ॥  
  
महत्पते ॥ वि_९८।२६ ॥  
  
मरुत्पते ॥ वि_९८।२७ ॥  
  
लक्ष्मीपते ॥ वि_९८।२८ ॥  
  
ब्रह्मरूप ॥ वि_९८।२९ ॥  
  
ब्राह्मणप्रिय ॥ वि_९८।३० ॥  
  
सर्वग ॥ वि_९८।३१ ॥  
  
अचिन्त्य ॥ वि_९८।३२ ॥  
  
ज्ञानगम्य ॥ वि_९८।३३ ॥  
  
पुरुहूत ॥ वि_९८।३४ ॥  
  
पुरुष्टुत ॥ वि_९८।३५ ॥  
  
ब्रह्मण्य ॥ वि_९८।३६ ॥  
  
ब्रह्मप्रिय ॥ वि_९८।३७ ॥  
  
ब्रह्मकायिक ॥ वि_९८।३८ ॥  
  
महाकायिक ॥ वि_९८।३९ ॥  
  
महाराजिक ॥ वि_९८।४० ॥  
  
चतुर्महाराजिक ॥ वि_९८।४१ ॥  
  
भास्वर ॥ वि_९८।४२ ॥  
  
महाभास्वर ॥ वि_९८।४३ ॥  
  
सप्त ॥ वि_९८।४४ ॥  
  
महाभाग ॥ वि_९८।४५ ॥  
  
स्वर ॥ वि_९८।४६ ॥  
  
तुषित ॥ वि_९८।४७ ॥  
  
महातुषित ॥ वि_९८।४८ ॥  
  
प्रतर्दन ॥ वि_९८।४९ ॥  
  
परिनिर्मित ॥ वि_९८।५० ॥  
  
अपरिनिर्मित ॥ वि_९८।५१ ॥  
  
वशवर्तिन् ॥ वि_९८।५२ ॥  
  
यज्ञ ॥ वि_९८।५३ ॥  
  
महायज्ञ ॥ वि_९८।५४ ॥  
  
यज्ञयोग ॥ वि_९८।५५ ॥  
  
यज्ञगम्य ॥ वि_९८।५६ ॥  
  
यज्ञनिधन ॥ वि_९८।५७ ॥  
  
अजित ॥ वि_९८।५८ ॥  
  
वैकुण्ठ ॥ वि_९८।५९ ॥  
  
अपार ॥ वि_९८।६० ॥  
  
पर ॥ वि_९८।६१ ॥  
  
पुराण ॥ वि_९८।६२ ॥  
  
लेख्य ॥ वि_९८।६३ ॥  
  
प्रजाधर ॥ वि_९८।६४ ॥  
  
चित्रशिखण्डधर ॥ वि_९८।६५ ॥  
  
यज्ञभागहर ॥ वि_९८।६६ ॥  
  
पुरोडाशहर ॥ वि_९८।६७ ॥  
  
विश्वेश्वर ॥ वि_९८।६८ ॥  
  
विश्वधर ॥ वि_९८।६९ ॥  
  
शुचिश्रवः ॥ वि_९८।७० ॥  
  
अच्युतार्चन ॥ वि_९८।७१ ॥  
  
घृतार्चिः ॥ वि_९८।७२ ॥  
  
खण्डपरशो ॥ वि_९८।७३ ॥  
  
पद्मनाभ ॥ वि_९८।७४ ॥  
  
पद्मधर ॥ वि_९८।७५ ॥  
  
पद्मधाराधर ॥ वि_९८।७६ ॥  
  
हृषीकेश (हृषीकेश ओर् हृषीकेश ) ॥ वि_९८।७७ ॥  
  
एकशृङ्ग ॥ वि_९८।७८ ॥  
  
महावराह ॥ वि_९८।७९ ॥  
  
द्रुहिण ॥ वि_९८।८० ॥  
  
अच्युत ॥ वि_९८।८१ ॥  
  
अनन्त ॥ वि_९८।८२ ॥  
  
पुरुष ॥ वि_९८।८३ ॥  
  
महापुरुष ॥ वि_९८।८४ ॥  
  
कपिल ॥ वि_९८।८५ ॥  
  
साङ्ख्याचार्य ॥ वि_९८।८६ ॥  
  
विष्वक्सेन ॥ वि_९८।८७ ॥  
  
धर्म ॥ वि_९८।८८ ॥  
  
धर्मद ॥ वि_९८।८९ ॥  
  
धर्माङ्ग ॥ वि_९८।९० ॥  
  
धर्मवसुप्रद ॥ वि_९८।९१ ॥  
  
वरप्रद ॥ वि_९८।९२ ॥  
विष्णो ॥ वि_९८।९३ ॥  
  
जिष्णो ॥ वि_९८।९४ ॥  
  
सहिष्णो ॥ वि_९८।९५ ॥  
  
कृष्ण ॥ वि_९८।९६ ॥  
  
पुण्डरीकाक्ष ॥ वि_९८।९७ ॥  
  
नारायण ॥ वि_९८।९८ ॥  
  
परायण ॥ वि_९८।९९ ॥  
  
जगत्परायन ॥ वि_९८।१०० ॥  
  
नमोनम इति ॥ वि_९८।१०१ ॥  
  
     स्तुत्वा त्व् एवं प्रसन्नेन मनसा पृथिवी तदा  ।  
     उवाच सम्मुखं देवीं लब्धकामा वसुन्धरा  ॥ वि_९८।१०२ ॥  
  
  
  
वि_९९  
  
     दृष्ट्वा श्रियं देवदेवस्य विष्णोर् गृहीतपादां तपसा ज्वलन्तीम्  ।  
     सुतप्तजाम्बूनदचारुवर्णां पप्रच्छ देवीं वसुधा प्रहृष्टा  ॥ वि_९९।१ ॥  
  
     उन्निद्रकोकनदचारुकरे वरेण्ये उन्निद्रकोकनदनाभिगृहीतपादे  ।  
     उन्निद्रकोकनदसद्मसदास्थितीते उन्निद्रकोकनदमध्यसमानवर्णे  ॥ वि_९९।२ ॥  
  
     नीलाब्जनेत्रे तपनीयवर्णे शुक्लाम्बरे रत्नविभूषिताङ्गि  ।  
     चन्द्रानने सूर्यसमानभासे महाप्रभावे जगतः प्रधाने  ॥ वि_९९।३ ॥  
  
     त्वम् एव निद्रा जगतः प्रधाना लक्ष्मीर् धृतिः श्रीर् विरतिर् जया च  ।  
     कान्तिः प्रभा कीर्तिर् अथो विभूतिः सरस्वती वाग् अथ पावनी च  ॥ वि_९९।४ ॥  
  
     स्वधा तितिक्षा वसुधा प्रतिष्ठा स्थितिः सुदीक्षा च तथा सुनीतिः  ।  
     ख्यातिर् विशाला च तथानसूया स्वाहा च मेधा च तथैव बुद्धिः  ॥ वि_९९।५ ॥  
  
     आक्रम्य सर्वं तु यथा त्रिलोकीं तिष्ठत्य् अयं देववरो ऽसिताक्षि  ।  
     तथा स्थिता त्वं वरदे तथापि पृच्छाम्य् अहं ते वसतिं विभूतेः  ॥ वि_९९।६ ॥  
  
     इत्य् एवम् उक्ता वसुधां बभाषे लक्ष्मीस् तदा देववराग्रतःस्था  ।  
     सदा स्थिताहं मधुसूदनस्य देवस्य पार्श्वे तपनीयवर्णे  ॥ वि_९९।७ ॥  
  
     अस्याज्ञया यं मनसा स्मरामि श्रिया युतं तं प्रवदन्ति सन्तः  ।  
     संस्मारणे चाप्य् अथ यत्र चाहं स्थिता सदा तच् छृणु लोकधात्रि  ॥ वि_९९।८ ॥  
  
     वसाम्य् अथार्के च निशाकरे च तारागणाढ्ये गगने विमेघे  ।  
     मेघे तथा लम्बपयोधरे च शक्रायुधाढ्ये च तडित्प्रकाशे  ॥ वि_९९।९ ॥  
  
     तथा सुवर्णे विमले च रूप्ये रत्नेषु वस्त्रेष्व् अमलेषु भूमे  ।  
     प्रासादमालासु च पाण्डुरासु देवालयेषु ध्वजभूषितेषु  ॥ वि_९९।१० ॥  
  
     सद्यः कृते चाप्य् अथ गोमये च मत्ते गजेन्द्रे तुरगे प्रहृष्टे  ।  
     वृषे तथा दर्पसमन्विते च विप्रे तथैवाध्ययनप्रपन्ने  ॥ वि_९९।११ ॥  
  
     सिंहासने चामलके च बिल्वे छत्रे च शङ्खे च तथैव पद्मे  ।  
     दीप्ते हुताशे विमले च ख्ड्ग आदर्शबिम्बे च तथा स्थिताहम्  ॥ वि_९९।१२ ॥  
  
     पूर्णोदकुम्भेषु सचामरेषु सतालवृन्तेषु विभूषितेषु  ।  
     भृङ्गारपात्रेषु मनोहरेषु मृदि स्थिताहं च नवोद्धृतायाम्  ॥ वि_९९।१३ ॥  
  
     क्षीरे तथा सर्पिषि शाद्बले च क्षौद्रे तथा दध्नि पुरन्ध्रिगात्रे  ।  
     देहे कुमार्याश् च तथा सुराणां तपस्विनां यज्ञहुतां च देहे  ॥ वि_९९।१४ ॥  
  
     शरे च सङ्ग्रामविनिर्गते च स्थिता मृते स्वर्गसदःप्रयाते  ।  
     वेदध्वनौ चाप्य् अथ शङ्खशब्दे स्वाहास्वधायाम् अथ वाद्यशब्दे  ॥ वि_९९।१५ ॥  
  
     राज्याभिषेके च तथा विवाहे यज्ञे वरे स्नातशिरस्य् अथापि  ।  
     पुष्पेषु शुक्लेषु च पर्वतेषु फलेषु रम्येषु सरिद्वरासु  ॥ वि_९९।१६ ॥  
  
     सरःसु पूर्णेषु तथा जलेषु सशाद्वलायां भुवि पद्मखण्डे  ।  
     वने च वत्से च शिशौ प्रहृष्टे साधौ नरे धर्मपरायणे च  ॥ वि_९९।१७ ॥  
  
     आचारसेविन्य् अथ शास्त्रनित्ये विनीतवेषे च तथा सुवेषे  ।  
     सुशुद्धदान्ते मलवर्जिते च मृष्टाशने चातिथिपूजके च  ॥ वि_९९।१८ ॥  
  
     स्वदारतुष्टे निरते च धर्मे धर्मोत्कटे चात्यशनाद् विमुक्ते  ।  
     सदा सपुष्पे ससुगन्धिगात्रे सुगन्धलिप्ते च विभूषिते च  ॥ वि_९९।१९ ॥  
  
     सत्ये स्थिते भूतहिते निविष्टे क्षमान्विते क्रोधविवर्जिते च  ।  
     स्वकार्यदक्षे परकार्यदक्षे कल्याणचित्ते च सदा विनीते  ॥ वि_९९।२० ॥  
  
     नारीषु नित्यं सुविभूषितासु पतिव्रतासु प्रियवादिनीषु  ।  
     अमुक्तहस्तासु सुतान्वितासु सुगुप्तभाण्डासु बलिप्रियासु  ॥ वि_९९।२१ ॥  
  
     सम्मृष्टवेश्मासु जितेन्द्रियासु कलिव्यपेतास्व् अविलोलुपासु  ।  
     धर्मव्यपेक्षासु दयान्वितासु स्थिता सदाहं मधुसूदने च  ॥ वि_९९।२२ ॥  
  
     निमेषमात्रं च विना कृताहं न जातु तिष्ठे पुरुषोत्तमेन  ॥ वि_९९।२३ ॥  
  
  
  
वि_१००  
  
     धर्मशास्त्रम् इदं श्रेष्ठं स्वयं देवेन भाषितम्  ।  
     ये द्विजा धारयिष्यन्ति तेषां स्वर्गे गतिः परा  ॥ वि_१००।१ ॥  
  
     इदं पवित्रं मङ्गल्यं स्वर्ग्यम् आयुष्यम् एव च  ।  
     ज्ञानं चैव यशस्यं च धनसौभाग्यवर्धनम्  ॥ वि_१००।२ ॥  
  
     अध्येतव्यं धारणीयं श्राव्यं श्रोतव्यम् एव च  ।  
     श्राद्धेषु श्रावणीयं च भूतिकामैर् नरैः सदा  ॥ वि_१००।३ ॥  
  
     य इदं पठते नित्यं भूतिकामो नरः सदा  ।  
     इदं रहस्यं परमं कथितं च धरे तव  ॥ वि_१००।४ ॥  
  
     मया प्रसन्नेन जगद्धितार्थं सौभाग्यम् एतत् परमं यशस्यम्  ।  
     दुःस्वप्ननाशं बहुपुण्ययुक्तं शिवालयं शाश्वतधर्मशास्त्रम्  ॥ वि_१००।५ ॥  
  
[एन्द् ओड़् पर्त् २ = एन्द् ओड़् विष्णु।]  
  
  
  
  
  
  
  
