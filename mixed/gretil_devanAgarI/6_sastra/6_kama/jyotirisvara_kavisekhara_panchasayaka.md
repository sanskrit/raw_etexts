---
title: 'Jyotirisvara Kavisekhara: Pancasayaka'

---
## Intro
  
  
  
  
 Jyotirisvara Kavisekhara: Pancasayaka   
  
  
  
  
Jyotirisvara Kavisekhara: Pancasayaka  
(source unknown)  
  
  
Input by Dhaval Patel  
  
  
  
  
  


## पाठः
  
  
  
  
  
  
  
कविशेखरेतिबिरुदवता ज्योतिरीश्वरेण विरचितः  
पञ्चसायकः  ।  
  
प्रथमः सायकः  ।  
  
मङ्गलाचरणम्  ।  
  
रतिपरिमलसिन्धुः कामिनीकेलिबन्धुर् विहितभुवनमोदः सेव्यमानप्रमोदः  ।  
जयति मकरकेतुर्मोहनस्यैकहेतुर् विरचितबहुसेवः कामिभिः कामदेवः  ॥ ज्पन्च्_१।१ ॥  
  
ग्रन्थकर्तुरात्मपरिचयप्रदर्शनम्  ।  
  
अस्ति प्रत्यहमर्थितापहरणप्रीत्यैकदीक्षागुरुः श्रीकण्ठार्चनतत्परो भुवि चतुःषष्टेः कलानां निधिः  ।  
सङ्गीतागमसत्प्रमेयरचनाचातुर्यचिन्तामणिः प्रख्यातः कविशेखराङ्कितपदः श्रीज्योतिरीशः कृती  ॥ ज्पन्च्_१।२ ॥  
दृष्ट्वा मन्मथतन्त्रमीश्वरकृतं वात्स्यायनीयं मतं गोणीपुत्रकमूलदेवरचितं बाभ्रव्यवाक्यामृतम्  ।  
श्रीनन्दीश्वररन्तिदेवभणितं क्षेमेन्द्रविद्यागमं तेनाकल्प्यत पञ्चसायक इति प्रीतिप्रदः कामिनाम्  ॥ ज्पन्च्_१।३ ॥  
  
नायकलक्षणम्  ।  
  
साचारः करुणामयः कृतमतिर्दाता ऽवदाताशयः काम्यः कामकलानिधिः सुवचनः स्त्रीणां मतः सुन्दरः  ।  
आढ्यो नीतिपटुः क्षमी च कुतुकी शूरः कुलीनो युवा सङ्क्षेपादिह नायको निगदितः सङ्गीतशिक्षान्वितः  ॥ ज्पन्च्_१।४ ॥  
  
पीठमर्दलक्षणम्  ।  
  
आचारे विनये नये च सुकृतौ तौर्यत्रिके ऽकृत्रिमः शास्त्रे कौतुकशिल्पनाटकविधौ नानाकलाकौशले  ।  
ऊहापोहसमस्तनर्मघटने भावेङ्गितज्ञः पटुर् मन्त्रज्ञः स्थिरसौहृदः सुवचनः स्यात्पीठमर्दः सदा  ॥ ज्पन्च्_१।५ ॥  
  
पद्मिनीलक्षणम्  ।  
  
सम्पूर्णेन्दुमुखी विलोलनयना पीनस्तनी दक्षिणा मृद्वङ्गी विकचारविन्दसुरभिः श्यामा ऽथ गौरद्युतिः  ।  
अल्पाहाररता विलासकुशला हंसस्वना मानिनी लज्जालुर्गुरुदेवपूजनरता सा नायिका पद्मिनी  ॥ ज्पन्च्_१।६ ॥  
  
चित्रिणीलक्षणम्  ।  
  
श्यामा पद्ममुखी कुरङ्गनयना क्षामोदरी वत्सला सङ्गीतागमवेदिनी वरतनुस्तुङ्गस्तनी शिल्पिनी  ।  
विद्यालापरता मतङ्गजगतिर्माद्यन्मयूरस्वना विज्ञेया कविशेखरप्रणयिनी चित्रस्वना चित्रिणी  ॥ ज्पन्च्_१।७ ॥  
  
शङ्खिनीलक्षणम्  ।  
  
तन्वङ्गी कुटीलेक्षणा लघुकुचाभोगा मदावेशिनी प्रायो दीर्घकचा स्वभावपिशुना कष्टोपभोग्या रते  ।  
पिङ्गा लोलगतिश्च घर्घररवा रक्ताम्बाराह्लादिनी नानास्थाननखप्रदानरसिका सेयं मता शङ्खिनी  ॥ ज्पन्च्_१।८ ॥  
  
हस्तिनीलक्षणम्  ।  
  
पीनस्वल्पतनुर्भृशं मृदुगतिः क्रूरा नमत्कन्धरा स्तोकापिङ्गलकुन्तला पृथुकुचा लज्जाविहीनानना  ।  
बिम्बोष्ठी बहुभोज्यभोजनरुचिः कष्टैकसाध्या रते गौराङ्गी करिदानगन्धिमदनस्रावा मता हस्तिनी  ॥ ज्पन्च्_१।९ ॥  
  
पद्मिन्यादीनां रतौ सुखकरास्थितयः  ।  
  
ब्रह्मास्येन्दुशराक्षिसङ्ख्यतिथयः ख्याता नलिन्या रते पौलस्त्यास्यरसाष्टभास्करतिथौ प्रीता भवेच्चित्रिणी  ।  
रुद्रानगतुरङ्गशम्भुतिथिषु स्याच्छङ्खिनी मोदिता शेषाः स्युः सुरतोत्सवेषु करिणीजातेः स्त्रियाः प्रीतये  ॥ ज्पन्च्_१।१० ॥  
  
इति जातिसमुद्देशः  ।  
  
  
चन्द्रकलानिरूपणम्  ।  
  
अङ्गुष्ठे चरणे नितम्बनिलये जानुद्वये जङ्घयोर् नाभौ वक्षसि कक्षयोर्निगदिता कण्ठे कपोले ऽधरे  ।  
नेत्रे कर्णयुगे ललाटफलके मौलौ च वामभ्रुवाम् ऊर्ध्वाधश्चलनक्रमेण कथिता चान्द्री कला पक्षयोः  ॥ ज्पन्च्_१।११ ॥  
सीमन्ते नयने ऽधरे च गलके कक्षातटे चूचुके नाभौ श्रोणितटे मनोभवगृहे जङ्घातटोरुद्वये  ।  
गुल्फे पादतले तदङ्गुलितले ऽङ्गुष्ठे च तिष्ठत्यसौ वृद्धिक्षीणतया समं शशिकला लीलाकरी योषिताम्  ॥ ज्पन्च्_१।१२ ॥  
  
चन्द्रकलायाः प्रदीपनविधिः  ।  
  
मौलौ कुन्तलकर्षणं नयनयोराचुम्बनं गण्डयोर् दन्तेनाधरपीडनं हृदि हतिर्मुष्ट्या च नाभौ शनैः  ।  
कक्षाकण्ठकपोलमण्डलकुचश्रोणीषु देया नखाः सीमन्ते लिखनं नखैरुरसिजौ गृह्णीत गाढं ततः  ॥ ज्पन्च्_१।१३ ॥  
कुर्वीताविरतं मनोभवगृहे मातङ्गलीलायितं जान्वङ्गुष्ठपदोरुगुल्फकलनं ह्यन्योन्यतः कामिनोः  ।  
इत्येवं कथितं प्रदेशकलनादिन्दोः कलादीपनं कर्तव्यं च नरैर्न विस्तरभयादुक्तः प्रपञ्चो ऽखिलः  ॥ ज्पन्च्_१।१४ ॥  
  
पद्मिनीचन्द्रकलाप्रदीपनम्  ।  
  
गाढालिङ्गनपूर्वकं कररुहैरालिख्य जङ्घास्थलीं दत्त्वा सूक्ष्मनखान्नितम्बफलके पार्श्वे च पृष्ठोदरे  ।  
सीत्कारध्वनिजागरूकपुलकामाद्ये दिने पद्मिनीम् इत्थं चन्द्रकलाविदः स्ववशतां कामं नयेयुः स्त्रियम्  ॥ ज्पन्च्_१।१५ ॥  
आचुम्ब्याधरपल्लवं स्तनमुखे नेत्रालिके पार्श्वयोर् मूर्धान्ते जघनस्थलोरुफलके कृत्वा नखालेखनम्  ।  
मर्षन्तो नखरैः पदाम्बुजयुगं सम्यक्कुरङ्गीदृशं संसेव्याविरतं प्रबुद्धमदनां कुर्युर्द्वितीयादिने  ॥ ज्पन्च्_१।१६ ॥  
श्लिष्ट्वा गाढतरं निपीड्य च कुचौ पीत्वा च दन्तच्छदं वामोरौ करजक्षतं भुजलतामूले विशेषात् पुनः  ।  
मायूराङ्घ्रिकमर्धचन्द्रछुरितप्रायान्नखानादराद् दद्युर्बाह्यरतोपचारचतुराः प्रायश्चतुर्थ्यां तिथौ  ॥ ज्पन्च्_१।१७ ॥  
बिम्बोष्ठं परिचुम्ब्य दक्षिणकरेणाकृष्य केशोच्चयं स्वच्छन्देन विमृद्य चूचुकयुगं चुम्बन्प्रियां भावयेत्  ।  
आमृश्यात्करजैः सखेलपुलकं भूयो नितम्बस्थलीं पञ्चम्यां द्रवतां नयेत्कमलिनीमित्याह वात्स्यायनः  ॥ ज्पन्च्_१।१८ ॥  
  
चित्रिण्याश्चन्द्रकलाप्रबोधनविधिः  ।  
  
चुम्बित्वा ऽलि(ल)कमुन्मदः कररुहैरालिख्य वक्षोजकं श्रोणीपृष्ठभुजाङ्घ्रिकर्णजघनस्थानोरुयुग्मस्थलीम्  ।  
पाणिभ्यामुपगूहयन् स्वरमणीं कान्तो दशम्यां तिथौ कन्दर्पं प्रतिबोध्य चन्द्रकलया कुर्यान्निजां चित्रिणीम्  ॥ ज्पन्च्_१।१९ ॥  
श्लिष्ट्वा कन्धरकन्दलीं भुजलतापाशेन गाढं पुनः पायं पायमजस्रमुत्पलदृशां वक्त्रारविन्दसावम्  ।  
नाभीकण्ठनितम्बबिम्बनखरव्यापारपारङ्गमैः षष्ठ्यां चन्द्रकलाकलापनिपुणैर्देया नखाः सर्वतः  ॥ ज्पन्च्_१।२० ॥  
ग्रीवायां परिरभ्य गाढमसकृन्नाभिं नखैरालिखन् दन्तौष्ठेन निपीडयन्कुचतटीं कण्ठे मनाक् ताडयेत्  ।  
सानन्दं स्मरमन्दिरे करिकरक्रीडायितं कुर्वता नेतव्या तरुणी स्वकीयवशतां चण्डीतिथौ चित्रिणी  ॥ ज्पन्च्_१।२१ ॥  
आलिङ्ग्य प्रसभं कपोलनयनश्रोणीश्रुतीश्चुम्बयन् स्थानेष्वेषु नखप्रदानकुशलो दत्त्वा नखान्निर्दयम्  ।  
सन्दश्याधरपल्लवं क्रमवशादाकृष्य केशान् वशे चित्रां संविदधीत सीत्कृतवतीं भानोस्तिथौ नायकः  ॥ ज्पन्च्_१।२२ ॥  
  
शङ्खिन्याश्चन्द्रकलाप्रदीपनविधिः  ।  
  
कक्षामुल्लसितैर्विलिख्य करजैरालिङ्ग्य दोर्भ्यां मुहुर् गाढं चोरजिसौ निपीड्य सुतरां विष्णोस्तिथौ चन्द्रवित्  ।  
आचुम्बेच्च कपोलकण्ठगलकं मृद्गन्नुरोजद्वयं कन्दर्पस्य तिथौ नखक्षतिवशाद्द्राक् शङ्खिनीं द्रावयेत्  ॥ ज्पन्च्_१।२३ ॥  
व्यादष्टौष्ठपुटः कपोलनयनश्रोत्रं नखैरालिखन् सान्द्रानन्दनिगूढकण्ठवलयां भानोस्तिथौ भामिनीम्  ॥ ज्पन्च्_१।२४ ॥  
आघातं नखरैश्च नाभिचरणग्रीवाकुचोरःस्थले कृत्वालिख्य च भूतनाथदिवसे कुर्यात्सुधीर्विह्वलाम्  ॥ ज्पन्च्_१।२५ ॥  
  
हस्तिन्याश्चन्द्रकलाप्रबोधनविधिः  ।  
  
आकण्ठं परिरभ्य दोर्लतिकया निष्पीय वक्त्राम्बुजं कक्षान्तःस्तनमण्डलोदरतटीं चञ्चन्नखैरामृशन्  ।  
क्षोणीभृत्तनयातिथावथ मुहुः कामालयं संस्पृशन् सन्दश्याधरपल्लवं ग्रहतिथौ कुर्याद्द्रुतां हस्तिनीम्  ॥ ज्पन्च्_१।२६ ॥  
सम्पूर्णेन्दुतिथौ परिक्षयदिने तस्यैव तुल्या तिथिस् तस्यामेव वशीकृता शशिकलासम्बोधनैः कामिनी  ।  
कामागारचुचूलिकासु करजैर्दन्तैश्च दन्तच्छदैर् आश्लेषैः परिचुम्बनैश्च विविधैरित्याह नन्दीश्वरः  ॥ ज्पन्च्_१।२७ ॥  
  
पद्मिन्यादीनां रतिकालनिरूपणम्  ।  
  
यामिन्याः कथितश्चतुर्थचरणः कालो नलिन्या रते प्रारम्भप्रहरे प्रयाति सुखतां चित्रप्रिया चित्रिणी  ।  
शङ्खिन्याः समुदीरितः कविवरैर्यामस्तृतीयो रतौ मातङ्गी द्रवतामुपैति नितरां नक्तन्दिनस्यार्धयोः  ॥ ज्पन्च्_१।२८ ॥  
सुखयति न पुमांसं पद्मिनी क्वापि रात्रौ निधुवनमिति तस्यां नैव किञ्चित्प्रयोज्यम्  ।  
शिशुरपि यदि कान्तां वासरे तामुपेयाद् विकसति रवियोगात्सा हठात्पद्मिनीव  ॥ ज्पन्च्_१।२९ ॥  
  
नारीणां सत्त्वसमुद्देशः  ।  
  
त्रिवलिवलितमध्या कम्बुकण्ठी विदग्धा कमलसुरभिदेहा केतकीगर्भभव्या  ।  
शुचिचरितपवित्रा शीलसन्तोषयुक्ता सुललितपिकवाणी स्यादियं देवसत्त्वा  ॥ ज्पन्च्_१।३० ॥  
बहुलचपलदृष्टिर्नृत्यगीतादिदक्षा मधुरबहलसुगन्धा पुष्पमालानुरक्ता  ।  
शिशिरसुरभिमासक्रीडनप्रेमपात्री भवति रुचिरमूर्तिः सैव गन्धर्वसत्त्वा  ॥ ज्पन्च्_१।३१ ॥  
गुरुकुचयुगभारा गौरदेहा नताङ्गी तरुणहरिणनेत्रा कोपना वीतलज्जा  ।  
विविधमधुरवाक्या मत्स्यमांसानुरक्ता मुनिभिरियमनर्घा यक्षसत्त्वा प्रदिष्टा  ॥ ज्पन्च्_१।३२ ॥  
गिरिविहरणविज्ञा रात्रिसञ्चारवीरा मलिनपिशुनचित्ता कुत्सिताहारचेष्टा  ।  
विकृतवदनचन्द्रा कृष्णवर्णा ऽतिखर्वा मलिनवसनरक्ता कीर्तिता प्रेतसत्त्वा  ॥ ज्पन्च्_१।३३ ॥  
  
इति कविशेखरश्रीज्योतिरीश्वरकविरचिते पञ्चसायके जात्यादिसमुद्देशो नाम प्रथमः सायकः  ।  
  
___________________________________________________________  
  
  
अथ द्वितीयः सायकः  ।  
  
रतभेदाः  ।  
  
आयामैः परिणाहकैश्च पुरुषाः लिङ्गैर्वराङ्गैः स्त्रियो ज्ञातव्याश्च रसगृहारुणसमाख्याताङ्गुलैः सर्वतः  ।  
जात्या ते ऽपि शशा वृषाश्च तुरगाः प्राज्ञैः स्मृतास्ता पुनर् मृग्यश्चा करिणीति विस्तरभयात्सङ्क्षिप्य निष्कृष्यते  ॥ ज्पन्च्_२।१ ॥  
शशकहरिणपत्न्योर्गोतुरङ्ग्योस्तथैव हयगजपतिनार्योरेकरूपं रतं स्यात्  ।  
इह भवति नितान्तं प्रीतिरन्योन्ययोगाद् अनुमरणशक्यं स्त्री कथं स्वीकरोति  ॥ ज्पन्च्_२।२ ॥  
मृगीवृषं चेद्वृषभीतुरङ्गमत्युच्चमेतद्द्वितयं वदन्ति  ।  
अश्वाशशं गोकरिणीसमुत्थं नीचद्वयं तुष्टिकरं न यूनोः  ॥ ज्पन्च्_२।३ ॥  
मृगीहयं हस्तिवधूशशं चेतत्युच्चनीचं सुरतं वदन्ति  ।  
प्रमाणभेदे ऽपि न द्रवन्ति तस्मिन्न तृप्यन्ति नितम्बवत्यः  ॥ ज्पन्च्_२।४ ॥  
  
प्रोक्तरतानामुत्तममध्यमाधमत्वम्  ।  
  
स्त्रीपुंसयोस्तुल्यरतं प्रशस्तं मध्यद्वयं मध्यममामनन्ति  ।  
अत्युच्चकं चाप्यतिनीचकं च निन्द्यं रतज्ञैः सुरतं प्रदिष्टम्  ॥ ज्पन्च्_२।५ ॥  
प्रीतिः समा स्यात्सुरते समाख्ये नीचद्वये योषित एव तुष्टिः  ।  
अत्युच्चके वा ऽप्यतिनीचके वा तुष्टिर्न पुंसां न च सुन्दरीणाम्  ॥ ज्पन्च्_२।६ ॥  
  
वेगभेदात्सुरतभेदाः  ।  
  
प्रचण्डवेगो ऽप्यथ मध्यवेगस्तथा ऽपरः स्याल्लघुनामधेयः  ।  
पुंसस्तरुण्या उभयोरपीह त्रिधा कवीन्द्राः सुरतं वदन्ति  ॥ ज्पन्च्_२।७ ॥  
  
इदानीं शशादीनां स्वरूपं निरूप्यते  ।  
  
दीर्घाक्षाः स्थूलदेहा लघुसमदशना लम्बकर्णा सुवाचो ग्रीवायां जानुदेशे करकमलतले कालिमानं वहन्तः  ।  
अल्पाहाराल्पशौचा दिनमधिशयिनः कान्तिमन्तो बलाढ्याः क्रीडावन्तो विनीता लघुतरसुरताः पुण्यभाजः शशाः स्युः  ॥ ज्पन्च्_२।८ ॥  
सुचारुकेशो मृदुवाक् सुवेशः सुदीर्घकण्ठश्चपलः सुनेत्रः  ।  
सुरक्तपाणिः समदन्तपङ्क्तिः सौभाग्ययुक्तः कथितो मृगो ऽयम्  ॥ ज्पन्च्_२।९ ॥  
स्फाराकाराः सदर्पाः सुरतरसकलालम्पटाः सुन्दराङ्गा व्यूढोरस्काः सुरूपाः सुसमजठरिणो मांसला लोलनेत्राः  ।  
अत्यन्तप्रौढवाचो ऽपरिलघुधृतयः क्रोधना मध्यवेगा उक्षाणो लिङ्गमीषद्विततनवमितैरङ्गुलीकैर्वहन्ति  ॥ ज्पन्च्_२।१० ॥  
कार्ये धृष्टा बलिष्ठाः सितशमदशनाः पीवरास्या वराक्षा ग्रीवाबाहूरुदीर्घाः परहितनिरताः सात्त्विकाः स्निग्धवाचः  ।  
निर्लज्जाश्चारुशीलाः पृथुतरगतयश्चण्डसम्भोगरक्ता अश्वा लिङ्गं वहन्तो युवतिजनमतं भानुसङ्ख्याङ्गुलीकम्  ॥ ज्पन्च्_२।११ ॥  
  
मृग्यादीनां स्वरूपनिरूपणम्  ।  
  
मृद्वङ्गी दीर्घनेत्रा वरबिसलतिकाकोमला दीर्घबाहुः शोणाम्भोजाभिरामं वहति करयुगं ह्रस्वमध्या सुकेशी  ।  
सुश्रोणीः कम्बुकण्ठी पृथुकुचयुगला या वहत्यङ्गुलीकैः षड्भिः कन्दर्पगेहं कथयति हरिणीं तामिह ज्योतिरीशः  ॥ ज्पन्च्_२।१२ ॥  
व्यानिम्नोत्तुङ्गशीर्षा बहुतरकपिशस्थूलकेशप्रचारा चञ्चन्नीलाम्बुजाक्षी सुललितवदना तुङ्गवक्षोजभारा  ।  
गम्भीरावर्तनाभिर्वलिभिरुपगता श्रोणिभारालसाङ्गी सेयं रन्ध्राङ्गुलीकं वहति रतगुहारन्ध्रकं वै तुरङ्गी  ॥ ज्पन्च्_२।१३ ॥  
स्थूलाङ्गी स्थूलगण्डा लघुतरनयना स्थूलनीलाल्पकेशा बिम्बौष्ठी पीनबाहुः कठिनगुरुकुचा हीनपर्वा ऽतिदुष्टा  ।  
निर्लज्जा रासभोक्तिस्तरलितवदना सर्वदा कष्टसाध्या निर्दिष्टा हस्तिनीयं वहति रविसमैरङ्गुलैर्गुह्यदेशम्  ॥ ज्पन्च्_२।१४ ॥  
  
अथ स्त्रीणामवस्थाविशेषाः कथ्यन्ते  ।  
  
षोडशवर्षवयस्कां बालामित्यालपन्ति धीमन्तः  ।  
विंशात्तरुणीं त्रिंशात्प्रौढां पञ्चाशतो वृद्धाम्  ॥ ज्पन्च्_२।१५ ॥  
बाला नूतनसङ्गमे रतिकरी सान्द्रान्धकारे भवेद् आलोके सुखमातनोति तरुणी सम्भोगलीलाविधौ  ।  
आलोके ऽपि सुखायते सरभसं प्रौढा तमिस्रे ऽङ्गना वृद्धा जीवितहारिणी न कुरुते कुत्रापि सौख्यं मनाक्  ॥ ज्पन्च्_२।१६ ॥  
  
अथ देशविशेषात् स्त्रीस्वरूपं निरूप्यते  ।  
  
रूक्षाङ्गी बहुवर्णिनी चलमतिर्गीतप्रिया चाटुला शैलाम्भोनिधिपार्श्वदेशवनिता प्रायो भवेदीदृशी  ।  
अम्भोदागमपुष्पमाससमये सेव्या पुनः प्रीणिता गुर्वाहारसुगन्धिमाल्यवसनस्निग्धाङ्गरागादिभिः  ॥ ज्पन्च्_२।१७ ॥  
गूढग्रन्थिरहर्निशं हि सकले गात्रे वहप्यच्छताम् अम्भोजप्रसवारुणोत्तमकरा शीतालयप्रेयसी  ।  
सौराष्ट्री च कलिङ्गदेशयुवतिः कामं भवेत्पित्तला हेमन्ते शिशिरे नरैरविरतं सेव्या यथाकाङ्क्षया  ॥ ज्पन्च्_२।१८ ॥  
ज्ञेया कोकिलकाकलीकलरवा मेदस्विनी शीतला निद्रालुश्च शिरीषकोमलतनुः स्निग्धानना श्लेष्मला  ।  
वङ्गश्रीहटकामरूपतरुणी शीतादिना शङ्किता गन्तव्या शरदि प्रकृष्टमदना ग्रीष्मे नरैरादृता  ॥ ज्पन्च्_२।१९ ॥  
शुचिचरितविचित्रा चित्रसम्भोगमित्रा नखदशनविरक्ता शिल्पशिक्षानुरक्ता  ।  
स्थिरमतिनिजबन्धुः कामसर्वस्वसिन्धुर् भवति रुचिरवेषा कामिनी मध्यदेशा  ॥ ज्पन्च्_२।२० ॥  
करकुचकरजाताश्लेषविन्यासदक्षा सकलसुरतबन्धुर्ज्ञानवैदग्ध्यदक्षा  ।  
नलघुनगुरुवेगा प्रायशः कामरक्ता रमयति मधुराल्पं सुन्दरी तैरभुक्ती  ॥ ज्पन्च्_२।२१ ॥  
मृदुवचनविभागा कोमलानङ्गभागा विगतरमणनी(भी)तिः कोमलानङ्गगीतिः  ।  
द्रवति झटिति कान्ता चित्रसम्भोगदक्षा रमयति किल कौली कीर्तिता वङ्गीगौडी  ॥ ज्पन्च्_२।२२ ॥  
करतलहतितुष्टा बाह्यसम्भोगहृष्टा चिरनिधुवनसाध्या मालवी धूर्तवाक्या  ।  
सुखयति सुखवेगा व्यञ्जितानङ्गरागा चपलपिशुनशीला स्यादियं चोलबाला  ॥ ज्पन्च्_२।२३ ॥  
कुवलयदलवर्णा चारुताटङ्ककर्णा चकितहरिणनेत्रा फुल्लराजीववक्त्रा  ।  
लघुनिधुवनरक्ता ऽकष्टसम्भोगसक्ता सुललितगतिरेषा गुर्जरी चारुवेषा  ॥ ज्पन्च्_२।२४ ॥  
अलसवलितदृष्टिर्दिव्यरूपाङ्गयष्टिः कठिनमदनवेगा दुःखसाध्या प्रयोगे  ।  
विरमति सुरतान्ते कोपमायाति कान्ते विविधपुरुषलोला सैन्धवी दुष्टशीला  ॥ ज्पन्च्_२।२५ ॥  
पुलककरजदात्री दुष्टवाक्याभिधात्री विषमसुरतपात्री निश्चितं कालरात्री  ।  
इति भवति पुरन्ध्री कोशलावन्तिका स्त्री कवलयति रतार्ता श्रूयते पूर्ववार्ता  ॥ ज्पन्च्_२।२६ ॥  
पिकवरमृदुवाचः कोमलाङ्ग्यः सुरम्या व्यपगतभयलज्जाः साहसिन्यः स्वतन्त्राः  ।  
लघुनिधुवनसाध्याश्चीनसौवीरभेदद्रविडमलयजाताः सुन्दराङ्ग्यस्तरुण्यः  ॥ ज्पन्च्_२।२७ ॥  
सकलसुरतदक्षा सिद्धिसौभाग्यवश्या दशनवसनपानप्रीतिभाजः सलज्जाः  ।  
करजलिखनदक्षाश्चण्डवेगाभिरम्याः कुसुमसुरभयः स्युर्मद्रतैलङ्गनार्यः  ॥ ज्पन्च्_२।२८ ॥  
सुरतसविमर्दप्रेमवत्यः प्रचण्डाः करजदशनकेशाश्लेषसञ्ज्ञाविहीनाः  ।  
सहजमलिनचित्ताः पौण्ड्रकाम्बोजजाताः करतललयतुष्टाः कामरूपाङ्गनाः स्युः  ॥ ज्पन्च्_२।२९ ॥  
गाढं संश्लिष्य कण्ठे लिखति कररुहैः सर्वतः कान्तदेहं केशेष्वाकृष्य चुम्बत्यधरमविरतं मुष्टिघातं ददाति  ।  
तृप्तिं नो याति शीघ्रं द्रवति न च रते चण्डवेगा प्रगल्भा ज्ञातव्या पण्डितेन्द्रैरतिकलितरतिर्लाटकर्णाटनारी  ॥ ज्पन्च्_२।३० ॥  
दुष्टा दुर्गन्धदेहाः पशुसमसुरताश्चुम्बनश्लेषहीनाः सेर्ष्या म्लेच्छाङ्गनाः स्युर्लघुरतनिरताः पार्वतीयाश्च नार्यः  ।  
काश्मीराभीरगन्ध्याः सकलरसकलामोददक्षा नितान्तं साध्या देशानुसारादिह पटुमतिभिर्योषितः सर्वदैव  ॥ ज्पन्च्_२।३१ ॥  
जातेस्तत्त्वं समस्तं निखिलशशिकलाबोधनं सत्त्ववृत्तिं मृग्यादीनां वशत्वं मदनरसकलाकौतुकं चाप्यशेषम्  ।  
इत्थं यः कामिनीनां कलयति चरितं देशसात्म्येन सम्यग् यावज्जीवं स तस्याः प्रभवति हृदये प्राणनाथः सुखाय  ॥ ज्पन्च्_२।३२ ॥  
  
योनिभेदनिरूपणम्  ।  
  
स्पर्शेन पङ्कजसमा तरुणीजनानाम् अभ्यन्तरे च गुटिकासमदेशका च  ।  
योनिर्भवेदथ वलिप्रकारावकीर्णा गोजिह्विकासुखरकर्कशगर्भदेशा  ॥ ज्पन्च्_२।३३ ॥  
अत्युत्तमा प्रकथिता प्रथमा कवीन्द्रैर् मध्या च मध्यमविधा किल सम्प्रदिष्टा  ।  
शेषद्वयं मदनकेलिकलारसज्ञैर् निन्द्यं सदैव कथितं सुरतोत्सवेषु  ॥ ज्पन्च्_२।३४ ॥  
वह्निर्न शान्तिमुपयाति कदा ऽपि काष्ठैर् नाम्भोनिधिर्विरमति प्रचुरैः पयोभिः  ।  
नाप्यन्तको जगति जन्तुभिरेति तोषं वामा ऽपि नैव पुरुषैः खलु याति तृप्तिम्  ॥ ज्पन्च्_२।३५ ॥  
तस्मान्नरेण रतिरङ्गविचक्षणेन मायामुपास्य सकलां स्वशरीरसाध्याम्  ।  
तासां मनोहरणमेव परं विधेयं नो वेद को ऽपि हृदयं खलु कामिनीनाम्  ॥ ज्पन्च्_२।३६ ॥  
  
प्रीतिभेदनिरूपणम्  ।  
  
स्रक्चन्दनाम्बरमनोहरभक्ष्यभोज्यैर् नानाविधैरुपचिता विषयैः सदैव  ।  
प्रीतिः स्मृता विषयजेति कविप्रवीरैः सादृश्ययोगसुभगा कथिता सदैव  ॥ ज्पन्च्_२।३७ ॥  
आखेटशिल्पसुरपूजनकेलिरङ्गसङ्गीतसेवनविधावुपचीयते या  ।  
अभ्यासकौशलवशेन कृशोदरीणाम् आभ्यासकी निगदिता कविभिः पुराणैः  ॥ ज्पन्च्_२।३८ ॥  
  
स्त्रीणां रागविनाशहेतवः  ।  
  
दारिद्रदुःखभयविक्लवमानरोगैर् उद्वेगकोपतनुतादिभिरीश्वराणाम्  ।  
रागं त्यजन्ति वनिता इह विस्तरस्य भीत्या न चास्य कथितः सकलो विवर्तः  ॥ ज्पन्च्_२।३९ ॥  
  
इति श्रीकविशेखरज्योतीश्वरविरचिते पञ्चसायके द्वितीयः सायकः  ।  
  
  
___________________________________________________________  
  
  
अथ तृतीयः सायकः  ।  
  
देहदौर्गन्ध्यहरणयोगाः  ।  
  
प्रागङ्गरागः पुरुषेण कार्यः स्रिया च सम्भोगसुखाय गात्रे  ।  
तस्मादहं गन्धविधानमादौ विलासिनः सर्वमुदीरयामि  ॥ ज्पन्च्_३।१ ॥  
हरीतकीलोध्रमरिष्टपत्रं सप्तच्छदो दाडिमकल्कलं च  ।  
एषो ऽङ्गनायाः कथितः कवीन्द्रैः शरीरदौर्गन्ध्यहरः प्रलेपः  ॥ ज्पन्च्_३।२ ॥  
हरीतकीचन्दनमुस्तनागैरुशीरलोध्रामयरात्रितुल्यैः  ।  
स्त्रीपुंसयोर्घर्मजगात्रगन्धं विनाशयत्याशु विलेपनं च  ॥ ज्पन्च्_३।३ ॥  
हरीतईश्रीफलमुस्तयुक्तैर्बिम्बीफलैः पूतकरञ्जबीजैः  ।  
कक्षादिदौर्गन्ध्यमतिप्रभूतं विनाशयत्याशु हठेन योगः  ॥ ज्पन्च्_३।४ ॥  
(सचन्दनोशीरकबिल्वपत्रैः कोलाक्षमज्जागुरुनागपुष्पैः  ।  
लिप्त्वा शरीरं प्रमदा जवेन चिरप्ररूढं विनिहन्ति गन्धम्  ॥ ज्पन्च्_३।५ ॥  
सकेसरोशीरशिरीषलोघ्रैश्चूर्णीकृतैरङ्गविलेपनेन  ।  
ग्रीष्मे नराणां कदाचिदेव घर्मस्रुतिः स्यादिति भोजराजः  ॥ ज्पन्च्_३।६ ॥  
  
महापरिमलं तैलम्  ।  
  
आदौ बिल्वदलं ततो मरुवकं पुष्पाण्यशोकस्य तु प्रत्यादित्यमजस्रमेव तिलजे तैले घटे निःक्षिपेत्  ।  
केतक्यां कुसुमानि चेह मुहुशः शेषे क्षिपेदादराद् इत्थं कार्यमिदं महापरिमलं तैलं नरैः सिद्धये  ॥ ज्पन्च्_३।७ ॥  
  
स्नानीयसुगन्धिनिरूपणम्  ।  
  
स्वर्णाम्बुदोशीरमिशीयुतानां पथ्यान्वितानां च विलेपनेन  ।  
स्नात्वा नरः सौरभमेव मासाच्चैकण्यमाप्नोति शिरोरुहाणाम्  ॥ ज्पन्च्_३।८ ॥  
पथ्यारसालामलकीफलानां सजम्बुजीमूतदलामयानाम्  ।  
मांसीयुतानां परिलेपनेन स्नायान्नरः सौरभकान्तिवृद्ध्यै  ॥ ज्पन्च्_३।९ ॥  
  
देहसौरभ्यकरा योगाः  ।  
  
हरीतकीतोयदतुल्यभागौ वनेचरस्यापि चतुर्थभागः  ।  
तदर्थभागः कथितो नखस्य स्यादेष गन्धो मदनप्रकाशः  ॥ ज्पन्च्_३।१० ॥  
एलाशटीपत्रकचन्दनानि तोयाभयाचन्द्रघनामयानि  ।  
सुसौरभो ऽयं सुरराजयोग्यः ख्यातः सुगन्धो नरमोहनार्थः  ॥ ज्पन्च्_३।११ ॥  
ऐणेयकाश्मीरघनाम्बुलोहनिशाकरोशीरसमानि पिष्ट्वा  ।  
लेपः प्रियो ऽयं सुरमानवानामुदीरितः पूर्वकवीन्द्रवर्यैः  ॥ ज्पन्च्_३।१२ ॥  
उशीरकृष्णागुरुचन्दनानि पत्राम्बुतुल्यानि समानि पिष्ट्वा  ।  
एतानि गात्रेषु विलासिनीनां श्रीखण्डतुल्यं प्रथयन्ति गन्धम्  ॥ ज्पन्च्_३।१३ ॥  
  
सर्वोत्तमसुगन्धयोगाः  ।  
  
जातीकर्कटरक्तचन्दनघनश्रीवासशैलेयकं कस्तूरीकनकामतङ्गकुसुमैः स्थौणेयकैः संयुतम्  ।  
एतानीन्दुयुतानि पर्णजरसैः पिष्टो ऽङ्गरागः शुभः कार्यो गन्धकलाकलापकुशलैः क्षोणीन्द्रयोग्यः सदा  ॥ ज्पन्च्_३।१४ ॥  
पथ्या भागचतुष्टयं जलमुचो भागैकमात्रं मतं व्याधेर्भागचतुष्टयं च शशिनण स्थौणेयभागद्वयम्  ।  
भागाः पञ्च शिलोद्भवस्य कथिता भागो नखस्यापि च कस्तूरीदलसञ्ज्ञकं निगदितं सौरभ्यविज्ञैरिदम्  ॥ ज्पन्च्_३।१५ ॥  
पथ्याभागचतुष्टयं जलमुचो भागैकमात्रं सदा श्रीखण्डागुरुजातिकामृगमदस्योक्ताश्च भागास्त्रयः  ।  
मांसीपद्मतुषारवालकसमैः सम्यक्तया पेषितः सर्वैरेभिरिहोत्तमः प्रकथितः सौरभ्यगर्भाभिधः  ॥ ज्पन्च्_३।१६ ॥  
  
मुखवासयोगाः  ।  
  
रसालजम्बूफलगर्भसारः सकर्कटो माक्षिकसंयुतश्च  ।  
स्थितो मुखान्तः पुरुषस्य रात्रौ करोति सौरभ्यसुखं मुखस्य  ॥ ज्पन्च्_३।१७ ॥  
गुडत्वगेलानखजातिकाह्वैः स्वर्णान्वितैः क्षुद्रवटी विधेया  ।  
ताम्बूलगर्भा दिवसे च रात्रौ करोति पुंसां मुखवासमिष्टम्  ॥ ज्पन्च्_३।१८ ॥  
यः कुष्ठचूर्णं मधुना घृतेन पीकाक्षबीजान्वितमत्ति नित्यम्  ।  
मासैकमात्रेण मुखं तदीयं गन्धायते केतकिपुष्पतुल्यम्  ॥ ज्पन्च्_३।१९ ॥  
  
वाजीकरणसमुद्देशः  ।  
  
बलेन नारी परितोषमेति न हीनवीर्यस्य कदा ऽपि सौख्यम्  ।  
अतो बलार्थं रतिलम्पटस्य बीजाभिवृद्धिं प्रथमं विदध्यात्  ॥ ज्पन्च्_३।२० ॥  
चूर्णं विदार्याः स्वरसेन तस्याः सुभावितं भास्कररश्मिजालैः  ।  
मध्वाज्यसम्मिश्रितमाशु लीढ्वा दश स्त्रियो गच्छति निर्विशङ्कः  ॥ ज्पन्च्_३।२१ ॥  
भूयो विभाव्यामलकस्य चूर्णं रसेन तस्यैव सिताज्यमिश्रम्  ।  
सक्षौद्रमालेढि निशामुखे यो नूनं स वृद्धस्तरुणत्वमेति  ॥ ज्पन्च्_३।२२ ॥  
शतावरीगोक्षुरवानरीणां गोरक्षामातङ्गबलाबलानाम्  ।  
क्षीरेण चूर्णानि निपीय रात्रौ मथ्नाति दर्पं तरुणीजनस्य  ॥ ज्पन्च्_३।२३ ॥  
यो वर्तकीलावकपिञ्जलानां मांसं तथा वेश्मविहङ्गमस्य  ।  
घृतेन सिद्धं सह सैन्धवेन महाबलः स्यादुपभुज्य नूनम्  ॥ ज्पन्च्_३।२४ ॥  
शतावरीगर्भमिदं ससर्पिः पचेत्पयोभिर्दशभागयुक्तैः  ।  
सितोपलाभ्यां मधुसम्प्रयुक्तं नास्माद्द्वितीयं भुवि दृष्टमन्यत्  ॥ ज्पन्च्_३।२५ ॥  
सितपिकतरुबीजं तण्डुलाः षष्टिकानां सघृतमधुसमेतं प्रत्यहं यो ऽवलेढि  ।  
जठरकुहरमध्ये याति यावन्न पाकं रमयति कृशदेहो ऽप्यङ्गनानां समूहम्  ॥ ज्पन्च्_३।२६ ॥  
मांसीं विदारीं च तथोच्चटां च क्षीरे गवां क्षौद्रघृतोपपन्नाम्  ।  
पीत्वा नरः शर्करया सुयुक्तां कुलिङ्गवद्धृष्यति सर्वरात्रम्  ॥ ज्पन्च्_३।२७ ॥  
लघुशाल्मलिमूलेन तालमूलीं सुचूर्णिताम्  ।  
सर्पिषा पयसा पीत्वा रतौ चटकवद्भवेत्  ॥ ज्पन्च्_३।२८ ॥  
वृद्धशाल्मलिमूलस्य रसं शर्करया पिबेत्  ।  
एतत्प्रयोगात्सप्ताहाज्जायते रेतसो ऽम्बुधिः  ॥ ज्पन्च्_३।२९ ॥  
  
योनिगाढीकरणसमुद्देशः  ।  
  
प्रौढाङ्गनाया नवसूतिकायाः श्लथं वराङ्गं न सुखाय यूनाम्  ।  
तस्मान्नरैर्भेषजतो विधेया गाढक्रिया मन्मथमन्दिरस्य  ॥ ज्पन्च्_३।३० ॥  
निशाद्वयं पङ्कजकेसरं च निष्पिष्य देवद्रुतमतुल्यभागम्  ।  
अनेन लिप्तं मदनातपत्रं प्रयाति सङ्कोचमलं युवत्याः  ॥ ज्पन्च्_३।३१ ॥  
सधातुकीपुष्पफलत्रिकेण जम्बुत्वचा सारघसंयुतेन  ।  
लिप्त्वा वराङ्गं मधुकेन तुल्यं वृद्धा ऽपि कन्येव भवत्पुरन्ध्री  ॥ ज्पन्च्_३।३२ ॥  
पिकाक्षबीजेन मनोजगेहं विलिप्य योषा नियमं चरन्ती  ।  
हठेन गाढं लभते वराङ्गं दृष्टो नरैरेष सदैव योगः  ॥ ज्पन्च्_३।३३ ॥  
या शक्रगोपं स्वयमेव पिष्ट्वा विलिम्पति स्त्री कुसुमेषुवेश्म  ।  
आह स्म तस्याः कठिनं च गाढं भवेच्च नात्रास्ति विकल्पशङ्का  ॥ ज्पन्च्_३।३४ ॥  
इन्दीवरव्याधिवचाकणानां तुरङ्गगन्धायुगयामिनीणाम्  ।  
लेपेन नार्याः स्मरवेश्मरन्ध्रं सङ्कोचयत्याशु हठेन योगः  ॥ ज्पन्च्_३।३५ ॥  
मदनकघनसारैः क्षौद्रतुल्यैर्वराङ्गं शिथिलितमपि यस्याः पूरितं भूय एव  ।  
भवति कठिनमुच्चैः कर्कशं कामिनीनाम् इति निगदति योगं रन्तिदेवो नरेन्द्रः  ॥ ज्पन्च्_३।३६ ॥  
  
द्रावणसमुद्देशः  ।  
  
यद्यप्यष्टगुणाधिको निगदितः कामो ऽङ्गनानां सदा नो याति द्रवतां तथा ऽपि झटिति व्यायामिनां सङ्गमे  ।  
तस्माद्भेषजसम्प्रयोगविधिना सङ्क्षेपतो द्रावणं किञ्चित्पल्लवयामि पङ्कजदृशां प्रत्यायकं कामिनोः  ॥ ज्पन्च्_३।३७ ॥  
सिन्दूरचिञ्चाफलमाक्षिकाणि तुल्यानि यस्या मदनातपत्रे  ।  
क्षिप्तानि वै सा पुरुषप्रसङ्गात्प्रागेव रेतःस्रुतिमातनोति  ॥ ज्पन्च्_३।३८ ॥  
घोषारजः क्षौद्रसमन्वितं तु क्षिप्तं यदीये स्मरयन्त्रगेहे  ।  
द्रुता भवेत्सा हठतो हि नारी दृष्टः सदा ऽयं किल योगराजः  ॥ ज्पन्च्_३।३९ ॥  
अगस्तिपत्रद्रवसंयुतेन मध्वाज्यसम्मिश्रितटङ्कणेन  ।  
लिप्त्वा ध्वजं यो रमते ऽङ्गनां यां सा शुक्रमावर्षति शीघ्रमेव  ॥ ज्पन्च्_३।४० ॥  
सरोध्रधत्तूरकपिप्पलीनां क्षुद्रोषणक्षौद्रविमिश्रितानाम्  ।  
लेपेन लिङ्गस्य करोति रेतःस्रुतिं विपक्षप्रमदाजनस्य  ॥ ज्पन्च्_३।४१ ॥  
तुषजलपरिमिश्रैर्बीजपूरस्य मूलैर् दिवसकरमयूखैर्मर्दितैः कामवेश्म  ।  
द्रवति झटिति लिप्तं भेषजस्यास्य योगाद् इति वदति नरेन्द्रो रन्तिदेवः कवीन्द्रः  ॥ ज्पन्च्_३।४२ ॥  
  
लिङ्गस्थूलीकरणसमुद्देशः  ।  
  
सकुष्ठमातङ्गबलाबलानां वचाश्वगन्धागजपिप्पलीनाम्  ।  
तुरङ्गशत्रोर्नवनीतयोगाल्लेपेन लिङ्गं मुशलत्वमेति  ॥ ज्पन्च्_३।४३ ॥  
सरोध्रकाशीशतुरङ्गगन्धामातङ्गगन्धापरिपाचितेन  ।  
तैलेन वृद्धिं खलु यान्ति शीघ्रं वराङ्गकर्णस्तनमेहनानि  ॥ ज्पन्च्_३।४४ ॥  
  
अथ ध्वजदृढीकरणसमुद्देशः  ।  
  
हयारिपत्रं नवनीतपिष्टं वचाबलानागबलामयैश्च  ।  
लेपेन लिङ्गं सहसैव पुंसां लोहोपमं स्यादिति दृष्टमेतत्  ॥ ज्पन्च्_३।४५ ॥  
  
अथ वीर्यस्तम्भनसमुद्देशः  ।  
  
क्षीरेण बस्तस्य च बद्धमूलं लज्जालुमूलं स्वयमेव पिष्ट्वा  ।  
यस्तु स्वपादौ परिलिप्य शेते रेतो न तस्य स्रवते कदाचित्  ॥ ज्पन्च्_३।४६ ॥  
श्वेतेषुपुङ्खाख्यतरोः फलानि क्षीरेण पिष्ट्वा वटपादपस्य  ।  
करञ्जबीजोदरमध्यगानि बध्नन्ति वीर्यं वदने धृतानि  ॥ ज्पन्च्_३।४७ ॥  
श्वेतेषुपुङ्खाचरणं गृहीत्वा पुष्यार्कयोगे पुरुषस्य कट्याम्  ।  
कुमारिकाकर्तितसूत्रकेण बद्धं न यात्याशु मनोजजीरम्  ॥ ज्पन्च्_३।४८ ॥  
आदाय कृष्णेतरकाकजङ्घामूलं सिताम्भोरुहकेशरं च  ।  
क्षौद्रेन पिष्ट्वा परिलिप्तनाभेः स्तम्भं प्रयात्याशु नरस्य बीजम्  ॥ ज्पन्च्_३।४९ ॥  
  
अथ वशीकरणतिलकसमुद्देशः  ।  
  
मञ्जिष्ठतोयदवचासितभानुमूलैः स्वीयाङ्गशोणितयुतैः समकुष्ठकैश्च  ।  
कृत्वा ललाटफलके तिलकं कृतज्ञो लोकत्रयं वशयति क्षणमात्रकेण  ॥ ज्पन्च्_३।५० ॥  
  
अथ वशीकरणाञ्जनसमुद्देशः  ।  
  
देवीमहोत्सवदिने किल कज्जलं यत् सिद्धार्थकस्य सुरसेन नरोत्तमाङ्गे  ।  
निष्पातितं नरवरेण निशि श्मशाने तन्नेत्रगं भुवनमेव वशं करोति  ॥ ज्पन्च्_३।५१ ॥  
  
अथ वशीकरणचूर्णसमुद्देशः  ।  
  
कुष्ठोत्पलं मधुकरस्य च पत्रयुग्मं मूलं तथा तगरजं सितकाकजङ्घा  ।  
यस्याः शिरोगतमिदं विहितं तु चूर्णं दासीभवेज्झटिति सा तरुणी न चित्रम्  ॥ ज्पन्च्_३।५२ ॥  
  
अथ वशीकरणलेपनसमुद्देशः  ।  
  
सव्येन पाणिकमलेन रतावसाने यो रेतसा निजभवेन विलासदक्षः  ।  
वामं विलिम्पति पदं सहसैव यस्यास् तस्यैव सा भवति नात्र विकल्पभावः  ॥ ज्पन्च्_३।५३ ॥  
सम्भोगशेषसमये निजकान्तमेढ्रं या कामिनी स्पृशति वामपदाम्बुजेन  ।  
तस्याः पतिः सपदि विन्दति दासभावं गोणीसुतेन कथितः किल यागराजः  ॥ ज्पन्च्_३।५४ ॥  
सिन्धूत्थमाक्षिककपोतमलानि पिष्ट्वा लिङ्गं विलिप्य तरुणीं रमते नरो यः  ।  
सा ऽन्यं प्रयाति पुरुषं न कदा ऽपि कामं दासीभवेदतिमनोहरदिव्यमूर्तिः  ॥ ज्पन्च्_३।५५ ॥  
भल्लूकमेढ्रघनसारमधूनि पिष्ट्वा लिप्तध्वजो निधुवनं विदधीत यस्याः  ।  
सा ऽ ऽह्लादिनी कुसुमसायकसन्नताङ्गी वश्या भवेच्चिरतरं न हि संशयो ऽत्र  ॥ ज्पन्च्_३।५६ ॥  
गोरोचनाशिशिरदीधितिशम्भुबीजकाश्मीरचन्दनयुतैः कनकद्रवेण  ।  
लिप्तध्वजः परिरमत्यबलां नरो यस् तस्याः स एव हृदये मुकुटत्वमेति  ॥ ज्पन्च्_३।५७ ॥  
  
अथ वशीकरणधूपसमुद्देशः  ।  
  
शृङ्गीवचायुवतिसर्जरसं समानं कृत्वा त्रुटिं मलयजं च षडेव मिश्रम्  ।  
यो धूपयेन्निजगृहं वसनं शरीरं तस्यापि दास इव मोहमुपैति लोकः  ॥ ज्पन्च्_३।५८ ॥  
  
अथ वशीकरणमन्त्रसमुद्देशः  ।  
  
मदमदपदमादौ मादयेति द्विवारं तदनु च लिखनीयं सौख्यदं ह्रीं च तस्मात्  ।  
अथ च पदमुपान्ते नामरूपादिसञ्ज्ञो भवति मदनमन्त्रः स्वाहया संयुतो ऽयम्  ॥ ज्पन्च्_३।५९ ॥  
  
ऽॐ मद मद मादय मादय ह्रीं अमुकीं वशमानय स्वाहाऽ  
  
शतशतपरिजापात् स्यादयं सिद्धिदाता दशदशकुसुमानां लोहितानां च होमात्  ।  
इह तु सकलकार्यं वामहस्तेन कार्यम् उपदिशति समासाज्ज्योतिरीशः स्वरूपम्  ॥ ज्पन्च्_३।६० ॥  
  
अस्य मन्त्रस्य दशसहस्त्रसङ्ख्याकोन्मितो जपः, रक्तवर्णैः प्रसूनैर्मधुना घृतेन च होमः करणीयः  । सर्वं वामहस्तेन कर्तव्यम्  । अथ ध्यानम्  
  
कनकरुचिरमूर्तिः कुण्डलाकृष्टचापो युवतिहृदयमध्ये निश्चलारोपिताक्षः  ।  
इति मनसि मनोजं ध्याययेद्यो जपस्थो वशयति स समस्तं भूतलं मन्त्रशक्त्या  ॥ ज्पन्च्_३।६१ ॥  
  
अथ चामुण्डमन्त्रः  ।  
  
चामुण्डे प्रथमं जयेति कथितं सम्बोधनं मोहय ज्ञातव्यं वशमानयेति च पदं साध्यं द्वितीयायुतम्  ।  
स्वाहान्तः प्रणवादिरेष प्रथितस्तन्त्रे महामोहनः सन्मन्त्रः कविशेखरेण कथितो नास्माद्द्वितीयो भुवि  ॥ ज्पन्च्_३।६२ ॥  
  
ऽॐ चामुण्डे जय चामुण्डे मोहय अमुकीं वशमानय स्वाहाऽ इति मन्त्रः  । अस्य मन्त्रस्य जप एकलक्षमितः, पलाशकुसुमैर्होमः दशांशं, सर्वं वामहस्तेन कर्तव्यम्  । अथ चामुण्डाया ध्यानम्-  
  
दंष्ट्राकोटिविसङ्कटा सुवदना सान्द्रान्धकारे स्थिता खट्वाङ्गासिनिगूढदक्षिणकरा वामे सपाशं शिरः  ।  
श्यामा पिङ्गलमूर्धजा भयकरी शार्दूलचर्माम्बरा चामुण्डा शववाहिनी जपविधौ ध्येया सदा साधकैः  ॥ ज्पन्च्_३।६३ ॥  
  
अथ विश्वेश्वरीमन्त्रः  ।  
  
ओङ्कारः प्रथमं नमो नम इति प्रोक्तं च तस्मात्पदं चामुण्डे परिकीर्तितं हिलि हिलि ज्ञेया च सञ्ज्ञा ततः  ।  
ज्ञातव्यं तु समानयेति च पदं सन्मन्त्रिणां सम्मतो मन्त्रो ऽयं कविशेखरेण कथितः ख्यातः सदा सिद्धिदः  ॥ ज्पन्च्_३।६४ ॥  
  
  
ऽॐ नमो नमश्चामुण्डे हिली हिलि अमुकीं वशमानय स्वाहाऽ  
अस्य मन्त्रस्य जप एकलक्षपरिमितः, तद्दशांशः पलाशकुसुमैर्होमः करणीयः, सर्वं वामहस्तेन कर्तव्यम् ॥  
  
अथविश्वेश्वरीध्यानम्  ।  
  
वज्रासक्तशरासना त्रिनयना सव्येतरेणाङ्कुशं वामेनापि करेण पाशमुरसि न्यस्तोत्तमाङ्गस्रजा  ।  
व्यामुक्तोरुकचा करालवदना वह्निप्रभा मध्यगा ध्येया जापविधौ नरैरिति सदा विश्वेश्वरी सिद्धये  ॥ ज्पन्च्_३।६५ ॥  
  
अथ पद्मिनीवशीकरणमन्त्रः  ।  
  
ऽॐ कामेश्वर ! मोहय स्वाहाऽ इति मन्त्रः  । अनेन मन्त्रेण मधुमिश्रितजातिकुसुमसहितं ताम्बूलमादित्यदिने सहस्रवारमभिमन्त्रितं पद्मिन्यै दातव्यम्  । पद्मिनी वश्या भवति ॥  
  
अथ चित्रिणीवशीकरणमन्त्रः  ।  
  
ऽॐ पच पच ॐ विहङ्गम विहङ्गम ॐ कामदेवाय स्वाहाऽ इति मन्त्रः  । अनेन मन्त्रेण रम्भामूलजलभावितजातीफलमिलितताम्बूलमादित्यदिने पञ्चशतवारमभिमन्त्रितं चित्रिण्यै दातव्यम्  । चित्रिणी वश्या भवति ॥  
  
अथ शङ्खिनीवशीकरणमन्त्रः  ।  
  
ऽॐ हर हर ॐ पच पच कामदेवाय स्वाहाऽ इति मन्त्रः  । अनेन मन्त्रेण तरगमूलं श्रीफलञ्चादित्यवारे अष्टोत्तरशतवारमभिमन्त्रितं शङ्खिन्यै दातव्यम्  । सा वश्या भवति ॥  
  
अथ हस्तिनीवशीकरणमन्त्रः  ।  
  
ऽॐ चिरि चिरि वशं कुरु कामदेवाय स्वाहाऽ इति मन्त्रः  । अनेन मन्त्रेण आदित्यदिने क्षौद्राक्तौ कपोतभ्रमरपक्षौ ताम्बूलदले विन्यस्य अष्टोत्तरशतमभिमन्त्रितं कृत्वा हस्तिन्यै देयम्  । हस्तिनी वश्या भवति ॥  
  
अथ अनिच्छाहरणोपायनिरूपणम्  ।  
  
क्षीरोदनं द्विजवराय पुरा प्रदद्यात् पुष्योद्धृतं सितबलाचरणं कुमार्या  ।  
पिष्टं प्रदत्तमिति वैरकृतामनिच्छां निःसारयेदिह मुहुर्विदितप्रभावः  ॥ ज्पन्च्_३।६६ ॥  
  
अथ स्तनोत्थापनसमुद्देशः  ।  
  
मातङ्गकृष्णामयवाजिगन्धा वचायुताः पर्युषिताम्बुमिश्राः  ।  
हयारिपत्रीनवनीतयोगात् कुर्वन्ति पीनं कुचकुम्भयुग्मम्  ॥ ज्पन्च्_३।६७ ॥  
वसा भुजङ्गस्य हयारिपत्रं कोलस्य मेदः समभागयुक्ताः  ।  
वक्षोजकुम्भं मदिरायताक्ष्याः कुर्वन्ति पीनं सकलं हठेन  ॥ ज्पन्च्_३।६८ ॥  
तैलं हठाद्दाडिमकल्कसिद्धं सिद्धार्थजं लेपनतो नितान्तम्  ।  
नारीस्तनौ चारुतरौ सुपीनौ कुर्यादसौ योगवरः सदैव  ॥ ज्पन्च्_३।६९ ॥  
श्रीपर्णिकाया रसकल्कसिद्धं तिलोद्भवं तैलवरं प्रदिष्टम्  ।  
प्लोतेन वक्षोजयुगे प्रदेयं प्रयाति वृद्धिं पतितो ऽपि नार्याः  ॥ ज्पन्च्_३।७० ॥  
  
योनिसंस्कारसमुद्देशः  ।  
  
प्रक्षालयेन्निम्बकषायनीरैर्निशाज्यकृष्णागुरुगुग्गुलूनाम्  ।  
धूपेन योनिं निशि धूपयित्वा नारी प्रमोदं विदधाति भर्तुः  ॥ ज्पन्च्_३।७१ ॥  
जातीप्रसूनैः सितसर्षपस्य तैलं पचेल्लघ्वनले प्रकामम्  ।  
अभ्यङ्गयोगेन सदैव योनौ सौभाग्यमाप्नोति रते पुरन्ध्री  ॥ ज्पन्च्_३।७२ ॥  
  
अथ रोमशातनसमुद्देशः  ।  
  
भुजङ्गचूर्णं कटुतैलमध्ये सप्ताहमादित्यकरे निधेयम्  ।  
तत्तैलयोगेन विलासिनीनां नश्यन्ति रोमाणि समूलमेव  ॥ ज्पन्च्_३।७३ ॥  
पलाशभस्मान्विततालचूर्णैः रम्भाम्बुमिश्रैरुपलिप्य भूयः  ।  
कन्दर्पगेहे मृगलोचनानां रोमाणि रोहन्ति कदापि नैव  ॥ ज्पन्च्_३।७४ ॥  
रम्भाजले सप्तदिनं विभाव्य भस्मेह कम्बोर्मसृणं च पश्चात् ।  
तालेन युक्तं च विलेपनेन रोमाणि निर्मूलयति क्षणेन  ॥ ज्पन्च्_३।७५ ॥  
  
अथ पुष्पजननसमुद्देशः  ।  
  
ज्योतिष्मतीकोमलपत्रमग्नौ भृष्टं जपायाः कुसुमेन पिष्टम्  ।  
गृहाम्बुना पीतमिदं युवत्या करोति पुष्पं स्मरमन्दिरस्य  ॥ ज्पन्च्_३।७६ ॥  
  
अथ गर्भसाधारणसमुद्देशः  ।  
  
तुरङ्गगन्धाश्रुतवारिसिद्धमाजं पयः स्नानदिने निपीय  ।  
प्राप्नोति गर्भं नियमं चरन्ती वन्ध्या ऽपि नूनं पुरुषप्रसङ्गात्  ॥ ज्पन्च्_३।७७ ॥  
पुष्योद्धृतं लाक्ष्मणमेव मूलं भर्त्रा निपिष्टं सघृतं च पीतम्  ।  
क्षीरौदनं प्राश्य पतिप्रसङ्गाद्गर्भं विधत्ते तरुणी न चित्रम्  ॥ ज्पन्च्_३।७८ ॥  
या बीजपूरद्रुममूलमेकं क्षीरेण सिद्धं हविषा विमिश्रम्  ।  
ऋतौ निपीय स्वपतिं प्रयाति दीर्घायुषं सा तनयं प्रसूते  ॥ ज्पन्च्_३।७९ ॥  
  
अथ गर्भसंस्थापनसमुद्देशः  ।  
  
कशेरुशृङ्गाटकजीवनाख्यपयोधरैरण्डशतावरीभिः  ।  
सिद्धं पयः शर्करया विमिश्रं संस्थापयेद्गर्भमुदीर्णशूलम्  ॥ ज्पन्च्_३।८० ॥  
  
अथ सुखप्रसवसमुद्देशः  । अथ सुखप्रसवमन्त्रः -  
  
ॐ इहामृतञ्च सोमश्च चित्रभानुश्च भामिनि  ।  
उच्चैःश्रवा तुरङ्गाणां मन्दिरे निवसन्तु ते  ॥ ज्पन्च्_३।८१ ॥  
ॐ इदमममृतमपां समुद्धृतं वै तव लघु गर्भमिमं विमुञ्चतु स्त्रि  ।  
तदनलपवनार्कवासरास्ते सह लवणाम्बुधरैर्दिशन्तु शान्तिम्  ॥ ज्पन्च्_३।८२ ॥  
ॐ मुक्ताः पाशा विपाशाश्च मुक्ताः सूर्येण रश्मयः  ।  
मुक्तः सर्वभयाद्गर्भ एह्येहि मा चिर स्वाहा  ॥ ज्पन्च्_३।८३ ॥  
एभिर्जलं च्यावनमन्त्रराजैर्जप्त्वा प्रदेयं किल गर्भवत्यै  ।  
सद्यः प्रसूते नवमूढगर्भा योगो ऽयमात्रेयमुनिप्रदिष्टः  ॥ ज्पन्च्_३।८४ ॥  
एभिर्मन्त्रैः सप्तवारमभिमन्त्रितं जलं गर्भवत्यै पातुं दातव्यम्  ।  
"ॐ मन्मथ मन्मथ मन्मथवाहिनि ! लम्बोदरं मुञ्च मुञ्च लघु स्वाहा" इति मन्त्रः  । अनेन मन्त्रेण सप्तवारमभिमन्त्रितं जलं गर्भवत्यै पातुं दातव्यम्  । सुखात् प्रसवो भवति ॥  
  
अथ वन्ध्याकरणसमुद्देशः  ।  
  
पलाशक्षीरिद्रुमयोः फलानि पुष्पाण्यथो शाल्मलिपादपस्य  ।  
मद्येन मासार्धदिनं निपीय वन्ध्या भवेन्निश्चितमेव नारी  ॥ ज्पन्च्_३।८५ ॥  
फलं कदम्बस्य च माक्षिकं हि तुषोदकेन त्रिदिनं निपीय  ।  
स्नानावसाने नियमेन चापि वन्ध्यामवश्यं कुरुते हठेन  ॥ ज्पन्च्_३।८६ ॥  
कर्षद्वयं राक्षसवृक्षबीजं सप्ताहमात्रं सितशालिवारा  ।  
ऋतौ निपीतं मृगशावकाक्ष्या वन्ध्यात्वमेतन्नियतं करोति  ॥ ज्पन्च्_३।८७ ॥  
  
अथ केशसंस्कारसमुद्देशः  ।  
  
तिलप्रसूनं सह गोक्षुरेण ससारघं गव्यघृतेन पिष्टम्  ।  
सप्ताहमात्रेण शिरःप्रलेपाद्भवन्ति दीर्घाः प्रचुराश्च केशाः  ॥ ज्पन्च्_३।८८ ॥  
कर्षार्धमात्रं प्रसवं फलेन निम्बस्य तैलं नियमेन पीतम्  ।  
क्रमेण कुन्देन्दुतुषारगौरं शिरोरुहं मेचकतामुपैति  ॥ ज्पन्च्_३।८९ ॥  
  
अथ इन्द्रलुप्तसमुद्देशः  ।  
  
गुञ्जाफलैः क्षौद्रयुतैर्विलिप्य केशप्रदेशे सकलेन्द्रलुप्तम्  ।  
अनेन योगेन सदैव केशा रोहन्ति कृष्णाः कुटिला विशालाः  ॥ ज्पन्च्_३।९० ॥  
  
इति श्रीकविशेखरज्योतिरीशविरचिते पञ्चसायके तृतीयः सायकः  ।  
  
  
___________________________________________________________  
  
  
अथ चतुर्थः सायकः  ।  
  
  
अथ कन्यालक्षणसमुद्देशः  ।  
  
प्रख्याते महति प्रभूतविभवे चारित्रशीलान्विते विद्याधैर्यविवेकशौर्यविभवश्लाघ्ये कुलीने कुले  ।  
कन्या भ्रातृयुता सुशीलविनया रूपोज्ज्वला दक्षिणा त्रैवर्गाश्रितशुद्धवंशनिलया सद्भिर्विवाह्या नरैः  ॥ ज्पन्च्_४।१ ॥  
अम्भोजास्या बहलनयना भूरिकेशप्रचारा तुल्या स्निग्धा सुसमदशना पद्मरागाधरौष्ठी  ।  
रम्यश्रोत्रा मधुरवचना कम्बुकण्ठी शुभाङ्गी मध्ये क्षीणा सुललितकरा दक्षिणावर्तनाभिः  ॥ ज्पन्च्_४।२ ॥  
पीनश्रोणी कनककदलीस्तम्भजङ्घाभिरामा रक्ताशोकप्रसवचरणा स्निग्धशाखाङ्गुलीका  ।  
इत्थं युक्ता सुललिततनुर्लक्षणैरुत्तमैर्या कन्या सद्भिश्चटुलचरिता सा विवाह्या गुणज्ञैः  ॥ ज्पन्च्_४।३ ॥  
  
अथ कन्यादूषणसमुद्देशः  ।  
  
खर्वा पिङ्गलकुन्तला कृशतनुर्दीर्घा ऽतिरोमाकुला कृष्णा सौकरलोचना पृथुगला कृष्णाधरा दन्तुरा  ।  
रुक्षाङ्गी विकटस्तनी च सबला बभ्रूरवीरात्मजा वाचाला बहुभोजना च गदिनी प्रौढा च दुःखान्विता  ॥ ज्पन्च्_४।४ ॥  
पुष्पक्ष्माधरवृक्षदेशतटिनीनक्षत्रसञ्ज्ञा च या हास्ये कूपयुगं कपोलयुगले यस्या भवेत् सत्वरम्  ।  
अङ्गुष्ठाधिकपर्वणी चरणयोर्यस्याश्च जाता ऽङ्गुलिः पादस्यापि कनीनिका न पतति क्ष्मायां तदन्यैव वा  ॥ ज्पन्च्_४।५ ॥  
अज्ञातान्वयजा स्वभावपिशुना लम्बाधरा चञ्चला कुष्ठिश्चित्रिकुलोद्भवा च वितता यस्याः कटिर्नासिका  ।  
निन्द्या पल्लवजिह्विका द्रुतगतिर्न्यूनाधिकाङ्गी पुनस् त्याज्या कामकलाकलापकुशलैः कन्या विवाहे सदा  ॥ ज्पन्च्_४।६ ॥  
  
अथ वरलक्षणसमुद्देशः  ।  
  
प्रख्यातो ऽमलवंशजो नववयाः शूरस्सुशीलश्च यः स्वाचारः स्थिरसौहृदो गुणनिधिर्नानाकुटुम्बी बली  ।  
अर्थी भोगरतो विशिष्टवचनो दाक्षिण्यधैर्याश्रयो जामाता जगतीतले कविवरैरेवंविधो वर्णितः  ॥ ज्पन्च्_४।७ ॥  
  
अथ वरदूषणसमुद्देशः  ।  
  
पापिष्ठो व्यसनी ऋणैरुपहतो द्यूतप्रियो भिक्षुको रोगी पुंस्त्वविवर्जितश्चलमतिर्वैदेशिकः कातरः  ।  
मूर्खो दुष्टकुलोद्भवश्च कृपणो वृद्धो ऽतिदीनः खलः कर्तव्यो न वरः कदा ऽपि पुरुषैरेवंविधो भूतले  ॥ ज्पन्च्_४।८ ॥  
  
अथ विवाहभेदसमुद्देशः  ।  
  
चातुर्वर्ण्यसमाहिता मुनिवरैरष्टौ विवाहाः स्त्रियो ब्राह्मो दैवतकस्ततो निगदितौ गान्धर्वपैशाचकौ  ।  
आर्षो राक्षसकस्तथा ऽ ऽसुर इति ख्यातो ऽपरश्चाष्टमः प्राजापत्यसमाभिधः पृथगमी प्रोक्ता मया नामतः  ॥ ज्पन्च्_४।९ ॥  
आर्षो दैवतकः प्रजापतिभवो ब्राह्मो द्विजानां मतो गान्धर्वः सह राक्षसेन कथितः क्षात्रस्य तज्ज्ञैरसौ  ।  
एकश्चासुरसञ्ज्ञको निगदितो वैश्यस्य शूद्रस्य च सङ्क्षेपादुपवर्णितं क्रमवशात्पौराणिकं लक्षणम्  ॥ ज्पन्च्_४।१० ॥  
विद्यावान् गुणपूजितः सुचरितः सद्वंशजातो मुनिः सौम्यो मानरतः सुशीलविनयो गेहागतः प्रार्थकः  ।  
कन्याया गृहनायकः सपुलकस्तस्मै ददात्यादराद् आर्षो गोयुगदक्षिणो निगदितस्तज्ज्ञैर्विवाहो वरः  ॥ ज्पन्च्_४।११ ॥  
ऋत्विग्भिः परिमण्डिते बहुविधे यज्ञोत्सवे चोत्तमे नानावर्णसुवर्णवस्त्रकुसुमैराभूषिताङ्गी शुभा  ।  
कन्या दक्षिणया द्विजाय विधिना यद्दीयते चादराद् दैवः सो ऽयमुदीरितः कविवरैरित्थं विवाहो वरः  ॥ ज्पन्च्_४।१२ ॥  
कन्या बान्ध्वसन्निधौ सुललिता विप्रोत्तमायादराद् उक्त्वा- तुभ्यमियं मया स्वतनया दत्तेति हर्षान्वितौ  ।  
धर्मं सञ्चरतां यथासुखमुभौ दाम्पत्ययोगात्सदा प्राजापत्यकरग्रह कविवरैरेषः प्रमाणीकृतः  ॥ ज्पन्च्_४।१३ ॥  
आहूयार्चनपूर्वकं द्विजवरायाच्छाद्य वासोवरैर् विद्याशीलविवेकवंशविनयाचारान्विताय स्वयम्  ।  
कन्या प्रीतिमते वराय विधिना यद्दीयते सादरं ब्राह्मो ऽसौ मुनिपुङ्गवैर्निगदितः श्रेष्ठो विवाहो ऽपरः  ॥ ज्पन्च्_४।१४ ॥  
कन्या यौवनशालिनी पतिममुं या स्वीकरोति स्वयं गान्धर्वः स हि कथ्यते भुजबलादाकृष्यते यत्पुनः  ।  
ज्ञेयो राक्षस एष पण्डितवरैश्चौर्याद्विवाहो ऽपरः पैशाचः कविशेखरेण कथितस्त्याज्यः सदा यत्नतः  ॥ ज्पन्च्_४।१५ ॥  
आदाय प्रथमं वराद्बहुतरं शुल्कं यथाकाङ्क्षया वस्त्रालङ्कृतिवैभवेन तनयासन्तोषमुत्पाद्य च  ।  
पश्चाद्दुष्कुलसम्भवाय मलिनं कन्याप्रदानं वृथा प्रख्यातो ऽधमवंशजापरिणयस्तज्ज्ञैरसावासुरः  ॥ ज्पन्च्_४।१६ ॥  
  
अथ परदारत्यागसमुद्देशः  ।  
  
अश्रद्धामुपहस्यतां मलिनतामर्थक्षयं लाघवं गर्हां ग्लानिमधोगतिं विकलतामायुःक्षतिं दुर्गतिम्  ।  
इत्थं ये परदारकर्मणि रता लोकत्रये निन्दिता विन्दन्ते परमापदः सुखधिया दुःखं नरास्ते सदा  ॥ ज्पन्च्_४।१७ ॥  
पौलस्त्यः सुरदैत्यमर्त्यमुकुटव्याघृष्टपादाम्बुजो मैथिल्याहरणादवाप मरणं वालिश्च्युतो राज्यतः  ।  
पाञ्चालीप्रतिकाङ्क्षित्वेन निधनं भीमाद्गतः कीचकस् तस्मादन्यवधूर्नरैर्न मनसा ऽप्यालापनीया भुवि  ॥ ज्पन्च्_४।१८ ॥  
  
अथ दूतीसमुद्देशः  ।  
  
चक्षुःप्रीतिरुदीरिता प्रथमतश्चित्तभ्रमः स्यात्ततः सङ्कल्पस्तदनन्तरं निगदितो निद्राविनाशस्तथा  ।  
वैराग्यं विषयेषु कार्श्यमथ च व्रीडानिवृत्तिस्ततो ह्युन्मादो मरणं दश(नव) प्रकटिताः कन्दर्पचेष्टा इति  ॥ ज्पन्च्_४।१९ ॥  
कामिन्या नवयौवने न मिलति स्वेच्छाविहारो नृणाम् उन्मादो मरणं तदा मनसिजव्यामोहतो जायते  ।  
तस्मात्तद्विनिवारणाय पुरुषैरन्याङ्गना कामिभिर् गन्तव्येति वदन्ति काश्यपमुनिक्षेमेन्द्रवात्स्यायनाः  ॥ ज्पन्च्_४।२० ॥  
तारापीडसुतो विनाशमगमत्कादम्बरीकाङ्क्षया व्यामुक्तः किल पुण्डरीकमुनिरप्युच्चैर्महाश्वेतया  ।  
उर्वश्या च पुरूरवा नरपतिः सन्त्याजितो जीवितं तस्माज्जीवितरक्षणाय हि विनिर्गम्या परप्रेयसी  ॥ ज्पन्च्_४।२१ ॥  
दासी वारवधूर्नटी च विधवा बाला च धात्री तथा कन्या प्रव्रजिता च भिक्षुवनिता सम्बन्धिनी शिल्पिनी  ।  
मालाकारनितम्बिनी प्रतिसखी दौत्ये स्मृता योषिताम् आलापे कविभिः सदैव मदनव्यापारलीलाविधौ  ॥ ज्पन्च्_४।२२ ॥  
  
अथ सुखसाध्यासमुद्देशः  ।  
  
प्रौढा कान्तविमानिता बहुगुणा रम्या ऽनपत्या तथा रण्डा स्वैरपरा स्वतन्त्रगमना शिल्पप्रिया गायिका  ।  
षण्ढोन्मत्तदरिद्रसेवकमहारोगार्तडिम्भाङ्गना नूनं सिद्ध्यति दूतिकानिगदिता रम्याभिसारोत्सवे  ॥ ज्पन्च्_४।२३ ॥  
  
अथ कष्टसाध्यासमुद्देशः  ।  
  
एका वल्लभरक्षिता परजनालापे विरक्ता दृढा निःस्नेहा धनयौवने गुरुजनाद्भीता च लज्जावती  ।  
स्वस्था सुन्दरनायका पतिरता शिष्यादिकान्ता तथा दुःसाध्या कविशेखरेण रमणी प्रोक्ता रतिप्रार्थने  ॥ ज्पन्च्_४।२४ ॥  
  
अथ त्याज्यस्त्रीसमुद्देशः  ।  
  
अज्ञाता द्विजवल्लभा गुरुवधूर्मित्राङ्गना रोगिणी चेटी प्रव्रजिता सती रिपुवधूः शिष्या च गर्भान्विता  ।  
भ्रूणघ्नी मृतसन्ततिः खलजना चास्पृश्यजा गोत्रजा गन्तव्या न कदाचिदेव पुरुषैरेताः स्त्रियः कामिभिः  ॥ ज्पन्च्_४।२५ ॥  
  
सुरतत्याज्यस्थानसमयसमुद्देशः  ।  
  
नद्यां देवगृहे चतुष्पथवटे शैलस्य सानौ जले गुर्वग्निद्विजसन्निधौ परगृहे दुर्गे श्मशाने वने  ।  
सन्ध्यायां दिवसे कदा ऽपि सुरतं पुम्भिर्विवेकान्वितैर् दृष्ट्वा धर्मविरोधसङ्कटमिति त्याज्यं सदा यत्नतः  ॥ ज्पन्च्_४।२६ ॥  
अष्टम्यां हिमरश्मिशेखरतिथौ बाणे च पूर्णातिथौ भानोः सङ्क्रमणे व्रते च शरदि ग्रीष्मे क्षपायामपि  ।  
यातायातपरिश्रमे ज्वरगदे सम्भोगचेष्टां नरः कुर्यान्नैव कदाचिदेव सुकृतीत्याहुर्मुनीन्द्राः स्फुटम्  ॥ ज्पन्च्_४।२७ ॥  
  
अथ सुरतयोग्यस्थानसमुद्देशः  ।  
  
स्फूर्ज्जद्दीपशिखोज्ज्वले सुललिते रम्योन्नते विस्तरे धूपोद्गारमनोहरे कुसुमस्रग्दामोपशोभान्विते  ।  
वीणातालरवाकुले मनसिजप्रस्तावनानन्दिते सम्भोगः कुशलैः स्वकीयभवने कार्यो यथाकाङ्क्षया  ॥ ज्पन्च्_४।२८ ॥  
  
अथाभिलाषसमुद्देशः  ।  
  
उक्ता गच्छति लज्जिता विरमति प्रेम्णा मनागीक्षते केशाṁल्लुञ्चति जृम्भणं रचयति प्रस्तौति गाथां मुहुः  ।  
आलिङ्गत्यपरां विरौति परुषं चुम्बत्यसौ बालकं गात्रं भञ्जति जृम्भते विहसति प्रत्युत्तरं याचते  ॥ ज्पन्च्_४।२९ ॥  
दोर्मूलं खलु दर्शयेत् स्तनयुगे वस्त्रं समालम्बते अङ्गुष्ठेन लिखेन्महीं स्मितमुखी व्रीडां विधत्ते मृषा  ।  
दन्तेनाधरपल्लवं विदशति व्यक्तं तथा भाषते भावैरेभिरिह स्फुटं मृगदृशां ज्ञेयो ऽभिलाषः सदा  ॥ ज्पन्च्_४।३० ॥  
  
अथालिङ्गनसमुद्देशः  ।  
  
माल्यापूरितकुन्तलः सुवसनः स्निग्धाङ्गरागोज्ज्वलो नानाभूषणसुन्दरः स्मरवशस्ताम्बूलपूर्णाननः  ।  
स्फूर्ज्जद्दीपमनोज्ञवासभवने शय्यातले नायको रागार्थं परिरम्भणं प्रथमतः कुर्यात्समं योषिता  ॥ ज्पन्च्_४।३१ ॥  
वृक्षारूढकसञ्ज्ञकं प्रथमतस्तस्माल्लतावेष्टितं तस्माज्जाघनविद्धकावपि मतावूरूपगूढं पुनः  ।  
ज्ञातव्यं तिलतण्डुलं रसविदामालिङ्गनं योषितां क्षीरं नीरपुरःसरं निगदितं तस्माच्च लालाटिकम्  ॥ ज्पन्च्_४।३२ ॥  
एकेन पादेन पदं स्वभर्तुरन्येन चाक्रम्य तदूरुभागम्  ।  
आपीड्य दोर्भ्यामपि कान्तपृष्ठं वृक्षाधिरूढं प्रवदन्ति तज्ज्ञाः  ॥ ज्पन्च्_४।३३ ॥  
ऊर्ध्वं भुजाभ्यां सरलाङ्गयष्टी क्षोणीरुहं वल्लिरिवाधिरुद्य  ।  
नारी प्रियं चुम्बति निस्तरङ्गा भवेल्लतावेष्टितसञ्ज्ञकं तत्  ॥ ज्पन्च्_४।३४ ॥  
श्रोणीतटे बाहुयुगेन कान्तमापीड्य मुक्ताम्बरकेशभारा  ।  
वक्त्रासवं स्वादयति प्रहृष्टा तज्ज्ञैः स्फुटं जाघनमेतदुक्तम्  ॥ ज्पन्च्_४।३५ ॥  
सुखोपविष्टं पुरुषं पुरन्ध्री सम्मीलिताक्षं स्वकरप्रबन्धात्  ।  
आविध्यति प्रेमलसत्कुचाभ्यामालिङ्गनं विद्धकमेतदाहुः  ॥ ज्पन्च्_४।३६ ॥  
कान्तो मनोजव्यथिताङ्गयष्ट्या आपीडयेदूरुयुगं युवत्याः  ।  
ऊरूपघातेन कविप्रवीरैरूरूपगूढं तदिदं प्रदिष्टम्  ॥ ज्पन्च्_४।३७ ॥  
बाहूरुवक्षोजघनेन गाढमन्योन्यसंसक्तशरीरयष्ट्योः  ।  
आनन्दभावाद्यदुदीर्णभावमालिङ्गनं तत्तिलतण्डुलाख्यम्  ॥ ज्पन्च्_४।३८ ॥  
गात्रोपरिष्ठादथ तल्पमध्ये संलीयते यन्मिथुनं शरीरे  ।  
कामातिरेकात् कृतपूर्णचेष्टमालिङ्गनं क्षीरजलं प्रदिष्टम्  ॥ ज्पन्च्_४।३९ ॥  
अन्योन्यसंसक्तमुखं च बाहू नेत्रं ललाटं हृदयं कपोलम्  ।  
आनन्दभावश्रममीलिताक्षं लालाटिकं तत्त्वविदो वदन्ति  ॥ ज्पन्च्_४।४० ॥  
  
अथ चुम्बनसमुद्देशः  ।  
  
गण्डस्थलीमस्तकदन्तवासोग्रीवाकुचोरःस्तनचूचुकानि  ।  
आलिङ्गनानन्तरमेव यूनोः स्थानानि चुम्बस्य वदन्ति तज्ज्ञाः  ॥ ज्पन्च्_४।४१ ॥  
कक्षायुगं चापि नितम्बिनीनां कन्दर्पगेहं च रतिप्रवीणाः  ।  
चुम्बन्ति कामं तरलायताक्ष्या देशस्य सात्म्येन सदैव लाटाः  ॥ ज्पन्च्_४।४२ ॥  
कान्तो ऽङ्गनाया वदने स्वकीयं वक्त्रं समारोप्य बलेन यत्र  ।  
न चुम्बति क्रोधवशेन नारी स्याच्चुम्बनं तन्निमिताभिदानम्  ॥ ज्पन्च्_४।४३ ॥  
पत्युर्मुखे स्वीयमुखं निवेश्य प्रेम्णा मनागञ्चति दन्तवासः  ।  
उच्चेन गृह्णात्यपि कम्पितोष्ठी प्रोक्तं मुनीन्द्रैः स्फुरितं विनोदात्  ॥ ज्पन्च्_४।४४ ॥  
हस्तेन नेत्रं परिमील्य भर्तुः सम्मीलिताक्षी वदने स्वजिह्वाम्  ।  
निक्षिप्य च क्रीडति यत्र लोला ख्यातं रसज्ञैः खलु घृष्टसञ्ज्ञम्  ॥ ज्पन्च्_४।४५ ॥  
हस्ताङ्गुलीसम्पुटकेन यत्र कान्तोष्ठमादाय रसज्ञया च  ।  
आस्वादयेन्निर्दशनं विनोदात् स्याच्चुम्बनं पीडितमेतदेव  ॥ ज्पन्च्_४।४६ ॥  
कान्ताधरं स्वाधरसम्पुटेन पीत्वा मुहुः स्वादयति क्रमेण  ।  
नारी च तेनैव विधानकेन ज्ञेयं मुनीन्द्रैरिति सम्पुटाख्यम्  ॥ ज्पन्च्_४।४७ ॥  
ओष्ठेन कान्तोष्ठयुगं निपीय जिह्वां निधायाप्यथ तालुभागे  ।  
चुम्बोत्सवे नृत्यति यत्र नारी प्रोक्तं समौष्ठं मुनिभिः पुराणैः  ॥ ज्पन्च्_४।४८ ॥  
  
अथ नखाघातसमुद्देशः  ।  
  
कक्षाकुचोरःस्थलकुक्षिनाभिश्रोणीललाटाङ्घ्रिकरेषु सद्यः  ।  
साङ्गुष्ठसर्वाङ्गुलिकैश्च सर्वैः सुव्यक्त एषः स्तनकन्धरादौ  ॥ ज्पन्च्_४।४९ ॥  
सञ्ज्ञापकं मन्मथरागराशेरुक्तं मुनीन्द्रैश्छुरिताभिधानम्  ।  
वक्षोजकन्दर्पगृहाधरेषु देयं नवोढाप्रमदाजनानाम्  ॥ ज्पन्च्_४।५० ॥  
कण्डूयनेनैव शिरोरुहाणामस्योपयोगं परिकीर्तयन्ति  ।  
अर्धेन्दुशङ्काशमिदं नखज्ञैरर्धेन्दुसञ्ज्ञं कथितं समासात्  ॥ ज्पन्च्_४।५१ ॥  
कक्षानितम्बस्तनपार्श्वकेषु दातव्यमेतत् करजं सदैव  ।  
अर्धेन्दुसञ्ज्ञद्वितयं प्रयुक्तं स्यान्मण्डलाख्यं मदनावतंसम्  ॥ ज्पन्च्_४।५२ ॥  
ऊरूतटे कामगृहे नितम्बे प्रोचुर्मुनीन्द्रा विनियोगमस्य  ।  
समैश्च सर्वैर्नखरैः सुलग्नैस्तज्ज्ञैः किलोक्तं शशकप्लुताख्यम्  ॥ ज्पन्च्_४।५३ ॥  
सीमन्तपार्श्वे हृधि चूचुकादावेतत् प्रयोज्यं सुरतप्रयोगे  ।  
सर्वैर्नखैर्वै स्तनमध्यभागे पश्चादधो ऽङ्गुष्ठभवा हि रेखा  ॥ ज्पन्च्_४।५४ ॥  
व्यक्तीकृता रागकरी तदेतन्मयूरपदं समुदीरयन्ति  ।  
अलम्बमेवं स्फुरितार्धरेखं प्राहुः क्षतं पङ्कजपत्रसञ्ज्ञम्  ॥ ज्पन्च्_४।५५ ॥  
दोर्मूलवक्षःस्थलनाभिसन्धावस्योपयोगं वदते महेशः  ।  
रेखायुगं गण्डयुगे प्रदत्तं स्तनान्तकक्षाजघनस्थलेषु  ।  
देशान्तरं गच्छति कामिनीनां संस्मारकं दर्दुरकं वदन्ति  ॥ ज्पन्च्_४।५६ ॥  
पुंसः शरीरे युवतीकुचे वा क्षतं नखस्य प्रतिवीक्ष्य सद्यः  ।  
कन्दर्परागाकुलचित्तवृत्तिर्मुनेरपि स्यात् किमुतेतरस्य  ॥ ज्पन्च्_४।५७ ॥  
सर्वस्वमेवास्ति मनोभवस्य प्रेम्णा प्रयुक्तं करजं रतज्ञैः  ।  
नास्माद्द्वितीयं भुवि रागबीजमित्याह शीतांशुकलाकिरीटः  ॥ ज्पन्च्_४।५८ ॥  
  
अथ दशनघातसमुद्देशः  ।  
  
दन्तप्रकाराश्च नखप्रकारैर्ज्ञेयाः समा एव समैश्च सद्भिः  ।  
शीत्कारहुङ्कारविचेष्टिताद्याः प्रायो विशेषाः पुनरत्र कार्याः  ॥ ज्पन्च्_४।५९ ॥  
श्लथा घनास्तीव्रमुखाः समाङ्गा रागस्पृशो निर्मलदीप्तिभाजः  ।  
दन्ता प्रदेया नखदानदेशे वक्त्रान्तराक्षिद्वितयं विहाय  ॥ ज्पन्च्_४।६० ॥  
दन्तौष्ठसंयोगवशेन गण्डे दन्तप्रकारः किल विद्रुमो ऽयम्  ।  
अभ्यासयोगाद्युवतीजनानां स्यान्नान्यथा क्वापि विनोदतस्तु  ॥ ज्पन्च्_४।६१ ॥  
ऊरूस्थले कण्ठकपोलयुग्मे खण्डाभ्रकं मण्डलतुल्यरूपम्  ।  
संशोभते दन्तमिदं युवत्याः प्रायो मुनीन्द्राः समुदीरयन्ति  ॥ ज्पन्च्_४।६२ ॥  
दीर्घा सुरक्ता क्षतकुञ्चिता च रेखा स्थले चूचुकयोः प्रदेया  ।  
विशेषकाले स्मरणे च तज्ज्ञैर्दन्तो ऽयमुक्तः किल कोलचर्चः(र्वः)  ॥ ज्पन्च्_४।६३ ॥  
  
अथ केशाकर्षणसमुद्देशः  ।  
  
द्वाभ्यां कराभ्यां शिरसि प्रकामं कृष्ट्वा कचांश्चुम्बन्ति वल्लभश्चेत्  ।  
तदेव दिष्टं समहस्तसञ्ज्ञं स्यादेकहस्तेन तरङ्गरङ्गः  ॥ ज्पन्च्_४।६४ ॥  
कर्णप्रदेशे च कचं निपीड्य प्रेम्णा पतिश्चुम्बति वल्लभास्यम्  ।  
अन्योन्यहस्तग्रहविस्तरेण कामावतंसं मुनयो वदन्ति  ॥ ज्पन्च्_४।६५ ॥  
संवेष्ट्य सर्वाङ्गुलिभिः कचौघं यस्याः पतिर्धारयति स्मरार्ताम्  ।  
भुजङ्गवल्ली परिकीर्तितेयं रतोत्सवे केशकलाविधिज्ञैः  ॥ ज्पन्च्_४।६६ ॥  
भव्या घना रौक्ष्यविवर्जिताश्च श्यामा विशाला बहुलाः कचाः स्युः  ।  
चुम्बप्रदानावसरे प्रकर्ष्या रागोदयार्थं तरुणीजनानाम्  ॥ ज्पन्च्_४।६७ ॥  
इत्यादयो बाह्यरतप्रकाराः पूर्वं रतज्ञैः परिकल्पनीयाः  ।  
अन्ये ऽपि ये सन्ति बहुप्रभेदा नोक्ता मया विस्तरभीतितस्ते  ॥ ज्पन्च्_४।६८ ॥  
  
इति श्रीकविशेखरज्योतिरीश्वरविरचिते पञ्चसायके चतुर्थः सायकः  ।  
  
  
___________________________________________________________  
  
  
अथ पञ्चमः सायकः  ।  
  
  
अथ नाडीसमुद्देशः  ।  
  
मनोभवागारमुखे तु नाड्यस्तिस्रो भवन्ति प्रमदाजनानाम्  ।  
समीरणा चान्द्रमसी च गौरी विशेषमासामुपवर्णयामि  ॥ ज्पन्च्_५।१ ॥  
प्रधानभूता मदनातपत्रे समीरणा नाम विशेषनाडी  ।  
तस्या मुखे यत्पतितं नृवीर्यं तन्निष्फलं स्यादिति चन्द्रमौलिः  ॥ ज्पन्च्_५।२ ॥  
या चापरा चान्द्रमसी च नाडी कन्दर्पगेहे भवति प्रधाना  ।  
सा सुन्दरी योषितमेव सूते साध्या भवेदल्परतोत्सवेन  ॥ ज्पन्च्_५।३ ॥  
गौरीति नाडी यदुपस्थदेशे प्रधानभूता भवति स्वभावात्  ।  
पुत्रं प्रसूते बहुधा ऽङ्गना सा कष्टोपभोग्या सुरते प्रदिष्टा  ॥ ज्पन्च्_५।४ ॥  
  
अथोत्तानबन्धसमुद्देशः  ।  
  
प्रसारितोरूद्वयमध्ययोगाद्गाढा ऽपि नारी श्लथतामुपैति  ।  
संलग्नजानुद्वयबन्धयुक्ता श्लथा ऽपि सङ्कोचमलं प्रयाति  ॥ ज्पन्च्_५।५ ॥  
तस्या युवत्याः प्रकृतिं च सत्त्वं देशं च भावं मदनातपत्रम्  ।  
आलोक्य बन्धाः परिकल्पनीयाः सम्भोगकाले पुरुषै रसज्ञैः  ॥ ज्पन्च्_५।६ ॥  
उत्तानसुप्तप्रमदोरूमध्ये स्थितः पतिः कामयते प्रकामम्  ।  
तयोर्द्वयोः प्रीतिकरः प्रदिष्टो बन्धो नराणामतिदुर्लभो ऽयम्  ॥ ज्पन्च्_५।७ ॥  
उत्तानसुप्ता युवतिः स्वपादौ स्कन्धे समारोप्य रमेन्नरस्य  ।  
बन्धो ऽयमुक्तः समपादसञ्ज्ञः प्रयोजनीयः करिणीरतेषु  ॥ ज्पन्च्_५।८ ॥  
एवंविधायाः स्त्रिय एव जङ्घां कान्तः स्वजङ्घोपरि सन्निवेश्य  ।  
उद्भ्रम्य भूयः कटिमारमन्त्याः स्यादेष बन्धः किल नागराख्यः  ॥ ज्पन्च्_५।९ ॥  
धृत्वा स्वजानुं गगने स्वपादौ शय्यातले स्त्री प्रथमं प्रसुप्ता  ।  
कुचौ पतिः पाणियुगेन धृत्वा रमेत्तदा व्योमपदाभिधानम्  ॥ ज्पन्च्_५।१० ॥  
एकं युवत्याश्चरणं पृथिव्यामूर्ध्वं तथा ऽन्यं परिकल्य कान्तः  ।  
पद्भ्यां स्थितो हस्तयुगं च भूमौ त्रैविक्रमः स्यादिति वन्धराजः  ॥ ज्पन्च्_५।११ ॥  
नितम्बबिम्बं किल नायकेन नार्यास्त्रिकं हस्तयुगेन धृत्वा  ।  
गुल्फौ निधाय स्थित एव तस्या बन्धो ऽप्यसौ चाटुककेलिकः स्यात्  ॥ ज्पन्च्_५।१२ ॥  
कान्तस्य वक्षःस्थलगौ च (स्व)पादाव् आलिङ्ग्य गाढं प्रमदा कराभ्याम्  ।  
किञ्चिन्नतोरुद्वययोगतश्च ज्ञेयो बुधैरित्यवदारितो ऽयम्  ॥ ज्पन्च्_५।१३ ॥  
  
अथ पार्श्वबन्धसमुद्देशः  ।  
  
एकं युवत्या हृदये स्वपादं तथा ऽर्पितं तल्पगतं तदन्यम्  ।  
प्रौढाङ्गनावल्लभ एष बन्धः ख्यातः पृथिव्यामुपवीतिकाख्यः  ॥ ज्पन्च्_५।१४ ॥  
ऊर्वोः पतिर्मध्यगतो युवत्याः पार्श्वस्थितायाः परिरभ्य देहम्  ।  
यूनोस्त्रिकालोलनतो रसज्ञैरत्यादृतः सम्पुटनामधेयः  ॥ ज्पन्च्_५।१५ ॥  
पार्श्वस्थितायाः मृगशावकाक्ष्याः पृष्ठावलम्बी रमणः प्रसुप्तः  ।  
लिङ्गस्मरागारनिवेशयोगादिहोपदिष्टः खलु नागबन्धः  ॥ ज्पन्च्_५।१६ ॥  
  
अथोपविष्टबन्धसमुद्देशः  ।  
  
पद्मासनं सम्परिकल्प्य भर्ता क्रोडोपविष्टां युवतिं रमेच्च  ।  
अन्योन्यकण्ठार्पितबाहुयोगात् पद्मासनाख्यं प्रवदन्ति सन्तः  ॥ ज्पन्च्_५।१७ ॥  
कान्तो नितम्बस्थित एव नार्याः श्रोणीं कराभ्यां यदि याति धृत्वा  ।  
आस्फालयेद्वा ऽपि कटिप्रबन्धात् प्रोक्तो मुनीण्द्रैरिति कीर्तिबन्धः  ॥ ज्पन्च्_५।१८ ॥  
  
अथाधोमुखबन्धसमुद्देशः  ।  
  
अधोमुखस्थां रमयेच्च नारीं तत्पृष्ठवर्ती पशुतुल्यरूपः  ।  
भर्ता परिक्रीडति भावहीनो निर्दिश्यते हारिणबन्ध एषः  ॥ ज्पन्च्_५।१९ ॥  
दन्तावलच्छागतुरङ्गमाणां क्रीडाप्रकारैश्च भवन्ति बन्धाः  ।  
इत्थं रसज्ञैरनुलापनीया नोदाहृता विस्तरभीतितस्ते  ॥ ज्पन्च्_५।२० ॥  
  
ऊर्ध्वबन्धसमुद्देशः  ।  
  
अन्योन्यदोःपञ्जरमध्यजातः स्तम्भो यदा बाहुयुगेन लग्नः  ।  
निष्पीड्य नारी पतिमूर्ध्वसंस्थं रमेत्तदा व्यात्तकरं वदन्ति  ॥ ज्पन्च्_५।२१ ॥  
एको युवत्या यदि कान्तहस्ते जानु स्थितः स्यादपरः पृथिव्याम्  ।  
कान्तं कराभ्यामुपगूह्य यत्स्याज्ज्ञेयं रसज्ञैः करणं त्रिपादम्  ॥ ज्पन्च्_५।२२ ॥  
  
अथ पुरुषायितसमुद्देशः  ।  
  
अधोमुखी कान्तहृदि प्रसुप्ता दोर्भ्यां समालिङ्ग्य यदि प्रयाति  ।  
गा(प्रौ)ढाङ्गनावल्लभ एष तज्ज्ञैः बन्धः प्रदिष्टो विपरीतरूपः  ॥ ज्पन्च्_५।२३ ॥  
धूर्त ! त्वमेवं विजितो ऽस्यकस्माद्युद्धे मया पञ्चशरस्य नारी  ।  
इत्यादिकं भूरिविधं रटन्ती प्रायः सुखं विन्दति केलिरङ्गे  ॥ ज्पन्च्_५।२४ ॥  
  
विपरीतरतावयोग्यां स्त्रियं दर्शयति  ।  
  
नवप्रसूता ऋतुयोगयुक्ता गर्भालसा स्थूलतनुर्नताङ्गी  ।  
क्षीणा नवोढा ज्वरिता च नारी वर्ज्या रतिज्ञैर्विपरीतबन्धे  ॥ ज्पन्च्_५।२५ ॥  
  
अथ सन्ताडितसमुद्देशः  ।  
  
वामस्वभावान्मदनस्य रागो हस्तप्रहारात्समुपैति वृद्धिम्  ।  
तस्माद्यथास्थानमसौ विधेयो वराङ्गनायाः सुरतावसाने  ॥ ज्पन्च्_५।२६ ॥  
यद्यङ्गना कान्तहृदि प्रहारं मुष्ट्या भजन्ती सुरतोपचारैः  ।  
सन्ताडितं नाम वदन्ति तज्ज्ञा विस्तीर्णहस्तेन तदा पताकम्  ॥ ज्पन्च्_५।२७ ॥  
साङ्गुष्ठमध्याङ्गुलसम्प्रहारात् सञ्जायते कुण्डलनामधेयः  ।  
यः केवलाङ्गुष्ठभवो ऽभिघातः प्रोक्तः कवीन्द्रैः स तु बिन्दुमालः  ॥ ज्पन्च्_५।२८ ॥  
द्रवति यदि न नारी प्रौढरागार्तियुक्ता मृदुनिधुवनयोगे दन्तसन्धौ सलीलम्  ।  
पिबति दशनवासः किञ्चिदुन्मुच्य भूयः कथितमिह रसज्ञैः सीत्कृतं रागकारि  ॥ ज्पन्च्_५।२९ ॥  
पिकशिखिकलहंसप्रायपक्षिवृजानां ध्वनितमनुकरोतीत्यङ्गना मन्मथार्ता  ।  
मुखदशनविवर्तात्तत्कवीन्द्रा वदन्ति स्तनितमिति समासाच्चित्रसम्भोगकाले  ॥ ज्पन्च्_५।३० ॥  
  
एवंविधकरणस्य फलं निरूपयति  ।  
  
इत्यादियोगैः पृथुकामभावं सम्पाद्य नारीपुरुषौ चिरेण  ।  
जातानुरागौ रहसि प्रकामं सौख्यं समास्वादयतो महीयः  ॥ ज्पन्च्_५।३१ ॥  
  
अष्टानायिकासमुद्देशः  ।  
  
यस्याः पतिर्मिलति केलिकथानुरक्तः पार्श्वं न मुञ्चति मनोभववेगयुक्तः  ।  
स्यात्सुन्दरी सकलसौख्यकलानिधाना स्वाधीनपूर्वपतिकेति वदन्ति तज्ज्ञाः  ॥ ज्पन्च्_५।३२ ॥  
पुष्पाङ्गरागरुचिरा तरुणी प्रियस्य तिष्ठत्यनागमनहेतुविचारलोला  ।  
एषा ऽबला न हि चिरं परिदेवनीया सोत्कण्ठितेति कथिता कविभिः पुराणैः  ॥ ज्पन्च्_५।३३ ॥  
स्रक्चन्दनाम्बरविभूषणभूषिताङ्गी या वल्लभागमनमार्गविरूढदृष्टिः  ।  
तल्पं गता रुचिरवासगृहे ऽवशेते सा कीर्तिता जगति वासकसज्जितेति  ॥ ज्पन्च्_५।३४ ॥  
क्रोधात्प्रयाति चरणे पतितो ऽपि कान्तः प्रायः प्रचण्डवचनाच्चरणैर्निरस्तः  ।  
पश्चात्तदीयविरहक्षरदानताङ्गी सा कीर्तितेह कलहान्तरिता कवीन्द्रैः  ॥ ज्पन्च्_५।३५ ॥  
सङ्केतकं प्रियतमः स्वयमेव दत्त्वा नैवागतः समुचिते समये च यस्याः  ।  
हृष्टा वचो ऽमृतरसैः सकलाङ्गयष्टिः सा वर्णिता कविवरैरिह विप्रलब्धा  ॥ ज्पन्च्_५।३६ ॥  
प्रातर्विनिद्रवदनस्मरभारचौरो निद्रालसो ऽलसगतिर्नखविक्षताङ्गः  ।  
यस्याः प्रयात्यभिमुखं मुहुशो युवत्याः सा खण्डितेति कथिता कविभिः पुराणैः  ॥ ज्पन्च्_५।३७ ॥  
आरम्भभग्नचरिता विकला च नारी या निर्मिता हि मदनेन मदेन याति  ।  
गुप्ताभिसाररसिका परवेश्म गन्तुं सा कीर्तिता कविवरैरभिसारिकेति  ॥ ज्पन्च्_५।३८ ॥  
देशान्तरं प्रतिवसद्रमणश्च यस्या दत्त्वा ऽवधिं चिरतरं गुरुकार्ययोगात्  ।  
दुर्वारदुःखदहनैः परिदेविताङ्गी सा प्रोषितप्रियतमा कथिता मुनीन्द्रैः  ॥ ज्पन्च्_५।३९ ॥  
  
ग्रन्थोपसंहारः  ।  
  
यावच्चन्द्रकलाकिरीटहृदये शैलाधिराजात्मजा यावद्वक्षसि माधवस्य कमला सानन्दमादीव्यति  ।  
यावत्कामकलाविवर्तचटुलं क्षोणीतलं राजते तावच्छ्रीकविशेखरस्य कृतिनः काव्यं मुदे दीव्यताम्  ॥ ज्पन्च्_५।४० ॥  
  
इति कविशेखरश्रीज्योतीश्वराचार्यविरचिते पञ्चसायके पञ्चमः सायकः  ।  
  
समाप्तश्चायं ग्रन्थः  ॥  
  
  
  
