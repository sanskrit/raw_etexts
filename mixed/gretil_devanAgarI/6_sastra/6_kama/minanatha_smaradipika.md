---
title: 'Minanatha: Smaradipika'

---
## Intro
  
  
  
  
Minanatha: Smaradipika  
  
  
  
  
Minanatha: Smaradipika  
  
Based on the edition included in: Kamakunjalata,   
Benares : The Chowkhamba Sanskrit Series Office, 1967.  
  
Input by Oliver Hellwig (hellwig7@gmx.de), Berlin, 2001/02  
  
Der digitalisierte Text kann in jedem Rahmen ohne   
Einschraenkungen genutzt werden. Allerdings sollte ein   
Hinweis auf den Einleser enthalten sein.  
  
  
  
  


## पाठः
  
  
  
  
  
  
हरकोपानलेनैव भस्मीभूयाकरोत् स्मरः  ।  
अर्द्धं नारीशरीरं हि यश् च तस्मै नमो ऽस्तु ते  ॥ मिन्स्द्_१ ॥  
सम्यग् आराधितः कामः सुगन्धिकुसुमादिभिः  ।  
विदधाति वरस्त्रीणां मानग्रन्थिविमोचनम्  ॥ मिन्स्द्_२ ॥  
स्मरन् निर्जित्य रुद्रेण पश्चाद् उद्दीपितः स्मरः  ।  
तेन तन्नामधेयेन निर्मिता स्मरदीपिका  ॥ मिन्स्द्_३ ॥  
अनेककामशास्त्राणां सारम् आकृष्य यत्नतः  ।  
बालव्युत्पत्तये स्त्रीणां चित्तसन्तोषणाय च  ।  
प्रबोधाय वरस्त्रीणां तुष्ट्यै रतिसुखाय च  ॥ मिन्स्द्_४ ॥  
गर्गेणाभाषितां सम्यग् वक्ष्यामि स्मरदीपिकाम्  ।  
यस्य विज्ञानमात्रेण मूर्खो ऽपि रतिरङ्गधीः  ॥ मिन्स्द्_५ ॥  
बालिका तरुणी प्रौढा वृद्धा चेति विशेषतः  ।  
ज्ञातव्यो ह्य् अन्वितः कामो ध्रुवं शृङ्गारम् इच्छता  ॥ मिन्स्द्_६ ॥  
कामशास्त्रस्य तत्त्वज्ञा जायन्ते सुन्दरीप्रियाः  ।  
कामशास्त्रम् अजानन्तो रमन्ते पशुवत् स्त्रियम्  ॥ मिन्स्द्_७ ॥  
नानानिबन्धैः सुरतोपचारैः क्रीडासुखं जन्मफलं नराणाम्  ।  
किं सौरभेयीशतमध्यवर्ती वृषो ऽपि सम्भोगसुखं न भुङ्क्ते  ॥ मिन्स्द्_८ ॥  
स्वनारीरक्षणं पुंसां परनार्यनुरञ्जनम्  ।  
बन्धभेदेङ्गितज्ञानम् एतत् फलम् उदाहृतम्  ॥ मिन्स्द्_९ ॥  
येन संवत्सरो दृष्टः सकृत् कामः सुसेवितः  ।  
तेन सर्वम् इदं दृष्टं पुनर् आवर्तितं जगत्  ॥ मिन्स्द्_१० ॥  
प्रथमं लक्षणं पुंसां स्त्रीणां च तदनन्तरम्  ।  
ध्वजस्य लक्षणं प्रोक्तं भगलक्षणसंयुतम्  ॥ मिन्स्द्_११ ॥  
कामस्थानानि संलक्ष्य पुनः सम्यक्प्रचालनम्  ।  
पुनः षोडश बन्धाश् च तथैवाधोमुखाश् च षट्  ॥ मिन्स्द्_१२ ॥  
द्वौ बन्धौ सुन्दरीणां च पश्चान् मुखरतं तथा  ।  
बाह्यं रतं ततः कुर्याद् रतं देशविशेषजम्  ॥ मिन्स्द्_१३ ॥  
इङ्गितस्य परिज्ञानं दूत्याश् च तदनन्तरम्  ।  
तथाष्टनायिकायाश् च मन्त्रौषधिसुतोदयः  ॥ मिन्स्द्_१४ ॥  
शशो मृगो वृषश् चैव चतुर्थस् तु हयस् तथा  ।  
कथयामि क्रमात् पुंसाम् एतज् जातिचतुष्टयम्  ॥ मिन्स्द्_१५ ॥  
मृदुचपलसुशीलः कोमलाङ्गः सुवेषः सकलगुणनिधानं सत्यवादी शशो ऽसौ  ॥ मिन्स्द्_१६ ॥  
वदति मधुरवाणीं नृत्यगीतानुरक्तः  ।  
द्विजसुरगुरुभक्तो बन्धुयुक्तो धनाढ्यः  ॥ मिन्स्द्_१७ ॥  
स्त्रीजितो गायनश् चैव नारीसत्त्वपरः सुखी  ।  
षडङ्गुलो भवेन् मेढ्रः श्रीमांश् च शशको मतः  ॥ मिन्स्द्_१८ ॥  
वदति मधुरवाणीं रक्तनेत्रः सुशीलः चलमतिरतिभीरुः शीघ्रगामी मृगो ऽसौ  ॥ मिन्स्द्_१९ ॥  
उदरकटिकृशः स्याद् दीर्घबिम्बाधरौष्ठो दशनवदनदीर्घो दीर्घबाहुः प्रतापी  ॥ मिन्स्द्_२० ॥  
अल्पभुग् धार्मिकश् चैव सत्यवादी प्रियंवदः  ।  
अष्टाङ्गुलो भवेन् मेढ्रो रूपयुक्तो मृगो मतः  ॥ मिन्स्द्_२१ ॥  
वृषो यथा उदरकटिकृशास्यः शीघ्रगामी नतांसः कनकरुचिरदेहः कष्टवादी वृषो ऽसौ  ॥ मिन्स्द्_२२ ॥  
व्यसनकृपणबुद्धिः स्त्रीवशः स्त्रीविलासो बहुगुणबहुतेजाः दीर्घनेत्रो ऽभिमानी  ॥ मिन्स्द्_२३ ॥  
उपकारपरो नित्यं स्त्रीवशी श्लेष्मलस् तथा  ।  
लुब्धश् च कृपणश् चैव मिथ्यावादी च निर्भयः  ।  
दशाङ्गुलशरीरस् तु मेदस्वी वृषभो मतः  ॥ मिन्स्द्_२४ ॥  
हयो यथा उदरकटिकृशास्यो दीर्घकण्ठाधरोष्ठः  ।  
दशनवदननेत्रं तस्य दीर्घो ऽपि नाभिः  ॥ मिन्स्द्_२५ ॥  
लुब्धश् च कृपणश् चैव मिथ्यावादी च निर्भयः  ॥ मिन्स्द्_२६ ॥  
द्वादशाङ्गुलमेढ्रस् तु कुशलो ऽपि हयो मतः  ॥ मिन्स्द्_२७ ॥  
इति पुरुषलक्षणानि चत्वारि  ॥ मिन्स्द्_२८ ॥  
अथ स्त्रीणां जातिचतुष्टयप्रकरणम्  ।  
पद्मिनी चित्रिणी चैव शङ्खिनी हस्तिनी तथा  ।  
प्रत्येकं च वरस्त्रीणां ख्यातं जातिचतुष्टयम्  ॥ मिन्स्द्_२९ ॥  
पद्मिनी यथा भवति कमलनेत्रा नासिकाद् ऊर्ध्वरन्ध्रा अविरलकुचयुग्मा दीर्घकेशा कृशाङ्गी  ॥ मिन्स्द्_३० ॥  
मृदुगमनसुशीला नृत्यगीतानुरक्ता सकलगुणसुवेषा पद्मिनी पद्मगन्धा  ॥ मिन्स्द्_३१ ॥  
शशिवदना बिम्बौष्ठी तन्वी ताम्रनखी तथा  ।  
मन्दगा लज्जिता श्यामा रक्तप्रान्तविलोचना  ॥ मिन्स्द्_३२ ॥  
गायनी सुरताढ्या च पारावतकलस्वना  ।  
स्वल्पाहारा सुकेशी च पद्मगन्धा च पद्मिनी  ॥ मिन्स्द्_३३ ॥  
चित्रिणी यथा भवति विपुलकेशा नातिदीर्घा न खर्वा तिलकुसुमसुनासा स्निग्धदेहोत्पलाक्षी  ॥ मिन्स्द्_३४ ॥  
कठिनघनकुचाढ्या सुन्दरी बन्धशीला निखिलगुणविचित्रा चित्रिणी चित्रवेषा  ॥ मिन्स्द्_३५ ॥  
गौराङ्गी त्यक्तलज्जा च बाह्यसम्भोगसंरता  ।  
उत्तानशायिनी चोष्णा पारावतकलस्वना  ॥ मिन्स्द्_३६ ॥  
स्निग्धाङ्गी मांसगन्धा च स्वल्पकामा कृशोदरी  ।  
धूर्ता गुरुनितम्बा च चित्रिणी श्रीफलस्तनी  ॥ मिन्स्द्_३७ ॥  
दीर्घाकृतिदीर्घसुवर्णनेत्रा दीर्घाधरा दीर्घनितम्बबिम्बा  ।  
लेषातपालङ्कृतकण्ठदेशा पुंसैकचित्ता खलु शङ्खिनी स्यात्  ॥ मिन्स्द्_३८ ॥  
शोभना कोमला चोष्णा दीर्घा दीर्घशिरोरुहा  ।  
मृद्वङ्गी क्षारगन्धा च नातिस्थूला न दुर्बला  ॥ मिन्स्द्_३९ ॥  
गौराङ्गी तीक्ष्णनासा च पीनस्तनी विचक्षणा  ।  
विशालजघना क्रूरा सुरताढ्या च शङ्खिनी  ॥ मिन्स्द्_४० ॥  
हस्तिनी यथा स्थूलाकृतिः स्थूलपयोधरा च स्थूलाधरा स्थूलनितम्बबिम्बा  ।  
कामोत्सुका गाढरतिप्रिया च मध्ये च पुष्टा करिणी मता च  ॥ मिन्स्द्_४१ ॥  
स्थूला कठिनकुचा क्रूरा नात्युष्णा नातिशीतला  ।  
गौराङ्गी क्षीणनासा च पीनस्तनविलक्षणा  ॥ मिन्स्द्_४२ ॥  
विशालजघना क्रूरा फुल्लनासातिशीतला  ।  
खर्वा च खर्वनासा च बहुलोमा च कामुकी  ॥ मिन्स्द्_४३ ॥  
मदगन्धतनुर् नित्यं मत्तमातङ्गगामिनी  ।  
लुब्धा पीनस्तनी क्रुद्धा हस्तिनी सा प्रकीर्तिता  ॥ मिन्स्द्_४४ ॥  
पद्मिनी पिकवाणी च स्निग्धवाणी च चित्रिणी  ।  
शङ्खिनी क्रूरवाणी च मेघवाणी च हस्तिनी  ॥ मिन्स्द्_४५ ॥  
पद्मिनी पादशोभा च केशशोभा च चित्रिणी  ।  
शङ्खिनी मुखशोभा च कटिशोभा च हस्तिनी  ॥ मिन्स्द्_४६ ॥  
पद्मिनी पद्मगन्धा च क्षीरगन्धा च चित्रिणी  ।  
शङ्खिनी मीनगन्धा च मदगन्धा च हस्तिनी  ॥ मिन्स्द्_४७ ॥  
पद्मिनी पद्मनिद्रा च दीर्घनिद्रा च चित्रिणी  ।  
शङ्खिनी घोरनिद्रा च गजनिद्रा च हस्तिनी  ॥ मिन्स्द्_४८ ॥  
पद्मिनी पद्मबन्धेन नागबन्धेन चित्रिणी  ।  
शङ्खिनी मीनबन्धेन गजबन्धेन हस्तिनी  ॥ मिन्स्द्_४९ ॥  
पद्मिनी स्वल्पभोगा च लघुभोगा च चित्रिणी  ।  
शङ्खिनी बहुभोगा च गजभोगा च हस्तिनी  ॥ मिन्स्द्_५० ॥  
शशकः पद्मिनीं चैव चित्रिणीं च मृगस् तथा  ॥ मिन्स्द्_५१ ॥  
शङ्खिनीं वृषभश् चैव हस्तिनीं तु हयस् तथा  ।  
रमते तुल्यभावेन तदा समरतं भवेत्  ॥ मिन्स्द्_५२ ॥  
उच्चनीचातिनीचं च तथात्युच्चं च वर्जितम्  ॥ मिन्स्द्_५३ ॥  
ख्यातं समरतं चैव तद् विरहत्य् अन्यथा स्त्रियः  ॥ मिन्स्द्_५४ ॥  
इति स्त्रीणां जातिचतुष्टयम्  ।  
अथ ध्वजलक्षणप्रकरणम्  ।  
मुसलं रङ्गवीरं च द्विविधं ध्वजलक्षणम्  ।  
स्थूलं मुसलम् इत्य् आहुर् दीर्घं तद् रङ्गवीरकम्  ॥ मिन्स्द्_५५ ॥  
नातिह्रस्वं नातिदीर्घं स्थूलं स्थूलान्तिकं वरम्  ।  
क्षत्रशीर्षे प्रसन्नं च लिङ्गानि स्युः शुभानि षट्  ॥ मिन्स्द्_५६ ॥  
अथ भगलक्षणप्रकरणम्  ।  
कूर्मपृष्ठा गजस्कन्धा पद्मनाभिसमा तथा  ।  
अलोमा मृदुविस्तीर्णा षड् एते सुभगा भगाः  ॥ मिन्स्द्_५७ ॥  
शीतलं चोष्णम् अत्युष्णं गोजिह्वासदृशं खरम्  ।  
इत्य् उक्तं कामशास्त्रज्ञैर् भगचिह्नचतुष्टयम्  ॥ मिन्स्द्_५८ ॥  
शीतलं सुखदं प्रोक्तम् उष्णं च मध्यमं स्मृतम्  ।  
अत्युष्णम् असुखं चैव खरं प्राणहरं स्मृतम्  ॥ मिन्स्द्_५९ ॥  
अथ कामचालनप्रकरणम्  ।  
अङ्गुष्ठे चरणे गुल्फे भगे नाभौ कुचे हृदि  ।  
कक्षे कण्ठे ऽधरे नेत्रे कपोले च श्रुताव् अपि  ।  
शीर्षे सर्वशरीरे तु वसेत् कामस् तिथिक्रमात्  ॥ मिन्स्द्_६० ॥  
सव्ये पुंसः स्त्रियो वामे कृष्णे शुक्ले विपर्ययः  ।  
ऊर्द्ध्वं प्रतिपदादौ च कृष्णे चाधः प्रचक्षते  ॥ मिन्स्द्_६१ ॥  
एवं चैव वसेत् कामः स्थाने चैव विशेषतः  ।  
पादे जङ्घे ऊरुदेशे स्तने कक्षे गले श्रुतौ  ॥ मिन्स्द्_६२ ॥  
नखक्षतं प्रदातव्यं भगे नाभौ च मर्दनम्  ।  
गण्डे नेत्रे ललाटे च चुम्बनं कामुकैर् इह  ।  
हृदये ताडनं हस्ताद् दन्तेनाधरपीडनम्  ॥ मिन्स्द्_६३ ॥  
आत्मास्येन्दुशरद्विसप्ततिथयः ख्यातं नलिन्या रते पौलस्त्याब्धिरसाष्टभास्करतिथौ प्रीता भवेच् चित्रिणी  ।  
रुद्रानङ्गगणेशशम्भुतिथयः स्युः शङ्खिनीभुक्तये शेषाः स्युः सुरतोत्सवेषु करिणां जातां स्त्रियः प्रीतये  ॥ मिन्स्द्_६४ ॥  
अङ्गुष्ठे चरणे च गुल्फनिचये जानुद्वये बास्तिके नाभौ वक्षसि कक्षयोर् निगदिता कण्ठे कपोले ऽधरे  ।  
नेत्रे कर्णयुगे ललाटफलके धौतं च वामभ्रुवाम् ऊर्ध्वाधश्चलनक्रमेण तिथयश् चान्द्रीकलापक्षये  ॥ मिन्स्द्_६५ ॥  
सीमन्ते नयने ऽधरे च गलके कक्षातटे चूचुके नाभौ श्रोणितटे मनोभवगृहे जङ्घातटे पिण्डके  ।  
गुल्फे पादतले तदङ्गुलितले ऽङ्गुष्ठे च तिष्ठत्य् असौ वृद्धक्षीणसमं तदा शशिकलापक्षद्वये योषिताम्  ॥ मिन्स्द्_६६ ॥  
मौलौ कुन्तलकर्षणं नयनयोर् आचुम्बनं गण्डयोः दन्तेनाधरपीडनं हृदि हतिम् मुष्ट्या च नाभौ शनैः  ।  
कक्षाकण्ठकपोलमण्डलकुचश्रोणीषु देया नखाः सीमन्ते शिखरं नखैर् उरसिजौ गृह्णीत गाढं ततः  ॥ मिन्स्द्_६७ ॥  
कुर्वाणो विरतिं मनोभवगृहे मातङ्गलीलायितं जान्वङ्गुष्ठपदोरुगुल्फहननं चान्योन्यतः कामिनाम्  ।  
इत्य् एवं गदितं प्रदेशकलनाद् इन्दोः कलारोपणं कर्तव्यं च नरैस् तु स्त्रीषु रभसाद् उक्तः प्रबोधाधिकः  ॥ मिन्स्द्_६८ ॥  
इति कामुकसङ्घातैः कर्तव्यं कामचालनम्  ।  
द्रवत्य् अनेन कामो हि घृतभाण्डम् इवाग्निना  ॥ मिन्स्द्_६९ ॥  
आलिङ्गनं चुम्बनं च दन्तक्षतनखक्षते  ।  
मर्दनं नखचाटुश् चाधरपानं कुचग्रहः  ॥ मिन्स्द्_७० ॥  
चुम्बनं सम्प्रहरणं नारीक्षोभणम् एव च  ।  
एतद् बाह्यरतं कुर्यात् कामप्रकटहेतवे  ॥ मिन्स्द्_७१ ॥  
अधरे गण्डयोर् भाले कपोले गलके हृदि  ।  
स्तने च कक्षयोर् हस्ते नाभिमूले भगस्थले  ॥ मिन्स्द्_७२ ॥  
कुक्षौ जघनयोर् मूले हृदयोर् नेत्रयोर् मुखे  ।  
कट्यां च चुम्बनं दन्तक्षतं नेत्रे तु वर्जितम्  ॥ मिन्स्द्_७३ ॥  
भगे मर्दनम् आपूर्य ततो मैथुनम् आचरेत्  ।  
कृत्वा विवस्त्रां कान्तां तु मेढ्रं तत्र प्रवेशयेत्  ॥ मिन्स्द्_७४ ॥  
वक्षसा स्तनयुग्मं तु सम्पीड्य बाहुबन्धनम्  ।  
अन्योन्यं दृढम् आक्रम्य कुर्याद् आलिङ्गनं स्त्रियः  ॥ मिन्स्द्_७५ ॥  
रसिकेन रसज्ञेन सततं रतिम् इच्छता  ।  
गाढम् आलिङ्गनं देयं तत्सख्या ह्य् अनुरागतः  ॥ मिन्स्द्_७६ ॥  
गले वक्षःस्थले कुक्षौ कण्ठपार्श्वे भगे तथा  ।  
जघनोरुनितम्बेषु पृष्ठे हस्ते शिरःसु च  ॥ मिन्स्द्_७७ ॥  
कण्ठमूले कपोले च नखक्षतम् अथाचरेत्  ॥ मिन्स्द्_७८ ॥  
कक्षाकण्ठकपोलेषु नाभिश्रोणिकुचौ तथा  ।  
भगस्कन्धौ कर्णमूलौ त्रयोदश नखालयः  ॥ मिन्स्द्_७९ ॥  
स्थानेष्व् एतेषु कुक्षौ च नखचाटुं समाचरेत्  ।  
रोमाञ्चहेतुसुखदं मदनोद्दीपनं मतम्  ॥ मिन्स्द्_८० ॥  
इत्थं च मन्मथोत्पन्ने केलिं कुर्यात् तथैव च  ।  
स्तनयोर् युगयोश् चैव सनाभिकभगस्थले  ॥ मिन्स्द्_८१ ॥  
जघनोरुनितम्बेषु कामुको मुहुर् अर्पयेत्  ॥ मिन्स्द्_८२ ॥  
भुजयोः स्तनयोश् चैव भगे नाभौ तथैव च  ।  
षट्सु स्थानेषु विधिना मर्दनं परिकीर्तितम्  ॥ मिन्स्द्_८३ ॥  
कक्षाकण्ठकपोलेषु नाभौ श्रोण्यां पयोधरे  ।  
कर्णमूले तथा स्कन्धे चुम्बनं द्वादशस्थले  ॥ मिन्स्द्_८४ ॥  
गण्डौष्ठं च तथा वक्त्रं कक्षा नाभिर् भगस् तथा  ।  
कुचौ च बाहुमूलं च द्वादशैतानि चुम्बनम्  ॥ मिन्स्द्_८५ ॥  
गण्डौ नेत्रे तथा वक्त्रं कक्षा नाभिर् भगस् तथा  ।  
कुचौ च बाहुमूलं च स्थानान्य् एतानि चुम्बने  ॥ मिन्स्द्_८६ ॥  
अधरौष्ठे च सम्पीड्य नायको नायिकाधरम्  ।  
पूर्णचन्द्रनिभं पेयान् नार्याश् च सरसं मुखम्  ॥ मिन्स्द्_८७ ॥  
पयोधरौष्ठजिह्वाया द्वयोर् एव कुचाग्रयोः  ।  
पञ्चस्थानस्य वै पानं कुर्यात् कृशविचक्षणः  ॥ मिन्स्द्_८८ ॥  
ओष्ठेन चौष्ठग्रहणपूर्वकं केशकर्षणम्  ।  
शिरःप्रदेशे कृत्वा ताम् उपविष्टां च कारयेत्  ॥ मिन्स्द्_८९ ॥  
यथा कोकिलशब्दः स्याद् यथा पारावतध्वनिः  ।  
यथा हंसमयूरादेः कलरावं तथा चरेत्  ॥ मिन्स्द्_९० ॥  
मुष्टामुष्टिनितम्बे च कुर्याच् चैव परस्परम्  ।  
उपहस्तेनाबलायास् ताडयेज् जघनद्वये  ॥ मिन्स्द्_९१ ॥  
भगगर्भस्य मध्ये तु नाडिका ध्वजरूपिणी  ।  
पूर्णा कामजलैर् नित्यं वामस्था मृदुपीवरा  ।  
मर्दिता चाङ्गुलीभ्यां तु जनयेत् कामजं जलम्  ॥ मिन्स्द्_९२ ॥  
तत्र एकविंशतिप्रकारः  ।  
तेषां नामानि काकपदः विपरीतकः नागरिकः रतिपाशः केयूरः प्रियतोषणं समपदः एकपदः ऊर्ध्वसम्पुटः सम्पुटकः मन्मथप्रियः रतिसुन्दरः उरुपीडनः स्मरचक्रं नागपाशकः गगनकः वंशदारकः कनकक्षयः नागरः कुलिशनामकः कामसुन्दर इति  ।  
यथाक्रमं तेषां लक्षणान्य् अप्य् आह  ।  
स्त्रीपादौ स्कन्धयुग्मस्थौ क्षिप्त्वा ध्वजं भगं लघु  ।  
कामयेत् कामुको नारीं बन्धः काकपदो हि सः  ॥ मिन्स्द्_९३ ॥  
पादम् एकं करे धृत्वा द्वितीयं स्कन्धसंस्थितम्  ।  
नारीं कामयते कामी बन्धः स्याद् विपरीतकः  ॥ मिन्स्द्_९४ ॥  
ऊरुमूलोपरि न्यस्य योषिदूरुं नरो यदि  ।  
ग्रीवां धृत्वा कराभ्यां तु बन्धो नागरिको मतः  ॥ मिन्स्द्_९५ ॥  
पीडयेद् ऊरुयुग्मेन कामुकं यदि कामिनी  ।  
रतिपाशस् तदा ख्यातः कामिनीनां मनोहरः  ॥ मिन्स्द्_९६ ॥  
स्त्रीणां जङ्घान्तराविष्टो गाढालिङ्ग्य च सुन्दरीम्  ।  
रमते विह्वलः कामी बन्धः केयूरसञ्ज्ञकः  ॥ मिन्स्द्_९७ ॥  
नरीपादौ स्वहस्तेन हृदये धारयेद् यदि  ।  
स्तनार्पितकरः कामी कामयेत् प्रियतोषणम्  ॥ मिन्स्द्_९८ ॥  
योषित्पादौ हृदि न्यस्य कराभ्यां धारयेत् कुचौ  ।  
यथेष्टं ताडयेद् योनौ बन्धः समपदः स्मृतः  ॥ मिन्स्द्_९९ ॥  
पादम् एकं करे धृत्वा द्वितीयं स्कन्धसंस्थितम्  ।  
स्तनार्पितकरः कामी बन्धस् त्व् एकपदो हि सः  ॥ मिन्स्द्_१०० ॥  
सम्प्रसार्य स्त्रियाः पादौ शय्यार्पितकफोणिकः  ।  
भगे लिङ्गस्य संयोगाद् रमते सम्पुटो हि सः  ॥ मिन्स्द्_१०१ ॥  
स्त्रीपादौ सरलीकृत्य भूमौ कुञ्चितजानुकः  ।  
स्तनलग्नो रमेत् कामी बन्धः सम्पुटको मतः  ॥ मिन्स्द्_१०२ ॥  
स्वजङ्घाद्वयबाह्ये च वा योषित्पदद्वयम्  ।  
स्तनौ धृत्वा रमेत् कामी बन्धः स्यान् मन्मथप्रियः  ॥ मिन्स्द्_१०३ ॥  
नारीपादद्वयं कामी धारयेत् कुचमण्डले  ।  
धृत्वा कण्ठं रमेन् नारीं बन्धो ऽयं रतिसुन्दरः  ॥ मिन्स्द्_१०४ ॥  
स्त्रिया ऊरुयुगं धृत्वा कराभ्यां पीडयेत् पुनः  ।  
कुर्याच् च निर्भयां कामी बन्धः स्याद् ऊरुपीडनः  ॥ मिन्स्द्_१०५ ॥  
धृत्वा वामकरेणोरुं पादं चापि शिरःस्थितम्  ।  
रमते सुदृढः कामी स्मरचक्रं प्रकीर्तितम्  ॥ मिन्स्द्_१०६ ॥  
स्वजानुद्वयमध्याभ्यां हस्ताभ्यां धारयेत् स्त्रियम्  ।  
रमेन् निःशङ्कितः कामी बन्धः स्यान् नागपाशकः  ॥ मिन्स्द्_१०७ ॥  
समाश्लिष्य यदा कान्तः कामिन्या जघनद्वयम्  ।  
ऊर्ध्वगं रमते दोर्भ्यां बन्धो गगनकः स्मृतः  ॥ मिन्स्द्_१०८ ॥  
नारीपादद्वयं चैव स्कन्धे यः परिवर्तनम्  ।  
कृत्वा कान्तो रमेद् आशु बन्धो ऽयं वंशदारकः  ॥ मिन्स्द्_१०९ ॥  
मुखं मुखे यदा बाह्यं बाह्ये जङ्घे ऽपि जङ्घयोः  ।  
वक्षो वक्षःस्थले दत्त्वा भवेत् स कनकक्षयः  ॥ मिन्स्द्_११० ॥  
सुन्दरीं च रमेत् कान्तः कट्यासक्तभुजद्वयाम्  ।  
हृदि तत्कान्तहस्तां च बन्धो ऽयं नागरो मतः  ॥ मिन्स्द्_१११ ॥  
स्त्रीपादद्वयम् आलिङ्ग्य विमुखाक्षिप्तलिङ्गकः  ।  
योनिम् आपीडयेत् कामी बन्धः कुलिशनामकः  ॥ मिन्स्द्_११२ ॥  
स्वजङ्घाद्वयबाह्येन धारयेत् कुचमण्डलम्  ।  
धृत्वा कण्ठं रमेत् कामी बन्धः स्यात् कामसुन्दरः  ॥ मिन्स्द्_११३ ॥  
इत्यादिकण्ठविन्यासाद् गाढं सम्पादयेत् सुखम्  ।  
तस्माद् विदग्धसङ्घातैः कार्या बन्धाः प्रयत्नतः  ॥ मिन्स्द्_११४ ॥  
स्त्रियम् आनतपूर्वाङ्गीं पादाहितकरद्वयाम्  ।  
धृतोदरो रमेत् कामी बन्धो ऽयं पशुनामकः  ॥ मिन्स्द्_११५ ॥  
पादालीढस्तनीं नारीम् उत्क्षिप्तजघनां यदि  ।  
कान्तः कामयते पश्चात् कथितस् त्व् एकबन्धकः  ॥ मिन्स्द्_११६ ॥  
उद्धृत्य पादम् एकं तु भुवि संस्थाप्य चापरम्  ।  
कुड्याश्रितां रमेत् कान्तां बन्धस् त्रैविक्रमो मतः  ॥ मिन्स्द्_११७ ॥  
हृदि संस्थाप्य पादैकं बाहुभ्यां वेष्टयेद् यदि  ।  
कान्तः कुड्याश्रितां नारीं बन्धो वेष्टनको मतः  ॥ मिन्स्द्_११८ ॥  
नारीजानुद्वयं धृत्वा आत्मजानुद्वयोपरि  ।  
कुड्याश्रितां रमेत् कान्तां बन्धो दोलादिनामकः  ॥ मिन्स्द्_११९ ॥  
नारीबाहुद्वयं न्यस्य स्वीयबाहुद्वये तथा  ।  
ग्रीवां धृत्वा रमेत् कामी बन्धो दोलायितः स्मृतः  ॥ मिन्स्द्_१२० ॥  
कुड्याश्रितां रमेत् कान्तां कण्ठासक्तकरद्वयाम्  ।  
पादाभ्यां मध्यम् आवेष्ट्य बन्धः प्रालम्बको मतः  ॥ मिन्स्द्_१२१ ॥  
स्त्रियाः पादद्वयं कान्तः कान्तस्योरुद्वयोपरि  ।  
कटिम् आलोलयेद् आशु बन्धो ऽयं हंसलीलकः  ॥ मिन्स्द्_१२२ ॥  
लिङ्गोपरिस्थिता नारी भूमौ दत्त्वा करद्वयम्  ।  
हृदये दत्तहस्ता च बन्धो लीलासनो मतः  ॥ मिन्स्द्_१२३ ॥  
विपरीतरते नारीम् ऋतुस्नातां न गुर्विणीम्  ।  
योजयेत् कामशास्त्रज्ञः सद्यो भुक्तवतीं तथा  ॥ मिन्स्द्_१२४ ॥  
भगे निःक्षिप्तजिह्वाग्रो विलोलं चुम्बति प्रियः  ।  
तथैव रमणस्यापि नारी लिङ्गं प्रकर्षति  ॥ मिन्स्द्_१२५ ॥  
मध्यदेशभवा नार्यो नखदन्तपदे रताः  ।  
चुम्बाघातरता नार्यस् तथा मध्यमदेशजाः  ॥ मिन्स्द्_१२६ ॥  
अधोमुखरताश् चैव केशग्राहेषु सिन्धुजाः  ।  
नानारतरता नार्यस् तथा सिंहलदेशजाः  ॥ मिन्स्द्_१२७ ॥  
चुम्बनालिङ्गने रक्तास् तथा कृत्रिमलिङ्गकैः  ।  
महाराष्ट्रे रता रामाः स्त्रीराज्ये कोशलेषु च  ॥ मिन्स्द्_१२८ ॥  
क्षताघातांशुकाक्षेपैस् तथा कृत्रिमलिङ्गकैः  ।  
ध्वजवृषणलुब्धाश् च रामाः कार्णाटदेशजाः  ॥ मिन्स्द्_१२९ ॥  
चुम्बकेशग्रहैश् चैव जिह्वावक्षोजमर्दनैः  ।  
वृषणैस् ताडनेनाङ्गे रता द्राविडदेशजाः  ॥ मिन्स्द्_१३० ॥  
नितान्तरसिका बन्धे चुम्बनालिङ्गनादिषु  ।  
लुब्धाश् चाधरपानेषु न तु लावण्यविग्रहाः  ॥ मिन्स्द्_१३१ ॥  
तीर्थयात्राभिलुब्धाश् च गौडवङ्गाङ्गनाः किल  ।  
निःसहा मर्दनाघाते नेपालाः कामरूपजाः  ॥ मिन्स्द्_१३२ ॥  
स्त्रीणां विषयसात्म्यं च ज्ञात्वा मैथुनम् आचरेत्  ।  
समाने सुखसम्पत्तिर् अन्यथा वै द्विषन्ति ताः  ॥ मिन्स्द्_१३३ ॥  
मृदुह्रस्वध्वजो यत्र प्रियो ऽशक्तो द्रुतच्युतिः  ।  
यत्र स्त्रीणां च काठिन्यं तत्र नीचरतो भवेत्  ॥ मिन्स्द्_१३४ ॥  
नार्यो नीचरतोद्विग्ना द्विषन्ति पुरुषं क्षणात्  ।  
श्रूयते चैव कर्णाटे कान्तया निहतः पतिः  ॥ मिन्स्द्_१३५ ॥  
अङ्गुलीनां प्रवेशैस् तु तथा कृत्रिमलिङ्गकैः  ।  
मृदुह्रस्वध्वजैः कामी रमेत् स्त्रीतोषहेतवे  ॥ मिन्स्द्_१३६ ॥  
अथ प्रासङ्गिकं कन्यापरीक्षणप्रकरणम्  ।  
इदानीं यद् अहं वक्ष्ये कन्यायाः लक्षणं ततः  ।  
निरूप्य लक्षणादींस् तां परितः स्वीयसम्पदम्  ॥ मिन्स्द्_१३८ ॥  
न कृष्णा नातिगौराङ्गी तन्वी मृदुवचास् तथा  ।  
न खर्वा नातिदीर्घा च सुवक्त्रा चारुलोचना  ॥ मिन्स्द्_१३९ ॥  
कम्बुग्रीवा च मृद्वङ्गी श्यामरुक्थोदरी तु या  ।  
अल्पनिद्राल्पभोक्त्री च समाङ्गी निम्ननासिका  ॥ मिन्स्द्_१४० ॥  
आरक्ता सुतरां नेत्रे नखे दन्तच्छदे ऽपि च  ।  
पद्मरक्तादिचिह्नं च पाणौ पादे विशेषतः  ॥ मिन्स्द्_१४१ ॥  
समदन्ता गुरुश्रोणी बिम्बौष्ठी च सुगायनी  ।  
भवेत् कन्या प्रशंस्या सा धर्मकामार्थसिद्धये  ॥ मिन्स्द्_१४२ ॥  
भूमौ पादकनिष्ठा वानामिका वार्पयेद् युगम्  ।  
कन्या सा वर्जनीया च सैवोपपतिका मता  ॥ मिन्स्द्_१४३ ॥  
कन्या सा पुंश्चली खर्वा या स्याच् छबलमध्यमा  ।  
पीवरा कर्कशाङ्गी च पिङ्गनेत्रा कचे जटा  ॥ मिन्स्द्_१४४ ॥  
दीर्घनेत्रा दीर्घवक्त्रा खर्वा परुषवादिनी  ।  
जङ्घायाम् उत्तरोष्ठे च बिभ्रती लोमसञ्चयम्  ॥ मिन्स्द्_१४५ ॥  
करोति यदि वा नित्यं भोजनं विपुलं बहु  ।  
निम्नग्रीवा निम्नकण्ठा बहुकेशी सुलोचना  ॥ मिन्स्द्_१४६ ॥  
गण्डकूपे हसन्ती च दन्तपङ्क्त्या तु दन्तुरा  ।  
सा विज्ञैर् वर्जनीया च सुखैश्वर्यसमीहया  ॥ मिन्स्द्_१४७ ॥  
तद् यथा कुलद्वयं चापि विनिन्दिता स्त्री यशोविभूतिं च तिरस्करोति  ।  
निमग्नचन्द्रेव निशासमाना प्रयाति नैवादरतां पृथिव्याम्  ॥ मिन्स्द्_१४८ ॥  
सेवनं योषितां कुर्यान् मत्वा दोषबलाबलम्  ।  
बालायोग्यातिरूढानाम् ऋतुयोगविभागतः  ॥ मिन्स्द्_१४९ ॥  
बाला च तरुणी प्रौढा वृद्धा भवति नायिका  ।  
एभिः प्रकारैर् विख्याता युवती नागरी सदा  ॥ मिन्स्द्_१५० ॥  
बालेति गीयते नारी यावत् षोडशवत्सरम्  ।  
तस्मात् परं च योग्या सा यावद् विंशतिवत्सरम्  ॥ मिन्स्द्_१५१ ॥  
विद्वद्भिः सर्वजगति तरुणीत्य् अभिधीयते  ।  
तदूर्ध्वम् अतिरूढा स्याद् यावत् पञ्चाशतं पुनः  ॥ मिन्स्द्_१५२ ॥  
वृद्धा ततः परं ज्ञेया सुरतोत्सववर्जिता  ।  
प्रीणाति बाला मालाद्यैस् तरुणी वस्त्रदानतः  ॥ मिन्स्द्_१५३ ॥  
प्रेमवाक्यादिभिः प्रौढा वृद्धा च दृढताडनात्  ।  
फलताम्बूलवासोभिर् बाला वश्या भवेन् नृणाम्  ॥ मिन्स्द्_१५४ ॥  
विविधाभरणैः स्नेहैस् तरुणी वशवर्तिनी  ।  
गाढालिङ्गनचुम्बनैश् च अतिरूढास् तु योषितः  ॥ मिन्स्द्_१५५ ॥  
गौरवैर् मधुरालापैर् भवेद् वृद्धा प्रियंवदा  ।  
तथा कुसुमधर्मिण्यः स्त्रियो वृद्धपरिग्रहाः  ॥ मिन्स्द्_१५६ ॥  
उपक्रामन्ति विश्वासाद् द्विषन्ति पुरुषं क्षणात्  ।  
निदाघशरदोर् बाला सेव्या विषयिणां भवेत्  ॥ मिन्स्द्_१५७ ॥  
हेमन्ते शिशिरे योग्या प्रौढा वर्षावसन्तयोः  ।  
सततं सेव्यमानापि बाला वर्धयते बलम्  ॥ मिन्स्द्_१५८ ॥  
क्षेमं नयति योग्या स्त्री वृद्धा प्रकुरुते जराम्  ।  
उत्साहहानिं वृद्धा स्त्री दिशेद् रोगक्षयादिकम्  ॥ मिन्स्द्_१५९ ॥  
बाला च प्राणदा प्रोक्ता तरुणी प्राणहारिणी  ।  
प्रौढा करोति वृद्धत्वं वृद्धा मरणम् आदिशेत्  ॥ मिन्स्द्_१६० ॥  
आसीने लालयेद् बालां तरुणीं शयने तथा  ।  
उत्थाने त्व् अतिरूढां च लालनं त्रिविधं मतम्  ॥ मिन्स्द्_१६१ ॥  
अध्वक्लान्ता ऋतुस्नाता प्रथमज्वरिता तथा  ।  
मधुपानप्रसन्ना च नर्तिता विरही तथा  ॥ मिन्स्द्_१६२ ॥  
षण्मासगर्भिणी मासप्रसूता नवरङ्गिणी  ।  
एता वहन्ति सुतरां स्त्रियो न सुरतोत्सवम्  ॥ मिन्स्द्_१६३ ॥  
आलिङ्गनविहीनं तु यो वेत्ति सुरतोत्सवम्  ।  
पशोर् इव भवेत् तस्य सिद्धिः स्वार्थैकसिद्धये  ॥ मिन्स्द्_१६४ ॥  
आलिङ्गचुम्बने दंशो भगस्तनविमर्दनम्  ।  
नखदानं च घातश् च ग्रहणं कुचकेशयोः  ॥ मिन्स्द्_१६५ ॥  
करोति चिन्मयं हास्यं जिह्वाकण्ठाधरग्रहः  ।  
एतद् दशप्रभेदं हि क्षरणस्य प्रकीर्तितम्  ॥ मिन्स्द्_१६६ ॥  
नारीणां मोहनं तावद् यावन् नोत्कण्ठिता प्रिया  ।  
अन्यथा तत्सुखोच्छितिर् अशीतार्ककराद् इव  ॥ मिन्स्द्_१६७ ॥  
शीत्कारं चाथ हुङ्कारं हसितं च त्रपाक्षयः  ।  
प्रस्विन्नवदनं चैव विकारो ऽथ भगस्य च  ॥ मिन्स्द्_१६८ ॥  
बुद्ध्वा चैतानि लिङ्गानि योषितां सुरते बुधः  ।  
तया तुल्यसुखं वाञ्छन्न् अनुरागं समाचरेत्  ॥ मिन्स्द्_१६९ ॥  
पुष्पं माल्यं सुवर्णं च राजतं तरुणीसुखम्  ।  
तरुणीरहिते कान्ते व्यर्थं देशविचेष्टितम्  ॥ मिन्स्द्_१७० ॥  
दैवाद् यदि कदाचिद् धि विच्छेदः क्रमशस् तदा  ।  
दशमीं मन्मथावस्थां प्राप्नोत्य् एव न संशयः  ॥ मिन्स्द्_१७१ ॥  
अभिलाषश् चिन्तनं चानुस्मृतिर् गुणकीर्तनम्  ।  
उन्मादो विप्रलापश् च उद्वेगो व्याधिर् अष्टमः  ॥ मिन्स्द्_१७२ ॥  
जरता मरणं चेति दशावस्था मनोभुवः  ।  
प्रमदानां नराणां च स्मरोन्मथितचेतसाम्  ॥ मिन्स्द्_१७३ ॥  
लक्षयित्वेङ्गितं स्त्रीणां हृदि विज्ञः प्रवर्तते  ।  
सत्यं वल्लभतां याति सुमध्यानां च योषिताम्  ॥ मिन्स्द्_१७४ ॥  
विज्ञः साध्यां यत्नसाध्यां वचसा चैव साधयेत्  ।  
साधनं कठिनं स्त्रीणां दुर्निरूप्या भवन्ति ताः  ॥ मिन्स्द्_१७५ ॥  
प्राकाशीं बाहुमूलस्य कक्षोदरकुचस्य च  ।  
बालालिङ्गनमोक्षं च कवरीमोचनं तथा  ॥ मिन्स्द्_१७६ ॥  
स्वीयाङ्गावयवस्यैव निरन्तरविलोकनम्  ।  
अश्रुपातो ऽङ्गुलीमर्दश्लेष्मोत्सर्गं मुहुर्मुहुः  ॥ मिन्स्द्_१७७ ॥  
कान्तस्य रूपसौभाग्यसङ्क्रीडागुणसम्पदाम्  ।  
सङ्कीर्तनं महोल्लासः स्वाङ्गभद्रावमर्दनम्  ॥ मिन्स्द्_१७८ ॥  
श्रुतिवर्त्माङ्गुलिक्षेपः सस्मिते वदनेक्षणे  ।  
एतान्य् अफलसाध्यानि लिङ्गानि च समुन्नयेत्  ॥ मिन्स्द्_१७९ ॥  
व्रीडयालङ्कृता कान्ता ऊष्मार्ता लोभवर्जिता  ।  
साध्या लिङ्गर्थवीर्यस् ता असाध्या सा प्रकीर्तिता  ॥ मिन्स्द्_१८० ॥  
यत्नसाध्या साधुवक्त्री धनहीना प्रवासिनी  ।  
साध्येङ्गितविपर्यस्ता यत्नसाध्या कुटुम्बिनी  ॥ मिन्स्द्_१८१ ॥  
उद्यानोत्सवतीर्थेषु अध्ववाटीवनेषु च  ।  
अनिष्टयुवतीसङ्गे क्षेत्रे पितृगृहे तथा  ॥ मिन्स्द्_१८२ ॥  
देवागारे कुटौ चैव तथा वाप्यादिसेवने  ।  
नटने गोगृहे चैव तथा बन्धुगृहोत्सवे  ।  
रक्षितव्या सदा नार्यः सद्भिर् आत्मप्रयत्नतः  ॥ मिन्स्द्_१८३ ॥  
सत्यप्रदानैर् मधुरैर् वचोभिः संरक्षितव्या तरुणी सदैव  ।  
अरक्षिता चापि कुलस्य नाशं कुर्याद्धि वै बाह्यजनानुरागात्  ॥ मिन्स्द्_१८४ ॥  
अग्राम्यमण्डनः प्राज्ञः शुचिः श्रीमांश् च गायनः  ।  
नर्मगोष्ठीप्रविष्टश् च षड्गुणो नागरो मतः  ॥ मिन्स्द्_१८५ ॥  
त्यागी विवेकी कुशलः कुलीनः कलाभिविज्ञः सुमतिर् धनाढ्यः  ।  
भवक्षमः सर्वसहः सुखी च श्रीमान् सुशीलः स हि नायकः स्यात्  ॥ मिन्स्द्_१८६ ॥  
रजकी मालिनी धात्री योगिनी प्रतिवेशिनी  ।  
सखी गोपालिका चेटी नापिता विधवा नटी  ॥ मिन्स्द्_१८७ ॥  
सैरन्ध्री कन्यका चैव दैवज्ञा दूतिका मता  ।  
विचित्राभरणा दक्षा परिज्ञातपरेङ्गिता  ॥ मिन्स्द्_१८८ ॥  
प्रवीणा स्थिरभावा च प्रगल्भा दूतिका मता  ।  
दूती नियुज्यते कार्ये बहुभाषाविभूषिता  ॥ मिन्स्द्_१८९ ॥  
रोषानुरूपकोपा या अनुनीता च तुष्यति  ।  
लक्ष्यते सा भृशं नाथगुणहार्यमनोज्ञया  ॥ मिन्स्द्_१९० ॥  
अहरहर् अनुरागा दूतिकां प्रेष्य पूर्वं सरभसम् उपयाति क्वापि सङ्केतदेशे  ।  
न मीलति खलु यस्या वल्लभो दैवयोगान् निगदति भरतस् तां नायिकां विप्रलब्धाम्  ॥ मिन्स्द्_१९१ ॥  
यस्या रतिगुणाकृष्टः पतिः पार्श्वे न मुञ्चति  ।  
विचित्रविभ्रमासक्ता सा स्यात् स्वाधीनभर्तृका  ॥ मिन्स्द्_१९२ ॥  
या नित्यं प्रियविच्छेदे कान्तसौन्दर्यचेष्टिते  ।  
ध्यायेद् एकमना भूत्वा स्यात् सा विरहिणी मता  ॥ मिन्स्द्_१९३ ॥  
उद्दाममन्मथशरज्वरवेपमाना रोमाञ्चकर्णकुसुमं कुशलं वहन्ती  ।  
निःशङ्किनी व्रजति या प्रियसङ्गमाय सा नायिका खलु भवेद् अभिसारिकेति  ॥ मिन्स्द्_१९४ ॥  
या निर्लज्जा कृता गाढं मदेन मदनेन च  ।  
अभियाति प्रियं साभिसारिका कथिता बुधैः  ॥ मिन्स्द्_१९५ ॥  
अज्ञानान् न गतो यस्याः सङ्केतम् उचितप्रियः  ।  
तदनागमसन्तप्ता खण्डिता सा प्रकीर्तिता  ॥ मिन्स्द्_१९६ ॥  
निरस्तो मन्युना कान्तः समर्थो हि यया पुनः  ।  
अवस्थिता विना तेन कुपिता कथिता बुधैः  ॥ मिन्स्द्_१९७ ॥  
भवेद् वासकसज्जा सा दूतीद्वारेण निर्जने  ।  
निश्चित्यागमनं भर्तुर् द्वारेक्षणपरायणा  ॥ मिन्स्द्_१९८ ॥  
दुर्वारदारुणमनोभवयोगम् आप्य पर्याकुलाकलितमानसमुद्वहन्तीम्  ।  
दुर्वारमन्मथशरज्वरवेपमानाम् उत्कण्ठितां वदति तां भरतः कवीन्द्रः  ॥ मिन्स्द्_१९९ ॥  
प्रियैकवर्तिनी चोष्णा धावत्युन्मादिनी तथा  ।  
तत्रैवावस्थिते कान्ते विरहोत्कण्ठिता मता  ॥ मिन्स्द्_२०० ॥  
असाध्यायाः सुखं सिद्धिः साध्यायाश् चानुरञ्जनम्  ।  
स्वेच्छया वर्धते सम्यक्कामशास्त्रप्रयोजनम्  ॥ मिन्स्द्_२०१ ॥  
अथ शुद्धं तथाशुद्धं समासादिततत्क्रियः  ।  
मन्त्रो गुरुमुखाल् लब्धः सिध्यत्य् अत्र न संशयः  ॥ मिन्स्द्_२०२ ॥  
त्रिचामुण्डे इति पदं ततः क्वनु क्वनु स्मृतम्  ।  
ततः पदं छनु छनु स्वकीयं वशम् आनयेत्  ॥ मिन्स्द्_२०३ ॥  
साध्यानाम द्वितीयान्तं दत्त्वा स्वाहेति योजयेत्  ।  
सामान्येनामुकीनामजपं कृत्वा वशं नयेत्  ॥ मिन्स्द्_२०४ ॥  
ह्रीं स्वाहेति मन्त्रेण साध्यानामान्वितेन च  ।  
सप्ताभिमन्त्रितं पुष्पं यैव गृह्णाति सा वशा  ॥ मिन्स्द्_२०५ ॥  
काकजिह्वालिपक्षौ च सुवर्णमलम् अश्रु च  ।  
रक्तं रतेश् च लेपेन वशीकुर्युर् मनीषिणः  ॥ मिन्स्द्_२०६ ॥  
सम्भोगजं वचाबीजं जिह्वा चार्कदलं सितम्  ।  
सञ्चूर्ण्याञ्जितनेत्राणां भार्यापि वशतां नयेत्  ॥ मिन्स्द्_२०७ ॥  
हरितालं मनःशिला रक्तचन्दनम् एतत् सर्वं चूर्णीकृत्य  ।  
पुष्पेण सह यस्याः शिरसि दीयते सा पशुवद् वश्या भवति  ।  
पेचकस्य हृदयं कुङ्कुमेन सह सम्पिष्य तिलकं कुर्यात् तेन लोको वश्यो भवति  ॥ मिन्स्द्_२०८ ॥  
अश्वगन्धा वचा कुष्ठं बला नागबला तथा  ।  
माहिषं नवनीतं च गजपिप्पलीसंयुतम्  ॥ मिन्स्द्_२०९ ॥  
पिष्ट्वा तेषां विलेपेन गाढीकरणम् उत्तमम्  ।  
सम्पिष्टं छागमूत्रेण शूकशिम्बीसमुद्भवम्  ॥ मिन्स्द्_२१० ॥  
नूनं तस्य प्रलेपेन लिङ्गं लौहोपमं भवेत्  ।  
नीलोत्पलसिताम्भोजकेसरं मधु शर्करा  ॥ मिन्स्द्_२११ ॥  
अमीषां नाभिलेपेन रमते कामुकश् चिरम्  ।  
क्षीरेण कमलं पिष्ट्वा सलिलं गुटिकाकृतम्  ॥ मिन्स्द्_२१२ ॥  
उपस्थे निहितं कुर्यात् प्रकीर्णम् अपि च क्वचित्  ।  
अस्थि कृष्णबिडालस्य दक्षिणपार्श्वसम्भवम्  ॥ मिन्स्द्_२१३ ॥  
बद्धं कटितटे बीजं विबन्धं कुरुते ध्रुवम्  ।  
सप्तपर्णस्य बीजं हि स्तम्भयेच् छुक्रम् आत्मगम्  ॥ मिन्स्द्_२१४ ॥  
सितशरपुंषामूलं पारदसहितं करे धृत्वा  ।  
करञ्जबीजं मध्यस्थं समूलं बन्धयेद् बीजम्  ॥ मिन्स्द्_२१५ ॥  
केतकीभूमिलतासनमूलीबन्धविपक्वं कुसुम्भतैलम्  ।  
पादतले लेपेनावश्यं बीजस्तम्भं नयति पुंसाम्  ॥ मिन्स्द्_२१६ ॥  
माहिषदधिसहदेवीतिलमधुसितपद्मकेसरं मिलितम्  ।  
चूर्णं नाभिविलेपाद् वीर्यस्तम्भं करोत्य् अवश्यम्  ॥ मिन्स्द्_२१७ ॥  
बृहत्करञ्जबीजस्थं पारदं पद्मवेष्टितम्  ।  
मुखे क्षिप्तम् इदं बीजं स्तम्भयत्य् एव निश्चितम्  ॥ मिन्स्द्_२१८ ॥  
कुर्याद् आदौ परिच्छेदं मर्दनं च विशेषतः  ।  
सप्ताहं भावयेन् माषं निस्तुषं विदलं ततः  ॥ मिन्स्द्_२१९ ॥  
नालिकेरोदकेनाथ पुनस् तेषां च भावना  ।  
तत्पश्चाद् घनभ्रष्टं च भक्षयेत् क्षीरसाधितम्  ॥ मिन्स्द्_२२० ॥  
वधूशतसहस्राणि कामी कामयते ततः  ॥ मिन्स्द्_२२१ ॥  
यस् तूपानहम् आकुञ्च्य समानेन नियोजयेत्  ।  
पादाङ्गुष्ठेन भूमौ तां पीडयेत् तु समाहितः  ॥ मिन्स्द्_२२२ ॥  
भक्षयेद् अथवा दग्धैश् चम्पकीकदलीयुतम्  ।  
अत्यग्रभागसंयुक्तः पुना ऋद्धिं प्रयच्छति  ॥ मिन्स्द्_२२३ ॥  
कल्लोलिनीकाननकन्दरादौ दुःखाश्रये चार्पितचित्तवृत्तिः  ।  
समृद्धम् आबद्धम् अभिन्नधैर्यः श्लथो ऽपि दीर्घं रमते रते  ॥ मिन्स्द्_२२४ ॥  
पारदं टङ्कनं व्योषा काकमाची तथा मधु  ।  
क्षिप्तलिङ्गश् चिरं नारीं द्रावयेद् रमणः सदा  ॥ मिन्स्द्_२२५ ॥  
तुम्बीपत्रं च लोध्रं च समभागेन लेपयेत्  ।  
भगलेपप्रदत्ते ऽस्मिन् प्रसूताप्य् अक्षता भवेत्  ॥ मिन्स्द्_२२६ ॥  
पलाशोदुम्बरं चापि तैलं कुसुमसम्भवम्  ।  
मधुना योनिसंलेपाद् गाढीकरणम् उत्तमम्  ॥ मिन्स्द्_२२७ ॥  
स्वीयेष्टदेवतामन्त्रो जप्तः स्वार्थम् अहिंसकः  ।  
यथाविभूतिदानं हि ब्रह्मचर्ये च तिष्ठति  ॥ मिन्स्द्_२२८ ॥  
कृत्वादौ तत्र शुद्धिं तु पुनः क्षेत्रे शुभेक्षणे  ।  
सूर्योदयप्रदोषाभ्यां विशेषाच् च स्वयं बली  ॥ मिन्स्द्_२२९ ॥  
कृत्वा चैकमना विज्ञो यदि बीजं विमुञ्चति  ।  
सूते मासोदये नूनं गुणवन्तं यशस्विनम्  ॥ मिन्स्द्_२३० ॥  
  
  
  
  
