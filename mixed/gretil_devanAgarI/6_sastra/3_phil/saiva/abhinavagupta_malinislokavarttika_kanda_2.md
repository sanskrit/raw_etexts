---
title: 'Abhinavagupta: Malinislokavarttika, Kanda 2'

---
## Intro

Abhinavagupta: Malinislokavarttika, Kanda 2  

Abhinavagupta: Malinislokavarttika, Kanda 2  
  
1.   verses I.1-399 are the critical text taken from my edition:  
     Abhinavagupta's Philosophy of Revelation. An Edition and Annotated  
     Translation of Malinislokavarttika I, 1-399, Groningen  
     Oriental Studies 14, Groningen: Egbert Forsten 1998.    
2.   the rest is from the first edition (ed. Madhusudan Kaul Shastri,  
     Srinagar 1921, KSTS XXXI)  
3.   (original) encoding utf-8  
4.   perhaps a few TeX-codes have remained due to oversight  
5.   corrections are very welcome    
                           Jürgen Hanneder (hanneder@indologie.uni-halle.de)  

## पाठः

अभिनवगुप्त: मालिनीश्लोकवार्त्तिक  

द्वितीयः काण्डः  
  
एवं महेश्वरो देवो विश्वात्मत्वेन संस्थितः   
क्रमिकज्ञानयोगाभ्यां धारणाभिर् उपास्यते  ॥ २।१ ॥  
  
तत्त्वक्रमं गतद्वैतमलमायादिजालकम्   
अष्टादशे तत् पटले तत्त्वं सम्यग् विभाव्यते  ॥ २।२ ॥  
  
प्राणायामादिकं यत्र हेयम् इत्य् एव वर्ण्यते   
न हि तस्य परां वित्तिं प्रति काचिद् उपायता  ॥ २।३ ॥  
  
अन्तः संविदि यन् निरूढम् अभितस् तत् प्राणधीविग्रहे   
सञ्चार्येत कथं तथेति घटताम् अभ्यासयोगक्रमः   
ये त्व् अभ्यासपथेन संविदम् इमां संस्कर्तुम् अभ्युद्यतास्   
ते किं कुत्र कुतः कथं विदधताम् इत्य् अत्र सन्दिह्महे  ॥ २।४ ॥  
  
अभ्यासो हि पुनः पुनर् अर्थः सो ऽपि च दिक्कालप्रतिभेदात्   
आभासेतरयोगसमुत्थो देहमनःप्राणाक्षपथे स्यात्  ॥ २।५ ॥  
  
प्रकाशैकघने रूपे भैरवीये विविक्षवः   
सकृद्विभातविज्ञानविश्रान्त्यैव सुसंस्थिताः  ॥ २।६ ॥  
  
अत्रैवातः परं प्रोक्तम् अङ्गं सर्वोपकारि यत्   
धारणा अपि तद्द्वारनिश्चिताः स्युस् तथात्मिकाः  ॥ २।७ ॥  
  
नन्व् अप्रतिष्ठे कस् तर्के समाश्वासः प्रकल्प्यताम्   
किं वा न भवतां तादृग् अप्रतिष्ठाहतं वचः  ॥ २।८ ॥  
  
तथा ह्य् आगम एवैकं प्रमाणम् इति निश्चितैः   
तद्विरुद्धागमव्राते सति निश्चीयतां कथम्  ॥ २।९ ॥  
  
महाजनप्रसिद्धिस् तु तत्र प्रामाण्यकारणम्   
अप्रतिष्ठा तद्विरुद्धमहाजनसुसम्भवात्  ॥ २।१० ॥  
  
प्रत्यक्षम् अपि रुच्यादौ दृष्टबाधकसंविदम्   
उत्तरोत्तरविज्ञानानवस्थाभाजनं ननु  ॥ २।११ ॥  
  
स्वसंविद् अपि तत्रैव बाधितेति कथं किल   
व्यवहारम् अयं कुर्याद् भेदसन्धानपण्डितः  ॥ २।१२ ॥  
  
अस्माकं त्व् अप्रतिष्ठानं न कदाचित् क्वचिद् भवेत्   
येषां सर्वत्र सम्पूर्णः परो भैरवसागरः  ॥ २।१३ ॥  
  
विशेषतस् तु तर्कस्य तान् प्रत्य् एवाप्रतिष्ठता   
ये तर्कार्णवतारात्तपरमामृतसंविदः  ॥ २।१४ ॥  
  
तथा हि सर्वे तर्कांशा अनामृष्टस्वसंविदः   
सर्वत्र पर्यन्तफलं न शिवं प्रतिपेदिरे  ॥ २।१५ ॥  
  
अभेदसारः सर्वो हि शास्त्रार्थस् तत्प्रपत्तये   
यस् तत्रोद्भावितो भेदस् तत्र मूढधियो रताः  ॥ २।१६ ॥  
  
तर्कश् च भेदवादांशयुक्तिच्छेदैकपण्डितः   
नन्व् अभेदे ऽपि तर्कस्य का चिद् अस्त्य् उपयोगिता  ॥ २।१७ ॥  
  
परमाद्वयदृष्टौ च सो ऽपि नैव न सङ्गतः   
अत एव पराद्वैतं यद् विश्वानुग्रहात्मकम्   
तस्योपायं परं ब्रूते हृदयं स्पन्दनात्मकम्  ॥ २।१८ ॥  
  
हृदये बोधमये यः स्वविमर्शः पूर्णचिच्चमत्कारः   
युगपद् द्रागिति हठतो लीनीकृतविश्वतःस्फुरणः  ॥ २।१९ ॥  
  
भावग्रहाद्यचरमदशायोर् उल्लासिनिर्वृतिसुपूर्णः   
जगदानन्दमयो ऽसौ सामान्यस्पन्द इत्य् उक्तः  ॥ २।२० ॥  
  
स्फुरणं हृदयस्य यत् किल प्रकटम् इदं विसर्गधाम्नः   
सद् इति प्रतिभाति यावता त्रिकशक्तौ विशतीह तावता  ॥ २।२१ ॥  
  
तद् इदं हृदयं निरुच्यते परमं भैरवसंविदामृतम्   
इषिदृक्कृतिशक्तिशूलगं परमे धाम्नि विसृज्यते ततः  ॥ २।२२ ॥  
  
परमे भगवत्परात्मनि स्फुरितं विश्वम् इदं चिदात्मकम्   
शक्तित्रयशूलगं ततः शाम्भवभूमिविसर्गवर्त्मना  ॥ २।२३ ॥  
  
तद् अथो सद् इति प्रगीयते तद् इदं पूर्णम् इहाहमात्मकं   
हृदयं शिवशक्तिसङ्गमस्फुरणात्मैव सदावभासते  ॥ २।२४ ॥  
  
इह सृष्टिलयस्थितिक्रमाः शतशो वापि सहस्रकोटिशः   
प्रविभान्ति सदातनात्मना हरविष्ण्वम्बुजहेतुसञ्चिताः  ॥ २।२५ ॥  
  
इह तु पुरोक्ताद् युक्तिकलापाद् यः प्रविशेत् सद्यो नाशक्तः   
तं प्रति शाक्तोपायपथेन प्रकटीक्रियते हृदयस्पन्दः  ॥ २।२६ ॥  
  
त्रिशूलप्रान्तगप्राणप्रेरणावाप्तहृत्पथः   
तदन्तर्वर्तिचिच्चन्द्रकलाविश्रान्तितत्परः  ॥ २।२७ ॥  
झटित्य् एवाथ तद्भूमित्यागेन प्रोज्झ्य ता दशाः   
निरानन्दादिकाः पञ्चभूतमध्यव्यवस्थिताः  ॥ २।२८ ॥  
  
त्यजेत् पूर्वां परां क्रामेत् सम्यग्विश्रान्तितत्परः   
यतो निजानन्दमयी भूमिः शान्तपदानुगा  ॥ २।२९ ॥  
  
निरानन्दपरानन्दौ पुरुषाजातसङ्गतौ   
अभेदभिन्नभोग्यौघजनितानन्दजृम्भणात्  ॥ २।३० ॥  
  
महानन्दस्थितिः कापि वामाचारा समुल्लसेत्   
भैरवीयमहाधाम्नि स्वीकृताशेषसंविदि  ॥ २।३१ ॥  
  
महानन्दश् चिदानन्दीभूय भूयः प्रवर्तते   
अस्मिंस् तु स्वीकृताशेषदक्षवामोर्ध्वगत्रिके  ॥ २।३२ ॥  
  
त्रिके सर्वात्मना द्वैताद्वैतसङ्ग्रहणात्मनि   
अभिन्ना वाथ भिन्ना वा भिन्नाभिन्ना अथापि वा  ॥ २।३३ ॥  
  
भावा निजादिकानन्ददशापञ्चकयोजिताः   
जायन्ते जगदानन्दसमुद्दामदशाजुषः  ॥ २।३४ ॥  
  
निजानन्दः प्रमात्रंशमात्रनिष्ठनिबन्धनः   
शून्यतामात्रविश्रान्तेर् निरानन्दात्मिका स्थितिः  ॥ २।३५ ॥  
  
प्रमेयपदविश्रान्तेः परानन्दो ऽप्य् उदेत्य् अलम्   
अनन्तमेयसङ्घट्टपूर्णे मेये तु सर्वतः  ॥ २।३६ ॥  
  
प्रमाणाच् चर्वणायोगान् महानन्द इति स्थितिः   
समस्तमानमेयौघकलनाग्रासकोविदः  ॥ २।३७ ॥  
यदा विश्रान्तिम् अभ्येति निरुपाधिसुनिर्भराम्   
तदा खलु चिदानन्दो यो जडानुपबृंहितः  ॥ २।३८ ॥  
  
न च यत्र स्थितिः कापि विभक्ता जडरूपिणी   
यत्र को ऽपि व्यवच्छेदो नास्ति यद् विश्वतः स्फुरत्  ॥ २।३९ ॥  
  
यद् अनाहृतसंवित्ति परमामृतबृंहितम्   
तद् एव जगदानन्दधामास्माकं गुरुर् जगौ  ॥ २।४० ॥  
  
यत्रास्ति भावनादीनां न मुख्या कापि सङ्गतिः   
तत्र विश्रान्तिर् आधेया हृदयोच्चारयोगतः  ॥ २।४१ ॥  
  
या तत्र सम्यग् विश्रान्तिस् तत् पराद्वैतम् उच्यते   
प्राणदण्डप्रयोगेन पूर्वापरसमीकृतेः  ॥ २।४२ ॥  
  
चतुष्किकाम्बुजालम्बिलम्बिकासौधसिक्तभूः   
बन्धमोक्षविभागेन नराद् अन्यत्र योगिना ४३  
  
अनुत्तरस्वभावेन वाग्व्यापाराभिवर्तिना   
चिद्विमर्शपराहङ्कृत्प्रलयोल्लासयोगिना  ॥ २।४४ ॥  
  
उद्योगवशरिक्तेन सद्द्वादशकलात्मना   
सूर्येणाभासिते भावे पूरिते परिचर्चिते  ॥ २।४५ ॥  
  
तद्ग्रासमन्थरवशाः षोडशाख्यकलाजुषा   
प्रविष्टेण विबोधाग्नौ सम्यग् विसृजता कलाः  ॥ २।४६ ॥  
  
चतस्रो जीवनीः प्राप्तविसर्गाविकृतस्थितेः   
अन्तःकृतानन्ततत्त्वकादिक्षान्तेन सर्वतः ४७  
  
भावानां भावतासारविमर्शाभावहृद्युजा   
बहिःप्रसवसद्योगिकुलनेत्र्यधिशायिना  ॥ २।४८ ॥  
  
रुद्रयामलभावेन नित्यं या निष्ठितैव ताम्   
चित्प्राणगुणदेहान्तशक्तिसोपानमालिकाम्  ॥ २।४९ ॥  
  
विसर्गेन विसृज्याथ स्पन्दनोदरवर्तिना   
विसर्गभूमिम् आश्लिष्य मत्स्योदरदशाजुषम्  ॥ २।५० ॥  
  
सर्वसर्वगतां सर्वजीवनीं परमां कलाम्   
त्रिशूलभुवम् आक्रम्य नाडीत्रितयसङ्गताम्  ॥ २।५१ ॥  
  
विकस्वरां सङ्कुचितां क्रमेणैकात्म्यम् आश्रिताम्   
भ्रूकुटीबिन्दुनादान्तशक्तिसोपानमालिकाम्  ॥ २।५२ ॥  
  
रासभीवडवास्रावससङ्कोचविकासिकाम्   
मुहुर् मुहुर् लीयमानसृष्टभावौघनिर्भराम्  ॥ २।५३ ॥  
  
एकीकृतमहामूलशूलवैसर्गिकास्पदाम्   
समग्रभावभरणभैरवीयहृदाश्रिताम्  ॥ २।५४ ॥  
  
सर्वापूरणहेवाकसमर्जितपराभिधाम्   
आद्यन्तरहिताम् एनां विश्वप्रवणशालिनीम्  ॥ २।५५ ॥  
  
हृद्बोधाकाशचिच्चन्द्रचन्द्रिकां त्रितयेशिकाम्   
देवीं प्राप्य न किं नाम लभते लम्भ्यत्य् अपि  ॥ २।५६ ॥  
  
तद् अत्र भावनादेहगतोपायैः परे सति   
यदैष प्रविविक्षुः स्याद् योगी तावद् प्रकम्पते  ॥ २।५७ ॥  
  
पूर्वजन्मशताभ्यस्तदेहतादात्म्यनिश्चयः   
जलपांसुवद् एकत्वं मन्वानश् चिच्छरीरयोः  ॥ २।५८ ॥  
  
भेदाख्यमायारहिते परिपूर्णचिदात्मनि   
प्रविशेत् प्रथमं यावत् स्वबलाक्रमणक्रमात्  ॥ २।५९ ॥  
  
भवेन् निद्रास्य सा देहावेशशैथिल्यदायिनी   
कम्प्ररूपैव यावन् नो रूढिर् जाता परात्मनि  ॥ २।६० ॥  
  
एतद् अव्यक्तलिङ्गं तन्नरशक्तिशिवात्मकम्   
यत्र विश्वम् इदं लीनं यद् अन्तःस्थं च गम्यते  ॥ २।६१ ॥  
  
किं चाध्वजातम् एतद् देहस्थतयैव पूर्वनिर्णीतम्   
तस्योन्मेषवशेन स्फुटतां यायात् समावेशः  ॥ २।६२ ॥  
  
चित्तत्त्वस्य विशेषस्पन्ददशाशालिनश् चिदानन्दः   
शाक्तसमुल्लासभराद् अन्तःकृतमन्त्रवीर्यपरसारः  ॥ २।६३ ॥  
  
नरशक्तिमयम् इदं तद्व्यक्ताव्यक्तं भवेल् लिङ्गं   
सिद्धिफलप्रसवरसप्रसूनम् इति कथ्यते शास्त्रे  ॥ २।६४ ॥  
  
व्यक्तलिङ्गं तद् उक्तं तु यत् केवलनरात्मकम्   
एकस्य स्पन्दनस्येयं त्रिधा भेदव्यवस्थितिः  ॥ २।६५ ॥  
  
एतल्लिङ्गज्ञानप्रवियुक्तहृदा वृथैव हि भजन्ते   
बाह्यस्थलिङ्गपूजां प्रयासमात्रं फलाय न हि तत् स्यात्  ॥ २।६६ ॥  
  
यद् व्यक्तम् आत्मलिङ्गाख्यं नररूपसमाश्रयि   
देहाभेदमये बाह्ये विश्वस्मिन् भरिते सति  ॥ २।६७ ॥  
  
समुदेति महानन्दभूमौ लीनस्य योगिनः   
तेनाद्यं लिङ्गम् अभ्येति सम्मुखीनत्वम् अञ्जसा  ॥ २।६८ ॥  
  
अत्र लिङ्गे सदा तिष्ठेत् पूजाविश्रान्तितत्परः   
यद्योगिनीनां हृदयं परमानन्दमन्दिरम्  ॥ २।६९ ॥  
पूर्वोक्तबीजयोन्यंशविसर्गानन्दमन्दिराः      
यत्र कामपि तादात्म्यसम्पत्तिं चिन्वते बुधाः  ॥ २।७० ॥  
  
यत्र प्रयासविरहात् सर्वो ऽसौ देवतागणः     
आनन्दपूर्णे धाम्न्य् आस्ते नित्योदितचिदात्मकः  ॥ २।७१ ॥  
  
यत्तद्भैरवनाथस्य सङ्कोचेतरभासनम्        
अविद्यमानसङ्कोचविकासस्यापि भासते  ॥ २।७१ ॥  
  
यत्तत्समाप्तिसङ्घट्टसमुत्थानन्दधारया          
अवसिक्तम् इदं विश्वम् अपोज्झति पुराणताम्  ॥ २।७२ ॥  
  
तत्र प्रवेशने यत्नः कार्यत्वेन प्रयासकृत्       
यतः सदोदितो भानुः किं दीपेन विचार्यते  ॥ २।७३ ॥  
  
यदि स्वात्मस्थितो योगी शिवचित्स्पन्दभूमिगः         
यदि वा बाह्यभावौघविशेषयोगिनीकुलनन्दनः  ॥ २।७४ ॥  
  
घटाभावे ऽपि सामान्यस्पन्दाभासमयीं स्थितिम्        
परभैरवमुद्रां ताम् अन्तर्लक्षबहिर्दृशम्  ॥ २।७७ ॥  
  
यद् आश्रयति शैवी सा परा देवी ततः पुनः          
स्वातन्त्र्यहेलानिर्मेये तत्तदर्थक्रियामये  ॥ २।७८ ॥  
  
भावौघे सोत्सुकौन्मुख्यविमर्शरसयोगतः         
विशेषस्पन्दसद्भूमिं शक्तिं संस्पृश्य वर्तते  ॥ २।७९ ॥  
  
एतेनाधिष्ठिता धाम्ना स्वमन्त्रास्तत्प्रकाशने        
यान्ति स्वातन्त्रयोगित्वं विचित्रास्वपि सिद्धिषु  ॥ २।८० ॥  
  
हानादानतिरस्कारवृत्तौ रूढिम् उपागतः                
सर्वभासनयोगेन भासमानं चिदात्मना  ॥ २।८१ ॥  
  
अभेदवृत्तितः पश्यन् दृश्यं चितिचमत्कृतेः          
अर्थक्रियार्थितादैन्यकारितां कातरां स्थित्म्  ॥ २।८२ ॥  
  
विहाय यावद् आसीत तावच् छाम्भवभूमिकाम्             
भैरवीम् आविशत्य् एव परां भूमिम् अयत्नतः  ॥ २।८३ ॥  
  
एतदाविष्टसंवित्ति सर्वम् एव निरीक्ष्यते                 
प्रकाशरूपताक्रान्तं चैतन्यं हि प्रकाशते  ॥ २।८४ ॥  
  
न चाप्रकाशं प्राकाश्ययोगाद् एति प्रकाशताम्              
इति विस्तरतः पूर्वं प्रकाशितम् इदं यतः  ॥ २।८५ ॥  
  
महासाहससंयोगविलीनाखिलवृत्तिकः                   
पुञ्जीभूतस्वरश्म्योघनिर्भरीभूतमानसः  ॥ २।८६ ॥  
  
अकिञ्चिच्चिन्तकः स्पष्टदृष्टभेदोज्झितस्थितिः          
यावद् आसीत तावत् तु पूर्वोक्ता एव भूमयः  ॥ २।८७ ॥  
  
साम्मुख्यं यान्ति संसारसद्मदाहैकहेतवः           
यश् च दिव्यो ऽक्षसङ्घातो भेदरूढितिरोहितः  ॥ २।८८ ॥  
  
स्वातन्त्र्यपोषकक्रीडामात्रोपकरणात्मकः              
यदा निमीलनावन्ध्यस् तिष्ठत्य् एकं क्षणं तदा  ॥ २।८९ ॥  
  
तद्द्वारोदितसम्बोधमहाज्वालाविलापितम्                
विश्वम् अभ्येति परमानन्दसागरशायिताम्  ॥ २।९० ॥  
  
तद्रसापानविश्रान्तः संविद्देवीः प्रतर्पयन्          
अचिराद् एति मरणजन्मत्रासविहीनताम्  ॥ २।९१ ॥  
  
आश्यानभावं हि गता स्वसंविद्देहेन्द्रियज्ञेयमयत्वम् आप्ता   
युक्त्या तु सा प्राप्तविलीनभावात् संविद्घनं स्वं वपुर् एव याति  ॥ २।९२ ॥  
  
युक्त्या ययैव बाह्यार्थविवशीकृतचेतसाम्             
व्युत्थितिर् जायते सैव भैरवानन्दसंविदः  ॥ २।९३ ॥  
  
तयैव योगिनीवक्त्रसम्प्रदायक्रमाप्तया             
विधूतकल्मषावेशा तिष्ठते चिन्मयी स्थितिः  ॥ २।९४ ॥  
  
वक्त्रम् ईषद् यदा योगी विकासयति संविदः           
सर्वा इन्द्रियनाड्यन्तश्चक्राक्रमणसंश्रयाः  ॥ २।९५ ॥  
  
तदा विकासं ग्राह्यार्थभेदाभावमयं हठात्        
प्रयान्ति चिदुन्मुखत्वात् नीलपीतादिभेदवान्  ॥ २।९६ ॥  
  
ग्राह्यग्राहकसम्बन्धभेदः सपदि भिद्यते   
योगिनीवक्त्रसंरूढसम्प्रदायक्रमाप्तया  ॥ २।९७ ॥  
सद्यो ऽनुभवदायिन्या मुद्रया मुद्रिताखिलः   
सर्वाधिष्ठातृचिद्रूपसाक्षाद्भैरवतन्द्रितः  ॥ २।९८ ॥  
  
स योगी विस्मयाविष्टो लभते स्वात्मसंविदम्   
तत्तद्दृश्योदयापाययोगे ऽप्य् अनपयत्स्थिति  ॥ २।९९ ॥  
  
तडागवर्तिनिम्नाम्बु तन्नान्यत्र प्रवर्तते   
प्रयत्नेनापि तन्मात्रपूरणाय यद् अक्षमम्  ॥ २।१०० ॥  
  
यदा त्वन्तःद्वारवारिधारसम्पूरितं रसात्   
भवेद् भवेयुस्तत्पूर्णाः प्रवाहाः सर्वतोमुखाः  ॥ २।१०१ ॥  
  
एवं स्वोल्लासरभसाच् चैतन्यं प्रोन्मिषत्स्वयं   
अविभागेन भावांशान् स्वात्माभेदेन भासयन्  ॥ २।१०२ ॥  
  
मीलनाविषयीभावं श्रयेद् यदि मुहूर्तकं   
मायाविगलनाद् भूमिर् भैरवीया विराजते  ॥ २।१०३ ॥  
  
वैकल्पिको ऽह्यवच्छेदः पश्चाद् यां दर्शयेद् भिदाम्   
सैव माया स्वतन्त्रस्य भेददृष्टिप्रकाशिनी  ॥ २।१०४ ॥  
  
उन्मेषमात्ररूढस्य सा निर्मूला न सम्भवेत्   
इत्थं किं बहुनोक्तेन नये ऽनुत्तरात्मनि  ॥ २।१०५ ॥  
  
वस्तुतो ऽस्ति न कस्यापि योगाङ्गस्याभ्युपायता   
स्वरूपं ह्यस्य नीरूपम् अवच्छेदविवर्जनात्  ॥ २।१०६ ॥  
  
उपाय ऽप्यनुपायो ऽस्यायागवृत्तिनिरोधतः   
रेचनपूरणैर् एषा रहिता तनुवातनौः  ॥ २।१०७ ॥  
  
तारयत्य् एवम् आत्मानं भेदसागरगोचरात्   
निमज्जमानम् अप्य् एतन् मनो वैषयिके रसे  ॥ २।१०८ ॥  
  
नान्तरार्द्रत्वम् अभ्येति निश्छिद्रं तुम्बकं यथा   
स्वं पन्थानं हयस्येव मनसो ये निरुन्धते  ॥ २।१०९ ॥  
  
तेषां तत्खण्डनयोगाद् धवत्य् उन्मार्गकोटिभिः   
किंस्विद् एतद् इति प्रायो दुःखे ऽप्य् उत्कण्ठते मनः  ॥ २।११० ॥  
  
सुखाद् अपि विरज्येत ज्ञानाद् एतद् इदं [त्व् इति]   
तथाहि गुरुर् आदिक्षद् बहुधा स्वकशासने  ॥ २।१११ ॥  
  
अनादरविरक्त्यैव गलन्तीन्द्रियवृत्तयः   
यावत् तु विनियम्यन्ते तावत् तावद् विकुर्वते  ॥ २।११२ ॥  
  
प्रत्याहारो ऽपि नामायं यो ऽक्षजाले प्रवर्त्यते   
बन्धस्यारूढवृत्तेस् तद् वज्रलेपेन बन्धनम्  ॥ २।११३ ॥  
  
अर्थेषु तद्भोगविधौ तदुत्थे   
\ \ दुःखे सुखे वा गलिताभिशङ्कम्   
अनाविशन्तो ऽपि निमग्नचित्ता   
\ \ जानन्ति वृत्तिक्षयसौख्यम् अन्तः  ॥ २।११४ ॥  

सत्य् एवात्मनि चित्स्वभावमहसि स्वान्ते तथोपक्रियां   
तस्मै कुर्वति तत्प्रचारचतुरे सत्य् अक्षवर्गे ऽपि च   
सत्स्व् अर्थेषु रसादिषु स्फुटतरं यद् भेदवन्ध्योदयं   
योगी तिष्ठति पूर्णरश्मिखचितस् तत् तत्त्वम् आदीयताम्  ॥ २।११५ ॥  
  
अविवेक एव परम् इह संसार इति प्रवादमात्रम्   
अविवेक एव हि परं निःश्रेयसलाभसोपानम्  ॥ २।११६ ॥  
  
त्यजावधानानि ननु क्व नाम   
धत्से ऽवधानं विचिनु स्वयं तत्   
पूर्णे ऽवधानं नहि नाम युक्तं   
नापूर्णम् अभ्येति च सत्यभावम्  ॥ २।११७ ॥  
  
यत्रैवानन्दयोगः क्वचन ननु भवेत् तत्र पूर्णः स्वभावः   
 --- --- ते वेति तत्र प्रशमपदम् इयाद् यद्य् अयं भेदमोहः   
तज्ज्ञाने जाग्रदादाव् अपि निखिलपदे चिन्महाचक्रनाथो   
योगी जायेत नानाव्यवहृतपथगो ऽप्युल्लसन् मन्त्रवीर्यः  ॥ २।११८ ॥  
  
यथा हि कूपं प्रचिकीर्षुर् एव   
प्राप्ते जले याति कृतित्वम् एकः   
कश्चित् पुनर् हस्तगतादि[वारि]मात्राद्  
इत्थं परप्राप्तिविधिर् विचित्रः  ॥ २।११९ ॥  
  
अनुपायम् इदं तस्माद् उपायोपेययोगतः   
भेदबन्धाद् विमुच्येत कथं वेतरथा जनः  ॥ २।१२० ॥  
  
अनुपाये ऽपि चैतस्मिन् किञ्चित् साम्बन्ध्यवृत्तितः   
उपायस्योपदेशो ऽयं शास्त्रे ऽत्र बहुधा कृतः  ॥ २।१२१ ॥  
  
यथा लिप्यक्षरैर् बालाः सत्ये वर्णात्मनि स्फुटम्   
प्रवेश्यन्ते तथा मूढैस् तैर् औपायिकैः क्रमात्  ॥ २।१२२ ॥  
  
तदर्थम् एव चाद्वैते परतत्त्वे ऽपि सादरम्   
पूजाध्यानादि शास्त्रे ऽस्मिन्न् उचितं किञ्चिद् उच्यते  ॥ २।१२३ ॥  
  
यत् किञ्चिन् मनसाह्लादि यत्र क्वापीन्द्रियस्थितौ   
योज्यते बोधसद्ब्रह्मधाम्नि ब्रह्मबिलात्मनि  ॥ २।१२४ ॥  
  
आत्मानुसारिसद्भावसमावेशदशाश्रयात्   
तत्तत्परकुलेशानशक्तिचक्रार्चनाक्रमे   
प्रयात्य् एवाप्रयत्नेन करणत्वं स्वभावतः  ॥ २।१२५ ॥  

कृत्वाधारधरां चमत्कृतिरसप्रोक्षाक्षणक्षालिताम्   
आत्तैर् मानसतः स्वभावकुसुमैः स्वामोदसन्दोहिभिः   
आनन्दामृतनिर्भरस्वहृदयानर्घार्घपात्रक्रमात्   
त्वां देव्या सह देहदेवसदने देवार्चये ऽहर्निशम्  ॥ २।१२६ ॥  
  
एवं यत्र क्वचित् तिष्ठेत् स्वविमर्शस्वभावतः   
तत्र शक्तित्रयावेशस् त्रिधा तावत् प्रकाशते  ॥ २।१२७ ॥  
  
नवधा भासमानस्य प्रोक्तद्वादशचक्रतः   
विश्रान्तिर् एकक्षणगा साष्टोत्तरशतस्थितिः  ॥ २।१२८ ॥  
  
एकैव शतसङ्ख्या च सा स्थितिः प्रविभाव्यते   
इत्थं यत् किञ्चनैतस्य वचनं योगिनो भवेत्  ॥ २।१२९ ॥  
  
तद् एव जपयोगाय जायते ऽनुत्तरे पथि   
अन्तरिन्धनसद्भावम् अनपेक्ष्यैव नित्यशः  ॥ २।१३० ॥  
  
यो ज्वलत्य् अखिलाक्षौघप्रसृताग्रशिखाशतः   
तत्रैव सर्वभावानां प्रवेशश् चेद् विमृश्यते  ॥ २।१३१ ॥  
  
नूनं झटिति सम्प्लुष्टस्थूलरूपतया हठात्   
यान्ति बोधमहाज्वालाप्रकाशैक्यं स्वरूपतः   
स एष परमो होमो भैरवीयक्रमे मतः  ॥ २।१३२ ॥  
  
निजबोधजठरहुतभुजि भावाः सम्यग्समर्पिता युक्त्या     
जहति भेदविभागं निजशक्त्या तं समिन्धते यस्मात्  ॥ २।१३३ ॥  
  
यद् एव स्वेच्छया सृष्टिस्वाभाव्यवशतः पुरः   
निर्मिमीते ऽक्षविषयं तद्ध्यानायावकल्पते  ॥ २।१३४ ॥  
  
निराकारे हि चिद्धाम्नि विश्वाकृतिमये सति   
फलार्थिनां काचिद् एव ध्येयत्वेनाकृतिः स्थिता  ॥ २।१३५ ॥  
  
यथा ह्य् अभेदसम्पूर्णे भावे ऽप्य् उदकम् आहरन्   
अन्याकृत्यपहानेन घटम् अर्थयते रसात्  ॥ २।१३६ ॥  
  
तथैव परमेशाननियतिप्रविजृम्भणात्   
काचिद् एवाकृतिः काञ्चित् सूते फलविकल्पनम्  ॥ २।१३७ ॥  
  
यस् तु सम्पूर्णचिद्वृत्तिर् न फलं नाम वाञ्छति   
तस्य विश्वाकृति ध्यानं सर्वदैव विजृम्भते  ॥ २।१३८ ॥  
  
कुलयोगिन उद्रिक्तभैरवीयरसासवात्   
घूर्णमानस्य यः कश्चित् को ऽप्य् उदेति  यथा तथा  ॥ २।१३९ ॥  
  
शरीरगः समावेशो मोदनद्रावणात्मकः   
सा स्वीकृतजगन्मुद्रा मुद्रा नैरुत्तरे मते  ॥ २।१४० ॥  
  
एष योगविधिः को ऽपि कस्यापि हृदि वर्तते   
यस्य प्रसीदेच् चिच्चक्रं द्राग् अपश्चिमजन्मनः  ॥ २।१४१ ॥  
  
लोकेनालोक्यमानो ऽपि देहबन्धविधौ स्थितः   
अभ्येति योगे रूढे न क्षणात् काम् अपि संविदम्  ॥ २।१४२ ॥  
  
अत्रैव त्व् अस्मत्पूर्वाचार्याणां धिषणा भृशम्   
अभ्यमंस्त भवाभोगविभ्रमाणाम् असन्निधिम्  ॥ २।१४३ ॥  
  
वेदसाङ्ख्यभवेद्वादन्यायसौगतलौकिकैः   
पञ्चरात्रक्रियाशास्त्रसिद्धान्तादिभिर् अलम्  ॥ २।१४४ ॥  
  
उचितोचितविज्ञानक्रियांशपरिभावकैः   
सर्वैः स्वप्रक्रियारूढैस् तैस् तैर् औचित्ययोगतः  ॥ २।१४५ ॥  
  
यत्र बीजसमावापखननादिक्रियाक्रमः   
अकारि शाम्भवानेकशाखाभिर् यो ऽतिविस्तृतः  ॥ २।१४६ ॥  
  
तस्य चिद्भैरवतरोः फलम् एतद् अनुत्तरम्   
आश्रमस्थितचर्याद्यैर् जटाजालाञ्जनान्तकैः  ॥ २।१४७ ॥  
  
कृतैर् अप्य् अकृतैर् वापि यत्र नो लभ्यते भिदा   
तत्रैव योगे विश्रान्तिं कुर्वतां भवडम्बरः  ॥ २।१४८ ॥  
  
हिमानीव महाग्रीष्मे स्वयम् एव प्रलीयते   
अलं हि चर्व्यमाणे ऽस्मिन् सरसे संविदासवे  ॥ २।१४९ ॥  
  
निस्सरन्ति महोल्लासाः सङ्ख्या येषु न विद्यते   
तेषां च प्रकटीकाराः कृताः प्राग् एव विस्तरात्   
अत्राभिनवगुप्ते तु तत्त्वे के ऽप्य् एव निश्चिताः  ॥ २।१५० ॥  
  
केतकीकुसुमसौरभे भृशं   
\ \ भृङ्ग एव रसिको न मक्षिका   
भैरवीयपरमाद्वयार्चने   
\ \ को ऽपि रज्यति न भेदमोहितः  ॥ २।१५१ ॥  
  
नात्र रूढस्य कार्या स्याच् छुद्धिः काचन कुत्रचित्   
अशुद्धं हि जगत्य् एव भैरवात्मनि किं भवेत्  ॥ २।१५२ ॥  
  
अशुद्धे ऽपि च भूतौघे केन शुद्धिः प्रतायताम्   
अनवस्था भवेद् इत्थं व्यर्थान्योन्याश्रितिस् तथा  ॥ २।१५३ ॥  
  
अशुद्धस्य तिरोधाने शुद्धं नाम प्रलीयते   
प्रतियोगिकृतं तद् धि न स्वभावेन नीलवत्  ॥ २।१५४ ॥  
  
अत एव न कश्चिद् आग्रहो   
\ \ विषयाणां ग्रहणे ऽप्य् अपोहने   
परभैरवसंविदात्मनः   
\ \ स्वयम् एवोच्छलिता हि भोक्तृता  ॥ २।१५५ ॥  
  
सर्वम् अत्र विहितं यतो ऽमुना   
\ \  वर्त्मना सकलम् एव युज्यते   
मार्गम् एवम् अपहस्त्य किञ्चन   
\ \ कापि नैव ननु याति युक्तताम्  ॥ २।१५६ ॥  
  
तथाहि दीक्षा नामेयं या मलानां निकर्तनी   
स भेदवादिनां पक्षे कथं नामोपपद्यते  ॥ २।१५७ ॥  
  
तथाहि यो मलो नाम स कथं चित्स्वभावकम्   
आत्मानम् आवृणीते क्व विभोर् आवरणक्रिया  ॥ २।१५८ ॥  
  
न च प्रकाशस् तमसा जातु संव्रियते यतः   
प्रकाशोदय एवायं ध्वान्तध्वंसक्रियात्मकः  ॥ २।१५९ ॥  
  
किं चावरणम् उक्तं हि रश्म्यादेर् गतिधर्मिणः   
प्रतीघातात्मकं तत् किं विभोर् अगतिधर्मिणः  ॥ २।१६० ॥  
  
अपि वा ज्ञेयतामात्रतिरोधानं हि संवृतेः   
पटादिना घटादेः स्यान् न स्वरूपान्यथास्थितिः  ॥ २।१६१ ॥  
  
न चात्मानश् चिदात्मत्वाज् ज्ञेयत्वम् अधिशेरते   
तदावरणम् एषां तु शब्देष्व् अपि न शोभते  ॥ २।१६२ ॥  
  
नन्व् ईश्वरस्य ते ज्ञेया अणवः कथम् ईदृशम्   
चिदात्मकं हि न ज्ञेयं चिदात्मत्वतिरोहितेः  ॥ २।१६३ ॥  
  
संविज् ज्ञेयेति शब्दो ऽयं वन्ध्या मे जननीत्यदः   
वाक्यं स्मरयतीव स्वं स्वात्मसब्रह्मचारि यत्  ॥ २।१६४ ॥  
  
किञ्चेश्वरस्य सार्वज्ञ्यं तावता प्रतिहन्यते   
आवृतान् वेत्ति नाणून् यन् न त्व् एषां काचन क्षतिः  ॥ २।१६५ ॥  
  
नन्व् अनावरणे नीले ज्ञातुर् आवरणे सति   
न दर्शनं तथा बाधा न सर्वज्ञो मलावृतः  ॥ २।१६६ ॥  
  
मैवं तत्र हि दृग्रश्मीन् गच्छतः प्रतिहन्ति तत्   
पटादि न तु विज्ञातुर् अस्त्य् आवरणसम्भवः  ॥ २।१६७ ॥  
  
मलश् चाव्यापको व्याप्तुर् आवारक इति स्फुटम्   
घटे ऽपि व्योम्नि सन्दध्याद् अशून्यत्वं स्वरूपतः  ॥ २।१६८ ॥  
  
आत्मनश् चाधिकार्यत्वान् मलः किञ्चित्करो न चेत्   
कथम् आवरणायैष शक्तो ननु च भोः किमु  ॥ २।१६९ ॥  
  
मलसद्भावमात्रं हि तस्यावरणम् उच्यते   
मलेन सद्वितीयो ऽणुर् आवृतः परिभाष्यते  ॥ २।१७० ॥  
  
हन्तानेन नयेनैष शिवम् उक्तात्मनाम् अपि   
स्थितम् आवरणं सत्यं मलसद्भावमात्रतः  ॥ २।१७१ ॥  
  
किञ्चावृतो मलेनात्मा मलम् एव न वेत्ति किम्   
तदसंवेदने तस्य किं मलान्तरम् उच्यते  ॥ २।१७२ ॥  
  
नन्व् अतः किं मलं वेत्तु तर्हि विद्याकले विना   
सर्वज्ञत्वं भवेत् तच् च मलं विदितम् एव सत्  ॥ २।१७३ ॥  
  
जहात्व् आत्माभ्युपायैस् तैस् तैर् विचित्रैः प्रकल्पितैः   
किञ्चावरणम् एतेन यस्यात्मनि भवेत् ततः  ॥ २।१७४ ॥  
  
घटादौ ज्ञातृकर्तृत्वे कथम् अस्य भविष्यतः   
ननु विद्याकले किञ्चिज्ज्ञत्वकर्तृत्वपदे स्मृते  ॥ २।१७५ ॥  
  
इत्थं विमूढमतयो वञ्च्यन्ते न तु पण्डिताः   
जडस्वभावा मायैषा तत्सूतिश् च कलादिकः  ॥ २।१७६ ॥  
  
अचिदात्मा कथङ्कारं चिदभिव्यञ्जनक्षमः   
अभिव्यक्ता च चिद्विभ्वी किञ्चित्त्वादिविशेषणैः  ॥ २।१७७ ॥  
  
विशेष्यतां कथं नाम सांशवस्तूचितं हि तत्   
ननु देवः कलाविद्याकरणो व्यञ्जयेच् चितम्  ॥ २।१७८ ॥  
  
व्यनक्तु सर्वतो हन्त नास्याशक्तिर् अथाग्रहः   
मले सदातने चास्य कथं मुक्तिर् भविष्यति  ॥ २।१७९ ॥  
  
रोद्ध्री शक्तिर् मलस्यास्ति सा च क्वापि निवर्तते   
क्वापि प्रवर्तते चेति धिग् इदं मूढभाषितम्  ॥ २।१८० ॥  
  
जडानां को ऽनुसन्धिः स्यात् तं विनैतत् कथं भवेत्   
अथ तत्रापि देवस्य हेतुताभ्युपगम्यते  ॥ २।१८१ ॥  
  
किं निमित्तम् असौ देवस् तां शक्तिं सम्प्रवर्तयेत्   
प्रवर्तितां वा किं नाम तां निवर्तयते पुनः  ॥ २।१८२ ॥  
  
स्वातन्त्र्याद् इति चेत् पूर्णं तद् एवाश्रीयते न किम्   
मलस्य ध्वान्तरूपस्य न च पाको ऽपि कश्चन  ॥ २।१८३ ॥  
  
स ह्य् अन्यतादानयोगाद् धन्त्य् अमुष्य ध्रुवात्मताम्   
एतेन मलसम्बन्धाद् ईश्वरेच्छाप्रचोदितः  ॥ २।१८४ ॥  
  
भोगलोभकथाविष्टः पशुः सृष्ट्यानुगृह्यते   
इति यद् भण्यते मूलहतं तज्, जनितं ततः  ॥ २।१८५ ॥  
  
स्वात्मप्रच्छादनक्रीडामात्रम् एव मलं विदुः   
स्वतन्त्रो हि विभुः किञ्चित् किं न स्वात्मनि भासयेत्  ॥ २।१८६ ॥  
  
यच् च कर्मापि नामेष्टं तत्तावत् प्रविचार्यताम्   
तथाहि कर्मसम्बन्धे स्थिते ऽपि कथम् ईदृशः  ॥ २।१८७ ॥  
  
महाप्रलय उच्यते महासृष्टिश् च वा कथम्   
नन्व् ईश्वरेच्छया तत्र कर्मायाति निरुद्धताम्  ॥ २।१८८ ॥  
  
कर्मौदासीन्ययोगेन कर्मान्तरम् अपेक्षताम्   
ईश्वरो ऽथ नवा पूर्वपक्षे सम्भव एव च  ॥ २।१८९ ॥  
  
नसम्भवे स कुत्रांशे चैश्वर्यम् अधिगच्छतु   
कर्मतः सर्वम् एवेदं स्यात् सृष्टिप्रलयादिकम्  ॥ २।१९० ॥  
  
अथ कर्मानपेक्षो वा कर्मणां रोधनं ततः   
सदा निरुद्धान्य् एवेशः कर्माणि कुरुतां विभुः  ॥ २।१९१ ॥  
  
ननु तेषां स्वभावो ऽयं यद्भोगप्रसवात्मता   
कथं स्वभाव एष स्याद् यः परोपाधितां गतः  ॥ २।१९२ ॥  
  
अनपेक्षो हि भावानां स्वभावः कर्मणां ततः   
ईशैषणानपेक्षाणां यद्रूपं तत्स्वकं वपुः  ॥ २।१९३ ॥  
  
किं च प्रलयलीनानि कर्माणि स्थितिभाञ्ज्य् अपि   
किं प्रबोधयते देवः किं नु दृ[सृ]ष्टैर् हि तैः कृतम्  ॥ २।१९४ ॥  
  
मलपाकाय चेत् सो ऽपि सुदूरम् अपसारितः   
किं चात्मा विभुर् एवैष स किं नाम करोति हि  ॥ २।१९५ ॥  
  
इति पूर्वं विचारश् च विस्तरेण प्रपञ्चितः   
मृद्दण्डचक्रसूत्रेषु धीमान् कर्तेश्वरः स्थितः  ॥ २।१९६ ॥  
  
कुम्भकारस्य कर्तृत्वं कुत्रांशे न्व् अवतिष्ठताम्   
अकृष्टपच्यबीजेषु प्ररोहप्रसवादिके  ॥ २।१९७ ॥  
  
पूर्वं करोतु हेतुत्वं न सस्येष्व् इति को नयः   
इदं दुष्कृतम् एतच् च सुकृतं फलभेदतः  ॥ २।१९८ ॥  
  
इति यत् प्रविभक्तं किं तत्रास्येच्छैव जृम्भते   
स्वतन्त्रो यद्य् असौ कस्मात् परपीडाकारीं निजाम्  ॥ २।१९९ ॥  
  
इच्छां गृह्णाति यो नित्यं करुणारसनिर्भरः   
ननु स्वभावात्तत्तादृक् कर्मातः फलदायकम्  ॥ २।२०० ॥  
  
प्रायश्चित्तादिकरणाच् छाम्येच् चेति विचारयन्   
देवस् तथैव तनुते शास्त्रं चित्रोपदेशकम्  ॥ २।२०१ ॥  
  
शैवं, स्वभाव एदादृक् कर्मणाम् इति को नयः   
बीजम् अङ्कुरसंसूतिस्वभावम् इति मादृशः  ॥ २।२०२ ॥  
  
पूर्ववृद्धव्यवहृतेर् विज्ञातुं प्रभविष्णवः   
ईश्वरस् तु निजेच्छया विना न हि कदाचन  ॥ २।२०३ ॥  
अवलोकितवान् कर्मफलवैचित्र्यचातुरीम्   
  
तस्माद् देवः सर्वकर्ता यदि स्यात्  
   कर्तारः स्युर् नात्मवर्गाः कथञ्चिद्   
नो कर्तारस् ते ऽपि चेत् कर्मवन्ध्यान्  
   उद्दिश्यैनान् सर्वकर्ता न देवः  ॥ २।२०४ ॥  
  
इत्थं च भेददृष्ट्येदं कर्म नाम न मु[यु]क्तिमत्   
एतावान् अत्र सङ्क्षोपो व्यासो ऽन्यत्र तु दर्शितः  ॥ २।२०५ ॥  
  
संवेदनात्मको देव एकस् तस्मात् स्वतः खलु   
सर्वकर्ता स वैचित्र्यात् कर्मयोगीति भण्यते  ॥ २।२०६ ॥  
माया च नाम विश्वस्य या कारणम् इति स्थिता   
सा धरण्यन्ततत्त्वांशगर्भा नित्या यदि स्फुटम्  ॥ २।२०७ ॥  
  
प्रलयो न कदाचित् स्यान् ननु स व्यक्तिभावतः   
व्यक्तिं नाम न जानीमो विज्ञानं ग्राह्यता यतः  ॥ २।२०८ ॥  
  
तदीश्वरपरज्ञानग्राह्यतास्ति सदातनी   
तस्याम् अविद्यमानायाम् ईश्वरः कारणं कुतः  ॥ २।२०९ ॥  
  
स्फुटं प्रकुरुते कुम्भं तद्वद् ईशे भविष्यति   
मैवम् अन्तर्बहीरूपकरणप्रविभेदतः  ॥ २।२१० ॥  
  
स्फुटास्फुटादिविज्ञानं युक्तं कुम्भकृति स्फुटम्   
ईश्वरस्य स्फुटोदारपूर्वविज्ञानशालिनः  ॥ २।२११ ॥  
  
को न ज्ञातो भवेद् भागो यत्रापि व्यक्त्यपेक्षिता   
सत्कार्यवादिनां देशे कारणे ऽपि स्फुटं स्थितम्  ॥ २।२१२ ॥  
  
विश्वम् इत्यपि मायायां स्फुटं स्याद् असमञ्जसम्   
व्यापकाश् च शिवात्मानस् तत्त्वैः साकं परस्परम्  ॥ २।२१३ ॥  
  
कथं च नाम विद्यन्तां व्यापकत्वतिरोहितेः   
विकासः परमो व्याप्तिः संविदो भेद उच्यते  ॥ २।२१४ ॥  
  
मायीयं कञ्चुकव्रातं यथा करणसञ्चयः   
विचारितः पूर्वम् एव कार्यवर्गश् च चर्चितः  ॥ २।२१५ ॥  
  
यावच् छिवपदाध्यासवन्ध्यं विश्वं न विस्फुरेत्   
तत्स्वातन्त्र्यकथामात्रम् एतद् इत्य् अवधार्यताम्  ॥ २।२१६ ॥  
  
एवं मलाद्यभावे हि का दीक्षा को हि दीक्षकः   
दीक्षापात्रं च को वा स्याद् इति किञ्चिन् न युज्यते  ॥ २।२१७ ॥  
शिष्ये ऽध्वन्य् अनले कुम्भे मण्डले स्रुक्करादिके   
समस्ताध्वकृतो न्यासः कथं वाप्य् उपपद्यताम्  ॥ २।२१८ ॥  
  
नहि तावन्त एव स्युर् ननु सङ्कल्पनावशात्   
शोध्यशोधकभावो ऽयं सर्व एवोदितो ननु  ॥ २।२१९ ॥  
  
कल्पितं चेत् फलेत् सत्यं मनोराज्यार्जितश्रियः   
जयन्ति नाकसाम्राज्यलाभविश्रान्तियोगतः  ॥ २।२२० ॥  
  
किं नाम बलवद्रूपसङ्कल्पपथवर्तिनः   
फलन्ति न तथा भावा ध्यानादिविषनाशवत्  ॥ २।२२१ ॥  
  
सङ्कल्पदार्ढ्यम् इत्य् एव ध्यानं संशयरूषितम्   
ध्यानं च न फलेद् एव स्वयं पक्षद्वयाग्रहात्  ॥ २।२२२ ॥  
  
हन्त सङ्कल्पनायोगाद् यदि जायेत तत्फलम्   
किम् असंविन्मयान् भावान् बाह्यान् कांश्चित् अभीप्ससि  ॥ २।२२३ ॥  
  
सङ्कल्पेनैव संस्कारः कुण्डाग्निगुरुशिष्यगः   
स एव च फलाभासी तत्संविद् अवशिष्यते  ॥ २।२२४ ॥  
  
संविदश् च स्वतन्त्रायास् तथारूपावभासनम्   
दीक्षेति किल मन्तव्यं मुञ्च्यन्ते जन्तवो यया  ॥ २।२२५ ॥  
  
अत एव तिलाज्यादेः स्वरूपे ग्रहणे मितौ   
क्रमो वा नियमो नेह कश्चिच् छास्त्रे निरूपितः  ॥ २।२२६ ॥  
  
ननु मन्त्रेषु किं नाम नियमः सर्ववर्णभाक्   
रूपं परं हि कथितं दीक्षापि न तथा कथम्  ॥ २।२२७ ॥  
  
एवम् एवार्णदाहस्य यद्भवत्सम्मतं हितम्   
किं तु तावति ये रूढिं न प्राप्तास् तान् प्रति ध्रुवम्  ॥ २।२२८ ॥  
  
मान्त्रो ऽयं नियमः प्रोक्त उपयोगं च गच्छति   
प्रतिबुद्धा हि ते मन्त्रा विमर्शपथवर्तिनः  ॥ २।२२९ ॥  
  
स्वतन्त्रस्यैव चिद्धाम्न स्वातन्त्र्यात् कर्तृतामयाः   
मन्त्रा विशन्त्य् एवाचार्यं तं तादात्म्यनियोगतः  ॥ २।२३० ॥  
  
स्वतन्त्रीकुर्वते यान्ति करणान्य् अपि कर्तृताम्   
इत्थं दीक्षादिविधये ये ऽप्य् अन्ये विधयो मताः  ॥ २।२३१ ॥  
  
किं नाम कुर्वतां कृत्यं निषेधं त्व् अपि वा कथम्   
ते ऽप्य् अत्रैवोपपद्यन्ते तत् सर्वं विहितं त्व् इह  ॥ २।२३२ ॥  
  
सर्वं चैतद् अमुत्रैव प्रतिषिद्धं यतः स्फुटम्   
प्रतिषेधे दर्शिते ऽस्य किं चाद्वैतपथाश्रितः  ॥ २।२३३ ॥  
  
प्रतिषेधो ऽपि विहितः सो ऽपि च प्रतिषिध्यते   
इत्थं स्वसंविदम्भोधिः स्वात्मनि प्रोच्छलत्य् अलम्  ॥ २।२३४ ॥  
  
इत्थं च विश्वम् एवेदं जगदानन्दसुन्दरम्   
तद्विपक्षं च भेदांशम् इत्थं क्षपयतेतराम्  ॥ २।२३५ ॥  
  
परमेशमुखोद्भूतज्ञानचन्द्रस्य सर्वतः   
तावता स्वप्रभाभारभास्वराः सुमरीचयः  ॥ २।२३६ ॥  
  
शिवचन्द्रांशुसङ्घातपातमात्रविलापितः   
समस्तभावशीतांशुकालकूटो रसायते  ॥ २।२३७ ॥  
  
तत्रानिशं निमज्जन्तस् तद्रसापानघूर्णिताः   
तद्रसीभूय तिष्ठामः शुद्धास् तापत्रयोज्झिताः  ॥ २।२३८ ॥  
  
परमेशमुखं तु शक्तिर् उक्ता भवतीच्छा ननु सोद्भवं गता   
प्रतिपद्यत ईश्वरादिभिन्नस्थितिविज्ञानशशाङ्कशक्तिवृत्तम्  ॥ २।२३९ ॥  
  
शशिनः किल तस्य सर्वतो यः परिपूर्णः प्रसृतो मरीचिपुञ्जः   
इयम् एव हि सा क्रियात्मिकोक्ता परमेशस्य जगन्मयी स्वशक्तिः  ॥ २।२४० ॥  
  
तद् इदं त्रिकशक्तिनिर्भरं परमं भैरवम् एव जृम्भते   
न तु तद्व्यतिरेकि सम्भवेत् स्वविजृम्भा विजयो ऽस्य कीर्तितः  ॥ २।२४१ ॥  
  
तत एव जगज् जयन्त्य् अमी स्फुटम् अर्थः प्रकटो ऽपि युज्यते नः   
बहुवाचकयोग ईदृशं तत् परिपूर्णत्वम् अमुष्य वाक्यभेदम्  ॥ २।२४२ ॥  
  
इत्य् एक एव श्लोको ऽयं चिदात्मा भैरवः स्वयम्   
समस्तभावसन्दर्भनिर्भरो व्याकृतः स्फुटम्  ॥ २।२४३ ॥  
  
संसारगरनाशाय तार्क्ष्याधिष्ठितदृष्टयः   
विषम् एवोपयुञ्जानाः प्राप्नुवन्त्य् अमृतीं स्थितिम्  ॥ २।२४४ ॥  
  
इति दर्शितम् एतावत् स्वप्रकाशस्वसंविदा   
सिद्धं तद्व्यतिरेकेण न किञ्चिद् एव कल्पते  ॥ २।२४५ ॥  
  
यावत्स्वसंविद्विश्रान्तं यत् तावत् तत् सद् एव हि   
कालान्तरव्यपेक्षे हि सत्यत्वं स्यान् न कुत्रचित्  ॥ २।२४६ ॥  
  
संविदः कालयोगश् च विस्तरेण निवारितः   
तत् स्वसंविद् यथा देशं वितरेद् वर्तते तथा  ॥ २।२४७ ॥  
  
तथा संविद्य् अक्षमय्यां निकषाश्मनि रोपितम्   
न यत् तत् संशयायैव शास्त्रे ऽप्य् उक्तम् अवस्तु तत्  ॥ २।२४८ ॥  
  
स्वसंविद् अनुपारोहि प्रलापान् न विशिष्यते   
तच् च्छास्त्रं प्रक्रिया सा च यत् संविदि विवर्तते  ॥ २।२४९ ॥  
  
हृदयाज् जगतो जाताः सर्वस्यैते क्षयोदयाः   
स्वप्नस्येव सुषुप्ताख्यात् स्वसंविच्छास्त्रचर्चिताः  ॥ २।२५० ॥  
  
रूपालोकमनस्कारसामग्री संहृतिः स्थितिः   
सृष्टिर् निमेषोन्मेषौ च सतां सङ्कोचकल्पनम्  ॥ २।२५१ ॥  
  
इत्यादिका मातृमेयमानरूपा स्थितिः सदा   
स्वसंविदः सुपूर्णायाः प्रपञ्चरचना स्वयम्  ॥ २।२५२ ॥  
  
सर्वसर्वात्मदिग्देशकालाकारा स्वयं हि सा   
सत्यमिथ्यात्वनिर्णीतिस् तत एव हि जायते  ॥ २।२५३ ॥  
  
आचार्योत्पलदेवो ऽपि तदेतदुपदिष्टवान्   
बहिः सदसदात्मापि स्वसंविदि मदीयदृक्  ॥ २।२५४ ॥  
  
पश्यत्व् इति स्वतन्त्रस्य नियतिः सेन्द्रियाभिधा   
सैव रूधा शिवाद् आ च क्रिमेः स्वां संविदं श्रिता  ॥ २।२५५ ॥  
  
तद् एव देवे संसारः स शिवः परमेईŭवरः   
तत्र विश्रान्तिम् आपन्नो मुक्त इत्य् अभिधीयते  ॥ २।२५६ ॥  
  
एतत्प्रसादाज् जीवन्ति ब्रह्माद्याः स्थावरान्तकाः   
अविलुप्ता सदा सेयं संवित्तिर् इति गृह्यताम्  ॥ २।२५७ ॥  
  
विभान्त्य् अपि हि सा देवी न तया रहितं क्वचित्   
आत्मानं साधयेत् क्वापि क्वापि दूषयते क्वचित्  ॥ २।२५८ ॥  
  
अन्यथैव स्थापयते न च याति विकारिताम्   
साधन्दूषणान्यत्ववन्ध्यापि परमेश्वरी  ॥ २।२५९ ॥  
  
भासते च तथात्वेन तत् स्वतन्त्रा स्फुटा हि सा   
श्रीमान् महेश्वरो देवः पूर्वेषाम् अपि यो गुरुः  ॥ २।२६० ॥  
  
स एतद् एव प्रोवाच लोकानुग्रहहेतुतः   
  
मूढाः किं निःसारे वायसविरटितकल्पे   
तिष्टथ वचसि वृथैवं स्वां संविदम् आवर्ज्य   
संविद्देवतयैव यद् आदिष्टं निकटे ऽप्य् अथ   
सर्व आद्रियमाणास् तत्तद्देशे जीवन्मुक्ता भवन्ति  ॥ २।२६१ ॥  
  
तद् अत्र नीतौ संवित्तिर् एवासौ गुरुर् उच्यते   
गिरत्य् एव यतो विश्वं सृष्टिसंहृतियोगतः  ॥ २।२६२ ॥  
  
तद् अत्र मुख्या या रूढिः सम्बन्धः पर उच्यते   
एनया यद् यद् आदिष्टं ज्ञानं सांसिद्धिकं तु तत्  ॥ २।२६३ ॥  
  
यत्रास्मद्गुरुवर्गस्य स्थिता नित्यावस्थितिः   
त्रैयम्बकादिसन्तानभेदो यस्मात् प्रवर्तते  ॥ २।२६४ ॥  
  
यत्रोक्तं पूर्वम् अज्ञानतादात्म्यं नश्यतीत्यपि   
स्वसंविदस् तु वैचित्र्यं गृह्णत्या भात्य् अयं ततः  ॥ २।२६५ ॥  
  
अन्तरालमहद्दिव्यादिव्यादि शास्त्रसङ्गमः   
तत्त्ववन्निजवागंशून् गुरोर् आत्मविनिर्मितान्  ॥ २।२६६ ॥  
  
प्राधान्यं प्रकटं स्वसंविदः   
गुरुतः किल शास्त्रतः स्वतः   
तद् अयं मुख्यतया कृतः श्रमः  ॥ २।२६७ ॥  
  
शास्त्रवृत्तिपरतन्त्रितो गुरुः   
स्वात्मसंविदि च तत्प्रतिष्ठितम्   
तेन सर्वम् इदम् आत्मसंविदा   
सिद्धिम् एति नहि जात्व् असह्यताम्  ॥ २।२६८ ॥  
  
एतच् छास्त्रं प्रयत्नेन चर्च्यतां हे मुमुक्षवः   
मा वृथैवायुर् आयस्तम् अन्यशास्त्रेषु नीयताम्  ॥ २।२६९ ॥  
  
अभेददृष्टिर् या काचिद् भेददृष्टिर् अथापि वा   
सात्रैवायाति निर्वाहं तेनैतत् प्रविचार्यताम्  ॥ २।२७० ॥  
  
स्वप्नकालपरिज्ञानवी[तनिद्रो] यथा तथा   
एतच्छास्त्रसमभ्यासप्रबुद्धहृदयः सदा  ॥ २।२७१ ॥  
  
स्वसंविद् एव तच् छास्त्रं सा चापेक्षाविवर्जिता   
तथा यद्य् अभिधीयेत स्वतः प्रामाण्यम् उच्यताम्  ॥ २।२७२ ॥  
  
शासनं शासितव्यं च शासकं चेति यत् किल   
तत्तत्राकालकलितं स्वातन्त्र्याद्वैतसुन्दरम्  ॥ २।२७३ ॥  
  
ताम् अवस्थितिम् आत्मीयां गर्भीकृत्यानपायिनीम्   
श्रीकण्ठनाथः प्रोवाच श्रीमत्किरणशासने  ॥ २।२७४ ॥  
  
सर्वम् एतत् प्रवृत्त्यर्थं श्रोत्\र्र् णां तु विभेदतः   
अर्थभेदात् तु भेदो ऽयम् उपचारात् प्रकल्पते  ॥ २।२७५ ॥  
  
फलभेदो न कल्प्यो ऽत्र कल्प्यश् चेद् अयथातथम्   
दशकाष्टादशाष्टाष्टभेदभिन्नम् इदं विभोः  ॥ २।२७६ ॥  
  
शिवसद्भावलाभैकफलं तल्लाभप्रोत्सुके   
अधिकारिण्य् अणौ जातिकुलवर्णाद्यनादरात्  ॥ २।२७७ ॥  
  
प्रवृत्तम् एकवाक्यत्वं यावद् आसाद्य वर्तते   
अङ्गाङ्गिवृत्तवैचित्र्यात् तावद् एकम् इदं विदुः  ॥ २।२७८ ॥  
  
त्रिकशास्त्रं तथाभूतो गुरुर् अत्राद्वयात्मकः   
तदनन्तरवाक्यांशपुञ्जः प्रकरणानि च  ॥ २।२७९ ॥  
  
मायीयभेदवृत्तान्तस्फुटभावे भवन्ति च   
तथापि शिवसम्प्राप्तिर् मुख्यम् अन्ते फलं स्थितम्  ॥ २।२८० ॥  
  
अधिकारी चैक एव शिवतावाप्तिभाजनम्   
तथापि तावन्मात्रे च जाते प्रकरणात्मनि  ॥ २।२८१ ॥  
  
यादृक् फलं स्फुतं मुख्यं पर्यन्तफलम् अङ्गि वा   
तदङ्गं वा तद्विपक्षे परपक्षे परं च वा  ॥ २।२८२ ॥  
  
अपि तत्तद्विपक्षांशसमुद्भावनभाजनम्   
तथोचितशरीरादेस् तथा संस्कारभागिनः  ॥ २।२८३ ॥  
  
गुरोः शिष्यस्य चाप्य् उक्तस् तादृशो ऽधिक्रियाक्रमः   
तथा च मृत्युविध्वंसिरसायनविधिं श्रितः  ॥ २।२८४ ॥  
  
पूर्वं संस्कारलाभाय क्वाथवान्तिविरेचनैः   
दीक्षया या च विकृतिः नोत्तरत्र क्रियाविधौ  ॥ २।२८५ ॥  
  
तेनाधिकारिनियमस् तद्देहविदशादिजः   
तेनोच्यते वैष्णवाद्याः पशुशासनसंश्रिताः  ॥ २।२८६ ॥  
  
न शैवे ऽधिकृतास् तन्त्रे न शैवा वामगोचरे   
ते ऽपि नो दक्षिणे ते ऽपि न स्युः कुलमते त्रिके  ॥ २।२८७ ॥  
  
उक्तं श्रीभैरवकुले पञ्चदीक्षाक्रियोचितः   
गुरुर् उल्लङ्घिताधस्त्यस्रोता वा त्रिकशास्त्रगः  ॥ २।२८८ ॥  
  
इत्थम् एकाधिकारित्वम् आत्मतत्त्वसमाश्रयात्   
संस्काराश्रय ॥॥ भेदाद् भिन्नाधिकारिता  ॥ २।२८९ ॥  
  
स्वच्छन्दतन्त्रे तेनोक्तं सर्वशास्त्रे शिवः फलम्   
यतः शिवोद्भवाः सर्वे शिवधामफला इति  ॥ २।२९० ॥  
  
तत्रैव च पुनः प्रोक्तम् ऊर्ध्वतत्त्वविवेचने   
यन् न साङ्ख्यैर् न योगीन्द्रैर् न प्रिये पाञ्चरात्रिकैः  ॥ २।२९१ ॥  
  
इयादि यावद् आक्षिप्तं वादिनां तु शतत्रयम्   
त्रिषष्ट्या चाधिकं ते हि तावन्मात्रविवेचकाः  ॥ २।२९२ ॥  
  
कथं स्युर् अपरिच्छिन्नशिवतत्त्वविदात्मकाः   
अथ तत्रांशमात्रे ऽपि शिवसद्भावम् एव ते  ॥ २।२९३ ॥  
  
आरोपयेयुस् तत् तावन् नैव सुस्पष्टसङ्गति   
देवदत्तादिवाक्ये हि सर्वतः पूर्णविग्रहे  ॥ २।२९४ ॥  
  
देवदत्तपदश्रोता तावन्मात्रपदे कथम्   
समग्रपूर्ववाक्यानां समारोपं करिष्यति  ॥ २।२९५ ॥  
  
कथं चाधिगमस् तस्य तावतो ऽर्थस्य वाक्यतः   
तस्माद् एवेति चेत् तर्हि न पदश्रोतृता न च  ॥ २।२९६ ॥  
  
तावन्मात्रस्य सो ऽस्त्य् अर्थ इत्थं प्रकृतिगोचरे   
समग्रशिवशास्त्रार्थज्ञप्त्या सम्पूर्णरूपया  ॥ २।२९७ ॥  
  
योगसाङ्ख्यार्हतन्यायपाञ्चरात्रश्रुतिस्मृतीः   
यद्य् एव शिवतत्त्वेन सम्पूर्णं परिकल्पयेत्  ॥ २।२९८ ॥  
  
तावद् अस्तु न तु स्फारस् तावांस् तत्रेति चर्चितम्   
ज्ञप्तिश् च शिवतत्त्वस्य तत्संस्कारपुरःसरा  ॥ २।२९९ ॥  
  
अन्यथा प्रत्यवायः स्याद् उपदेष्ट्रुपदेश्ययोः   
तत्संस्कारग्रहश् चेत् स्यात् कामं शास्त्रार्थ ईदृशः  ॥ २।३०० ॥  
  
न तु वैष्णवता तस्य साङ्ख्यता श्रौततापि वा   
अन्यसंस्कारम् ऊर्ध्वोर्धं गृहीत्वाप्य् अनुतिष्ठति  ॥ २।३०१ ॥  
  
वैष्णवाद्य् एव तर्ह्य् अस्य प्रत्यवायो महत्तरः   
नन्व् अद्वयपदे ऽमुष्मिन् केयं मुख्या प्रकल्पना  ॥ २।३०२ ॥  
  
किं ब्रूषे स्वयम् एव त्वं भेदोपहतवृत्तिकः   
एतद् एव परं द्वैतं भवान् एव संश्रितः  ॥ २।३०३ ॥  
  
यद् अहं वैष्णवो भूष्णुः शैवे किं नाधिकारवान्   
तत् स्वयं भेदमूढस् त्वं भेदे च नियतेर् बलात्  ॥ २।३०४ ॥  
ततस् तैः प्रत्यवायः स्याद् योग इत्य् उपपादितम्   
किं च तादात्म्ययोगेन देवता पूज्यते ततः  ॥ २।३०५ ॥  
  
विष्णुतादात्म्यम् आपन्नः कथं रुद्रं प्रपूजयेत्   
गीतासु च ततो गीतं यो यच् छ्रद्धः स एव सः  ॥ २।३०६ ॥  
  
तादात्म्यभावना योगाः फलं मन्त्राः स्व }}   
दद्युस् तद्भावितात्मातः फलकामस्य सिद्धिदः  ॥ २।३०७ ॥  
  
मोक्षकामस्य तच् छास्त्रमोक्षलिप्सोर् अपि स्फुटम्   
तद्दोषभावनाक्रान्तः क्षमस् तावति योजने  ॥ २।३०८ ॥  
  
मुख्यस् तावद् अयं कल्पो यो यत्रैव प्रतिष्ठितः   
नित्यं तादात्म्यम् आपन्नः स तत्राधिकृतस् त्व् इति  ॥ २।३०९ ॥  
  
अत एव ततो ग्राह्यं ज्ञानम् इत्य् अभिधीयते   
स हि तादात्म्यम् आपन्नस् तद्भावनविधिक्रमात्  ॥ २।३१० ॥  
  
शिष्यस् तदैव शास्त्रं तु गृह्णन् पूर्वापरक्रमात्   
कथं स्वबुद्ध्या सन्धत्तां तावद् यत् तेन संहितम्  ॥ २।३११ ॥  
  
यस् तु सन्धातुम् ईहेत स साक्षात् परमेश्वरः   
तस्य किं वा गुरुः कुर्यात् सो ऽन्येषां गुरुर् उच्यते  ॥ २।३१२ ॥  
  
नान्यतो वेदविद्भ्यश् चेत्यत एव हि मन्वते   
तस्मात् तादात्म्यम् आपन्नो गुरुर् इत्य् अभिधीयते  ॥ २।३१३ ॥  
  
स च यावति यत्रैव तत्र तावति नान्यथा   
ननु वैष्णवशास्त्रार्थस् तत्कालं शिवभावनात्  ॥ २।३१४ ॥  
  
तादात्म्यं गुरुतां हन्ति पूर्णधीः प्रलपत्य् अयम्   
रामरावणनाट्येषु नह्य् एता नटभूमिकाः  ॥ २।३१५ ॥  
  
नेपथ्यादिपरावृत्त्या येनान्यत्वं प्रपद्यते   
वैष्णवो विष्णुर् एवाहं तद्दासो वेति चर्चयन्  ॥ २।३१६ ॥  
  
इदानीं न तथास्मीति किम् एतत् सुसमञ्जसम्   
अत्र ह्य् एकतमा संविन् मिथ्याज्ञानत्वम् अश्नुते  ॥ २।३१७ ॥  
  
यया स एव पतितः शिष्यो वा पतितो भवेत्   
तस्मान् मुख्यो ह्य् अयं कल्पः प्रतिशास्त्रं गुरुर् गुरुः  ॥ २।३१८ ॥  
  
उक्तं स्वतन्त्रशास्त्रेषु नासौ सिद्धिफलप्रदः   
अन्यशास्त्ररतो यः स्यात् तच्छास्त्रनिरतो ऽपि वा  ॥ २।३१९ ॥  
  
लोके ऽपि यावद् ईदृक्षः प्रवादो ज्योतिरादिके   
  
विष्णोर् भागवता मगाश् च सवितुः शाम्भोर् जटाभस्मिनो   
मात्-ऋणाम् अथ मातृमण्डलविदो विप्रास् त्व् अथ ब्रह्मणः   
शाक्याः सत्त्वहितस्य बुद्धवपुषो नग्नास् तथैवार्हतो   
यो यैर् देव उपास्यते स्वविधिना तैस् तस्य कार्या क्रिया  ॥ २।३२० ॥  
अत एवाधिकज्ञानशाली सन्निहितो यदि   
देशे तत्र भवेन् नाना नाधिकारस्य भाजनम्  ॥ २।३२१ ॥  
  
यस् त्व् अस्मिन् पूर्णसम्बोधे रूढो वास्तवशासने   
उत्तरोत्तररूढ्यर्थं शिशोः करणमानसम् (?)  ॥ २।३२२ ॥  
  
फलसम्पत्तये वापि भावांशवशशालिनः   
अनुग्रहं स वै कुर्यात् पूर्णत्वाद् ऊर्ध्ववृत्तितः  ॥ २।३२३ ॥  
  
नन्व् अद्वये किम् ऊर्ध्वं स्यान् न किञ्चिद् भेदमोहिताः   
भवतस् त्व् अधरावस्था भेद एवधरो यतः  ॥ २।३२४ ॥  
  
तस्माद् ये केचनान्ये स्युः पशुशासनवर्तिनः   
वैष्णवाः सौगताः श्रौतास् तथा श्रुत्यन्तवादिनः  ॥ २।३२५ ॥  
  
इत्यादयो नाधिकृता जातुचित् पतिशासने   
उक्तवान् यत्र शास्त्रेष्व् अप्य् अधिकारिविवेचने  ॥ २।३२६ ॥  
  
यो वैष्णवो मनुं दद्याच् छैवं मूढमतिः शिशोः   
तं पापं वञ्चकं त्यक्त्वा शिशुर् न्याय्यं समाचरेत्  ॥ २।३२७ ॥  
  
इहाप्य् उक्तं मोक्षदः स्यात् स्वभ्यस्तज्ञानवान् इति   
अभ्यस्तं च परं ज्ञानं यतो नास्त्य् एव विच्युतिः  ॥ २।३२८ ॥  
  
परमाद्वयविज्ञानान् न खल्व् अप्य् अस्ति विच्युतिः   
स्वात्मपक्षस्थिताशेषज्ञाननिर्भरवृत्तिकः  ॥ २।३२९ ॥  
  
कथं को वा कुतो वापि च्यवतां तिष्ठतु क्व वा   
इत्थं य एष शास्त्रार्थः स्थितः शक्तिप्रभावतः  ॥ २।३३० ॥  
  
अन्तःकृताशेषतत्त्ववर्णादिभरनिर्भरः   
सर्वाभिधो भैरवात्मा सो ऽयम् एव स्वरूपभाक्  ॥ २।३३१ ॥  
  
शास्त्रे ऽस्मिन् परमेशेन ज्ञानचन्द्राख्यया कृतः   
  
तद्व्याख्यातम् इदं प्रसन्नगहनं वाक्यं मया स्वागम-  
प्रामाण्यप्रतिपादनक्रमवशात् तत्तत्प्रसङ्गाद् अपि   
अत्रारूढधियां प्रमाणमहिमा विश्वाद्वयोद्दामितो   
भातीति स्वयम् एव सत्यहृदया ज्ञास्यन्ति किं श्लाघितैः  ॥ २।३३२ ॥  
  
ये सम्यक् प्रविचारिणो ननु शिवाः कस् तान् प्रति प्रोद्यमः   
किं तैर् ये प्रविमर्शदूरशिखरारोहक्रमे पङ्गवः   
पाषाणायितवृत्तयः पुनर् अमी ये शास्त्रवन्ध्या नराः   
संरम्भः प्रलयम्बुधेर् इव ततः स्वात्मन्य् अयं घूर्णते  ॥ २।३३३ ॥  
  
संशाम्य स्वयम् आत्मनि त्यज जवाज् ज्वालाजटाडम्बरान्   
भोः कल्पानल दाह्यम् अस्ति भवतो नाद्यापि किञ्चिद् यतः   
त्वत्प्रोल्लासविघूर्णनाघनघुरद्घोरस्फुलिङ्गशतैर्   
विश्वं व्याप्य विलीनतां गतम् इदं द्राक् त्वत्प्रकाशात्मकम्  ॥ २।३३४ ॥  
  
प्रवरपुरनामधेये पुरे पूर्वे काश्मीरिको ऽभिनवगुप्तः   
मालिन्यादिमवाक्ये वार्त्तिकम् एतद् रचयति स्म  ॥ २।३३५ ॥  

