---
title: 'Abhinavagupta: Bhairavastava'

---
## Intro

Abhinavagupta: Bhairavastava  

Abhinavagupta: Bhairavastava  
  
Encoded by: Dott. Marino Faliero  
  
Date: July 1998  

## पाठः

व्याप्तचराचरभावविशेषं चिन्मयम् एकम् अनन्तम् अनादिम् ।  
भैरवनाथम् अनाथशरण्यं त्वन्मयचित्ततया हृदि वन्दे ॥ १ ॥  
  
त्वन्मयम् एतद् अशेषम् इदानीं भाति मम त्वदनुग्रहशक्त्या ।  
त्वं च महेश सदैव ममात्मा स्वात्ममयं मम तेन समस्तम् ॥ २ ॥  
  
स्वात्मनि विश्वगये त्वयि नाथे तेन न संसृतिभीतिकथास्ति ।  
सत्स्व् अपि दुर्धरदुःखविमोहत्रासविधायिषु कर्मगणेषु ॥ ३ ॥  
  
अन्तक मां प्रति मा दृशम् एनां क्रोधकरालतमां विनिधेहि ।  
शङ्करसेवनचिन्तनधीरो भीषणभैरवशक्तिमयो ऽस्मि ॥ ४ ॥  
  
इत्थं उपोढभवन्मयसंविद्दीधितिदारितभूरितमिस्रः ।  
मृत्युयमान्तककर्मपिशाचैर् नाथ नमो ऽस्तु न जातु बिभेमि ॥ ५ ॥  
  
प्रोदितसत्यविबोधमरीचिप्रेक्षितविश्वपदार्थसतत्त्वः ।  
भावपरामृतनिर्भरपूर्णे त्वय्य् अहम् आत्मनि निर्वृतिम् एमि ॥ ६ ॥  
  
मानसगोचरम् एति यदैव क्लेशदशा ऽतनुतापविधात्री [१] ।  
नाथ तदैव मम त्वदभेदस्तोत्रपरामृतवृष्टिर् उदेति ॥ ७ ॥  
  
शङ्कर सत्यम् इदं व्रतदानस्नानतपो भवतापविदारि ।  
तावकशास्त्रपरामृतचिन्ता स्यन्दति चेतसि निर्वृतिधाराम् ॥ ८ ॥  
  
नृत्यति गायति हृष्यति गाढं संविद् इयं मम भैरवनाथ ।  
त्वां प्रियम् आप्य सुदर्शनम् एकं दुर्लभम् अन्यजनैः समयज्ञम् ॥ ९ ।=  
।  

वसुरसपौषे कृष्णदशम्याम् अभिनवगुप्तः स्तवम् इमम् अकरोत् ।  
येन विभुर् भवमरुसन्तापं शमयति जनस्य झटिति दयालुः ॥  
  
समाप्तम् स्तवम् इदम् अभिनवाख्यम् पद्यनवकम् ॥  

[१] वर्। : तनुताम् अविधाय  
------------------------------------------------------------------------  

____________  

गन्धर्व-नगरम् । द्सो सन्स्क्रित् अर्छिवे  
  
------------------------------------------------------------------------  

