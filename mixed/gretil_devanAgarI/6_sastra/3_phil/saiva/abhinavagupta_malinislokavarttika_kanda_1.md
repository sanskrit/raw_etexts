---
title: 'Abhinavagupta: Malinislokavarttika, Kanda 1'

---
## Intro
  
  
  
  
Abhinavagupta: Malinislokavarttika, Kanda 1  
  
  
  
  
Abhinavagupta: Malinislokavarttika, Kanda 1  
  
1.   verses I.1-399 are the critical text taken from my edition:  
     Abhinavagupta's Philosophy of Revelation. An Edition and Annotated  
     Translation of Malinislokavarttika I, 1-399, Groningen  
     Oriental Studies 14, Groningen: Egbert Forsten 1998.    
2.   the rest is from the first edition (ed. Madhusudan Kaul Shastri,  
     Srinagar 1921, KSTS XXXI)  
3.   (original) encoding utf-8  
4.   perhaps a few TeX-codes have remained due to oversight  
5.   corrections are very welcome    
                           Jürgen Hanneder (hanneder@indologie.uni-halle.de)  
  
  
  
  


## पाठः
  
  
  
  
  
  
अभिनवगुप्त: मालिनीश्लोकवार्त्तिक  
  
  
प्रथमः काण्डः  
  
विमलकलाश्रयाभिनवसृष्टिमहा जननी  
भरिततनुश् च पञ्चमुखगुप्तरुचिर् जनकः   
तदुभययामलस्फुरितभावविसर्गमयं  
हृदयम् अनुत्तरामृतकुलं मम संस्फुरतात्  ॥ १।१ ॥  
  
यदीयबोधकिरणैर् उल्लसद्भिः समन्ततः   
विकासिहृदयाम्भोजा वयं स जयताद् गुरुः  ॥ १।२ ॥  
  
साभिमर्शषडर्धार्थपञ्चस्रोतःसमुज्ज्वलान्   
यः प्रादान् मह्यम् अर्थौघान् दौर्गत्यदलनव्रतान्  ॥ १।३ ॥  
  
श्रीमत्सुमतिसंशुद्धः सद्भक्तजनदक्षिणः   
शम्भुनाथः प्रसन्नो मे भूयाद् वाक्पुष्पतोषितः  ॥ १।४ ॥  
  
गुरुभ्यो ऽपि गरीयांसं युक्तं श्रीचुखलाभिधम्   
वन्दे यत्कृतसंस्कारः स्थितो ऽस्मि गलितग्रहः  ॥ १।५ ॥  
  
ततो गुरुतरः श्रीमान् भूतिराजो महामतिः   
जयताद् भक्तजनतासमुद्धरणसाहसः  ॥ १।६ ॥  
  
श्रीसोमानन्दसम्बोधश्रीमदुत्पलनिःसृताः   
जयन्ति संविदामोदसन्दर्भा दिक्प्रसर्पिणः  ॥ १।७ ॥  
  
तद्दृष्टिसंसृतिच्छेदिप्रत्यभिज्ञोपदेशिनः   
श्रीमल्लक्ष्मणगुप्तस्य गुरोर् विजयते वचः  ॥ १।८ ॥  
  
अप्य् असङ्ख्यनवास्वादचमत्कारैकदुर्मदा   
येनानुत्तरसम्भोगतृप्ता मे मतिषट्पदी  ॥ १।९ ॥  
तदेकमयताम् आप्य स्वात्मन्य् एव तथा स्थिता   
तद् अस्याः प्रोन्मिषन्त्य् एव विविधा नादसम्पदः  ॥ १।१० ॥  
  
सच्छिष्यकर्णमन्द्राभ्याम् अर्थितो ऽहं पुनः पुनः   
वाक्यार्थं वर्तये श्रीमन्मालिन्यां यत् क्व चित् क्व चित्  ॥ १।११ ॥  
  
औचित्येनेतरत्यागाद् वाच्यवाचकयोर् मिथः   
वर्तनावर्त एतस्मिन् साधु शास्त्रं च वार्त्तिकम्  ॥ १।१२ ॥  
  
ये ऽहर्निशं प्रकाशन्ते सर्वस्य च न गोचरे   
नुमो ऽभिनवगुप्तांस् ताञ् शिवचन्द्रांशुसञ्चयान्  ॥ १।१३ ॥  
  
जयन्ति जगदानन्दविपक्षक्षपणक्षमाः   
परमेशमुखोद्भूतज्ञानचन्द्रमरीचयः  ॥ १।१४ ॥  
  
अनियन्त्रितसद्भावाद् भावाभेदैकभागिनः   
यत् प्राग् जातं महाज्ञानं तद्रश्मिभरवैभवम्  ॥ १।१५ ॥  
  
ततं तादृक् स्वमायीयहेयोपादेयवर्जितम्   
विततीभावनाचित्ररश्मितामात्रभेदितम्  ॥ १।१६ ॥  
  
अभिमर्शस्वभावं तद् धृदयं परमेशितुः   
तत्रापि शक्त्या सततं स्वात्ममय्या महेश्वरः  ॥ १।१७ ॥  
  
यदा सङ्घट्टम् आसाद्य समापत्तिं परां व्रजेत्   
तदास्य परमं वक्त्रं विसर्गप्रसरास्पदम्  ॥ १।१८ ॥  
अनुत्तरविकासोद्यज्जगदानन्दसुन्दरम्   
भाविवक्त्राविभागेन बीजं सर्वस्य यत् स्थितम्  ॥ १।१९ ॥  
  
हृत्स्पन्ददृक्परासारनिर्नामोर्म्यादि तन् मतम्   
एतत् परं त्रिकं पूर्वं सर्वशक्त्यविभागवत्  ॥ १।२० ॥  
अत्र भावसमुल्लासशङ्कासङ्कोचविच्युतेः   
स्वानन्दलीनतामात्रमात्रिच्छाकर्मदृक्त्रयम्  ॥ १।२१ ॥  
  
तथा च गुरवः शैवदृष्टाव् इत्थं न्यरूपयन्   
स यद् आस्ते चिदाह्लादमात्रानुभवतल्लयः  ॥ १।२२ ॥  
तद् इच्छा तावती ज्ञानं तावत् तावत् क्रिया हि सा   
सुसूक्ष्मशक्तित्रितयसामरस्येन वर्तते  ॥ १।२३ ॥  
चिद्रूपाह्लादपरमस् तदाभिन्नो भवेद् इति   
ननु चेदृशि विश्वात्मभूते सङ्कोचवर्जनात्  ॥ १।२४ ॥  
विकल्पकल्पनामूलाः कथं शास्त्रादिसम्पदः   
उच्यते सर्व एवायं बोधः संवित्प्रभामयः  ॥ १।२५ ॥  
प्रकाशरूपतायोगाच् चिदामर्शघनात्मकः   
तत्रामर्शस्वभावो ऽयं यः प्रकाशः प्रकाशते  ॥ १।२६ ॥  
  
स एव किं न शास्त्रौघः किम् अन्यैर् युक्तिडम्बरैः   
परवाग्देवताविद्धस् तत्रासौ केवलं भवेत्  ॥ १।२७ ॥  
  
न तु लौकिकमायीयवर्णपुञ्जविचित्रितः   
उक्तं श्रीप्रत्यभिज्ञायाम् आत्मसंस्थस्य भासनम्  ॥ १।२८ ॥  
अस्त्य् एव न विना तस्माद् इच्छामर्शः प्रवर्तते   
स्वभावम् अवभासस्य विमर्शं विदुर् अन्यथा  ॥ १।२९ ॥  
प्रकाशो ऽर्थोपरक्तो ऽपि तुल्यो रत्नादिकैर् इति   
किञ्च यः कश् चनामर्शश् चिच्चमत्कारगोचरः  ॥ १।३० ॥  
  
ह्लादतापादिविषयस् तदासौ भवति स्फुटः   
तद्विमर्शान्तरालम्बसमुच्छलनयोगतः  ॥ १।३१ ॥  
  
पश्चात् सुस्फुटताम् एति तथा च गुरुर् ऊचिवान्   
यथा स्वसंविदा सिद्धं सुखादि व्यवतिष्ठते  ॥ १।३२ ॥  
न हि व्यवस्थासमये वेद्यते तत् स्वसंविदा   
तथावश्योपगन्तव्यं स्वसंवित्साधनाद् इति  ॥ १।३३ ॥  
  
एवम् अत्रापि पश्चाद् यज् ज्ञानाद्युल्लासवर्त्मनि   
सर्वाभेदमयी भूमिर् यावद् आमृश्यतां व्रजेत्  ॥ १।३४ ॥  
तावत् तदुचितोदारविमर्शांशस्फुटत्वतः   
तादृक् स एव शास्त्रत्वं प्राग्विसर्गः प्रपद्यते  ॥ १।३५ ॥  
  
एतद् एव तु युक्तं स्यात् तथा ह्य् अनुपधौ परे   
शास्त्रार्थे ऽपि समाचारलेशः को ऽपि विभाव्यते  ॥ १।३६ ॥  
स नूनं स्फुटताधामभाविज्ञानादिशक्तिमान्   
उपरागात् ततस् तत्तद्वैचित्र्यपरिबृंहितः  ॥ १।३७ ॥  
  
यथा मुखस्य तद्व्यक्तिस्थाने ऽप्सु मुकुरे मणौ   
खड्गे चञ्चलसद्वृत्तसूक्ष्मदीर्घादिका स्थितिः  ॥ १।३८ ॥  
तद् इत्थं परमे रूपे प्रोद्भूता ज्ञानसम्पदः   
अनवच्छिन्नहृदयबीजात्मत्रयसुन्दराः  ॥ १।३९ ॥  
  
यदा तूच्छलदाकारस्वतरङ्गान्तरात्मकान्   
विसिसृक्षति भावौघान् भैरवः शक्तिबृंहितः  ॥ १।४० ॥  
  
तदा ता एव विज्ञानसम्पदस् तदुपाधिजाम्   
ईषत्क्रियासमाचारयन्त्रणां संश्रिता इव  ॥ १।४१ ॥  
  
परितस् तत्तरङ्गौघसात्मतां समुपाश्रिते   
तथापि जगदानन्दसुन्दरे बोधभैरवे  ॥ १।४२ ॥  
भावनिर्भरतामात्रसन्तृप्ते शक्तिशालिनि   
पूर्णया निजशक्त्यैव न्यक्कृते शक्तिमत्पदे  ॥ १।४३ ॥  
तादृग् एव विमर्शात्मा ज्ञानधारा विजृम्भते   
यस्यां भोगोपदेशेन को ऽपि ह्लादः प्रवर्तते  ॥ १।४४ ॥  
  
यदीयसंविदाचारचर्याविस्रम्भभावितः   
भोगव्रातो ऽपि धन्यानां निःश्रेयसपदायते  ॥ १।४५ ॥  
  
यत्रोच्यते स्वशक्त्यादिक्षोभसंरम्भनिर्भरा   
देवस्य यागप्रियता विशेषान् मातृमध्यतः  ॥ १।४६ ॥  
ऐश्वर्यशक्त्युद्रेकेण लब्धेश्वरपदाभिधः   
देवो विज्ञानमहिमा प्रोद्भूतो ऽयं प्रपञ्चितः  ॥ १।४७ ॥  
  
अत्राप्य् अनन्तभावांशसंयोजनवियोजने   
प्राग्दशाभेदसन्धानाद् असङ्ख्यत्वम् उपाश्रिते  ॥ १।४८ ॥  
तदुपाधिवशाद् एव संविज्ज्ञानपदोज्झिताः   
तायन्ते विविधाः शास्त्रक्रियाज्ञानविभूतयः  ॥ १।४९ ॥  
  
मुख्यस् त्व् एष प्रपञ्चो ऽयं पञ्चात्मत्वेन चर्चितः   
तथा च वक्ष्यते तत्त्वम् अभिन्नम् अपि पञ्चधा  ॥ १।५० ॥  
सव्यापाराधिपत्वेन तद्धीनप्रेरकत्वतः   
इच्छानिवृत्तेः स्वस्थत्वाद् इत्याद्यैर् वाक्यसञ्चयैः  ॥ १।५१ ॥  
  
नन्व् एतावति सन्दर्भे देशकालकलाकृताः   
भेदा न सम्भवन्त्य् एव बाढम् ओम् इति वच्महे  ॥ १।५२ ॥  
न ह्य् अत्र कालतत्त्वस्य नाममात्रं विभाव्यते   
वैभव्य् अपि महाकाली शक्तिर् नात्र विजृम्भते  ॥ १।५३ ॥  
  
तर्ह्य् अभिन्ने स्वसम्पूर्णे तदा पश्चात् पुनर् यदा   
परतश् चेति को न्व् एष वाचोयुक्तिपरिग्रहः  ॥ १।५४ ॥  
  
अत्र ब्रूमः सत्यम् एव वस्तुतस् तु स्फुटात्मनि   
जृम्भिते तत्त्वसर्गे ऽपि काले ऽप्य् उन्मिषितात्मनि  ॥ १।५५ ॥  
बोधस्य नैव सन्त्य् एताः पूर्वापरविकल्पनाः   
कालो विशेषणत्वेन यस्माद् भवति भेदकः  ॥ १।५६ ॥  
विशेषणं च तत् प्रोक्तं समशीर्षिकयैव यत्   
भेदेन वेद्यताम् एति यथा नीलं सरोरुहं  ॥ १।५७ ॥  
  
न च बोधस्य वेद्यत्वं कदाचिद् उपपद्यते   
वेद्यत्वं भासमानत्वं तत् प्रकाशप्रसादतः  ॥ १।५८ ॥  
प्रकाशः स स बोधश् च न चेद् बोधान्तरस्थितेः   
प्रकाशनियमान् नूनम् अनवस्था प्रवर्तते  ॥ १।५९ ॥  
  
अत एव विमूढा ये बोधम् अप्रथमानकम्   
अर्थप्रथात्मकं ब्रूयुः स्ववचोवञ्चितास् तु ते  ॥ १।६० ॥  
तस्मात् कालो न बोधस्य भेदकत्वाय कल्पते   
नापि वेद्यस्य कालो ऽसौ भेदकीभवितुं क्षमः  ॥ १।६१ ॥  
विश्वं हि बोधाभिन्नं तद् अतथात्वे न भासते   
प्रकाशेन समाविष्टश् चित्रं भावः प्रकाशते  ॥ १।६२ ॥  
विश्वप्रकाश एवं स्यात् सर्वस्यैव सदातनः   
सति प्रकाशे बोधाख्ये स प्रकाशत्वम् अश्नुते  ॥ १।६३ ॥  
  
अप्रकाशो ऽपि भावश् चेत् प्रकाशात्मा स वेद्यते   
अप्रकाशस् त्व् असौ भाव इत्य् अत्र शरणं तमः  ॥ १।६४ ॥  
  
यश् चाप्रकाशो भावात्मा प्रकाशात्मा स चेत् कृतः   
नूनं स भावो नष्टः स्यात् स्वाप्रकाशत्वविच्युतेः  ॥ १।६५ ॥  
नातद्रूपं प्रकाशं च कर्तुं विधिर् अपि क्षमः   
  
नन्व् एतावद् इदम्भावः प्रकाशे सति भासते  ॥ १।६६ ॥  
अस्त्व् एतद् एव किन्त्व् इत्थम् अप्रकाशः प्रकाशताम्   
भावस्य चाप्रकाशत्वे प्रकाशीभाविते सति  ॥ १।६७ ॥  
नैवं प्रकाशितो भाव इति वस्तुस्थितिर् भवेत्   
  
तद् अलं व्यतिरिक्तेन प्रकाशेन शिवस् तथा  ॥ १।६८ ॥  
तस्मात् प्रकाश एवासौ गीतो यः परमः शिवः   
स एवाचिन्त्यमहिमा स्वातन्त्र्योद्दामघूर्णितः  ॥ १।६९ ॥  
प्रकाशते तथा तैस् तैः स्वभावैर् अच्युतस्थितिः   
  
नात्र सर्वत्र सर्वज्ञभावः कश् चन शङ्क्यते  ॥ १।७० ॥  
अहं चैत्रो घटं वेद्मि न पटं, वेद तं त्व् अयं।   
नायं वेत्ति पटः, सो ऽहं जाने घटपटाव् इति  ॥ १।७१ ॥  
वेदिष्यामि न वा, पूर्वम् अजानां नैव वा क्व चित्,   
क्रमेण वेद्मि युगपद् द्वाभ्याम् उभयवर्जितम्।  ॥ १।७२ ॥  
सर्वं वेद्मि, न किं चिच् च जाने। नैवास्मि कश् चन   
भावात्मा, ननु नैवाहम्। अहं सर्वं च सर्वदा।  ॥ १।७३ ॥  
सर्वम् अस्म्य् अहम् एवैकः किं सर्वम् इतरद् भवेत्   
इत्यादिर् एक एवायं प्रकाशः प्रविजृम्भते  ॥ १।७४ ॥  
  
नन्व् एको यद्य् असः कश् चित्, प्रकाशो न तदा परः   
कथं भवेद्। अहो मूढः कथं व्युत्पाद्यताम् अयम्  ॥ १।७५ ॥  
एकः प्रकाशः स्वातन्त्र्याच् चित्ररूपः प्रकाशते।   
वस्तुतश् च न चित्रो ऽसौ, नाचित्रो भेददूषणात्  ॥ १।७६ ॥  
  
घटप्रकाशे वस्त्रस्य प्रकाशो यदि सम्भवेत्   
नासौ घटप्रकाशः स्याद् द्विप्रकाशो ह्य् असौ भवेत्  ॥ १।७७ ॥  
सो ऽपि चास्त्व् एव, नो नास्ति तद् इदं त्वत्प्रचोदितम्   
घटात्मना प्रकाशो ऽस्य मा भूद् इत्य् अवतिष्ठते  ॥ १।७८ ॥  
  
तच् चायुक्तं प्रकाशस्य बोधत्वात् स्वात्मजृम्भणम्   
लक्षणं यदि तत् को ऽयं वृथा वाग्जालडम्बरः  ॥ १।७९ ॥  
  
परिच्छिन्नप्रकाशत्वं जडस्य किल लक्षणम्   
जडाद् विलक्षणो बोधो यतो न परिमीयते  ॥ १।८० ॥  
  
तस्माद् अर्कस्य सद्भावे सिद्धे कः खलु बालिशः   
ब्रूयात् कथम् अयं स्वांशुशुभ्रिताशेषभूर् इति  ॥ १।८१ ॥  
  
तस्मात् सिद्धे प्रकाशे ऽस्मिन् याः प्रकाशविकल्पनाः   
सर्वास् ताः सर्वसम्भुक्तयोषिच्चारित्रपालनाः  ॥ १।८२ ॥  
  
असिद्धौ च प्रकाशस्य को ऽहं किं त्वं तमो ऽपि किम्   
न किं चिद् अपि वा किं स्यात् तूष्णीं स्याद् अपि वा कथम्  ॥ १।८३ ॥  
  
तस्मात् प्रकाशतादात्म्यलब्धभैरवभागिनाम्   
भावानाम् अपि कालो ऽयं न किं चित् कर्तुम् अर्हति  ॥ १।८४ ॥  
  
हन्त तर्हि कथङ्कारं तदेत्यादिवचःक्रमः   
श्रूयताम् उक्तम् अप्य् एतत् पुनर् निर्भज्य भण्यते  ॥ १।८५ ॥  
  
यः प्रकाशः स एवायं प्रतिभाति तथा तथा   
नैव चान्यस्य कस्यापि स तु भात्य् एव केवलम्  ॥ १।८६ ॥  
  
स एव परमोदारः सर्वस्यैवावभासकः   
स्वतन्त्र इति तस्येच्छाशक्तिः स्वातन्त्र्यसञ्ज्ञिता  ॥ १।८७ ॥  
  
स च स्वात्मनि विश्रान्तस् तदन्याभावयोगतः   
स्वात्मविश्रान्तिर् एवैषा देवस्यानन्द उच्यते  ॥ १।८८ ॥  
  
  
स्वातन्त्र्यमहिमैवास्य स्वरूपाद् अपृथक्स्थितिः   
स्वप्रकाशे निजे धाम्नि भासयेद् भावविभ्रमान्  ॥ १।८९ ॥  
  
भासना च क्रियाशक्तिर् इति शास्त्रेषु कथ्यते   
यया विचित्रतत्त्वादिकलना प्रविभज्यते  ॥ १।९० ॥  
  
भासनानवभाते च कथं नाम प्रकल्पते   
तद् अस्यान्तःस्थितं भानं ज्ञानशक्तिर् अहं स्मृता  ॥ १।९१ ॥  
  
एतावद् अस्य देवस्य यद् रूपं स्वात्ममात्रतः   
स उन्मेष इति प्रोक्तः पञ्चशक्तिस् ततो विभुः  ॥ १।९२ ॥  
  
त्रिशक्तिर् एकशक्तिर् वा देवो वा केवलः स्थितः   
शक्तिर् एवाथ देवी सा सारशास्त्रे निरूप्यते  ॥ १।९३ ॥  
  
वक्ष्यते च जगद्धातुः कथितेत्यादितः परम्   
सैवैका सत्य् अनेकत्वं गच्छतीति महेशिना  ॥ १।९४ ॥  
  
स चायं निर्भरानन्दविश्रान्तिस्वात्मसुस्थितः   
सोदर्यैः शब्दसन्दर्भैर् भाष्यते भैरवादिभिः  ॥ १।९५ ॥  
  
सविधं दूरगं वापि यद्य् अप्य् अस्य न वस्तुतः   
शब्दजातं भवेत् किं चिद् अन्यद् अप्य् अथ वा प्रभोः  ॥ १।९६ ॥  
तथा च भासयत्य् एव देव एष तथा तथा   
ततस् तदनुसारेण सर्वो ऽयं कल्पनाक्रमः  ॥ १।९७ ॥  
  
न च तत् कल्पनामात्रं तथात्वे ऽप्य् अथ का क्षितिः   
तथा सङ्कल्पतां देवो यद् वा कल्पयतां तथा  ॥ १।९८ ॥  
  
एवं चैष प्रकाशात्मा सप्तत्रिंशात्मकात् परः   
वैचित्र्यभासनां कुर्वन् कालं भासयति प्रभुः  ॥ १।९९ ॥  
  
वैचित्र्यभासनैवेयं कालशक्तिर् उदाहृता   
ततो ऽवभासमानैतत्कालशक्त्यनुरोधतः  ॥ १।१०० ॥  
आस्माकीनात् तदेत्यादिर् उपरागः प्रवर्तते   
  
न चासौ तत्र नास्त्य् एव तत्र यन् नास्ति तत् कुतः  ॥ १।१०१ ॥  
अन्यत्र तन्यतां नाम तत् प्रकाशवशं स्थितम्   
  
नन्व् एवम् अपरे तत्त्वजाले शुद्धेतरस्थितौ  ॥ १।१०२ ॥  
शुद्धाशुद्धपदे वापि विद्यादौ तत्त्वमण्डले   
शुद्धभैरवसद्भावाद् अविशेषो भविष्यति  ॥ १।१०३ ॥  
  
नरीनृत्यामहे हन्त यत्नाद् व्याख्येयम् एव नः   
आयुष्मतो यद् धृदये स्वयं विपरिवर्तते  ॥ १।१०४ ॥  
  
शुद्धाशुद्धविभेदो हि परमार्थकथासु नो   
स तु तत्कृत एवास्ते मूढानां धियि निश्चलः  ॥ १।१०५ ॥  
  
ननु शुद्धेतरत्वाख्यो यदि भेदो न वास्तवः   
व्याचिकीर्षितम् एवैतच् छास्त्रं विवदते ततः  ॥ १।१०६ ॥  
  
अशुद्धत्वं हि तत्त्वानां दीक्षया शोधनं ततः   
इत्यादि बहुधा भेदप्रधानात्र यतः स्थितिः  ॥ १।१०७ ॥  
  
उच्यते नाद्वये ऽमुष्मिन् द्वैतं नास्त्य् एव सर्वथा   
उक्तं हि भेदवन्ध्ये ऽपि विभौ भेदावभासनम्  ॥ १।१०८ ॥  
  
तद् एव खलु संसारे मायाविद्यादिभिः पदैः   
बन्ध इत्य् उच्यते तत्र रूढाः संसारिणो मताः  ॥ १।१०९ ॥  
तच्चिन्तानुसृतेर् एषां शुद्धाशुद्धादिनिश्चयः   
किं च शास्त्रम् इदं सम्यग् भगवद्योगदेशकम्  ॥ १।११० ॥  
भगवद्योगम् अद्वैतं निर्द्वन्द्वं च प्रचक्षते   
तस्योपदेश इत्थं स्याद् यदि यावद्विभेदवत्  ॥ १।१११ ॥  
सम्भाव्यते तन् निर्भज्य निर्भज्यैव निरूप्यते   
  
अद्वैते भैरवविभौ यत् प्रवेशोपवेशयोः  ॥ १।११२ ॥  
आभ्यासिकी स्थितिर् नास्ति तौ हि भेदैकजीवितौ   
  
अतः सम्भाव्यनिखिलद्वैतशङ्काव्यपोहने  ॥ १।११३ ॥  
गुरूणां च शिशूनां च यत्नः सर्वो विजृम्भते   
अतो द्वैतम् इहाशङ्क्याशङ्क्य सर्वं प्रतन्यते  ॥ १।११४ ॥  
  
तद् यावद्गति सम्भाव्य न तु कुत्राप्य् उदास्यते    
तथा हि यदि नामृष्टं द्वैतं तर्ह्य् एकम् एव सत्  ॥ १।११५ ॥  
चिद्ब्रह्म तद् अलं तत्त्वसङ्ख्याकल्पननिर्णयैः   
पञ्चत्रिंशतिता कस्मात् तत्त्वानां तन् निरूप्यते  ॥ १।११६ ॥  
  
तस्माद् द्वैतस्य भेदात्मस्थितेर् यावद्गति ग्रहम्   
कृत्वा यस् तत्प्रतिक्षेपस् तेन निःशङ्कता भवेत्  ॥ १।११७ ॥  
  
एतद् एव च विज्ञाने निर्भिद्यैवोपदेशनम्   
यथासम्भवि यद् वज्रपक्षाणां तद् विदारणम्  ॥ १।११८ ॥  
  
तथा हि श्रीमता स्तोत्रे भट्टनारायणेन तत्   
  
नमस् ते भवसम्भ्रान्तभ्रान्तिम् उद्भाव्य भिन्दते  ॥ १।११९ ॥  
ज्ञानानन्दं च निर्द्वन्द्वं देव वृत्वा विवृण्वते   
निर्द्वन्द्वम् इति निर्द्वैतं प्रकटीक्रियते पदम्  ॥ १।१२० ॥  
  
उद्भाव्यन्ते भ्रमाश् चेति चकारो ऽत्राद्भुतावहः   
  
इह चाद्वैतम् एवेति पुरतः प्रतनिष्यते  ॥ १।१२१ ॥  
अध्वशुद्ध्यादिकं द्वैते ऽनुपपत्तीति वक्ष्यते   
  
अभेदेन विना नैतन् ननु भेदं विनापि किम्  ॥ १।१२२ ॥  
  
सत्यं किन्त्व् अद्वये तत्त्वे भेदो ऽपि न न युज्यते   
इदं हि तत् पराद्वैतं भेदत्यागग्रहौ न यत्  ॥ १।१२३ ॥  
  
भेदे तु विश्वभावानां स्वस्वभावव्यवस्थितेः   
अभेद इति शब्दो ऽयं मन्ये भेदयते रसात्  ॥ १।१२४ ॥  
  
तद् अलं प्रकृतं निरूप्यते   
    परमेशः किल भेदकल्पनाम्   
प्रकटीकुरुते यथा तथा   
    ननु कालो ऽपि विजृम्भते तथा  ॥ १।१२५ ॥  
न तथापि च याति भिन्नतां   
   परमार्थेन कदाचिद् एव सः   
युगपत् स हि संविदात्मकः   
  
नन्व् इत्थम् एकघनभावविमर्शसारे   
संवेदने यद् अहम् एष करोमि चित्रः   
जानामि वा तद् अपरे ऽपि न मैत्रचैत्र-  
प्राया विदध्युर् अथवापि कथं न विद्युः  ॥ १।१२७ ॥  
  
अहो मायाग्रन्थिर् निबिडतम एषो ऽत्र भवताम्   
इदं हि प्रब्रूमः स्वपरम् इह नास्त्य् एकम् अभिदम्   
अहं वेद्मीत्य् एषा घटतनुविशेषप्रकटता   
प्रथाश् चित्राकाराः परमहसि भान्तीति कथितम्  ॥ १।१२८ ॥  
  
तस्माद् घटं वेद्म्य् अहम् इत्य् अमुत्र  
   भेदो न कश्चिन् ननु मे घटो ऽयम्   
भातीति भेदप्रतिभानम् अस्ति   
   नैतन् न तस्यैष शिवस् तथायम्  ॥ १।१२९ ॥  
  
अत एव द्वैपायनमुख्यास् तेषु स्वशास्त्रदेशेषु   
ममकारम् एव मृत्युं खण्डनदायित्वतः प्राहुः  ॥ १।१३० ॥  
  
तद् एवं कालकलनोपाधिजातोपरागजाः   
तदेत्यादि प्रतायन्ते परतत्त्वे ऽपि संविदः  ॥ १।१३१ ॥  
  
तत्र पूर्णैकरूपत्वात् सर्वं सर्वत्र चापि तत्   
अन्यथा खण्डनायोगान् न पूर्णा पूर्णता भवेत्  ॥ १।१३२ ॥  
  
ततः पूर्णतया सर्वंसहभैरवधामनि   
पञ्चात्मको ऽयं शास्त्रार्थः शाम्भवः। शक्त्यणुस्थितिम्  ॥ १।१३३ ॥  
  
न्यक्कृत्यैष परां देवीं स्वात्मन्य् उद्रेच्य वर्तते   
  
इत्थं स विसिसृक्षुः सन् भावान् विस्रष्टृतापदात्  ॥ १।१३४ ॥  
पूर्वम् उच्छलितानन्दघनाम् अभजत स्थितिम्   
  
विस्रष्टृतापदे त्व् एष विसर्गावेशभाग् अपि  ॥ १।१३५ ॥  
रिक्तीभविष्यन्न् आनन्दघनया पूर्णया चिता   
तावद् आनन्दशक्त्यंशविसर्गावेशनिर्भरः  ॥ १।१३६ ॥  
वर्तमानः स्वशक्त्योघपूर्णश् चाभूद् भविष्यति   
रिक्तशक्तिर् इति त्र्यात्मचित्रसंवेदनात्मकः  ॥ १।१३७ ॥  
तदासौ देवदेवः स्याद् विस्रष्टरि पदे स्फुटम्   
  
ननु किं वर्तमानांशे संस्तो भूतभविष्यती  ॥ १।१३८ ॥  
किं नाम भवता ज्ञातं ते स्वतन्त्रे ऽपि के चन   
वर्तमानावधेर् भूतं भविष्यच् च विभज्यते  ॥ १।१३९ ॥  
  
यच् च यत्र न विश्रान्तं तद् विभज्येत वै कुतः   
कथं चावधिभावः स्याद् वर्तमानस्य ते प्रति  ॥ १।१४० ॥  
तयोर् अवधिमत्त्वं वा तत् प्रत्य् अपि कथं भवेत्   
विश्वस्य विश्वम् अवधिस् तद्वद् वा जायते न किम्  ॥ १।१४१ ॥  
  
तस्माद् भूतं भविष्यच् च वर्तमानाख्यसंविदि   
रूढम् एवेति तत्रैव यदि विश्रान्तिम् आवहेत्  ॥ १।१४२ ॥  
  
यदि चात्रैव निखिलकल्पनारश्मिमण्डलम्   
अविस्फार्य क्षणं तिष्ठेत् सन्निरुद्धनिजस्थितिः  ॥ १।१४३ ॥  
तन् निजामृतविस्फारचमत्कारैकचर्वणाम्   
लभते परमानन्दसुधासन्दोहवाहिनीम्  ॥ १।१४४ ॥  
  
तथा हि सूर्यरश्म्योघपूर्णः स्याच् चन्द्रमा यदा   
तदा सूर्यकरान् भूयो यावन् न विसिसृक्षति  ॥ १।१४५ ॥  
तावत् स्वमण्डलाभोगे क्षणं विश्रान्तिसुस्थितः   
अन्तःस्थविश्वदेवांशतर्पणापात्रम् उच्यते  ॥ १।१४६ ॥  
  
एवं भावप्रकाशार्कमरीचिनिचयाञ्चिते   
स्वबोधचन्द्रमहसि वर्तमाने हृदन्तरे  ॥ १।१४७ ॥  
विश्रान्तो ऽन्तःस्थितोदारचित्सुधासारसुन्दरे   
अन्तःस्थस्वामृतापूरो वम्यते न बहिर् यतः  ॥ १।१४८ ॥  
  
तत एवान्तर् एवासौ घूर्णमानः समुच्छलन्   
स्वान्तःस्थदेवताचक्रतर्पणाहंविदात्मकः  ॥ १।१४९ ॥  
जायते यावद् उद्दाम्येत् तावत् स्वकरणक्रमः   
  
निरुद्धे रश्मिपटले विभवाभावयोगतः  ॥ १।१५० ॥  
न भूतं न भविष्यच् च वर्तमानाद् विभज्यते   
  
अविभागस् तयोर् यावत् तावत् का वर्तमानता  ॥ १।१५१ ॥  
भूतभाविस्वभावाभ्यां सा हि याति विभागिताम्   
  
तद् अस्मिन् संविदवधौ विश्रम्य तुटिमात्रकम्  ॥ १।१५२ ॥  
कालग्रासपरो योगी जायते खेचरः क्षणात्   
  
उक्तं हि भावाभासो यः कालः स कलनात्मकः  ॥ १।१५३ ॥  
स्वसंविद्रश्मिसंस्फारो भावाभावः स नापरः   
  
तस्मात् स्वरश्मिसंरोधद्वाररुद्धाध्वमण्डलः  ॥ १।१५४ ॥  
कालग्रासैकरसिको जायते खेचरः स्वयम्   
  
तद् उक्तं परमेशेन तन्त्रे श्रीडामराभिधे  ॥ १।१५५ ॥  
निरुद्ध्य रश्मिचक्रं स्वं पीत्वामृतम् अनुत्तमम्   
कालोभयापरिच्छिन्ने वर्तमाने सुखी भवेत्  ॥ १।१५६ ॥  
  
रोधो ऽपि नाम नैतस्मिन् सङ्कोचपरिवर्जिते   
तदभावान् न विस्फारो ग्रासतृप्ती तथात्र के  ॥ १।१५७ ॥  
  
किं तूक्तनीत्या संरोधस्फारग्रासादि भासते   
न तथाभासनाच् चान्यद् वस्तु विश्वत्र किं चन  ॥ १।१५८ ॥  
  
इत्य् अलं खेचरीचक्रगोष्ठ्यालापेन भूयसा   
को वाभिनवगुप्ते ऽस्मिन् योगः संवेदनक्रमे  ॥ १।१५९ ॥  
  
प्रकृतं ब्रूमहे देवीविसृष्टाश् चित्रसंविदः   
यावत् तावद् तद् ऊर्ध्वोर्ध्वं स्रोतो यद् भेदवर्जितम्  ॥ १।१६० ॥  
सौरभर्गशिखादीनि ततः शास्त्राणि तेनिरे   
  
उक्तं भर्गशिखायां च देवेन परमेष्ठिना  ॥ १।१६१ ॥  
ऊर्ध्वस्रोतोद्भवं ज्ञानम् इदं तत् परमं प्रिये   
  
परमध्वनिनोर्ध्वोर्ध्वसंविद्रूपाभिधायिना  ॥ १।१६२ ॥  
ईशानवक्त्रनिर्यातात् सिद्धान्ताद् भेदम् आदिशत्   
  
अत्रापि पूर्वभेदांशव्यामिश्रीभावचित्रिताः  ॥ १।१६३ ॥  
विज्ञानसम्पदस् तांस् तांस् तन्वते शास्त्रविभ्रमान्   
  
इह यावत् तु मुख्येयं षडात्मा शास्त्रसन्ततिः  ॥ १।१६४ ॥  
एतत्पूर्वार्धभागीनि त्रिकशास्त्राणि यानि तु   
षडर्धसञ्ज्ञया तानि गुरुभिर् भाषितान्य् अलम्  ॥ १।१६५ ॥  
न तु गूढरहस्यत्वाद् एवैष वचनक्रमः   
  
एवं हि द्वादशार्धार्धम् इत्याद्य् अपि न किं भवेत्  ॥ १।१६६ ॥  
  
अत्र शक्तित्रयं मुख्यं सम्पूर्णस्थिति कल्पते   
अनन्योन्योपरोधेन पूर्णं पूर्णचिदात्मकम्  ॥ १।१६७ ॥  
  
ततः परं तु त्रितयं कस्याञ्चिद् गुणिताजुषि   
अन्यस्यां गुणताभाजि यामलं परिभाष्यते  ॥ १।१६८ ॥  
  
पश्चाद् विसृष्टे ऽर्थौघे तद्वैचित्र्योपाधियोगतः   
पृथग्भाववियोगासु स्वात्मशक्तिषु पञ्चसु  ॥ १।१६९ ॥  
चित्स्पन्देच्छाविदाकर्मरूपासु स्वौचितीवशात्   
पञ्चब्रह्माङ्गसुभगात् स्फुरद्भावांशबोधजम्  ॥ १।१७० ॥  
रूपं शास्त्रात्मतां प्राप्तं पञ्चधैव विजृम्भते   
  
तथा हि प्राग् अनन्तान्तःस्थितभावौघजृम्भणम्  ॥ १।१७१ ॥  
यावत् करोति भगवांस् तावद् ईशमुखस्थितिः   
  
अन्तःस्थाया अभिन्नायाः क्रियाशक्तेर् विजृम्भणे  ॥ १।१७२ ॥  
क्रमाद् उन्मिषिते तावान् एष स्फारः प्रतायते   
  
क्रियाशक्तेः स्फुटः स्फारो मायात्वं प्रतिपत्स्यते  ॥ १।१७३ ॥  
मायातत्त्वस्वरूपे हि शिवेशानीति वक्ष्यते   
  
शुद्धशुद्धेतराशुद्धविश्वनिर्माणकारिणः  ॥ १।१७४ ॥  
पञ्चमन्त्रतनोः शम्भोर् निर्मेयाशुद्धसङ्गतिः   
अस्त्य् एव पूर्वकोट्यां हि सर्वम् एव व्यवस्थितम्  ॥ १।१७५ ॥  
  
तथा हि स्वगृहात् क्वापि यियासोः प्रथमक्षणे   
यावत् किं चन गन्तव्यं यच् च तन्मध्यवृत्ति तु  ॥ १।१७६ ॥  
  
तुटिपाते ऽपि सर्वज्ञसर्वकर्तृत्वलब्धृता   
तत एव विशेषांशनिष्कम्पकुशलात्मनाम्  ॥ १।१७७ ॥  
  
तथा हि जात्यखड्गाग्रधारासंस्पर्शसम्मिता   
स्फुरत्त्वसमकालं धीर् विशेषांशान् प्रकर्षति  ॥ १।१७८ ॥  
  
रत्नतत्त्वस्फुटप्रज्ञो विद्युत्तत्कालदर्शितान्   
तांस् तान् विशेषांश् चिनुते रत्नानां भूयसाम् अपि  ॥ १।१७९ ॥  
  
अनेकस्वरसम्भारस्पर्शलाघवयोजिते   
वीणायाम् एकविस्तारे वैचित्र्यं वेत्ति तन्मयः  ॥ १।१८० ॥  
  
निबिडाभ्यासधाराग्रविश्रान्तश्रवणेन्द्रियः   
वेत्त्य् एव तत्स्वरांशान्तःश्रुत्यूनाधिकताम् अपि  ॥ १।१८१ ॥  
  
आस्ताम् अभेदवादे ऽस्मिन्न् अयत्नेनैव सिद्ध्यति   
एतद् यत्र विभाते  ऽपि भेदे वास्तवम् अद्वयम्  ॥ १।१८२ ॥  
  
भेदैकजीविते शास्त्रे यावद् एतद् स्थितं स्फुटम्   
तथा हि पातञ्जलिना पादे वैभूतनामनि  ॥ १।१८३ ॥  
  
न्यरूप्यत ऽप्रातिभाद् वा सर्वम्ऽ अत्र मयापि च   
प्रातिभे प्रथमोन्मेषे संविद्रूपिण्य् अखण्डिते  ॥ १।१८४ ॥  
  
स्थितः सर्वस्फुरत्तात्मा सर्वसिद्धिफलोदयः   
एवं जगति निर्मेये निर्मित्सास्वीकृतं बलात्  ॥ १।१८५ ॥  
अशुद्धम् अपि तद्रूपनानावैचित्र्ययोग्य् अपि   
सामान्याकाररूपेण दलं भेदात्मसुन्दरम्  ॥ १।१८६ ॥  
आस्ते प्रोन्मिषितं सैषा भेदाभेदात्मिका स्थितिः   
अत एव हि सादाख्ये ज्ञानशक्तिस्वरूपिणि  ॥ १।१८७ ॥  
  
अशुद्धिलेशकालुष्यात् परापरतया स्थितिः   
तेनेशभुक्ताद् एतस्माद् अप्य् ऊर्ध्वपदभागिनः  ॥ १।१८८ ॥  
मायाप्रकटनौत्सुक्यात् तत्संस्कारजुषस् तथा   
बहुक्रियासमारम्भमयं विविधमन्त्रणम्  ॥ १।१८९ ॥  
प्रादुर्भूतं महाज्ञानसन्ततेश् च शिवप्रदम्   
  
स हि तत्रापरो भावः परभावनिमीलितः  ॥ १।१९० ॥  
न तु रूढिम् उपागच्छेद् अशुद्धोर्ध्वविधाव् इव   
  
तेन वैष्णवबौद्धादिशासनान्तरनिष्ठिताः  ॥ १।१९१ ॥  
यथा सम्यङ् न मुच्यन्ते न तथा शैवसंस्कृताः   
अतिमार्गक्रमकुलत्रिकस्रोतोन्तरादिषु  ॥ १।१९२ ॥  
  
परमेशानशास्त्रे तु ये सम्यग् दीक्षिता नराः   
तेषां नैवापवर्गस्य लाभे भेदो ऽस्ति कश् चन  ॥ १।१९३ ॥  
न चैतदतिरिक्तो ऽपि मोक्षोपायो ऽस्ति कश् चन   
  
केवलं क्वाप्य् अनायासाज् जीवन्मुक्तिक्रमेण च  ॥ १।१९४ ॥  
शीघ्रम् एव परा सिद्धिर् यथास्मद्दर्शनेष्व् इति   
  
क्वापि तत्त्वावलीयोगपरिपाटीक्रमाच् चिरात्  ॥ १।१९५ ॥  
तैस् तैः क्रियाकलापैश् च लभ्यते परमं फलम्   
  
अत एवास्ति संहारदृशाम् कौलिक्य् अपीह दृक्  ॥ १।१९६ ॥  
यथोक्तं कालपादादौ दीक्षयेच् छ्वपचान् इति   
  
चिदुन्मेषादिकाः पञ्च याः पूर्वं प्रागभेदतः  ॥ १।१९७ ॥  
प्रोक्ताः परस्मिंश् चिन्नाथे भैरवे समवायतः   
ता एव भावोपाध्यंशलब्धभेदविभाविताः  ॥ १।१९८ ॥  
भेदांशम् एव पुष्णन्ति प्रागभेदजुषो ऽप्य् अलम्   
  
तथा ह्य् ओदनसम्भोगो यो देहस्योपचायकः  ॥ १।१९९ ॥  
कफसञ्चयपातेन स देहस्यापचायकः   
  
ननु देवस्य विश्वात्माभेदे ऽपि स्वापरिच्युतेः  ॥ १।२०० ॥  
विकारिष्व् एव योग्यानाम् उपाधीनां गतिः कुतः   
  
तदुपाधिवशाद् भेदो भैरवे भावसम्भवात्  ॥ १।२०१ ॥  
इति नास्मन्मनोभूमाव् उपारोढुम् इवार्हति   
  
तूष्णीं विकारिणो भावाः सन्तीति ह्य् अतिसाहसम्  ॥ १।२०२ ॥  
  
देवः स एव विश्वात्मा तथारूपेण भासते   
अनुपाधेर् अभिन्नस्य भिन्नम् औपाधिभासनम्  ॥ १।२०३ ॥  
  
नन्व् इत्थं तद् असत्यं स्यात् कथं सत्यं तद् एव हि   
तथावभासनाद् अन्यत् क्व किं सत्यं निरूप्यताम्  ॥ १।२०४ ॥  
  
  
नन्व् एवं स्वप्नसंसारः किं सत्यं किन्त्व् असौ किल   
अभीष्टार्थक्रियावन्ध्यो ऽसत्यो व्यवहृतः परम्  ॥ १।२०५ ॥  
एतच् चाग्रे प्रपञ्चेन युक्तियुक्तं निरूप्यते   
  
तस्माद् उन्मेषशक्तिर् या पूर्वम् आसीद् अभेदिनी  ॥ १।२०६ ॥  
भावोन्मेषस्वरूपासौ याता तत्पुरुषस्थितिम्   
  
यद् अभिन्नं तद् अग्राह्यं यच् च ग्राहकम् ईश्वरम्  ॥ १।२०७ ॥  
अधुना तत् स्थितं ग्राह्यं भेदात् तद्ग्राहकं भिदः   
पुरुषाख्यं ततः प्रोक्तं सृष्टेः प्रारम्भयोगतः  ॥ १।२०८ ॥  
सुस्फुटप्रत्यभिज्ञानान् मुख्यं वक्त्रं च भण्यते   
  
अत एवात्र विसरभावस्थितिविघातकम्  ॥ १।२०९ ॥  
नानारुग्ग्रहसङ्घातविषादि परिचर्च्यते   
  
अनेकयुक्तिदलितव्याधिसंशान्तसुस्थिताः  ॥ १।२१० ॥  
अत्र सुस्फुटतां यान्ति भावा भेदैकवृत्तयः   
  
भावत्वम् एव यत् सर्वं तत् त्व् इदं पूर्वजं मुखम्  ॥ १।२११ ॥  
  
सर्वतश् च गुणोत्कर्षाद् ईशानस्योर्ध्ववक्त्रता   
दिक्कालकलनाशून्ये न तु दिग्भेदकल्पनाः  ॥ १।२१२ ॥  
यो हि यस्माद् गुणोत्कृष्ट इति चोर्ध्वो भविष्यति   
  
ततो भावान् यदा सम्यग् इच्छतीच्छाविभूतितः  ॥ १।२१३ ॥  
तदेच्छायां समारूढाः सा चेच्छा चैव निर्मला   
  
येन तन्मयतायोगात् संविदैक्यं स्पृशन्त्य् अमी  ॥ १।२१४ ॥  
  
किन्तूपाध्युपरक्तेच्छासञ्छादनतिरोहिताः           
ते तदानीं स्थिता भावा देवस् तु स्वैषणास्थितः  ॥ १।२१५ ॥  
  
पराचीनितसंवित्तिवक्त्रो न च परां स्थितिम्   
पूर्णाम् अध्युषितस् तेन सुषुप्त इव भासते  ॥ १।२१६ ॥  
  
असुप्तश् च प्रबुद्धत्वात् तस्य स्वापो निमीलनम्   
न ह्य् अस्ति परमार्थेन भैरवानन्दसंविदः  ॥ १।२१७ ॥  
  
तस्मिन् परप्रकाशे हि निमीलत्त्वम् उपागते   
प्रलयात् तन्निमीलत्त्वमितिर् वा कुत्र भासताम्  ॥ १।२१८ ॥  
  
अनाभातं च नो वस्तु व्योमसद्मगवाक्षवत्   
सो ऽपि वा कल्पिताकारश् चित्प्रकाशे प्रकाशते  ॥ १।२१९ ॥  
  
  
तद् अमीलित एवायं निमीलन्न् इव तिष्ठति   
प्रभूणाम् अविकल्प्या हि शक्तिर् दुर्घटकारिणाम्  ॥ १।२२० ॥  
  
इदं सुखेन घटते दुःखेन घटते त्व् इदं   
इत्य् आभासनवैचित्र्ये स्वतन्त्रो हि स एव नः  ॥ १।२२१ ॥  
  
तद् एव तस्य स्वातन्त्र्यं शक्तिर् नियतिनामिका   
यया रुद्धः पशुर् जातु स्वातन्त्र्यं नैव विन्दति  ॥ १।२२२ ॥  
  
तदपेक्षाबलात् प्रोक्ता पत्यौ दुर्घटकारिता   
न हि विश्वात्मनः किं चित् सुघटं वाथ दुर्घटम्  ॥ १।२२३ ॥  
  
किं मुहुर् मुहुर् एतेनासकृन् ननु निरूपितम्   
  
हन्ताविस्मृतिशीलं त्वां प्रत्य् एतत् स्याद् अपार्थकम्  ॥ १।२२४ ॥  
एकम् उद्दिश्य किन्त्व् एतत्संरम्भो न विराजते   
किं ह्य् एकाङ्कुरसम्पत्त्यै प्रावृषेण्याः पयोमुचः  ॥ १।२२५ ॥  
  
मर्मस्थानम् इदं चात्र व्युत्पाद्यो हि जनः स च   
व्याप्तो हृद्भुवि कर्मौघकृष्टायां सौकुमार्यतः  ॥ १।२२६ ॥  
  
मायाबीजोत्थितानन्तविकल्पाङ्कुरकन्दलैः   
भेदाभिमानजनितवाचनौचित्यसेवितैः  ॥ १।२२७ ॥  
  
यावद् विद्यामहादावज्वालयैषा पुनः पुनः   
नालब्धा तावद् अस्यैतद् द्वैतं रोहेत् पुनः पुनः  ॥ १।२२८ ॥  
  
तीक्ष्णयुक्तिकुठारौघैः सद्विद्यावह्निदीपितैः   
निर्भिन्नो भेदविटपी पुनर् नैव प्ररोहति  ॥ १।२२९ ॥  
  
एवं देवे सुषुप्तांशमध्यासीने स्थिता अपि   
असद्देशीयतां यान्ति भावाः श्वभ्रकपित्थवत्  ॥ १।२३० ॥  
  
अत्र तादृशम् एव स्वं ज्ञानं वैराग्यनिर्भरम्   
निरुपाख्यं निरालम्बं व्यजृम्भत विभागतः  ॥ १।२३१ ॥  
  
कपालमालाभरणाः श्मशानपदवासिनः   
अस्मात्पराङ्मुखीभूता भूतसङ्घातगोचराः  ॥ १।२३२ ॥  
  
भोग्यं जुगुप्सावधि सर्वम् एव  
भोक्ता ह्य् अहं कः किल देह एषः   
चर्मास्थिमात्रं न च सारम् अत्र  
लेशांशभागे ऽपि कदाचिद् अस्ति  ॥ १।२३३ ॥  
  
  
इत्थम् अभ्यस्यमानास् ते परां वैराग्यसम्पदम्   
प्रतिक्षणम् उपारुह्य निमीलन्ति तदाहताः  ॥ १।२३४ ॥  
  
किम् एतद् इति धावन्ति दुःखे ऽपीन्द्रियवृत्तयः   
एतद् एवम् इति प्रायो विरज्यन्ते सुखाद् अपि  ॥ १।२३५ ॥  
  
दृष्टानुश्रविकार्थौघवैतृष्ण्ये वशताधियः   
तत्परं पुरुषख्यातेर् गुणवैतृष्ण्यम् इत्य् अपि  ॥ १।२३६ ॥  
  
नन्व् अकाण्डे ऽपि पृच्छामः किं चिद् यदि न कुप्यते   
 * किम् अकाण्डे भेदकाण्डभेदकाण्डघटावधौ  ॥ १।२३७ ॥  
  
तर्हि संविद् इयं शुद्धा स्वभावाद् एव चेत् कथम्   
अशुचिभ्यो ऽपि भोगेभ्यो रसात् स्पृहयतेतराम्  ॥ १।२३८ ॥  
  
नन्व् अविस्मृतिशीलत्वाभिमानः क्वाधुना गतः   
अलं वा बुद्ध्युपालब्धैर् उक्तम् अप्य् एतद् उच्यते  ॥ १।२३९ ॥  
  
स्वभावाद् एव संवित्तिः प्रकाशपरमार्थिका   
विश्वावभासयोगेन भातीति हि विपञ्चितम्  ॥ १।२४० ॥  
  
अतश् च संविदो देव्या विश्वस्मिन् भावमण्डले   
स्वात्मन्य् एवोच्छलत्त्वं किं खण्डनादायि जायते  ॥ १।२४१ ॥  
  
यदापि परमेशानशक्त्या भेदो ऽवभास्यते   
तदापि संविद् भावेषु धावतीति विविच्यते  ॥ १।२४२ ॥  
  
यथा लोष्टह्रदज्वालाश्वासकुम्भवियत्स्थितिः   
धराम्बुधिमहातेजःसमीरानन्तखात्मताम्  ॥ १।२४३ ॥  
  
यात्य् एव मितिरूपेयं संवित् स्वोच्छलिता क्रमात्   
संविद्रूपसजातीयान् भावान् एवानुधावति  ॥ १।२४४ ॥  
  
न्यरूप्यत तथा चैतत् केनापि परमेशिना   
निम्नं तडागपानीयं कः प्रवर्तयितुं क्षमः  ॥ १।२४५ ॥  
परिपूर्णे पुनस् तस्मिन् प्रवाहाः सर्वतोमुखाः   
  
ननु किं कांश् चिद् एवेत्थं सैषा स्वनियतेर् बलात्  ॥ १।२४६ ॥  
इत्थं धावति तच् चास्या रागतत्त्वात्मकं वपुः   
  
तत्रापि च तथा रागाभास एव स धार्यताम्  ॥ १।२४७ ॥  
चिदात्मनि तु रागो ऽस्तु को ऽप्य् अन्यारूषणात्मकः   
  
नन्व् इत्थं चेत् कथं नाम सा कुत्रापि विरज्यते  ॥ १।२४८ ॥  
हन्त प्रकृत एवायं वादः सङ्गतिम् आगतः   
यदा हि चितिर् एवैषा सर्वतः सङ्कुचत्स्थितिः  ॥ १।२४९ ॥  
  
क्रमेण भोगोपायेभ्यो भोग्येभ्यो देहतो भुजः   
भोगाद् भोक्तुस् तथा शून्या महाप्रलयभाग् इव  ॥ १।२५० ॥  
  
जायते रुद्ररूपैषा दशा सांहारिकी यतः   
सद्योजातश् च यद् रुद्रः पुरुषश् चेश्वरात्मकः  ॥ १।२५१ ॥  
श्रीमान् सदाशिवो देव ईशानश् चेति गीयते   
विष्णुर् वामः कज्य् अघोर इति चैतद् भविष्यति  ॥ १।२५२ ॥  
  
अन्तःस्थसर्वशक्तित्वेनैकैकस्यापि बृंहणात्   
ब्रह्माण्य् एतानि कथ्यन्ते बृहत्त्वाद् विश्वबृंहणात्  ॥ १।२५३ ॥  
  
तदन्यशक्त्युद्रेकांशे ह्य् अत एव विवक्षिते   
प्रत्येकम् अस्ति ब्रह्मादिहेतुपञ्चकयोगिता  ॥ १।२५४ ॥  
  
सैव शास्त्रेषु भेदेन तेषु तेषु प्रतन्यते   
अतश् च सद्योजाते ऽस्मिन् मुख्या रौद्रदशा स्थिता  ॥ १।२५५ ॥  
सा च सङ्कोचरूपापि चिद्विकासे भविष्यति   
यल्लीनौ ब्रह्मविष्ण्वंशौ तेनाधःकुरुते बलात्  ॥ १।२५६ ॥  
  
वस्त्वभावमयीत्यादिदशा रुद्राधिदेवता   
भिन्नप्रमेयेति श्रीमदुत्पलेन न्यरूप्यत  ॥ १।२५७ ॥  
  
  
जातो ऽपि भेदतन्मात्रे सङ्कोचं यद् उपागतः   
ततो व्यतिनिमीलेते भोक्तृभोग्याव् इह स्फुटम्  ॥ १।२५८ ॥  
  
अजातम् इव तद् विश्वम् अत्र सद्यो ऽवभासते   
सद्योजातपदं तेन शून्यसंवेदनात्मकम्  ॥ १।२५९ ॥  
  
ततः शून्यपदस्यान्तर् यावत् स च विविक्षति   
देवस् तावत् स्वयं बोधे विश्वं प्रोच्छलति स्थितम्  ॥ १।२६० ॥  
  
जानाति सेयं नाथस्य ज्ञानशक्तिर् विकासिनी   
  
तयोर् विकासिचिद्धाम्नि लीनत्वम् उपपादितम्  ॥ १।।२६१। ॥  
संविदः शून्यरूपाया विकासो विश्वम् एव तत् ॥  
  
तथा हि घनसौषुप्तविश्रान्तिवशनिर्भरः  ॥ १।२६२ ॥  
तांस् तान् गृहापणाद्यंशान् वेत्ति स्वप्नपदाभिधान्   
  
अत एव न सा सृष्टिः स्थितिर् एव तु सा तथा  ॥ १।२६३ ॥  
पूर्वसृष्टेषु भावेषु तद् धि विज्ञानमात्रकम्   
  
तथा च जाग्रतो रूपात् स्वप्नो भेदेन जायते  ॥ १।२६४ ॥  
  
किन्तु जाग्रत्पदादीनां प्रत्येकं बहुभेदता   
निर्णेष्यते ततो युक्तं सृष्टिरूपेण भासनम्  ॥ १।२६५ ॥  
  
अतो निजविबोधेन तान् भावान् व्याप्नुवन् विभुः    
एतैस् त्याजयते तां स्वाम् औदासीन्यदशां विभुः  ॥ १।२६६ ॥  
  
ज्ञानशक्तेर् इयं जृम्भा तज्ज्ञानस्थितिभाविनः   
भावाः प्रयान्ति पूर्णत्वं विकासिनिजतेजसः  ॥ १।२६७ ॥  
  
परमः खलु सङ्कोचः सद्योजातपदे भवेत्   
यद् एषां स्वस्वरूपस्य निष्ठा नैव स्म जायते  ॥ १।२६८ ॥  
  
विना संविदुपारोहं सत्तासत्ता जडो ऽजडः   
अनीलं नीलम् इत्यादिव्यवस्था कल्पतां कथम्  ॥ १।२६९ ॥  
  
यद् उवाचोत्पलगुरुर् यथा सदसतां तथा   
जडाजडानां न स्वात्मविशेष इति निश्चितम्  ॥ १।२७० ॥  
  
तस्माद् बोधभरोल्लासविसृष्टस्वपरस्थितिम्   
चिदनुप्राणनां विष्वग् वमन्न् आनन्दसुन्दराम्  ॥ १।२७१ ॥  
  
चिदेकवपुषा विश्वं स्वीचिकीर्षंश् चिदात्मनि   
स्वबोधशक्तिवमनात् स देवो वाम उच्यते  ॥ १।२७२ ॥  
  
स्वबोधशक्त्युद्रेकेण यद्य् अप्य् एष प्रयच्छति   
भावानां स्ववपुस् तादृक् तथापि परमार्थतः  ॥ १।२७३ ॥  
स्वीकर्तुम् इच्छन् संहारम् एषां कल्पयते भिदः   
अतो भेदव्यवस्थायां वामो ऽसौ परमेश्वरः  ॥ १।२७४ ॥  
  
अत्र सौभाग्यनिःष्यन्दि तादृग् ज्ञानं प्रतायते   
सौभाग्यं सोच्यते तेषां भिन्नानां स्वीक्रियैव या  ॥ १।२७५ ॥  
भावानां च विचित्राणां भोगाङ्गानां स्वशक्तितः   
स्वकौतुककलालोकाद् उच्छलन्त्य् एव या चितिः  ॥ १।२७६ ॥  
सैव स्वभावरागेण विश्वं रञ्जयते यतः   
व्यक्तो हि रञ्जयेद् विश्वं व्यक्तिश् चास्य स्वरूपतः  ॥ १।२७७ ॥  
  
यैव प्रोच्छलितावस्था स्वीकारेच्छाभरोदयः   
तद्रश्मिसारसर्वस्वे क्षणं तिष्ठत्य् अनन्यधीः  ॥ १।२७८ ॥  
  
किं नाकर्षति किं नैष च भावयति योगवित्   
तत एवोच्यते शास्त्रे नारक्तो रञ्जयेद् इति  ॥ १।२७९ ॥  
  
कामस्थं काममध्यस्थं कामाङ्कुशपुटीकृतम्   
कामेन साधयेत् कामान् कामं कामेषु योजयेत्  ॥ १।२८० ॥  
  
कामः स्वीकर्तुम् इच्छैव तदाच्छादनयोगतः   
विश्वं साधयते कामी कामतत्त्वम् इदं यतः  ॥ १।२८१ ॥  
  
तथा हि परमे स्वात्मन्य् अध्यास्य स्थैर्यम् अञ्जसा   
तदुच्छलितसम्बोधकलासञ्छादनक्रमात्  ॥ १।२८२ ॥  
विश्वं कामाङ्कुशाधीनं किङ्करत्वेन भासते   
  
अध्यात्मसिद्धया युक्त्या त्व् अनयैव निजोदये  ॥ १।२८३ ॥  
प्राणः पुर्यष्टकं देहं व्याप्य विश्वं प्रकर्षति   
तत्त्वस्य कामतत्त्वस्य प्रकटीक्रियया यतः  ॥ १।२८४ ॥  
सिद्धचक्रेष्व् इदं गोप्यं किं वा न प्रकटीकृतम्   
  
शून्यानन्दात् प्रसृत्यैव देवः प्रोच्छलितात्मकः  ॥ १।२८५ ॥  
वर्तमानो निजाः शक्तीर् विकास्यैव प्रवर्तते   
  
यत्रास्य प्रविविक्षास्ति यतश् च प्रावृतद् विभुः  ॥ १।२८६ ॥  
सर्वाः शक्तीर् असौ भावः स्वात्मन्य् उद्रेच्य वर्तते   
ततश् चिदात्मको देवो न्यग्भूत इव भासते  ॥ १।२८७ ॥  
  
उद्भूतास् तु विभान्त्य् एताः प्रोन्मेषेच्छाविदिक्रियाः   
  
अतश् चतुष्कयुक्तो ऽसौ यद्य् अपि प्रतिभासते  ॥ १।२८८ ॥  
तथापि शक्तिगणना वस्तुतो ऽस्य भवेत् कुतः   
  
अत्रैव भावभेदांशनिर्मूलनकला यतः  ॥ १।२८९ ॥  
स्थितस् ततः समाचारो लोकातिक्रान्तगोचरः   
अनन्तशक्तिवैचित्र्याद् अत्राप्य् उच्चाटनादयः  ॥ १।२९० ॥  
संहारलीलाभूयिष्ठा अपि तास् ताः क्रियाः स्थिताः   
  
तद् इत्थं ज्ञानशक्त्यन्ते भावानां वपुषि स्थिते  ॥ १।२९१ ॥  
क्रियाशक्तिर् अथान्त्यैव तान् संहरति सादरम्   
  
यथा सूक्ष्मतमा शक्तिर् उन्मेषाख्या परावधौ  ॥ १।२९२ ॥  
स्रष्टव्यभावस्थौल्येन स्थूलाकारेव भासते   
तथैवैषा क्रियाशक्तिर् यस्यां भावा निमेषिताः  ॥ १।२९३ ॥  
स्वस्वरूपस्थिता कापि पूर्णेव प्रविजृम्भते   
  
नन्व् अस्त्य् एव क्रिया यस्यां भेदः प्रत्यवभासते  ॥ १।२९४ ॥  
मैवं सर्वा क्रिया भेदं प्रत्य् उत प्राग् व्यपोहति   
  
तथा हि भेदभूमौ ये काष्ठज्वलनतण्डुलाः  ॥ १।२९५ ॥  
त एव पाकाविष्टत्वे भेदं प्रोज्झन्ति सादरम्   
  
यदि भिन्नस्वरूपास् ते पाकैक्यं तत् कथं भवेत्  ॥ १।२९६ ॥  
भिन्नं स्वरूपम् अङ्गानां न हि युक्त्योपपद्यते   
  
ननु पाको न कश् चित् स यत् तन् नानास्वरूपकम्  ॥ १।२९७ ॥  
ज्वलनक्लेददाहादि तत् पाक इति शब्द्यते   
  
भिन्ना एव क्रियाः सर्वाः फलम् एकं प्रति स्थिताः  ॥ १।२९८ ॥  
पाक इत्य् उच्यते नान्या क्रिया नामास्ति काचन   
  
एतद् एव कथं बह्व्य एकं फलम् अभीप्सितम्  ॥ १।२९९ ॥  
कथं सम्पादयेयुस् ताः। पूर्वोक्ताद् एव हेतुतः   
  
ननु लोचनदीपार्थमनस्कारैर् अपि स्फुटम्  ॥ १।३०० ॥  
जन्यते ज्ञानम् एकं तत् तथैवात्र भविष्यति   
  
सो ऽयं कर्दमसम्मर्दमलिनीभूतविग्रहः  ॥ १।३०१ ॥  
मरौ मरीचिकाम्भोभिः स्नानेच्छुर् अभिधावति   
  
भिन्नस्वरूपाद् यद्य् एकम् अस्ति वस्त्व् इति सम्भवः  ॥ १।३०२ ॥  
तर्हि कारणभेदेन न भेदः पारमार्थिकः   
  
अथ भिन्नस्वरूपं तद् एकं चेत्य् उपगम्यते  ॥ १।३०३ ॥  
स्वभावभेदो भेदायेत्य् एतत् त्यक्तं व्रतं भवेत्   
  
नन्व् इत्थं सा क्रिया मा भूद् एका काष्ठादि कारकम्  ॥ १।३०४ ॥  
फलं जनयताम् एवम् अप्य् अस्तु न हि नः क्षतिः   
  
क्रिया हि नाम नास्माकम् अन्या शक्तिस् त्व् असौ यतः  ॥ १।३०५ ॥  
शक्तिश् च फलभित्कॢप्त्या भावात्मैवाविभेदतः   
सा च शक्तिर् विभोर् एव स च विश्वात्मविग्रहः  ॥ १।३०६ ॥  
  
फलकारकभेदेन न भिन्ना परमार्थतः   
स्वात्मन्य् अभिन्ने ऽपि विभोर् एवं भेदावभासनात्  ॥ १।३०७ ॥  
क्रियाशक्तिर् इति प्रोक्ता यया कर्ता महेश्वरः   
  
ननु यत् पशवः कुर्युः कथं तद् उपपद्यताम्  ॥ १।३०८ ॥  
ते हि भेदैकजीवत्वात् कुर्युर् भेदवतीं क्रियाम्   
  
अलम् एतेन पशवः कथं कुर्युर् इति स्फुटम्  ॥ १।३०९ ॥  
स एव स्ववचश्छिन्नो वादो वन्ध्यासुतादिवत्   
  
न हि कुम्भकृतः क्वापि कदाचित् कर्तृता भवेत्  ॥ १।३१० ॥  
यदि नासौ महेशाख्यात् कर्तुर् अव्यतिरेकभाक्   
  
ननु किं स्वित् कुलालेन कुम्भो ऽपि क्रियते ततः  ॥ १।३११ ॥  
ईशस्य विश्वकर्तृत्वे किं पटे ऽपि न कर्तृता   
यद्य् एवं तत् कुलालेन पटो ऽपि क्रियते न किम्  ॥ १।३१२ ॥  
  
नन्व् एवं सति नो कर्ता को ऽप्य् अन्य इति कर्मणाम्   
शुभाशुभानां स्वफलं कर्तुं कं प्रति हेतुता  ॥ १।३१३ ॥  
  
एवम् एवैतद् आयुष्मंस् तथाह्य् एवं विजानताम्   
न किं चन फलं क्वापि शुभाशुभसमुद्भवम्  ॥ १।३१४ ॥  
  
इत्थं ये तु न जानन्ति भुञ्जते ते ऽविपश्चितः   
तद् एव कर्मसञ्ज्ञं तु मलम् अज्ञानमूलकम्  ॥ १।३१५ ॥  
  
एतद् एवानुमन्यैव केचित् संवित्तिमात्रकम्   
सम्मन्यन्ते ह्य् अकर्तारं कर्तृत्वानुपपत्तितः  ॥ १।३१६ ॥  
चित्स्वरूपाधिकं ह्य् अस्य यत् तत् कर्तृत्वम् उच्यते   
  
तज् जाड्यम् अर्पयेद् अस्मै चिदाधिक्यप्रसङ्गतः  ॥ १।३१७ ॥  
प्रकृतेः कर्तृता पुंसि ननु नामोपचर्यते   
  
एतन् न्यायपथापेतैर् वृथा जेगीयते गृहे  ॥ १।३१८ ॥  
उपचारो हि नो वस्तुतथात्वं प्रतिपद्यते   
व्यपदेशः परं तादृग् वस्तुशून्यो ऽस्तु तावता  ॥ १।३१९ ॥  
नोपचारिकवह्नित्वव्यपदेशे ऽपि मानवः   
हिमानीशीकरासारिवातोत्थशिशिरापहः  ॥ १।३२० ॥  
  
द्रष्टुः पुंसश् च न द्रष्ट्री प्रकृतिः परिगीयते   
न चान्यो ऽस्ति वराको ऽतः कर्तृभावोपचारकः  ॥ १।३२१ ॥  
  
किं च प्रयोजनं तस्य कर्तृत्वव्यवहारजम्   
व्यपदेशस् तु नावस्तु परिवर्तयितुं क्षमः  ॥ १।३२२ ॥  
  
ये ऽप्य् आत्मानं नयविदः कर्तारं समुपागमन्   
ते ऽपि प्रश्नम् इमं तावद् अस्माकं प्रतिभार्पितम्  ॥ १।३२३ ॥  
  
किं यादृग्लोकसंसिद्धकर्तृत्वं कर्मयोगतः   
स्पन्दात्म तद् विभौ स्पन्दहीने समुपपद्यते  ॥ १।३२४ ॥  
ननु ज्ञानं चिकीर्षा च यत्नश् चेति गुणत्रयम्   
समवैति यद् अत्रास्य तत् कर्तृत्वम् उदाहृतम्  ॥ १।३२५ ॥  
  
इत्थं बालमतीनां धीर् विप्रलभ्येत वञ्चकैः   
दारका अपि वा विद्युर् न संवेदनवर्जिताः  ॥ १।३२६ ॥  
  
तत्र ज्ञानं न कर्तृत्वं सर्वत्रास्त्य् एव तद् यतः   
इच्छायत्नाव् अपि प्रायः संस्तः सर्वस्य सर्वतः  ॥ १।३२७ ॥  
  
कुम्भकारो गृहाभावपरितापितचेतनः   
जानन्न् इच्छन् सयत्नो ऽपि किं कुर्यान् नात्मनो गृहम्  ॥ १।३२८ ॥  
  
ननु कर्तुं न जानाति ततः कर्तुं न चेच्छति   
तस्मात् कर्तुं न यतते तद् गृहं कुरुतां कथं  ॥ १।३२९ ॥  
  
कर्तुम् इत्य् एव यद् रूपं ज्ञानादीनां विशेषणम्   
करोतेस् तत्र को ऽर्थः स्याद् यदि सस्पन्दता किल  ॥ १।३३० ॥  
तदासौ स्पन्दितुं वेत्ति प्रेप्सतीति भवेद् वचः   
तच् च स्वात्मगतं नास्य स्पन्दितं वैभवोद्भवात्  ॥ १।३३१ ॥  
अन्यद् अस्पन्दितं ज्ञानं शर्वस्यापि न सम्भवेत्   
ज्ञानेच्छायत्नवत्त्वं च करणं तस्य भाषितम्  ॥ १।३३२ ॥  
आत्मनः कर्तुम् इत्य् अस्य ततो ऽर्थप्रविवेचने   
जानातीच्छन् प्रयतते ज्ञातुं यतितुम् एषितुम्  ॥ १।३३३ ॥  
प्रत्येकम् इति यो ऽर्थः स कर्तुं वेत्तीति शब्दितः   
चिकीर्षितृत्वं चैतत् स्यान् न कर्तृत्वं पुनर् भवेत्  ॥ १।३३४ ॥  
  
तथात्वे मानसैः साम्यं भवेद् वाक्कायकर्मणाम्   
वाक्कायकर्मभिर् वास्य कथं कर्तृत्वम् आपतेत्  ॥ १।३३५ ॥  
  
मानसान्य् अपि कर्माणि कथं तस्येति गीयताम्   
तद्गुणत्रयसद्भावे मनोवाक्कायसम्भुवाम्  ॥ १।३३६ ॥  
कर्मणां सञ्चितेर् एष कर्मभागीति चेन् ननु   
उपचारो ऽयम् एवं स्यात् स चावस्त्व् इति वर्णितम्  ॥ १।३३७ ॥  
  
किं चात्मगमहत्त्वादिद्रव्यान्तगुणसन्निधौ   
तानि सन्तीति किं सो ऽपि कर्तृत्वायतनो भवेत्  ॥ १।३३८ ॥  
  
न चास्त्व् इत्य् उपगन्तव्यं मुक्ताव् अपि हि तद् भवेत्   
अन्यात्मगुणसान्निध्ये समश् चैष विधिर् यतः  ॥ १।३३९ ॥  
आत्मस्व् अतः प्रवर्तेरन् कृतनाशाकृतागमाः   
  
किं चेश्वरेण सर्वत्र बुद्धिमत्ताव्यपेक्षिणि  ॥ १।३४० ॥  
सन्निवेशाधिके कार्ये निमित्तत्वं कृतं यदि   
स्वैः स्वैश् च समवायान्यकारणांशैः प्रपूरिते  ॥ १।३४१।        
कम् अंशं कुम्भकारादेः प्रातुं भवतु हेतुता   
  
न हि सो ऽस्त्य् अंशलेशो ऽपि सर्वकर्तरि यं प्रति  ॥ १।३४२ ॥  
न ज्ञानेच्छायत्नम् अस्ति कर्तृत्वं नान्यद् इत्य् अपि   
  
तस्मान् नान्यस्य कर्तृत्वं कदाचिद् अपि सम्भवेत्  ॥ १।३४३ ॥  
ईश्वराद् ईश्वरस्यापि स्वातन्त्र्यं कर्तृतां विदुः   
  
तद् इत्थं परमेशानां भेदे भेदे ऽपि वात्मनाम्  ॥ १।३४४ ॥  
प्रभवन्ति न कर्माणि बन्धनाय स्वभावतः   
  
तस्माद् इदम् अमुष्मात् स्यात् कर्मणो वा शुभाशुभम्  ॥ १।३४५ ॥  
तद् ऐश्वर्यम् अमुष्यैव विहितं परमेशितुः   
  
निर्णीतम् एतद् अन्यत्र मयैव विततं यतः  ॥ १।३४६ ॥  
तद् अलं प्रकृतं ब्रूमः क्रियाशक्तिर् इयं परा   
अघोरत्वेन देवस्य तत एव प्रकीर्तिता  ॥ १।३४७ ॥  
  
दाक्षिण्यम् अत एवास्या भावानां शिवसंश्रये   
यतो ऽञ्जसैव मार्गो ऽयं या क्रिया च न सात्मिका  ॥ १।३४८ ॥  
  
ननु नात्र स्थिताः केचिद् भावा ये शिवताश्रिताः   
कर्तारः सत्यम् इत्थं तु बोध्यमानो ऽवधारयेत्  ॥ १।३४९ ॥  
  
देशकालक्रियाकारकल्पनापथवर्जितः   
देवदेवस् तथैवास्य शक्तिः सा विश्वरूपिणी  ॥ १।३५० ॥  
  
तद् विश्वम् अपि कालादिकलङ्काङ्ककलोज्झितम्   
\ह्स्पचे{३च्म्}  भैरवाभेदवर्तिनम्  ॥ १।३५१ ॥  
  
तत्स्वातन्त्र्यात् स्वतन्त्रं तत् स्वात्मनि प्रोच्छलत् स्थितम्   
यतो भाति ततो ऽप्य् अस्तशिवावेशबहिष्कृतम्  ॥ १।३५२ ॥  
  
अत एव परा सेयं दक्षिणाघोररूपिणी   
यद् वक्ष्यते जन्तुचक्रे शिवधामफलप्रदाः  ॥ १।३५३ ॥  
पराः प्रकथितास् तज्ज्ञैर् अघोराः शिवशक्तयः   
  
अन्यत्रापि क्रियाशक्तिः शिवस्य पशुवर्तिनी  ॥ १।३५४ ॥  
बन्धयित्री स्वमार्गस्था ज्ञाता सिद्ध्युपपादिनी   
  
अकारादिहकारान्तः प्रसरो यः प्रगीयते  ॥ १।३५५ ॥  
स एव बिन्दुनिलयाद् अस्वरत्वम् उपाश्रितः      
क्रियाशक्तिविजृम्भेयं समस्तवर्णमालिका  ॥ १।३५६ ॥  
क्रोडीकृताव् अहम् इति परामर्शस्वरूपिणी   
  
तिष्ठत्य् एव। ततः पूर्णपराहङ्कारसस्फुरः  ॥ १।३५७ ॥  
  
अनन्तादिविरिञ्चान्तपशुसङ्घातघस्मरः   
निजोदरदरीनीतचराचरजगद्व्रजः  ॥ १।३५८ ॥  
स्वचैतन्यविमर्शान्तर् ग्रस्तपुद्गलसञ्चयः   
यावद् उल्लसितस्, तावत् क्रियाशक्तिस्वरूपतः  ॥ १।३५९ ॥  
असंविज्ञाननिःसङ्ख्यवैचित्र्यचर्चितस्थितेः   
अनन्तकार्यशान्त्यादिसौम्यरौद्रभिदात्मनः  ॥ १।३६० ॥  
अपि स्वग्रासमाहात्म्यप्रकटीकृतसुस्थितेः   
औचित्याद् विविधाकारा अपि भैरवतेजसः  ॥ १।३६१ ॥  
  
रिक्तपूर्णोभयभवपुनरावृत्तिचित्रिताः   
शाक्तस्वरूपविश्वाख्यस्वांशग्रासैकलम्पटाः  ॥ १।३६२ ॥  
  
लोककालचिरारूढभावोन्मूलनभाविताः   
शक्तयो निजविस्फाराद् रश्मिपुञ्जं निजं निजं  ॥ १।३६३ ॥  
  
प्रसारयन्त्यः सङ्कल्पसत्यभावसमाश्रयात्   
स्वोचितान्य् एव लोकोत्थवामाचारबहिष्कृतेः  ॥ १।३६४ ॥  
घटयन्त्य् एव शास्त्राणि यातानि परिपूर्णताम्   
  
  
यादृक् प्रथमसम्भूतो लोकातिक्रान्तिगोचरे  ॥ १।३६५ ॥  
समाचारः स एवात्र ग्रस्तभेददशो भवेत्   
  
पूर्णेयं परमेशस्य महासृष्टिर् इह स्थिता  ॥ १।३६६ ॥  
यस्यां संहारसृष्ट्यंशा विश्वे ते मध्यवर्तिनः   
  
सा चाद्या सृष्टिर् इत्य् एव नैव वक्तुं भवेत् क्षमम्  ॥ १।३६७ ॥  
अदेशकाले तत्त्वे हि कथम् आद्यादिसम्भवः   
  
जाग्रद्दशेयं सा मुख्या प्रोन्मेषपदभागिनी  ॥ १।३६८ ॥  
ब्रह्मैष निजशक्त्यंशसम्बोधकमलासनः   
  
ता एताः सौशिवाद् रूपात् प्रभृति ब्राह्मम् अन्ततः  ॥ १।३६९ ॥  
रूपं कृत्वा विजृम्भन्ते संविन्नाथस्य शक्तयः   
  
एतावान् एव देवो ऽयम् इति यद्य् अपि शक्यते  ॥ १।३७० ॥  
न वक्तुम् अप्रमेयत्वाच् चिद्रूपस्य महेशितुः   
प्रबोधपञ्चदशिकामध्ये तादृङ् मया स्फुटम्  ॥ १।३७१ ॥  
  
उक्तं मितप्रकाशत्वं जडस्य किल लक्षणम्   
जडाद् विलक्षणो बोधो यतो न परिमीयते  ॥ १।३७२ ॥  
तथापि स्वयम् एतादृग् देवो मानविवर्जितः   
निजस्वातन्त्र्ययोगेन कृत्वात्मानं चराचरम्  ॥ १।३७३ ॥  
  
ईशतत्पुरुषाजातैर् उद्भूतैर् उद्बुभूषुभिः   
एककैः षड्भिर्, एकेन त्रिकेण, द्व्यात्मकैस् त्रिभिः  ॥ १।३७४ ॥  
जायते शिवभेदानां दशानां विविधा स्थितिः   
  
अत एव विचित्राभ्यः संविद्भ्यो मिश्रतावशात्  ॥ १।३७५ ॥  
चित्राण्य् अत्र शिवाख्ये ऽपि भेदज्ञानानि तेनिरे   
  
यदा त्रयाणां वक्त्राणां वामदक्षिणसङ्गतिः  ॥ १।३७६ ॥  
  
तदा प्रत्येकशक्तित्वं भविष्यद्भवदुद्भवैः   
षण्णां त्रित्वे रुद्रभेदस् तेनाष्टादशधा स्थितः  ॥ १।३७७ ॥  
  
एकैकं पञ्चवक्त्रं च वक्त्रं यस्मात् प्रगीयते   
दशाष्टादशभिन्नस्य ततो भेदैर् असङ्ख्यता  ॥ १।३७८ ॥  
  
पूर्वोदितयथास्वस्वज्ञानकर्मविचित्रिताः   
निर्णीयन्ते यतस् तेषु तेन नो पुनरुक्तता  ॥ १।३७९ ॥  
  
अन्यान्य एव बोधो हि समाचारः क्रियाक्रमः   
तत्र तत्र तथा प्रोक्तः सर्वस् तु शिवधामगः  ॥ १।३८० ॥  
  
यथा जलकणाह् सर्वे विश्राम्यन्ति महाम्बुधौ   
तथा ज्ञानक्रियाः सर्वाः संवित्सिन्धौ महेश्वरे  ॥ १।३८१ ॥  
  
मितम् अपि जलं भूमौ सूर्यांशुभिः किल पीयते   
तद् अपि च पुनर् वृष्टिद्वारैः प्रयाति महार्णवम्   
जगति निखिलं ज्ञानं कर्म स्फुटं किम् अपि स्वयं   
किम् अपि च परैः पारम्पर्याच् छिवार्णसि मज्जति  ॥ १।३८२ ॥  
  
यच् चान्ते दक्षिणे हार्दं लिङ्गं हृत् परमं मतम्   
तद् अप्य् अन्तःकृताशेषसृष्टभावसुनिर्भरम्  ॥ १।३८३ ॥  
  
भेदभावकमायीयतेज्ॐशग्रसनाच् च तत्   
सर्वसंहारकत्वेन कृष्णं तिमिररूपधृत्  ॥ १।३८४ ॥  
  
विज्ञानशास्त्रे कथितम् अत एव महेशिना   
लीनं मूर्ध्नि वियत् सर्वम् इत्यादि तिमिरं विभोः  ॥ १।३८५ ॥  
  
एवम् एव दुर्निशायां कृष्णपक्षागमे चिरम्   
भावयेद् भैरवं रूपं भावयद्भिर् दुराभिदम्  ॥ १।३८६ ॥  
  
उक्तं च यत्र स्वर् दुःखं तमो वाद्वयसंवृते   
नाविद्याकर्मसम्बन्धः पारतन्त्र्यादिदर्शनात्  ॥ १।३८७ ॥  
  
तद् अत्र तिमिराकारे भैरवीये वपुष्य् अलम्   
अन्तर्लीनतया भाति यावद् वक्त्रचतुष्टयम्  ॥ १।३८८ ॥  
  
उद्बुभूषु तथोद्भूतं तिरोधित्सु तिरोहितम्   
ततो युगपद् एवैतद्भिदा षोडशकात्मकम्  ॥ १।३८९ ॥  
  
दक्षे वैसर्गिके हार्दे स्वतन्त्रे च शिवे विशत्   
अष्टाष्टकात्मकं शास्त्रं युगपद् भैरवाभिधम्  ॥ १।३९० ॥  
  
इत्थं तन्त्रं रुद्रशिवभैरवाख्यं स्थितं त्रिधा   
वस्तुतो हि त्रिधैवेयं ज्ञानसत्ता विजृम्भते  ॥ १।३९१ ॥  
  
भेदेन भेदाभेदेन पूर्णेनाभेदसन्धिना   
तथा च मुख्याः शाम्भव्यस् तिस्र इच्छादिशक्तयः  ॥ १।३९२ ॥  
  
तत्रैव तु प्रपञ्चेन पञ्चशक्त्यादियोजनम्   
इत्थं मध्ये विभिन्नं तत् त्रिकम् एव परं तथा  ॥ १।३९३ ॥  
शास्त्रम् अस्मद्गुरुगृहे सम्प्रदायक्रमात् स्थितम्   
  
अत एव हि नैकट्याद् वामदक्षिणशास्त्रयोः  ॥ १।३९४ ॥  
धारा प्रान्तधराप्रान्ते कौलिकी प्रविजृम्भते   
  
ततो ऽपि संहृताशेषभावोपाधिसुनिर्भरः  ॥ १।३९५ ॥  
भैरवः परमार्थोद्यद्रवबृम्हितवृत्तिकः   
ईशानवामदक्षासु तासु शक्तित्रयं क्रमात्    
अपरादिपराप्रान्तं क्रोडीकृत्यावतिष्ठते  ॥ १।३९६ ॥  
  
तद् विभावयति भेदविभागं  
तत्स्फुटत्वकृद् अथो तम् अनन्तम्   
सङ्ग्रसिष्णु परमेश्वररूपं   
वस्तुतस् त्रिशिर एव निराहुः  ॥ १।३९७ ॥  
  
ऊर्ध्ववामतदन्यानि तन्त्राणि च कुलानि च   
रूढान्य् अमुष्यां धारायां भेदसङ्कोचहानये  ॥ १।३९८ ॥  
  
परप्रकाशविषयस् त्रिकार्थस् त्रैधम् आस्थितः   
स एष परमेशेन ज्ञानचन्द्राख्ययोदितः  ॥ १।३९९ ॥  
  
स एव सर्वः शास्त्रार्थः परवाग्वृत्तिसंश्रितः   
अनुल्लसिततद्वाच्यवाचकादिविभक्तिकः  ॥ १।४०० ॥  
  
पश्चात् तु ज्ञानशक्त्यंशप्राधान्यस्फुरितात्मनि   
क्रियाशक्तौ सुसूक्ष्मायां सादाख्यैश्वर्यसम्पदि  ॥ १।४०१ ॥  
पश्यन्तीमध्यमाधाम्नि सञ्जल्पोल्लेखयोगतः   
पदवाक्यस्वरूपेण वर्तते वर्णरूपिणा  ॥ १।४०२ ॥  
  
स्वच्छन्दशास्त्रे तेनोक्तं स्वयं देवः सदाशिवः   
पूर्वोत्तरपदैर् वाक्यैस् तन्त्रं योजितवान् इति  ॥ १।४०३ ॥  
  
तथा च तत्रैवोक्तं तत्सुशिवावरणे ऽध्वनि   
सुशिवावरणं पूर्वं तत्र ज्ञेयः सदाशिवः  ॥ १।४०४ ॥  
  
शिवदशकसंयुक्तो रुद्राष्टादशकान्वितः   
अधिकारो हीशतत्त्वे तज्जिघृक्षा तु सौशिवे  ॥ १।४०५ ॥  
  
वरणे बिन्दुतो भोगधाम्नि विभवतो विभोः   
भैरवाख्यस्य बोधस्य शक्तितत्त्वे परं त्रयम्  ॥ १।४०६ ॥  
  
स्थितिस् तस्माद् ईश्वरोर्ध्वे सदाशिवपदाद् अधः   
सुशिवावरणेनोक्ता श्रीमत्स्वच्छन्दशासने  ॥ १।४०७ ॥  
  
तदनन्तरम् एतासु शिवरुद्रभिदास्व् अलम्   
मायीयाध्वनि कॢप्तासु शिवैर् उक्तः शिवाभिधः  ॥ १।४०८ ॥  
भेदो रुद्रैश् च रुद्राख्य इति प्राप्तो विचित्रताम्   
ततः प्रोद्यत्क्रियासारप्रोल्लासात् क्रमशः स्फुटम्  ॥ १।४०९ ॥  
सर्वगोचरमायीयश्रुतवैखर्युपाश्रिताः   
वर्णवाक्यपदात्मानः शास्त्रार्था लोकगोचराः  ॥ १।४१० ॥  
समाश्रित्य प्रवर्तन्ते तांस् तांस् तन्त्रावतारकान्   
  
तेन प्रथमतो यावन् मायीयां वैखरीं दरीम्  ॥ १।४११ ॥  
मायीयवर्णसन्दृब्धः शास्त्रार्थो नायम् आगतः   
  
अन्तः सारविबोधैकपरवाङ्मयवर्णकः  ॥ १।४१२ ॥  
अकृत्रिमपरावेशमूलसंस्कारसंस्कृतः   
शास्त्रार्थो लौकिकान्तो ऽस्ति सप्तत्रिंशे परे विभौ  ॥ १।४१३ ॥  
  
तत्रासतां हि भावानां क्वापि नास्त्य् एव सत्यता   
स्वामिन्य् अविनयाक्रान्तप्रकृतौ विनयः कुतः  ॥ १।४१४ ॥  
  
तस्मात् समस्तशास्त्रार्थः परतत्त्वात्मना स्थितः   
अतो वेदादयो ऽप्य् एते मायीयाः शासनांशवः  ॥ १।४१५ ॥  
स्फुरन्ति भैरवादित्यप्रभावाद् एव नान्यतः   
  
न हि संविद्विमर्शात् स्याद् अन्यत् क्वाप्य् एव कारणम्  ॥ १।४१६ ॥  
संविन्नाथस्य संवित् स्यात् संविद् एव तथा यतः   
कार्यं च कारणं चेति तथात्व उपचार्यते  ॥ १।४१७ ॥  
  
परिणामे हि भावस्य क्रमाद् विततधर्मणः   
आद्यन्तयोः संविद् एव रूपत्वेनावभासते  ॥ १।४१८ ॥  
  
संविच् च कालकलनां सहेत यदि तत् स्फुटम्   
भुञ्जीमहि निशातासिच्छिन्ना व्योमांशशर्कराः  ॥ १।४१९ ॥  
  
अतः समग्रशास्त्राणि संविद्रूपापरिच्युतेः   
संविदः स्वप्रकाशत्वात् स्वप्रकाशानि वस्तुतः  ॥ १।४२० ॥  
  
न च वाच्यं पृथग् जातु वाचकाद् व्यवतिष्ठते   
स्वातन्त्र्याद् अभिधातैव भाविवाच्यतया यतः  ॥ १।४२१ ॥  
  
कदाचिद् वाचकांशस् तु स्वरूपग्रस्तवाच्यकः   
निर्भासते कदाचित् तु सामान्योल्लासवाचकः  ॥ १।४२२ ॥  
  
जातुचिन् निकटानन्तविशेषणविशेषितः   
स्फुटस्वरूपवाच्यांशसमुद्रेकेण भासते  ॥ १।४२३ ॥  
  
तेनार्थपरता जातु स्वरूपपरता तथा   
बुभूत्सितार्था क्वापि क्वचिद् रसमयी दशा  ॥ १।४२४ ॥  
  
शब्दानां लक्ष्यते चित्रा संविद्रूपानपायतः   
संविद्विचित्रकचनैः कचतीति किम् अद्भुतम्  ॥ १।४२५ ॥  
  
इत्थं शिवात्मकविमर्शपदाद् अभिन्नः  
शब्दः स्फुटत्वत इह स्वपरप्रकाशः   
मानं तद् एव चितिसारविमर्शमात्रम्  
अन्यत् पुनस् तदुपचारवशात् तथा हि  ॥ १।४२६ ॥  
  
स्वप्रकाशात्मिका येयं संवित्तिः पारमार्थिकी  
तत् स्वसंवेदनं प्रोक्तं यतो विश्वव्यवस्थितिः  ॥ १।४२७ ॥  
  
सा चैषा न विमर्शात्मस्वरूपम् अतिवर्तते   
विमर्शो ऽस्याः परो भोगः पूर्णः पश्यन्त्य् उदाहृता  ॥ १।४२८ ॥  
  
परापरा सैव देवी मानम् इत्य् अवधार्यताम्   
यत्रापरांशगं मेयं तादात्म्याद् व्यवतिष्ठते  ॥ १।४२९ ॥  
  
न हि भिन्नेन मानेन मेयस्य स्याद् व्यवस्तितिः   
न हि हंसस्य शुक्लत्वे काकः श्वेतत्वम् अर्हति  ॥ १।४३० ॥  
  
एतद् एव तथा चाह गुरुः शङ्करनन्दनः   
न मानत्वात् ततो ऽन्यत्वान् न बाधाद् अस्थितेः स्थितिः  ॥ १।४३१ ॥  
  
प्रकाशेनाविनाभूतैः सत्तायां नियतात्मभिः   
धर्मैर् भावो बहिर्भावान् न भावः सिद्धिम् ऋच्छति  ॥ १।४३२ ॥  
  
तेन संवित्तिकात्मैव मातृमानप्रमेयता   
गृह्णती स्वप्रकाशत्वं स्वभावाद् एव भासते  ॥ १।४३३ ॥  
  
सा चान्तःस्थितमन्त्रात्मशब्दनामर्शसुन्दरा   
अनपेक्षान्यविरहात् प्रमाणं स्वत एव हि  ॥ १।४३४ ॥  
  
तस्या एव विचित्राणि नामानि बहुभङ्गिभिः   
तत्प्रसादोत्थितान्य् एव वादिनः पर्यचीकॢपन्  ॥ १।४३५ ॥  
  
तथा च चक्षुराद्यक्षमण्डलीटङ्कनिष्ठितम्   
प्रत्यक्षम् इति यद् गीतं तत् तावत् प्रविविच्यते  ॥ १।४३६ ॥  
  
संवित्तिव्यतिरेकेण यद्य् अक्षाणां व्यवस्थितिः   
न स्याद् अर्थप्रमाणैक्यं तर्हि बाह्यघटादिवत्  ॥ १।४३७ ॥  
  
नन्व् आत्मनश् चक्षुरादि करणं न घटादिकम्   
तस्मात् तेनैव भावानां मानं न तु घटादिभिः  ॥ १।४३८ ॥  
  
व्यापकाभिमतस्यास्य संयोगे चाविशेषिणः   
भौतिकत्वाविशेषेण घटाद्यैश् चक्षुरादिना  ॥ १।४३९ ॥  
आत्मनः करणाकाङ्क्षापूरणं नियतं कुतः   
  
विशिष्ट एव संयोगः करणत्वे निबन्धनम्  ॥ १।४४० ॥  
  
विशेषः कर्मभिस् तैस् तैर् धर्माधर्मगिरोदितैः   
तद् एतद् युक्तिसद्भावप्रतिभाविकलात्मकः  ॥ १।४४१ ॥  
  
ब्रुवन् वञ्चयते मुग्धान् पलायनपरायणः   
यच् चाशेषाक्षसंयोगिव्यापकात्मवशोत्थिताम्  ॥ १।४४२ ॥  
  
युगपज् ज्ञप्तिम् आच्छेत्तुं मनो नाम निगद्यते   
तत्रापि ब्रुमहे पूर्वं मनसात्मैव युज्यते  ॥ १।४४३ ॥  
  
तत्राप्य् आत्ममनोयोगं कः कुर्याद् इति चर्च्यताम्   
व्यापकत्वाद् असौ स्याच् चेत् सर्वैर् एव मनो व्रजेत्  ॥ १।४४४ ॥  
  
एकस्य जाते संयोगे सर्वः सर्वज्ञताम् इयात्   
यदि स्वान्तम् अधिष्ठातृ चक्षुराद्यम् अपेक्षते  ॥ १।४४५ ॥  
  
तेनाधिष्ठानम् अर्थानां तावतो ऽक्षांशवर्त्मनः   
अक्षाधिष्ठितसूक्ष्मांशभागसम्पर्कभासितः  ॥ १।४४६ ॥  
  
बाह्यस्यार्थस्य कुण्डादेर् अणुर् एको ऽवभासताम्   
अथापि मानसाधिष्ठा जाता चेद् अक्षगोचरे  ॥ १।४४७ ॥  
  
तद् एतस्य स्वविषये शक्ततैवोपजायते   
तर्हि सूक्ष्मतमच्छिद्रनिस्सृता नेत्ररश्मयः  ॥ १।४४८ ॥  
विश्ववर्तिनि भावौघे न प्रमां कुर्वते कुतः   
योग्यदेशस्थितान् भावान् गृह्णते ऽक्षाणि नन्व् अलम्  ॥ १।४४९ ॥  
  
योग्यतैव हि देशस्य कीदृशीति विचार्यताम्   
यत्रस्थस्य भवेद् वित्तिः स देशो योग्य उच्यते  ॥ १।४५० ॥  
  
कुत्रस्थस्य भवेद् वित्तिर् इति किं वा न दर्श्यते   
तद् अमी तार्किकम्मन्या युक्त्युपन्यासवर्जिताः  ॥ १।४५१ ॥  
  
पूर्वम् एव कथं तूष्णीं नातिष्ठन् किं विकत्थनैः   
आत्मनश् चाभिसन्धानवन्ध्यस्यैव बलादयम्  ॥ १।४५२ ॥  
  
मनोक्षजालसंयोगो भवेत् किं नासमञ्जसः   
अभिसन्धिर् अथैतस्य विषयं प्रति जायते  ॥ १।४५३ ॥  
  
अज्ञाते को ऽभिसन्धिः स्याज् ज्ञाते को ऽर्थो ऽक्षसंयुजा   
प्रज्ञाते स्मर्यमाणे चेद् अभिसन्धातृभावितः  ॥ १।४५४ ॥  
  
अन्यद् एवाभिसन्धातुः प्रयत्नो ऽन्यत्र जायते   
म्मनोयुक्तात्मसम्बद्धचक्षुराद्यक्षसंश्रिताः  ॥ १।४५५ ॥  
  
विषयाः सविधीभूतनेत्राद्युल्लङ्घनक्रमात्   
आत्मन्य् एव कथङ्कारं प्रमातृत्वं प्रतन्वताम्  ॥ १।४५६ ॥  
  
ननु ज्ञानकृतो मातृभावो विज्ञानम् आत्मनि   
समवैति ततो ऽन्यस्य कथं मातृत्वशङ्कनम्  ॥ १।४५७ ॥  
  
एतद् एव वयं ब्रूमो ज्ञानं तत्रैव वै कुतः   
भयात् स्वपक्षपातान्धस् तद् एवोत्तरम् अभ्यधात्  ॥ १।४५८ ॥  
  
यथेन्द्रियात्मसंयोगे मनः कारणम् उच्यते   
तथैवात्ममनोयोगे कारणान्तरम् उच्यताम्  ॥ १।४५९ ॥  
तथात्वे चानवस्थैव मूलक्षतिकरी च सा   
  
अथ स्वान्तात्मसंयोगो ध्रुव एवाभ्युपेयते  ॥ १।४६० ॥  
ज्ञातारः स्युः सदा सुप्तमत्तमूर्छितदुर्भगाः   
न चैतद् भवतां ज्ञानम् अभीष्टं शाक्यशिष्यवत्  ॥ १।४६१ ॥  
  
तस्मात् प्रत्यक्षता नाम कथम् इन्द्रियगोचरात्   
अथ प्रत्येकम् एतेषां परीक्षेयं प्रतन्यते  ॥ १।४६२ ॥  
  
तत्राणु नित्यं सर्वार्थं वेगवल्लघ्व् अभौतिकम्   
मनस् तच् चापि नैवेह युक्तिसिद्धत्वम् अश्नुते  ॥ १।४६३ ॥  
  
अणु चेच् छीग्रसञ्चारि मनो यद् विषयान् मुहुः   
स्पृशेत् तदैव देहस्य भवेच् छवशरीरता  ॥ १।४६४ ॥  
  
देहस्थे ऽपि मनोयोगे तत्रैव ज्ञानयोगतः   
एकाणुमात्रं जीवः स्याच् छिष्टं स्याद् घटकुड्यवत्  ॥ १।४६५ ॥  
  
अथ स्वान्तेन योगश् चेज् जातः क्वाप्य् आत्मगोचरे   
तद् विभोर् आत्मनो ज्ञानं समवायीति मातृता  ॥ १।४६६ ॥  
जातेति सर्वदेहस्थं जीवनं किं न सिद्ध्यति   
  
एनयैव न किं युक्त्या घटादेर् जीवनं भवेत्  ॥ १।४६७ ॥  
विभाव् आत्मनि जातं हि ज्ञानं तत्रैकदेशतः   
देहमात्रे पुनः स्वान्ते भवेत् सावयवा स्थितिः  ॥ १।४६८ ॥  
  
विभुत्वे मानसस्य स्याद् युगपत् सर्ववेदनम्   
नित्ये च मनसि ज्ञानं सर्वदैव भवेत् ततः  ॥ १।४६९ ॥  
मोक्षावस्थापि विज्ञानयोगिन्य् एवोपजायते   
  
मुक्तौ चात्ममनोयोगो नास्तीत्य् एतन् महाद्भुतम्  ॥ १।४७० ॥  
किं हि व्यापकता मोक्षे स्वात्मनो विनिरुध्यते   
  
अभौतिकं चेत् सर्वार्थं कथङ्कारं मनो भवेत्  ॥ १।४७१ ॥  
विशिष्टविषयव्यक्तिकौशलाद् एव चक्षुषः   
तैजसत्वम् अभीष्टं हि तन् मनो भौतिकं न किम्  ॥ १।४७२ ॥  
  
सर्वर्थत्वे च मनसः किम् अन्यैर् अक्षडम्बरैः   
  
ननु बाह्ये ऽस्य विषये प्राग् अस्त्य् अक्षोपयोगिता  ॥ १।४७३ ॥  
तथा हीन्द्रियसन्दृष्टे पाश्चात्या मनसः स्थितिः   
  
अत्रोच्यते यथैव प्राग् इन्द्रियेण न गृह्यते  ॥ १।४७४ ॥  
तच् चेत् स्वलक्षणं पश्चाद् अनुयन्त्र् इति का कथा   
  
अथ सामान्यमात्रं तद् गृहीतं प्राक् तदिन्द्रियैः  ॥ १।४७५ ॥  
व्यक्तिनिष्ठं तदानीं च मनसा व्यक्तिनिश्चयः   
नास्तीति मनसा कस्मात् सामान्यग्रहणं भवेत्  ॥ १।४७६ ॥  
विना व्यक्तिग्रहेणैव सामान्यग्रहणं य[कु]तः   
सामान्यग्रहणे चास्य सर्वार्थत्वं निरुध्यते  ॥ १।४७७ ॥  
  
विशेषग्रहवन्ध्यस्य सर्वशब्दविलोपतः   
आशुगामित्वम् एतस्य यच् चोक्तं तत्र वस्तुनि  ॥ १।४७८ ॥  
पुरःस्थिते स्वहस्तादौ किञ्चिद् दूरगते घटे   
अतिदूरे च मेर्वादौ कथं तुल्यैव गन्तृता  ॥ १।४७९ ॥  
आशुसञ्चारिणां यस्मात् क्वापि पूर्वकतेजसाम् (?)  
सविधासविधत्वेन विशेषः प्रविभाव्यते  ॥ १।४८० ॥  
  
कथं चाभौतिकं सूक्ष्मं गृह्णीयात् पर्वतादिकम्   
अभिव्यक्तिः समानस्य समानेन विधीयते  ॥ १।४८१ ॥  
  
नन्व् अस्तु प्राकृती बुद्धिस् ततो ऽहङ्कृत् ततो मनः   
इत्थम् अप्य् अणुता नैव मनसः सम्प्रसिद्ध्यति  ॥ १।४८२ ॥  
व्यापकत्वेन पूर्वोक्तदूषणानि स्थितान्य् अलम्   
  
इत्थं मनो न युक्त्यंशैर् मानसावर्जनाय नः  ॥ १।४८३ ॥  
यादृग् वाद्यन्तरैर् इष्टं द्वैतव्यामूढदृष्टिभिः   
  
चिदात्मनः प्रकाशस्य तथाभासनभागिनी  ॥ १।४८४ ॥  
या शक्तिस् तन् मनस् त्व् अस्तु स्वस्वातन्त्र्योपकल्पितम्   
  
यत्र श्रोत्रं नभस् तत्र सर्वशब्दश्रुतिर् भवेत्  ॥ १।४८५ ॥  
चक्षुराद्यैश् च सर्वत्र निर्विबन्धं यतो नभः   
धर्माधर्मैर् विबन्धश् च युक्त्युपन्यासवैकली  ॥ १।४८६ ॥  
  
बाधिर्यादि कथं च स्यात् कथं वा तच्चिकित्सनम्   
बन्धाश्रयविघातेन तदनुग्रहस् तथा  ॥ १।४८७ ॥  
अक्षं स्वावयवेष्व् एव  x x x  समवायिनः   
विशेषेण नभो नैव क्वाप्य् आश्रितम् इति स्थितिः  ॥ १।४८८ ॥  
  
संयोगिता तु \ल्दोत्स् साकं भावेन वर्तते   
तदनुग्रहघाताभ्याम् अपि विक्रियतां ततः  ॥ १।४८९ ॥  
  
यद् अनुग्रहस् तद् अनुग्रहः स तदाश्रयः   
इतीयं स्ववचःकॢप्तिर् निःसारैव विभाति नः  ॥ १।४९० ॥  
  
आश्रयद्वारको ऽक्षाणाम् अनुग्रह इति स्फुटम्   
अभिधत्स्व क एतेषाम् आश्रयो ऽस्त्व् इति चोदिते  ॥ १।४९१ ॥  
यद् अनुग्रहयोगो ऽस्य स एवाश्रय इत्य् अयम्   
न्यायो ऽन्योन्यसमालम्बी चक्रकं नातिवर्तते  ॥ १।४९२ ॥  
  
वायुप्रकृति यच् चोक्तं स्पर्शनं तद् विविच्यते   
वायोर् वेगवती तावद् अनिरुद्धा स्थितिः स्थिता  ॥ १।४९३ ॥  
देहदेशे ततः स्पर्शः न कुड्य इति कः क्रमः   
  
चक्षुश् च तैजसं तेजः प्रसृतं बाह्यगोचरे  ॥ १।४९४ ॥  
अर्थान् रूपप्रधानांश् च वेत्तीत्य् एतन् निरूप्यते   
  
अदृश्यं यदि तत् तेजः प्रेर्यते मनसा कथम्  ॥ १।४९५ ॥  
प्रेरणं न ह्य् अविज्ञानं कदाचिद् उपपद्यते   
  
इन्द्रियेण न च ज्ञातं कदाचिच् चाक्षुषं महः  ॥ १।४९६ ॥  
न चापीन्द्रियविज्ञाते स्वतन्त्रं भवतां मनः   
  
अप्रेरितं च तत् पश्येत् सर्वतः सर्वथा सदा  ॥ १।४९७ ॥  
आसमञ्जस्यम् एव स्यात् प्रवृत्तौ वा निवर्तने   
  
किं च गोलकसंस्थानं तावच् च यदि तन् महः  ॥ १।४९८ ॥  
तावतस् तद्गतस्यैव ग्रहः स्यान् नान्यतः क्वचित्   
  
तथैतद् विपरीतं तु गोलके ऽपि निमीलिते  ॥ १।४९९ ॥  
उन्मीलिते वा सर्वत्र वस्तुनि ग्रहणं भवेत्   
  
उन्मीलिते चक्षुषि च प्रसृते रश्मिमण्डले  ॥ १।५०० ॥  
तस्यास्ति न पटस्येव संवृतिर् नेत्रमीलने   
ततो निमीलिताक्षस्य वस्तुदृष्टिर् न किं भवेत्  ॥ १।५०१ ॥  
  
घने चातपमध्ये ऽस्ति विनिमीलितचक्षुषः   
चित्रतेजोवभानं तत्पीडिताक्षयुगस्य च  ॥ १।५०२ ॥  
योगिनां बिन्दुदृग् ध्वान्ते कथं तद् वा भविष्यति   
  
भवेद् उन्मीलिते ऽप्य् अक्ष्णि न वस्तुग्रहणं क्वचित्  ॥ १।५०३ ॥  
मनोधिष्ठानयोगेन परमाण्वधिकप्रथा   
दीपापेक्षा च यामुष्य सापि किं न विबाध्यते  ॥ १।५०४ ॥  
  
दीपप्रकाशः स्वान्तात्मनेत्रार्थेषूपकारकः   
न प्रत्येकं मनोवृत्तेः संस्कारस् तेन चेद् भवेत्  ॥ १।५०५ ॥  
दीपे सङ्कल्प्यमने स्याद् रात्रौ रूपपरिग्रहः   
  
आत्मनः संस्क्रिया चेत् स्यात् तस्य सर्वगतत्वतः  ॥ १।५०६ ॥  
सर्वदा रूपसंवित् स्यात् संयोगः संस्क्रिया यतः   
अमूर्तस्य्पि नित्यस्य को ऽन्यः संस्कार उच्यते  ॥ १।५०७ ॥  
  
नेत्रोपकारश् चेत् तर्हि नेत्रदेशस्थिते ऽर्चिषि   
तेजोमध्यगतं रूपं न भासेत कदाचन  ॥ १।५०८ ॥  
  
ननु तद् वेद्यदेशे ऽसौ नायनः किरणव्रजः   
हन्त तत्रैव विज्ञानम् आत्मदेशे न किं भवेत्  ॥ १।५०९ ॥  
  
तत्रैवात्मा विभुत्वेन तत्रैव करणं यतः   
तस्माद् भोगाश्रयो देहो जीवन्न् इति वृथोक्तयः  ॥ १।५१० ॥  
  
नायनानां मयूखानां गन्तृत्वे ऽवसिते सति   
अनावृते ऽरण्यमार्गे स्वहस्तात् प्रभृति स्फुटम्  ॥ १।५११ ॥  
अर्कचन्द्रादिसन्दृष्टिः कथं नामोपजायताम्   
  
शीघ्रत्वे ऽपि यतः प्रोक्तभेदो दूराविदूरगः  ॥ १।५१२ ॥  
दीपनेत्रावभासाभ्यां छन्ने तस्मिन् कथं मतिः   
  
शुद्ध एव भवेद् भावे ताभ्यां व्यामलताजुषि  ॥ १।५१३ ॥  
अन्धत्वं तच् चिकित्सा च न युक्ताश्रयदूषणा   
  
रसना च जलात्मा चेत् तज् जलं स्रुतिमद्यतः  ॥ १।५१४ ॥  
ततः स्थैर्यं कथं तस्य का च नानारसप्रथा   
  
तस्यैकरसतायोगे तस्या नैकरसस्थितेः  ॥ १।५१५ ॥  
न स्याद् एकरसज्ञप्तिर् यथा पित्तभरे सति   
तिक्ता रसनवृत्तिर् नो माधुर्यं विदितं क्षमा  ॥ १।५१६ ॥  
  
ननु पित्तगतं तैक्त्यं न त्व् एवं रसनागतम्   
तर्हि पित्तगूडौ तुल्यं रसनापथगामिनौ  ॥ १।५१७ ॥  
  
इति स्याद् युगपज् ज्ञप्तिस् तिक्तमाधुर्यगोचरा   
नीरसा रसना चेत् सा रसाभिव्यञ्जिका कुतः  ॥ १।५१८ ॥  
  
स्वभावाद् इति चेद् अस्याः को ऽयम् आम्भसताग्रहः   
घ्राणं च पार्थिवं तस्य काठिन्यं किं न दृश्यते  ॥ १।५१९ ॥  
  
ननु गन्धगुणोद्रेकि किं स गन्धो न भासते   
  
नास्ति तत्रेन्द्रियव्यक्तगन्धवत्त्वे तथा प्रमा  ॥ १।५२० ॥  
निर्गन्धम् अपृथिव्यात्मा मनो गन्धग्रहक्षमम्   
अस्त्य् एव भवतां तेन नानुमा तादृशा क्षमा  ॥ १।५२१ ॥  
  
तस्माद् इन्द्रियसङ्घातो भौतिको नोपपद्यते   
आहङ्कारिकतायां तु व्याप्तृत्वम् अविभिन्नता  ॥ १।५२२ ॥  
देहाश्रयविरोधश् च करणत्वेन चास्थितिः   
  
वागादि यच् च कर्माक्षपञ्चकं तद् विविच्यताम्  ॥ १।५२३ ॥  
आनाभेर् मूर्धपर्यन्तं यः समीराभिघातजः   
विशेषः को ऽपि वागात्मा स तादृग् इह कथ्यते  ॥ १।५२४ ॥  
  
तस्य कार्यं भवेच् छब्दः कर्ता को ऽत्र विचार्यताम्   
  
आत्मनो नैव कर्तृत्वं तथात्वे ऽपि विभुत्वतः  ॥ १।५२५ ॥  
मया प्रोच्चारिते शब्दे त्वं वक्ता किं न जायसे   
  
प्रकृताव् अपि दोषो ऽयं कर्त्र्यां कर्तृत्ववर्जिता  ॥ १।५२६ ॥  
करणस्य स्थितिर् नास्ति तुल्ये वागिन्द्रिये सति   
  
कथं चास्फुटसुस्पष्टभावः शब्देषु जायते  ॥ १।५२७ ॥  
कथं चोपांशुसञ्जल्पस्मृत्यादौ शब्दगा भिदा   
  
प्रयत्नाच् चेत् प्रयत्नो ऽपि यद्य् उत्पत्तिस् ततः कथम्  ॥ १।५२८ ॥  
विशेषो जायते ह्य् अन्यो न ह्य् अन्यगुणसम्भवः   
प्रयत्नमान्द्यामान्द्याभ्यां येन प्रतिविधीयते  ॥ १।५२९ ॥  
  
पाणीन्द्रियं चाददानं मुखाद्यैर् ग्रहणं कुतः   
ग्रहणं च किम् उच्येत स्वीकारो यदि सम्मतः  ॥ १।५३० ॥  
  
अस्वस्य स्वस्य करणं स्वीकार इति भण्यते   
स्वशब्दश् चात्मवाची चेत् तत्रात्मा प्रकृतिर् यदि  ॥ १।५३१ ॥  
तन् नास्त्य् अप्राकृतं किञ्चिद् इत्य् अस्वतत्वं कथं किल   
  
अहङ्कारो ऽप्य् अथात्मा स्यान् नाहङ्कारी कृतिर् घटे  ॥ १।५३२ ॥  
आत्मीयो ऽयम् अनेनैतद् दूषणेनैव दूषितम्   
  
अहङ्कारस्य सम्बन्धि सर्वम् एव हि तत् स्वकम्  ॥ १।५३३ ॥  
आत्मनो व्यापकस्यास्ति न स्वं नास्वं च किञ्चन   
  
एवं पादेन्द्रियस्यापि समो ऽयं युक्तिविक्रमः  ॥ १।५३४ ॥  
देशाद् देशान्तरप्राप्त्या गमनं च यद् उच्यते   
तत्त्यागरूपं स्वीकाराभावेनैव प्रसिद्ध्यति  ॥ १।५३५ ॥  
  
स्वीकारो दूषितश् चैष स्वीकारांशो ऽपि यो गतौ   
तस्य पाणीन्द्रियं युक्तं करणं नाङ्घ्रिनामकम्  ॥ १।५३६ ॥  
  
इन्द्रियाणां हि साङ्कार्यम् एवं कार्येषु जायते   
अत एव महान्यायवेदिभिश् चरमे नये  ॥ १।५३७ ॥  
प्रोक्तो गतिनिषेधाय भूयान् सद्वाक्यडम्बरः   
गतं न गम्यते तावद् अगतं नैव गम्यते  ॥ १।५३८ ॥  
गतागतविनिर्मुक्तं नास्तीत्यादि स्वके नये   
पाय्विन्द्रियं च न च्छिद्रमात्रं कोष्ठ्यमरुत्क्रमात्  ॥ १।५३९ ॥  
उत्सर्गः किल साङ्कार्यं तेन स्याद् इयती स्थितिः   
उपस्थम् इन्द्रियं यच् च तस्य कार्यं निगद्यते  ॥ १।५४० ॥  
  
॥॥॥॥॥॥॥॥॥॥॥॥॥॥।  
  
शाम्यतीति न युक्तेत्थम् अनुमानप्रमाणता   
तद्भेदवादिनां तावद् द्वे माने नैव सङ्गते  ॥ १।६०४ ॥  
  
शब्दादेस् त्व् अनुमानेन सुधीभिः परिनिश्चितम्   
तस्मात् स्वसंविद् एवैषा स्वप्रकाशतया स्थिता  ॥ १।६०५ ॥  
मातृमानप्रमेयादिप्रपञ्चैः सावभासते   
  
समुल्लासः सिन्धोर् बहललहरीविभ्रममयः  
प्रकाशः शाशाङ्कः कुमुददलनिर्भेदसचिवः   
परस्याः संवित्तेर् मितिविषयमातृव्यतिकरैर्  
विकासो यः सेयं जगति विविधा कल्पनकला  ॥ १।६०६ ॥  
  
तस्मात् प्रकाश एवायं चित्रशक्तिसुनिर्भरः   
स्वयं विचित्ररूपेण भाति विश्वत्र विश्वतः  ॥ १।६०७ ॥  
  
तद् अयं प्रस्फुटाभासो लोकरूपादिवर्त्मना   
स्वशक्त्यंशाद् विकल्पाख्यात् प्रत्यक्षव्यपदेशभाक्  ॥ १।६०८ ॥  
  
तथा हि देवदेवांशस् तत् समुन्मीलनं दृशः   
प्राणस्पन्दस् तदैकाग्र्यं भावस् तद्धर्मसञ्चयः  ॥ १।६०९ ॥  
इत्यादि सर्वं यद् भाति तत् प्रत्यक्षम् इति स्फुटम्   
न त्व् अत्र कर्तृकर्मांशकरणत्वादिना गतिः  ॥ १।६१० ॥  
  
नन्व् असाव् अस्ति पाश्चात्ये वैकल्पिकपथे ततः   
यतो देहघटाभासो स्फुटः पश्चात् तु सो ऽस्फुटः  ॥ १।६११ ॥  
स एव च्छन्नरूपस् तु शुद्धांशस्वात्मसंविदम्   
ततो देहघटाभासस् तत्राप्य् एषैव वर्तनी  ॥ १।६१२ ॥  
  
यावत्सहस्रदेहौघभावकोट्यवभासनम्   
तत्रापि च पुरा पश्चान् न तु तादृक्प्रथा यदि  ॥ १।६१३ ॥  
आमर्शपदवीं याति तत् स्पुटास्फुटचित्रितः   
तावान् असाव् एक एव स्वरूपप्रस्फुटात्मकः  ॥ १।६१४ ॥  
शिवप्रकाश आयाति।  
  
\ \ \ \ \ \ \ \ \ \ \ \ विचित्रो ऽयं न वस्तुतः   
तत्रातद्रूपसंवेशाद् वैचित्य्रं परिचर्च्यते  ॥ १।६१५ ॥  
शिवप्रकाशे ऽतद्रूपप्रवेशस् तु न सङ्गतः   
  
यदि वा कथितन्यायबलात् क्वापि न चित्रता  ॥ १।६१६ ॥  
किन्तु चित्रतयाभासश् चित्रभावं प्रसूयते   
  
एवं चैत्रो ऽयम् अस्माकं चित्रवद्भवन्न् ईदृशः  ॥ १।६१७ ॥  
मैत्रेण तन्मतेनालं दृष्टो मां भावदर्शिनम्   
  
पश्यन् पश्यति यः सो ऽयं समाधौ परिनिष्ठितः  ॥ १।६१८ ॥  
प्राक् त्व् एष जन्मकोटीषु तत्तत्तापाद्य् अभुङ्क्त वै   
मोक्ष्यते ध्यानचर्याद्यैर् यो ऽप्य् एतेन पथागतः  ॥ १।६१९ ॥  
सो ऽप्य् अन्यो मोक्षभाग् ईत्थम् अपर्यवसितोदयः   
  
प्रकाश एक एवायं यश् चिरान् न विभिद्यते  ॥ १।६२० ॥  
अत एव हि भेदो ऽस्ति न कश्चिद् यो महेश्वरम्   
अद्वयं सम्प्रबिन्धीत प्रकाशानन्दसुन्दरम्  ॥ १।६२१ ॥  
  
देशकालाकृतिज्ञानधर्मोपाध्यन्तरादयः   
सम्मता भेदकत्वेन भान्ति चेत् सा विभा तथा  ॥ १।६२२ ॥  
न चेद् विभैव सा तादृक् तद् अद्वैतम् इदं स्फुटम्   
  
भेद इत्य् एष शब्दस् तु केवलं प्रतिभोज्झितः  ॥ १।६२३ ॥  
अस्तु वा भेदकलना प्रतिभासम्प्ररोहिणी   
उक्तनीत्या तु तत्रैव सप्रतिष्ठा भविष्यति  ॥ १।६२४ ॥  
  
अयं घटः पटश् चायं ताव् अन्योन्यविभेदिनौ   
प्रमात्रन्तरभिन्नौ च तौ मत्तो ऽपि विभेदिनौ  ॥ १।६२५ ॥  
इति प्रकाश एको ऽयं तथामर्शस्वरूपकः   
  
नन्व् एवं पक्षपातो ऽयम् अद्वैतं भवतां कथम्  ॥ १।६२६ ॥  
भेदो ऽप्य् अस्तु स आहत्य किं नाम न विषह्यते   
  
सेयं बधिरगोष्ठीषु गीतवाद्यप्ररोचना  ॥ १।६२७ ॥  
  
न ह्य् अद्वयं द्वयावेशबाधेनास्माभिर् उच्यते   
त्वत्पक्षोपगमो ह्य् एष स्याद् द्वयं तद्धि सुस्फुटम्  ॥ १।६२८ ॥  
  
इदं द्वैतम् इदं नेति तद् इदं च द्वयाद्वयम्   
इति यत्र समं भाति तद् अद्वयम् उदाहृतम्  ॥ १।६२९ ॥  
  
नन्व् इत्थम् अस्तु भेदो ऽपि न वयं शब्दकामुकाः   
अस्त्व् असौ न हि नो हेयम् आदेयं वा यथात्र वः  ॥ १।६३० ॥  
सर्वानुग्राहकं पक्षम् आलिलम्बिषसे यदि   
परमाद्वयदृष्टिं तत् संश्रयेः शरणं महत्  ॥ १।६३१ ॥  
एतद् अष्टादशे तत्त्वम् अधिकारे भविष्यति   
  
यत् तद् अन्ते परप्राप्यं तद् अस्तु परमार्थतः  ॥ १।६३२ ॥  
अत्र ये न हि विश्रान्तास् ते मितां संविदं श्रिताः   
सर्वथैवापबाध्यन्ते जन्ममृत्यूत्थविभ्रमैः  ॥ १।६३३ ॥  
  
तस्मात् स एक एवासौ प्रकाशः परमेश्वरः   
प्रत्यक्षम् इति तेनैव प्रकाशेनैव भासते  ॥ १।६३४ ॥  
  
तत्र ता दृष्टयः सर्वा महानद्य इवार्णवे   
विशन्त्य् अवश्यं नाविष्टाः प्रयान्ति कृतकृत्यताम्  ॥ १।६३५ ॥  
  
तथा हि मानसामग्री रूपालोकमनोक्षजा   
साकं मातृप्रमेयाभ्यां तद्वर्जं वाप्य् अनेकशः  ॥ १।६३६ ॥  
ज्ञातं च गमयेन् मानं न चापि उज्झति मानताम्   
प्रत्यक्षपादोत्प्रेक्षेयम् इदानीम् उपपद्यते  ॥ १।६३७ ॥  
  
किं चानधिगतग्राहि मानं नवनवं यतः   
भैरवेच्छावशाद् एतद् विश्वं भाति तथा तथा  ॥ १।६३८ ॥  
  
वस्तु प्रदर्शयन् मानं प्रवृत्तिं विदधत् स्फुटम्   
प्रापयत्य् एव तद् वस्तु तथाभासनयोगतः  ॥ १।६३९ ॥  
  
सद् अप्य् एकान्ततो नेदं नासच् चेत्यादिसंविदः   
भान्त्य् एव परमार्थेन तद् अनेकान्तदृक् स्फुटा  ॥ १।६४० ॥  
  
एको भावः सर्वभावस्वभावः  
सर्वे भावा एकभावस्वभावाः   
अर्हद्वादः सो ऽयम् अस्मद्सुदृष्टौ  
युक्तश् च श्रीसारशास्त्रे ऽपि चोक्तः  ॥ १।६४१ ॥  
  
इदं मानं मेयं तद् इदम् इति सङ्ख्यां कलयितुं  
स्वरूपं वा शक्तः क इव जगतीत्य् एतद् अपि सत्   
मतं वाचां पत्युर् भगवति चिदानन्दसुभगे  
यतस् तूष्णीम्भावाद् अपर इह कः किं प्रकुरुताम्  ॥ १।६४२ ॥  
  
अहेतोर् भाने स्याद् यदि न तनुदिक्कालनियमस्  
ततो हेतोर् ईदृङ् नियम इति कस्यैष महिमा   
स्वभावो ऽयं हेतोर् अथ विवृतकण्ठं कथम् असौ  
न भावस्यैवोक्तो यमयति परे केन हि परः  ॥ १।६४३ ॥  
  
स्वभावाच् चात्मासौ परमशिव इत्य् आगमकथा  
निरुक्तो विश्वात्मा जगति निखिले जृम्भत इति   
धरादेश् चानन्यो भवतु तद् इयं भूतचितिता  
स वन्ध्यो दिक्कालैर् जननमरणापायरहितः  ॥ १।६४४ ॥  
  
तद् अस्यायं लोकस् तदनु परलोको ऽप्य् अयम् इति  
ग्रहः कस्माद् धेतोः स्पृशति न हि तं कालकलना   
ततः स्वातन्त्र्योद्यत्सुखरसपरानन्दमहिमा-  
भवद्भस्मीभूताखिलकलुषपाशौघसुभगः  ॥ १।६४५ ॥  
  
साङ्ख्यदृक् पुनर् इहैव भूयसा  
चर्च्यते निखिलतत्त्वगोचरा   
दृश्यते धरणीप्रभृत्य् अलं  
तच् च सूक्ष्मतमकारणोत्थितम्  ॥ १।६४६ ॥  
  
तद्गृहीतिकरणोद्यतं पुनर्  
बाह्यतः करणकं दशात्मकम्   
आन्तरं त्रिविधम् अस्य कारणं  
सौख्यदुःखपरिमोहदर्पणः  ॥ १।६४७ ॥  
  
तादृशं त्रिगुणम् एव यद् भवेत्  
तत् पुनर् जडतयाथ भेदतः   
मूलकारणम् अपेक्षते परं  
सा निशेयम् इह भोग्यम् उच्यते  
तच् च भोक्तृ परतन्त्रतामयम्  
नो परस्परम् उपैति भोक्तृताम्  ॥ १।६४८ ॥  
  
भोग्यभोक्तृवपुर् एकम् एव नो  
जाघटीति हि विरुद्धधर्मतः   
तेन भोक्तृ चितिशक्तिमात्रकम्  
तच् चिदात्ममयतावशान् मनः  ॥ १।६४९ ॥  
  
व्याप्तृ सर्वगतम् ईश्वरं कथं  
भोक्तृतां व्रजतु भेदसङ्गताम्   
तेन तन्निजवशित्वनिर्मितां  
सङ्कुचत्स्थितिजुषं दशां श्रयेत्  ॥ १।६५० ॥  
  
अन्यकारणकलाद्यभावतः  
सो ऽयम् अस्य सहजो मलः स्मृतः   
स त्रिधा समवभाति तद्वशाद्  
एष एव स पुमान् उदाहृतः  ॥ १।६५१ ॥  
  
भोक्तृभावपरतन्त्रतावशान्  
नान्तरीयकतयास्य कञ्चुकम्   
भाति नैवम् इति कालवित्कला-  
रागसन्नियतिनामधेयकम्  ॥ १।६५२ ॥  
  
यद्य् आत्मैष पुनर् निरर्गलनिजस्वातन्त्र्यसञ्छादितं  
स्वं रूपं विवृणोत्य् अलं निजबलात् तच्छुद्धवित्सम्भवः   
कर्तृत्वं किल कार्यवर्गम् अखिलं बोधे निधाय स्वके  
पश्यन्न् ईश्वरतां व्रजेद् अहम् इदं सर्वं सदेत्य् उद्धुरः  ॥ १।६५३ ॥  
  
ज्ञातृत्वं हृदयान्तरस्फुरितदृग् दृष्ट्वा स्फुटाभासिनि  
ज्ञेये भेदतिरोधितां निजचितौ यस्मात् स सम्पश्यति   
तेनास्येदम् अहंविदोः सरभसं भेदैक्यम् आजग्मुषी  
सामानाधिकरण्यधीः प्रकटयेत् सादाशिवीं संस्थितिम्  ॥ १।६५४ ॥  
  
ज्ञेयं कार्यं सर्वम् अन्तर् विबोधे  
यावल् लीनं तावद् उद्रिक्तवृत्तेः   
बोधज्वालासञ्चयस्यान्तराले  
तत्प्रस्त्यानं स्वं वपुः प्रोज्झतीव  ॥ १।६५५ ॥  
  
इदम्भावः सो ऽयं विगलितुमना नो विगलितो  
भवेत् प्राक्कक्ष्यायाम् अपि स समकान्तिस् तद् अधुना   
अहम्भागोद्रेके विधिर् अनवधिर् भावविसरे  
तद् एषा शाक्ती भूरिषिर् इति स्वसिद्धात्मनि परा  ॥ १।६५६ ॥  
  
ईहते गलितुमन्वतो गलेत् तत्र पूर्वपररूपसङ्गतेः   
शाक्तभूमिर् अखिलेयम् उच्यते चित्रचिन्निचयचर्चिता सती  ॥ १।६५७ ॥  
  
तत्त्वे तत्त्वे स्वेच्छया देवदेवः  
सर्वां सर्वां भूमिम् आलम्बमानः   
पूर्णैकात्मा पूर्णसंवित्स्वरूपः  
श्रीमाञ् शास्त्रे भैरवो निरुक्तः  ॥ १।६५८ ॥  
  
शक्तिपातदृग् इयं निरुच्यते  
मन्दमध्यपरतीव्रभेदतः   
तत्परस्परभिदाभिर् अप्य् अलं  
या स्वरूपपरिदृष्टिर् आत्मनः  ॥ १।६५९ ॥  
  
ननु किं कदाचिद् अयम् ईश्वरो निजरूपं प्रकाशयति पूर्णचितिः   
किं वा कदाचिद् अथ संवृणुते निर्हेतुको हि नियमः किल कः  ॥ १।६६० ॥  
  
उक्तम् अत्र किल पूर्वम् अनन्तं  
नान्यद् अस्ति नियमेषु निमित्तम्   
लौकिकेष्व् अपि स एव महेशश्  
चित्रचित्रपरिभासनशीलः  ॥ १।६६१ ॥  
  
तत्स्वातन्त्र्याद् अधिकम् अधुना नोत्तरं बम्भणीमः  
संवित्सिन्धोः प्रथितलहरीहर्म्यधाराधिरूढिः   
शान्तिस् तस्यास् तदनु तद् अयं बन्धनाम्नापदिष्टस्  
तेनैवेत्थं परिगतरसो मोक्ष इत्य् उक्तरूपः  ॥ १।६६२ ॥  
  
सदा कदाचिद् अधुना तदेत्यादि च संविदः   
तत्स्वातन्त्र्यावभासीयकालकेलिविकल्पनाः  ॥ १।६६३ ॥  
  
न च कालकलाभिः स स्पृश्यते परमेश्वरः   
न हि तासां स्वतन्त्रास्ति स्थितिस् तत्कल्पनां विना  ॥ १।६६४ ॥  
  
तेन स्वसृष्टे भावांशे स्वरूपात्मन्य् अपि स्फुटम्   
पारतन्त्र्यावभासो ऽयं देवेनैवावभास्यते  ॥ १।६६५ ॥  
  
पारतन्त्र्यं कलयति स्वतन्त्रः परमेश्वरः   
स्वातन्त्र्ये पारतन्त्र्ये च नान्यल् लक्षणम् उच्यते  ॥ १।६६६ ॥  
  
परिच्छिन्नप्रकाशो हि जडस् तेनात्र यः स्थितः   
परिच्छेदक एषो ऽपि परिच्छेद्यो यदि स्फुटम्  ॥ १।६६७ ॥  
तद् अस्य रूपग्रहणे न प्रकाशः प्रकाशते   
तथा हि बाह्यो भावांशः स्वयं नैष प्रकाशते  ॥ १।६६८ ॥  
  
ज्ञानम् अर्थप्रकाशात्म तच् चानाभातम् एव हि   
तस्यापि समवाय्य् आत्मा नैव भाति स्वरूपतः  ॥ १।६६९ ॥  
  
तदीयकरणं नेत्रप्रभृत्य् अपि न भासते   
आलोकादेश् च विज्ञानाद् ऋते नैवावाभासनम्  ॥ १।६७० ॥  
  
ननु जातं यदि ज्ञानम् अर्थस्यासौ प्रकाशता   
शक्तिर् धर्मो यदि प्राप्तं सार्वज्ञ्यं विश्वमण्डले  ॥ १।६७१ ॥  
अन्यद् एवाथ तत् किञ्चित् प्रकाशत्वाभिशब्दितम्   
तन् मेयमातृमानेषु नैव कुत्रापि सङ्गतम्  ॥ १।६७२ ॥  
  
ततश् चाप्रकटं विश्वं सर्वदैव भवेद् इदम्   
अप्रकाशस्य भावस्य यदि च स्याद् प्रकाशनम्  ॥ १।६७३ ॥  
तावतैवास्य हीयेत स्वरूपं परिहानितः   
ज्ञानोत्पत्तिश् च भावस्य स्वरूपस्थस्य चेत् प्रथा  ॥ १।६७४ ॥  
अविशिष्टे स्वरूपस्थभावे विश्वस्य सा न किम्   
  
तस्मात् प्रकाशो विश्वस्य परिच्छेदकनिष्ठितः  ॥ १।६७५ ॥  
तत्स्वातन्त्र्यावभासोत्थचित्राकारविभेदितः   
  
परिच्छेदक इत्थं चेत् परिच्छेद्यो भवेत् ततः  ॥ १।६७६ ॥  
मूलक्षतिकरी सेयम् अनवस्था पतिष्यति   
  
अतश् च सो ऽपरिच्छिन्नः परिच्छेदक उच्यते  ॥ १।६७७ ॥  
अकाल्प्यस् तेन शास्त्रेषु तन् न कालस्य गोचरः   
तेनास्य वेद्यधर्मत्वं कालस्य परिभाषितम्  ॥ १।६७८ ॥  
  
यदि कालश् च मातारं परिच्छिन्द्यात् ततो ध्रुवम्   
मातृलग्नैव कालस्य स्थितिर् निर्वाहम् इच्छति  ॥ १।६७९ ॥  
  
न च मात्रन्तरं किञ्चित् सम्भवेद् अनवस्थितेः   
तां हन्तुं वोपगम्यो ऽसौ माता कालकलोज्झितः  ॥ १।६८० ॥  
  
य एव तु परिच्छेद्यो माता तल्लग्न एव चेत्   
स कालो मातृमेयत्वे तर्ह्य् एकस्य कथं तव  ॥ १।६८१ ॥  
  
भेदवादे हि भवतां निष्ठिता मतिर् ईदृशी   
अभेदवादिनां नस् तु नैव काप्य् अस्तु खण्डना  ॥ १।६८२ ॥  
विश्वं मातृमयं येषां माता विश्वमयस् तथा   
  
तन् न कालकलाजालजम्बालैः परमेश्वरः  ॥ १।६८३ ॥  
चितिशक्तिप्रकाशो हि मालिन्यम् अवलम्बते   
  
अतस् तदा संवृतो ऽसौ पश्चात् प्रकटरूपकः  ॥ १।६८४ ॥  
इति तस्यैव जृम्भेयं तथात्वव्यपदेशिनी   
कलनैवास्य सा काचित् स्वरूपामर्शनात्मिका  ॥ १।६८५ ॥  
  
शिवयोगार्हम् आत्मानं यस्याम् आत्माभिमन्यते   
यतो वैचित्र्ययोगेन तथात्मानं स मन्यते  ॥ १।६८६ ॥  
  
शक्तिपातस्य तेनोक्ता नवधात्र व्यवस्थितिः   
अन्यथा नेश्वरस्यास्ति रागो द्वेषो ऽथ वा क्वचित्  ॥ १।६८७ ॥  
येन क्वाप्य् एष नियतां स्वां शक्तिं पातयेद् विभुः   
  
अनिमित्तस् तथा चायं शक्तिपातो महेशितुः  ॥ १।६८८ ॥  
तेन रागक्षयात् कर्मसाम्यात् सुकृतगौरवात्   
मलपाकात् सुहृद्योगाद् भक्तेर् भावाच् च सेवनात्  ॥ १।६८९ ॥  
अभ्यासाद् वासनोद्भेदात् संस्कारपरिपाकतः   
मिथ्यज्ञानक्षयात् कर्मसन्न्यासात् काम्यविच्युतेः  ॥ १।६९० ॥  
साम्याच् चित्तस्य सा शक्तिः पततीति यद् उच्यते   
तद् असन्  
  
         ननु तत्रापि निमित्तान्तरमार्गणात्  ॥ १।६९१ ॥  
अनवस्थातिप्रसङ्गसम्भवाभावयोगतः   
अन्योन्याश्रयनिःश्रेणिचक्रकाद्युपपाततः  ॥ १।६९२ ॥  
अस्मिंस् तु पक्षे सर्वेषां प्रवादानाम् अपि स्थितिः   
युक्ता सर्वंसहे पक्षे न किञ्चित् किल दुष्यति  ॥ १।६९३ ॥  
  
युक्तिः सुधीभिः स्वयम् एव तत्र  
शक्येत संयोजयितुम् ततो न   
पृथक्तया योजनम् उक्तम् अत्र  
यद् ग्रन्थतो विस्तर एष मिथ्या  ॥ १।६९४ ॥  
  
उपजग्मुर् अतो ऽनपेक्षिणीं  
शिवशक्तिं न च तां विना भवेत्   
अपवर्गपदं यतो मुधा  
परशास्त्रेषु विमोक्षसङ्कथाः  ॥ १।६९५ ॥  
  
शक्तिपातसमये विचारणं  
प्राप्तम् ईश न करोषि कर्हिचित्   
श्रीमदुत्पलगुरुर् न्यरूपयत्  
तत्र तत्र निजशास्त्र ईदृशम्  ॥ १।६९६ ॥  
  
तस्यैव हि प्रसादेन भक्तिर् उत्पाद्यते नृणाम्   
यया यान्ति परां सिद्धिं तद्भावगतमानसः  ॥ १।६९७ ॥  
  
इत्थं पुराणशास्त्रादौ शक्तिः सा पारमेश्वरी   
निरपेक्षैव कथिता सापेक्षत्वे ह्य् अनीशता  ॥ १।६९८ ॥  
  
केवलं भेदवादान्ध्यस्थगितालसदृष्टिभिः   
दुःसमर्थत्वम् एतस्या नियमेन क्वचित्स्थितेः  ॥ १।६९९ ॥  
पर्यालोच्यानिशं कर्ममलसाम्यप्रपाकतः   
इत्यादिहेतुजालेषु वृथात्मा परिखेद्यते  ॥ १।७०० ॥  
  
तत् तेषां नोपकाराय कुशकाशावलम्बनम्   
तस्मात् स एव तादृक्षस्वस्वातन्त्र्योपबृंहितः  ॥ १।७०१ ॥  
तदा तथा तथेत्यादिवैचित्र्येणावभासते   
  
तद् इत्थं सर्वदृष्टीणाम् अत्रैव परमेश्वरे  ॥ १।७०२ ॥  
अनुप्रवेश इत्य् अन्यैर् अलं वा युक्तिडम्बरैः   
  
तद् इत्थं देवदेवेन स्वस्वरूपम् इहोदितम्  ॥ १।७०३ ॥  
प्रत्यक्षं तत्र तन्मानं सर्वमानधुरोद्धुरम्   
  
एकम् एवेदृशं मानम् इति केचित् प्रपेदिरे  ॥ १।७०४ ॥  
धूमाद् अग्निर् इति प्रायस् तस्यैवैतद् विजृम्भितम्   
  
यथा घटस्य पूर्वांशदृष्टैकपरिनिष्ठितः  ॥ १।७०५ ॥  
माता स्फुटास्फुटाकारतावदर्थावलेहिनीम्   
स्फुटाम् एव मतिं मत्वा प्रत्यक्षत्वं प्रपद्यते  ॥ १।७०६ ॥  
  
न चानुमानम् अन्त्यांशे संविद् एकैव सा यतः   
धूमाध्यक्षप्रतीत्यन्तर्निविष्टाग्निप्रथा तथा  ॥ १।७०७ ॥  
  
एकैव तावद् अर्थांशलेहिनी जायते मतिः   
तावत्य् आंशे स्फुटाकारा प्रत्यक्षम् इति भाष्यताम्  ॥ १।७०८ ॥  
  
यथा रत्नादिवैचित्य्रं तथा संस्कारसंस्थितेः   
नेत्रात्ममानसालोकविषयादिषु संविदि  ॥ १।७०९ ॥  
प्रत्यक्षम् एव संवित्तौ स्फुटत्वेनावभासते   
  
तथा तथाविधव्याप्तिधामसङ्कारसंस्थितेः  ॥ १।७१० ॥  
अन्ते तथैव सा वित्तिर् धूमाग्न्याकाररूपिणी   
  
यथा च दृढसंस्काराः सोल्लेखाः सपदि स्वयम्  ॥ १।७११ ॥  
रत्नादितत्त्वं पश्यन्ति विघ्नान्तरतिरोधितः   
तथा बुभुक्षितात्मानः शीघ्रम् एवातिनिश्चितम्  ॥ १।७१२ ॥  
अन्नादि गृह्णते भोक्तुं व्याप्त्याद्यव्यवधानतः   
  
तेन प्रत्युक्तम् एव स्याद् यद् आहुः परिकल्पनम्  ॥ १।७१३ ॥  
अभ्यस्तेष्व् अविनाभावस्वभावव्याप्तिसंविदः   
किं हि तत्कल्पनाव्याप्तिवित्तेर् इति न मन्महे  ॥ १।७१४ ॥  
  
आशूत्पत्तिवशाद् अस्या न खल्व् अस्त्य् उपलक्षणम्   
अनुमीयत एवं सा तद् एव परिकल्पनम्  ॥ १।७१५ ॥  
  
अहो स्वपक्षपातान्धाः स्वम् अप्य् उपगतं मुहुः   
अमी विस्मर्तुम् आरब्धास् तार्किकम्मन्यबुद्धयः  ॥ १।७१६ ॥  
  
क्षणापवर्गिणी बुद्धिः सर्वैव हि भवन्मता   
उत्पत्तिमात्रयोगेन विषयस्यावभासिका  ॥ १।७१७ ॥  
  
न क्षणाच् चापरं किञ्चिद् आशुभावित्वम् उच्यते   
तत् सर्वम् आशुभाव्य् एव विज्ञानम् इति तत्त्वतः  ॥ १।७१८ ॥  
सर्वत्र भावजातेषु भवेद् अनुपलक्षणम्   
  
अथाविच्छिन्नदृष्टीनां द्राघीयःकालगोचरम्  ॥ १।७१९ ॥  
ज्ञातं तेनापि तर्ह्य् अर्थो जन्ममात्रेण भास्यते   
  
यच् चोत्पत्तिवशाद् एव विषयस्फुटतात्मकम्  ॥ १।७२० ॥  
तस्य शीघ्रतरस्थास्नुभावो भेदावहः कथम्   
  
यत् तत् किल ग्रहापेक्षं स्वप्रकाशम् अथापि सत्  ॥ १।७२१ ॥  
अन्यत्रोपायतां याति विद्युद्दीपादिवत् तथा   
तत्रैव चिरशीघ्रस्थभावो भेदाय भासते  ॥ १।७२२ ॥  
  
न च क्वाप्य् अनुमानेषु व्याप्त्यादेर् ग्रहणं भवेत्   
पुनः पुनः स्फुटीभावं याति येनोपलक्ष्यते  ॥ १।७२३ ॥  
  
किं च क्रमिकधूमादिज्ञानमालात्मनि स्फुटम्   
उदितापि कथं कुर्याद् एकभावावभासनम्  ॥ १।७२४ ॥  
  
अथान्त्यम् अनुसन्धानज्ञानम् एवं करिष्यति   
तद् अपि प्राक्स्थसंवित्तिसमं भिन्नं कथं तथा  ॥ १।७२५ ॥  
तेन प्राक्तनविज्ञानमालामन्वस्यते यदि   
तद् असन् न हि सन्धानं नष्टायाम् उपपद्यते  ॥ १।७२६ ॥  
  
अथ स्मरणम् एवेह सन्धानं संविदां भवेत्   
तद् अप्य् अनुभवाभावे कथं नाम भविष्यति  ॥ १।७२७ ॥  
  
न च ज्ञानेष्व् अनुभवो युज्यते संविदः क्वचित्   
युगपज् ज्ञानयुगलं नास्तीति हि भवन्मतम्  ॥ १।७२८ ॥  
  
ज्ञानज्ञेयात्मता दृष्टा युगपत्स्थितताजुषोः   
न तु पूर्वापराकारसमुत्पन्नविरोधिनोः  ॥ १।७२९ ॥  
  
तस्माद् व्याप्त्यनुसारावभासपूर्वापि या मतिः   
तत्राप्य् अक्रमम् एवेदं प्रत्यक्षमानवेदनम्  ॥ १।७३० ॥  
  
यथा झटिति सौषुप्तप्रबुद्धः प्रोन्मिषद्दृषिः   
प्रत्यक्षम् इति भावांशध्यामलत्वनिवृतये  ॥ १।७३१ ॥  
नेत्रसम्मार्जनादीनि विदधन्नाभिमन्यते   
  
भावान् अनुमिनोमीति तथैवात्रापि बुद्ध्यताम्  ॥ १।७३२ ॥  
यथा च घनसौषुप्तमोहाव्युत्थितदर्शनः   
स्वात्मानम् अथ तत्स्थानं विस्मरत्य् एव तत् क्षणं  ॥ १।७३३ ॥  
  
अथ प्रयत्नसम्भारप्रबुद्धविमलस्वदृक्   
सो ऽहम् अस्मीति मन्वानः संवित्तेः परमार्थतः  ॥ १।७३४ ॥  
तत्र सर्वत्र नाथो ऽयं भैरवश् चित्स्वरूपकः   
स्वातन्त्र्यात् स्वं वपुर् यावद् गूहते विवृणोति च  ॥ १।७३५ ॥  
तावद् अज्ञानम् एतस्य विज्ञानं चोपजायते   
तच् च स्फुटतया सर्वप्रत्यक्षम् इति मन्यताम्  ॥ १।७३६ ॥  
  
घटशब्दे श्रुते या च पृथुबुध्नोदरादिधीः   
तत्रापि खलु सम्केतस्मरणादि तथाविधम्  ॥ १।७३७ ॥  
  
यथा रत्नपरीक्षायां स्वां संवित्तिं स्फुटात्मिकाम्   
सम्विदन्तरसङ्घातैस् तिष्ठति प्रतिबोधयन्  ॥ १।७३८ ॥  
ततः प्रबुद्धचरमस्फुटसंवित्तियोगतः   
रत्नतत्त्वं विभात्य् अत्र नोपयोगे ऽन्यसंविदाम्  ॥ १।७३९ ॥  
ताः परं तत्प्रबोधाय कारणत्वं वितेनिरे   
तस्यैवावभासयोगे हि न तासाम् उपयोगिता  ॥ १।७४० ॥  
  
बालवैकटिकज्ञानदृष्टान्ताद् ईदृशात् स्वयम्   
शाब्दे ऽपि खलु विज्ञाने स्फुटैवैका प्रकाशधीः  ॥ १।७४१ ॥  
अतस् तथाविधे शब्दे श्रुते यत् समनन्तरम्   
अर्थावभासने सेयम् इयती मतिर् ईदृशी  ॥ १।७४२ ॥  
अर्थः स तावांस् तत्रास्ते घटपूर्वापरांशवत्   
  
नन्व् असौ घट एकः स्याद् अवयव्यात्मकस् तथा  ॥ १।७४३ ॥  
न तु शब्दार्थयोर् ऐक्यं तत् कथं साम्यम् ईदृशम्   
  
अहो भेदग्रहाभ्यासतिमिराविललोचनः  ॥ १।७४४ ॥  
सद्युक्त्यञ्जनयोगे ऽपि न दृष्टिं विमलां गतः   
  
अभिन्नो भगवान् एष भैरवो भोग्यभोक्तृताम्  ॥ १।७४५ ॥  
आत्मन्य् एवानुसन्धाय सर्वदा पूर्णविग्रहः   
इति प्रसाधिते पूर्वं कः प्रश्नस्यास्य सम्भवः  ॥ १।७४६ ॥  
  
तद् एवम् उपमानादाव् अपि मानान्तरे स्फुटम्   
संवित्प्रत्यक्षरूपैव सर्वत्र प्रतिभासते  ॥ १।७४७ ॥  
  
अन्धो ऽपि स्पर्शशब्दाद्यैस् तत्तद्रूपं विलोकयन्   
स्फुटताम् एव तां तावत् संवेत्ति स तथाविधाम्  ॥ १।७४८ ॥  
  
एवं जातिजडा रूपस्पर्शाद्यैर् अभिमन्वते   
स्फुटम् एव हि भावांशं तेषां नाज्ञातधीः क्वचित्  ॥ १।७४९ ॥  
  
इयं लावण्यसरसी तारुण्योद्यानकण्डली   
इति तुष्यति जात्यन्धस् तदङ्गपरिमर्शनात्  ॥ १।७५० ॥  
  
अहो नु सदलङ्कारं गायतीति जडो जनः   
गातुर् मुखं विलोक्यैव तावता परितुष्यति  ॥ १।७५१ ॥  
  
इति प्रत्यक्षम् एवैकं निःसपत्नं विजृम्भते   
तद् अस्य फलचिन्तादि कर्तुं प्रस्तूयते मनाक्  ॥ १।७५२ ॥  
  
तद् एव खलु विज्ञानं परिमर्शरसात्मकम्   
तस्माद् भेदकथा नैव फलं प्रति सुसङ्गता  ॥ १।७५३ ॥  
  
हानादिधीः फलं वास्तु तस्या अप्य् अथ भासनात्   
यदि वा स्वप्रकाशैव संवित्तिः पारमार्थिकी  ॥ १।७५४ ॥  
तद् एव पर्यन्थफलं सर्वत्रैव सुनिश्चितम्   
  
ह्लादादिकं फलं मुख्यं यत् सर्वत्रेह गीयते  ॥ १।७५५ ॥  
तत्स्वसंविदि विश्रान्तिम् अभ्येति भरितात्मनि   
  
तद् एवम् इदम् अध्यक्षं सर्वतः प्रविजृम्भते  ॥ १।७५६ ॥  
एतदभ्यासनिष्ट्ःअस्य केव सिद्धिर् न जायते   
  
ब्रह्मादिभाषितश्रौतप्रौन्मुख्येन कलादिकात्  ॥ १।७५७ ॥  
दूराच् छ्रवणविज्ञानम् अचिरात् सम्प्रवर्तते   
  
मनोदृष्टे ऽपि भावांशे स्फुटवृत्त्युदयो ह्य् अलम्  ॥ १।७५८ ॥  
स्वविमर्शबलाक्रान्ते किं चित्रं यदि जायते   
स्पन्दशास्त्रे तथा चोक्तं सावधाने ऽपि चेतसि  ॥ १।७५९ ॥  
भूयः स्फुटतरो भातीत्य् अलं बहुलविस्तरैः   
  
इत्थं प्रत्यक्षम् एवेदं विश्वं यत् परमेशितुः  ॥ १।७६० ॥  
तत् ततो ऽप्य् अविभिन्नस्य मातृवर्गस्य तत् तथा   
  
न च प्रतीतिसाङ्कार्यं तथा भासनयोगतः  ॥ १।७६१ ॥  
प्रत्यक्षे ऽपि समे साम्यं नो घटाघटसम्विदोः   
इत्थं प्रत्यक्षम् एवेदं निःसपत्नं विजृम्भते  ॥ १।७६२ ॥  
  
ततो न भिद्यते चार्थः प्रत्यक्षाद्वैतम् ईदृशम्   
इदं सन्धानकलिकापरिनिष्ठितबुद्धिना  ॥ १।७६३ ॥  
आचार्यनरसिंहेन प्रत्यक्षाद्वैतम् उच्यते   
  
अनुमानप्रमाणत्वं विश्वस्मिन् कैश् चिद् उच्यते  ॥ १।७६४ ॥  
तथा  हि देवः सर्वज्ञो निर्विकल्पस्वभावकः   
स चाध्यक्षस्वभावो ऽपि नायाति व्यवहार्यताम्  ॥ १।७६५ ॥  
अविकल्पे विकल्पात्मा व्यवहारः कथं किल   
विकल्पेन च सर्वो ऽयं व्यवहारो ऽवतन्यते  ॥ १।७६६ ॥  
  
स एव चानुमानं स्यात् तस्यैताः परिकल्पनाः   
पक्षतद्धर्मतद्व्याप्तितत्प्रतीत्यादयो ऽखिलाः  ॥ १।७६७ ॥  
वस्तुतस् त्व् एक एवासौ प्रत्ययः पारमार्थिकः   
  
नन्व् अध्यक्षवियोगे स्याद् अनुमानं कथं यतः  ॥ १।७६८ ॥  
तत्प्रत्यक्षपरिच्छिन्नप्रतिबन्धनिबन्धनम्   
  
सत्यं किन्तु य एको ऽसौ देवः सर्वज्ञतास्पदम्  ॥ १।७६९ ॥  
तदावेशवशाद् एषा व्याप्तिर् बोधे ऽवकल्पते   
  
अन्यथा वह्निधूमादि तदभावादिवेदनम्  ॥ १।७७० ॥  
अन्वयव्यतिरेकात्मा न स्याद् युगशतैर् अपि   
  
अत एव हि मुख्यस्य मानस्य सदृशत्वतः  ॥ १।७७१ ॥  
अनुमानम् इति प्रोक्तं व्यवहारप्रवर्तनम्   
  
तद् एवम् एते मातारः सर्वत्रेश्वरसंविदम्  ॥ १।७७२ ॥  
उपजीवितुम् आयान्ति मातृभावं न चान्यथा   
  
अज्ञो हि जन्तुवर्गो ऽयं कथं तदनिवेशतः  ॥ १।७७३ ॥  
ज्ञस्वरूपत्वम् आप्नोति तद् विना मातृता कुतः   
  
तस्माद् संविदि योगो ऽस्य स च नानेन दुर्लभः  ॥ १।७७४ ॥  
वस्तुतो हि न कश् चित् स सविन्नाथो ह्य् असौ तथा   
  
तद् एवं पक्षम् ईशानप्रत्यक्षाक्षिप्तवृत्तिकम्  ॥ १।७७५ ॥  
सापेक्षं परतन्त्रे च पाशवं मानम् उच्यते   
  
अज्ञो जन्तुर् अनीशो ऽयम् आत्मनः सुखदुःखयोः  ॥ १।७७६ ॥  
ईश्वरप्रेरितो यातीत्य् अत एव मुनिर् जगौ   
एवम् ईश्वरसापेक्षानुमानैकप्रमाणता  ॥ १।७७७ ॥  
निर्णीता लोलटाख्येन गुरुणा लोकसम्मता   
  
अन्यस् तद्गृह्य एवाह सत्यं वाध्यक्षसंविदः  ॥ १।७७८ ॥  
व्यवहारे ऽस्ति मानत्वम् अनुमा तु कथं प्रमा   
सुलभव्यभिचारायाम् अनुमायां विनिश्चितः  ॥ १।७७९ ॥  
विशंश्रमीतु को नाम परीक्षकतया स्थितः   
  
अन्वयो व्यतिरेकश् च यः सपक्षेतरस्थितिः  ॥ १।७८० ॥  
आदिदृष्टस् तदात्वे नो विनिश्चयविधायिनौ   
  
यैस् तु तस्माद् अपास्येत पक्षधर्मादिदूषणात् [णम्]  ॥ १।७८१ ॥  
वर्चस्ककूटे शुद्धिं ते कुर्युः पांसुकणोच्चयैः   
  
तस्मात् संशय एवायं प्रवृत्त्यङ्गतया स्थितः  ॥ १।७८२ ॥  
स एव भेदाभासित्वान् मायेति परिभाष्यते   
  
मायेव च पशूनां स्यान् मानं मायाचिदातकम्  ॥ १।७८३ ॥  
तर्को वाप्य् एकपक्षांशस्थितिसम्भावनात्मकः   
अर्थानर्थबलीयस्त्वात् प्रवृत्तौ [त्त्यै] वा निवृत्तये  ॥ १।७८४ ॥  
प्रभविष्णुः स एवेति किम् अन्यैर् मानडम्बरैः   
  
प्रमाता शिव एवैको यस्येदं स्वाङ्गम् ईद्र्शम्  ॥ १।७८५ ॥  
मेयत्वेन समाभाति सर्वतो निश्चयात्मकम्   
  
अन्यः पुनः पशुः सर्वः संशयध्वान्तमध्यगः  ॥ १।७८६ ॥  
सौदामनीद्युतिप्रायसंवित्समनुरञ्जितः   
पक्षद्वितयसत्यान्यभावान्यतमनिश्चयम्  ॥ १।७८७ ॥  
विन्दान एव लभते नात्र रूढिं कथं चन   
  
तद् एवं तर्कतः सर्वो व्यवहार इति स्थितम्  ॥ १।७८८ ॥  
अशुद्ध सैव विद्येयम् इति मानं विधीयताम्   
  
अशुद्धिर् इयती तस्या यद् वस्त्व् अननुसारिता  ॥ १।७८९ ॥  
अन्ये त्व् अनर्थिनो नास्ति प्रवृत्तिर् इति निश्चिताः   
  
अर्थित्वम् एव सचिवम् इत्य् एवं पर्यचूचुदन्  ॥ १।७९० ॥  
रागस्य मानताम् इत्थं प्राहुर् अन्यात्मवेदिनः   
  
अन्ये त्व् आहुः संशयो ऽपि न नामानिश्चिते गजे  ॥ १।७९१ ॥  
शक्तत्वे सति जायेत रागो वापि प्रवृत्तये   
ततः स्वां कर्तृताम् ईषद् आलोच्य जनताः सदा  ॥ १।७९२ ॥  
प्रवर्तन्त इतीत्थं स्यात् कलाया एव जृम्भितम्   
  
तेनार्थः स तथा वास्तु मा वाभूत् स्वात्मनस् तया  ॥ १।७९३ ॥  
मन्वानः कर्तृताम् एष सर्वत्रैव प्रवर्तते   
  
अन्ये त्व् आहुर् अनादिर् यो व्यवहारः क्रियात्मकः  ॥ १।७९४ ॥  
नियतिः सैव विश्वस्य प्रवर्तकतया स्थिता   
  
स एव चागमो नाम वृद्धव्यवहृतिक्रमः  ॥ १।७९५ ॥  
ततः समग्र एवायं धर्मादिपरिनिश्चयः   
  
न प्रत्यक्षान् नानुमानाद् भूयसा विप्रलम्भकम्  ॥ १।७९६ ॥  
मतिर् अभ्येति विश्वासं परीक्षापक्षशालिनाम्   
  
अन्नं क्षुधं शमयते तृषं वारीति बालकाः  ॥ १।७९७ ॥  
अन्यतः परिनिश्चित्य तथात्वानतिशङ्किनः   
अन्यदाक्षादिके ऽप्य् अर्थे तत एवाद्यमानतः  ॥ १।७९८ ॥  
लभन्ते निश्चयं सम्यग् आगमाख्यात् परीक्षकाः   
  
तथा च मुनिर् आहेदं पुण्यं पापम् इति द्वये  ॥ १।७९९ ॥  
शास्त्रप्रयोजनं स्वल्पं नागमस्य प्रयोजनम्   
आगमो हि न नामैष पुस्तकग्रन्थसञ्चयः  ॥ १।८०० ॥  
केवलं प्रथिताभिख्यो ऽनादिर् वेदादिकः किल   
  
किं तु प्रसिद्धिर् एवासौ सा च शब्दस्वरूपिणी  ॥ १।८०१ ॥  
या सर्वदर्शनेष्व् एव न जात्व् आयात्य् अपोह्यताम्   
  
छागैश् चैत्यो जटा भस्म भिक्षा दण्डः कमण्डलुः  ॥ १।८०२ ॥  
जालं तप्तशिला श्मश्रुकेशलोमविलुञ्चनम्   
अग्निर् एधा इष्टकौघचयनं गृहमेधिता  ॥ १।८०३ ॥  
इत्यादिसर्वशब्दानां प्रसिद्धिप्रक्रमाद् ऋते   
को ऽभ्युपायो ऽर्थतः कॢप्ततदन्यार्थावबोधयोः  ॥ १।८०४ ॥  
  
इत्थम् आगम एवायं प्रमाणम् इति धीधनैः   
उक्तं सत्यैव वाग् ऐशी प्रसिद्धिर् अविगानतः  ॥ १।८०५ ॥  
  
प्रसिद्ध आगमो लोके युक्तिमान् अथवेतरः   
विद्यायाम् अप्य् अविद्यायां प्रमाणम् इति तत् स्थितम्  ॥ १।८०६ ॥  
  
प्रामाण्यं नियतेः श्रीमद्भूतजान्तनिवासिनाम्   
अन्ये त्व् आहुर् विशेषो ऽयं कालो नामाभिवर्तते  ॥ १।८०७ ॥  
  
स्फुटभावस्वभावो ऽसौ वर्तमानो ऽभिवर्तते   
वृत्तस्फुटस्वभावांशस् तदा त्व् अस्फुटतामयः  ॥ १।८०८ ॥  
भूतः कारणकॢप्त्या तु भाव्य् असौ परिकल्प्यते   
स चायं न स्वतन्त्रो ऽस्ति कश् चिद् अन्योन्यसंश्रयात्  ॥ १।८०९ ॥  
अनवस्थानतो रूपपरावृत्त्यवलोकनात्   
इयत्तारूढ्यभावाच् च मातृमेयोभयाश्रयात्  ॥ १।८१० ॥  
निरुपाधिकतद्रूपप्रतिभानवियोगतः   
एकानेकध्रुवानित्यस्वरूपानुपपत्तितः  ॥ १।८११ ॥  
एकस्यैकोपधेर् ऐक्यात् तिरोधेर् (?) उपधेरपि   
क्रियायाः स्वगते भेदे कालस्यानुपयोगतः  ॥ १।८१२ ॥  
तत्कृते ऽन्योन्यसंश्रित्यान्यकृते ऽप्य् अनवस्थितेः   
औपाधिकभिदावृत्तेर् असत्यत्वाद् अवास्तवात्  ॥ १।८१३ ॥  
कार्यस्यानुपपत्तित्वाद् एकस्यानुपयोगतः   
चितश् च स्फुटतादत्तवर्तमानसदात्वतः  ॥ १।८१४ ॥  
भूतभाविलयात् तस्माद् वर्तमानलयाद् अपि   
  
चिन्नाथ एव देवो ऽसौ कालम् आभासयत्य् अलम्  ॥ १।८१५ ॥  
तद् अस्य कालाभासाख्या चित्स्वरूपस्य संसृतिः   
  
स्वभाव[स्वाभास]गर्भा भावेषु भावाभावमयी स्वके  ॥ १।८१६ ॥  
रूपे स्थितिः प्रमातृत्वसमुल्लासो ऽभिधीयते   
  
इदं न यद् अहं चाहं यन् नेदम् इदम् अप्य् अदः  ॥ १।८१७ ॥  
यन् नेदम् इति चित्रेयम् अभाव[आभास]स्यैव मानता   
  
परा प्रमातृता यासौ शुद्धा तस्यां पृथक्स्थिति  ॥ १।८१८ ॥  
न मानम् अस्तीत्य् अत्रांशे किं तया प्रविविक्तया   
  
यस् तु सांसारिको मातृभावः सर्वो ऽयम् ईदृशः  ॥ १।८१९ ॥  
तत्राभाव[स]स्य मानत्वं स च कालप्रसादतः   
  
तथा हि परिपूर्णो ऽसौ सर्वसर्वात्मरूपधृत्  ॥ १।८२० ॥  
क्व माता क्व च वा मानं क्व च मेयो ऽवतिष्ठताम्   
  
मात्रादीनां हि सत्यत्वे न स्याद् आपेक्षिकी स्थितिः  ॥ १।८२१ ॥  
मेयाद् एव च मात्रादेर् भावो जातु प्रकल्पते   
  
अन्योन्यरूपस्यालाभे लाभे वा तदयोगतः  ॥ १।८२२ ॥  
सर्वत्रातिप्रसङ्गाच् च सर्वज्ञत्वादियोगतः   
युगपच् चाप्य् अनुल्लासात् तत्त्वस्यानुपकारिणाम्  ॥ १।८२३ ॥  
अन्यमेयादिजनिते मातृत्वादौ तदन्यतः   
तद्भावस्याप्य् अनुत्पन्नसमत्वेनैव संस्थितेः  ॥ १।८२४ ॥  
तस्माद् पूर्णश् चिदात्मासौ शिवः स्वांशं विखण्डयन्   
नाहम् इत्यादिभेदांश इदम् अप्य् अवकल्पयेत्  ॥ १।८२५ ॥  
  
तदन्यसर्वपूर्णत्वम् अहम् आत्मनि तावति   
ततो ऽन्यतो ऽपि संहर्ता जायते नाहम् इत्य् अपि  ॥ १।८२६ ॥  
  
उभौ तौ इदम् अंशौ चाप्य् अपोहति परस्परम्   
बुद्धिस्थम् इदम् अंशं स्वं स्वाहम् अंशे तिरोदधत्  ॥ १।८२७ ॥  
आस्ते न द्रावयत्य् एनं वस्त्रावृतघटादिवत्   
तद् एव बुद्धिसंस्थात् तु समयाग्रथिताद् अथो  ॥ १।८२८ ॥  
इदम् अन्तरसङ्घाताद् अहमंशव्यपोहिनः   
अहमंशाद् इदन्तौघव्यपोहाद् अहम् अन्तरात्  ॥ १।८२९ ॥  
व्यपोहात्स्वाहमो ऽन्यान्याहंव्यपोहस्य भासनम्   
षड्देवताः शून्यरूपा यदाश्रित्य प्रवर्तते  ॥ १।८३० ॥  
  
तद् एवेदम् इति ज्ञानं विकल्प इति गीयते   
स कालः कल्यते येन विश्वं निजकलोदयात्  ॥ १।८३१ ॥  
  
तद् अत्रांशे य एषो ऽस्ति भासांशः स्वप्रकाशकः   
भावरूपतया सो ऽयं सर्वानुप्राणनात्मकः  ॥ १।८३२ ॥  
  
न मातासौ न वा मानं न च मेयं निरुच्यते   
यस् त्व् असौ शून्यतायोगाद् अभावो रुद्रदैवतः  ॥ १।८३३ ॥  
स एव मानताम् एति यद्योगान् मातृताभावि[व]तः   
मानाच् च पृथङ्मेयम् इत्य् एवम् उपपादितम्  ॥ १।८३४ ॥  
  
इत्थं कालस्य मानत्वं प्रतिपेदे ऽत्र कैश् चन   
ये श्रीमद्भवतीत्याख्यगुरुपादोपसेविनः  ॥ १।८३५ ॥  
  
तद् इत्थं पुंसि चिद्धर्मविभवामोदशालिनि   
मातृत्वदायि यत् प्रोक्तं षट्कं कञ्चुकसञ्ज्ञितम्  ॥ १।८३६ ॥  
  
तद् एकैकस्य मानत्वं के चन प्रतिपेदिरे   
अन्ये त्व् एकस्य सर्वान्यसचिवस्येति मन्वते  ॥ १।८३७ ॥  
  
अन्ये कदापि कस्यापि कथञ्चित् क्व चनेत्यादि   
अन्ये द्वयोर् द्वयोर् अन्ये त्रिकद्वयनियोगतः  ॥ १।८३८ ॥  
अन्योन्यानुग्रहाद् अन्ये बोधेनान्योन्यतो ऽपरे   
  
अन्ये तु गुणसाम्यात्मप्रकृतिम् एव मानताम्  ॥ १।८३९ ॥  
मुख्यत्वेन विदुः सुप्तमत्तमूर्च्छादिदर्शनात्   
  
स यत्रैव प्रमातायं यतः सुप्त इव स्थितः  ॥ १।८४० ॥  
सैवास्य मातृता मानमेययोर् अप्रवेदनात्   
  
अन्योन्यम् अविकार्यत्वात् प्रसुप्ते ऽपि तथाविधे  ॥ १।८४१ ॥  
केवलं प्रकृतिः सेयं जानामीत्य् अभिमन्यते   
  
तत्र मुख्यं तु यन् मानं यत्पुंसैवानुदर्शनम्  ॥ १।८४२ ॥  
तच् च शुद्धं निर्विकारं सदसद्रूपतोज्झितम्   
  
इत्थं के ऽप्य् अभिमन्यन्ते साङ्ख्यकञ्चुकसंश्रयात्  ॥ १।८४३ ॥  
वय्याभिधानस्य गुरोर् गृहे ज्ञानोपजीविनः   
अन्ये धीभूमिम् एवाहुर् द्रष्टृदृश्योपरागिणीम्  ॥ १।८४४ ॥  
  
प्रमाणं पारमर्षेयाः केचित् तद्वृत्तिसञ्चयम्   
धर्मादिकाष्टसङ्ख्यातं धर्मजातं परे विदुः  ॥ १।८४५ ॥  
  
अन्ये ऽहङ्कारम् एवाहुः केचिद् धियम् अथो मनः   
केचिद् त्रितयम् एवेदं समं सर्वत्र मन्वते  ॥ १।८४६ ॥  
  
अन्ये दशानाम् एकैकम् इन्द्रियाणाम् प्रपेदिरे   
केचित् समस्तान्य् एतानि सर्वत्राकूटवृत्तितः  ॥ १।८४७ ॥  
  
अन्धस्यापि हि तत् किञ्चिद्रूपायतनम् अस्ति यत्   
विकारम् एकश्रोत्रस्पृग् अक्षान्तरसमस्थिति  ॥ १।८४८ ॥  
प्रभातं प्रविलीनाभ्रनभोमण्डलमण्डितम्   
इत्य् आकर्ण्य परां तूष्टिं यात्य् अन्धो हैमने दिने  ॥ १।८४९ ॥  
  
यद्य् अप्य् अनुमिमीते ऽसौ शीतवारणजं सुखम्   
तथाप्य् अस्य स्वसंवित्तिर् न रूपानवभासिनी  ॥ १।८५० ॥  
  
अन्ये तन्मात्ररूपाणां मानत्वं प्रतिपेदिरे   
चक्षूरश्मिस् त्व् असंस्पर्श इत्यादिविधियोगतः  ॥ १।८५१ ॥  
अदृश्यत्वं चक्षुरादेर् अत एवोपपद्यते   
योगिनः प्रत्य् अदृश्यत्वं जातुचिन् नोपपद्यते  ॥ १।८५२ ॥  
  
अन्ये तु स्थूलभूतानां ज्योतिषां मानतां जगुः   
मेयस्यापि प्रमाणत्वम् अपरे प्रतिपेदिरे  ॥ १।८५३ ॥  
  
यतो भवति मातृत्वं तत्प्रमाणम् इति स्थितिः   
तद्घटाद्यैश् च यत् तस्मात् ते ऽपि मानम् इति स्मृताः  ॥ १।८५४ ॥  
  
लौकिको व्यपदेशश् च नैव वस्त्वनुसारतः   
स हीच्छामात्रकॢप्तत्वात् प्रायेणैवोपचारिकः  ॥ १।८५५ ॥  
  
कथं जानासि भोः सो ऽहं जानामीति च चोदितः   
घटेनानेन दृष्टेन जानामीत्य् अभिभाषते  ॥ १।८५६ ॥  
  
तस्मान् मेये ऽपि मानत्वं न हि नाम न लौकिकम्   
अभेदवादे मूलस्थे विरोधो ऽपि न दूषणम्  ॥ १।८५७ ॥  
  
ये तु प्रमाणम् आहुस् तत्सामग्रीं तैर् अपि स्फुटम्   
अर्थादेर् मानताभीष्टा सा सङ्घे ऽप्य् अन्यथा कुतः  ॥ १।८५८ ॥  
  
अन्ये तु सर्वस्यैवेयत्तात्तभेदस्य मानताम्   
क्रमोदितां हि सर्वत्र क्वचिच् चाप्य् अक्रमोदिताम्  ॥ १।८५९ ॥  
क्वचित् क्रमाक्रमग्रासपरिपूर्णत्वबन्धुराम्   
मन्वते तन्मतं तावद् दिङ्मात्रेणोपदर्श्यते  ॥ १।८६० ॥  
  
प्रथमं मेययोगेन झटिति प्रतिभासिना   
अन्यार्थदृश्यभिप्रायप्रच्छनेनैव सर्वतः  ॥ १।८६१ ॥  
मातृत्वं चरमं तत्र चक्षुषः प्रविजृम्भणम्   
  
ततो मनो ऽहन्धीवर्गविजृम्भान्तःसमुज्ज्वलम्  ॥ १।८६२ ॥  
ततः पौंस्नाभिसंशुद्धसंविदुल्लासशालिता   
  
ततः कालकलारागयत्यविद्यानिशाः क्रमात्  ॥ १।८६३ ॥  
अन्यथा वा समं वापि द्वन्द्वयोगेन वा त्रिशः   
सर्वशो वा चतुष्पञ्चयोगेनाप्य् आणवे पदे  ॥ १।८६४ ॥  
अभावकर्तृतासङ्गसिद्धितर्काख्यसंशयाः   
तत्रापि ननु जायन्ते तत्तत्क्रमविचित्रिताः  ॥ १।८६५ ॥  
  
तत्पृष्टे चाविकल्पासौ शुद्धैश्वर्यावभासिका   
विद्या प्रमाणताम् एति पर्यन्तप्रमितिस्थितौ  ॥ १।८६६ ॥  
  
ततः सदाशिवोदारज्ञानेच्छाशक्तिसंश्रये   
स माता पूर्णताम् एति शक्त्यन्ताध्वसुनिर्वृतः  ॥ १।८६७ ॥  
  
इत्थं पूर्णं प्रमातृत्वं यतः समवभासते   
तदन्यतमभागांशतिरोधानवियोगजाः  ॥ १।८६८ ॥  
संविदः स्फुटतान्यत्वभेदान् निःसङ्ख्यतां गताः   
  
अत एव ह्य् अजानानैः शिवशास्त्रोदितां स्थितिम्  ॥ १।८६९ ॥  
स्फुटास्फुटादिसंवित्सु स्मृत्यस्मृत्यादिगोचरे   
सौषुप्तादिषु शीघ्रत्वे युक्त्यामर्शाद्यसम्भवात्  ॥ १।८७० ॥  
मनोवधानं संस्कारो धर्माद्यदृष्टकल्पनम्   
इत्य् एते हि स्फुटं शब्दा नात्र को ऽर्थस् तत्रि ॥। मा  ॥ १।८७१ ॥  
  
ऊर्ध्वोर्ध्वतत्त्वव्रातस्य मानत्वे च निरूपिते   
अधराधरतत्त्वांशो मेयताम् अवलम्बते  ॥ १।८७२ ॥  
  
न चात्रास्ति क्रमः कश् चिद् व्यवधाने हि सम्भवात्   
न हि विद्या न बौद्धी ताम् आलोचयति संविदम्  ॥ १।८७३ ॥  
  
विद्या विवेक्त्री प्रोक्ता हि बुद्धिपृष्टसमाश्रिता   
प्रकाशात्मवपुर् बाह्यम् अक्षम् आलोचनात्मकम्  ॥ १।८७४ ॥  
  
सङ्कल्पार्थं मनः प्राहुर् अभिमन्त्रीम् अहङ्कृतिम्   
निश्चेत्रीं च धियं तत्र विद्यां चापि विवेचिकाम्  ॥ १।८७५ ॥  
तत्रैव रञ्जकं रागं कलां शक्तत्वदर्शिनीम्   
कालं व्यवच्छित् कर्तारं नियतिं च नियामिकां  ॥ १।८७६ ॥  
आमृशन्तीम् अन्यमातृसाधारण्यावभासिकाम्   
ग्राह्यमण्डलतद्ग्राहिनानारूपावमर्शिनीम्  ॥ १।८७७ ॥  
मायां पूर्णत्वसम्भोगप्रच्युतिक्षोभकारिणीम्   
सद्विद्यां पूर्णविश्रान्तिदायिनीं सुशिवात्मिकाम्  ॥ १।८७८ ॥  
ज्ञाननिर्भरभावांशस्वरूपपरिमर्शिकाम्   
इच्छाशक्तिं प्रमात्रंशपूर्णभावावभासिकाम्  ॥ १।८७९ ॥  
आश्रित्य परिपूर्णो ऽयं मातृभावो विजृम्भते ॠü  
  
प्रकाशालोचने पूर्वं सङ्कल्पाभिमते ततः  ॥ १।८८० ॥  
निश्चयानुदृशौ पश्चाद् विवेकासङ्गिताद्वयम्   
कर्तृतास्थाव्यवच्छेदः साधारण्यावभासनम्  ॥ १।८८१ ॥  
नानाविमर्शाप्रक्षोभपूर्णमेयप्रवेदनम्   
पूर्णमातृत्वसंवित्तिर् भैरवीभाव एव च  ॥ १।८८२ ॥  
  
इत्थं षोडशधा मेयमयं यावत् प्रकाशयेत्   
तावद् विज्ञानचन्द्रो ऽसौ प्रोक्तो द्व्यष्टकलास्थितिः  ॥ १।८८३ ॥  
  
अनुत्तरा स्थितिः पूर्वम् आनन्देच्छेशनान्य् अतः   
उदयश् चोनतावेश इति षट्कं व्यवस्थितम्  ॥ १।८८४ ॥  
  
अनुत्तरात् समारभ्य ज्ञानशक्त्यन्तम् ईदृशम्   
इच्छैव तु क्रियाशक्तिम् ईशनेन समास्थिता  ॥ १।८८५ ॥  
प्रकाशस्थितिलेशांशं गृह्णती षण्ठतां गता ॠü  
  
इच्छादि यच् च तत्पूर्वानुत्तरानन्दसङ्गतेः  ॥ १।८८६ ॥  
तदादिश्लेषयोगेन सन्ध्यक्षरचतुष्टयम् ॠü  
  
ततः स्वरूपसंवित्तिलाभाद् बिन्द्वादिका स्थितिः  ॥ १।८८७ ॥  
ततः समग्रसन्दर्भभरिताकाररूपिणि   
विसर्गः किल शाक्तो ऽसौ विक्षेप इति यः स्मृतः  ॥ १।८८८ ॥  
  
विसर्गस्यैव विश्लेष इति सप्तदशी कला   
क्वचिद् अष्टादशी सैव पुनः प्रक्षोभयोगतः  ॥ १।८८९ ॥  
  
अनुत्तरस्याकारस्य परभैरवरूपिणः   
अकुलस्य परा येयं कौलिकी शाक्तिर् उत्तमा  ॥ १।८९० ॥  
स एवायं विसर्गस् तु तस्माज् जातम् इदं जगत् ॠü  
  
तस्य प्रक्षोभयोग्यत्वं प्रक्षोभकलनोदयः  ॥ १।८९१ ॥  
प्रक्षोभपूर्णताभावात् तदकुलक्रमोनता   
इति षट्कस्वरूपात्मविमर्शान्दोलनोदितम्  ॥ १।८९२ ॥  
अनुत्तरस्वभावत्वाद् आद्यस्यैव विजृम्भितम् ॠü  
  
स एव भगवान् अन्तर् नित्यं प्रस्फुरदात्मकः  ॥ १।८९३ ॥  
अन्तःस्थसर्वभावौघपूर्णमध्यमशक्तिकः   
स्वेच्छाक्षोभस्वभावोद्यज्जगदानन्दसुन्दरः  ॥ १।८९४ ॥  
नित्यं स्फुरति सम्पूर्णविसर्गरससुन्दरः ॠü  
  
शिवशक्त्योः स सङ्घट्टः स्नेह इत्य् अभिधीयते  ॥ १।८९५ ॥  
अत्रैव पूर्णवैसर्गपदे लब्धुं प्रवेशनम्   
लेहनामन्थनेत्यादिसम्प्रदायम् उपासते  ॥ १।८९६ ॥  
  
तथा हि मध्यमां नाडीम् अधिष्ठायाखिलं वपुः   
प्राणयत् परमं तेजः प्रक्षुब्धामृतमध्यतः  ॥ १।८९७ ॥  
विसृष्टिरूपतां गच्छेद् यात्य् आनन्दचमत्क्रियाम्   
  
अपूर्णा केवलं सा तु पूर्णा तु भगवन्मयी  ॥ १।८९८ ॥  
तेन वैसर्गिकी शक्तिर् एकैवेयं प्रजृम्भते   
  
विसर्ग एव प्रक्षुब्धः प्रयत्नद्विगुणत्वतः  ॥ १।८९९ ॥  
हकारो नाम विश्वेषां व्यञ्जनानां प्रसूतिकृत् ॠü  
  
स एव च पुनर्बिन्दुयोगात् स्वाम् एव भूमिकाम्  ॥ १।९०० ॥  
अनुत्तराम् आश्रयते सो ऽहम्भाव इहेष्यते ॠü  
  
अत्रैवावर्णजः काख्यस् तदन्यश् च इवर्णजः  ॥ १।९०१ ॥  
तत एव हि रेफांशच्छायोपाधेर् ऋवर्णतः   
टवर्गस् तत एवाथ धराच् छायोपधिक्रमात्  ॥ १।९०२ ॥  
तवर्गस् तत्परः पश्चाद् उवर्णाद्यरलाश् च वः   
इवर्णवर्गाच् चोवर्णात् क्रमेणेत्य् अत एव हि  ॥ १।९०३ ॥  
अन्तःस्था इत्य् अशीताश् च इवर्णाद् द्विप्रभेदशः   
शषसानां समुद्भूतिः शुद्धोपाधिकलायुजः  ॥ १।९०४ ॥  
इच्छाया एव विश्वो हि प्रसवो बहुधा स्थितः ॠü  
  
अत एव हि सस्थानभावो युक्तत्वम् अर्हति  ॥ १।९०५ ॥  
जीवस्यैवेयम् आश्यानस्थितिर् योन्यत्मिका यतः   
सैवानुत्तरदेवस्य शक्तिर् अत्र निरुच्यते  ॥ १।९०६ ॥  
  
तत्रैवन्तःस्थतत्त्वानि परावाग्भूमिकाक्रमात्   
अवर्गे शिवतत्त्वं तु कादौ हान्ते शिवान्तकम्  ॥ १।९०७ ॥  
इति सम्पुटयोगो ऽयं त्रिंशकार्थो निरूपितः ॠü  
  
एवं पूर्णानवच्छिन्ना चिद्देवी स्याद् यदि स्फुटम्  ॥ १।९०८ ॥  
सर्वम् अस्यां भवेद् एषा सर्वत्र च तथा भवेत् ॠü  
  
यो मां पश्यति सर्वत्र सर्वं च मयि पश्यति  ॥ १।९०९ ॥  
तस्याहं न प्रणश्यामि स ममेत्यपि तन् मुनिः   
अभाषतार्जुनाचार्यवचसा तत्र तत्र च  ॥ १।९१० ॥  
  
संविदात्मा हि विच्छिन्नो यदि स्यात् सर्वभावतः   
भाव एव भवेद् एष स्वलक्षणघटादिवत्  ॥ १।९११ ॥  
  
अतश् च संवित्संवित्त्वहानेर् एषा प्रणश्यति   
पलायते हि चित् सा चेद् व्यवचिच्छेदयिष्यते  ॥ १।९१२ ॥  
निजोत्तमाङ्ग्च्छायेव स्वपदाक्रमणक्रमे   
  
यच् च सर्वं मयि प्रोक्तं न पश्यति महाजनः  ॥ १।९१३ ॥  
स सर्वमध्यवर्तित्वान् मयि तावत् प्रतिष्ठितः   
एवं प्रकाशानिष्ठत्वाद् अस्यासत्समताजुषः  ॥ १।९१४ ॥  
प्रणाश एवेति मुनिः प्रोवाचोभयवर्त्मना   
एष वस्तुक्रमस् तावद् यो ऽयं सम्पुट उच्यते  ॥ १।९१५ ॥  
  
तत एव समस्ताध्वकलितासनसद्मनि   
संविद् आधेयतां प्राप्ता पुनर् आधारतां गता  ॥ १।९१६ ॥  
उक्तं चानुत्तरे यागे पुनर् एवासनं  
  
\ह्स्पचे{३च्म्}  ततः   
अत्र तु प्रविविक्षूणां ज्ञप्तिक्रमवशान् मुनिः  ॥ १।९१७ ॥  
ऊचिवान् भगवान् एव विश्वं तन् नान्यथेति यत्   
अभिन्नसंवित्स्वातन्त्र्यं भासते भेदवर्त्मनि  ॥ १।९१८ ॥  
उपदेश्योपदेष्टृत्वव्यवस्थेयं प्रतायते   
  
स्वात्मैव हि गुरुर् देवः पर इत्य् अभिमन्यते  ॥ १।९१९ ॥  
स्वोदीरितानि वाक्यानि परोक्तानीति मन्यते   
  
प्रतिपाद्यं च यद् वस्तु येन च प्रतिपाद्यते  ॥ १।९२० ॥  
तत् सर्वम् आत्मरूपं हि भेदेनैवाभिमन्यते   
  
यथा स्वप्नपदावस्थाम् उपदेशपरम्पराम्  ॥ १।९२१ ॥  
आकर्णयज् जडो जन्तुर् अन्योक्तम् अभिमन्यते   
तथैव जाग्रद्गर्भो ऽयं व्यवहारः समस्तकः  ॥ १।९२२ ॥  
  
को भेदः स्वप्नजाग्रत्सु तर्हि स्याद् इति चेत् पुनः   
भणिष्यते ऽथ वा नाथे स्वतन्त्रे किन् न भाषितम्  ॥ १।९२३ ॥  
  
एवं ज्ञप्तिक्रमेणैव भेदो विध्यनुवादयोः   
सर्वं देवो ऽथ वा देवः सर्वम् इत्य् एकम् एव हि  ॥ १।९२४ ॥  
  
वस्तुतः कुम्भघटवद् विश्वं पर्यायमात्रकम्   
वाच्य एषां त्वम् एवेति तच् छ्रीनारायणो ऽभ्यधात्  ॥ १।९२५ ॥  
  
नन्व् अभेदे कथङ्कारं कॢप्तिर् विध्यनुवादयोः   
यो दन्तुरः स चैत्रो ऽयम् इति दन्तुरम् आदितः  ॥ १।९२६ ॥  
अनूद्य चैत्र इत्यंशो यदि नाम विधीयते   
तद् दन्तुरो ऽन्यश् चैत्राच् चैत्रश् चान्यस् ततः कथम्  ॥ १।९२७ ॥  
  
घटश् चैत्र इतीदृक्षा न स्याद् विध्यनुवादता   
तस्माद् य एव चैत्रो ऽसौ स दन्तुर इति स्थितिः  ॥ १।९२८ ॥  
वास्तवी ज्ञप्तिमात्रोत्थो विधिर् विध्यनुवादयोः   
  
   अज्ञातपर्यायपदस्थितीन् प्रति  
   प्रयुज्यते पादप एष भूरुहः   
   कुम्भो घटश् चेति तथैव भण्यते  
   महेश्वरः सर्वम् इदं जगत् त्व् इति  ॥ १।९२९ ॥  
  
इत्थं सम्पुटयोगेन परिपूर्णा हि या स्थितिः   
यस्यां संहारसृष्ट्यंशशतान्य् अन्तःस्थितान्य् अपि  ॥ १।९३० ॥  
  
ताम् एव भागशः के चिद् उपासितुमनस् तया   
एकादिद्विगुणत्वोत्थचतुःषड्द्वादशादिभिः  ॥ १।९३१ ॥  
संविच्चक्रमयैर् भेदैर् भिन्दते विविधैः क्रमैः   
  
एका संविद् द्विधा सैव दृक्क्रियात्मा त्रिधाथ सा  ॥ १।९३२ ॥  
प्रोन्मेषशक्तिसाचिव्याच् चतुर्धाप्य् अथ गीयते   
  
चिच्छक्त्यानन्दरूढ्या तु पञ्चधासौ प्रभाष्यते  ॥ १।९३३ ॥  
षोढा तु स्वरषट्कोक्तसंविच्चर्चाविचारणात्   
यावद् द्वादशधा संवित्सृष्ट्यादौ तुल्यगोचरे  ॥ १।९३४ ॥  
एकैकशस् त्र्यात्मकत्वात् त्रये वा चातुरात्म्यतः   
  
सृष्टिं कलयते संवित् तत्राभ्येति च रक्तताम्  ॥ १।९३५ ॥  
स्थितिनाशं कलयते क्वापि शङ्कां प्रकल्पयेत्   
  
तां संहृत्य च भावांशं संहारात् स्वात्मनः पुनः  ॥ १।९३६ ॥  
संहर्त्रीत्वं चर्चयते तदन्तः पुण्यपापयोः   
न द्रुतं न निरोधं वा स्वस्वातन्त्र्येण वाञ्छति  ॥ १।९३७ ॥  
  
एवं बोधांशकरणमरीचीचक्रम् आत्मनि   
ग्रसमाना संहरते प्रमाणांशस्थितान् रवीन्  ॥ १।९३८ ॥  
  
ततः कल्पितमात्रंशं संहृत्याकल्पिते हृदि   
तत्सर्वातीतम् अप्य् अन्तर् अनवच्छिन्नधामनि  ॥ १।९३९ ॥  
नयेत् तन् नयनद्वाराद् विश्वं यावत् तथा नयेत्   
ततः सृष्टिं च कलयेद् इत्यादिक्रमयोगतः  ॥ १।९४० ॥  
द्वादशारम् इदं चक्रं सर्वदा परिवर्तते   
यस्यैताः स्थूलमात्रत्वं मासराश्यादिसम्पदः  ॥ १।९४१ ॥  
  
अक्रमक्रमवशाद् द्विशस् त्रिशो  
भूरिशो ऽथ विविधैः क्रमाक्रमैः   
चक्रम् एतद् उदितं विजृम्भते  
मेयमानमितिमातृभक्षकम्  ॥ १।९४२ ॥  
  
एतच्चक्रगतानन्तकिरणारासमाश्रयात्   
चक्रभेदो न सङ्ख्यातुं कदाचिद् अपि शक्यते  ॥ १।९४३ ॥  
  
यथा हि वर्हिणः पत्रे सितपीतारुणादिकम्   
प्रोन्मिषन् निमिषच् चात्र भासते ऽप्य् अतथात्मकम्  ॥ १।९४४ ॥  
तथानुन्मिषितालीनसूक्ष्मसंवित्सुनिर्भरः   
चक्रेशो भाति निमिषत्प्रोन्मिषद्वृत्तिचित्रितः  ॥ १।९४५ ॥  
  
तत् कस्यापि निमेषेण कस्याप्य् उन्मेषयोगतः   
एकारचक्रात् प्रभृति सहस्रारं विवर्तते  ॥ १।९४६ ॥  
  
तद् असङ्ख्यानम् अथ वाप्य् अन्योन्याश्रितगर्भकम्   
न वा तच् चक्रम् अथ किं व्योमैवैकं विजृम्भते  ॥ १।९४७ ॥  
तद् अप्य् अनन्तसच्चक्रगर्भं वापि विभासते   
अनन्तव्योमगर्भं वा महाव्योमैकम् उच्यते  ॥ १।९४८ ॥  
  
यथा व्योमैवैकं कचति सितनीलारुणतया  
यथा चैते मेघाः पुनर् अथ तथा भान्ति बहुधा   
तथा संवित्तत्त्वं कलनपरिसङ्ख्याविरहितैः  
स्वतन्त्रं स्वाकारैः स्फुरति न च ते के चन ततः  ॥ १।९४९ ॥  
  
इति तत्त्वम् इदं न्यरूपयन्  
मम नाथो हृदयस्थितः स्वयम्   
प्रतिपद्य विचित्ररूपकम्  
गुरुसन्तानपरम्परायितम्  ॥ १।९५० ॥  
  
तद् अमुत्र नये न ये प्ररूढिं  
प्रतिपत्तुं क्षमताम् उपाश्रयन्ते   
ननु तत्प्रतिबोधनाय देवो  
विविधां मण्डलकल्पनाम् अवोचत्  ॥ १।९५१ ॥  
  
बालो यद्वत् रेखया वर्णजाते  
स्वैः सङ्केतैर् योज्यते तत्क्रमेण   
तद्वन्मुद्रामण्डलैर् मन्त्रतन्त्रैः  
पूर्णे स्वस्मिन् योज्यते धाम्न्य् अनर्घे  ॥ १।९५२ ॥  
  
अत्रापि किञ्चन विभाति तदिच्छयैव  
दूरं तथा सविधम् आश्रिततारतम्यम्   
असंस्पृग् अप्य् अथ निरंशपदप्रतिष्ठम्  
इत्थं क्रियापटलगो बहुधैव भेदः  ॥ १।९५३ ॥  
  
इत्थं प्रमाणताभागि यत् तत्त्वं हि न्यरूप्यत   
परापरा भगवती सेयं भाति तथा तथा  ॥ १।९५४ ॥  
  
तद् अत्रैव परांशो यः स मात्रंशो ऽपरः पुनः   
मेयांश इति तत् पूर्वम् एवास्माभिः प्रकाशितम्  ॥ १।९५५ ॥  
  
मात्रंशो ऽपि परे भागे बहुधा यत् स्थितस् ततः   
परापरतयोद्रिक्तः परो मन्त्रेशरूपकः  ॥ १।९५६ ॥  
उद्रिक्तापरभावस् तु मन्त्र इत्य् अभिधीयते   
  
परापरस् तु यो माता समुद्रिक्तपरापरः  ॥ १।९५७ ॥  
स विज्ञानाकलः प्रोक्तः प्रबुद्धपरभावकः   
अपरोद्रेकयोगेन स एव प्रलयाकलः  ॥ १।९५८ ॥  
अपरः किल यो माता सकलः स तु भाष्यते   
  
परापरादिभेदेन तस्यापि बहुधा स्थितिः  ॥ १।९५९ ॥  
विचार्यमाणा निःसङ्ख्यान् मातृभेदांस् तनोत्य् अलम्   
मुख्यत्वेन तु सप्तैव मातृभेदाः प्रकीर्तिताः  ॥ १।९६० ॥  
  
प्रमाणांशे पतन्त्य् एव तेषाम् एव स्वशक्तयः   
व्यापारयोगितैवैषा शक्तित्वम् इति मन्महे  ॥ १।९६१ ॥  
  
यच् च व्याप्रियमाणत्वं करणत्वं तद् एव हि   
एवं च शक्तिमच्छक्क्तिभेदान् मातृप्रमाणजाः  ॥ १।९६२ ॥  
  
चतुर्दशस्वरूपं च प्रमेयम् इति भाष्यते   
माता मानं च मेयं च यत एकं प्रकीर्तितम्  ॥ १।९६३ ॥  
  
ततः पञ्चदशात्मैकम् एकं प्रकृतिपञ्चितम्   
तत्राप्य् एकैकशो भेदे निजतत्त्वस्वरूपिणि  ॥ १।९६४ ॥  
सङ्क्षेपविस्तरकृतं भेदानन्त्यं प्रतायते   
  
पुनर् जलादिमूलान्तभेदसङ्कलनक्रमात्  ॥ १।९६५ ॥  
भूयान् भेदप्रभेदोत्थो वैचित्र्यविसरोदयः   
  
एवं धरातः प्रभृति प्रधान-  
 तत्त्वान्तम् उक्तं दशपञ्चधैव   
पुंसः कलान्तं सकलः स्वरूप-  
 भूतो न माता न च मानरूपः  ॥ १।९६६ ॥  
  
त्रयोदशात्मत्वम् अतो ऽत्र निष्ठितं  
निशि स्वरूपं तु भवेल् लयाकलः   
मध्ये तु विज्ञानकलस्वरूपता  
विद्यापदे मन्त्रगतस्वरूपता  ॥ १।९६७ ॥  
  
ऐशे मन्त्रेशवर्गस्थितिर् अथ सुशिवे धाम्नि तन्नाथनिष्ठा  
पूर्वं पूर्वं च तत्र प्रकटयति निजां मातृमानव्यवस्थाम्   
तेनानन्यप्रमातृ स्फुरति शिवपदं स्वप्रकाशं सदैकं  
मन्त्रेशेशानतस् तु त्रिशरमुनिनवत्र्यक्षसङ्ख्याविभेदाः  ॥ १।९६८ ॥  
  
शक्तिश् च नो शक्तिमतो विभिन्ना  
तेनैति नो भेदम् इयं पृथक्त्वम्   
अमातृतायां न च शक्तिर् अस्ति  
तेन स्वरूपं न हि शक्तियुक्तम्  ॥ १।९६९ ॥  
  
धरातत्त्वाविभेदेन यः प्रकाशः प्रकाशते   
स एव शिवनाथो ऽत्र पृथिवी ब्रह्म तत्परम्  ॥ १।९७० ॥  
  
धरातत्त्वगताः सिद्धीर् वितरीतुं समुद्यतान्   
प्रेरयन्ति शिवेच्छातो ये ते मन्त्रमहेश्वराः  ॥ १।९७१ ॥  
प्रेर्यमाणास् तु मन्त्रेशा मन्त्रास् तद्वाचकाः स्फुटम्   
  
धरातत्त्वगतं योगम् अभ्यस्य शिवविद्यया  ॥ १।९७२ ॥  
न तु पाशवसाङ्ख्यीयवैष्णवादिद्वितादृशा   
अप्राप्तध्रुवधामानो विज्ञानकलताजुषः  ॥ १।९७३ ॥  
  
तावत्तत्त्वोपभोगेन ये कल्पान्ते लयं गताः   
सौषुप्तावस्थितौ यद्वत् ते ऽत्र प्रलयकेवलाः  ॥ १।९७४ ॥  
  
सौषुप्ते तत्त्वलीनत्वं स्फुटम् एव हि लक्ष्यते   
अन्यथा नियतस्वप्नसंसृष्टिर् इयती कुतः  ॥ १।९७५ ॥  
  
सौषुप्तम् अपि चित्रं च स्वच्छास्वच्छादि भासते   
अस्वाप्सं सुखम् इत्यादिस्मृतिवैचित्र्यदर्शनात्  ॥ १।९७६ ॥  
  
मायाकर्मसमुल्लाससम्मिश्रितमलाबिलाः   
धराधिरोहिणो ज्ञेयाः सकला इह पुद्गलाः  ॥ १।९७७ ॥  
  
अस्यैव सप्तकस्य स्वस्वव्यापारप्रकल्पने   
प्रक्षोभो यस् तद् एवोक्तं शक्तीनां सप्तकं ततः  ॥ १।९७८ ॥  
  
शिवो ऽविच्युतचिद्रूपस् तिस्रस् तच्छक्तयस् तु याः   
ताः स्वातन्त्र्यवशोपात्तग्रहीतृग्राह्यरूपिकाः  ॥ १।९७९ ॥  
  
ग्रहीतृभागोद्रेकेण ग्राह्यभागोच्छलत्वतः   
सप्त सप्तेति यत् त्व् एकं जडमात्रं नरात्मकम्  ॥ १।९८० ॥  
तत्स्वरूपं ततस् त्रैधं प्रतितत्त्वं व्यवस्थितम्   
  
किं चार्थे खलु निर्ग्राह्ये तुटयः षोडश क्षणाः  ॥ १।९८१ ॥  
सपादद्व्यङ्गुलावेशात् प्रत्येकं परिकल्पिताः   
  
तत्राद्यः परमाद्वैतनिर्विभागरसात्मकः  ॥ १।९८२ ॥  
अन्त्यस् तु ग्राह्यतादात्म्यान् न पृथक् प्रविभाव्यते   
उपान्त्यस् तत्स्वरूपस्य ग्राहकः परिभाव्व्यते  ॥ १।९८३ ॥  
  
आद्यं च सप्तकं तत्र निर्विकल्पकतां गतम्   
क्रमोन्मिषद्विकल्पांशच्छायाच्छादनकोविदम्  ॥ १।९८४ ॥  
तद् एव शिवरूपं हि परशक्त्यात्मकं विदुः   
  
द्वितीयं सप्तकं तत्र परापरपदात्मकम्  ॥ १।९८५ ॥  
विकल्प इति सङ्गीतम् इति भेदो ऽवभास्यते   
  
तद् अस्यां सूक्ष्मसंवित्तौ कलनाय समुद्यताः  ॥ १।९८६ ॥  
संवेदयन्ते यद्रूपं तत्र किं वा विकत्थनैः   
  
क्रमात् तु भेदन्यूनत्वे तुटीनाम् अपि यो मतः  ॥ १।९८७ ॥  
विकल्पस्य च निर्ह्रासो निर्विकल्पोपलक्षणम्   
  
यथा हि चिरदुःखार्तः पश्चाद् आत्तसुखस्थितिः  ॥ १।९८८ ॥  
विस्मरत्य् एव तद्दुःखं सुखविश्रान्तिवर्त्मना   
तथा गतविकल्पे ऽपि रूढाः संवेदने जनाः  ॥ १।९८९ ॥  
विकल्पविश्रान्तिबलात् तां वृत्तिं नाभिमन्वते   
  
विकल्पनिर्ह्रासवशेन याति  
 विकल्पवन्ध्या परमार्थसत्या   
संवित्स्वरूपप्रकटत्वम् इत्थं  
 तत्रावधाने यततां सुबुद्धिः  ॥ १।९९० ॥  
  
ग्राह्यग्राहकसंवित्तौ सम्बन्धे सावधानता   
इयं सा भण्यते तत्र यथेष्टफलयोगतः  ॥ १।९९१ ॥  
  
अत एव हि तद्भेदबाहुल्याद् भुवनान्य् अपि   
विचित्रत्वं प्रयान्तीति न चातिक्रम इष्यते  ॥ १।९९२ ॥  
  
सक्रमाक्रमम् एवेदं कालस्य प्राक्प्रदूसणात्   
दिशश् च परमार्थत्वं नैव युक्त्योपपद्यते  ॥ १।९९३ ॥  
  
पूर्वापरप्रतीतिं हि नैका सा कुरुते तथा   
उपाधिभेदो नो वस्तु तत् कथं सा प्रकल्प्यताम्  ॥ १।९९४ ॥  
  
यो हि यस्माद्गुणोत्कृष्ट इत्य् अतः परमेश्वरः   
अभाषत निजानन्दकॢप्तदिक्कालमण्डलः  ॥ १।९९५ ॥  
  
तद् एवं तत्त्वरूपे ऽस्मिन् विचित्रे प्रविविक्षताम्   
उपायभेदात् त्रैविध्यं समावेशेषु वर्णितम्  ॥ १।९९६ ॥  
  
अनुपायः शाम्भवो ऽसौ चिदुपायस् ततः परम्   
जडोपायस् त्व् आणवः स्यात् स चापि बहुधा मतः  ॥ १।९९७ ॥  
  
अजडे ऽपि जडाभासः पारमेश्वर्ययोगतः   
नाडीकरणबाह्यादेस् तेन संविदुपायता  ॥ १।९९८ ॥  
  
तत्राक्षवृत्तिम् आश्रित्य बाह्याकारग्रहो हि यः   
तज्जाग्रत्स्फुटम् आसीनम् अनुबन्धि पुनः पुनः  ॥ १।९९९ ॥  
  
आत्मसङ्कल्पनिर्माणं स्वप्नो जाग्रद्विपर्ययः   
लयाकलस्य यो भोगः लयकर्मवशान् न तु  ॥ १।१००० ॥  
स्थिरो भवेन् निशाभावात् सुप्तं सौख्याद्यवेदने   
ज्ञानाकलस्य मलतः केवलाद् भोगमात्रतः  ॥ १।१००१ ॥  
भेदवन्तः स्वतो भिन्नाश् चिकीर्ष्यन्ते जडाजडाः   
  
तुर्ये तत्र स्थिता मन्त्रतन्नाथाधीश्वरास् त्रयः  ॥ १।१००२ ॥  
यावद् भैरवबोधांशप्रवेशनसहिष्णवः   
  
भावा विगलदात्मीयसाराः स्वयम् अभेदिनः  ॥ १।१००३ ॥  
तुर्यातीतपदे संस्युर् इति पञ्चदशात्मके   
  
यस्य यद् यद् स्फुटं रूपं तज् जाग्रद् इति मन्यताम्  ॥ १।१००४ ॥  
तद् एवास्थिरम् आभाति स्वरूपं स्वप्न ईदृशः   
  
अस्फुटं तु यद् आभाति सुप्तं तत् तत् पुरो ऽपि यत्  ॥ १।१००५ ॥  
त्रितयस्यानुसन्धिस् तु यद्वशाद् उपजायते   
स्रक्सूत्रतुल्यं तत्तुर्यं सर्वभेदेषु गृह्यताम्  ॥ १।१००६ ॥  
  
यत् त्व् अद्वैतभरोल्लासि द्राविताशेषभेदकम्   
तुर्यातीतं तु तत् प्राहुर् इत्थं सर्वत्र योजयेत्  ॥ १।१००७ ॥  
  
लयाकले हि स्वं रूपं जाग्रत्तत्पूर्ववृत्ति तु   
स्वप्नादीति क्रमं सर्वं सर्वत्रानुसरेद् बुधः  ॥ १।१००८ ॥  
एकत्रापि प्रभौ पूर्णे चित्तुर्यातीतम् उच्यते   
आनन्दस् तुर्यम् इच्छैव बीजभूमिः सुषुप्तता  ॥ १।१००९ ॥  
ज्ञानं तु स्वप्नवृत्तित्वं क्रिया जाग्रद् इति स्मृता   
अत्रैव योगभूम्युत्थाः सञ्ज्ञाः पिण्डस्थतादयः  ॥ १।१०१० ॥  
सर्वतोभद्रताद्यास् तु प्रसङ्ख्याज्ञानिनिर्मिताः   
एकैकत्र चतूरूपसद्भावाद् वितते ततः  ॥ १।१०११ ॥  
चतूरूपत्वम् एकत्र त्रित्वं पश्चाद् अथैकता   
  
एकस् तु भैरवो नाथः प्रोल्लसद्विश्वरूपकः  ॥ १।१०१२ ॥  
एकः शिवादिसकलपर्यन्तस्थितिसङ्गतः   
सो ऽयं समस्त एवाध्वा भैरवाभेदवृत्तिमान्  ॥ १।१०१३ ॥  
तत्स्वातन्त्र्यात् स्वतन्त्रत्वम् अश्नुवानो ऽवभासते   
  
सो ऽयं मातृस्वरूपस्थो मन्त्राध्वेति विभाव्यते  ॥ १।१०१४ ॥  
प्रमारूपतया सो ऽयं वर्णाध्वेति निरुच्यते   
प्रमाणरूपताम् एत्य प्रयात्य् एष पदाध्वताम्  ॥ १।१०१५ ॥  
प्रमाणरूपतावेशम् अपरित्यज्य मेयताम्   
गच्छन् सङ्कल्पनयोगात् कलाध्वा मातृसङ्गतः  ॥ १।१०१६ ॥  
शुद्धे प्रमेयतायोगे स तत्त्वाध्वेति गृह्यताम्   
तत्स्थौल्याधारतायोगाद् भुवनाध्वेति वर्णितः  ॥ १।१०१७ ॥  
  
तथा हि चिद्विमर्शेन ग्रस्ता वाच्यदशा यदा   
शिवज्ञानक्रियायत्तमननत्राणतत्परा  ॥ १।१०१८ ॥  
अशेषशक्तिपटलीलीलालाम्पट्यपाटवात्   
मन्त्राध्वा रभसेन द्राक् प्राग् उद्भूतः शिवात्मकः  ॥ १।१०१९ ॥  
  
उच्छलत्संविदामात्रविश्रान्त्यास्वादयोगिनः   
सर्वाभिधानसामर्थ्याद् अनियन्त्रितशक्तयः  ॥ १।१०२० ॥  
सृष्टाः स्वात्मसहोत्थार्थधरापर्यन्तवृत्तयः   
स्वात्मीये चिद्विलसिते तावतो ऽर्थान् निजात्मनि  ॥ १।१०२१ ॥  
आमृशन्तः प्रमारूपां सत्यां बिभ्रति संविदम्   
बालास् तिर्यक्प्रमातारो ये ऽप्य् असङ्केतभागिनः  ॥ १।१०२२ ॥  
ते ऽप्य् अकृत्रिमसंस्कारसाराम् एनां स्वसंविदम्   
भिन्नभिन्नाम् उपाश्रित्य यान्ति चित्रां प्रमातृताम्  ॥ १।१०२३ ॥  
  
अस्याम् अकृत्रिमानन्तवर्णसंविदि रूढताम्   
सङ्केता यान्ति चेत् ते ऽपि यान्त्य् असङ्केतवृत्तिताम्  ॥ १।१०२४ ॥  
  
अनया तु विना सर्वे सङ्केता बहुशः कृताः   
नैव चेतसि विश्रान्तिं सङ्केतान्तरयोगतः  ॥ १।१०२५ ॥  
व्रजेयुर् अनवस्थानान् मूलक्षतिकरत्वतः   
  
तत्रापि खलु सङ्केते बालो व्युत्पाद्यतां कुतः  ॥ १।१०२६ ॥  
तेनानन्तस् त्व् अमायीयो यो वर्णग्राम ईदृशः   
स चिद्विमर्शसचिवः सदैव प्रविजृम्भते  ॥ १।१०२७ ॥  
तत एव च मायीया वर्णाः सूतिं वितेनिरे   
  
तेषां ते खल्व् अमायीया वीर्यम् इत्य् अवधार्यते  ॥ १।१०२८ ॥  
तथा हि परवाक्येषु श्रुतेष्व् आवृणुते निजा   
प्रमा यस्य जडो नासौ तत्रार्थे याति मातृताम्  ॥ १।१०२९ ॥  
  
यस्य तु स्वप्रमा बोधे प्रविशेद् भेदगर्भगा   
मायीयवर्णपुञ्जे स्वे स प्रमातृत्वम् ऋच्छति  ॥ १।१०३० ॥  
  
यथा यथा चाकृतकं तद्रूपम् अतिरिच्यते   
तथा तथा चमत्कारतारतम्यं प्रकल्प्यते  ॥ १।१०३१ ॥  
  
तदुद्रेकमहत्त्वे तु प्रतिभात्मनि निष्ठिताः   
ध्रुवं कवित्ववक्तृत्वशालितां यान्ति सर्वतः  ॥ १।१०३२ ॥  
अत एव हि वाक्सिद्धौ वर्णानां समुपास्यता   
तेषाम् एव ततस् तेन गुप्ता गुप्तेन भाषिताः  ॥ १।१०३३ ॥  
ततो यावद्विभोः शश्वद्विश्रान्तिर् युगपद्बहून्   
वर्णान् उदृङ्क्य भोगांशपरिपूरणसुस्थितान्  ॥ १।१०३४ ॥  
तावद् एव पदाध्वासौ मेयभूमिम् उपाश्रितः   
संसारमृतसङ्केतसङ्घाते प्रथमाङ्कुरः  ॥ १।१०३५ ॥  
एवं प्रमेयता मातृभावो मानत्वम् अप्य् अथ   
षट्त्रिंशदात्मनस् तत्त्वकलापस्येति निश्चितम्  ॥ १।१०३६ ॥  
  
तत्र सर्वं विभात्य् एतत् परमेशितरि ध्रुवे   
प्रतिबिम्बस्वरूपेण न तु बाह्यतया यतः  ॥ १।१०३७ ॥  
चिद्व्योम्न्य् एव शिवे तत्तद्देहादिमतिर् ईदृशी   
भिन्ना संसारिणां भाति रज्जौ सर्पादिका यथा  ॥ १।१०३८ ॥  
  
यतः प्राग्देहमरणसिद्धान्तः स्वप्नगोचरः   
देहान्तरादिर् मरणात् कीदृग् वा देहसम्भवः  ॥ १।१०३९ ॥  
  
स्वप्ने तु प्रतिभामात्रसामान्यप्रथनाद् बलात्   
विशेषाः प्रतिभासन्ते न भाव्यन्ते ऽपि ते तथा  ॥ १।१०४० ॥  
  
सालिग्रामोपलाः केचिच् चित्राकृतिहृदो यथा   
तथा मायादिभूम्यन्तलेखाश् चित्रहृदयश् चितः  ॥ १।१०४१ ॥  
नगरार्णवशैलाद्यास् तदिच्छानुविधायिनः   
न स्वयं सदसद्रूपकारणाकरणात्मकाः  ॥ १।१०४२ ॥  
  
चिरप्ररूढे नियमे समुच्छेदात् प्रवर्तनात्   
अरूढे ऽपि स्वतन्त्रो ऽयं स्थितश् चिद्व्योमभैरवः  ॥ १।१०४३ ॥  
  
एकचिन्मात्रसम्पूर्णभैरवाभेदभागिनि   
एवम् अस्मीत्य् अनामर्शो भेदको भावमण्डले  ॥ १।१०४४ ॥  
सर्वप्रमाणैर् नो सिद्धं स्वप्ने कर्त्रन्तरं यथा   
स्वसंविदः स्वतन्त्रायास् तथा सर्गो ऽपि बुध्यताम्  ॥ १।१०४५ ॥  
  
चित्तचित्रपुरोद्याने क्रीडन्न् एवं हि वेत्ति यः   
अहम् एव स्थितो भावैर् भूतैश् चिन्मात्रकैर् इति  ॥ १।१०४६ ॥  
एवं जातो मृतो ऽस्मीति जन्ममृत्युविचित्रताः   
अजन्मन्य् अमृतौ भान्ति चित्तभित्तौ स्वकल्पिनाः  ॥ १।१०४७ ॥  
  
परेहसंविदामात्रं परलोकेहलोकता   
किन्त्व् अकालकलासंविद्देशभेदे ऽप्य् अभेदिनी  ॥ १।१०४८ ॥  
अभविष्यद् अयं सर्गो मूर्तश् चेन् न तु चिन्मयः   
तद् अवेक्ष्यत तन्मध्यात् केनैको ऽपि धराधरः  ॥ १।१०४९ ॥  
भूततन्मात्रवर्गादेर् आधाराधेयचर्चने   
अन्ते संविन्मयी शक्तिः शिवरूपैव धारिणी  ॥ १।१०५० ॥  
तस्मात् प्रतीतिर् एवेत्थं कर्त्री सा प्रतिभा शिवः   
अत्र स्वात्मनि ते तेन शक्तिः साधारसञ्ज्ञिता  ॥ १।१०५१ ॥  
साङ्कल्पिकं निराधारम् अपि नैव पतत्य् अधः   
स्वाधारशक्तौ विश्रान्तेर् विश्वम् इत्थं विमृश्यताम्  ॥ १।१०५२ ॥  
अस्या घनाहम् इत्यादिरूढेर् एव धरादिता   
यावद् अन्ते चिदस्मीति निर्वृत्ता भैरवात्मता  ॥ १।१०५३ ॥  
मणाव् इन्द्रायुधे भास इव नीलादयः शिवे   
परमार्थत एषां तु नोदयव्यययोगिता  ॥ १।१०५४ ॥  
देशे काले ऽत्र वा सृष्टिर् इत्य् एतद् असमञ्जसम्   
चिदात्मनो हि देवस्य सृष्टिर् दिक्कालयोर् अपि  ॥ १।१०५५ ॥  
जागराभिमते सार्धहस्तत्रितयगोचरे   
प्रहरे च पृथक्स्वप्नाश् चित्रदिक्कालमानिनः  ॥ १।१०५६ ॥  
अत एव क्षणं नाम न किञ्चिद् अपि मन्महे   
क्रियाक्षणे ऽपि ह्य् एकस्मिन् बह्व्यः सन्ति द्रुताः क्रियाः  ॥ १।१०५७ ॥  
तेन ये भावसङ्कोचं क्षणान्तं प्रतिपेदिरे   
ते नूनम् अनया नाल्या शून्यदृष्ट्यवलम्बिनः  ॥ १।१०५८ ॥  
तद् य एव सतो भावाञ् शून्यीकतुं तह्तासतः   
स्फुटीकर्तुं स्वतन्त्रत्वाद् ईशः स परमेश्वरः  ॥ १।१०५९ ॥  
तद् इत्थं परमेशानो विश्वरूपः प्रगीयते   
न तु भिन्नस्य कस्यापि धरादेर् उपपन्नता  ॥ १।१०६० ॥  
उक्तं चैतत् पुरैवेति न भूयः प्रविविच्यते   
बहुभिश् चापि बाह्यार्थदूषणा प्रव्यरच्यत  ॥ १।१०६१ ॥  
नन्व् इत्थं जन्ममरणे कर्मणः फलयोगिता   
कथं स्यात् किन् नु पूर्वोक्तं चित्स्वातन्त्र्यं सुविसृम्तम्  ॥ १।१०६२ ॥  
तथा हि चित्स्वतन्त्रेयं यथा भासयते तथा   
सत्यं भात्य् अखिलाकारगर्भा सा चेति निश्चितम्  ॥ १।१०६३ ॥  
इक्षौ प्रत्यणु माधुर्यं यथा सर्वात्मना तथा   
प्रत्येकपरमाणौ हि सर्वसृष्टिमयी स्थितिः  ॥ १।१०६४ ॥  
अज्ञाततत्त्वमूलास् तु विवदन्ते ऽत्र ये बुधाः   
नूनं निजमनोराज्यरक्षायै ते समुद्यताः  ॥ १।१०६५ ॥  
प्राणे खे चिति बाह्ये वा कुत्रापीदम् इति भ्रमः   
अज्ञत्वात् तन्नियत्युत्थस्वातन्त्र्याभावजृम्भितः  ॥ १।१०६६ ॥  
अतः स्वसंविदामर्शो जन्मत्वेनेह भासते   
पुरस्तात् तु न संवित्तिः स्वातन्त्र्योचितरूपिणी  ॥ १।१०६७ ॥  
प्राक्तनी संविद् एवेह पूर्वकर्मेति भाष्यते   
तत्संविद्बाधिका संवित्कर्मक्षयकरी ततः  ॥ १।१०६८ ॥  
अकृतं च यथा स्वप्ने मया कृतम् इति स्फुरेत्   
फलदा दृश्यते सैव वार्ता जाग्रति कर्मणः  ॥ १।१०६९ ॥  
तथा च प्राच्यकर्मौघफलसम्प्लोषणात्मिका   
यस्यैकाप्य् उत्तरोदेति संवित् स फलभाङ् न हि  ॥ १।१०७० ॥  
किं चान्यद्बहुसंवित्सुस्फुरत्त्वादयशो यशः   
भूयःफलवदाकाशनद्यम्भःसिक्तबीजवत्  ॥ १।१०७१ ॥  
एवम् अल्पफलं कर्म स्वल्पसंवेदने स्फुरत्   
अस्फुरन् निष्फलं त्व् एव न्यायः सो ऽयं स्वसंविदम्  ॥ १।१०७२ ॥  
तत्राप्य् अल्पत्वभूयस्त्वे संविदां ये प्रकल्पिते   
ते कर्मकर्तुः संवित्तिरूढ्या तद्रूपभागिनी  ॥ १।१०७३ ॥  
या च (यस्य) संवित् स्वयं तादृक्फलगर्भा न जायते   
नाप्य् अन्यफलनिर्ग्राहिमातृसङ्गतितस् तथा  ॥ १।१०७४ ॥  
फलवेदितुर् अन्यस्य प्रमातुर् अपि संविदि   
अन्यप्रमातृसङ्कल्पाद् यावदन्ते स को ऽप्य् अलम्  ॥ १।१०७५ ॥  
प्रबुद्धः सृष्टिर् अक्षायै स्थितिशक्तिविजृम्भकः   
विदाः स्म सङ्कोचयति फलालम्बनकल्पनाः  ॥ १।१०७६ ॥  
मत्स्याद् अमत्स्यदृष्ट्येयं सृष्टिर् इत्य् आशयेन ते   
परोपकारं कर्तव्यम् उपादिक्षन् पुरातनाः  ॥ १।१०७७ ॥  
एवं नामोपकारो ऽयं मृतस्यापि प्रतन्यते   
पिण्डदानादिना भूयो दीयते देहसङ्गमः  ॥ १।१०७८ ॥  
वरं स्वात्मनि सङ्क्लेशाः परं मा पीडयन् त्व् इति   
इति कल्पितम् एतस्य कृच्छ्रादेस् तपसः फलम्  ॥ १।१०७९ ॥  
लशुनादावभक्ष्यत्वम् उक्तम् आज्ञेय ईदृशी   
अकारणकम् एवेति गृह्णन्तु किल जन्तवः  ॥ १।१०८० ॥  
तद् एवं हंसपक्ष्यादिभक्ष्याभक्ष्यत्वनिर्णये   
युज्येत भिन्नबुद्धित्वम् अन्यथा न्न कथं चन  ॥ १।१०८१ ॥  
एवं दृष्टे ऽप्य् अदृष्टे ऽथ कल्पितांशांशिकाक्रमात्   
फलयोगः स एवाद्य रूढः संविद्भुवि स्थितः  ॥ १।१०८२ ॥  
देहः पिण्डात् परे लोके नान्यथेति स्थितिः कृता   
अन्योन्याननुषक्तत्वं जन्तूनां देहभृद् इति ?  ॥ १।१०८३ ॥  
तत्सर्वशास्त्रपूगैश् च शङ्काशङ्कुः प्ररोपिताः   
अज्ञचित्तधरारूढः फलपर्यन्ततां गतः  ॥ १।१०८४ ॥  
अस्ति मे पिण्डदो ऽद्याहं पिण्डदानक्क्रमात् तथा   
प्रप्नोभ्।म्(?)यवयवाभोगं पूर्णदेहो ऽस्मि सुस्थितः  ॥ १।१०८५ ॥  
अदृष्टक्रियया पुत्रशिष्यस्वात्मादिकॢप्तया   
स्वर्गभागहमत्यन्तमात्तसम्भोगसुस्थितः  ॥ १।१०८६ ॥  
नास्ति मे पिण्डदः कश् चित् स्वयं चास्म्य् अतिदुष्कृती   
न मे त्रातास्ति कुत्रापि पतामि नरकार्णवे  ॥ १।१०८७ ॥  
भविष्यति मम त्राता क्वापि काले कथं चन   
इत्यादिः संविदां स्फारस् तथैव फलति स्वयम्  ॥ १।१०८८ ॥  
तस्यास् तु पिण्डकर्त्रादिर् माभूद् अथ यथा स्फुरेत्   
स तावत् तत्फलं भुङ्क्ते स्वसङ्कल्पेन कल्पितम्  ॥ १।१०८९ ॥  
शङ्कावज्रप्रलेपान्तर्दृढबद्धां त्व् इमां मतिम्   
भैरवानल एवैकः समूलं प्लुष्यति क्षणात्  ॥ १।१०९० ॥  
अशेषचित्रचिद्गर्भसंसारस्वप्नसद्मनः   
प्लोषकः शिव एवाहम् इत्युल्लासी हुताशनः  ॥ १।१०९१ ॥  
तन्मूढः कर्मसंवित्तिचित्रीभूतचितिस् तथा   
सङ्कल्पम् एव संसारं विचित्रम् अभिमन्यते  ॥ १।१०९२ ॥  
अत एव मृतो बालो वासनान्तरवर्जितः   
शिशुर् एव भवेत् सुप्तदृढसंसारवासनः  ॥ १।१०९३ ॥  
                                तान्यौ तथा (?)   
यावद्यौवनम् अभ्येति पुनस् तद्वासनक्रमात्  ॥ १।१०९४ ॥  
संस्कारसंविदा तास् ताः संसृतीर् अभिमन्यते   
कश्चिज् जडत्वसंस्काराज् जडीभूतो ऽपि खानिलैः  ॥ १।१०९५ ॥  
सह भूजलयोगेन याति पुष्पफलात्मताम्   
भक्षितो वीर्यरूपेण पुनर् आयाति गर्भताम्  ॥ १।१०९६ ॥  
यावद् पुनः पुनश् चित्रान् संसारान् अभिमन्यते   
एकत्रैव स्वसंस्कारवासनावासितः शिवः  ॥ १।१०९७ ॥  
भुङ्क्ते स्वर्नरकाद्यांस् तु भोगान् स्वातन्त्र्यकल्पितान्   
क्वचिद् भूमिमयी क्वापि जलात्मा क्वापि मिश्रिता  ॥ १।१०९८ ॥  
एवं भुवनमय्य् एषा संविद् भाति स्वरूपतः   
ध्रियते यत्र तत्रैव स्वसंस्कारात् सुखादिकम्  ॥ १।१०९९ ॥  
वेत्त्य् अन्येन न दृश्यस् तु स त्व् अन्यान् वेद चान्यथा   
न देशः परमार्थेन न च कालो ऽस्ति कश् चन  ॥ १।११०० ॥  
भेदवादे हि गगनदेशात् सर्वैकदेशता   
उपाधेर् एव देशाद् भिद्देशस्याप्य् उपाधेर् भिदा  ॥ १।११०१ ॥  
इत्य् अन्योन्यसमाश्रित्या देशभेदो न कश् चन   
स्वरूपभेद एवातो भेदकत्वे सुसङ्गतः  ॥ १।११०२ ॥  
स च नास्ति प्रकाशैकस्वरूपेष्व् इति साधितम्   
एनयैव परामर्शदृशा ये परिवर्जिताः  ॥ १।११०३ ॥  
ते शङ्काकारिशास्त्रौघशङ्कितास् तन्मयीकृताः   
स्वस्वप्ननिर्मितानन्तजडजन्तुविकल्पितैः  ॥ १।११०४ ॥  
शास्त्राभासैर् वृथा शङ्कां ग्राह्यन्ते बोधवर्जिताः   
यथा प्रबुद्ध्यन्ते संविन् निभृतापि चिरं स्थिता  ॥ १।११०५ ॥  
तथापि फलतीत्य् एवं प्रायश् चित्तादिकल्पितैः   
एवम् आभासनानात्वस्वातन्त्र्यैश्वर्यशालिना  ॥ १।११०६ ॥  
कॢप्तं यद् एव तत् तस्य याति तन्वादिरूपताम्   
विपर्ययाभासयोगे शीताद्याभासदूषिते  ॥ १।११०७ ॥  
नाड्यादाव् अथ सङ्कोचस्फोटघातादिपीडिते   
देहभस्त्रामहायन्त्रवातचक्रे ऽन्यथागते  ॥ १।११०८ ॥  
प्राणो विघटते तेन जडाभासं कलेवरम्   
यस्मिन् यात्य् अधिकारे वा जाते प्राग् वासनाक्रमात्  ॥ १।११०९ ॥  
तत्रैव कल्पयेद् भोगं परलोकाभिधानकम्   
पाषाणतां वा वेत्त्य् एष पुनर् वा प्रतिबुध्यते  ॥ १।१११० ॥  
परो ऽयं लोक इति च रूढ्यास्य परलोकिता   
स्वर्गमोक्षादि यस्येह यथारूढं च चेतसि  ॥ १।११११ ॥  
तथैवास्य बहिर् भाति ततस् तत्रापि चित्रता   
बन्धो मोक्षः सुखं स्वर्गो दुःखं जडमयी स्थितिः  ॥ १।१११२ ॥  
संविद् एव स्वतन्त्रेत्थं शिवरूपता विराजते   
भूयो ऽवयवयुक्तस्य यथा तावत्य् अहंस्थितिः  ॥ १।१११३ ॥  
तथा विश्वात्मके रूपे भैरवस्याप्य् अहंस्थितिः   
शिशुः शून्ये ऽपि वेतालं वेत्ति सत्यार्थकारिणम्  ॥ १।१११४ ॥  
ध्येयपूज्यादिवैचित्र्यम् इत्थम् अर्थक्रियाकरम्   
मूर्तो भिन्नः समाहूतो हित्वा भोगान् निजान् क्षणात्  ॥ १।१११५ ॥  
देव एतीति वार्तैषा वचनेष्व् एव शोभते   
अमूर्तादिस्वरूपत्वं सर्वम् एतत् तु युज्यते  ॥ १।१११६ ॥  
आत्मैव हि तथाभूतस् तथा भात्य् एव भेदतः   
एवं स्वभाव एवैष संविदो यः स एव तु  ॥ १।१११७ ॥  
भेदग्रस्ततया कार्मो मलः शास्त्रे निरूप्यते   
दीक्षादिकर्मयोगे तु न मलत्वं प्रतायते  ॥ १।१११८ ॥  
स हि भेदमयाशेषसंसारदहनव्रतः   
दीक्षा च वस्तुतस् तादृक्सत्यसंवित्स्वरूपिणी  ॥ १।१११९ ॥  
एवं यो वेद तत्त्वेनेत्य् उक्तं चानुत्तरे नये   
एवं विज्ञानयोगे हि शमिते भेदगोचरे  ॥ १।११२० ॥  
आत्मैव शिव एवैकः को बन्धः का च मुक्तता   
एतद्दीक्षामहासंविद्प्रवेशाय तु भण्यते  ॥ १।११२१ ॥  
क्रियास्वभावदीक्षासौ कर्मादिमलहानये   
स्वभावकॢप्तनियतिबलाक्षिप्तेषु कर्मसु  ॥ १।११२२ ॥  
भोगो ऽस्य युगपद्यस्मात् क्रियते मन्त्रशक्तितः   
तथा हि प्राणगा देशकलाकालाध्वनिश्चयाः  ॥ १।११२३ ॥  
जातयो ऽस्य प्रतायन्ते धरण्यादिशिवान्ततः   
तत्रैव जन्मसम्भोगाधिकारलयभाजनम्  ॥ १।११२४ ॥  
विधायोत्कृष्यते तस्माद् अन्यत्र च विधीयते   
  
इत्थं गुरोर् निश्चितसंविदात्म-  
रूढेश् च शिष्यस्य परस्परेण   
निष्कर्मचेतोर् अचितैव दीक्षा  
प्राक्कर्मशक्तीर् अखिला रुणद्धि  ॥ १।११२५ ॥  
  
तत्रापि तण्डुलतिलाज्यचरुप्रबन्ध  
इत्यादि शैवनियतिप्रतिभारकॢप्तम्   
तावत्य् अपि स्फुटपदे न निशाप्रपञ्चो  
निर्मूलताम् उपगतो ऽपि विभेदवृत्तेः  ॥ १।११२६ ॥  
  
भेदे ऽपि किन्त्व् एष पुनर् भविष्य-  
संसारकारिसुकृतादिविघातहेतुः   
शुद्धस् ततस् तद् अत एव हि तत्त्वजालं  
शुद्धेतरस्थितितया  निखिलं द्विधैव  ॥ १।११२७ ॥  
  
शुद्धं त्रिशक्तिखचितं ननु यामलं च  
भात्य् एव तेन बहुधैष कृतः क्रियायाः   
व्यापारकल्पनावशान् नियतिप्रपञ्चः  
स्वल्पेतरत्वकृततादृशभोगयोगः  ॥ १।११२८ ॥  
  
मुद्रामण्डलसङ्घातः समन्त्रतन्त्रचर्चितः   
यत्र योगादिकं सर्वं फलदानाय कल्पते  ॥ १।११२९ ॥  
निर्वृतिफलसम्प्राप्तिकाङ्क्षासङ्कोचसुस्थिताः   
अनवच्छिन्नताम् एव फलत्वेनात्र मन्वते  ॥ १।११३० ॥  
न ह्य् अनन्तानव्।यच्छेदे कापि यागादिकल्पना   
अनवच्छिन्नवाञ्छा                         ॥ १।११३१ ॥  
                 तत्सर्वोत्तीर्णदृष्टयः   
तथापि विदिते ह्य् अर्थे परमाद्वयसुन्दरे  ॥ १।११३२ ॥  
संवित्स्वभावस्वातन्त्र्यात् केषाञ्चित् फलकामता   
तान्य् एवोद्दिश्य तत् सर्वं पूरणाय धरादितः  ॥ १।११३३ ॥  
शिवान्तं बहुधा भेदैर् धारणाग्रन्थ उच्यते   
  
इह हि नान्यनयेष्व् इव किञ्चन  
स्फुरितम् अस्ति न यत् किल सत्यतः   
तद् इह सत्यपदे स्थितिभागिनां  
किम् इव हेयपदे निपतिष्यति  ॥ १।११३४ ॥  
  
इत्थं सप्तदशाधिकारचरमं तत्त्वं यद् आभासते  
तन् निर्णीतम् अनुत्तरं शिवपदं सम्प्राप्तिकामान् प्रति   
एतत् सर्वम् इहोदितं च जगदानन्दे विपक्षात्मकं  
भेदप्राणतया यतो ऽत्र निखिलो ऽप्य् एष प्रपञ्चः स्थितः  ॥ १।११३५ ॥  
  
  
  
  
  
