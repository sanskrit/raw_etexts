---
title: 'Abhinavagupta: Paryantapancasika'

---
## Intro

Abhinavagupta: Paryantapancasika  

Abhinavagupta: Paryantapancasika  
  
Encoded by: Dott. Marino Faliero  
  
Date: July 1998  

## पाठः

श्री गणपतये नमः ।  

आद्यन्तान्तर्गतानन्तशक्तिविश्रान्तिनिर्भराम् ।  
अनुच्चार्याम् अहं वाचम् अधीये हृदयं विभोः ॥ १ ॥  
  
स एव भैरवो देवस् सर्वे देवाश् च यन्मयाः ।  
सैवासौ भैरवी सत्तासत्तापि च यन्मयी ॥ २ ॥  
  
तद् एव भैरवं ज्ञानम् अज्ञानम् अपि यन्मयम् ।  
स हि भैरवसिद्धान्तः पूर्वपक्षो ऽपि यन्मयः ॥ ३ ॥  
  
ऐकध्यम् अध्वनां ष।ङ्नां यत्र सा भैरवी स्थितिः ।  
पर्यन्ते सर्वतन्त्राणाम् अवाच्या परमा गतिः ॥ ४ ॥  
  
सा चिदानन्दमात्रात्ममग्नेच्छाज्ञानसत्क्रिया ।  
हृदयं देवदेवस्य भैरवस्याविभागभूः ॥ ५ ॥  
  
चित्स्वाभाव्याद् असौ देवः स्वात्मना विमृषन् प्रभुः ।  
अनाश्रितादिभूम्यन्ता भूमिकाः प्रतिपद्यते ॥ ६ ॥  
  
तत्र वाचकवाच्यात्मस्पन्दयोर् एकशः प्रभोः ।  
स्थूलसूक्ष्मपराभासक्रमयोः षड्विधाध्वता ॥ ७ ॥  
  
क्रमो यो देशकालात्मा भेदप्राणस् स संविदाम् ।  
विच्छेदाद् एष विज्ञातुर् विचित्राभासताकृतः ॥ ८ ॥  
  
उभयो तत्र वै रीतिः शुद्धाशुद्धात्मभेदतः ।  
शुद्धिर् बहिष्कृतार्थानां स्वाहन्तायां निमज्जनम् ॥ ९ ॥  
  
अशुद्धिर् अपि मग्नानां नैवं हृदयविश्रमः ।  
अत्रान्तरे ऽप्य् अनन्तास् स्युः स्थितयस् तारतम्यतः ॥ १० ॥  
  
उचितोचितमेयानां प्रमातॄणां प्रकाशने ।  
साधारणान्यथाभावौ भिद्येते मातृमेययोः ॥ ११ ॥  
  
अविकल्पस्फुटाभासा सा सृष्टिः शाम्भवी मता ।  
अभेदेनात्मनिर्माणे स्वात्मैव करणीकृतः ॥ १२ ॥  
  
क्रियाज्ञानात्मचिच्छक्तिर् भेदासूत्रणकारणात् ।  
कलाविद्यापदं प्राप्य भेदोद्भेदे पुनर् भवेत् ॥ १३ ॥  
  
प्रमाणबुद्धिप्रकरा यत्क्रियाया विकल्पनाः ।  
सैव विच्छिन्नविच्छिन्नक्रिया ज्ञानोद्यमा यदा ॥ १४ ॥  
  
कर्मबुद्ध्यक्षतां प्राप्ता तदासौ पशुर् उच्यते ।  
इतीच्छया स भगवान् भैरवः परिमीयते ॥ १५ ॥  
  
मितवृत्तिस् सती सा च शक्तिस् तम् अनुवर्तते ।  
तस्य विद्येशसादाख्यशिवतास् सङ्कुचत्स्थितेः ।  
देहप्राणबुद्धिशून्यप्रमातृत्वम् उपागमन् ॥ १६ ॥  
  
तस्यासाधारणी सृष्टिस् तत्तन्नानाविकल्पना ।  
शैवसर्गोत्थसंस्कारसंस्कृतस्य तदाश्रया ॥ १७ ॥  
  
प्रमातैवायम् एतावत्प्रकारो ऽवग्रहोत्सवे ।  
अव्यग्रो वर्तते स्वात्मन्य् अविकल्पे चिदात्मके ॥ १८ ॥  
  
वत्स पश्य त्वम् एवैतत् अद्वयत्वेन संविदः ।  
विदितं तन्मयं विश्वम् अन्यत् तुच्छम् असद् यतः ॥ १९ ॥  
  
किम् उपायम् इदं तत्त्वं यतो ऽन्यन् नैव सम्भवि ।  
अनन्योपायम् एतत् तदात्मोपायं प्रचक्षते ॥ २० ॥  
  
संहृत्य सर्वतश् चिन्ताम् [अह]म् इत्य् अनुशीलयन् ।  
अविकल्पां स्वसंवित्तिं प्रत्यक्षां प्रतिपद्यते ॥ २१ ॥  
  
अनन्तैतावदाकारस्वीकारे ऽप्य् एकलक्षणाम् ।  
तां स्वसंविदम् आविश्य विकल्पान् न विकल्पयेत् ॥ २२ ॥  
  
खेचर्यादिचतुस्स्रोतोवाहपूर्णमहाह्रदाम् ।  
व्योमेश्वरीम् आत्मचितिं विगाह्य ब्रोडयेज् जडम् ॥ २३ ॥  
  
सर्गस्थापनसंहारनिग्रहानुग्रहक्रमात् ।  
पञ्चकृत्यानि कुर्वाणः शिवो ऽहम् इति विश्वसेत् ॥ २४ ॥  
  
क्षेपज्ञानप्रसङ्ख्या[नग]तिनादक्रमेण वा ।  
गुरुवक्त्रेण तान्य् आत्मन्य् आकलय्य कृती भवेत् ॥ २५ ॥  
  
विकल्पयित्वा विश्वात्मा भैरवो ऽहं ममैव ताः ।  
विश्वभङ्ग्यो यथा वह्नेर् ज्वालाभङ्ग्यः प्रभा रवेः ॥ २६ ॥  
  
एको ऽहं मातृविज्ञानमानमेयप्रकारवान् ।  
शुद्धबोधादिरूपेण खेचर्यादिचतुर्दशः ॥ २७ ॥  
  
मेदामेदप्रकारेण बन्धमोक्षौ विभावयन् ।  
भैरवो ऽस्मीति विस्रम्भात् स्वाच्छन्द्यं परमं व्रजेत् ॥ २८ ॥  
  
अन्तःकारबहिष्काराव् अकालक्रमम् आत्मनः ।  
अपराधीनम् आधत्से यत् त्वं प्राभवनिर्भरः ॥ २९ ॥  
  
अनुत्तरविसर्गात्मविश्रमोदययामलम् ।  
सङ्घट्टश् शिवशक्त्योस् तदन्तरे चान्यशक्तयः ॥ ३० ॥  
  
आनन्देच्छेशनोन्मेषा ऊनता चेशनेच्छयोः ।  
अस्फुटस्फुटभेदेन वेद्योल्लासस् तयोर् विदः ॥ ३१ ॥  
  
आनन्दानुत्तराभ्यां च सन्धीभावो ऽथ वेदना ।  
वेद्यानां प्राणभूतेति पूर्णं तद् भैरवं वपुः ॥ ३२ ॥  
  
वेद्योल्लासो ऽयम् इच्छायाम् ईशने चैकतः स्थितः ।  
स्थूलत्वेन पृथिव्यादिभूतपञ्चकताम् इयात् ॥ ३३ ॥  
  
सूक्ष्मत्वेन च गन्धादिपञ्चतन्मात्रतां ततः ।  
करणत्वेन संस्पर्शाद् इन्द्रियाणां द्विपञ्चताम् ॥ ३४ ॥  
  
वेद्यतायाः छादनेन वेत्तृतोद्भासनक्रमे ।  
मनो ऽहम्बुद्धितां एषाम् अविभागे प्रधानताम् ।  
पुरुषत्वं च सङ्कोचविकासौ यदपेक्षया ॥ ३५ ॥  
  
अभूवन्न् इष्यसंयोगाद् द्विरूपाद् उभयात्मनः ।  
इच्छास्वरूपाद् उन्मेषाद् अन्यथानुत्तरायुतात् ॥ ३६ ॥  
  
चतस्रश् शक्त्यो ऽन्तःस्थाः पुंसो ऽस्यान्तश् च धारिकाः ।  
चिद्व्योम्नो जडभूमेश् च मायामय्यस् त्रिशङ्कुवत् ॥ ३७ ॥  
  
इच्छाशक्तेस् त्रिरूपायास् तिस्रो ऽन्याश् शक्त्यो ऽभवन् ।  
विसर्गो ऽयम् अथात्यर्थं स्फुटो ऽभूत् सृज्यविस्तरात् ॥ ३८ ॥  
  
एतत् सृष्ट्वात्मशक्तीनाम् इतरेतरमिश्रात् ।  
भवेत् क्षोभान्तरं नास्माद् विसर्गाद् बाह्यतो भवेत् ॥ ३९ ॥  
  
इयत्सर्वं सद् इच्छादिद्वारानुत्तरभैरवे ।  
विश्रम्य विश्रम्य मुहुस् तत एव विसृज्यते ॥ ४० ॥  
  
अन्तर्निलीनानन्तार्थस्वात्मामर्शश् चितिः परा ।  
एकवारवहाद् येयं मन्त्री वाक् शुद्धकर्तृता ॥ ४१ ॥  
  
त्रिवहं त्रिपथं त्रिस्थं कालं सा कर्षति स्वतः ।  
बहिस् ततश् चात्मनीति श्रीपरा कालकर्षिणी ॥ ४२ ॥  
  
भेदितान्तःकृताख।ङ्दभावावेक्षा परापरा ।  
कर्तृता सैव पश्यन्ती तस्यैवेशदशाश्रया ॥ ४३  
  
मध्यमा सक्रमा स्थूला अन्तःकरणवर्तिनी ।  
विकल्पनाभिन्नवाच्या प्राणवृत्तिविभेदिता ॥ ४४ ॥  
  
स्ववासनातादवस्थ्याद् दशयोः पूर्वयोर् अपि ।  
मायामातुर् मितत्वं स्यात् पश्यन्त्याश् च क्रमो ह्य् अणुः ॥ ४५ ॥  
  
तयोर् आविश्य दशयोः क्रमाच् छान्तविकल्पयोः ।  
धन्यस् स्वसंविद्विस्तारं साश्चर्यम् अनुपश्यति ॥ ४६ ॥  
  
सा स्थानकरणाघातपुंव्यापारात्मिका सती ।  
वैखरी वृत्तयो यस्यास्ता इमाः श्रुतिगोचराः ॥ ४७ ॥  
  
आभिः परस्परं ज्ञानसङ्क्रान्त्यात्मा स लौकिकः ।  
व्यवहारो ऽथ शास्त्रीयो नानासङ्कोचसङ्कटः ॥ ४८ ॥  
  
इति वाग्व्याप्तिविद्वांसम् एतद्वर्गाधिदेवताः ।  
माहेश्वरीमुखा देव्यो जागरे ऽपि न भुञ्जते ॥ ४९ ॥  
  
उपायेनाग्रहः कार्य उपेया भैरवीस्थितिः ।  
यासौ स्वसंवित् ताम् एव सर्वोपायां समाविशेत् ॥ ५० ॥  
  
आद्यन्तान्तर्गतानन्तवाच्यवाचकनिर्भरम् ।  
रहस्यं मन्त्रमुद्राणां प्रपद्ये ऽनुत्तरं महः ॥ ५१ ॥  
  
शम्भोर् अभिन्नहृदया जयन्ति गुरवः पुरा ।  
निर्व्युत्थानसमाधानप्राप्तपर्यन्तसम्पदः ॥ ५२ ॥  
  
॥ नमः शिवाय ॥  

॥ परिपूर्णा कृतिर् इयं श्रिमदाभिनवगुप्तनाथस्य  
  
पर्यन्तपञ्चाशिका नाम ॥  

गन्धर्व-नगरम् । द्सो सन्स्क्रित् अर्छिवे  

