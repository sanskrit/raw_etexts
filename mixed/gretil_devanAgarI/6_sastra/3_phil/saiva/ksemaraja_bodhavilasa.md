---
title: 'Ksemaraja: Bodhavilasa'

---
## Intro

Ksemaraja: Bodhavilasa  

Ksemaraja: Bodhavilasa  

Based on Pensa, Corrado: Il Bodhavilāsa di Kṣemarāja.
  
Rivista di Studi Orientali 36 (1961): 125-134.  

Input by Daniele Cuneo  

## पाठः

क्षेमराज: बोधविलास  

ॐ नमो नेत्राय ॥  

नमः शिवाय सततं पञ्चकृत्यविधायिने ।
  
चिदानन्दघनस्वात्मपरमार्थावभासिने ॥ १ ॥  

चितिः स्वतन्त्रा विश्वस्य हेतुर् इत्य् अभिधीयते ।
  
स्वातन्त्र्यरूपा ज्ञाता च सिद्धीर् वा सम्प्रयच्छते ॥ २ ॥  

सा स्वभित्तौ स्वेच्छयैव विश्वस्योन्मीलनाय च ।
  
नानानुरूपवैचित्र्याद् ग्राह्यग्राहकभेदतः ॥ ३ ॥  

विश्वस्य तस्य वैचित्र्यं ग्राह्यभेदेन संस्थितम् ।
  
नानावैचित्र्ययोगेन चोत्तमाधमसङ्ख्यया ॥ ४ ॥  

चितिसङ्कोचनाच् चित्तं चेतनो ऽपि महेश्वरः ।
  
वटधनिकावत् तत्र विश्वरूपं च तद् विदुः ॥ ५ ॥  

चैतन्यम् आत्मनो रूपं शुद्धम् अत्यन्तनिर्मलम् ।
  
तद् एव नियमासक्तं चित्तं चिद् अभिधीयते ॥ ६ ॥  

अर्थोन्मुखतया संविच् चित्ते विश्रान्तिम् आगता ।
  
सङ्कोचात्मप्रधानत्वाच् चितिश् चित्तं विदुर् बुधाः ॥ ७ ॥  

मायाप्रमाता चिद्रूपस् तन्मयत्वेन देहिनाम् ।
  
वर्तते विषयासक्तः सद्विवेकविवर्जितः ॥ ८ ॥  

सदैकः प्रतिथश् चित्तं कलासत्त्वगुणादिभिः ।
  
सप्तप्रमतृकत्वेन षट्त्रिंशत्तत्त्वसङ्ख्यया ॥ ९ ॥  

एकः सर्वगतः शुद्धः सम्बोधात्मा महेश्वरः ।
  
सैवाहन्तापरिज्ञानान् मुक्तिः करतले स्थिता ॥ १० ॥  

प्रमातृसप्तकत्वेन षट्त्रिंशत्तत्त्वसङ्ख्यया ।
  
भावितः स महेशानो मोक्षलक्ष्मीः प्रवर्तते ॥ ११ ॥  

तद्भूमिका दर्शनाद्यास् सर्वा एव न संशयः ।
  
भूमिकाः कृत्रिमा यद्वन् नटो गृह्णाति स्वेच्छया ॥ १२ ॥  

तद्वद् एव चिदानन्दस्वेच्छोच्छलितबृंहितः ।
  
आत्मा गृह्णाति विपुला दर्शनाद्या विभूतयः ॥ १२ ॥  

चिदानन्दसमुल्लासोल्लसितात्मा विराजते ।
  
चिद्वत्स्वशक्तिसङ्कोचात् संसारे मलिनायते ॥ १३ ॥  

अपूर्णो ऽस्मीति विविधैर् मलैः स मलिनीकृतः ।
  
मायीयाणवकार्माख्यैर् व्यापको ऽपि जगद्विभुः ॥ १५ ॥  

व्यापी यद्वन् महादेवः क्रोति पञ्चकृत्यताम् ।
  
तद्वद् एवायम् आत्मापि कुरुते शक्तिमोहितः ॥ १६ ॥  

शक्तो विकासाच् छक्तीशो गीयते तत्त्ववादिभिः ।
  
सङ्कोचनात् सङ्कोचितः संसारीत्य् अभिधीयते ॥ १७ ॥  

माया रूपं हि यत् किञ्चिद् आलोकयितुम् उद्यता ।
  
साध्यसृष्टिं विजानीयाद् अन्या शक्तिः स्थितिर् मता ॥ १८ ॥  

संहारात् संहृता देवी चिदैक्ये ऽनुग्रहो मतः ।
  
तदेकसाराप्रथनात् तिरोधानाभिधीयते ॥ १९ ॥  

इत्थं सदा सन्निहितः पञ्चवाहविधिः क्रमात् ।
  
ज्ञातश् चिन्तामणिर् असाव् अज्ञानात् काष्टलोष्टवत् ॥ २० ॥  

सद्विमर्शबलेनैवं नित्यं यः परिशीलते ।
  
स मुक्तः सर्वबन्धेभ्यो नित्यानन्दमयो भवेत् ॥ २१ ॥  

चिद्वह्निर् ग्रसते सो ऽयं सुप्रबुद्धो ऽस्त्य् असौ यदा ।
  
तदासौ विमलो ज्ञेयश् चिद्वह्निः सर्वभक्षकः ॥ २२ ॥  

एतद्बलेन संयुक्तो योगी निर्वाणलक्षणः ।
  
पदं प्राप्नोति विमलं सो ऽचिरान् नात्र संशयः ॥ २३ ॥  

चिद्वह्निर् बललाभे ऽपि विश्वम् आभाति चिन्मयम् ।
  
स्वानन्दामृतकल्लोलम् एतद् उच्छलितं बहिः ॥ २४ ॥  

तद् एव श्यानतां यातं भावरूपैर् विभाव्यते ।
  
स्वात्मा महेश्वरो देवः क्रीडते परमेश्वरः ॥ २५ ॥  

इति यः सततं वेत्ति स मुक्तो मोचयत्य् अपि ।
  
सत्त्वव्रातं क्षणेनैव घोरात् संसारबन्धनात् ॥ २६ ॥  

यः कश्चित् आनन्दबलः स स्वरूपपदस्थितः ।
  
इति यस्य समुल्लासोल्लासितोदयशालिनः ॥ २७ ॥  

तस्य स्वरूपनिष्ठस्य व्युत्थाने ऽपि तद् अर्थ्यते ।
  
एतत् प्रयत्नसामार्थ्याज् जनैर् एवाधिगम्यते ॥ २८ ॥  

मध्यधामविकासाच् च चिदानन्दात् प्रकाशते ।
  
तत्प्रकाशाद् दिव्यदृष्टिर् ज्ञानरूपा विभाव्यते ॥ २९ ॥  

निर्मला सुप्रभा शुद्धा नित्यानन्दमयी परा ।
  
निर्देहच्छेदजालापि ज्ञानदृष्टिर् विजृम्भते ॥ ३० ॥  

मध्यधामविकासे तु उपायो बलवत्स्थितिः ।
  
विकल्पक्षयसङ्कोचविकासाद्या अनेकशः ॥ ३१ ॥  

अकिञ्चिच्चिन्तनाद् एव विकल्पानां क्षयो भवेत् ।
  
चिद्बोधाद् विलसच्छक्ती रक्तासौ भावमण्डले ॥ ३२ ॥  

तत्रानुरक्ता दिव्यौघं पश्यते विमलात्मकम् ।
  
शक्तिसङ्कोचम् एतद् धि प्रोच्यते ब्रह्मवादिभिः ॥ ३३ ॥  

आद्यन्तकोटिविश्रामबिन्दुनादलयास् तथा ।
  
अशङ्कितभयक्रोधबीभत्सादिपरिग्रहाः ॥ ३४ ॥  

इत्य् एतत् कथितं देवि मध्यधामविकासकम् ।
  
तत्र शक्तो दिनैर् एवं प्रप्नोति परसम्पदम् ॥ ३५ ॥  

यो ऽन्तःसमाधिसंस्कारं भ्रमते विमलत्विषाम् ।
  
स विसर्गबलाद् एव विमृश्य च पुनः पुनः ॥ ३६ ॥  

व्युत्थाने ऽपि यतस् तस्य स्वरूपं सम्प्रकाशते ।
  
योगिनो बोधनिष्ठस्य नित्यानन्दरसस्य च ॥ ३७ ॥  

तत् प्रकाशानन्दमयी मन्त्रवीर्योपबृंहिता ।
  
पूऋनाहन्ताचिद् इत्य् अन्तःसमुल्लासाभियोगिनः ॥ ३८ ॥  

तत्रासौ विलसन् योगी मन्त्रेश्वरपदे स्थितः ।
  
तत्र शक्तो विभुर् यद्वत् क्रीडते शक्तिबृंहितः ॥ ३९ ॥  

एवं स्वतन्त्रता तस्य व्यापकस्य जगद्विभोः ।
  
नानाभेदजुषश् चित्रपदस्थितस्याखण्डिता ॥ ४० ॥  

एतद् अद्वयम् इत्य् उक्तं ज्ञानामृतम् अनुत्तमम् ।
  
यः पिबेच् छाम्यते तस्य संसारविषमूर्छनम् ॥ ४१ ॥  

बोधोल्लासविधानेयं शिवप्राप्यै महात्मनाम् ।
  
राज्ञः क्षेमाभिधानस्य शास्त्रम् अत्यन्तनिर्मलम् ॥ ४२ ॥  

इति श्रीक्षेमराजकृतं बोधविलासाख्यं योगशास्त्रम् ॥  
  
