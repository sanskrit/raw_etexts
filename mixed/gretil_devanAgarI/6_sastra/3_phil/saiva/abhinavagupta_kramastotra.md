---
title: 'Abhinavagupta: Kramastotra'

---
## Intro

Abhinavagupta: Kramastotra  

Abhinavagupta: Kramastotra  
  
Encoded by: Dott. Marino Faliero  
  
Date: July 1998  

## पाठः

अयं दुःखव्रातव्रतपरिगमे पारणविधिर्  
महासौख्यासारप्रसरणरसे दुर्दिनम् इदम् ।  
यद् अन्यन्यक्कृत्या विषमविशिखप्लोषणगुरोर् विभोः स्तोत्रे  
शश्वत् प्रतिफलति चेतो गतभयम् ॥ १ ॥  
  
विमृश्य स्वात्मानं विमृशति पुनः स्तुत्यचरितं तथा  
स्तोता स्तोत्रे प्रकटयति भेदैकविषये ।  
विमृष्टश् च स्वात्मा निखिलविषयज्ञानसमये तदित्थं  
त्वत्स्तोत्रे ऽहम् इह सततं यत्नरहितः ॥ २ ॥  
  
अनामृष्टः स्वात्मा न हि भवति भावप्रमितिभाज् अनामृष्टः  
स्वात्मेत्य् अपि हि न विना ऽमर्शनविधेः ।  
शिवश् चासौ स्वात्मा स्फुरद् अखिलभावैकसरसस् ततो ऽहम्  
त्वत्स्तोत्रे प्रवणहृदयो नित्यसुखितः ॥ ३ ॥  
  
विचित्रैर् जात्यादिभ्रमणपरिपाटीपरिकरैर् अवाप्तम्  
सार्वज्ञं हृदय यद् अयत्नेन भवता ।  
तद् अन्तस् त्वद्बोधप्रसरसरणीभूतमहसि स्फुटम् वाचि  
प्राप्य प्रकटय विभोः स्तोत्रम् अधुना ॥ ४ ॥  
  
विधुन्वानो बन्धाभिमतभवमार्गस्थितिम् इमां  
रसीकृत्यानन्तस्तुतिहुतवहप्लोषितभेदाम् ।  
विचित्रस्वस्फारस्फुरितमहिमारम्भरभसात् पिबन् भावान्  
एतान् वरद मदमत्तो ऽस्मि सुखितः ॥ ५ ॥  
  
भव प्राज्यैश्वर्यप्रथितबहुशक्तेर् भगवतो विचित्रं  
चारित्रं हृदयम् अधिशेते यदि ततः ।  
कथं स्तोत्रं कुर्याद् अथ च कुरुते तेन सहसा  
शिवैकात्म्यप्राप्तौ शिवनतिर् उपायः प्रथमकः ॥ ६ ॥  
  
ज्वलद्रूपं भास्वत्पचनम् अथ दाहं प्रकटनम्  
विमुच्यान्यद् वह्नेः किम् अपि घटते नैव हि वपुः ।  
स्तुवे संविद्रश्मीन् यदि निजनिजांस् तेन स नुतो भवेन्  
नान्यः कश्चिद् भवति परमेशस्य विभवः ॥ ७ ॥  
  
विचित्रारम्भत्वे गलितनियमे यः किल रसः  
परिच्छेदाभावात् परमपरिपूर्णत्वम् असमम् ।  
स्वयं भासां योगः सकलभवभावैकमयताविरुद्धैर्  
धर्मौघैः परचितिर् अनर्घोचितगुणा ॥ ८ ॥  
  
इतीदृक्षैर् रूपैर् वरद विविधं ते किल वपुर् विभाति  
स्वांशे ऽस्मिन् जगति गतभेदं भगवतः ।  
तद् एवैतत्स्तोतुं हृदयम् अथ गीर्बाह्यकरणप्रबन्धाश् च  
स्युर् मे सततम् अपरित्यक्तरभसः ॥ ९ ॥  
  
तवैवैकस्यान्तः स्फुरितमहसो बोधजलधेर्  
विचित्रोर्मिव्रातप्रसरणरसो यः स्वरसतः ।  
त एवामी सृष्टिस्थितिलयमयस्फूर्जितरुचां  
शशाङ्कार्काग्नीनां युगपद् उदयापायविभवाः ॥ १० ॥  
  
अतश् चित्राचित्रक्रमतदितरादिस्थितिजुषो विभोः शक्तिः  
शश्वद् व्रजति न विभेदं कथम् अपि ।  
तद् एतस्यां भूमाव् अकुलम् इति ते यत् किल पदं  
तदेकाग्रीभूयान् मम हृदयभूर् भैरव विभो ॥ ११ ॥  
  
अमुष्मात् सम्पूर्नात् वत रसमहोल्लाससरसान् निजां शक्तिं  
भेदं गमयसि निजेच्छाप्रसरतः ।  
अनर्घं स्वातन्त्र्यं तव तदिदम् अत्यद्भुतमयीं  
भवच्छक्तिं स्तुन्वन् विगलितभयो ऽहं शिवमयः ॥ १२ ॥  
  
इदन्तावद् रूपं तव भगवतः शक्तिसरसं  
क्रमाभावाद् एव प्रसभविगलत् कालकलनम् ।  
मनःशक्त्या वाचाप्य् अथ करणचक्रैर् बहिर् अथो घटाद्यैस्  
तद्रूपं युगपद् अधितिष्ठेयम् अनिशम् ॥ १३ ॥  
  
क्रमोल्लासं तस्यां भुवि विरचयन् भेदकलनां  
स्वशक्तीनां देव प्रथयसि सदा स्वात्मनि ततः ।  
क्रियाज्ञानेच्छाख्यां स्थितिलयमहासृष्टिविभवां त्रिरूपं  
भूयासं समधिशयितुं व्यग्रहृदयः ॥ १४ ॥  
  
पुरा सृष्टिर् लीना हुतवहमयी यात्र विलसेत्  
परोल्लासौन्मुख्यं व्रजति शशिसंस्पर्शसुभगा ।  
हुताशेन्दुस्फारोभयविभवभाग् भैरवविभो तवेयं  
सृष्ट्याख्या मम मनसि नित्यं विलसताम् ॥ १५ ॥  
  
विसृष्टे भावांशे बहिर् अतिशयास्वादविरसे यदा  
तत्रैव त्वं भजसि रभसाद् रक्तिमयताम् ।  
तदा रक्ता देवी तव सकलभावेषु ननु मां क्रियाद्  
रक्तापानक्रमघटितगोष्ठीगतघृणम् ॥ १६ ॥  
  
बहिर् वृत्तिं हातुं चितिभुवम् उदारां निवसितुं यदा  
भावाभेदं प्रथयसि विनष्टोर्मिचपलः ।  
स्थितेर् नाशं देवी कलयति तदा सा तव विभो स्थितेः  
सांसारिक्याः कलयतु विनाशं मम सदा ॥ १७ ॥  
  
जगत्संहारेण प्रशमयितुकामः स्वरभसात्  
स्वशङ्कातङ्काख्यं विधिम् अथ निषेधं प्रथयसि ।  
यमं सृष्ट्वेत्थं त्वं पुनर् अपि च शङ्कां विदलयन्  
महादेवी सेयं मम भवभयं सन्दलयताम् ॥ १८ ॥  
  
विलीने शङ्कौघे सपदि परिपूर्णे च विभवे गते  
लोकाचारे गलितविभवे शास्त्रनियमे ।  
अनन्तं भोग्यौघं ग्रसितुम् अभितो लम्पटरसा विभो  
संहाराख्या मम हृदि भिदांशं प्रहरतु ॥ १९ ॥  
  
तदित्थं देवीभिः सपदि दलिते भेदविभवे  
विकल्पप्राणासौ प्रविलसति मातृस्थितिर् अलम् ।  
अतः संहारांशम् निजहृदि विमृश्य स्थितिमयी  
प्रसन्ना स्यान् मृत्युप्रलयकरणी मे भगवती ॥ २० ॥  
  
तदित्थं ते तिस्रो निजविभवविस्फारणवशाद् अवाप्ताः  
षट्चक्रक्रमकृतपदं शक्तय इमाः ।  
क्रमाद् उन्मेषेण प्रविदधति चित्रां भवदशाम् इमाभ्यो  
देवीभ्यः प्रवणहृदयः स्यां गतभयः ॥ २१ ॥  
  
इमां रुन्धे भूमिं भवभयभिदातङ्ककरणीम् इमां  
बोधैकान्तद्रुतिरसमयीम् चापि विदधे ।  
तदित्थं संरोधं द्रुतिम् अथ विलुप्याशुभततीर्  
यथेष्टं चाचारं भजति लसतां सा मम हृदि ॥ २२ ॥  
  
क्रियाबुद्ध्यक्षादेः परिमितपदे मानपदवीम् अवाप्तस्य  
स्फारं निजनिजरुचा संहरति या ।  
इयं मार्त।ङ्दस्य स्थितिपदयुजः सारम् अखिलम् हठाद्  
आकर्षन्ती कृशतु मम भेदं भवभयात् ॥ २३ ॥  
  
समग्राम् अक्षालीं क्रमविरहिता सात्मनि मुहुर्  
निवेश्यानन्तान्तर्बहलितमहारश्मिनिवहा ।  
परा दिव्यानन्दं कलयितुम् उदारादरवती प्रसन्ना मे  
भूयात् हृदयपदवीं भूषयतु च ॥ २४ ॥  
  
प्रमाणे संलीने शिवपदलसद्वैभववशात्  
शरीरप्राणादिर् मितकृतकमातृस्थितिमयः ।  
यदा कालोपाधिः प्रलयपदम् आसादयति ते तदा देवी यासौ  
लसति मम सा स्याच् छिवमयी ॥ २५ ॥  
  
प्रकाशाख्या संवित् क्रमविरहिता शून्यपदतो  
बहिर्लीनात्यन्तम् प्रसरति समाच्छादकतया ।  
ततो ऽप्य् अन्तःसारे गलितरभसाद् अक्रमतया महाकाली  
सेयं मम कलयतां कालम् अखिलम् ॥ २६ ॥  
  
ततो देव्यां यस्यां परमपरिपूर्णस्थितिजुषि क्रमं  
विच्छिद्याशु स्थितिमतिरसात् संविदधति ।  
प्रमाणं मातारं मितिम् अथ समग्रं जगद् इदं स्थितां  
क्रोडीकृत्य श्रयतु मम चित्तं चितिम् इमाम् ॥ २७ ॥  
  
अनर्गलस्वात्ममये महेशे तिष्ठन्ति  
यस्मिन् विभुशक्तयस् ताः ।  
तं शक्तिमन्तं प्रणमामि देवं  
मन्थानसञ्ज्ञं जगदेकसारम् ॥ २८ ॥  
  
इत्थं स्वशक्तिकिरणौघनुतिप्रबन्धान् आकर्ण्य देव  
यदि मे व्रजसि प्रसादम् ।  
तेनाशु सर्वजनतां  
निजशासनांशुसंशान्तिताखिलतमःपटलां विधेयाः ॥ २९ ॥  

षट्षष्टिनाम् एके वर्षे नवम्याम् असिते ऽहनि ।  
मया ऽभिनवगुप्तेन मार्गशीर्षे स्तुतः शिवः ॥  
  
इति श्री अभिनवगुप्तपादाचार्यकृतं क्रमस्तोत्रं सम्पूर्णम् ॥  

गन्धर्व-नगरम् । द्सो सन्स्क्रित् अर्छिवे  

