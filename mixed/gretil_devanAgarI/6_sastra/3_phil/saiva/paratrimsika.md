---
title: Paratrimsika

---
## Intro

Paratrimsika  

Paratrimsika  
  
Encoded by: Dott. Marino Faliero  
  
Date: July 1998  

## पाठः

श्रीदेव्य् उवाच ।=२०  

अनुत्तरं कथं देव स्वतः कौलिकसिद्धिदम् ।  
येन विज्ञातमात्रेण खेचरीसमतां व्रजेत् ॥ १ ॥  
  
एतद् गुह्यं महागुह्यं कथयस्व मम प्रभो ।  
हृदयस्था तु या शक्तिः कौलिनी कुलनायिका ॥ २ ॥  
  
ताम् मे कथय देवेश येन तृप्तिं व्रजाम्य् अहम् ।  

श्रीभैरव उवाच ।  

शृणु देवि महाभगे उत्तरस्याप्य् अनुत्तरम् ॥ ३ ॥  
  
कथयामि न सन्देहः सद्यः कौलिकसिद्धिदम् ।  
कौलिको ऽयं विधिर् देवि मम हृद्व्योम्न्य् अवस्थितः ॥ ४ ॥  
  
अथाद्यास् तिथयः सर्वे स्वरा बिन्द्ववसानकाः ।  
तदन्तः कालयोगेन सोमसूर्यौ प्रकीर्तितौ ॥ ५ ॥  
  
पृथिव्यादीनि तत्त्वानि पुरुषान्तानि पञ्चसु ।  
क्रमात् कादिषु वर्गेषु मकारान्तेषु सुव्रते ॥ ६ ॥  
  
वाय्वग्निसलिलेन्द्राणां धारणानां चतुष्टयम् ।  
तदूर्ध्वे शादिविख्यातम् पुरस्ताद् ब्रह्मपञ्चकम् ॥ ७ ॥  
  
अमूला तत्क्रमा ज्ञेया क्षान्ता सृष्टिर् उदाहृता ।  
सर्वेषां चैव मन्त्राणां विद्यानां च यशस्विनि ॥ ८ ॥  
  
इयं योनिः समाख्याता सर्वतन्त्रेषु सर्वदा ।  
चतुर्दशयुतं भद्रे तिथीशान्तसमन्वितम् ।  
तृतीयम् ब्रह्म सुश्रोणि हृदयम् भैरवात्मनः ॥ ९ ॥  
  
एतन् ना योगिनीजातो ना रुद्रो लभते स्फुटम् ।  
हृदयं देवदेवस्य सद्यो योगविमोक्षदम् ॥ १० ॥  
  
अस्योच्चारे कृते सम्यङ् मन्त्रमुद्रागणो महान् ।  
सद्यः सन्मुखताम् एति स्वदेहावेशलक्षणम् ॥ ११ ॥  
  
मुहूर्तं स्मरते यस् तु चुम्बके नाभिमुद्रितः ।  
स बध्नाति तदा देहं मन्त्रमुद्रागणं नरः ॥ १२ ॥  
  
अतीतानागतानर्थान् पृष्टो ऽसौ कथयत्य् अपि ।  
प्रहराद् यद् अभिप्रेतं देवतारूपम् उच्चरन् ॥ १३ ॥  
  
सक्षात् पश्यत्य् असन्दिग्धम् आकृष्टं रुद्रसक्तिभिः ।  
प्रहरद्वयमात्रेण व्योमस्थो जायते स्मरन् ॥ १४ ॥  
  
त्रयेण मातरः सर्वा योगेस्वर्यो महाबलाः ।  
वीरा वीरेस्वराः सिद्धा बलवान् शाकिनीगणः ॥ १५ ॥  
  
आगत्य समयं दत्त्वा भैरवेण प्रचोदिताः ।  
यच्छन्ति परमां सिद्धिं फलं यद् वा समीहितम् ॥ १६ ॥  
  
अनेन सिद्धाः सेत्स्यन्ति साधयन्ति च मन्त्रिणः ॥ १७ ॥  
  
यत्किञ्चिद् भैरवे तन्त्रे सर्वम् अस्मात् प्रसिध्यति ।  
मन्त्रवीर्यसमावेशप्रभावान् न नियन्त्रिणा ॥ १८ ॥  
  
अदृष्टम।ङ्दलो ऽप्य् एवम् यः कश्चिद् वेत्ति तत्त्वतः ।  
स सिद्धिभाग् भवेन् नित्यं स योगी स च दीक्षीतः ॥ १९ ॥  
  
अनेन ज्ञातमात्रेण ज्ञायते सर्वशक्तिभिः ।  
शाकिनीकुलसामान्यो भवेद् योगं विनापि हि ॥ २० ॥  
  
अविधिज्ञो विधानज्ञो जायते यजनं प्रति ।  
कालाग्निम् आदितः कृत्वा मायान्तम् ब्रह्मदेहगम् ॥ २१ ॥  
  
शिवो विश्वद्यनन्तान्तः परं शक्तित्रयं मतम् ।  
तदन्तर् वर्ति यत्किञ्चिच् छुद्धमार्गे व्यवस्थितम् ॥ २२ ॥  
  
अणुर् विशुद्धम् अचिराद् ऐस्वरं ज्ञानम् अश्नुते ।  
तच्चोदकः शिवो ज्ञेयः सर्वज्ञः परमेश्वरः ॥ २३ ॥  
  
सर्वगो निर्मलः स्वच्छस् तृप्तः स्वायतनः शुचिः ।  
यथा न्यग्रोधबीजस्थः शक्तिरूपो महाद्रुमः ॥ २४ ॥  
  
तथा हृदयबीजस्थं जगद् एतच् चराचरम् ।  
एवं यो वेत्ति तत्त्वेन तस्य निर्वाणगामिनी ॥ २५ ॥  
  
दीक्षा भवत्य् असन्दिग्धा तिलाज्याहुतिवर्जिता ।  
मूर्ध्नि वक्त्रे च हृदये गुह्ये मुर्तौ तथैव च ॥ २६ ॥  
  
न्यासं क्र्त्वा शिखां बद्ध्वा सप्तविंसतिमन्त्रिताम् ।  
एकैकेन दिशां बन्धं दशानाम् अपि कारयेत् ॥ २७ ॥  
  
तालत्रयम् पुरा दत्त्वा सशब्दं विघ्नशान्तये ।  
शिखासङ्ख्याभिजप्तेन तोयेनाभ्युक्षयेत् ततः ॥ २८ ॥  
  
पुष्पादिकं क्रमात् सर्वं लिङ्गं वा स्थ।ङ्दिलं च वा ।  
चतुर्दशाभिजप्तेन पुष्पेणासनकल्पना ॥ २९ ॥  
  
तत्र सृष्टिं यजेद् वीरः पुनर् एवासनं ततः ।  
सृष्टिं तु सम्पुटीकृत्य पश्चाद् यजनम् आरभेत् ॥ ३० ॥  
  
सर्वतत्त्वसुसम्पूर्णाम् सर्वावयवशोभिताम् ।  
यजेद् देवीं महाभागा सप्तविंशतिमन्त्रिताम् ॥ ३१ ॥  
  
ततः सुगन्धिपुष्पैश् च यथाशक्त्या समर्चयेत् ।  
पूजयेत् परया भक्त्या स्वात्मनं च निवेदयेत् ॥ ३२ ॥  
  
एवं यजनम् आख्यातम् अग्निकार्ये ऽप्य् अयं विधिः ।  
कृतपूजाविधिः सम्यक् स्मरन् बीजम् प्रसिद्ध्यति ॥ ३३ ॥  
  
आद्यन्तरहितम् बीजं विकसत् तिथिमध्यगम् ।  
हृत्पद्मान्तर्गतं ध्यायेत् सोमांशुं नित्यम् अभ्यस्येत् ॥ ३४ ॥  
  
यान् यान् कामयते कामांस् तान् ताञ् च्छीघ्रम् अवाप्नुयात् ।  
अज्ञः प्रत्यक्षताम् एति सर्वज्ञत्वं न संशयः ॥ ३५ ॥  
  
एवं मन्त्रफलावप्तिर् इत्य् एतद् रुद्रयामलम् ।  
एतद् अभ्यासतः सिद्धिः सर्वज्ञत्वम् अवाप्यते ॥ ३६ ॥  

गन्धर्व-नगरम् । द्सो सन्स्क्रित् अर्छिवे  

