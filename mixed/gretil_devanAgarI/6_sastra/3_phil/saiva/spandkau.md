---
title: 'Vasugupta (?): Spanda-Karika


  Encoded by: Dott. Marino Faliero


  Date: July 1998'

---
## Intro

Vasugupta (?): Spanda-Karika  
  
Encoded by: Dott. Marino Faliero  
  
Date: July 1998  

## पाठः

प्रथमो निःष्यन्दः  

यस्योन्मेषनिमेषाभ्यां जगतः प्रलयोदयौ ।  
तं शक्तिचक्रविभवप्रभवं शङ्करं स्तुमः ॥ १ ॥  
  
यत्र स्थितम् इदं सर्वं कार्यं यस्माच् च निर्गतं ।  
तस्यानावृतरूपत्वान् न निरोधो ऽस्ति कुत्रचित् ॥ २ ॥  
  
जाग्रदादि विभेदे ऽपि तदभिन्ने प्रसर्पति ।  
निवर्तते निजान्नैव स्वभावाद् उपलब्धृतः ॥ ३ ॥  
  
अहं सुखी च दुःखी च रक्तश् च इत्यदिसम्विदः ।  
सुखाद्यवस्थानुस्यूते वर्तन्ते ऽन्यत्र ताः स्फुटम् ॥ ४ ॥  
  
न दुःखं न सुखं यत्र न ग्राह्यम् ग्राहकं न च ।  
न चास्ति मूढभावो ऽपि तद् अस्ति परमार्थतः ॥ ५ ॥  
  
यतः करणवर्गो ऽयं विमूढो ऽमूढवत् स्वयम् ।  
सहान्तरेण चक्रेण प्रवृत्तिस्थितिसंहृतिः ॥ ६ ॥  
  
लभते तत्प्रयत्नेन परीक्ष्यं तत्त्वम् आदरात् ।  
यतः स्वतन्त्रता तस्य सर्वत्रेयम् अकृत्रिमा ॥ ७ ॥  
  
न हीच्छानोदनस्यायम् प्रेरकत्वेन वर्तते ।  
अपि त्व् आत्मबलस्पर्शात् पुरुषस् तत्समो भवेत् ॥ ८ ॥  
  
निजाशुद्ध्यासमर्थस्य कर्तव्येष्व् अभिलाषिणः ।  
यदा क्षोभः प्रलीयेत तदा स्यात् परमम् पदम् ॥ ९ ॥  
  
तदास्याकृत्रिमो धर्मो ज्ञत्वकर्तृत्वलक्षणह् ।  
यतस् तदेप्सितं सर्वं जानाति च करोति च ॥ १० ॥  
  
तम् अधिष्ठातृभावेन स्वभावम् अवलोकयन् ।  
स्मयमान इवास्ते यस् तस्येयं कुसृतिः कुतः ॥ ११ ॥  
  
नाभावो भाव्यताम् एति न च तत्रास्त्य् अमूढता ।  
यतो ऽभियोगसंस्पर्शात् तदासिद् इति निश्चयह् ॥ १२ ॥  
  
अतस् तत्कृत्रिमं ज्ञेयं सौषुप्तपदवत् सदा ।  
न त्व् एवं स्मर्यमाणत्वं तत् तत्त्वम् प्रतिपद्यते ॥ १३ ॥  
  
अवस्थायुगलं चात्र कार्यकर्तृत्वशब्दितम् ।  
कार्यता क्षयिणी तत्र कर्तृत्वम् पुनर् अक्षयम् ॥ १४ ॥  
  
कार्योन्मुखः प्रयत्नो यः केवलं सो ऽत्र लुप्यते ।  
तस्मिन् लुप्ते विलुप्तो ऽस्मीत्य् अबुधः प्रतिपद्यते ॥ १५ ॥  
  
न तु यो ऽन्तर्मुखो भावह् सर्वज्ञात्वगुणास्पदम् ।  
तस्य लोपः कदाचित् स्याद् अन्यस्यानुपलम्भनात् ॥ १६ ॥  
  
तस्योपलब्धिः सततं त्रिपदाव्यभिचारिणी ।  
नित्यं स्यात् सुप्रबुद्धस्य तदाद्यन्ते परस्य तु ॥ १७ ॥  
  
ज्ञानज्ञेयस्वरूपिण्या शक्त्या परमया युतः ।  
पदद्वये विभुर् भाति तदन्यत्र तु चिन्मयः ॥ १८ ॥  
  
गुणादिस्पन्दनिःष्यन्दाः सामान्यस्पन्दसंश्रयात् ।  
लब्धात्मलाभः सततं स्युर् ज्ञस्यापरिपन्थिनः ॥ १९ ॥  
  
अप्रबुधधियस् त्व् एते स्वस्थितिस्थगनोद्यताः ।  
पातयन्ति दुरुत्तारे घोरे संसारवर्त्मनि ॥ २० ॥  
  
अतः सततम् उद्युक्तः स्पन्दतत्त्वविविक्तये ।  
जाग्रद् एव निजम् भावम् अचिरेणाधिगच्छति ॥ २१ ॥  
  
अतिक्रुद्धः प्रहृष्टो वा किं करोमीति वा मृशन् ।  
धावन् व यत् पदं गच्छेत् तत्र स्पन्दः प्रतिष्ठितः ॥ २२ ॥  
  
याम् अवस्थां समालम्ब्य यद् अयम् मम वक्ष्यति ।  
तदवश्यं करिष्ये ऽहम् इति सङ्कल्प्य तिष्ठति ॥ २३ ॥  
  
ताम् अश्रित्योर्ध्वमार्गेण चन्द्रसूर्याव् उभाव् अपि ।  
सौषुम्ने ऽध्वन्यस्तमितो हित्वा ब्रह्मा।ङ्दगोचरम् ॥ २४ ॥  
  
तदा तस्मिन् महाव्योम्नि प्रलीनशशिभास्करे ।  
सौषुप्तपदवन् मूढः प्रबुद्धः स्याद् अनावृतः ॥ २५ ॥  

द्वितीयो निःष्यन्दः  

तदाक्रम्य बलम् मन्त्राः सर्वज्ञाबलशालिनः ।  
प्रवर्तन्ते ऽधिकाराय करणानीव देहिनाम् ॥ १ ॥  
  
तत्रैव सम्प्रलीयन्ते शान्तरूपा निरञ्जनाः ।  
सहाराधकचित्तेन तेनैते शिवधर्मिणः ॥ २ ॥  
  
यस्मात् सर्वमयो जीवः सर्वभावसमुद्भवात् ।  
तत्संवेदनरूपेण तादात्म्यप्रतिपत्तितः ॥ ३ ॥  
  
तस्माच् छब्दार्थचिन्तासु न सावस्था न या शिवः ।  
भोक्तैव भोग्यभावेन सदा सर्वत्र संस्थितः ॥ ४ ॥  
  
इति वा यस्य संवित्तिः क्रीडात्वेनाखिलं जगत् ।  
स पश्यन् सततं युक्तो जीवन्मुक्तो न संशयः ॥ ५ ॥  
  
अयम् एवोदयस् तस्य ध्येयस्य ध्यायिचेतसि ।  
तदात्मतासमापत्तिर् इच्छतः साधकस्य या ॥ ६ ॥  
  
इयम् एवामृतप्राप्तिर् अयम् एवात्मनो ग्रहः ।  
इयं निर्वाण-दीक्षा च शिवसद्भावदायिनि ॥ ७ ॥  

तृतीयो निःष्यन्दः  

यथेच्छाभ्यर्थितो धाता जाग्रतो ऽर्थान् हृदि स्थितान्  
सोमसूर्योदयं कृत्वा सम्पादयति देहिनः ॥ १ ।  
  
तथा स्वप्ने ऽप्य् अभीष्टार्थान् प्रणयस्यानतिक्रमात् ।  
नित्यं स्फुटतरं मध्ये स्थितो ऽवश्यं प्रकाशयेत् ॥ २ ॥  
  
अन्यथा तु स्वतन्त्रा स्यात् सृष्टिस् तद्धर्मकत्वतः ।  
सततं लौकिकस्येव जाग्रत्स्वप्नपदद्वये ॥ ३ ॥  
  
यथा हि अर्थो ऽस्फुटो दृष्टः सावधाने ऽपि चेतसि ।  
भूयः स्फुटतरो भाति स्वबलोद्योगभावितः ॥ ४ ॥  
  
तथा यत् परमार्थेन येन यत्र यथा स्थितम् ।  
तत् तथा बलम् आक्रम्य न चिरात् सम्प्रवर्तते ॥ ५ ॥  
  
दुर्बलो ऽपि तदाक्रम्य यतः कार्ये प्रवर्तते ।  
आच्छादयेद् बुभुक्षां च तथा यो ऽति बुभुक्षितः ॥ ६ ॥  
  
अनेनाधिष्ठिते देहे यथा सर्वज्ञतादयः ।  
तथा स्वात्मन्य् अधिष्ठानात् सर्वत्रैवम् भविष्यति ॥ ७ ॥  
  
ग्लानिर् विलु।ङ्थिका देहे तस्याश्चाज्ञानतः सृतिः ।  
तद् उन्मेषविलुप्तं चेत् कुतः सा स्याद् अहेतुका ॥ ८ ॥  
  
एकचिन्ताप्रसक्तस्य यतः स्याद् अपरोदयः ।  
उन्मेषः स तु विज्ञेयः स्वयं तम् उपलक्षयेत् ॥ ९ ॥  
  
अतो बिन्दुर् अतो नादो रूपम् अस्माद् अतो रसः ।  
प्रवर्तन्ते ऽचिरेणैव क्षोभकत्वेन देहिनः ॥ १० ॥  
  
दिदृक्षयेव सर्वार्थान् यदा व्याप्यावतिष्ठते ।  
तदा किं बहुनोक्तेन स्वयम् एव अवभोत्स्यते ॥ ११ ॥  
  
प्रबुद्धः सर्वदा तिष्ठेज् ज्ञानेनालोक्य गोचरम् ।  
एकत्रारोपयेत् सर्वं ततो ऽन्येन न पीड्यते ॥ १२ ॥  
  
शब्दराशिसमुत्थस्य शक्तिवर्गस्य भोग्यताम् ।  
कलाविलुप्तविभवो गतः सन् स पशुः स्मृतः ॥ १३ ॥  
  
परामृतरसापायस् तस्य यः प्रत्ययोद्भवः ।  
तेनास्वतन्त्रताम् एति स च तन्मात्रगोचरः ॥ १४ ॥  
  
स्वरूपावरणे चास्य शक्तयः सततोत्थिताः ।  
यतः शब्दानुवेधेन न विना प्रत्ययोद्भवः ॥ १५ ॥  
  
सेयं क्रियात्मिका शक्तिः शिवस्य पशुवर्तिनी ।  
बन्धयित्री स्वमार्गस्था ज्ञात सिद्ध्युपपादिका ॥ १६ ॥  
  
तन्मात्रोदयरूपेन मनो ऽहम्बुद्धिवर्तिना ।  
पुर्यष्टकेन संरुद्धस् तदुत्थम् प्रत्ययोद्भवम् ॥ १७ ॥  
  
भुङ्क्ते परवशो भोगं तद्भावात् संसरेद् अतः ।  
संसृतिप्रलयस्यास्य कारणं सम्प्रचक्ष्महे ॥ १८ ॥  
  
यदा त्व् एकत्र संरूढस् तदा तस्य लयोदयौ ।  
नियच्छन् भोक्तृताम् एति ततश् चक्रेश्वरो भवेत् ॥ १९ ॥  

चतुर्थो निःष्यन्दः  

अगाधसंशयाम्भोधिसमुत्तरणतारिनीम् ।  
वन्दे विचित्रार्थपदां चित्रां तां गुरुभारतीम् ॥ १ ॥  
  
लब्ध्वाप्य् अलभ्यम् एतज् ज्ञानधनं हृद्गुहान्तकृतनिहितेः ।  
वसुगुप्तवच् छिवाय हि भवति सदा सर्वलोकस्य ॥ २ ॥  
------------------------------------------------------------------------  

गन्धर्व-नगरम् । द्सो सन्स्क्रित् अर्छिवे  

