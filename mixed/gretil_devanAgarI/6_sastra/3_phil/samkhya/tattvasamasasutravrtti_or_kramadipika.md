+++
title = "Tattvasamasasutravrtti, or Kramadipika"

+++
## Intro

Tattvasamasasutravrtti, or Kramadipika   

Tattvasamasasutravrtti, or Kramadipika (cf. final verse),  
a commentary on the Tattvasamāsa, an abstract of Sāṃkhya philosophy in (23-) 25 sūtras.  
Based on the ed. by Vindhyesvari Prasada Dvivedin in: Sāmkhyasaṅgrahaḥ  
(Chowkhamba Sanskrit Series, 50,1 [fasc. 286], pp. 117-140)  

Input by Dhaval Patel  

BOLD for Tattvasamāsa (added; not in the printed text)  

## पाठः

तत्त्वसमाससूत्रवृत्तिः  ।  
  
     पञ्चविंशतितत्त्वेषु जन्मना ज्ञानमाप्तवान्  ।  
     आदिसृष्टौ नमस्तस्मै कपिलाय महर्षये  ॥ १  ॥       
  
अथातस्तत्त्वसमासाख्यसाङ्ख्यसूत्राणि व्याख्यास्यामः  ।  
इह कश्चिद्ब्राह्मणस्त्रिविधेन दुःखेनाभिभूतः साङ्ख्याचार्यं कपिलमहर्षिं शरणमुपागतः  । स्वकुलनामगोत्रस्वाध्यायं निवेद्याह  ।  
भगवन् किमिह परं किं याथातथ्यं किं कृत्वा कृतकृत्यः स्यामिति  ।  
कपिल उवाच कथयिष्यामि  ।  
  
अष्टौ प्रकृतयः  ॥ तत्स्_१ ॥  
षोडश विकाराः  ॥ तत्स्_२ ॥  
पुरुषः  ॥ तत्स्_३ ॥  
त्रैगुण्यम्  ॥ तत्स्_४ ॥  
सञ्चरः  ॥ तत्स्_५ ॥  
प्रतिसञ्चरः  ॥ तत्स्_६ ॥  
अध्यात्मम् अधिभूतम् अधिदैवतं च  ॥ तत्स्_७ ॥  
पञ्चाभिबुद्धयः  ॥ तत्स्_८ ॥  
पञ्चकर्मयोनयः  ॥ तत्स्_९ ॥  
पञ्चवायवः  ॥ तत्स्_१० ॥  
पञ्चकर्मात्मानः  ॥ तत्स्_११ ॥  
पञ्चपर्वा ऽविद्या  ॥ तत्स्_१२ ॥  
अष्टाविंशतिधा ऽशक्तिः  ॥ तत्स्_१३ ॥  
नवधा तुष्टिः  ॥ तत्स्_१४ ॥  
अष्टधा सिद्धिः  ॥ तत्स्_१५ ॥  
दशधा मूलिकार्थाः  ॥ तत्स्_१६ ॥  
अनुग्रहसर्गः  ॥ तत्स्_१७ ॥  
चतुर्दशविधो भूतसर्गः  ॥ तत्स्_१८ ॥  
त्रिविधो धातुसर्गः  ॥ तत्स्_१९ ॥  
त्रिविधो बन्धः  ॥ तत्स्_२० ॥  
त्रिविधो मोक्षः  ॥ तत्स्_२१ ॥  
त्रिविधं प्रमाणम्  ॥ तत्स्_२२ ॥  
त्रिविधं दुःखम्  ॥ तत्स्_२३ ॥  
  
एतत् परम्परया याथातथ्यमेतत् सम्यग् ज्ञात्वा कृतकृत्यः स्यान्न पुनस्त्रिविधेन दुःखेनाभिभूयते  ।  
इति तत्त्वसमासाख्यसाङ्ख्यसूत्राणि  ॥   

[अष्टौ प्रकृतयः  ॥ तत्स्_१ ॥]  
  
अथ का अष्टौ प्रकृतय इत्यत्रोच्यते  ।  
अव्यक्तं बुद्धिरहङ्कारः पञ्च तन्मात्राणीत्येता अष्टौ प्रकृतयः  ।  
तत्राव्यक्तं तावदुच्यते यथा लोके व्यज्यन्ते घटपटकुड्यशयनकाद्या न तथा व्यजत इत्यव्यक्तम्  । श्रोत्रादिभिरिन्द्रियैर्न गृह्यत इत्यर्थः  ।  
कस्मात् अनादिमध्यान्तत्वान्निरवयवत्वाच्च  ॥  
     अशब्दमस्पर्शमरूपमव्ययं तथा च नित्यं रसगन्धवर्जितम्  ।  
     अनादिमध्यं महतः परं ध्रुवं प्रधानमेतत् प्रवदन्ति सूरयः  ॥  
  
सूक्ष्ममलिङ्गमचेतनमनादिनिधनं तथाप्रसवधर्मि निरवयवमेकमेव हि साधारणमेतदव्यक्तम्  ।  
अव्यक्तस्यामी पर्यायशब्दा भवन्ति  ।  
अव्यक्तं प्रधानं ब्रह्म परं ध्रुवं बहुधानकमक्षरं क्षेत्रं तमःप्रसूतमिति  ।  
  
का बुद्धिरत्रोच्यते  ।  
अध्यवसायो बुद्धिः  ।  
सोयमध्यवसायो गवादिषु द्रव्येषु यस्मात् प्रतिपत्तिः  ।  
एवमेतन्नान्यथा  ।  
गौरेवायं नाश्वः  ।  
स्थाणुरेवायं न पुरुषः  ।  
इत्येषा बुद्धिः  ।  
अस्यास्तु बुद्धेरष्टौ रूपाणि भवन्ति धर्मो ज्ञानं वैराग्यमैश्वर्यमिति  ।  
तत्र धर्मो नामाधर्मविपर्ययः श्रुतिस्मृतिविहितः शिष्टाचाराविरुद्धः शुभलक्षणः  ।  
ज्ञानं नामाज्ञानविपर्ययस्तत्त्वभावभूतानां सम्बोधः  ।  
वैराग्यं नामावैराग्यविपर्ययः शब्दादिविषयेष्वप्रसक्तिः  ।  
ऐश्वर्यं नामानैश्वर्यविपर्ययो ऽणिमादयो ऽष्टगुणाः  ।  
एतानि सात्त्विकानि चत्वारि  ।  
अधर्मो ऽज्ञानमवैराग्यमनैश्वर्यमिति अधर्मो नाम धर्मविपर्ययः श्रुतिस्मृतिविरुद्धः शिष्टाचारविरुद्धो ऽशुभलक्षणः  ।  
अज्ञानं नाम ज्ञानविपर्ययस्तत्त्वभावभूतानामनवबोधः  ।  
अवैराग्यं नाम वैराग्यविपर्यः शब्दादिविषयेष्वभिषङ्गः  ।  
अनैश्वर्यं नामैश्वर्यविपर्ययो ऽणिमादिरहितत्वम्  ।  
एतानि तामसानि चत्वारि  ।  
तत्र धर्मेण निमित्तेनोर्ध्वगमनम्  ।  
ज्ञानेन निमित्तेन मोक्षः  ।  
वैराग्येण निमित्तेन प्रकृतिलयः  ।  
ऐश्वर्यनिमित्तेना ऽप्रतिहतगतिर्भवति  ।  
एवमेषाष्टरूपा बुद्धिर्व्याख्याता  ।  
बुद्धेरमी पर्यायशब्दा भवन्ति  ।  
     मनो मतिर्महान् ब्रह्मा ख्यातिः प्रज्ञा श्रुतिर्धृतिः  ।  
     प्रज्ञानं सन्ततिः स्मृतिर्धीर्बुद्धिः परिकथ्यते  ॥  
  
अत्राह को ऽहङ्कार इत्युच्यते  ।  
अभिमानो ऽहङ्कारः  ।  
  
     अहं शब्दे अहं स्पर्शे अहं रूपे अहं रसे  ।  
     अहं गन्धे अहं स्वामी धनवानहमीश्वरः  ॥ १  ॥  
     अहं भोगी अहं धर्मे ऽभिषिक्तो ऽसौ मया हतः  ।  
     अहं हनिष्ये बलिभिः परैरित्येवमादिकः  ॥ २  ॥  
  
यो ऽयमभिमानप्रत्ययो सो ऽहङ्कारः  ।  
अहङ्कारस्या ऽमी पर्यायशब्दाः  ।  
अहङ्कारो वैकारिकस्तैजसो भूतादिः सानुमानो निरनुमानश्चेति  ॥  
  
अत्राह कानि पञ्चतन्मात्राणीत्युच्यते  ।  
अहङ्कारान्वितानि पञ्चतन्मात्राणि शब्दतन्मात्रं स्पर्शतन्मात्रं रूपतन्मात्रं रसतन्मात्रं गन्धतन्मात्रं चेति पञ्चतन्मात्राणि  ।  
तत्र तावच्छब्दतन्मात्राणि शब्देष्वेवोपलभ्यन्ते  उदात्तानुदात्तस्वरितकम्पितषड्जर्षभगान्धारमध्यमपञ्चमधैवतनिषादादयः शब्दविशेषादुपलभ्यन्ते  ।  
तस्माच्छब्दतन्मात्रे ऽविशेषः  ।  
अथ स्पर्शतन्मात्राणि स्पर्शेष्वेवोपलभ्यन्ते तत्र मृदुकठिनकर्कशपिच्छिलशीतोष्णादयः स्पर्शविशेषा उपलभ्यन्ते  ।  
तस्मात् स्पर्शतन्मात्रे ऽविशेषः  ।  
रूपतन्मात्राणि रूपेष्वेवोपलभ्यन्ते  ।  
तत्र शुक्लरक्तकृष्णहरितपीतहारिद्रमाञ्जिष्ठादयो रूपविशेषा उपलभ्यन्ते  ।  
तस्माद्रूपतन्मात्रे ऽविशेषः  ।  
तथा रसतन्मात्राणि रसेष्वेवोपलभ्यन्ते  ।  
तत्र कटुतिक्तकषायक्षारमधुराम्ललवणादयो रसविशेषा उपलभ्यन्ते  ।  
तस्माद्रसतन्मात्रे ऽविशेषः  ।  
अथ गन्धतन्मात्राणि गन्ध एवोपलभ्यन्ते  ।  
तत्र सुरभिरसुरभिश्च गन्धविशेषा उपलभ्यन्ते  ।  
तस्माद् गन्धतन्मात्रे ऽविशेषः  ।  
एवमेतत्पञ्चतन्मात्राणि सूचितानि  ।  
अथैषां पर्यायशब्दाः  ।  
तन्मात्राण्यविशेषाणि महाभूतप्रकृतयो भोग्यान्यणवः शान्तघोरमूढानीति  ।  
एवमेता अव्यक्तबुद्ध्यहंकारतन्मात्रसञ्ज्ञिता अष्टौ प्रकृतयो व्याख्याताः  ।  
अथ कस्मात् प्रकृतयः  ।  
प्रकुर्वन्तीति प्रकृतयः  ।  

[षोडश विकाराः  ॥ तत्स्_२ ॥]  
  
अथ ते के षोडशविकारा इत्यत्रोच्यते  ।  
एकादशेन्द्रियाणि पञ्चमहाभूतान्येते षोडशविकाराः  ।  
तत्रेन्द्रियाणि तावदुच्यन्ते  ।  
श्रोत्रं त्वक् चक्षुषी जिह्वा घ्राणमिति पञ्च बुद्धीन्द्रियाणि  ।  
श्रोत्रं स्वविषयं शब्दं गृह्णाति त्वक्स्पर्शविषयं चक्षू रूपविषयं रसना रसविषयं घ्राणं गन्धविषयमिति  ।  
वाक्पाणिपादपायूपस्थाख्यानि पञ्च कर्मेन्द्रियाणि स्वं स्वं कर्म कुर्वन्ति  ।  
तत्र वाग्वचनमुच्चरति  ।  
हस्तौ कर्म कुरुतः  ।  
पादौ विहरणम्  ।  
पायुर्विसर्गम्  ।  
उपस्थमानन्दम्  ।  
उभयात्मकं मनः  ।  
स्वसंकल्पविकल्पवृत्ती कुरुते  ।  
एवनेकादशेन्द्रियाणि व्याख्यातानि  ।  
अथैषां पर्यायाः  ।  
इन्द्रियाणि करणानि वैकारिकाणि खानि नियतानि पदानि अवधृतानि अणूनि अक्षाणीति  ।  
  
अथ कानि पञ्चमहाभूतानीत्यत्रोच्यते  ।  
पृथिव्यप्तेजोवाय्वाकाशानीति महाभूतानि  ।  
तत्र पृथिवी धारणभावेन प्रवर्तमाना चतुर्णामुपकारं करोति  ।  
आपो जलानि संग्रहभावेन प्रवर्त्तमानाश्चतुर्णामुपकारं कुर्वन्ति  ।  
तेजः पाचकभावेन प्रवर्तमानं चतुर्णामुपकारं करोति  ।  
वायुर्वाहनभावेन प्रवर्तमानश्चतुर्णामुपकारं करोति  ।  
आकाशमवकाशदानेन प्रवर्तमानं चतुर्णामुपकारं करोति  ।  
शब्दस्पर्शरूपरसगन्धवती पञ्चगुणा पृथिवी  ।  
शब्दस्पर्शरूपरसवत्यश्चतुर्गुणा आपः  ।  
शब्दस्पर्शरूपवत् त्रिगुणं तेजः  ।  
शब्दस्पर्शवान् द्विगुणो वायुः  ।  
शब्दवदेकगुणमाकाशम्  ।  
एवमाख्यातानि पञ्च महाभूतानि  ।  
अथैषां पर्यायाः  ।  
भूतानि भूतविशेषाः विकाराः आकृतयः तनवः विग्रहाः शान्ताः घोराः मूढाः इत्येते षोडशविकारा व्याख्याताः  ।  

[पुरुषः  ॥ तत्स्_३ ॥]  
  
अथाह कः पुरुष इत्युच्यते  ।  
पुरुषो ऽनादिः सूक्ष्मः सर्वगतश्चेतनो ऽगुणो नित्यो द्रष्टा भोक्ता ऽकर्त्ता क्षेत्रविदमलो ऽप्रसवधर्मी चेति  ।  
अथाह कस्मात् पुरुषः पुराणात् पुरिशयनात् पुरोहितवृत्तित्वाच्च पुरुषः  ।  
अथ कस्मादनादिः  ।  
नास्यादिरन्तो मध्यो वा विद्यत इत्यनादिः  ।  
कस्मात् सूक्ष्मः  ।  
निरवयवत्वादतीन्द्रियत्वात् सूक्ष्मः  ।  
कस्मात् सर्वगतः  ।  
सर्वं प्राप्तमनेन नास्य गगनमस्तीति सर्वगतः  ।  
कस्माच्चेतनः  ।  
सुखदुःकमोहोपलब्धिमत्त्वात्  ।  
कस्मादगुणः  ।  
सत्त्वरजस्तमांस्यस्मिन्न सन्त्यतो ऽगुणः  ।  
कस्मान्नित्यः अकृतकत्वादनुत्पादकत्वाच्च  ।  
कस्माद् द्रष्टा  ।  
प्रकृतिविकारानुपलम्भेन इति  ।  
कस्माद्भोक्ता  ।  
चेतनभावात् सुखदुःखपरिज्ञानाच्च  ।  
कस्मादकर्ता  ।  
उदासीनत्वादगुणत्वाच्च  ।  
कस्मात् क्षेत्रविद्  ।  
क्षेत्रेभ्यो गुणान् वेत्तीति क्षेत्रविद्  ।  
अथ कस्मादमलः  ।  
शुभाशुभकर्माण्यस्मिन् पुरुषे न सन्तीत्यमलः  ।  
कस्मादप्रसवधर्मी  ।  
निर्बीजत्वात्  ।  
न किञ्चिदुत्पादयतीत्यर्थः  ।  
एवमेष सांख्यपुरुषो व्याख्यातः  ।  
अथास्य पुरुषस्य पर्यायाः  ।  
पुरुषः आत्मा पुमान् पुंगुणः बहुलः जन्तुः जीवः क्षेत्रज्ञः नरः कविः ब्रह्म अक्षरः प्राणः अजः यः कः सः एषः  ।  
एवमेतानि पञ्चविंशतितत्त्वानि व्याख्यातानि  ।  
अष्टौ प्रकृतयः षोडशविकाराः पुरुषश्चेति  ॥  
     पञ्चविंशतितत्त्वज्ञो यत्र कुत्राश्रमे रतः  ।  
     जटी मुण्डी शिखी वापि मुच्यते नात्र संशयः  ॥   
  
अत्राह पुरुषः किं कर्ता अकर्त्ता वेति  ।  
यदि कर्त्ता पुरुषः स्यात् तदा शुभानि कुर्यात्  ।  
ननु वृत्तित्रयं लोके दृष्टं पुरुषस्य ततः किं गुणानां कर्तृता ऽसिद्धा ?  
     धर्माख्यं सौहित्यं यमनियमनिषेवणं प्रख्यानम्  ।  
     ज्ञानैश्वर्यविरागाः प्रकाशनमिति सात्त्विकी वृत्तिः  ॥  
     रागः क्रोधो लोभः परपरिवादो ऽतिरौद्रता ऽतुष्टिः  ।  
     विकृताकृतिपारुष्यं प्रख्यातैषा तु राजसी वृत्तिः  ॥  
     प्रमादमदविषादा नास्तिक्यं स्त्रीप्रसङ्गिता निद्रा  ।  
     आलस्यं नैर्घृण्यमशौचमिति तामसी वृत्तिः  ॥  
  
एतद्वृत्तित्रयं दृष्ट्वा लोके गुणानां कर्तृत्वं सिद्धमिति चाकर्त्ता पुरुषः सिद्धो भवति  ॥  
     प्रवर्त्तमानान् प्रकृतेरिमान् गुणान् रजस्तमोभ्यां विपरीतदर्शनात्  ।  
     अहं करोमीत्यबुधो ऽभिमन्यते तृणस्य कुब्जीकरणे ऽप्यनीश्वरः  ॥  
  
सर्वमिदं मया कृतं ममेदमिति वदन्नभिमानादबुध उन्मत्तः कर्तृवद्भवति अत्राह  ।  
     प्रकृतेः क्रियमाणानि गुणैः कर्माणि सर्वशः  ।  
     अहङ्कारविमूढात्मा कर्ताहमिति मन्यते  ॥  
     अनादित्वान्निर्गुणत्वात् परमात्मा ऽयमव्ययः  ।  
     शरीरस्थो ऽपि कौन्तय न करोति न लिप्यते  ॥  
एवम्  ।  
     प्रकृत्यैव च कर्माणि क्रियमाणानि सर्वशः  ।  
     यः पश्यति तथात्मानमकर्तारं स पश्यति  ॥  
     तत्राह किमयमेकः पुरुषो बहवो वेत्युच्यते  ।  
  
सुखदुःखमोहसङ्करविशुद्धकरणपाटवजन्ममरणकरणानां नानात्वात् पुरुषबहुत्वं सिद्धं लोकाश्रमवर्णभेदाच्च  ।  
यद्येकः पुरुषः स्यादेकस्मिन् सुखिनि सर्व एव सुखिनः स्युः  ।  
एकस्मिन् दुःखिनि सर्व एव दुःखिनः स्युः  ।  
एकस्मिन् करणपाटवे सर्वेषामेव करणपाटवं स्यात्  ।  
एकस्मिञ्जाते सर्व एव जायेरन्  ।  
एकस्मिन् मृते सर्व एव म्रियेरन्निति  ।  
न चैवम् इतश्च बहवः पुरुषाः सिद्धाः  ।  
आकृतिगर्भाशयभावसङ्गतिशरीरविभागे लिङ्गबहुत्वात्  ।  
एवं तावत् सांख्याचार्याः कपिलासुरिपञ्चशिखपतञ्जलिप्रभृतयो बहून् पुरुषान् वर्णयन्ति  ।  
वेदान्तवादिन आचार्या हरिहरहिरण्यगर्भव्यासादय एकमेवात्मानं वर्णयन्ति  ।  
कस्मादेवं तदाह  ।  
     पुरुष एवेदं सर्वं भूतं यच्च भाव्यम्  ।  
     उतामृतत्वस्येशानो यदन्येनातिरोहति  ॥  
     तदेवाग्निस्तदादित्यस्तद्वायुस्तद्धि चन्द्रमाः  ।  
     तदेव शुक्रं तद्ब्रह्म तदापः सः प्रजापतिः  ॥  
     तदेव सत्यममृतं स मोक्षः सा परा गतिः  ॥  
     तदक्षरं तत् सवितुर्वरेण्यं   
     यस्मात्परं नापरमस्ति किञ्चित्  ॥  
  
यस्मान्नाणीयो न ज्यायो ऽस्ति कश्चिद् वृक्ष इव स्तब्धो दिवि तिष्ठत्येकस्तेनेदं पूर्णं पुरुषेण सर्वम्  ।  
     सर्वतः पाणिपादान्तं सर्वतोक्षिशिरोमुखम्  ।  
     सर्वतः श्रुतिमल्लोके सर्वमावृत्त्य तिष्ठति  ॥  
     सर्वेन्द्रियगुणाभासं सर्वेन्द्रियविवर्जितम्  ।  
     सर्वेषां प्रभुमीशानं सर्वस्य शरणं महत्  ॥  
     सर्वतः सर्वतत्त्वानि सर्वात्मा सर्वसम्भवः  ।  
     सर्वं विलीयते यस्मिन् तद्ब्रह्म मुनयो विदुः  ॥  
     एक एव हि भूतात्मा देहे देहे व्यवस्थितः  ।  
     एकधा बहुधा चैव दृश्यते जलचन्द्रवत्  ॥  
     स हि सर्वेषु भूतेषु स्थावरेषु चरेषु च  ।  
     वसत्येको महानात्मा येन सर्वमिदं ततम्  ॥  
     एकोयमात्मा जगतामेकेन बहुधा कृतः  ।  
     पृथग् वदन्ति चात्मानं ज्ञानादिकप्रवर्तने  ॥  
     ब्राह्मणे कृमिकीटेषु श्वपाके शुनि हस्तिनि  ।  
     पशुगोदंशमशके समं पश्यन्ति पण्डिताः  ॥  
     एक एव यथा सूत्रं सुवर्णे वर्तते पुनः  ।  
     मुक्तामणिप्रवालेषु मृण्मये रजते तथा  ॥  
     तद्वद् गोषु मनुष्येषु तद्वद्धस्तिमृगादिषु  ।  
     एकोयमात्मा विज्ञेयः सर्वत्रैव व्यवस्थितः  ॥  

[त्रैगुण्यम्  ॥ तत्स्_४ ॥]  
  
अत्राह किं त्रैगुण्यं नामोच्यते  ।  
सत्त्वरजस्तमांसीति त्रिगुणा एव त्रैगुण्यम्  ।  
सत्त्वं नाम प्रसादलाघवप्रसन्नताभिषङ्गप्रीतितुष्टितितिक्षासन्तोषादिलक्षणमनन्तभेदं समासतः सुखात्मकम्  ।  
रजो नाम शोकतापस्वेदस्तम्भोद्वेगरोषमानादिलक्षणमनन्तभेदं समासतो दुःखात्मकम्  ।  
तमो नामा ऽ; ऽच्छादनावरणबीभत्सदैन्यगौरवालस्यनिद्राप्रमादादिलक्षणमनन्तभेदं समासतो मोहात्मकम्  ।  
एतत् त्रैगुण्यं व्याख्यातम्  ।  
     सत्त्वं प्रकाशकं विद्याद्रजो विद्यात् प्रवर्तकम्  ।  
     तमो ऽप्रकाशकं विद्यात्त्रैगुण्यन्नाम संज्ञितम्  ॥  

[सञ्चरः  ॥ तत्स्_५ ॥]  
[प्रतिसञ्चरः  ॥ तत्स्_६ ॥]  
  
अत्राह कः सञ्चरः प्रतिसञ्चरश्च  ।  
अत्रोच्यते  ।  
उत्पत्तिः सञ्चरः प्रलयः प्रतिसञ्चरः  ।  
तत्रोत्पत्तिर्नामाव्यक्तात् प्रागुपदिष्टात् सर्वतः पुरुषेण परेणाधिष्ठिता बुद्धिरुत्पद्यते  ।  
अष्टगुणा बुद्धिः  ।  
बुद्धितत्त्वादहङ्कार उत्पद्यते  ।  
स चाहंकारस्त्रिविधो वैकारिकस्तैजसो भूतादिरिति  ।  
तत्र वैकारिकादहंकारादेव इन्द्रियाणि चोत्पद्यन्ते  ।  
भूतादेस्तन्मात्राणि  ।  
तैजसादुभयम्  ।  
तन्मात्रेभ्यो भूतानीति सञ्चरः  ।  
प्रतिसञ्चरो नाम भूतानि तन्मात्रेषु लीयन्ते  ।  
तन्मात्राणीन्द्रियाणि चाहंकारे  ।  
अहंकारो बुद्धौ  ।  
बुद्धिरव्यक्ते  ।  
तदव्यक्तं क्वचिन्न लीयते  ।  
कस्मादनुत्पद्यमानत्वात् प्रकृतिं पुरुषञ्चैव विद्ध्यनादि इत्येवं प्रतिसञ्चरो व्याख्यातः  ।  

[अध्यात्मम् अधिभूतम् अधिदैवतं च  ॥ तत्स्_७ ॥]  
  
तत्राह किं तदध्यात्ममधिभूतमधिदैवतं चेति  ।  
तत्रोच्यते  ।  
बुद्धिरध्यात्मम् बोद्धव्यमधिभूतं ब्रह्मा तत्राधिदैवतम्  ।  
अहंकारो ऽध्यात्मं मन्तव्यमधिभूतं रुद्रस्तत्राधिदैवतम्  ।  
मनो ऽध्यात्मं संकल्पितव्यमधिभूतं चन्द्रस्तत्राधिदैवतम्  ।  
श्रोत्रमध्यात्मं श्रोतव्यमधिभूतमाकाशस्तत्राधिदैवतम्  ।  
त्वगध्यात्मं स्पर्शयितव्यमधिभूतं वायुस्तत्राधिदैवतम्  ।  
चक्षुरध्यात्मं द्रष्टव्यमधिभूतमादित्यस्तत्राधिदैवतम्  ।  
जिह्वाध्यात्मं रसयितव्यमधिभूतं वरुणस्तत्राधिदैवतम्  ।  
घ्राणमध्यात्मं घ्रातव्यमधिभूतं पृथ्वी तत्राधिदैवतम्  ।  
वागध्यात्मं वक्तव्यमधिभूतं अग्निस्तत्राधिदैवतम्  ।  
पाणी अध्यात्मं ग्रहीतव्यमधिभूतमिन्द्रस्तत्राधिदैवतम्  ।  
पादावाध्यात्मं गन्तव्यमधिभूतं विष्णुस्तत्राधिदैवतम्  ।  
पायुरध्यात्ममुत्स्रष्टव्यमधिभूतं मित्रस्तत्राधिदैवतम्  ।  
उपस्थमध्यात्ममानन्दयितव्यमधिभूतं प्रजापतिस्तत्राधिदैवतम्  ।  
एवमेतत् त्रयोदशविधस्य करणस्याध्यात्ममधिभूतमधिदैवतं व्याख्यातम्  ।  
  
     तत्त्वानि यो वेदयते यथावद् गुणस्वरूपाण्यधिदैवतं च  ।  
     विमुक्तपाप्मा गतदोषसङ्घो गुणांस्तु भुङ्क्ते न गुणैः स भज्यते  ॥  

[पञ्चाभिबुद्धयः  ॥ तत्स्_८ ॥]  
  
अथ कास्ताः पञ्चाभिबुद्धय उच्यते  ।  
व्यवसायो ऽभिमानेच्छा कर्तव्यता क्रियेति  ।  
अभिमुखी बुद्धिरिदं करणीयं मयेति व्यवसायो बुद्धिक्रिया  ।  
आत्मपरात्मस्वरूपप्रत्ययाभिमुखो ऽभिमानो ऽहंकारो बुद्धेः क्रिया  ।  
इच्छा वाञ्छा सङ्कल्पो मनसो बुद्धिक्रिया  ।  
शब्दादिविषयालोचनश्रवणादिलक्षणकर्तव्यता बुद्धीन्द्रियाणां बुद्धिक्रिया  ।  
वचनादिलक्षणबुद्धिक्रिया कर्मेन्द्रियाणां सा क्रियेति  ।  
एवमेताः पञ्चाभिबुद्धयो व्याख्याताः  ।  

[पञ्चकर्मयोनयः  ॥ तत्स्_९ ॥]  
  
अथ कास्ताः पञ्चकर्मयोनय उच्यन्ते  ।  
धृतिः श्रद्धा सुखा ऽविविदिषा विविदिषा च पञ्चकर्मयोनयः  ।  
  
     बाह्यकर्माणि संकल्प्य प्रतीतं यो ऽभिरक्षति  ।  
     तन्निष्ठस्तत्प्रतिष्ठश्च धृतेरेतद्धि लक्षणम्  ॥  
     स्वाध्यायो ब्रह्मचर्यं च यजनं याजनं तपः  ।  
     दानं प्रतिग्रहो होमः श्रद्धाया लक्षणं स्मृतम्  ॥  
     सुखार्थं यस्तु सेवेत ब्रह्मकर्मतपांसि च  ।  
     प्रायश्चित्तपरो नित्यं सुखेयं परिकीर्तिता  ॥  
     विषयमधुमिश्रितान्तःकारणत्वमविविदिषा  ।  
  
विविदिषा च ध्यानिनां प्रज्ञानयोनिः  ।  
     एकत्वं च पृथक्त्वं च नित्यं चैवमचेतनम्  ।  
     सूक्ष्मं सत्कार्यमक्षोभ्यं ज्ञेया विविदिषा च सा  ॥  
     कार्यकारणक्षयकरी विविदिषा प्राकृतिकी वृत्तिः  ।  
  
धृतिः श्रद्धा सुखा ऽविविदिषा चतस्रो बन्धाय विदिषैका मोक्षाय  ।  
एवमेता पञ्च कर्मयोनयो व्याख्याताः  ।  

[पञ्चवायवः  ॥ तत्स्_१० ॥]  
  
अत्राह के पञ्चवायव उच्यन्ते  ।  
  
प्राणोपानः समानश्च उदानो व्यान एव च  ।  
  
इत्येते वायवः पञ्च शरीरेषु शरीरिणाम्  ।  
  
तत्र प्राणो नाम वायुर्मुखनासिकाधिष्ठाता प्रणयनात्प्रक्रमणाच्च प्राण इत्यभिधीयते  ।  
अपानो नाम वायुर्नाभ्यधिष्ठितापनयनादधोगमनाच्चापान इत्यभिधीयते  ।  
समानो नाम वायुर्हृदधिष्ठाता समनयनात् सङ्गमनाच्च समान इत्यभिधीयते  ।  
उदानो नाम वायुः कण्ठाधिष्ठाता ऊर्ध्वगमनादुत्क्रमणाच्चोदान इत्यभिधीयते  ।  
व्यानो नाम वायुः सन्ध्यधिष्ठाता विक्षेपणाद्विजृम्भणाच्च व्यान इत्यभिधीयते  ।  
इति पञ्चवायवो व्याख्याताः  ।  

[पञ्चकर्मात्मानः  ॥ तत्स्_११ ॥]  
  
अत्राह के ते पञ्चकर्मात्मान इत्युच्यते  ।  
वैकारिकस्तैजसो भूतादिः सानुमानो निरनुमानश्च  ।  
तत्र वैकारिकः शुभकर्मकर्ता  ।  
तैजसो ऽशुभकर्मकर्ता  ।  
भूतादिर्मूढकर्मकर्ता  ।  
सानुमानः शुभमूढकर्मकर्ता  ।  
निरनुमानो ऽशुभमूढकर्मकर्ता चैवं पञ्चकर्मात्मानो व्याख्याताः  ।  

[पञ्चपर्वाविद्या  ॥ तत्स्_१२ ॥]  
  
अत्राह का सा पञ्चपर्वाविद्येत्युच्यते  ।  
तमो मोहो महामोहस्तामिश्रो ऽन्धतमिस्रश्चेति  ।  
तत्र तमोमोहावुभावष्टात्मकौ  ।  
महामोहो दशात्मकः  ।  
तामिस्रोन्धतामिस्रश्चाष्टादशात्मकौ  ।  
तमो नामाष्टसु प्रकृतिष्वव्यक्तबुद्ध्यहंकारपञ्चतन्मात्रसंज्ञितास्वनात्मस्वात्माभिमानस्तम इत्यभिधीयते  ।  
मोहो नामाणिमाद्यष्टैश्वर्यप्राप्तये यो ऽभिमान उत्पद्यते स मोह इत्यभिधीयते  ।  
महामोहो नाम दृष्टानुश्रविकेषु शब्दादिविषयेषु दशसु वृत्तिषु मुक्तोहमिति मन्यते स महामोह इत्यभिधीयते  ।  
तामिस्रो नामाष्टगुणैश्वर्ये ऽणिमाद्ये दशविधे च विषये यो द्वेषो ऽप्रतिहतस्तत्र यद् दुःखमुत्पद्यते ऽसौ तामिस्र इत्यभिधीयते  ।  
अन्धतामिस्रो नामाष्टगुणैश्वर्ये ऽणिमाद्ये दशविधे च विषये सिद्धे मरणकाले यो विषाद उत्पद्यते सो ऽन्धतामिस्र इत्यभिधीयते  ।  
एवमेषा पञ्चपर्वा ऽविद्या द्विषष्टिभेदा व्याख्याताः  ।  

[अष्टाविंशतिधाशक्तिः  ॥ तत्स्_१३ ॥]  
  
अत्राह का साष्टाविंशतिधाशक्तिरत्रोच्यते  ।  
एकादशेन्द्रियवधाः सप्तदश तुष्टिसिद्धि(बुद्धि)वधाः  ।  
एषाष्टाविंशतिधाशक्तिरिति  ।  
तत्रेन्द्रियवधास्तावदुच्यन्ते  ।  
श्रोत्रे बाधिर्यं जिह्वायां जडत्वं त्वचि कुष्ठित्वं चक्षुष्यरूपत्वं नासिकायामघ्राणत्वं वाचि मूकत्वं हस्तयोः कुणित्वं पादयोः पङ्गुत्वं वागिन्द्रिय उदावर्त उपस्थेन्द्रिये क्लैब्यं मनस्युन्माद इत्येकादशेन्द्रियवधाः  ।  

[नवधा तुष्टिः  ॥ तत्स्_१४ ॥]  
[अष्टधा सिद्धिः  ॥ तत्स्_१५ ॥]  
  
सप्तदशतुष्टिसिद्धिवधा नाम विपर्ययास्तुष्टिसिद्धीनाम्  ।  
तुष्टिविपर्ययास्तावदुच्यन्ते  ।  
तत्र नास्ति प्रधानमिति या प्रतिपत्तिरनन्ता  ।  
एवमहमित्यात्मज्ञाने तामसलीना तथाहंकारस्यादर्शनमविद्या  ।  
नैव सन्ति तन्मात्राणि भूतकारणानीत्यवृष्टिः  ।  
विषयाणामर्जने प्रवृत्तिरसुतारा  ।  
रक्षणे तु प्रवृत्तिरसुपारा च  ।  
क्षयदोषमदृष्ट्वा ऽर्थे प्रवृत्तिरसुनेत्रा  ।  
भोगा शक्तिरसुमरीचिका  ।  
हिंसादोषमपश्यतो भोगारम्भो ऽनुत्तमाम्भसिका  ।  
इति तुष्टिविपर्यया नवधा ऽतुष्टयो व्याख्याताः  ।  
  
अथ सिद्धिविपर्यया असिद्धयो ऽष्टौ चाभिधीयन्ते  ।  
नानात्वं भूतमात्रस्यैकात्वमाविर्भूतमतारमुच्यते  ।  
शब्दमात्रश्रवणाद्विपरीतग्रहणमासुतारं यथा नानात्वज्ञो मुक्त इति श्रुत्वा विपरीतं प्रतिपन्नो नानात्वज्ञो ह्यमुक्त इति  ।  
अध्ययनश्रवणाभिनिविष्टस्यापि जडत्वादसच्छास्त्रोपहतबुद्धित्वाद्वा पञ्चविंशतितत्त्वज्ञानसिद्धिर्न भवति तदा ऽतारतारं तदज्ञानम्  ।  
कस्यचिदाध्यात्मिकेन दुःखेनाभिभूतस्यापि संसारे ऽनुद्वेगादजिज्ञासोर्न ज्ञानं तत्प्रमादम्  ।  
एवमप्रमुदिताप्रमोदमानयोश्चान्योन्ययोर्द्वयमपरं द्रष्टव्यम्  ।  
सुहृदुपदिष्टे ऽप्यनिश्चयबुद्धेरज्ञानम् परस्परमसम्पा  ।  
असम्पावचनादथवा पराङ्मुखे गुरौ दुर्भाग्यस्य ज्ञानासिद्धिस्तदज्ञानमसत्प्रमुदितमिति  ।  
एवमेते सिद्धिविपर्यया असिद्धयो ऽष्टौ व्याख्याताः  ।  
एवमेषा ऽष्टविंशतिधा ऽशक्तिर्व्याख्याता  ।  
  
अत्राह का सा नवधा तुष्टिरत्रोच्यते  ।  
प्रकृतिं परमार्थत्वेन परिकल्प्य परितुष्टे माध्यस्थं लभते तस्य तुष्ट्या सा तान्त्रिकी संज्ञा ऽम्भ इति  ।  
अपरो बुद्धिं परमार्थवेन प्रतिपद्य परितुष्टस्तस्यास्तुष्टेः शलिला इति संज्ञा  ।  
अन्यो ऽहंकारं परमार्थत्वेनाभ्युपगम्य परितुष्टस्तस्यातुष्टेः रोध इति संज्ञा  ।  
इतरस्तन्मात्राणि भोग्यानि परमार्थत्वेन विनिश्चित्य परितुष्टस्तस्य तुष्टेर्वृष्टिरिति संज्ञा  ।  
एवमाध्यात्मिक्यश्चतस्रस्तुष्टयो भवन्ति  ।  
चतसृष्वपि तुष्टिषु नास्ति मोक्षस्तत्त्वज्ञानस्यासम्भवात्  ।  
वाह्यार्थार्जनरक्षणक्षयसङ्गहिंसादिदोषदर्शनाद्विषयोपरमे पञ्चतुष्टयो भवन्ति  ।  
अर्थानामर्जने दोषदर्शनात् तुष्टः प्रव्रजितस्यापि नास्ति मोक्षस्तत्त्वज्ञानाभावात्  ।  
सा पञ्चमी तुष्टिः सुतारेत्यभिधीयते  ।  
अन्योर्थानां रक्षणे दोषदर्शनात् तुष्टः प्रव्रजितस्यापि नास्ति मोक्षस्तत्त्वज्ञानाभावात् सा षष्ठी तुष्टिः सुपारेत्युष्यते  ।  
अन्योर्थानां क्षयदोषदर्शनात् तुष्टः प्रव्रजितस्यापि नास्ति मोक्षस्तत्त्वज्ञानाभावात् सा सप्तमी तुष्टिः सुनेत्रेत्यभिधीयते  ।  
अन्योर्थानां सङ्गदोषदर्शनात् तुष्टः प्रव्रजितस्यापि नास्ति मोक्षस्तत्त्वज्ञानाभावात् साष्टमी तुष्टिः सुमरीचिकेत्यभिधीयते  ।  
अन्यो भूतानामर्थनिमित्तं हिंसादिदोषदर्शनान्निवृत्तस्तुष्टः प्रव्रजितस्यापि नास्ति मोक्षस्तत्त्वज्ञानाभावात् सा नवमी तुष्टिरुत्तमाम्भसिकेत्यभिधीयते  ।  
इत्येता नवतुष्टयो व्याख्याताः  ।  
  
अत्राह काष्टौ सिद्धय इत्यत्रोच्यते  ।  
यदूहने ज्ञानमुत्पद्यते तत्त्वभावभूतेषु सा प्रथमा सिद्धिस्तारेयभिधीयते  ।  
यच्छब्दमात्रेण ज्ञानमुत्पद्यते तत्त्वभावभूतेषु सा सिद्धिः सुतारेत्यभिधीयते  ।  
यदध्ययनेन ज्ञानमुत्पद्यते तत्त्वभावभूतेषु सा तृतीया सिद्धिस्तारयन्तीत्यभिधीयते  ।  
यदाध्यात्मिकस्य दुःखस्यापनोदनं कृत्वा ज्ञानमुत्पद्यते तत्त्वभावभूतेषु सा चतुर्थी सिद्धिः प्रमुदितेत्यभिधीयते  ।  
यदाधिभौतिकस्य दुःखस्यापनोदनं कृत्वा ज्ञानम् उत्पद्यते तत्त्वभावभूतेषु सा पञ्चमी सिद्धिः प्रमुदितेत्यभिधीयते  ।  
यदाधिदैविकस्य दुःखस्यापनोदनं कृत्वा ज्ञानमुत्पद्यते तत्त्वभावभूतेषु सा षष्ठी सिद्धिः प्रमोदमानेत्यभिधीयते  ।  
यत्तु स्निग्धसंसर्गाव्यपयाज्ज्ञानमुत्पद्यते तत्त्वभावभूतेषु सा सप्रमी सिद्धिः रम्यकेत्यभिधीयते  ।  
यत् परिचर्यादानेन ज्ञानमुत्पद्यते तत्त्वभावभूतेषु परितोषिते गुरौ सिद्धिः सत्प्रमुदितेत्यभिधीयते  ।  
इत्येता अष्टसिद्धयो व्याख्याताः  ।  

[दशधा मूलिकार्थाः  ॥ तत्स्_१६ ॥]  
  
अत्राह के दशमूलिकार्था इत्यत्रोच्यते  ।  
                                                                        अस्तित्वमेकत्वमथार्थवत्त्वं परार्थमन्यत्वमकर्तृता च  ।  
                                                                        योगो वियोगो वहवः पुमांसः स्थितिः शरीरस्य च शेषवृत्तिः  ॥  
इत्येते दशमूलिकार्थाः  ।  
  
सङ्घातपरार्थत्वादिति पुरुषास्तित्वं सिद्धम्  ।  
भेदानां परिमाणात् कारणमस्त्यव्यक्तमिति पर्यायद्वयेन प्रधानस्यास्तित्वं सिद्धम्  ।  
हेतुमदनित्यमित्येकत्वं सिद्धम्  ।  
प्रीत्यप्रीतिविषादात्मका इत्यर्थवत्त्वं सिद्धम्  ।  
नानाविधैरुपायैरिति परार्थत्वं सिद्धम्  ।  
त्रिगुणमविवेकि विषय इत्यन्यत्वं सिद्धम्  ।  
तस्माच्च विपर्यासादित्यकर्तृत्वं सिद्धम्  ।  
पुरुषस्य दर्शनार्थं कैवल्यार्थं तथा प्रधानस्यापीति योगसिद्धिः  ।  
प्राप्ते शरीरभेदे चरितार्थत्वादिति वियोगसिद्धिः  ।  
जन्ममरणकरणानामिति पुरुषबहुत्वं सिद्धम्  ।  
चक्रभ्रमिवदिति शेषवृत्तिः सिद्धा  ।  
एते दशमूलिकार्था व्याख्याताः  ।  
एतेषां दशानां प्रागुपदिष्टानां च पञ्चाशत्प्रत्ययाः  ।  
एते च षष्टिपदार्थाः षष्टितन्त्रमित्युच्यते  ।  

[अनुग्रहसर्गः  ॥ तत्स्_१७ ॥]  
  
अत्राह को ऽनुग्रहसर्गः अत्रोच्यते  ।  
बाह्यान् पञ्चतन्मात्रेभ्यश्चोत्पाद्यानुग्रहसर्गध्यानोत्पन्नेनाधारवर्जितान् पुत्रान् दृष्ट्वा तेभ्यस्तन्मात्रेभ्यो ऽनुग्रहसर्गमसृजद्ब्रह्मा  ।  

[चतुर्दशविधो भूतसर्गः  ॥ तत्स्_१८ ॥]  
  
अत्राह कश्चतुर्दशविधो भूतसर्ग इत्यत्रोच्यते  ।  
अष्टविकल्पो दैवः पैशाचो राक्षसो याक्षो गान्धर्व ऐन्द्रः प्राजापत्यो ब्राह्म इत्यष्टौ देवयोनयः  ।  
पञ्चधा तिर्यग्योनश्च पशुपक्षिमृगसरीसृपस्थावरा इति  ।  
गवादिमूषकान्ताः पशवः  ।  
गरुडादिमशकान्ताः पक्षिणः  ।  
सिंहादिशृगालान्ताः मृगाः  ।  
शेषादिकीटान्ताः सरीसृपाः  ।  
पर्वतादितृणान्ताः स्थावराः  ।  
मानुष्यं चैकविधं ब्राह्मणादिचाण्डालान्तम्  ।  
अष्टविकल्पो दैवस्तिर्यग्योनश्च पञ्चधा भवति  ।  
मानुष्यश्चैकविधः समासतो भौतिकः सर्गः  ॥  

[त्रिविधो धातुसर्गः  ॥ तत्स्_१९ ॥]  
  
समासतो ये त्रिधाः सर्गाः तत्राह कस्त्रिविधो धातुसर्गः अत्रोच्यते सूक्ष्माः मातापितृजाः प्रभूता इति  ।  
ज्ञानेन्द्रियपञ्चप्राणबुद्धिमनसां गणः सूक्ष्मः  ।  
लिङ्गशरीराणीत्यर्थः  ।  
मातापितृजा षाट्कौशिकाः तत्र मातृतो लोमलोहितमांसानि पितृतः स्नाय्वस्थिमज्जान इति षट्को गणः  ।  
प्रभूताः पञ्चमहाभूतानि महाभूते घटादीनां निवेश इति त्रिविधो धातुसर्गो व्याख्यातः  ।  
एतत्संसारमण्डलमुक्तम्  ॥  

[त्रिविधो बन्धः  ॥ तत्स्_२० ॥]  
  
अत्राह कस्त्रिविधो बन्द्य इत्यत्रोच्यते  ।  
प्रकृतिबन्धो वैकारिकबन्धो दक्षिणाबन्धश्चेति  ।  
तत्र प्रकृतिबन्धो नामाष्टौ प्रकृतयस्ताः परतेनाभिमन्यमानस्य प्रकृतिलयः प्रकृतिबन्ध इत्युच्यते  ।  
तत्र वैकारिकबन्धो नाम प्रव्रजितानां लौकिकानां वैकारिकैरिन्द्रियैर्वशीकृतानां शब्दादिविषये प्रशक्तानामजितेन्द्रियाणामज्ञानिनां काममोहितानां वैकारिकबन्ध इत्युच्यते  ।  
दक्षिणाबन्धो नाम ब्रह्मचारिगृहस्थभिक्षुवैखानसानां काममोहोपहतचेतसामभिमानपूर्विकां दक्षिणां प्रयच्छतां दक्षिणाबन्ध इत्युच्यते  ।  
इति त्रिविधो बन्धो व्याख्यातः  ।  
उक्तं च  ।  
  
     प्राकृतेन तु बन्धेन तथा वैकारिकेण च  ।  
     दक्षिणाभिस्तृतीयेन बन्धोयं च निगद्यते  ॥   

[त्रिविधो मोक्षः  ॥ तत्स्_२१ ॥]  
  
अत्राह कस्त्रिविधो मोक्ष इत्यत्रोच्यते  ।  
  
ज्ञानोद्रेकादिन्द्रियरागोपशमात् कृत्स्नक्षयाच्चेति  ।  
ज्ञानोद्रेकादिन्द्रियरागोपशमात् स्वधर्माधर्मक्षयो भवति धर्माधर्मक्षयाच्च कैवल्यमिति  ।  
उक्तं च  ।  
     आद्यो हि मोक्षो ज्ञानेन द्वितीयो रागसंक्षयात्  ।  
     कृत्स्नक्षयात् तृतीयस्तु व्याख्यातं मोक्षलक्षणम्  ॥  

[त्रिविधं प्रमाणम्  ॥ तत्स्_२२ ॥]  
  
किं त्रिविधं प्रमाणमित्यत्रोच्यते  ।  
दृष्टमनुमानमाप्तवचनं चेति एतत् त्रिविधं प्रमाणम्  ।  
दृष्टं तावद्व्याख्यायते यावदिन्द्रियाणां पञ्चेन्द्रियार्थाः प्रत्यक्षा एव दृष्टम्  ।  
अनुमानम् प्रमाणं लिङ्गदर्शने जायमानं ज्ञानम्  ।  
यथा मेघोदयेन वृष्टिः साध्यते बकपङ्क्तिभिः सलिलम् धूमेनाग्निः तदनुमानम्  ।  
प्रत्यक्षेणानुमानेन वा योर्थो न साध्यते स आप्तवचनात् साध्यते  ।  
यथेन्द्रो देवानां राजा उत्तराः कुरवः सौवर्णो मेरुः स्वर्गे ऽप्सरस इति  ।  
त इन्द्रादयः प्रत्यक्षानुमानासाध्याश्च वसिष्टादयो मुनयो वदन्ति सन्तीन्द्रादयः आगमोप्यस्ति  ।  
     स्वकर्मण्यभियुक्तो यो रागद्वेषविवर्जितः  ।  
     ज्ञानवान् शीलसम्पन्न आप्तो ज्ञेयस्तु तादृशः  ॥  
  
एवमेतत् त्रिविधं प्रमाणमभिहितम्  ।  
अत्राह तेन त्रिविधेन प्रमाणेन किं साध्यते अत्रोच्यते  ।  
यथा लोके मानेन प्रस्थादिना धान्यानि मीयन्ते  ।  
तुलया चन्दनादीनि द्रव्याणि  ।  
एवमनेन तत्त्वभावभूतानि प्रमीयन्ते  ।  
त्रिविधेन दुःखेनाभिभूतो ब्राह्मणः कपिलमहर्षिशरणमुपागतः अत्राह  ।  

[त्रिविधं दुःखम्  ॥ तत्स्_२३ ॥]  
  
किं त्रिविधं दुःखमित्यत्रोच्यते  ।  
आध्यात्मिकमाधिभौतिकमाधिदैविकमिति  ।  
तत्राध्यात्मिकं द्विविधं शारीरं मानसं चेति  ।  
शरीरे भवं शारीरम् मनसि भवं मानसं चेति  ।  
तत्र शारीरं नाम वातपित्तश्लेष्मणां वैषम्याद्यद्दुःखमुत्पद्यते ज्वरातिसारविसूचिकामूर्छादिकं तच्छारीरमुच्यते  ।  
कामक्रोधलोभमोहमदेर्ष्यादिकं प्रियवियोगादिकं तन्मानसमित्युच्यते  ।  
अधिभूतेभ्यो भवमाधिभौतिकम्  ।  
मानुषपशुमृगसरीसृपस्थावरेभ्यो यद्दुःखमुत्पद्यते तदाधिभौतिकम्  ।  
अधिदेवेभ्यो जातमाधिदैविकम्  ।  
शीतोष्णवातवर्षासन्निपातादिनिमित्तं यद्दुःखमुत्पद्यते तदाधिदैविकम्  ।  
अनेन त्रिविधेन दुःखेनाभिभूतस्य ब्राह्मणस्य जिज्ञासोत्पना  ।  
ज्ञातुमिच्छा जिज्ञासा  ।  
यथा तृषितस्य पानीयं पातुमिच्छा पिपासा  ।  
एतत्समासतो निःश्रेयसं ज्ञानम्  ।  
यज्ज्ञात्वा पुनर्जन्म न स्यादिति  ॥  
       
     एतन्महर्षेर्विज्ञानं कपिलस्य महात्मनः  ।  
     यच्छ्रुत्वा ब्राह्मणः श्रेयः कृतकृत्यो ऽभवत् तदा  ॥  
     सांख्यसूत्रक्रमेणैषा व्याख्याता क्रमदीपिका  ।  
     अनुष्टुप्छन्दसा चात्र ज्ञेयं श्लोकशतत्रयम्  ॥  
  
इति श्रीतत्त्वसमासाख्या सूत्रवृत्तिः समाप्ता  ॥  

