+++
title = "Samkhyaparibhasa"

+++
## Intro

Samkhyaparibhasa   

Samkhyaparibhasa  
Based on the ed. by Vindhyesvari Prasada Dvivedin in: Sāṃkhyasaṃgrahaḥ  
(Chowkhamba Sanskrit Series, 50, pp. 197-224)  

Input by Dhaval Patel  

## पाठः

सांख्यपरिभाषा   ।  
  
श्रीगणेशाय नमः   ।  
श्रीदक्षिणामूर्तिगुरुभ्यो नमः   ।  
  
स्वानुभवं यथामति व्याख्यास्यामः   ।  

ॐ नमो नारायणाय प्रकृत्यै पुरुषाय च   ।  
वेदान्तसारगुह्याय साङ्ख्यतत्त्वस्वरूपिणे   ॥ १   ॥  
योगिनां परहंसानां तत्त्वज्ञानार्थदर्शनम्   ।  
अन्येषां च न दातव्यं मायया मोहितं जगत्   ॥ २   ॥  
शब्दश्रोता च व्याजेन निर्वाणार्थं च कथ्यते   ।  
यदा कश्चिन्महाभागस्तस्य विश्रान्तिकारकम्   ॥   
विभक्तिमत्र यो पश्येत्तस्य ज्ञानं च दूरतः   ॥ ३   ॥  
     अथ गुरुः   ।  
गुरुयुक्त्या प्रसादेन ग्रन्थगर्भावलोकनम्   ॥ ४   ॥  
गुरुश्च द्विविधः प्रोक्तो वार्त्तिकाम्नाय एव च   ।  
वार्त्तिको भक्तिभावेन आम्नायो मूलकारिका   ॥ ५   ॥  
किन्तु -  
ब्राह्मणस्त्रीशूद्रमुखोपास्या ये ते तु वार्त्तिकाः   ।  
संन्यासादिपारम्पर्येण स आम्नायः प्रकीर्तितः   ॥ ६   ॥  
आदौ शिवस्तथा विष्णुर्ब्रह्मा वसिष्ठ एव च   ।  
शक्तः पाराशरो व्यासः शुको गौडस्तथैव च   ॥  
गोविन्दपादपूज्येभ्यः शङ्करः शङ्करो परः   ।  
इयं परम्परा प्रोक्ता गुरोराम्नायसिद्धिदा   ॥ ७   ॥  
गुरुर्गायत्र्युपदेशो गुरुश्चोदरपोषकः   ।  
सद्गुरुर्मोक्षदाता च गुरोस्त्रिविधलक्षणम्   ॥ ८   ॥  
मन्त्राध्ययनं च व्याख्यानं कर्मतन्त्रानि चेटकाः   ।  
वैदिकी शिल्पविद्या च श्रीगुरोस्तस्य उच्यते   ॥ ९   ॥  
कार्यकारणतां हित्वा समाधिः पूर्णबोधकः   ।  
तारको मोक्षदाता च सद्गुरुस्तस्य उच्यते   ॥ १०   ॥  
     अथ शिष्यः   ।  
रिक्तकामं मनो धृत्वा विश्वासं गुरुभक्तिदम्   ।  
आशामोक्षं विना नास्ति तच्छिष्यमुद्धरेद्गुरुः   ॥ ११   ॥  
भो भो स्वामिन् कृपासिन्धो प्रार्थयिष्यामि ते ऽधुना   ।   
तप्तसंसारदावाग्नौ मुक्तिं कुरु दयानिधे   ॥ १२   ॥  
विधिवदधीतवेदवेदाङ्गत्वेनापाततो ऽरिवलवेदार्था अस्मिन्   । तथा च श्रुतिः -  
समित्पाणिः श्रोत्रियं ब्रह्मनिष्ठं गुरुमुपश्रित्य तमनुसरति   ॥  
तद्धि संप्रणिपातेन परिप्रश्नेन सेवया   ॥  
उपदेक्ष्यन्ति ते ज्ञानं ज्ञानिनस्तत्त्वदर्शिनः   ॥ १३   ॥  
ऽयज्ज्ञात्वा न पुनर्मोहःऽ; इति गीतासु   ।  
भुक्तिमिच्छसि चेत्तात विषयान्विषवत्त्यज   ॥   
लोलुपः साधुसङ्गस्य अत्यन्तं सुखमश्नुते   ॥ १४   ॥  
     इति गुरुपरम्परा   ।  
     अथ सांख्यसाम्प्रदायेन ज्ञानमाह   । तत्र प्रथमं साधनचतुष्टयसम्पन्नस्य इहामुत्रार्थफलभोगविरागः   । द्वितीयं शमदमादिषट्कम्   । तृतीयं नित्यानित्यवस्तुविवेकः   । चतुर्थं मुमुक्षत्वं मोक्षेच्छा   । किन्तु इह नाम स्रक्चन्दनवनितादिविषयभोगविरागः   । अमुत्र नाम स्वर्गभोगादिअनिच्छा   । शमो नाम मनोनिग्रहः   । दम इन्द्रियनिग्रहः   । तितिक्षा शीतोष्णादिपरोत्कर्षसहनम्   । समाधानं सृष्ट्यादिमायाविलक्षणम्   । श्रद्धा गुरावध्यात्मशास्त्रे रतिः   । उपरमः कार्यकारणातीतम्   । नित्य आत्मा   । अनित्या दृश्यपदार्थाः   । अतः परं मोक्षेच्छा   ॥  
     इति साधनचतुष्टयम्   ।  
कम्बलो खर्परी वेणुर्बुद्धेस्त्रिविधलक्षणम्   ।  
चित्तक्षिप्तगतायतालीनताभूमिकात्रयम्   ॥ १   ॥  
     अथ भूमिका   । विक्षेप्ता विषयपदार्थे रतिः   । गतायाता संशयात्मिका   । सुलीनता प्रीतिरूपा तुरीया   ।   
     अथ बुद्धयः   । गुरुः शास्त्रादियुक्त्या बोधयति तथापि शून्यं कम्बलपेशीवत्   । सा अधिकप्रकाशो न भवति खर्परच्छिद्रवत्   । अनेकयुक्त्या विस्तारयति भग्नवेणुवत् जले तैलवत्   । तत्रादौ वैराग्यम्   । तत्र प्रमाणं श्रुतिः- न वा ऽरे सर्वस्य कामाय सर्वं प्रियं भवत्यात्मनस्तु कामाय सर्वं प्रियं भवति इति   ।   
     बृहदारण्यके ऽत्यागेनैकेन अमृतत्वमानशुःऽ;   । तत्रादौ शबलत्यागः   ॥  
विष्ठामूत्रं च दुर्गन्धि कृम्यगारं च नश्वरम्   ।  
तत्सौख्यमानिनो मूढा अहंममेतिगर्विताः   ॥ १   ॥  
कस्य माता पिता कस्य कस्य भ्राता सहोदरः   ।  
कस्य स्त्री कस्य पुत्रस्तु नराणां कर्मबन्धनम्   ॥ २   ॥  
जायापत्यगृजक्षेत्रस्वजनद्रविणादिषु   ।  
उदासीनसमं पश्येत्सर्वं व्यर्थमिवात्मनि   ॥ ३   ॥  
स्त्रीणां स्त्रीसङ्गिनां सङ्गं त्यक्त्वा दूरत आत्मवान्   ।  
क्षमी विविक्त आसीनश्चिन्तयेन्मामतन्द्रितः   ॥ ४   ॥  
कायारण्यसमाविष्टो मनव्याघ्रो महाबली   ।  
भक्षते सकलांल्लोकान्देवानुरगमानवान्   ॥ ५   ॥   
ज्ञानखड्गं दृढं कृत्वा वैराग्यं भूमिशोधनम्   ।  
दुर्लभो यस्य संग्रामो को ऽसौ शूरश्च आत्मवान्   ॥ ६   ॥  
  
     अथ शुद्धत्यागः   ।  
ग्रन्थमभ्यस्य मेधावी ज्ञानविज्ञानतत्परः   ।  
पलालमिव धान्यार्थी त्यजेद्ग्रन्थमशेषतः   ॥ ७   ॥  
पदमिच्छसि ब्रह्मत्वं तदा विज्ञानतः शृणु   ।  
सर्वार्थेषु च वैराग्यं सर्वभूतेषु चात्मता   ॥ ८   ॥  
मुक्तिमिच्छसि चेत्त्वन्तु विषयान्विषवत्त्यज   ।  
क्षमार्जवदयातोषसत्यं पीयूषवद्भज   ॥ ९   ॥  
मनसा ध्यायते योगी कृपणस्तु धनं यथा   ।  
मनसा येन पीत्वा च तेन जित्वा जगत्त्रयम्   ॥ १०   ॥  
विहाय कामान्यः सर्वान्पुमांश्चरति निस्पृहः   ।  
निर्ममो निरहङ्कारः स शान्तिमधिगच्छति   ॥ ११   ॥   
अकिञ्चनश्च दान्तश्च शान्तश्च सममानसः   ।   
स लिङ्गानाश्रमं त्यक्त्वा चरेदविधिगोचरः   ॥ १२   ॥  
देहे च शृणु तं तात गुप्तप्रकटलक्षणम्   ।  
दशगुप्तकरं मोक्षद्वादशं सहजस्थितिः   ॥ १३   ॥  
निरपेक्षं मुनिं शान्तं निर्वैरं समदर्शनम्   ।  
अनुव्रज्यामहं नित्यं पूययेदङ्घ्रिरेणुभिः   ॥ १४   ॥  
कदा शम्भो भविष्यामि कर्मनिर्मूलनक्षमः   ।  
एकाकी निस्पृहः शान्तो पाणिपात्रो दिगम्बरः   ॥ १५   ॥  
सर्वधर्मान्परित्यज्य मामेकं शरणं व्रज   ।  
अहं त्वां सर्वपापेभ्यो मोक्षयिष्यामि मा शुचः   ॥ १६   ॥   
निरालम्बपदं प्राप्य चित्ते तत्र लयं गते   ।  
निवर्तन्ते क्रियाः सर्वाः स योगी निर्गुणः परः   ॥ १७   ॥  
विषयेन्द्रियकारणमाकर्षचित्तविभ्रमः   ।  
यथा बहुसपत्नीनां लुठन्ति पतिमेकतः   ॥ १८   ॥  
साधु साधु शृणु स्वार्थमस्थियन्त्राच्च दूरतः   ।  
अस्य भागकृता लोके ममत्वं श्वानवत्कृतम्   ॥ १९   ॥  
शृणु तात द्वयं त्याज्यमाशा भेदस्तथैव च   ।  
आशया दीनतां कृत्वा भेदश्च भेदवर्धनम्   ॥ २०   ॥  
रोदनहास्यका ऽ; ऽनेन पिशाचस्थितिमाश्रयेत्   ।  
अस्य सङ्गं सदा त्यज्य भव चिन्मात्र सर्वदा   ॥ २१   ॥  
छायाकार्यं यथा नास्ति तथैवायं हि देहकः   ।  
तत्त्वं गृहरसं त्यज्य परमां स्थितिमाश्रय   ॥ २२   ॥  
गोष्पदं पृथिवी मेरुः स्थाणुराकाशमुद्रिका   ।  
तृणं त्रिभुवनं राम वैराग्यालंकृता कृतिः   ।  
मनुष्याणां सहस्रेषु कश्चिद्यतति सिद्धये   ॥ २३   ॥  
     इति वैराग्यम्   ॥  
  
     अथ भक्तिद्वारा चतुर्विधा मुक्तिः   ।  
वेदाक्षराणां सायुज्यं सरूपतां सलोकतामश्नुते   ॥  
प्रथमं चित्तशुद्धिं च मानसं पूजनद्वयम्   ।  
तृतीयं च सदा ध्यानं व्यापकं च चतुर्थकम्   ॥ १   ॥  
पञ्चमं तु निरालम्बं मोक्षभूमिर्यथाक्रमम्   ।  
यत्नेन साधयेन्मर्त्यो तस्य मुक्तिर्न संशयः   ॥ २   ॥  
जपानुष्ठानयोर्द्वारा चित्तशुद्धिर्विधीयते   ।  
पश्चाच्चतुर्विधा मुक्तिः शृणु साधु द्विजोत्तम   ॥ ३   ॥  
मानसे लोकसम्प्राप्तिस्तत्सदा च समीपता   ।  
तथा तस्य स्वरूपं च निरालम्बेन शाश्वतम्   ॥ ४   ॥  
ये ये यान् यान् यजन्देवांस्ते चत्वारमोक्षगाः   ।  
आत्मज्ञानं विना मोक्षो न भवेत्सच्चिदात्मनि   ॥ ५   ॥  
किन्तु -  
     मानसं नाम आसनस्थां सावयवमूर्त्तिं ध्यायेत्   । निवातदीपवत्स्वस्थं यथाबुद्ध्या षोडशोपचारैः पूजयेत्   । तस्य गच्छतस्तिष्ठतश्च न समीपावभासः   । स एव सर्वभूतस्थं स्वरूपं पश्यति   । ततः सावकाशमिव भासते सा सायुज्यता   ।   
     इति चतुर्विधा उपासना मुक्तिः   ।  
  
     अथाद्वैतभक्तिः   ।  
सर्वेश्वरमयं भक्तिर्ज्ञानं चाभेददर्शनम्   ।  
निरपेक्षं च वैराग्यं मुक्तं निर्विषयं मनः   ॥ १   ॥  
किन्तु चाण्डालादिब्रह्मपर्यन्तं सर्वभूतेषु ईश्वररूपं भावयेत्   । यथार्हं षोडशोपचारेण पूजयेत्   । सा भक्तिः न तु प्रतिमा   । ब्रह्मादिपिपीलिकापर्यन्तं स्वशरीरवदभेदं ज्ञात्वा तज्ज्ञानं परदेहाहिस्वदेहावयमेकीकृत्य सर्वत्र एकमेव पिण्डमवधारयेत् ब्रह्मादिस्थावरपर्यन्तमिहामुत्र निराशा   । मुक्ति नाम वृत्तिशून्यम्   । तत्र प्रमाणम् -   
सर्वभूतेषु यः पश्येद्भगवद्भावमात्मनः   ।  
भूतानि च भवत्यात्मलेषभागवतोत्तमः   ॥ २   ॥  
यदा भूतपृथक्भावमेकस्थमनुपश्यति   ।   
तत एव च विस्तारं ब्रह्म सम्पद्यते तदा   ॥ ३   ॥  
प्रजहाति यदा कामान् सर्वान्पार्थ मनोगतान्   ।  
आत्मन्येवात्मनस्तुष्टः स्वपतः स न खिद्यते   ॥ ४   ॥  
गीतासु   ।  
ब्रह्मादिस्थावरान्तेषु वैराग्यं यद्धि जायते   ।  
यथैव काकविष्ठायां वैराग्यं तद्धि निर्मलम्   ॥ ५   ॥  
     इति अद्वैतभक्तिः   ।  
  
     अथ विवेकज्ञाननिर्णयः   ।  
अक्रोधवैराग्यजितेन्द्रियत्वं क्षमादयाशान्तिजनप्रियत्वम्   ।  
निर्लोभदाता भवमुक्तिहेतुर्ज्ञानस्य चिह्नं दशलक्षणानि   ॥ १   ॥  
कर्म अध्यात्मतत्त्वं च ब्रह्मज्ञानमतः परम्   ।  
इन्द्रं चत्वारि वाच्यार्थमात्मलक्षं सुखावहम्   ॥ २   ॥  
कर्मज्ञानी भवेज्जीवः पुरुषो ऽध्यात्मसंज्ञकः   ।  
ईश्वरस्तत्त्ववेत्ता च सर्वं ब्रह्मेति ब्रह्मता   ॥ ३   ॥  
वर्णाश्रमं च धर्मं च होत्रादिकर्मतत्पराः   ।  
भजनं सर्वभूतेषु ज्ञानं च कर्मसज्ञितम्   ॥ ४   ॥  
वैराग्याध्यात्मशास्त्रं च यस्य माया विनिर्गता   ।  
जिज्ञासा मननाध्यासं ज्ञानमध्यात्मसंज्ञितम्   ॥ ५   ॥  
आलोक्य धर्मसांख्यादिधर्मकर्मक्रियाविधीः   ।  
तदर्थव्यतिरेकेण तत्त्वज्ञानं तदोच्यते   ॥ ६   ॥  
समाधिशब्दवाक्यार्थं ब्रह्माकारतया वृतिः   ।  
एकाकी निस्पृहः शान्तो ब्रह्मज्ञानं तदोच्यते   ॥ ७   ॥  
वाचो यस्मिन्निवर्तन्ते लिङ्गं गलितसर्वधीः   ।  
स्वयमेव स्वरूपस्थं स्वमिव स्वं विराजते   ॥ ८   ॥  
उक्ताचारविहीनस्य स्वबुद्धिर्वर्तते ऽखिलम्   ।  
द्रव्यादिविषयस्वार्थान्स जीवो नीचशब्दितः   ॥ ९   ॥  
सदाचाररतो नित्यं द्वन्द्वातीतश्च निस्पृहः   ।  
शुष्कञ्चाप्यशनं चैव पुरुषस्तस्य उच्यते   ॥ १०   ॥  
दण्डकाशायमात्रं च कामक्रोधविवर्जितः   ।  
भ्रमरीभुक्तसन्तोषमीश्वरस्तस्य उच्यते   ॥ ११   ॥  
दिग्वासं च स्वसंवेद्यमानन्दं स्वपरं न हि   ।  
पाणिपात्रे च यद्भुंक्ते स ब्रह्म राजते महीम्   ॥ १२   ॥  
देहान्तितं सदाकालं वर्णाश्रमविवर्जितम्   ।  
यत्कृतं तत्सदाचारमात्मारामो विराजते   ॥ १३   ॥  
इति   
     अथ धर्मशास्त्रे-  
अनिष्टमिष्टमिश्रं च त्रिविधं कर्मणः फलम्   ॥  
पशुमिश्रस्तथा ज्ञानी सिद्धज्ञेयं च पञ्चकम्   ।  
एतैर्लक्षणसंयुक्तं वृत्तिभेदेन कथ्यते   ॥ १४   ॥  
उक्त्वा उक्त्वा च कार्येण द्रव्यं च साधयेत्ततः   ।  
शिश्नोदररताः स्वार्थं सत्पशोर्लक्षणं स्मृतम्   ॥ १५   ॥  
युगाचारेण वर्तन्ते संमतं वर्णमाश्रमम्   ।  
आत्मस्वार्थं न जानाति स मिश्रं लक्षणं स्मृतम्   ॥ १६   ॥  
वेदशास्त्रार्थसर्वज्ञो उक्ताचारश्च तत्परः   ।  
यथोक्त्वा च वदेद्वाक्यं स ज्ञानी लक्षणोच्यते   ॥ १७   ॥  
कार्यं च अन्यथाकर्तुं यद्वक्तुं तत्तु साधयेत्   ।  
सञ्चितार्थान्वदेत्प्राज्ञः स सिद्धिर्लक्षणोच्यते   ॥ १८   ॥  
कार्यकारणकर्तृत्वं विहाय विचरेन्महीम्   ।  
स्तुनादपी निकामी च आनन्दं ज्ञेयलक्षणम्   ॥ १९   ॥  
     इति निर्वेदज्ञाननिर्णयः   ।  
देहवर्णाश्रया धर्मा कल्पनावेदनिर्मिताः   ।  
ता हि निर्मोकवत्त्याज्याः सो ऽहमेको निरञ्जनः   ॥ २०   ॥  
तस्माज्ज्ञानात्तु कैवल्यमित्यादिश्रुतेः ज्ञानाग्निदग्धकर्माणीति गीता   ।  
परोक्षं शास्त्रियज्ञानमपरोक्षं च शाश्वतम्   ।  
प्रथमं जन्मकर्माणि द्वितीयं सच्चिदात्मकम्   ॥ २१   ॥  
उत्पत्तिस्थितिसंहारभूतं भूतेषु युज्यते   ।  
आत्मा च तत्र साक्षी च जगद्द्रष्टा च सूर्यवत्   ॥ २२   ॥  
भूतादिव्यक्तिरूपं च अचरं चरमेव च   ।  
तदिन्द्रजालवत्पश्येद्यथा नु वीचिवज्जगत्   ॥ २३   ॥  
कल्पनाबद्धजन्तुश्च सदा जल्पति दोषवत्   ।  
वपुर्नृत्यति रथ्यायां यावत्पतति भूतले   ॥ २४   ॥  
जनो बालपिशाचत्वं किं लज्जायोगिवृन्दिनाम्   ।  
जल्पन्ति विविधा वाचो किमर्थं सुखदुःखयोः   ॥ २५   ॥  
अस्ति भाति प्रियं स्थिरमस्थिरं नाम रूपकम्   ।  
चत्वार ईषणा त्याज्याः सोहमेको निरञ्जनः   ॥ २६   ॥  
मातृकाध्वनिरूपा च वर्तते विश्वमायया   ।  
जानीहि तत्र तन्नादं व्यर्थो ऽर्थः प्रतिपद्यते   ॥ २७   ॥  
अमनस्तु सदा देहो यथा ग्रामो विना जनात्   ।  
ब्रह्माद्योपि न कर्त्तव्यः स पशुश्चात्मघातकः   ॥ २८   ॥  
उत्तमा च लये लीना ध्यानधारणमध्यमाः   ।  
अधमा प्रतिमापूजा गीतनृत्यं धमोधमः   ॥ २९   ॥  
स्नानं मनो मलत्यागः शौचमिन्द्रियनिग्रहः   ।  
अभेददर्शनं ज्ञानं ध्यानं निर्विषयं मनः   ॥ ३०   ॥  
स्थूलपेशिवत् प्रत्यक्षं लिङ्गं वन्ध्यं यथा स्त्रियः   ।  
मनसात्मैकरूपेण स्वयं ब्रह्म सनातनम्   ॥ ३१   ॥  
श्रुतिस्मृत्यर्थपूर्णं च समाधेश्चित्तसौरभम्   ।  
यावद्देहाभिमानं च तावत्यो निष्फला क्रियाः   ॥ ३२   ॥  
संसारकर्म आसक्तो ब्रह्माहमिति मन्यते   ।  
कर्मब्रह्मोभयभ्रष्टस्तं त्यजेदन्त्यजं यथा   ॥ ३३   ॥  
समाधेर्विक्षेपो यस्य नानायुक्तिप्रकारकः   ।  
यावद्देहलयं नैतावन्तो मोहकारकाः   ॥ ३४   ॥  
एकोसौ योगवासी च द्वयं ग्रामस्तथैव च   ।  
तृतीयं नगरं चैव मन्ये यद्वनवासिनाम्   ॥ ३५   ॥  
वेदशास्त्रपुराणानि नानायुक्तिं च वल्गुना   ।  
व्यवसयात्मिका बुद्धिर्न तु साधनरूपका   ॥ ३६   ॥  
आलोड्य चतुरो वेदान् सर्वशास्त्राणि सर्वदा   ।  
यो वै तत्त्वं न जानाति दर्वीपाकरसं यथा   ॥ ३७   ॥  
शब्दब्रह्मणि निष्णातो स्नायात्स परमे यदि   ।  
श्रमस्तस्य श्रमफलं ह्यधेनुरिव रक्षकः   ॥ ३८   ॥  
आकाशदर्पणे यस्मिन्यज्जगद्भासते ऽखिलम्   ।  
तत्सर्वं ब्रह्मरूपं च मायामयविचेष्टितम्   ॥ ३९   ॥  
या निशा सर्वभूतानां तस्यां जागर्ति संयमी   ।  
यस्यां जागर्ति भूतानि सा निशा पश्यतो मुनेः   ॥ ४०   ॥  
नाहं देहो न च प्राणो नेन्द्रियाणि तथैव च   ।  
न मनो हन्त बुद्धिश्च नैव चित्तमहङ्कृतिः   ॥ ४१   ॥  
नाहं मनुष्यो न च देव यक्षो न ब्राह्मणः क्षत्रियवैश्यशूद्रः   ।  
न ब्रह्मचारी न गृही वनस्थो भिक्षुर्न चाहं निजबोधरूपः   ॥ ४२   ॥  
कार्यकारणचेष्टा च त्रिविधं कल्पनाकृतम्   ।  
मनोहङ्कारसंयुक्तं व्यर्थं च शब्दमालिका   ॥ ४३   ॥  
शब्दे शब्दस्य ज्ञानार्थं योगी वदति निस्पृहः   ।  
यथा वाद्येषु नादश्च पारतन्त्र्येण वर्तते   ॥ ४४   ॥  
योगी च सर्वकार्याणि वर्तते देहकर्मणि   ।  
कौमारं क्रीडनं चैव सर्वं मिथ्यैव कारणम्   ॥ ४५   ॥  
यद्यावत्क्रियते जन्तुः स्वगृहे राजते पुमान्   ।  
यो यो यस्य यथा भावस्तत्ततेषां च सौख्यता   ॥ ४६   ॥  
तत्कामोपचेष्टितम् सर्वं वृथा भवति आयतौ   ।  
न चास्य क्रिया काचिन्नेह नानास्ति कर्हिचित्   ॥ ४७   ॥  
अहं चेष्ट इतो देहे सर्वकर्मसु चेष्टते   ।  
इति ज्ञानं विजानीयाद्यज्ज्ञानं स्मरणेन हि   ॥ ४८   ॥  
तडागः पूर्णतो येन यद्दातुं बलं राजते   ।  
किंचिच्छिद्रेण आद्यं च मनसात्मोदकक्रियाः   ॥ ४९   ॥  
बन्धं विहाय पूर्णानि कुर्वन्तु स्वस्थमानसम्   ।  
ये हि युक्तिं सदाभ्यासात्स वै ज्ञानोत्तमोत्तमः   ॥ ५०   ॥  
देहादिसर्वकर्माणि ज्ञानाज्ञानेषु ज्ञायसे   ।  
सो ऽहं चिन्मात्ररूपेण जानीहि ब्रह्मलक्षणम्   ॥ ५१   ॥  
अहं मूर्खमहं ज्ञाता यो धर्मः प्रतिपाद्यते   ।  
सो ऽहं चिन्मात्ररूपेण जानीहि ब्रह्मलक्षणम्   ॥ ५२   ॥  
भिद्यते हृदयग्रन्थिश्छिद्यन्ते सर्वसंशयाः   ।  
क्षीयन्ते चास्य कर्माणि यस्मिन् दृष्टे परावरे   ॥ ५३   ॥  
जगद्विलक्षणं ब्रह्म ब्रह्मणो ऽन्यन्न किञ्चन   ।  
ब्रह्मण्याभाति चिन्मिथ्या यथा मरुमरीचिका   ॥ ५४   ॥  
ज्ञानामृतेन तृप्तस्य कृतकृत्यस्य योगिनः   ।  
न चास्ति किञ्चित्कर्तव्यमस्ति चेन्न स सत्त्ववित्   ॥ ५५   ॥  
न त्वं विप्रादिको वर्णो नाश्रमी नाक्षगोचरः   ।  
असङ्गो ऽसि निराकारो विश्वसाक्षी सुखी भव   ॥ ५६   ॥  
देहाभिमानगलिते विदिते च चिदात्मनि   ।  
यत्र यत्र मनो याति तत्र तत्र समाधयः   ॥ ५७   ॥  
आत्मैकभावनिष्ठस्य या या चेष्टास्तदर्चनम्   ।  
यो यो जल्पः स संमन्त्रस्तद्ध्यानं च निरीक्षणम्   ॥ ५८   ॥  
न संकल्पविकल्पस्य न लीनोपाधिवासनाः   ।  
निजस्वरूपे निर्मग्नः स योगी परतत्त्ववित्   ॥ ५९   ॥  
देहादिसर्वेन्द्रियाणि सत्तामात्रेण चेष्टते   ।  
यथा दीपे प्रपंचस्य चुंबकं लोहमेव च   ॥ ६०   ॥  
देहद्वयं तथा नाम वर्णाश्रमा च व्यर्थता   ।  
महीआकाशब्रह्माहमलमेतत्समाधिना   ॥ ६१   ॥  
अव्यक्तस्य कथं ध्यानं व्यापकस्य विसर्जनम्   ।  
अमूर्तस्य कथं पूजा स्वयं ब्रह्म सनातनम्   ॥ ६२   ॥  
फलस्य कारणं पुष्पं फले पुष्पं विनश्यति   ।  
ज्ञानस्य कारणं कर्म ज्ञाने कर्म विनश्यति   ॥ ६३   ॥  
किं करोमि क्व गच्छामि किं गृह्णामि त्यजामि किम्   ।  
आत्मना पूरितं सर्व महाकल्पांबुना यथा   ॥ ६४   ॥  
भूतादिव्यक्तिरूपं च अचरं चरमेव च   ।  
तदिन्द्रजालवत्पश्येद्यथाम्बुवीचिवज्जगत्   ॥ ६५   ॥  
शब्दभागद्वयं कृत्वा व्यर्थो ज्ञानार्थयोगिनम्   ।  
कदाचिद्वक्तुं ज्ञानार्थं व्यर्थो वक्तुं न शक्यते   ॥ ६६   ॥  
गर्वं नो वहते न निन्दन्ति परान्नो भाषते निष्ठुरं  
प्रोक्तं केनचिदप्रियं च हसते क्रोधं च नालम्बते   ।  
श्रुत्वा काव्यमलक्षणं परकृतं सन्तिष्ठते मूकव-  
द्दोषान्नाददते स्वयं न कुरुते चैतत्सतां लक्षणम्   ॥ ६७   ॥  
बीजमध्ये यथा वृक्षं वृक्षमध्ये च बीजता   ।  
व्याप्यव्यापकसर्वात्मा स पृथक् नैव दृश्यते   ॥ ६८   ॥  
एकात्मा सर्वभूतेषु बन्धमोक्षः कथं द्विधा   ।  
जन्मसंस्कारयोगेन भिन्नत्वं वर्त्तते सदा   ॥ ६९   ॥  
प्रतिबिम्बयथोपाधिं दीर्घन्तिर्यक् च वर्त्तुलम्   ।  
तस्माद्विलक्षणो जीवः कथमेकं भविष्यति   ॥ ७०   ॥  
यथा योनिस्तथाचारपूर्वकर्म्मानुसारतः   ।  
तत्तज्ज्ञानाधिकारेण द्विविधा बन्धमोक्षयोः   ॥ ७१   ॥  
यथायमलमुत्पत्तिं प्रारब्धं विविधाकृतम्   ।  
तथैव सुखदुःखानि कथं भवति एकता   ॥ ७२   ॥  
द्रव्यं न भक्षयेत्प्राज्ञः स्वद्रव्यं नैव पोषयेत्   ।  
सन्तुष्टः सर्वदा नित्यं स नरो ज्ञानवान्भवेत्   ॥ ७३   ॥  
शरीरं नश्वरं सर्वं सम्बन्धः किन्तु शाश्वतः   ।  
वयसा सूत्रमार्गेण यथा स्थानेषु गच्छति   ॥ ७४   ॥  
यथा परगृहे वासो मार्गस्थं कुरुते सदा   ।  
तथैव सुखदुःखेन न स्पृशेत् ज्ञानिनो नरः   ॥ ७५   ॥  
नटी च नटनाट्यं च नानाक्रीडा च रञ्जनम्   ।  
अहं प्रत्ययजानाति तथैव ज्ञो सदा नरः   ॥ ७६   ॥  
     इति ज्ञाननिर्णयः   ।  
  
     अथ श्रोता उवाच   ।  
इदं किं दृश्यते केन कथं जातम् ?  
तं होवाच-  
प्रथम अनादिवस्तु चैतन्य आत्मा   । तस्य स्फुरणं जातं स इममेवात्मानं द्विधा पातयेत्ततः   ।  
पतिश्च पत्नी चाभवतामिति बृहदारण्ये   ।  
तत्त्वमसीति यस्मिन् त्रिपदानि भवन्ति   । तत् त्वं असि   । ब्रह्माहमस्मीति सकलब्रह्मान्तं निश्वसितम्   । अथ तत्सर्वं त्वमेव   । इदमाश्चर्यम्   । तर्हि चित्त एकाग्रम् अतिसूक्ष्मतरं कुरु   । परमर्थमित्युक्तम्   । आत्मा ऽयं गुरुरचलधर्मव्यापकत्वादिति   । अथ-  
अन्धः पङ्गुरसङ्गे च सङ्गात्कर्म प्रतिष्ठितम्   ।  
यत्र पङ्गुस्वतन्त्रत्वं तत्रान्धो निःफलो भवेत्   ॥ १   ॥  
अन्धातीतं भवेत्पङ्गुरचलं च सनातनम्   ।  
सबाह्याभ्यन्तरं भूतं यथाकाशं च दृश्यते   ॥ २   ॥  
किन्तु माया अन्धा अविवेकित्वात्   । उभयोरेकीभूत्वा मिथ्या जीवेश्वरौ व्याजेनापि ब्रह्माण्डयोः   । सृष्टिनिर्मिताः   ।  
तस्मान्मायापरित्यागेन स्वयमेव चिदाकाशे च वर्तते   ।  
तत्र प्रमाणं श्रुतिः   । आकाश आत्मा खं ब्रह्म   ।   
     अथ जीवेश्वरयोर्लक्षणम्   । तत्र प्रमाणं श्रुतिः   । द्वा सुपर्णा सयुजा सखाया समानं वृक्षं परिषस्वजाते   । तयोरन्यः पिप्पलं स्वाद्वत्त्यनश्नन्नन्यो अभिचाकशीति   । अथ वेदेति   । कार्योपादिचैतन्यं जीवशब्दवाच्यम्   । कारणोपाधिचैतन्यम् ईश्वरशब्दवाच्यम्   ।  
कार्योपाधिरयं जीवः कारणोपाधिरीश्वरः   ।  
कार्यकारणतां हित्वा पूर्णबोभो विधीयते   ॥ ३   ॥  
तत्र कार्यं नाम अहङ्कारादिसृष्टिव्यापारः कारणं नाम साक्षी ह्यन्तःस्फुरणम्   । इति वेदान्ते   ।  
उपद्रष्टानुमन्ता च भर्त्ता भोक्ता महेश्वरः   ।  
परमात्मेति चाप्युक्तो देहे ऽस्मिन्पुरुषः परः   ॥ ४   ॥  
     इति ईश्वरः   ।  
पुरुषः प्रकृतिस्थो हि भुङ्क्ते प्रकृतिजान् गुणान्   ।  
कारणं गुणसंयोगो ऽस्य सदसद्योनिजन्मसु   ॥ १   ॥  
     इति जीवः   ।  
मुखाभासको दर्पणे दृश्यमानो   
मुखत्वापृथक् ते न हि वा ऽस्ति वस्तु   ॥  
चिदाभासको ऽधीशजीवो ऽपि तद्वत्   
स नित्योपलब्धिस्वरूपो ऽहमात्मा   ॥ १   ॥  
इति हस्तामले   । सलिल एको इष्टाद्वैतो भवति   । इति बृहदारण्ये   । तथा बिम्बप्रतिबिम्बन्यायेन जीवेश्वरौ कल्पितौ   । तज्जीवस्य मोक्षसाधनमाह कर्मपरं अहरहः सन्ध्यामुपासिता यावज्जीवमग्निहोत्रं जुहुयात्   । ज्योतिष्टोमौ स्वर्गकामो यजेत्   । ॐमिति ब्रह्म   । ओमितीदॐ सर्वम्   । ओमित्यग्निहोत्रमनुजानाति   ।   
     इति कर्म   ।  
अथ ज्ञानपरम्   । न कर्मणा न प्रजया धनेन त्यागेनैके अमृतत्वमानशुः   ।  
प्रथममायाशबलसृष्ट्यादिपुत्रकलत्रद्रव्याद्विलक्षणः   । द्वितीयं स्थूलसूक्ष्मादिशरीरस्य विलक्षणम्   । तृतीयं केवलमोक्षसङ्कल्पः   । यथा शुकनालकान्यायेन मिथ्यारज्जुसर्प्पे भ्रममाणे सति तस्य मोक्षसाधनमाह   । तत्र जीवस्वरूपं लक्षणं दृष्टिसम्बन्धेन सूर्यप्रभया प्रतिभाति तद्वासना महद् हृदि ग्रन्थिः   ।  
     इति जीवलक्षणम्   ।  
जीवस्य मोक्षकामाय त्रिवर्गं च पुरा कृतम्   ।  
कर्म पातञ्जलिं साङ्ख्यं तत्समासेन कथ्यते   ॥ १   ॥  
पञ्चभूतात्मिका पूजा विधिरेष समाशृणु   ।   
त्रयं कर्म पूजायोग्यं वा यो पातञ्जले स्मृतः   ॥ २   ॥  
द्वयं देहाभिमानेन एकं नाहं च सांख्यता   ।  
अहं नाहं द्वयं शब्दबन्धमोक्षं च कारकम्   ॥ ३   ॥  
तथा च श्रुतिः   । अथातो धर्मजिज्ञासा   । अथातो ब्रह्मजिज्ञासा   । पूर्वपूर्वश्रुतियुक्त्यानुभवाभासानामुत्तरोत्तरश्रुतियुक्तानुभवाभासबोधदर्शनात्   ।  
सामान्यशास्त्रं स्यान्न्यूनं विशेषो बलवान्भवेत्   ।  
परेण पूर्वबाधो वा प्रायशो दृश्यतामिह   ॥ ४   ॥  
इति वेदान्ते कर्मपरम्   । ज्ञानादेव तु कैवल्यमित्यादिश्रुतेः   ।  
न हि ज्ञानेन सदृशं पवित्रमिह विद्यते   ।  
ज्ञानाग्निदग्धकर्माणि   ।  
उदराः सर्व एवैते ज्ञानी त्वात्मैव मे मतम्   ।  
     इति ज्ञानपरम्   ।  
  
     अथ वेदोक्तकर्मयोगः   ।  
वर्णाश्रमं च धर्मं ह वेदादिविधिपूर्वकम्   ।  
तच्च साध्यमसाध्यं वा जन्मकर्मफलप्रदम्   ॥ १   ॥   
ज्योतिष्टोमे भवेत्सर्गः श्रोता स्यादिति कर्मणि   ।  
निषेधविधिनिघ्नानि न भवन्मोक्षसिद्धिदम्   ॥ २   ॥  
जपानुष्ठानयोर्द्वारा देवतानुग्रहो भवेत्   ।  
तत्सकाशाद्भवेत् सिद्धिश्चैतन्योपाधिवर्जिता   ॥ ३   ॥  
तत्र भूतपूजा   । पार्थिवस्थावरादितीर्थयात्रा अग्निहोत्रज्वालामुखीयागादि   । आपः गङ्गायाः नैमिषारण्यादिजलपूजा   । तथा च-  
संहिता ब्राह्मणारण्यं द्वन्द्वदीक्षा निघण्टकम्   ।  
ज्योतिषं च निरुक्तं च दशग्रन्थानि सूत्रकम्   ॥ ४   ॥  
एकया लिङ्गग्रन्थ्या च बद्ध्यते सकलं जगत्   ।  
दशग्रन्थ्या यदा बद्धो तस्य मुक्तिः कथं भवेत्   ॥ ५   ॥  
एवं पठति वेदानां हंकारं पिण्डपोषणम्(?)   ।  
एतेज्ज्ञानपरं ज्ञात्वा स मुक्तो नात्र संशयः   ॥ ६   ॥  
किन्तु-  
संहिता कार्यच्छन्दं च दृश्यब्रह्मेति ब्राह्मणम्   ।  
नभमारण्यमाश्रित्य छन्दम्ब्रह्मास्मि वाक्यता(?)   ॥ ७   ॥  
मन आदिरोधनं शिक्षा निघण्टं वृतिधारणम्   ।  
विवेकं ज्योतिषं चैव ममेदं सूर्यमुच्यते   ॥ ८   ॥  
निरुक्तं संशयच्छेद्यं सूत्रपाठं च ज्ञानधीः   ।  
अन्नोपाधिश्च वेदाद्या यस्तं वेद स वेदवित्   ॥ ९   ॥  
अस्यार्थः   । संहिता नाम स्वहितम्   । कार्यकारणातीतं न तु कर्मचोदना   । ब्राह्मणं नाम सर्वस्वं ब्रह्मैव न तु यागादि   । आरण्यं नाम नभलक्ष्यं न तु आरण्यरोदनम्   । छन्दो नाम ब्रह्मास्मीति स्मरणं न तु पिशाचवच्छलनम्   । शिक्षा नाम शासनं मन आदिधारणा न तु पाठः निघण्टं नाम काठिन्यं वृत्तिसावधनता न तु देशान्तरम्   । ज्योतिषं नाम विवेकत न तु गणकादिव्यापारः   । सूत्रं नाम अभेदानुसन्धानं न तु कर्मप्रेरणा   । निरुक्तं नाम संशयच्छेद्यं न तु वेदार्थप्रौढिः   । सूत्रपाठं नाम ज्ञानदृष्टिः   । न तु व्याकरणबलम्   ।  
     एतज्ज्ञानं परं ज्ञानमन्यत्संसारपोषणम्   ।  
इति वेदोक्तकर्मयोगः   । प्रमाणं वेदाक्षराणां सायुज्यं सरूपतां सलोकतामश्नुत इति श्रुतेः   ॥  
  
     अथ पातञ्जलहठयोगः   ।  
अथ पातञ्जलयोगं कथयत्यङ्गानि वै क्रमात्   ।  
देहसाध्यं भवेन्मोक्षं तज्ज्ञानं साधनं शृणु   ॥ १   ॥  
तत्र हंसोपनिषदि- गुदमवष्टभ्याधाराद्वायुमुत्थाप्य स्वाधिष्ठानं त्रिःप्रदक्षिणीकृत्य मणिपूरकं गत्वा अनाहतमतिक्रम्य विशुद्धे प्राणान्निरुद्ध्य आज्ञामनु ब्रह्मरन्ध्रं ध्यायेत्   । तत्र नादमनुभवति चिणिति प्रथमः १ चिणिचिणि २ घण्टा ३ शङ्ख ४ तन्त्री ५ ताल ६ वेणु ७ भेरि ८ मृदङ्ग ९ मेघ १० नवमं त्याज्यं दशममभ्यसेत्   । तस्मान्मनो विलीनं भवति   । यस्य मनसि विष्टना मनसो ऽन्तरायं मनो न वेद यस्य मनः शरीरं यो मनोन्तरो यमयति   ।  
चक्रं सप्त त्रिकूटं च श्रीहठं गोहठं तथा   ।  
भ्रूवोर्गुम्फा ब्रह्मरन्ध्रं सूलो यानं जलन्धरम्   ॥ १   ॥  
टाली लोली तथा धोती लम्बिकाशोधनं क्रमात्   ।  
खेचरी भूचरी चैव महाकाष्ठा तथैव च   ॥ २  ॥  
उद्गानं लोपनं चैव गाठनं चावकाशकम्   ।  
इडापिङ्गलयोर्नामान्यष्टाविंशत्यनुक्रमात्   ॥ ३   ॥  
प्रणवं व्याहरन् जाप्यं सो ऽहं यामं मतान्तरे   ।  
अस्य कर्ता भवेज्जीवो देहभाजनसम्मतम्   ।   
साधनेन भवेत्सिद्धिरहं वृद्धो ऽभिजायते   ॥ ४   ॥  
अणिमादि भवेत्तेषां भूतं भविष्यं वर्तमानम्   ।  
वाचां सिद्धिर्मृतं मोक्षं देहसङ्गेन मानिता   ॥ ५   ॥  
यथा प्रेते क्षमा लिङ्गं तत्सकाशाच्च सौख्यता   ।  
तथा देहसमीरेण अहं ममेति मानिता   ॥ ६   ॥  
ब्रह्मरन्ध्रे गते प्राणे ह्यहं मोक्षो ऽपि जायते   ।  
यथा दध्नगृहस्वामी पलायन् सौख्यमानिता   ॥ ७   ॥  
पुनरहङ्कृतो वासो वासना जन्मदायिनी   ।  
तथा देहगतो मोक्षो बुद्धिरर्भकसंमता   ॥ ८   ॥  
तत्र गीता-  
वासांसि जीर्णानि यथा विहाय  
नवानि गृह्णाति नरो पराणि   ।  
तथा शरीराणि विहाय जीर्णा-  
न्यन्यानि संयाति नवानि देही   ॥ ९   ॥  
द्रष्टा दृश्यं यदा वर्त्ते देहे सङ्गेन मोक्षकः (?)   ।  
आत्मा देही कथं कृत्वा सर्वव्यापिविलक्षणः   । १०   ॥  
तस्मादुन्मीलद्योगी च विकलः कौलशिक्षया   ।  
समाभ्युत्थानमन्यानि देहसङ्गेन व्यर्थता   ॥ ११   ॥  
आत्मा प्रज्ञानमानन्दनित्यशुद्धनिरामयः   ।  
विचरेज्ज्ञाप्तिमात्रेण देहातीतं च सर्वदा   ॥ १२   ॥  
यावद्देहाभिमानं च यावत्सिद्धिः प्रवर्त्तते   ।  
तावज्जन्यानदानं च भवेत्कर्मानुसारतः   ॥ १३   ॥  
तत्र निषेधार्थश्रुतिः-  
न कर्मणा न प्रजया धनेन   
त्यागेनैके अमृतत्वमानशुः   ।  
परेण नाकं निहितं गुहायां   
विभ्राजते यद्यतयो विशन्ति   ॥   
वेदान्तविज्ञानसुनिश्चितार्थाः संन्यासयोगाद्यतयः शुद्धसत्त्वाः इति श्रुतेः   । आब्रह्मभुवनाल्लोकात् इति गीतासु   ।  
इष्टादर्शनदृश्यानां विरामो यत्र वा भवेत्   ।  
तस्माद्विलक्षणं ह्यात्मा ह्यपरोक्षे भवेत्स्वयम्   ॥ १   ॥  
यावन्न ज्ञायते आत्मा कर्तृलाभलवं मुनिः   ।  
तावत्सर्वं भवेद्व्यर्थं यथा वन्ध्या विभूषिता   ॥ २   ॥  
इति कर्मपरः   । परन्तु अनर्थकारी देहनाशकारी   । तस्माज्ज्ञानाय साधयेत्   ।   
तत्र चक्रम् आधारं नाम देहम्   ॥  १   ॥ स्वाधिष्ठानं सात्त्विकमहङ्कारः   ॥ २   ॥ मणिपुरं बुद्धिः   ॥ ३   ॥  
अनाहतं सदाचारः   ॥ ४   ॥ विशुद्धं गुहभक्तिः   ॥ ५   ॥ आज्ञाचक्रे ज्ञाने सावधानता   ॥ ६   ॥ सहस्रदलं तुर्या   ॥ ७   ॥ त्रिकूटं गुणरहितम्   ॥ ८   ॥ श्रीहठं मायारहितम्   ॥ ९   ॥  
गोहठमविद्यातिरस्कारः   ॥ १०   ॥ भ्रुवोर्गुम्फा कामनाशून्यम्   ॥ ११   ॥ ब्रह्मरन्ध्रं मनोलयः   ॥ १२   ॥ सूलबन्धमिन्द्रियनिग्रहः   ॥ १३   ॥ यानं विषयनिरासः   ॥ १४   ॥ जालन्धरं स्वपररहितम्   ॥ १५   ॥ टाली पदार्थवार्ताशून्यम्   ॥ १६   ॥ लोली युक्ताहारः   ॥ १७   ॥ धोती सर्वजले ऽप्यैक्यम्   ॥ १८   ॥ लम्बिका स्तुतिनिन्दारहितम्   ॥ १९   ॥ खेचरी अवकाशे दृष्टिः   ॥ २०   ॥ भूचरी युग्ममात्रमवलोकनम्   ॥ २१   ॥ महाकाष्ठा सर्वं ब्रह्मेति निश्चयः   ॥ २२   ॥ उद्गानमनिकेतम्   ॥ २३   ॥ लोपनं कार्यातीतम्   ॥ २४   ॥ गाठनं देहदुःखसहनम्   ॥ २५   ॥ अवकाशम देहातीतम्   ॥ २६   ॥ इडापिङ्गलयोर्नाम   ॥ २७   ॥ २८   ॥ प्रपञ्चबुद्धिरहितम्   ॥   
एवन्तु साधयेत्प्राज्ञो न तु देहविडम्बनम्   ।  
देहाद्विलक्षणं आत्मा वृथा भ्रमन्ति मानवाः   ॥   
     इति पातञ्जलहठयोगः   ॥  
  
     अथ साङ्ख्यराजयोगः   ।  
विना साङ्ख्येन प्रत्यक्षं न भवेदात्मयोगिनाम्(?)   ।  
देहः कञ्चुकवत्त्याज्यः स्वस्वं खमिव राजते   ॥ १   ॥  
यं शैवाः समुपासते शिव इति ब्रह्मेति वेदान्तिनो  
बौद्धा बुद्ध इति प्रमाणपटवः कर्तेति नैयायिकाः   ।  
अर्हन्नित्यथ जैनशासनरताः कर्मेति मीमांसकाः   
सर्वे घूर्णिपराः प्रपञ्चविकलाः सांख्यात्परं नान्यथा   ॥ २   ॥  
सांख्यं योगं समभ्यस्येत् पुरुषं पञ्चविंशतिः   ।  
इति श्रुतिर्वेदवाक्यं वेदान्तैः सद्भिरुच्यते   ॥ ३   ॥  
आकाशपूरकं सांख्यं योगः समीरपूरकः   ।  
देहाद्विलक्षणं आत्मा तस्मात्सांख्यं समभ्यसेत्   ॥ ४   ॥  
प्रलयः सर्वतद्वाचामात्मनो व्यतिरेकता(?)   ।  
स सांख्ययोगसंज्ञा च इतरं भ्रामिकं मतम्   ॥ ५   ॥  
सर्वाद्विलक्षणो ह्यात्मा एकमनेकरूपिणम्   ।  
एकमेवाद्वितीयं ब्रह्म अलं ततः परं भवेत् (?)   ॥ ६   ॥       
     इति सांख्ययोगः   ।  
  
     अथ देहलक्षणम्-  
भोगरोगं तथा मलं निधनं क्षेत्रगामिता   ।  
प्रारब्धमनुवर्त्तन्ते यथा तद्वै विनिश्चितम्   ॥ १   ॥  
पञ्चतन्मात्रभूतानि प्रत्यक्षमखिलं जगत्   ।  
प्रकृतिर्गुणकर्माणि वर्त्तन्ते चित्प्रकाशतः   ॥ २   ॥  
मनोत्थाय यदा देहे तत्कर्म जीवसंज्ञकम्   ।  
देहेन मनमुत्थाय तत्कर्म देहसंज्ञितम्(?)   ॥ ३   ॥  
भक्ष्यभक्षकभावं च भूतं भूतेषु युज्यते   ।  
तदर्थं शृणु मे वत्स पञ्चभूतान्यनुक्रमात्   ॥ ४   ॥  
आपः पृथिवी भक्ष्यं च वायुरग्निश्च भक्षकः   ।  
तत्राकाशमावपनं सत्ता चिन्मात्रसंज्ञिता   ॥ ५   ॥  
क्षुत्पिपासाविसर्गं च देहे कर्माणि केवलम्   ।  
अन्यत्कार्याणि कर्माणि वेदसंज्ञा विधीयते   ॥ ६   ॥  
धैर्यं समरसश्चैव सर्वभक्षस्य निस्पृहः   ।  
अखण्डपञ्चभूतानि लक्षणैर्देह उच्यते   ॥ ७   ॥  
तत्राहमन्तःकरणं भोक्ता, भोक्ता नाम साक्षित्वम् इन्द्रियाणां भोगसाधनता नाम रसपरीक्षा पञ्चभूतानां भोग्यं नाम स्थूलकृशादिद्रव्यगुणाः   । यथा भवन्ति तथा   । तत्र प्रमाणं श्रुतिः- ताभ्यः पुरुषमानयत्ता अब्रुवन्पुरुषं स्तुतेति पुरुषो वा वसु कृतं यथायतनं प्रविशामि क्षुत्पिपासे भवतेति श्रुतेः माताबालकन्यायेन तत्र गीतासु  
इदं शरीरं कौन्तेय क्षेत्रमित्यभिधीयते   ।  
एतद्यो वेत्ति तम प्राहुः क्षेत्रज्ञ इति तद्विदः   ॥ ८   ॥  
     इति सांख्यपरिभाषा (१)  ॥  

(१) सांख्यपरिभाषाग्रन्थस्य एकमेवादर्शपुस्तकं प्राप्तमपि च ग्रन्थकृता ग्रन्थप्रारम्भे-  
विभक्तिमत्र यो पश्येत्तस्य ज्ञानं च दूरतः   ।  
गुरुयुक्त्या प्रसादेन ग्रन्थगर्भावलोकनम्   ॥   
इति प्रतिज्ञातत्वादस्य मुद्रणे कारिते बहुषु स्थलेषु अगत्या ऽशुद्धिरस्ति किन्तु ग्रन्थार्थरक्षार्थं न तन्निरासे ऽस्माभिर्दृष्टिपातः कृतः   । ग्रन्थो ऽपि खण्डित इवाभाति   ।  

