---
title: 'Isvarakrsna: Samkhyakarika, with Samkara arya''s Jayamangala commentary'

---
## Intro

Isvarakrsna: Samkhyakarika, with Samkara arya's Jayamangala commentary   

Isvarakrsna: Samkhyakarika, with Samkara arya's Jayamangala commentary  
Based on the edition by H. Sarma: Jayamaṅgalā nāma Sāṃkhyasaptatiṭīkā,  
Calcutta 1926 (Calcutta Oriental Series, 19)  

Input by Dhaval Patel  

BOLD for Īśvarakṛṣṇa's Sāṃkhyakārikā (= ISk_nn)  

## पाठः

साङ्ख्यसप्ततिटीका जयमङ्गला ॥  
  
----------------------------------------------------------------------  
कारिका १   
----------------------------------------------------------------------  
  
अधिगततत्त्वालोकं लोकोत्तरवादिनं प्रणम्य मुनिम्  ।  
क्रियते सप्ततिकायाष्टीका जयमङ्गला नाम ॥  
प्रेक्षावन्तो ऽनुक्ते प्रयोजने न क्वचित्प्रवर्तन्त इति प्रयोजनमुच्यते तत्त्वज्ञानान्मोक्षः तत्त्वानि पञ्चविंशतिः  । तथा चोक्तम् -  
पञ्चविंशतितत्त्वज्ञो यत्र कुत्राश्रमे रतः  ।  
जटी मुण्डी शिखी वापि मुच्यते नात्र संशयः  ॥ इति ॥  
तेषु च षष्टितन्त्रादिख्यातेष्विति  । विस्तरत्वात् षष्टितन्त्रस्य सङ्क्षिप्तरुचिसत्त्वानुग्रहार्थं सप्ततिकारम्भः  । वक्ष्यति च ऽएतदार्याभिः सङ्क्षिप्तम्ऽ; इति  । मोक्षेण किं फलमिति चेद्दुःखनिवृत्तिः  । अतत्त्वज्ञो दुःखैरभिहन्यमानस्संसरन्नास्ते  । तत्त्वज्ञानात्तु कैवल्यमाप्नोति, न दुःखैरभिहन्यते  । हन्यमानेन को हेतुर्जिज्ञासितव्य इत्यत्राह-  
  
दुःखत्रयाभिघाताज्जिज्ञासा तदवघातके हेतौ  ।  
दृष्टे सापार्था चेन्नैकान्तात्यन्ततो ऽभावात्  ॥ इस्क्_१ ॥  
  
ऽदुःखत्रयाभिघाताज्जिज्ञासाऽ; इत्यादि  । दुःखानां त्रयं दुःखत्रयम्  । आध्यात्मिकम्, आधिभौतिकम्, आधिदैविकं चेति  । आत्मन्यध्यात्मम्, तत्र यद्भवति तदाध्यात्मिकम्  । शारीरं मानसं चेति  । तत्र वातपित्तश्लेष्मणां वैषम्येण ज्वरादिदुःखम्, तच्छरीरे भवतीति शारीरम्  । यत्कामक्रोधशोकादिभिः मनसि दुःखं तन्मानसम्  । यन्मानुषपशुमृगपक्षिसरीसृपस्थावरान्यधिकृत्य  भवति तदाधिभौतिकम्  । यच्छरीरे ग्रहावेशादीनि दैवान्यधिकृत्य भवति तदाधिदैविकमिति  । एतद्दुःखत्रयम्  । तेनाभिघातात्पीडनाद्धेतोर्जिज्ञासा ज्ञातुमिच्छा भवति ॥  
कस्मिन् विषय इत्याह- ऽतदवघातके हेतौऽ; इति  । अवघातयत्यपनयतीत्यवघातकः  । तस्य दुःखत्रयस्यावघातकस्तदवघातकः  । तृजकाभ्यां षष्ठीसमासप्रतिषेधः, ऽतत्प्रयोजको हेतुश्चऽ; इति न भवति  । केन खल्विमानि दुःखान्युत्पद्यन्त इति तदवघातको हेतुर्जिज्ञास्यो भवति  । दुःखवानहमेतत्प्रतीकारमन्वेषयामीति प्रायोवादः  । स च पञ्चविंशतितत्त्वज्ञानान्नान्य इति मनसि वर्तते  ॥   
ऽदृष्टे सा ऽपार्था चेत्ऽ; इति  । स्यादेतत् यदि दृष्टस्तदवघातको हेतुर्न स्यात्  । यावदाध्यात्मिकस्य शारीरदुःखस्यापनयने चिकित्साशास्त्रविहित एवोपायो ऽस्ति, मानसस्यापि सङ्ख्यानबलं रम्याश्च शब्दादयो विषयाः  । आधिभौतिकाधिदैविकयोरपि, अवघातहेतुरनुष्ठीयमानो लोक एव दृश्यते, तयोः सत्प्रतिपक्षत्वात्  । तत्राधिदैविकस्य सामदामभेददण्डोपायघटितारम्भाः  । आधिभौतिकस्यापि निपातप्रतिपातसंवृतप्रदेशाश्रयणादयः ॥  
ततश्च दृष्टे हेतौ सति जिज्ञासा ऽस्मिन् विषये निरर्थकेत्याशङ्क्याह- ऽनैकान्तात्यन्ततो ऽभावात्ऽ; इति  । ना ऽपार्था, सार्थिकैव  । कुतः- एकान्ततः एकान्तात्यन्ततो ऽभावादपि  । एकान्तेनात्यन्तेन च दुःखाभावस्याभावादित्यर्थः  । दृष्टे ह्युपाये क्रियमाणे ऽपि केषाञ्चिद्दुःखत्रयं भवत्येवेति नैकान्तेनोपशमः  । कथञ्चिदुपशमे पुनरुत्पादनात् नात्यन्तेनोपशमः  । तस्मादैकान्तिकात्यन्तिकदुःखोपशमाय जिज्ञासा युक्तेति  ॥ १ ॥  
  
----------------------------------------------------------------------  
कारिका २   
----------------------------------------------------------------------  
  
यद्येवमैकान्तिकात्यन्तिकदुःखोपशमहेतुर्ववेदविहितो ऽस्ति  । तथा चाह-  
अणम सोमममृता अभूमागन्म ज्योतिरविदाम देवान्  ।  
किमस्मान् कृणवदरातिः किमु धूर्त्तिरमृतमर्त्यस्य  ॥ इति ॥  
अस्यायमर्थः- इन्द्रो देवनामपण्डितानाह ऽदिव्याः किमन्यत्सुखमस्तिऽ; इति  । ते तमाहुः ऽनास्तिऽ; इति  । सोममपाम, सोमं पीतवन्तो वयम्  । ततो ऽमृता अभूम, व्यपगतमृत्यवो जाताः  । ऽअगन्म ज्योतिःऽ; इति  । ज्योतिः स्वर्गो ऽयम्, तं प्राप्ता वयम्  । ऽअविदाम देवान्ऽ; इति  । इयन्तो देवा अस्मिन् स्वर्ग इति ज्ञातवन्तः ज्ञानमस्माकमुत्पन्नमित्यर्थः  । ऽकिमस्मान् कृणवत्ऽ; इति  । कृणवन्मृत्युरुच्यते  । अस्मान् सोमपानान् किं मृत्युः करिष्यते  । अरातिः व्याधिः सो ऽपि, धूरतिर्जरा सापि चास्माकं किं करिष्यति  । ऽअमृतमर्त्यस्यऽ; इति  । तस्मात् सोमपानाद्दुःखोपशमहेतुरस्तीत्यस्मिन् पूर्वपक्षे -  
  
दृष्टवदानुश्रविकः स ह्यविशुद्धिक्षयातिशययुक्तः   
तद्विपरीतः श्रेयान् व्यक्ताव्यक्तज्ञविज्ञानात्  ॥ इस्क्_२ ॥  
  
ऽदृष्टवदानुश्रविकःऽ; इत्यादि  । अनुश्रूयते पारम्पर्येणेत्यनुश्रवो वेदः श्रुवः ऽऋदोरप्ऽ;  । तत्र  भवो हेतुरानुश्रविकः  । अध्यात्मादिः  । दृष्टेन तुल्यो दृष्टवत्  । तस्यापि दोषदर्शनात् ॥  
यदाह - ऽस ह्यविशुद्धिक्षयातिशययुक्तःऽ; इति  । यस्मादानुश्रविको हेतुरविशुद्ध्यादिभिस्त्रिभिर्दोषैर्युक्तः  । तत्राग्निहोत्रादौ पशुव्यापादनात् सोमपानादविशुद्धियुक्तः  । कर्मक्षयात् स्वर्गच्युतिरिति क्षययुक्तः  । तथा चाहुः - ऽबहूनीन्द्रसहस्राणि व्यतीतानि युगे युगेऽ; इति  । ऽस हि देवेष्वपि देवो दरिद्रातिऽ; इति  । ऽईश्वरं दृष्ट्वा महद् दुःखमुत्पद्यतेऽ; इत्यतिशययुक्तः  । तथाहि- यः क्रतुशतेन यजते तस्य महदैश्वर्यम्, यो द्वाभ्यां त्रिभिर्वा तस्याल्पमिति  । तस्मादानुश्रविको ऽपि दृष्टवत्परित्याज्यः ॥  
कस्तर्हि श्रेयानित्याह- ऽतद्विपरीतः श्रेयान्ऽ; इति  । दृष्टानुश्रविकद्वारा यो विपरीतः तत्त्वज्ञानाख्यः स श्रेयान्  । तस्य अकैवल्यप्रापकत्वात्  । तत्रैकान्तात्यन्ततो ऽभावाद्दृष्टाच्छ्रेयान्  । शरीरहानाद्धि शुद्धफलः, प्रकृतिहानादक्षयफलः, अनुत्तरत्वाच्च निरतिशयफल इत्यानुश्रविकाच्छ्रेयान् ॥  
स कथं प्रोच्यत इत्यत्राह ऽव्यक्ताव्यक्तज्ञविज्ञानात्ऽ; इति  । राशित्रयेण पञ्चविंशतितत्त्वानि कथ्यन्ते  । तत्र महदादिभूतपर्यन्तं त्रयोविंशतिप्रकारं व्यक्तमुच्यते, तेन रूपेण प्रधानस्य व्यक्तत्वात्  । अव्यक्तं प्रधानम्, केनचिद्रूपेणाव्यक्तत्वात्  । जानातीति ज्ञः पुरुषः  । तेषु यद्विज्ञानं स्वरूपपरिच्छेदः, तस्मात् प्राप्यत इत्यर्थः  । तन्वादि हि परिच्छिद्य तदभ्यासादुत्तरकालं प्रकृतिपुरुषान्तरज्ञानमुत्पद्यते, ततश्च कैवल्यमिति  । अस्या आर्याया वक्ष्यमाणा याः, सर्वा एवार्थेन भाष्यस्थानीया द्रष्टव्याः  ॥ २ ॥  
  
----------------------------------------------------------------------  
कारिका ३   
----------------------------------------------------------------------  
  
तत्रैषां व्यक्तादीनामुत्पादाभ्यां स्वरूपमाह-  
  
मूलप्रकृतिरविकृतिर्महदाद्याः प्रकृतिविकृतयः सप्त  ।  
षोडशकस्तु विकारो, न प्रकृतिर्न विकृतिः पुरुषः  ॥ इस्क्_३ ॥  
  
ऽमूलप्रकृतिःऽ; इत्यादि  । प्रकृतिः प्रधानम्  । प्रक्रियत उत्पद्यते प्रधानात् अस्या इति प्रकृतिः  । मूलं च तत्प्रकृतिश्चेति मूलप्रकृतिः  । सप्तानां प्रकृतीनां मूलमाद्यं कारणमित्यर्थः ॥  
ऽअविकृतिःऽ; इति  । न विक्रियत इत्यविकृतिः  । न कुतश्चिदुत्पाद्यत इत्यर्थः  । एतत्प्रथमं तत्त्वम् ॥  
ऽमहदाद्याः प्रकृतिविकृतयः सप्तऽ; इति  । महान् बुद्धिस्स आद्यो यासां प्रकृतीनां तास्तथोक्ताः  । प्रकृतयश्च विकृतयश्चेति प्रकृतिविकृतयः  । तत्र महानहङ्कारं जनयन् प्रकृतिः, महत उत्पद्यमानो विकृतिः  । तन्मात्राणि शब्दस्पर्शरूपरसगन्धाः पञ्च यथाक्रममाकाशवाय्वग्न्युदकपृथिव्याख्यानि भूतानि जनयन्तः प्रकृतयः, अहङ्कारादुत्पद्यमाना विकृतयः  । इत्येतानि सप्त तत्त्वानि ॥  
ऽषोडशकश्च विकारःऽ; इति  । षोडश परिमाणमस्येति षोडशकः  । पञ्च बुद्धीन्द्रियाणि, पञ्च कर्मेन्द्रियाणि, मनश्चेत्येकादशेन्द्रियाणि, पञ्च महाभूतानीत्ययं षोडशको गणः  । चकार एवकारार्थः  । विकारो विकृतिरेव  । (नास्मात् किञ्चिदुत्पद्यत इत्यर्थः  । एतानि षोडश तत्त्वानि)  ।  
ऽन प्रकृतिर्न विकृतिः पुरुषःऽ; इति  । पुरं शरीरं तस्मिन् वसतीति पुरुषः  । नैरुक्तो ऽत्रविधिः  । तस्मान्न किञ्चिदुत्पद्यत इति न प्रकृतिः, निष्क्रियत्वात्  । नाप्ययं कुतश्चिदुत्पद्यत इति न विकृतिः, अनादित्वात्  ॥ ३ ॥  
  
----------------------------------------------------------------------  
कारिका ४   
----------------------------------------------------------------------  
  
एषां व्यक्तादीनां सिद्धौ प्रमाणान्याह-  
दृष्टमनुमानमाप्तवचनं च, सर्वप्रमाणसिद्धत्वात्  ।  
त्रिविधं प्रमाणमिष्टं, प्रमेयसिद्धिः प्रमाणाद्धि  ॥ इस्क्_४ ॥  
  
ऽदृष्टम्ऽ; इत्यादि  । दृष्टं प्रत्यक्षम्  । अनुमीयते येन तदनुमानम्  । आप्तः क्षीणदोषस्तेन यदुच्यते तदाप्तवचनम्  । आगमः  । एतत् त्रिविधं प्रमाणमिष्टम्  ॥   
ननु चान्यान्यपि प्रतिभादीनि प्रमाणानि सन्ति तद्यथा-  
प्रतिभौपम्यमैतिहासमभावस्सम्भवस्तथा  ।  
अर्थापत्तिरितीमानि प्रमाणान्यपरे जगुः  ॥ इति ॥  
अस्मिन् पूर्वपक्ष आह- ऽसर्वप्रमाणसिद्धत्वात्ऽ; इति  । सर्वेषां प्रतिभादीनां प्रमाणानां सिद्धत्वात्, त्रिविध एवान्तर्भावादित्यर्थः  । तत्र ग्रामे नगरे वा वर्तत इति प्रतिभोत्पन्ना  । तत्र यदा क्षीणदोषस्य, तदाभिज्ञप्राप्तत्वात् प्रत्यक्षमेव  । तस्याक्षीणदोषस्य वितथत्वादप्रमाणम्  । याप्यर्थाविसंवादिनी कादाचित्का, सापि कादाचित्कादेव निमित्तादुत्पद्यमानानुमानमेव न प्रमाणान्तरम्  । ऽगौरिव गवयःऽ; इत्यौपम्यम्  । तत्र गवयमजानानः कश्चिदाप्तं पृच्छति ऽकीदृशो गवयःऽ, इति  । स तमाह- ऽयादृशो गौस्तादृशो गवयःऽ; इति  । तदेतदाप्तवचनमेव न प्रमाणान्तरम्  । यदापि लब्धोपदेशो गवयं पश्यति, तदापि गवि दृष्टेनैव विषाणादिना लिङ्गेन गवयस्य व्यवहारं प्रवर्तयतीत्यनुमानमेव न प्रमाणान्तरम्  । ऽइतिह वै वैश्रवणःऽ; इत्यैतिह्यम्  । एतदाप्तवचनमेव न प्रमाणान्तरम्  । ऽइतिहऽ; इति निपातसमुदाय उपदेशपारम्पर्ये वर्तेते  । इतिह एवैतिह्यम्  । स्वार्थे यञ्  । ऽनास्तीह घटो ऽनुपलम्भात्ऽ; इत्यभावः  । तत्र घटशून्यप्रदेश एव घटाभावः, स च प्रत्यक्षप्रमाणसिद्धत्वान्न प्रमाणान्तरम्  । ऽमाषः प्रस्थ इत्युक्ते चत्वारः कुडपा इतीदमपि सम्भवतिऽ; इत्ययं सम्भवः  । तत्र समुदायलिङ्गावयवलिङ्गिनः परिच्छेदादनुमानमेव  । अवयवैस्समुदायस्यारब्धत्वात् कार्यकारणलक्षणः सम्बन्धः  । ऽदेवदत्तो दिवा न भुङ्क्ते बलवांश्चेत्युक्त अर्थाद्रात्रौ भुङ्क्तेऽ; इत्यर्थापत्तिः  । तत एव रात्रौ तस्य प्रतीतिरनुमानान्न भिद्यते  । इदमेव चान्यथानुपपत्तिरित्युच्यते ॥  
किं प्रमाणत्रयलक्षणे प्रयोजनमिति चेदाह- ऽप्रमेयसिद्धिः प्रमाणाद्धिऽ; इति  । यस्मात् प्रमेयस्यार्थस्य सिद्धिः प्रमाणात्, अन्यथा कथं तत्प्राप्तिपरिहारौ स्याताम्  ॥ ४ ॥  
  
----------------------------------------------------------------------  
कारिका ५   
----------------------------------------------------------------------  
  
दृष्टादिप्रमाणानां लक्षणमाह-  
  
प्रतिविषयाध्यवसायो दृष्टं, त्रिविधमनुमानमाख्यातम्  ।  
तल्लिङ्गलिङ्गिपूर्वकम्, आप्तश्रुतिराप्तवचनं च  ॥ इस्क्_५ ॥  
  
ऽप्रतिविषयाध्यवसायःऽ; इत्यादि  । विषयं विषयं प्रतिविषयम्, प्रतिविषयमध्यवसायः प्रतिविषयाध्यवसायः  । विषयाः शब्दादयः, अध्यवसायो बुद्धिः  । शब्दस्पर्शरूपरसगन्धेषु यथाक्रमं श्रोत्रत्वक्चक्षुर्जिह्वाघ्राणेन्द्रियद्वारेण विशेषावधारणप्रधाना या बुद्धिरुत्पद्यते तद् दृष्टम्, शुद्धत्वात्प्रमाणमशुद्धत्वादप्रमाणम्  । तच्चतुर्विधम्- सव्यपदेशम्, सविकल्पम्, अर्थव्यतिरेकीन्द्रियव्यतिरेकी चेति  । तत्र दूरात् क्वचिदागच्छन्तं दृष्ट्वा देवदत्तसारूप्यं व्यपदिशति देवदत्तो ऽयमिति या बुद्धिरुत्पद्यते तत्सविकल्पम्, संशयितत्वादप्रमाणम्  । तैमिरिकस्य द्विचन्द्रदर्शनं तदर्थव्यतिरेकि, द्वितीयचन्द्राभावात्  । यत्स्वप्नदर्शनं तदिन्द्रियव्यतिरेकि, निद्रोपप्लुतत्वादिन्द्रियाणाम् ॥  
ऽत्रिविधमनुमानमाख्यातम्ऽ; इति  । षष्टितन्त्रे व्याख्यातम्- पूर्ववत्, शेषवत्, सामान्यतोदृष्टमिति  । अतीतानागतवर्त्तमानास्त्रयः पदार्थाः  । तत्र भविष्यदर्थसाधनाय पूर्ववदनुमानम्  । पूर्वं लिङ्गमस्यास्तीति पूर्ववत्  । यथोन्नतजलधरं दृष्ट्वा वृष्टिर्भविष्यतीत्यनुमीयते  । अतीतार्थसाधनाय शेषवत्- शेषं लिङ्गमस्यास्तीति  । यथास्या नद्या उपरि वृष्टिर्भूता, यस्याः कलुषोदकं शेषं लिङ्गमिति  । वर्त्तमानार्थसाधनाय सामान्यतोदृष्टम्- सामान्येन लिङ्गलिङ्गिदृष्टत्वात्  । यथा देवदत्तस्य गतिपूर्विका देशान्तरप्राप्तिर्दृष्टा, तथा सूर्यादीनां सामान्येन देशान्तरप्राप्त्या गतिरनुमीयते  ॥   
ऽतल्लिङ्गलिङ्गिपूर्वकम्ऽ; इति  । त्रिविधमनुमानम्  । कदाचिल्लिङ्गपूर्वकं कदाचिल्लिङ्गिपूर्वकं लोके दृश्यते  । तद्यथा- श्राव्येण विरुतेन कदाचित्कोकिलो ऽनुमीयते, कदाचित्कोकिलं लिङ्गिनं दृष्ट्वा श्राव्येणापि विरुतेनास्य भवितव्यमिति तयोर्गम्यगमकत्वं सति सम्बन्धे  । सम्बन्धाश्च सप्त- तत्र स्वस्वामिभावसम्बन्धो यथा राजपुरुषयोः कदाचित्पुरुषेण राजा राज्ञा वा पुरुषः  । एवं प्रकृतिविकारसम्बन्धो यथा यवसक्तोः  । कार्यकारणसम्बन्धो यथा धेनुवत्सयोः  । पात्रपात्रिकसम्बन्धो यथा परिवृट्त्रिविष्टब्धयोः  । साहचर्यसम्बन्धो यथा चक्रवाकयोः  । प्रतिद्वन्द्विसम्बन्धो यथा शीतोष्णयोः  । तत्रैकस्य भावे ऽन्याभावः प्रतीयते  । निमित्तनैमित्तिकसम्बन्धो यथा भोज्यभोजकयोरिति  । एभिस्सम्बन्धैस्त्रिविधमनुमानं प्रमाणन्न लुप्यते ॥  
ऽआप्तश्रुतिराप्तवचनं चऽ; इति  । आप्तः क्षीणदोषः  । यच्चाहुः-  
स्वकर्मण्यभियुक्तो यो रागद्वेषविवर्जितः  ।   
निर्वैरः पूजितः सद्भिराप्तो ज्ञेयः स तादृशः  ॥ इति ॥  
आप्तेभ्यो या श्रुतिपरम्परया श्रुतिरागता आप्तवचनम्, तैर्दृष्टो ऽनुमितो वार्थः, परत्र स्वबोधसदृशबोधान्तरोत्पत्तये शब्देनोपदिश्यते  । यदन्यवचनं सो न प्लवते (?)  । चशब्दो ऽनुमानेन तुल्यकक्ष्यत्वख्यापनार्थः  । यथा त्रिकालमविषयमन्मानं तथाप्तवननमपीति  ॥ ५ ॥  
  
----------------------------------------------------------------------  
कारिका ६  
----------------------------------------------------------------------  
  
एषां त्रयाणां कः कस्य विषय इत्यत आह-  
सामान्यतस्तु दृष्टादतीन्द्रियाणाम्प्रतीतिरनुमानात्  ।  
तस्मादपि चासिद्धं परोक्षमाप्तागमात् सिद्धम्  ॥ इस्क्_६ ॥  
  
ऽसामान्यतस्तुऽ; इत्यादि  । त्रिविधं प्रमेयम्- प्रत्यक्ष्म्, परोक्षम्, अत्यन्तपरोक्षं चेति  । तत्र यत्सामान्यतोदृष्टमनुमानं तस्मादतीन्द्रियाणां परोक्षाणां प्रसिद्धिरस्ति  । तन्निश्चयः, तेषां प्रत्यक्षविषयत्वात्  । पूर्ववच्छेषवतोस्त्वमनुमानयोर्भविष्यद्भूतार्थवृत्तित्वाद्वर्त्तमानेष्वतीन्द्रियेषु च प्रवृत्त्यसम्भवः ॥  
ऽतस्मादपि चासिद्धम्ऽ; इति  । सामान्यतोदृष्टादनुमानाद्यदसिद्धं परोक्षम्, तदत्यन्तपरोक्षत्वादागमात्सिद्धम्  । यथा स्वर्गापवर्गाविति  । प्रत्यक्षे तु प्रमेये दृष्टमेव व्याप्रियत इत्यर्थादुक्तम्  ॥ ६ ॥  
  
----------------------------------------------------------------------  
कारिका ७   
----------------------------------------------------------------------  
  
ननु च ऽव्यक्ताव्यक्तज्ञविज्ञानात्ऽ, व्यक्तं तावत् प्रत्यक्षानुमानाभ्यां सिद्धम्, प्रधानपुरुषयोस्तु सर्वदानुपलम्भात् कथं सिद्धिर्नस्तयोरिति नानुपलब्धिमात्रेणासत्त्वम्  । यतश्चतुर्भिः प्रकारैः सतामपि पदार्थानामुपलब्धिर्भवति  । देशदोषादिन्द्रियदोषाद्विषयदोषादर्थान्तरदोषाच्च  । तानेव भेदेन दर्शयन्नाह-  
अतिदूरात्सामीप्यादिन्द्रियघातान्मनो ऽनवस्थानात्  ।  
सौक्ष्म्याद्व्यवधानादभिभवात्समानाभिहाराच्च  ॥ इस्क्_७ ॥  
  
ऽअतिदूरात्ऽ; इत्यादि  । यथा दूरमुत्पतितस्य पक्षिणो नोपलब्धिः ॥  
ऽसामीप्यात्ऽ; इति  । अतिशब्दो ऽत्रापि योजनीयः  । अतिसामीप्यादिति  । यथा चक्षुःस्थस्याञ्जनस्य  । उभयत्रापि देशदोषकृतानुपलब्धिः ॥  
ऽइन्द्रियघातात्ऽ; इति  । श्रोत्रादीनां बुद्धीन्द्रियाणां दोषाद्योग्यदेशावस्थितानामपि शब्दादीनामनुपलब्धिः ॥  
ऽमनो ऽनवस्थानात्ऽ; इति  । मनसो ऽनवस्थानमसमाहितता, विषयान्तरप्रवृत्तत्वात्  । ततश्चानुपहतेन्द्रिये ऽपि सन्निहितं विषयं नोपलभते  । उभयत्रापीन्द्रियदोषादनुपलब्धिः  । मनसो ऽपीन्द्रियत्वाद् भेदेनोपादानं तु मनसः प्राधान्यार्थम् ॥  
ऽसौक्ष्म्यात्ऽ; इति  । विषयदोषात्  । विषय एव परमाण्वादिस्तथा, येनाव्यग्रमनसा ऽप्यनुपहतेन्द्रियेण नोपलभ्यते ॥  
ऽव्यवधानात्ऽ; इति  । यवनिकादिभिस्तिरोधानात् स्थूला अप्यविकृष्टा घटादयो नोपलभ्यन्ते ॥  
ऽअभिभवात्ऽ; इति  । आदित्यप्रभाभिभूतत्वात् दिवा तारका नोपलभ्यन्ते ॥  
ऽसमानाभिहाराच्चऽ; इति  । सदृशानां राशीकरणात् धान्यराशौ ह्येको धान्यगुडकः प्रक्षिप्तो न दृश्यते  । त्रिष्वप्यर्थान्तरदोषादनुपलब्धिः  । नत्वेत अनुपलभ्यमाना न सन्ति  ॥ ७ ॥  
  
----------------------------------------------------------------------  
कारिका ८  
----------------------------------------------------------------------  
  
यद्येवं केन प्रकारेण सतोरपि प्रधानपुरुषयोरनुपलब्धिरित्याह-  
सौक्ष्म्यात्तदनुपलब्धिर्नाभावात् कार्यतस्तदुपलब्धेः  ।  
महदादि तच्च कार्यं प्रकृतिसरूपं विरूपं च  ॥ इस्क्_८ ॥  
  
ऽसौक्ष्म्यात्तदनुपलब्धिःऽ; इत्यादि  । प्रकारान्तराभावात् सूक्ष्मत्वात्सतोरपि तयोरनुपलब्धिः  । नन्वभावादेव कस्मादनुपलब्धिर्न भवति  । यथा घटस्योत्पत्तेः प्राक् मृत् शरादिषु॥॥ तस्य प्रध्वंसाभावात्, गवि वाश्वत्वस्याश्वत्वे वा गोत्वस्येतरेतराभावात्, वन्ध्यासुतस्य वात्यन्ताभावादित्याह- ऽनाभावात्ऽ; इति  । चतुर्विधादित्यर्थः ॥  
यद्येवं कथं तौ स्त इति गम्यत इत्याह- ऽकार्यतस्तदुपलब्धेःऽ; इति  । यद्यप्यत्रोभयं प्रक्रान्तं तथापि तच्छब्देन प्रधानं निर्दिश्यते  । प्रधानस्यास्तित्वप्रतिपत्तिः कार्यादित्यर्थः  । पुरुषस्यास्तित्वप्रतिपत्तौ हेतुं वक्ष्यति ॥  
किं तत्कार्यमित्याह- ऽमहदादि तच्च कार्यम्ऽ; इति  । महान् बुद्धिः स आदिर्यस्य तन्महदादिभूतपर्यन्तं कार्यमस्ति  । तत् प्रधानम्, यस्येदं महदादिकार्यं व्यक्तम्, अकारणस्य कार्यस्यानुत्पादात् ॥  
ऽप्रकृतिसरूपं विरूपं चऽ; इति  । तद्व्यक्तं प्रकृतेः प्रधानस्य  सदृशमसदृशं चेत्यर्थः  । एतदुत्तरत्र योजयिष्यते  ॥ ८ ॥  
  
----------------------------------------------------------------------  
कारिका ९  
----------------------------------------------------------------------  
  
तत्कार्यं कारणादुत्पद्यमानं सदुत्पद्यते, किमसत्, किं वा सदसदिति? तत्र विरुद्धधर्माध्यासितत्वात्सदसन्नोपपद्यते  । असदिति वैशेषिकाः  । अत्र दूषणमाह-  
असदकरणादुपादानग्रहणात् सर्वसम्भवाभावात्  ।  
श्क्तस्य शक्यकरणात्, कारणभावाच्च सत्कार्यम्  ॥ इस्क्_९ ॥  
  
ऽअसदकरणात्ऽ; इत्यादि  । इह लोके असतः करणं नास्ति, यथा शशविषाणादीनाम्  । यदेव सत् घटादिद्रव्यं तदेव मृत्पिण्डादिना कारणविशेषेण क्रियते, नासत् ॥  
ऽउपादानग्रहणात्ऽ; इति  । इह यदर्थं यदुपादीयते तस्य तदुपादानं कारणम्, यथा तैलस्य तिलाः, दध्नः क्षीरम्  । अत्र तैलं दधि च यदि न स्यात् कथं तस्योपादानस्य ग्रहणं तदर्थिभिः क्रियते  । तस्मादुपादानसङ्ग्रहात् सदेव कार्यम्  । अन्यथा सिकतासलिलयोरपि ग्रहणं स्यात् ॥  
ऽसर्वसम्भवाभावात्ऽ; इति  । यद्यसत्कार्यं भवेत् तदा सर्वस्य सर्वत्र सम्भवः स्यात्  । न चैवम्  । तस्मात्सदेव कार्यम्  ॥   
ऽशक्तस्य शक्यकरणात्ऽ; इति शक्तं कारणं नाशक्तमित्येवमप्यवगन्तव्यम्  । अन्यथोपहतशक्तर्बीजाङ्कुरोत्पत्तिप्रसङ्गः  । शक्तश्च को भवितुमर्हति, यः शक्तिमान्  । तस्य शक्तिमतः शक्यस्य करणात्, शकनीयस्य कार्यस्योत्पादनादित्यर्थः  । एवं च तच्छकनीयं यदि कारणे शक्तिरूपेणावस्थितं स्यात्  । तस्मात्सदेवोत्पद्यते नासत् ॥  
ऽकारणभावाच्चऽ; इति  । कारणस्य सत्त्वादित्यर्थः  । यद्यसत्कार्यमुत्पद्यते किमिति कारणभावेन कार्यस्य भावो भवति  । भवति च  । तस्माच्छक्तिरूपेणावस्थितमिति गम्यते  । अथवा- कारणभावादिति कारणस्वभावात्  । यत्स्वभावं कारणं तत्स्वभावं कार्यम्, यथा स्निग्धस्वभावस्तिलेभ्यः स्निग्धमेव तैलम्, मृतो मृत्स्वभावो घटः  । यद्यसत्कार्यं स्यात्, असत्स्वभावेभ्यो ह्युत्पाद्येतेत्येवं साङ्ख्यानां सदेवोत्पद्यत इति सिद्धान्तः  ॥ ९ ॥  
  
----------------------------------------------------------------------  
कारिका १०   
----------------------------------------------------------------------  
  
एवं महदादिकार्यं सदेवोत्पद्यत इति व्यवस्थाप्य प्रकृतेविरूपं सरूपं च दर्शयति  । तत्र प्रकृतेर्विरूपमधिकृत्याह-  
  
हेतुमदनित्यमव्यापि सक्रियमनेकमाश्रितं लिङ्गम्  ।  
सावयवं परतन्त्रं व्यक्तं, विपरीतमव्यक्तम्  ॥ इस्क्_१० ॥  
  
ऽहेतुमत्ऽ; इत्यादि  । व्यक्तं महदादिभूतपर्यन्तम्  । अव्यक्तं प्रधानं तत्र व्यक्तं हेतुमत्, यथास्वं कारणेभ्य उत्पद्यमानत्वात्  । तत्र प्रधानादुत्पद्यमानो महान् हेतुमान्, महतो ऽहङ्कारो हेतुमान्, अहङ्कारात्तन्मात्राण्येकादशेन्द्रियाण्युत्पद्यमानानि हेतुमन्ति च, तन्मात्रेभ्यश्च महाभूतानि हेतुमन्ति  । विपरीतमव्यक्तमहेतुमदित्यर्थः, तस्यान्यतः कुतश्चिदनुत्पादात्  । नहि प्रधानाकिञ्चिदपरमस्ति यतस्तदुत्पद्यते  ॥   
अनित्यं व्यक्तम्, कारणेभ्य उत्पन्नत्वात् घटादिवत्  । कारणानि च प्रागुक्तान्येव  । विपरीतमव्यक्तं नित्यमित्यर्थः, कुतश्चिदनुत्पन्नत्वात् ॥  
अव्यापि व्यक्तं प्रादेशिकमित्यर्थः  । दैवं मानुषं तैर्यग्योनं च, तदानीमन्यत्रावर्तमानत्वात्  । सर्वगतं विपरीतमव्यक्तं व्यापीत्यर्थः, देवादिषु त्रिषु लोकेषु सर्वदा वर्तमानत्वात्  ।  
ऽसक्रियम्ऽ; इति  । क्रियाशब्देनात्र संसरणमभिप्रेतम्, न क्रियामात्रम्  । महदादिसूक्ष्मपर्यन्तं व्यक्तं देवादि संसरतीत्यर्थः  । विपरीतमव्यक्तम्, असंसारि  । त्रिषु लोकेषु स्थितत्वान्न संसरति  । न पुनः क्रियैव नास्तीति निष्क्रियम्, तस्य जगत्कर्तृत्वात् ॥  
अनेकं व्यक्तम्, महदादिभूतपर्यन्ततायास्त्रयोविंशतिप्रकारत्वात्  । विपरीतं व्यक्तम्, त्रयाणां लोकानां तस्यैकस्य कारणत्वात्  ॥   
ऽआश्रितम्ऽ; इति  । यद्यस्मादुत्पन्नं महदादि व्यक्तं तदेव तदाश्रितं नान्यत्  । उत्पन्नमन्यदाश्रितमिति दर्शनार्थं वचनम्, अन्यथा हेतुमदित्यनेनैवाश्रितं सिद्धमेव  । विपरीतमव्यक्तम्, अनाश्रितम्  । ततो ऽन्यस्य कारणस्याभावात् ॥  
ऽलिङ्गम्ऽ; इति  । लिङ्ग्यते ऽनेनाव्यक्तमिति लिङ्गम्  । विपरीतमव्यक्तम्, न लिङ्ग्यते किञ्चिदनेनेति  । अथवा लयं गच्छतीति लिङ्गम्  ।  
प्रलयकाले ह्याकाशादयः पञ्च यथाक्रमं शब्दादितन्मात्रेषु लीयन्ते, तन्मात्राणीन्द्रियाणि चाहङ्कारे, अहङ्कारो महति, महान्प्रधान इति  । विपरीतमव्यक्तम्, न कुत्रचिदिदं लीयते, अहेतुत्वात् ॥  
ऽसावयवम्ऽ; इति  । शब्दादयो ऽवयवा उच्यन्ते  । तैराध्यात्मिकं बाह्यं च व्यक्तं युक्तम्  । विपरीतमव्यक्तम्, तैरयुक्तत्वात् ॥  
परतन्त्रम्  । न स्वतन्त्रम्  । यदस्मादुत्पद्यते तदेवानुरुद्ध्य स्वकार्यं जनयति न तद्व्यतिरेकेणेति दर्शनार्थम्  । अन्यथा हेतुमदित्यनेनैव परतन्त्रत्वं प्रसिद्धमेव  । विपरीतमव्यक्तम्, स्वतन्त्रं न किञ्चिदपेक्षते  ॥ १० ॥  
  
----------------------------------------------------------------------  
कारिका ११  
----------------------------------------------------------------------  
  
सारूप्यमधिकृत्याह-  
  
त्रिगुणमविवेकि विषयः सामान्यमचेतनम्प्रसवधर्मि  ।  
व्यक्तं, तथा प्रधानम्, तद्विपरीतस्तथा च पुमान्  ॥ इस्क्_११ ॥  
  
ऽत्रिगुणम्ऽ; इत्यादि  । त्रयस्सत्त्वादयो गुणा यस्य तत्त्रिगुणं व्यक्तम्  । तथा प्रधानमपि त्रिगुणं तत्स्वभावत्वात् ॥  
ऽअविवेकिऽ; इति  । अविवेचनशीलं व्यक्तम्, अचेतनत्वात्  । यद्वा गुणेभ्यस्तस्य पृथक्त्वाभावादविवेकि  । तथा प्रधानमपि ॥  
सामान्यं व्यक्तम्, सर्वपुरुषोपभोग्यत्वान्मल्लदासीवत्  । तथा प्रधानमपि ॥  
अचेतनं व्यक्तम्, सुखदुःखमोहान्न वेदयतीत्यर्थः  । तथा प्रधानमपि ॥  
ऽप्रसवधर्मिऽ; इति  । प्रसवो धर्मो ऽस्यास्तीति प्रसवधर्मि व्यक्तम्  । तथा प्रधानमपि  । द्वयोरपि प्रसवधर्मित्वम्  ॥   
तथा च प्रधानान्महान्, महतो ऽङ्कार इत्यादिना स्वकार्योत्पादनधर्मत्वाद्यथा व्यक्ताव्यक्तयोर्वैरूप्यं सारूप्यं च, तथा किं पुरुषस्य वापीत्याह- ऽतद्विपरीतस्तथा च पुमान्ऽ; इति  । व्यक्ताव्यक्ताभ्यां कैश्चिद्धर्मैर्विलक्षण इत्यर्थः ॥  
अत्र पूर्वस्या आर्याया अर्थो योज्यते  । हेतुमद्व्यक्तम्, अहेतुमदव्यक्तम्  । पुरुषो ऽप्यहेतुमान्, तस्य कुतश्चिदनुत्पादात् ॥  
अनित्यं व्यक्तम्, नित्यमव्यक्तम्  । पुरुषो नित्यः, कुतश्चिदनुत्पन्नत्वात् ॥  
अव्यापि व्यक्तम्, व्याप्यव्यक्तम्  । पुरुषो ऽपि व्यापी यदा प्रकृत्या मुक्तः  । युक्तश्चेत्, व्यक्तेन सदृशो न प्रधानेन  । हि सर्वदा देवादिषु प्रवर्तते ॥  
सक्रियं व्यक्तम्, निष्क्रियमव्यक्तम्, असंसारित्वात्  । पुरुषो ऽपि निष्क्रियः, कर्तृत्वाभावात्  ॥   
अनेकं व्यक्तम्, एकमव्यक्तम्  । पुरुषो ऽनेको बहुत्वात्  । तस्य बहुत्वं प्रतिपादयिष्यति  । प्रधानेनात्र वैसादृश्यं तस्यैकत्वात् ॥  
आश्रितं व्यक्तम्, अनाश्रितमव्यक्तम्  । पुरुषो ऽप्यनाश्रितः कुतश्चिदनुत्पन्नत्वात् ॥  
लिङ्गं व्यक्तम्, अलिङ्गमव्यक्तम्  । पुरुषो ऽप्यलिङ्गः  । न किञ्चिदनेन लिङ्ग्यते न वायं कदाचिल्लीयते ऽनुत्पन्नत्वात् ॥  
सावयवं व्यक्तम्, निरवयवमव्यक्तम्  । पुरुषो ऽपि निरवयवः शब्दादिभिरयुक्तत्वात्  ।  
परतन्त्रं व्यक्तम्, स्वतन्त्रमव्यक्तम्  । पुरुषो ऽपि स्वतन्त्रः, कुतश्चिदनुत्पन्नत्वात् ॥  
द्वितीयस्या आर्याया अर्थो योज्यते-  
त्रिगुणं व्यक्तमव्यक्तं च  । निर्गुणः पुरुषः, गुणानां तत्राभावात् ॥  
अविवेकि व्यक्तमव्यक्तं च  । विवेकी पुरुषश्चेतनत्वात्  । विविक्तो वा निर्गुणत्वात् ॥  
विषयो व्यक्तमव्यक्तं च  । पुरुषो निर्विषयः, भोक्तृत्वात्, न भोग्यः ॥  
सामान्यं व्यक्तमव्यक्तं च  । पुरुषो ऽसामान्यः, अविषयत्वात् ॥  
अचेतनं व्यक्तमव्यक्तं च  । चेतनः पुरुषः सुखादिवेदनत्वात् ॥  
प्रसवधर्मि व्यक्तमव्यक्तं च  । पुरुषो ऽप्रसवधर्मी, अकर्तृत्वात्  । इत्युक्तम्  ॥ ११ ॥  
  
----------------------------------------------------------------------  
कारिका १२   
----------------------------------------------------------------------  
  
त्रयाणामपि वैरूप्यं सारूप्यं चेति त्रिगुणमित्युक्ते, के के त्रयो गुणाः किमात्मका इत्याह-  
  
प्रीत्यप्रीतिविषादात्मकाः प्रकाशप्रवृत्तिनियमार्थाः  ।  
अन्यो ऽन्याभिभवाश्रयजननमिथुनवृत्तयश्च गुणाः  ॥ इस्क्_१२ ॥  
  
ऽप्रीत्यप्रीतिविषादात्मकाःऽ; इत्यादि  । प्रीत्यादय आत्मानो येषां गुणानां ते तथोक्ताः सत्त्वरजस्तमांसि त्रयो गुणाः  । तत्र प्रीत्यात्मकं सुखात्मकं सत्त्वम्, अप्रीत्यात्मकं दुःखात्मकं रजः, विषादात्मकं मोहात्मकं तमः  । गुणा ह्यतीन्द्रियत्वात्परिणत्या सुखादिनानुमीयमानास्तदात्मका इति व्यपदिश्यन्ते ॥  
किं पुनरेषां प्रयोजनमित्याह- ऽप्रकाशप्रवृत्तिनियमार्थाःऽ; इति  । प्रकाशार्थं सत्त्वं प्रकाशकत्वात्, प्रवृत्त्यर्थं रजश्चलत्वात्, नियमार्थं तमः स्तिमितत्वात् ॥  
किमिति ते गुणाः परस्परसव्यपेक्षाः किं वा नेत्याह- ऽअन्यो ऽन्याभिभवाश्रयजननमिथुनवृत्तयश्च गुणाःऽ; इति  । अन्यो ऽन्यशब्दः प्रत्येकमभिसम्बद्ध्यते  । अभिभवतीत्यभिभवः  । पचाद्यच्  । अन्यो ऽन्यस्याभिभवा अन्यो ऽन्याभिभवाः  । तद्यथा देवेषु सत्त्वमुद्रिक्तं रजस्तमसी अभिभवति, मनुष्येषु रजः सत्त्वतमसी, तिर्यक्षु (तमः सत्त्वरजसी)  । आश्रीयन्त इत्याश्रयाः  । कर्मण्यण्  । अन्यो ऽन्यस्याश्रयाः, त्रिदण्डवत्  । नाश्रयान्तरमेषाम्, अनाश्रयाश्च कर्तारः  । जनयन्तीति जननाः  । ऽकृत्यल्युटो बहुलम्ऽ; इति कर्तरि ल्युट्  । अनेकार्थत्वात् च धातूनां बोधनार्था द्रष्टव्याः  । अन्यो ऽन्यस्य प्रबोधका इत्यर्थः  । सर्वं हि व्यक्तमुत्पद्यमानं त्रिगुणात्मकमुत्पद्यते  । तत्र यदा सत्त्वमुत्कटं तदा रजस्तमसी न्यक्कृतशक्तिके  । प्रबोध्यायस्कान्तो लोहवदुक्तम् (?)  । सत्वन्यत्कृतेन गुणेन व्यक्तं जनयति (?) एवं रजस्तमश्च योज्यम्  । यदा गुणद्वयमुद्भूतशक्ति तदा द्वयमपीतरदभिभवति, प्रबोधयतीत्यर्थः  । अन्यो ऽन्यमिथुना इति  । अन्यो ऽन्यस्य सहाया इत्यर्थः  । तथा चोक्तं विष्णुगीतायाम्-  
रजसो मिथुनं सत्त्वं सत्त्वस्य मिथुनं रजः  ।  
उभयोः सत्त्वरजसोर्मिथुनं तम उच्यते  ॥   
एकस्यां व्यक्तौ त्रयाणामभिभवप्रबोधनानुक्तौ व्यक्तम्, इतरे तु तौ एव प्रवृत्तिं जनयन्त इति दर्शयन्नाह- अन्यो ऽन्यवृत्तय इति  । वृत्तिः सुखादिरूपेण परिणतिः  । वृतिहेतुत्वाद् वृत्तय उच्यन्ते  । अन्योन्यवृत्तिहेतव इत्यर्थः  । तद्यथा काचिद्योषिद्रूपशीलदत्यन्तगुणा (!) सितत्वात्सात्त्विकी सा भर्त्तुः सुखमुत्पादयति सपत्नीनां कासाञ्चिद्दुःखं कासाञ्चिद्विषादमित्यत्र सत्त्वमात्मनो द्वयोश्च वृत्तिहेतुः  । कस्यचित्प्रभोरत्यन्तशूरत्वाद् भृत्या राजसाः, परेषां युध्यमानानां प्रहारैर्दुःखं जनयन्ति, पलायमानानां विषादम्, स्वामिनश्च तुष्टिमित्यत्र रज आत्मनो द्वयोस्च वृत्तिहेतुः  । मेघांश्चाम्बुगु॥॥।वानिषान्धकारीकृत्योन्नतत्वात् (?) तामसाः, ते वर्षन्तः प्रोषितभर्तृकाणां विषादं जनयन्ति, पथिकानां दुःखम् कृषीवलानां तुष्टिमित्यत्र तम आत्मनो द्वयोश्च वृत्तिहेतुः  ॥ १२ ॥  
  
----------------------------------------------------------------------  
कारिका १३   
----------------------------------------------------------------------  
  
एषां दुर्लक्षणानां लक्षणान्तरमाह-  
  
सत्त्वं लघु प्रकाशकमुपष्टम्भकं चलं च रजः  ।   
गुरु वरणकमेव तमः, प्रदीपवच्चार्थतो वृत्तिः  ॥ इस्क्_१३ ॥  
  
ऽसत्त्वम्ऽ; इत्यादि  । इष्टं साङ्ख्याचार्याणां सत्त्वं लघुस्वभावं प्रकाशं च  । यस्योद्रेकाच्छरीरें ऽशानि लघूनि भवन्ति, विषयप्रकाशनसमर्थानि चेन्द्रियाणि  । बाह्यानि च द्रव्याणि लघूनि प्रकाशात्मकानि निर्मलानि भवन्ति ॥  
ऽउपष्टम्भकं चलं च रजःऽ; इति  । उपष्टम्भयतीत्युपष्टम्भकम्  । यस्योद्रेकाद् देवदत्तो व्यवस्यति, चलचित्तश्च भवति  । बाह्यानि चलानि भवन्तीति ॥  
ऽगुरु वरणकमेव तमःऽ; इति  । वृणोति पिधत्त इति  । ऽकृत्यल्युटो बहुलम्ऽ; इति कर्तरि ल्युट्, करणे वा  । पश्चात् स्वार्थे कन्  । यस्योद्रेकाद् गुरूण्यङ्गानि भवन्ति, इन्द्रियाणि च तमसैवात्तानि भवन्ति  । बाह्यानि च गुरूण्यनिर्मलानि च भवन्ति ॥  
उदाहरणदिगियमन्यान्यपि विज्ञेयानि भवन्ति  । तथा चाहुः- प्रीतिप्रीति(?)स्वाभिषङ्गलाघवानि प्रसादहर्षौ च, स्तम्भौद्धत्यद्वेषचलनशोषणतापभेदाश्च, वरणापध्वंसनसादनगौरवदैन्यभीतयश्चैतानि सत्त्वरजस्तमसां क्रमेण ज्ञातव्यानि लिङ्गानि ॥  
ननु चैते परस्परविलक्षणा गुणा विरुद्धत्वात् कथं सम्भूयैकत्र वर्तन्त इत्याह- ऽप्रदीपवच्चार्थतो वृत्तिःऽ; इति  । प्रदीपस्येव प्रदीपवत्  । तैलवर्त्त्यग्निसमुदायः प्रदीपः  । यदा समुदायात्म॥॥।परस्परविलक्षणानामपि प्रदीपभा॥।प्रवृतिः, तमसि स्थिता घटादयो देवदत्तस्य प्रकाशयितव्या इति, तथा सत्त्वरजस्तमसां पुरुषार्थहेतुना प्रवृत्तिः, पुरुषार्थशब्दोपलब्धिश्चेति  ॥ १३ ॥  
  
----------------------------------------------------------------------  
कारिका १४   
----------------------------------------------------------------------  
  
ननु च ऽत्रिगुणमविवेकि विषयः सामान्यमचेतनं प्रसवधर्मि व्यक्तम्ऽ, तत्र सुखदुःकमोहोपलब्धेस्त्रैगुण्यं व्यक्तं सिद्धम्, अविवेक्यादयो धर्माः प्रसवपर्यन्ताः कथं सिद्ध्यन्तीत्याह-  
  
अविवेक्यादिस्सिद्धस्त्रैगुण्यात्तद्विपर्ययाभावात्  ।  
कारणगुणात्मकत्वात्कार्यस्याव्यक्तमपि सिद्धम्  ॥ इस्क्_१४ ॥  
  
ऽअविवेक्यादिः सिद्धःऽ; इत्यादि  । गुणिद्वारेण गुणाभिधानम्  । अविवेक्यादिगुणस्सिद्धः  । व्यक्त इति वाक्यशेषः ॥  
कुतः? त्रैगुण्यात्  । कथं? यस्माद्गुणा एवाविवेकिनो भोग्यास्सामान्या अचेतना प्रसवधर्मिणश्च, ते च व्यक्ते सिद्धा इति सिद्धो गुणः ॥  
ऽतद्विपर्ययाभावात्ऽ; इति  । (त्रैगुण्यस्याभावादिति)  । त्रैगुण्यस्याभावे ऽविवेक्यादयोरभावात्  । न हि निर्गुणस्य पुरुषस्याविवेक्यादिः सम्भवति  । तस्मात्त्रैगुण्यादेवाविवेक्यादिस्सिद्धः ॥  
एवं च सति, प्रधानमपि त्रैगुण्यात्तथाविधं सिद्धम्  । यदाह- ऽकारणगुणात्मकत्वात्कार्यस्याव्यक्तमपि सिद्धम्ऽ; इति  । कारणस्य यो गुणः स आत्मा स्वभावो यस्य तत्तथोक्तम्  । तस्य स्वभावस्तत्त्वम्  । तस्मादिह लोके कारणगुणकं कार्यं दृष्टम्  । शुक्लैः कृष्णैर्वा तन्तुभिरारब्धः पटः शुक्लः कृष्णो वा भवति  । यद्यव्यक्तं तथाविधं न स्यात्, कथं व्यक्तं तथाविधं भवेत्  ॥ १४ ॥  
  
----------------------------------------------------------------------  
कारिका १५   
----------------------------------------------------------------------  
  
ननु च सति धर्मिणि धर्माश्चिन्त्यन्ते, प्रधानस्यैव धर्मिणो ऽलब्धसिद्धित्वात् कथमविवेक्यादीत्याह-  
  
भेदानां परिमाणात् समन्वयाच्छक्तितः प्रवृत्तेश्च  ।  
कारणकार्यविभागादविभागाद्वैश्वरूप्यस्य  ॥ इस्क्_१५ ॥  
  
ऽभेदानाम्ऽ; इत्यादि  । कार्यतस्तदुपलब्धेर्महदादि तच्च कार्यमित्यनेनैव साधिते ऽस्मिन् यथावदधिगते पुनर्दार्ढ्यार्थं समनन्तरोपादानम्  । भिद्यन्त इति भेदाः कार्यविशेषास्तेषां (एकस्संसर्गी दृष्टः) परिमाणाच्च  । भेदानां परिमितत्वादित्यर्थः  । येन च परिमितास्तेषामेकः संसर्गी दृष्टः  । यथा मूलाङ्कुरपत्रकाण्डप्रसवपुष्पतण्डुलकणानां भेदानां व्रीहिः तविबाह्याध्यात्मिकभेदाः  । परिमितबाह्या ब्रह्मादिस्तम्बपर्यन्ताश्चतुर्दश  । आध्यात्मिकाश्च महदहङ्कारतन्मात्रेन्द्रियभूताख्यास्त्रयोविंशतिः  । तस्मादेतेषामेकेन संसर्गिणा भवितव्यम्  । यत्रैषां संसर्गस्तदव्यक्तं कारणमस्तीति सामान्यतोदृष्टमनुमानम् ॥  
ऽसमन्वयात्ऽ; भेदानामिति वर्तते  । समन्वयो ऽनुगमः  । एकजात्यनुगमादित्यर्थः  । य एकजात्यनुगता भेदास्तेषामेकमेव तथाभूतं कारणं दृष्टम्  । यथा कटककेयूरादीनां सुवर्णपिण्डः, यथा वा शरावादीनां मृत्पिण्डः  । एवमेषामपि बाह्याध्यात्मिकानां सुखदुःखमोहानुगतत्वादेकेन तथाविधेन भवितव्यम्  । य एषां समुदायस्तत्प्रधानमिति सामान्यतोदृष्टम्  ।  
ऽशक्तितः प्रवृत्तेश्चऽ; इति  । इह कुलालादिशक्तिपूर्विका घटादीनां प्रवृत्तिर्दृष्टा नाशक्तिपूर्विका  । एषामपि बाह्याध्यात्मिकानां प्रवृत्तिर्दृश्यते  । ततश्च प्राक् च प्रवृत्तेर्जनितया शक्त्या भवितव्यम्  । यासौ शक्तिः सैवाव्यक्तभावमापद्यत इति सामान्यतोदृष्टम् ॥  
ऽकारणकार्यविभागात्ऽ; इति  । कारणस्य पूर्वभावित्वात् पूर्वनिपातः  । अल्पाच्तरस्य पूर्वनिपातस्यानित्यत्वम्  । यत उत्पद्यते तत्कारणम्, यच्चोत्पद्यते तत्कार्यम्  । यथा मृत्पिण्डघटयोर्जन्यजनकत्वेन पृथगर्थक्रियाकरणाच्च विभागो दृष्टः  । अन्यथा घटास्योदकाहरणक्रिया या न सा मृत्पिण्डस्य, या मृत्पिण्डस्य न सा घटस्य  । एवं व्यक्तस्य महदादेः कार्यत्वात्पृथगर्थक्रियाकरणाच्च विभागः  । तस्मादस्य कारणेन भवितव्यम्  । तच्चाव्यक्तात्किमन्यत् स्यादिति ॥  
अस्मिन् व्याख्याने ऽकार्यतस्तदुपलब्धेर्महदादि तच्च कार्यम्ऽ; इत्यनेनैव सिद्धत्वादन्यैरन्यथा व्याख्यायते  । यदुपकरोति तक्तारणम्, यदुपक्रियते तत्कार्यं तयोर्विभागात्, उपकार्योपकारकभावादित्यर्थः  । तत्र कार्य॥।व्यादीनि शरीरस्थानि स्थानसाधना॥।वभोगैः कारणान्युपकुर्वन्ति  । कारणानि च वृद्धिक्षतसंरोहणपालनैः कार्याणि  । बाह्यानि च कारणानि पृथिव्या धृतिसङ्ग्रहपत्तिव्यूहनावकाशदानैः परस्परमुपकुर्वन्ति  । तथा दैवमानुषतैर्यग्योनानि परस्परोपकारीणि  । तत्र दैवम्, यथाकालं शीतोष्णवर्षागमः, मानुषतैर्यग्योनान्युपकरोति  । मानुषमिज्यायागस्तुतिभिर्दैवं रक्षति, पोषणभेषज्यैशअह तैर्यग्योनमुपकरोति  । यथाध्यात्मिकानां बाह्यानां चोपकार्योपकारकभावो बुद्धिकृत इव दृश्यते तदस्य कश्चिद्व्यवस्थापिता स्यात्, कुतो ऽयं विभाग इत्यन्यथानुपपत्तेः ॥  
ऽअविभागाद्वैश्वरूप्यस्यऽ; इति  । न विद्यते विभागो ऽस्येत्यविभागः  । अविभक्तादित्यर्थः  । तस्माद्वैश्वरूप्यस्योपलब्धेरिति शेषः  । इह लोके ऽविभक्तादेकस्मादिक्षुद्रव्याद्रसफाणितगुडखण्डशर्करादिवैश्वरूप्यं नानात्वं दृश्यते, तथैकस्माद्दुग्धाद्दधिमस्तुनवनीतघृतादिवैश्वरूप्यमुपलभ्यते  । एवमाध्यात्मिकानां बाह्यानां च वैश्वरूप्यम्  । तस्मादेषामविभक्तेनैव भवितव्यमिति सामान्यतोदृष्टम् ॥  
अन्यस्त्वाह- ऽअविभागे वैश्वरूप्यस्यऽ; इति  । अविभागो लयः, वैश्वरूप्यं जगत् नानारूपत्वात्  । प्रलयकाले वैश्वरूप्यं क्व लीयते स्थित्युत्पत्तिप्रलयाज्जगत इति  । न चेश्वरे लयनं सम्भवति, तस्य निर्गुणत्वेनाभ्युपगमात्  । तस्मादन्यथानुपपत्त्यास्ति तदेकमिति  । तथा चाहुः-  
प्रधानादानुपूर्व्येण सृष्टिर्लोकस्य संसरः  ।  
प्र॥॥प्रातिलोम्येन पुनस्तत्रैव सञ्चरः  ॥ इति  ॥ १५ ॥  
  
----------------------------------------------------------------------  
कारिका १६   
----------------------------------------------------------------------  
  
एषां हेतूनां प्रवर्तनार्थमाह-   
  
कारणमस्त्यव्यक्तम्, प्रवर्तते त्रिगुणतः समुदयाच्च  ।  
परिणामतः सलिलवत्, प्रतिप्रतिगुणाश्रयविशेषात्  ॥ इस्क्_१६ ॥  
  
ऽकारणमस्तिऽ; इत्यादि ॥  
यदि कारणमस्त्यव्यक्तं तत्कथं प्रवर्तत इत्याह- ऽत्रिगुणतस्समुदयाच्चऽ; इति  । यदा प्रकृतिस्था गुणास्साम्येन प्रवर्तन्ते तदा (त्रीनेवाधिकृत्य प्रवरन्ते नैकैकमित्यर्थः  । यदा वैषम्येण प्रवर्तन्ते तदा) कार्यं कारणारब्धत्वात् समुदयात् प्रवर्तते  । समन्तादुदयो यस्य गुणस्य तमधिकृत्येत्यर्थः, शेषन्यक्कृतशक्तिकत्वात्  । यदि समुदयादव्यक्तं प्रवर्तते तस्मादुत्पन्नं तदव्य॥।स्मान्न भवति ॥  
शुक्लेभ्यः कृष्णेभ्यो वा तन्तुभ्यः शुक्लः कृष्णो वा पटो भवतीत्याह-  
ऽपरिणामतःऽ; इत्यादि  । पूर्वस्यामवस्थायामवस्थान्तरं परिणामः, तस्माद्धेतोः प्रवर्तते  । यथा कणिकायाः सूक्ष्माया मूलकः शाखाप्रशाखादिप्रवृद्धो महान्वनस्पतिर्व्यक्तो भवति, एवमव्यक्ताद्व्यक्तं परिणमति ॥  
यद्येवमेकरूपादुत्पन्नस्य त्रैलोक्यस्य कथमनेकरूपत्वमित्याह- ऽसलिलवत्प्रतिप्रतिगुणाश्रयविशेषात्ऽ; इति  । सलिलेन तुल्यं वर्तत इति सलिलवत्  । एकैकं प्रति गुणाः प्रतिप्रतिगुणाः  । त एवाश्रयास्तेषां यो विशेषस्तस्माद्धेतोः प्रवर्तन्ते  । यथा सलिलमन्तरिक्षादेकरसमपि तदेकस्य कट्वम्लादेर्गुणस्याश्रयभूतस्य विशेषान्नानारसं वर्तते एवमव्यक्तमपीति गुणात्मकत्वादेकैकगुणाश्रयविशेषान्नानारूपं प्रवर्तते  । तत्र सत्त्वस्य कृतेराश्रयस्य विशेषाद्देवभावेन वर्तनम्, रजस आश्रयस्य विशेषान्मानुषभावेन, तमस आश्रयस्य विशेषात्तिर्यग्योनिभावेनेति  ॥ १६ ॥  
  
----------------------------------------------------------------------  
कारिका १७   
----------------------------------------------------------------------  
  
एवमव्यक्तस्यास्तित्वं प्रवृत्तिं च प्रसाध्य पुरुषास्तित्वं प्रसाधयितुमाह-   
  
सङ्घातपरार्थत्वात् त्रिगुणादिविपर्ययादधिष्ठानात्  ।  
पुरुषो ऽस्ति भोक्तृभावात्कैवल्यार्थं प्रवृत्तेश्च  ॥ इस्क्_१७ ॥  
  
ऽसङ्घातपरार्थत्वात्ऽ; इत्यादि  । संहन्यत इति सङ्घातः  । सङ्घातश्चासौ परार्थश्चेति सङ्घातपरार्थः  । सङ्घातत्वं हेतुः परार्थत्वं साध्यम्  । इह लोके सङ्घातबाह्याः शयनासनादयो ये ते परार्था दृष्टाः  । ते हि देवदत्तस्य परस्यार्थं कुर्वन्ति न स्वार्थम्  । एते ऽप्याध्यात्मिका महदादयः शरीरसञ्ज्ञकाः सङ्घाताः, तैः परार्थैर्भवितव्यम्  । न च पुरुषव्यतिरिक्तो ऽन्यः परो ऽस्ति, पुरुष एव पर इ॥॥न्यतोदृष्टम् ॥  
ननु महदादिभूतपर्यन्तं शरीरमेव पुरुषो नान्यः कश्चिदित्यत्राह- ऽत्रिगुणादिविपर्ययात्ऽ; इति  । आदिशब्देनाविवेक्यादयः पञ्च धर्मा दृश्यन्ते  । तथा हि तद्विपरीतः पुमानित्युक्तम्  । ततश्च तद्विपरीतत्वात्पुंसः कथं महदादिमात्रमेव पुरुषः  । तस्माद्व्यतिरिक्तः पुरुषो यस्यार्थका इमे सङ्घाताः ॥  
ऽअधिष्ठानात्ऽ; इति  । अधितिष्ठत्यस्मिन्नित्यधिष्ठानम्  । महदादिभूतपर्यन्तं शरीरमिह लोके यदधिष्ठानं तत्पराधिष्ठितं दृष्टम्, यथा रथादि  । दृश्यते चाधिष्ठानं शरीरम्  । तस्मादस्याधिष्ठात्रा भवितव्यम्  । यो ऽसावधिष्ठाता स पुरुषः, नान्तःकरणमधिष्ठातृ, तस्याचेतनत्वादिति सामान्यतोदृष्टम् ॥  
ऽभोक्तृभावात्ऽ; इति  । भोक्तृत्वादित्यर्थः  । इह लोके भोग्यं दृष्ट्वा भोक्तानुमीयते  । दृश्यते महदादिपर्यन्तं भोग्यम्, तस्मादस्यापि भोक्त्रा भवितव्यमिति सामान्यतोदृष्टम्  । न चान्तःकरणं भोक्तृ, तस्याचेतनत्वाद्भोग्यत्वाच्च  । यश्च भोक्ता स एव पुरुषः सात्मकं जीवच्छरीरं प्राणादिमत्त्वात्  । अस्मिन् देधे यो ऽयमात्मा समानजातीयानेकवस्त्वन्तरसहायः, प्रतिनियतैर्जन्मादिभिर्युज्यमानत्वात् मनोवत् ॥  
ऽकैवल्यार्थं प्रवृत्तेश्चऽ; इति  । कैवल्यं मोक्षः  । तदन्यार्थप्रधानस्यैषा प्रवृत्तिः  । तथाहि- प्रधानं बुद्ध्यात्मना परिणमति  । बुद्धेश्चाष्टादशानि  । तेषु च ज्ञानं कैवल्यम्  । तत्र यदि पुरुषो न स्यात्तदा तदर्था प्रवृत्तिर्न भवेत्  । तस्मादन्यथानुपपत्त्या पुरुषो ऽस्ति ॥  
तत्र सिद्धे पुंसि विवादाः  । एक एवायं पुरुषः सर्वशरीरेषु स्थित इत्येके  । सर्वे काय उपनतानेकात्मानस्सात्मकत्वात्, योगिशरीरवृन्द॥ प्रतिशरीरमनेकः पुरुष इत्यपरे  । एक एव पुराणः पुरुषः, तस्मादग्नेस॥विष्फुलिङ्गाः प्रतिशरीरं पुरुषा आबिर्भूता इति वेदान्तवादिनः  ॥ १७ ॥  
  
----------------------------------------------------------------------  
कारिका १८  
----------------------------------------------------------------------  
अत्राह-  
  
जननमरणकरणानां प्रतिनियमादयुगपत्प्रवृत्तेश्च  ।  
पुरुषबहुत्वं सिद्धं त्रैगुण्यविपर्ययाच्चैव  ॥ इस्क्_१८ ॥  
  
ऽजननमरणकरणानाम्ऽ; इत्यादि  । करणं चक्षुरादीन्द्रियम् देहेन्द्रियादेरधिष्ठानस्योत्पत्तिविनाशौ  । तद्योगात्पुरुषः जननमरणे ऽपि व्यवस्थाप्येते  । स्वतः पुरुषस्य ते न सम्भवतः  । कुतः ? - नित्यतात् तत्र यद्येकः पुरुषः स्यात्तदैकस्मिन् जायमाने म्रियमाणे वा सर्वेषां जननमरणे स्याताम्  । तथैकस्मिंश्चक्षुष्मति श्रोत्रवति वा सर्वे ऽन्धा (बधिरा वा, पश्येयुः श्रुणुयुर्वा  । एकस्मिन्नन्धे) बधिरे वा तथा स्युः  । न चैवम्, जननादीनां प्रतिनियमात्  । तस्मादन्यथानुपपत्त्या पुरुषबहुत्वं सिद्धम् ॥  
ऽअयुगपत्प्रवृत्तेश्चऽ; इति  । यद्येकः पुरुषः स्यात्तदैकेनाधिष्ठात्रा तिष्ठति देहे, धर्माधर्मयोरर्थानर्थयोः सुखदुःखयोर्वा प्रवृत्ते, सर्व एव युगपत्प्रवर्त्तेरन्  । न चैवमित्यन्यथानुपपत्तिः ॥  
ऽत्रैगुण्यविपर्ययाच्चऽ; इति  । त्रय एव गुणास्त्रैगुण्यम्  । तद् विपर्ययो ऽन्यथात्वम्  । अधिष्ठानस्य त्रिगुणात्मकत्वात्तद्योगात्पुरुषो ऽपि त्रिगुणात्मक इत्युच्यते  । तत्र यद्येकः पुरुषः स्यात्तदैकस्मिन् सात्त्विके राजसे तामसे वा, सर्व एव तथाविधाः स्युः  । न चैवम्, गुणानं विपर्ययदर्शनदित्यन्यथानुपपत्तिः ॥  
पुराणपुरुषादग्नेरिव विष्फुलिङ्गाः प्रतिशरीरं पुरुषा इत्यस्मिन्नपि दर्शने पुरुषबहुत्वमस्त्येव  । तेषां परस्परविलक्षणत्वात् ते पुराणपुरुषादभिन्ना भिन्ना वेति दर्शनद्वयम्  । तदन्यत्र विवारितत्वादिह ग्रन्थगौरवभयान्नोपन्यस्तमस्माभिरिति  ॥ १८ ॥  
  
----------------------------------------------------------------------  
कारिका १९   
----------------------------------------------------------------------  
एवं पुरुषबहुत्वं प्रसाद्ध्य तद्धर्मान् कथयितुमाह-  
  
तस्माच्च विपर्यासात्सिद्धं साक्षित्वमस्य पुरुषस्य  ।  
कैवल्यम्माध्यस्थं द्रष्टृत्वमकर्तृभावश्च  ॥ इस्क्_१९ ॥  
  
ऽतस्माच्च विपर्यासात्ऽ; इत्यादि  । यः प्रागुक्तो विपर्ययः- त्रिगुणमविवेकि विषयः - इत्यादिना, तस्मात्साक्षित्वादयो धर्माः पुरुषस्य सिद्धाः  । तत्र निर्गुणस्य पुरुषस्याप्रसवधर्मित्वादकर्तृत्वम्  । यश्चाकर्ता स भवत्युदासीनः  । सप्तविधं चास्यौदासीन्यम्  । तथा चोक्तम् -   
पश्यति शृणोति सर्वम करोति स्थितिं प्रसङ्गं च नापि  ।  
स्वतो न परतो॥।नोभयतश्चाप्युदासीनः  ॥ इति ॥  
यश्चोदासीनः स साक्ष्यपि भवति प्रधानसम्बन्धिनः क्रियाकलापस्य निर्गुणत्वात् ॥  
कैवल्यं केवलभावात् चेतनत्वाच्च द्रष्टृत्वमिति  ॥   
ननु च यद्यकर्ता तत्कथं- भोक्तृभावादस्ति पुरुषः- ? तथा चाहुः-  
बालहुताशनतरवः स्वयमकृतानां यथा हि भोक्तारः  ।  
पुरुषो ऽपि विषयफलानां स्वयमकृतानां तथापि भोक्ता  ॥ इति ॥  
इत्युक्तमकर्तुरपि भोक्तृत्वमस्येति  ॥ १९ ॥  
  
----------------------------------------------------------------------  
कारिका २०   
----------------------------------------------------------------------  
  
ननु च यद्यचेतनमव्यक्तं कथं देहेन्द्रियसञ्ज्ञमधिष्ठानं धर्माधर्मादिषु प्रवर्त्तते, तस्याचेतनत्वादित्याह-   
  
तस्मात्तत्संयोगादचेतनं चेतनावदिव लिङ्गम्  ।  
गुणकर्तृत्वे ऽपि तथा कर्तेव भवत्युदासीनः  ॥ इस्क्_२० ॥  
  
ऽतस्मात्तत्संयोगात्ऽ; इत्यादि  । तेन पुरुषेण यः संयोगस्तस्मादचेतनं चेतनावदिव भवति  । यथाग्निसंयोगाल्लोहमणिरित्युच्यते  । लिङ्गं महदादिसूक्ष्मपर्यन्तं वक्ष्यति  ॥   
यदि तदेव त्रिगुणात्मकं कर्तृ न पुमान्, कथं पुरुषो गच्छतीत्युच्यत इत्याह- ऽगुणकर्तृत्वे ऽपि तथा कर्तेव भवत्युदासीनःऽ; इति  । गुणानां कर्तृत्वं न पुरुषस्य  । यथा पुरुषसंयोगादचेतनं लिङ्गं चेतनावदिव भवति, तथा गुणात्मकलिङ्गसंयोगादकर्तापि सन् कर्तेव भवति  । उदासीनः  । यथा स्वामी स्वयमयोद्धापि यौधभृत्यसंयोगाद् योद्धेति व्यपदिश्यते, तथा पुरुषो ऽप्युपचारेण कर्तेति  ।   
तथा चोक्तम् -  
प्रवर्त्तमानान् प्रकृतेरिमान् गुणांस्तमो ऽभिभूतो विपरीतदर्शनः  ।  
अहं करोमीत्यबुधो ऽभिमन्यते तृणस्य कुब्जीकरणे ऽप्यनीश्वरः  ॥ इति  ॥ २० ॥  
  
----------------------------------------------------------------------  
कारिका २१  
----------------------------------------------------------------------  
  
 ननु प्रधानपुरुषयोः किं (कर्तृत्वं) चैतन्यार्थमेव संयोगः, किं वान्यार्थमपीत्याह-  
पुरुषस्य दर्शनार्थं कैवल्यार्थं तथा प्रधानस्य  ।  
पङ्ग्वन्धवदुभयोरपि संयोगस्तत्कृतः सर्गः  ॥ इस्क्_२१ ॥  
  
ऽपुरुषस्यऽ; इत्यादि  । पुरुषस्यार्थो द्विविधः, विषयोपभोगः कैवल्यं च  । तदुभयं प्रधानेन सम्पाद्यम्  । विषयोपभोगश्च प्रधानविभूतिमन्तरेण न सम्भवति, इति दर्शनार्थं पुरुषः प्रधानेन संयुज्यते  । मानं स्वां विभूतिं दर्शयितुमसमर्थात्पुरुषेण संयुज्यते (?)  । दृष्ट्वा स सर्वां विभूतिमनुभूय विरसत्वाद् विरक्तः पुरुषः प्रधानेन त्यज्यते  । त्यक्तस्य कैवल्यमित्यतो दर्शनार्थं कैवल्यार्थं च द्वयोरपि संयोगो मत्स्योदकवदुदुम्बरमशकश्च ॥  
ऽपङ्ग्वन्धवत्ऽ; इति  । दृष्टान्तः  । पङ्गुः सचक्षुः पश्यति पन्थानं न सञ्चरति, अन्धो ऽपि सञ्चरति न पश्यति पन्थानम्  । तयोः स्वार्थभ्रष्टयोर्ग्रामप्राप्त्यर्थः सम्बन्धो भूतः  । तत्र पङ्गुरन्धस्कन्धमारुह्य गतिमान्, अन्धो ऽपि द्रष्ट्रधिष्ठानाद्दृष्टिमान् जातः  । ग्रामप्राप्तयोश्च तयोर्वियोगः  । एवं पुरुषो निष्क्रियः प्रधानेन संयुज्य तद्विभूतिदर्शनाय देवादिषु सञ्चरति  । प्रधानं निश्चेतनमपि पुरुषाधिष्ठानाच्चेतनावदिव द्वयमपि सम्पादयति  । तस्मात्पङ्ग्वन्धवदुभयोरपि संयोगः ॥  
ननु च संयोगमात्रेण कथं दर्शनं कैवल्यं चेत्याह- ऽतत्कृतः सर्गःऽ; इति  । संयोगकृतो महदादिग्रामोत्पाद इत्यर्थः  ॥ २१ ॥  
  
----------------------------------------------------------------------  
कारिका २२  
----------------------------------------------------------------------  
  
तमेव दर्शयन्नाह-  
  
प्रकृतेर्महांस्ततो ऽहङ्कारस्तस्माद्गणश्च षोडशकः  ।  
तस्मादपि षोडशकात्पञ्चभ्यः पञ्च भूतानि  ॥ इस्क्_२२ ॥  
  
ऽप्रकृतेर्महान्ऽ; इत्यादि  । प्रकृतिः प्रधानं कारणमव्यक्तं गुणसाम्यं तमोबहुलमव्याकृतमिति प्रकृतिपर्यायाः  । ततो महानुत्पद्यते स तु तमोबहुलः  । महान् बुद्धिर्मतिः प्रत्यय उपलब्धिरिति बुद्धिपर्यायाः  । ततो ऽहङ्कार उत्पद्यते  । स तु रजस्तमोबहुलः  । अहङ्कारः सुपर्णपणि(!)स्तत्पुरुष इत्यहङ्कारपर्यायाः ॥  
ऽतस्माद्गणश्च षोडशकःऽ; इति  । तस्मादहङ्कारात् षोडशको गण उत्पद्यते  । एकादशेन्द्रियाणि पञ्च तन्मात्राणीत्यर्थः  । तानि हृषीकाणीन्द्रियाणीति पर्यायाः  । सूक्ष्मा अतिशया अणवः (विषा) इति तन्मात्रपर्यायाः ॥  
ऽतस्मादपि षोडशकात् पञ्चभ्यः पञ्च भूतानिऽ; इति  । षोडशाद् गणाद्यानि पञ्च तन्मात्राणि तेभ्य एकोत्तरवृद्ध्या पञ्च महाभूतानि भवन्ति  । तत्र शब्दतन्मात्रादाकाशमेकगुणम्  । शब्दतन्मात्रप्रतिसंहितात् स्पर्शतन्मात्राद्द्विगुणो वायुः  । ताभ्यां प्रतिसंहिताद्रूपतन्मात्रात् त्रिगुणं तेजः  । तैः प्रतिसंहिताद्रसतन्मात्रात् चतुर्गुणा आपः  । चतुर्भिः प्रतिसंहिताद्गन्धतन्मात्रात् पञ्चगुणा पृथिवीति  । एतैरेकादशादयः स्थूला विशेषा उच्यन्ते, येष्ववसितानि चतुर्विंशतितत्त्वानि  ॥ २२ ॥  
  
----------------------------------------------------------------------  
कारिका २३   
----------------------------------------------------------------------  
  
बुद्धेर्लक्षणमाह-  
  
अध्यवसायो बुद्धिर्धर्मो ज्ञानं विराग ऐश्वर्यम्  ।  
सात्त्विकमेतद्रूपं तामसमस्माद्विपर्यस्तम्  ॥ इस्क्_२३ ॥  
  
ऽअध्यवसायःऽ; इत्यादि  । शब्दादिषु विषये ऽध्यवसायशब्दो ऽयं यावत् गन्धो ऽयमिति सुबुद्धेर्लक्षणम् (?)  । तस्याश्चाष्टौ रूपाणि ॥  
ऽधर्मो ज्ञानं विराग ऐश्वर्यम्ऽ; इति  । तत्र यो ऽयमनिविषयमनुष्ठानात्मको ऽधवसायस्स धर्मः  । यमाः पञ्च नियमाश्च  । यथोक्तं साङ्ख्यप्रवचने ऽअहिंसासत्यास्तेयब्रह्मचर्यापरिग्रहा यमाःऽ;  । ऽशौचसन्तोषतपस्स्वाध्यायेश्वरप्रणिधानानि नियमाःऽ; इति  । तत्र सन्तोषस्सनिहितसाधनाभ्याशादधिकस्यानुपादित्सा  । तपो जिघत्सापिपासाशीतोष्णस्थानसाधनाजयः काष्ठमौनाकारमौने, व्रतानि च कृच्छ्रचान्द्रायणादीनि  । स्वाध्यायो मोक्षशास्त्राध्ययनं प्रणवजपो वा  । ईश्वरप्रणिधानं विशिष्टदेवताराधनम्  । असंसारिभिस्तुल्यवृत्तित्वादिति  । तद्विपरीतानुष्ठानमधर्मः  । पञ्चविंशतितत्त्वानां स्वसञ्ज्ञालाक्षण्यकत्वप्रयोजनावधारणं ज्ञानम्, गुणपुरुषान्तरज्ञानम्  । शेषमज्ञानम्  । विषयशरीरेन्द्रियेभ्यो दोषदर्शनाद्वैमुख्यं विरागः  । तेष्वभिलाषो रागः  । ऐश्वर्यमष्टगुणम्- अणिमा, महिमा, लघिमा, प्राप्तिः, प्राकाम्यम्, ईशित्वं, वशित्वम्, यत्रकामावसायित्वं चेति  । तत्राणिमाणुत्वम्, येन गुणेन सूक्ष्मो भूत्वा विचरति  । कार्ये कारणोपचारादणिमेत्युच्यते  । उत्तरत्राप्येवं योज्यम्  । लघिमा लघुत्वम्,  येन वायुवल्लघुतरो भवति  । महिमा महत्त्वम्, येन भुवनेषु धर्मादिप्राप्तिः, येन गुणेनेषितस्य प्रापणम्  । प्राकाम्यं प्रचुरकामिता येनैकमनेकं प्राकाम्यते ऽनेकं चैकम्  । ईशित्वं प्रभुता (येन स्थावरादीनि भूतानि सन्देशकारीणि भवन्ति  । वशित्वं वशिता) येन स्वतन्त्रश्चरति  । यत्रकामावशायित्वं (कामेनेच्छयावशेतुं शीलं यस्य स यत्रकामावशायी  । तस्य भावः यत्रकामावशायित्वम्)  । अनेकार्थत्वाद्धातूनां ऽशीऽ; तिष्ठतौ वर्त्तते  । येन गुणेन दिव्यन्तरिक्षे भूमौ वावस्थायित्वमित्यर्थः  ।  
ऽसात्त्विकमेतद्रूपम्ऽ; इति  । सत्त्वतमोबहुलत्वात्  । बुद्धेर्यदा सत्त्वमुत्कटं भवति तदैतच्चतुष्टयं भवतीत्यर्थः  ।   
ऽतामसमस्माद्विपर्यस्तम्ऽ; इति  । उत्कटलक्षणात् धर्मादिचतुष्टयाद्विपरीतं तमस्युद्रिक्ते भवतीत्यर्थः  । अधर्मो ऽज्ञानमवैराग्यमनैश्वर्यं चेति  ॥ २३ ॥  
  
----------------------------------------------------------------------  
कारिका २४  
----------------------------------------------------------------------  
  
अहङ्कारलक्षणमाह-  
अभिमानो ऽहङ्कारः, तस्माद्द्विविधः प्रवर्त्तते सर्गः  ।  
एकादशश्च गणस्तन्मात्रपञ्चकश्चैव  ॥ इस्क्_२४ ॥  
  
ऽअभिमानःऽ; इत्यादि  । अभिमतिरभिमानः  । रूपादिषु विषयेष्वभिमानो रूपवानहम्, ममैते विषयाः, इत्यह्यङ्कारलक्षणम्  ॥   
तस्मादभिमानलक्षणादहङ्कारात् ऽद्विविधः प्रवर्त्तते सर्गःऽ; इति  । सृज्यत इति सर्गः ॥  
तमेव द्विविधं दर्शयितुमाह- ऽएकादशकश्च गणःऽ; इति  । एकादश परिमाणमस्येत्येकादशः श्रोत्रादिर्गणः ॥  
ऽतन्मात्रापञ्चकं चऽ; इति  । तन्मात्रशब्दादिस्वरूपमात्र इत्यर्थः  । तन्मात्राणि शब्दस्पर्शरूपरसगन्धाः  । मात्राग्रहणं भूतसंश्लेषनिवृत्त्यर्थम्  । भूतेष्वपि शब्दादिसम्भवात्  ॥ २४ ॥  
  
----------------------------------------------------------------------  
कारिका २५  
----------------------------------------------------------------------  
  
स चाहङ्कारस्त्रिविध इति दर्शयन्नाह-  
सात्त्विक एकादशकः प्रवर्त्तते वैकृतादहङ्कारात्  ।  
भूतादेस्तन्मात्रः स तामसः, तैजसादुभयम्  ॥ इस्क्_२५ ॥  
  
ऽसात्त्विकःऽ; इत्यादि  । यदा सत्त्वमुद्रिक्तं तदाहङ्कारो वैकृताभिमानो भवति, रजश्चोद्रिक्तं तैजसः, तमश्चोद्रिक्तं भूतादिरिति  । तत्र वैकृतादेकादशको गणः प्रवर्त्तते  । स च सात्त्विकः सत्त्वबहुलः, स्वविषयग्रहणत्वात् ॥  
भूतादेस्तामसादहङ्कारात्तन्मात्रः स तामसः, तमोबहुलत्वात्  । ततस्तामसात्तन्मात्रात् गणात् तामसो भूतगणः प्रवर्त्तते ॥  
(ऽतैजसादुभयम्ऽ; इति  । एतदाशयः- पञ्चकञ्चैतदुभयमपि प्रवर्त्तते)  । आदिकाल उभयत्राप्यस्य सहायत्वात्  । वैकृतभूतादि द्वावपि प्रकाशस्थितिशीलत्वात् न क्रियाशीले  । ततस्तैजसमहङ्कारं क्रियाशीलं सहायमपेक्ष्यैकादशकं पञ्चकं च मलाजनयत (?) इति  ॥ २५ ॥  
  
----------------------------------------------------------------------  
कारिका २६   
----------------------------------------------------------------------  
  
कः पुनरेकादश इत्याह-  
  
बुद्धीन्द्रियाणि चक्षुःश्रोत्रघ्राणरसनत्वगाख्यानि  ।   
वाक्पाणिपादपायूपस्थान् कर्मेन्द्रियाण्याहुः  ॥ इस्क्_२६ ॥  
  
ऽबुद्धीन्द्रियाणिऽ; इत्यादि  । द्विविधमिन्द्रियम्  । तत्र चक्षुर्येन दृश्यते  । श्रोत्रं येन श्रूयते  । त्वग्यया स्पृश्यते  । रसनं येन रस्यते  । नासिका यया घ्रायते  । ता आख्या येषामिन्द्रियाणामिति शब्दप्रधानो निर्देशः  । तानि चक्षुःश्रोत्रत्वग्रसनानासिकाख्यानि पञ्च  । बुद्धिपूर्वकपर्यालोचनमिति बुद्धीन्द्रियाण्याहुः साङ्ख्याचार्याः  । शब्दवशादत्राक्रमः कृतः  । क्रमस्तु श्रोत्रत्वक्चक्षुरिति ॥  
ऽवाक्पाणिपादपायूपस्थान्ऽ; इति  । कर्मेन्द्रियाणि कर्माभिनिर्वर्तनात्  । अस्मादेव प्रयोगादुपस्थशब्दः पुंलिङ्गो ऽप्यस्तीति ज्ञायते  । स च स्त्रैणः पौरुषेयश्च  । तत्र वागिन्द्रियं कण्ठस्थम्  । अन्यानि प्रसिद्धान्येव  ॥ २६ ॥  
  
----------------------------------------------------------------------  
कारिका २७   
----------------------------------------------------------------------  
  
एकादशकमिन्द्रियं दर्शयन्नाह-  
  
उभयात्मकमत्र मनः, सङ्कल्पकमिन्द्रियं च साधर्म्यात्  ।  
गुणपरिणामविशेषान्नानात्वं बाह्यभेदाश्च  ॥ इस्क्_२७ ॥  
  
ऽउभयात्मकमत्र मनःऽ; इत्यादि  । अत्रेत्यस्मिन्निन्द्रियवशे मन उभयात्मकमुभयस्वभावम्  । बुद्धीन्द्रियाणां कर्मेन्द्रियाणां च स्वस्वविषयग्रहणकाले बुद्धीन्द्रियं कर्मेन्द्रियं चेत्यर्थः  । उभयत्राप्यस्य व्यापारादिति लक्षणं तदित्याह- सङ्कल्पयतीति सङ्कल्पकम्, इदं नेदमिति ॥  
कथमिन्द्रियमित्याह- ऽइन्द्रियं च साधर्म्यात्ऽ; इत्यादि  । इन्द्रियैस्तुल्यत्वादित्यर्थः  । यथान्यदिन्द्रलिङ्गं तथा मनो ऽपीत्यर्थः ॥  
तत्रैकस्मादहङ्कारादुत्पन्नानां कथं स्वरूपभेदः ?  । यच्छ्रोत्रादिबुद्धीन्द्रियम्, तत् प्रतिनियतविषयं नेतरविषयमपि  । यद्यागादि कर्मेन्द्रियं तत् प्रतिनियतकर्म, नेतरकर्मापि  । मनश्चोभयात्मकम्, नैकात्मकमित्याह- ऽगुणपरिणामविशेषान्नानात्वम्ऽ; इति  । अहङ्कारस्था ये गुणाः सत्त्वादयस्तेषामन्यो ऽन्याभिभवाश्रया (द्विद्वारेण यः परिणामविशेषस्तत एवैषां नानात्वम्  । त एव हि गुणाः परि)णामविशिष्टा इन्द्रियव्यपदेशभाजो नानाविषया भवन्ति  । कथं देशनियमो वृत्तिनियमश्च ? तत्र त्वगिन्द्रियं सर्वशरीरस्थितबाह्याभ्यन्तरवृत्ति, चक्षुःश्रोत्रघ्राणरसनानि शिरसि बहिः पृथक् पृथगवस्थितानि बाह्यवृत्तीनि  । वागास्ये स्थिता  । पाण्यादयश्च बाहोरधस्तात् पृथक् पृथगवस्थिता बहिःकर्मविषयाः  ॥   
इत्यताह- ऽबाह्यभेदाश्चऽ; इति  । ये चान्ये विषयभेदा देशनियमवृतिनियमाभ्यां ते ऽपि गुणपरिणामविशेषादेव  । नात्रान्तरा कारणमस्ति  ॥ २७  ॥   
  
----------------------------------------------------------------------  
कारिका २८   
----------------------------------------------------------------------  
  
एषामिन्द्रियाणां कस्य का वृत्तिरित्याह-  
  
शब्दादिषु पञ्चानामालोचनमात्रमिष्यते वृत्तिः  ।  
वचनादानविहरणोत्सर्गानन्दाश्च पञ्चानाम्  ॥ इस्क्_२८ ॥  
  
ऽशब्दादिषुऽ; इत्यादि  । आदिशब्देन शब्दस्पर्शरूपरसगन्धाः  । तेषु यथाक्रमं पञ्चानां श्रोत्रादीनां बुद्धीन्द्रियाणामालोचनमात्रं वृत्तिरिष्यते साङ्ख्याचार्यैः  । श्रोत्रादीनि हि विषयस्य प्रकाशनमात्रं कुर्वन्ति, निश्चयं तु बुद्धिः  । तथा हि बुद्ध्यवसितमर्थं पुरुषः चेतयत इति सिद्धान्तः  । कर्मेन्द्रियाणामपि वागादीनां यथाक्रमं वसनादानादीनि वृत्तयः कर्माणि  । तत्र वागिन्द्रियस्य नानाविधवर्णोच्चारणं कर्म, आदेयस्यादानं पाण्योः, विहरणं देशान्तरगमनं पादयोः, उत्सर्ग आहारमलस्योत्सर्जनं पायोः, आनन्दनमानदो ह्लादः शुक्रविसृष्टिसंसृष्टिसुखं तदुपस्थेन्द्रियवृत्तिः  ॥ २८ ॥  
  
----------------------------------------------------------------------  
कारिका २९  
----------------------------------------------------------------------  
  
बुद्ध्यहङ्कारमनसां का वृत्तिरित्याह-  
  
स्वालक्षण्यं वृत्तिस्त्रयस्य सैषा भवत्यसामान्या  ।  
सामान्यकरणवृतिः प्राणाद्या वायवः पञ्च  ॥ इस्क्_२९ ॥  
  
ऽस्वालक्षण्यं वृत्तिःऽ; इत्यादि  । स्वात्मीयं लक्षणं यस्य तत् स्वलक्षणम्  । तस्य भावः स्वालक्षण्यम्  । तदेव वृत्तिः ॥  
ऽत्रयस्यऽ; इति  । बुद्ध्यहङ्कारमनसामित्यर्थः  । अध्यवसायो बुद्धेः, अभिमानो ऽहङ्कारस्य, सङ्कल्पो मनसः  । त एवाध्यवसायाभिमानसङ्कल्पास्त्रयस्य वृत्तिः  । एषां च बुद्ध्यादीनां त्रयोदशानां चतुर्विधा वृत्तिः, असामान्यायुगपत्क्रमश्चेति (?) ॥  
तत्र सामान्यां दर्शयितुमाह- ऽसैषाऽ; इति  । येयमुक्ता वृत्तिः सैषा भवत्यसामान्या  । या यस्य सा तस्यैव नान्येषामपीत्यर्थः  । श्रोत्रस्य यच्छब्दप्रकाशनं तच्छ्रोत्रस्यैव, नान्येषां त्वगादीनां द्वादशानाम्  । एवं सर्वत्र योज्यम् ॥  
सामान्यामाह- ऽसामान्यकरणवृत्तिःऽ; इति सामान्या चासौ करणवृत्तिश्चेति सामान्यकरणवृत्तिः ॥  
ऽप्राणाद्या वायवः पञ्चऽ; इति  । प्राणा आद्या येषां वायूनां ते प्राणाद्याः  । प्राणापानव्यानोदानसमाना इति पञ्च वायवः  । तत्र प्राणो यो मुखनासिकाभ्यां निर्गच्छति  । यो नाभेरधः स्थितः सो ऽपानः  । येन काये ऽग्निर्दीपित आहारं च पचति स समानः  । यो नाभिदेशादुद्यतशिरोगतिर्नादं जनयति स उदानः  । यः सर्वशरीरं व्याप्य स्थितं स व्यानः  । एते त्रयोदशानामपि करणानां सामान्यवृत्तिः  ॥ २९ ॥  
  
----------------------------------------------------------------------  
कारिका ३०   
----------------------------------------------------------------------  
  
करणप्रभाविकत्वाद्वायूनां युगपत्क्रमशो वृत्तिमाह-  
  
युगपच्चतुष्टयस्य तु वृत्तिः क्रमशश्च निर्दिष्टा  ।  
दृष्टे तथाप्यदृष्टे त्रयस्य तत्पूर्विका वृत्तिः  ॥ इस्क्_३० ॥  
  
ऽयुगपत्ऽ; इत्यादि  । ऽचतुष्टयस्य तुऽ; इति  । तुशब्दो विशेषणार्थः  । बुद्धिरहङ्कारो मनश्चक्षुरित्येतस्य चतुष्टयस्यैकस्मिन् रूपे युगपद्वृत्तिः  । यथान्धकारे विद्युत्सम्पाते कृष्णसर्पसन्दर्शने युगपदालोचनाध्यवसायाभिमानसङ्कल्पनानि भवन्ति  । तथा हि चक्षुषालोचितं बुद्ध्याध्यवसितमहङ्कारेणात्मीकृतं मनसा सङ्कल्पितमिति  ॥   
ऽक्रमशश्च तस्यऽ; इति  । चतुष्टस्यस्य क्रमेण कदाचिद्वृत्तिरिष्टा  । मन्दप्रकाशे स्थाणुपुरुषोचितामूर्ध्वतां दृष्टवतः किं स्थाणुः पुरुष इति विकल्पः  । तत्राकुञ्चपनप्रसारणात् पुरुष इत्यध्यवसायः  । तत आत्मीकरणादभिमान इति ॥  
येय(मुभय)थावृत्तिः सा कस्मिन् विषय इत्याह - ऽदृष्टेऽ; इति  । अदृष्टे तर्ह नास्तीत्याह - ऽतथाप्यदृष्टेऽ; इति  । तथा॥।ष्टे दृष्टे ऽपि वृत्तिः ॥  
किन्तु न चतुष्टयस्य तर्हीत्याह- ऽत्रयस्यऽ; इति  । बुद्ध्यहङ्कारमनसामित्यर्थः  । तत्रापि तत्पूर्विका श्रोत्रादिपूर्विकेत्यर्थः  । यथा स्मर्तव्यमनुस्मरतः सङ्कल्पाभिमानाध्यवसाया भवन्ति  ॥ ३०  ॥   
  
----------------------------------------------------------------------  
कारिका ३१   
----------------------------------------------------------------------  
  
अथ यदेतच्चतुष्टयं तत्किं युगपत् परस्परसव्यपेक्षं स्वां स्वां वृतिं प्रतिपद्यते किं वा निरपेक्षमित्याह-  
स्वां स्वां प्रतिपद्यन्ते परस्पराकूतहैतुकीं वृत्तिम्  ।  
पुरुषार्थ एव हेतुर्न केनचित्कार्यते करणम्  ॥ इस्क्_३१ ॥  
  
ऽस्वां स्वाम्ऽ; इत्यादि  । आत्मीयात्मीयां वृत्तिम् ॥  
ऽपरस्पराकूतहैतुकीम्ऽ; इति  । परस्परस्य यदाकूतं स्ववृत्तिभोगस्तदेव हेतुः  । तत्र भूतां परस्पराकूतहैतुकीं वृत्तिं चत्वारि करणानि प्रतिपद्यन्ते  । तत्र चक्षुर्बुद्ध्यादित्रयस्याकूतं ज्ञात्वा प्रकाशनं प्रतिपद्यते  । एवं बुद्धिरहङ्कारो मनश्च त्रयाणामाकूतं ज्ञात्वा ऽध्यवसायमभिमानं सङ्कल्पनं च प्रतिपद्यन्ते  । क्रमशश्च परस्पराकूतहैतुकीम्  । किन्तु पूर्वपूर्वहैतुकी द्रष्टव्या  । यथा कस्यचिदुपनिमन्त्रणं श्रुतवतः श्रोत्रवृत्तिं ज्ञात्वा, बुद्धिर्गमनायाध्यवसिता  । तद्वृत्तिं ज्ञात्वा ऽहङ्कारो मोदकानहं भक्षयिष्यामीति मन्यते  । तद्वृत्तिं ज्ञात्वा मनः, प्रचुरं घृतं प्रापयिष्यामीति किं स्तोकमिति, सङ्कल्पयतीति  । एवं बाह्यान्यपि करणानि स्वां स्वां वृत्तिं परस्पराकूतहैतुकीं प्रतिपद्यन्ते ॥  
एतानि किमात्मार्थं स्वां स्वां वृत्तिं प्रतिपद्यन्ते, किमन्यार्थमित्याह- ऽपुरुषार्थ एव हेतुःऽ; इति  । पुरुषस्यार्थो विषयोपभोगः कैवल्यं च, स वृत्तिहेतुः ॥  
नन्वीश्वरः कर्ता जगतः, स एव बुद्ध्यादिकलापं सृष्टवान् येन पुरुषस्यार्थः सम्पद्यते  । तथा चोक्तम्-  
ऽईश्वरप्रेरितो गच्छेत्स्वर्गं वा श्वभ्रमेव वाऽ;  । इति   
तत्राह - ऽन केनचित्कार्यते करणम्ऽ; इति  । प्रधानव्यतिरेकेण न कश्चिद्बुद्ध्यादिकरणं स्वां स्वां वृत्तिं कारयतीत्यर्थः  । यदि कर्ता स्यात्, किमिति प्रकृतिमपेक्षते  । नापि सेश्वरवादिना प्रकृतिरभ्युपगतैव, निश्चेतनत्वात् प्रकृतेः सचेतनो ऽधिष्ठाता कर्ता ऽपरो गवेष्यत इति चेत्, पुरुष एवाधिष्ठाता  । अचेतना प्रकृतिः  । एतदुक्तमेव प्राक्  ॥ ३१ ॥  
  
----------------------------------------------------------------------  
कारिका ३२   
----------------------------------------------------------------------  
  
कतिविधमन्तःकरणमित्याह-  
  
करणं त्रयोदशविधम्, तदाहरणधारणप्रकाशकरम्  ।  
कार्यं च तस्य दशधा, हार्यं धार्यं प्रकाश्यं च  ॥ इस्क्_३२ ॥  
  
ऽकरणं त्रयोदशविधम्ऽ; इत्यादि  । पञ्च बुद्धीन्द्रियाणि, पञ्च कर्मेन्द्रियाणि, बुद्ध्यहङ्कारमनांसि च त्रीणि  । एतत् त्रयोदशविधम्  । करणं करोतीति  । ऽकृत्यल्युटो बहुलम्ऽ; इति कर्तरि ल्युट् ॥  
तत्र कस्य का क्रिया यदपेक्षया करणमित्याह- ऽतदाहरणधारणप्रकाशकरम्ऽ;  । इति तत्करणमाहरणादीनि करोतीति  । तत्र कर्मेन्द्रियाण्याहरणं कुर्वन्ति, बुद्ध्यहङ्कारमनांसि धारणम्, बुद्धीन्द्रियाणि प्रकाशमिति ॥  
किं तत्कार्यं यस्याहरणं कुर्वन्तीत्याह- ऽकार्यम्ऽ; इति  । तस्य करणस्य दशविधं कार्यम्  । तत्र शब्दस्पर्शरूपरसगन्धाः पञ्च वचनादानविहरणोत्सर्गानन्दाः पञ्चेति दशधा  । पूर्वे द्विविधाः-  सूक्ष्मास्तन्मात्रलक्षणाः सुखैकस्वभावत्वाद्दिव्याः, स्थूला आकाशादयः सुखदुःखमोहत्मकत्वाददिव्या इति  । एतत्कार्यं बुद्धीन्द्रियाणां प्रकाश्यम्  । वागादीनामुक्त्यादानादिकर्मकर्तृत्वात् कार्यम् (?)  । तत्र वाचा शब्दस्य, पाणिभ्यामादेयस्याह्रियमाणत्वादुभयमप्याहार्यम्  ॥ विहार्यं विहरणस्थानम्, पूर्वावयवन्यासेनोत्तरावयवाक्रमणेन च पादाभ्यामाह्रियमाणत्वादाहार्यम्  । अन्यथा कथमुत्सर्गानन्दौ स्याताम्  । उभयमपि कर्मेन्द्रियाविषयम्  । बुद्ध्यहङ्कारमनसां धार्यम्, तैरन्तः स्ववृत्त्यावधार्यमाणत्वात्  ॥ ३२ ॥  
  
----------------------------------------------------------------------  
कारिका ३३  
----------------------------------------------------------------------  
  
तदेव त्रयोदशविधं करणं बाह्यान्तरभेदाद्द्विविधमिति दर्शयन्नाह-  
  
अन्तःकरणं त्रिविधं दशधा बाह्यं त्रयस्य विषयाख्यम्  ।  
साम्प्रतकालं बाह्यं त्रिकालमाभ्यन्तरं करणम्  ॥ इस्क्_३३ ॥  
  
ऽअन्तःकरणम्ऽ; इत्यादि  । करणं द्विविधम्- बाह्यमाभ्यन्तरं च  । तत्र शरीरस्यान्तःस्थितत्वादन्तःकरणं त्रिविधम्- बुद्धिरहङ्कारोमनश्चेति ॥  
ऽदशधा बाह्यम्ऽ; इति  । दशप्रकारम्  । पञ्च बुद्धीन्द्रियाणि, पञ्च कर्मेन्दियाणि  । तद्बुद्धिर्भवति ॥  
तद्बाह्यं ऽत्रयस्य विषयाख्यम्ऽ; इति  । त्र्यवयवस्यान्तःकरणस्य बाह्यं विषय इत्याख्यायते, तद्द्वारेण विषयावगाहनात्  । तेनान्तःकरणस्य द्विविधो विषयः- द्वारं भोग्यं चेति  । चतुष्टयस्य दृष्टेर्वर्तमाने त्रयस्यादृष्टे वृत्तिरुक्ता ॥  
तत्रातीतानागतयोरपि विषययोः किं वृत्तिरस्ति, नेत्याह- ऽसाम्प्रतकालं बाह्यम्ऽ; इति  । कल्यत इति कालः विषय एवातीतो ऽनागतो वर्तमानोश्चोच्यते  । न तद्व्यतिरेकेण कालो ऽस्ति  । मा भूत् षड्विंशतितत्त्वप्रसङ्ग इति  । तत्र साम्प्रतो वर्तमानः कालो यस्य बाह्यस्य तद्धि बाह्यम्  । श्रोत्रादि वर्तमानमेव शब्दादिकं प्रकाशयति, नातीतानागते  । वागादि च वर्तमानमेवोक्त्यादानविहरणोत्सर्गानन्दान् करोति, नातीतानागतान्  ॥   
ऽत्रिकालमाभ्यन्तरम्ऽ; इति  । त्रयः काला यस्य तत् त्रिकालम्  । यथा बुद्धिर्वर्तमानमध्यवस्यति  । तथातीतानागतावपि  । मान्धातासीत् कल्की राजा भविष्यतीति  । यथाहङ्कारो वर्तमानमभिमन्यते तथातीतानागतावपि  । ममैवमासीत्, ममैवं भविष्यतीति  । यथा च मनो वर्तमानं सङ्कल्पयतीति तथातीतानागतावपि  । तत्र किमिदं भूतं स्यात्, न ममेति  । किमिदं भविष्यति, नेतीति  ॥ ३३ ॥  
  
----------------------------------------------------------------------  
कारिका ३४   
----------------------------------------------------------------------  
  
ननु च यदि स्थूलाः पृथिव्यादयस्ते विशेषाः  । बाह्यं बाह्यकरणं स्वविषयं प्रतिपद्यते  । पृथिव्यादयस्तर्हि भेदेन प्रतिपत्तव्या इत्याह-  
  
बुद्धीन्द्रियाणि तेषां पञ्च विशेषाविशेषविषयीणि  ।  
वाग्भवति शब्दविषया शेषाणि तु पञ्चविषयीणि  ॥ इस्क्_३४ ॥  
  
ऽबुद्धीन्द्रियाणिऽ; इत्यादि  । तेषामपि त्रयोदशानां करणानां यानि पञ्च बुद्धीन्द्रियाणि, तानि विशेषाविशेषविषयीणि  । शब्दादयः पञ्च विषया द्विविधाः - विशेषा अविशेषाश्च  । तत्र ये सूक्ष्मास्तन्मात्रलक्षणास्ते ऽविशेषाः  । ये स्थूलाः पृथिव्यादयस्ते विशेषाः  । विशेषाश्चाविशेषाश्चेति द्वन्द्वः  । त एव विषया विद्यन्ते येषामिति मत्वर्थोपः  । विशिष्टानविशिष्टांश्च विषयान् गृह्यन्तीत्यर्थः  । तत्र श्रोत्रं स्थूलान् नानाशब्दानविकलान् गृह्णाति, शब्दतन्मात्रं च  । नासिका स्थूलान् सुरभ्यादिगन्धान्, तन्मात्रं च गृह्णातीति ॥  
ऽवाग्भवतिऽ;  । केवलः शब्दो विषयो यस्याः, न विषयान्तरमित्यर्थः  ॥ शेषाणि पाण्यादीनि चत्वारि, पञ्च विषयीणि  । पञ्च विषया एषामिति  । तत्र पाणिः शब्दस्पर्शरूपरसवन्तं घटादिकमादत्ते  । पादौ शब्दादिमत्यां भूमौ विहरतः  । पायुरुपस्थश्च शब्दादिमदेव मलं शुक्रं च विसृजति  । अनेन द्वारेण तु सर्वं बाह्यं करणं पञ्चविषयमेव द्रष्टव्यम्  । यं हि यदेवमाश्रित्य (?) स्फीतं तस्य शब्दस्पर्शरूपरसगन्धवत्त्वात्, ऽबाह्यं त्रयस्य विषयाख्यम्ऽ; इत्युक्तम्  ॥ ३४ ॥  
  
----------------------------------------------------------------------  
कारिका ३५  
----------------------------------------------------------------------  
  
तत्कथं तस्य विषय इत्याह-  
सान्तःकरणा बुद्धिः सर्वं विषयमवगाहते यस्मात्  ।  
तस्मात् त्रिविधं करणं द्वारि, द्वाराणि शेषाणि  ॥ इस्क्_३५ ॥  
  
ऽसान्तःकरणाऽ; इत्यादि  । बुद्धेरुपात्तत्वाच्छेषमहङ्कारो मनश्चान्तःकरणम्  । ताभ्यां युक्ता बुद्धिः ॥  
ऽसर्वम्ऽ; इति  । त्रिष्वपि कालेषु व्यवस्थितं विषयमवगाहते गृह्णाति यस्मात् , तस्मात् त्रिविधमन्तःकरणं बुद्ध्यादि द्वारि भवति  । द्वाराण्यस्य सन्तीति कृत्वा  । शेषाणि तु बुद्धीयकर्मेन्द्रियाणि (?) द्वाराणि  । एभिर्द्वारभूतैरन्तःकरणं विषयान् गृह्णाति  ॥ ३५ ॥  
  
----------------------------------------------------------------------  
कारिका ३६   
----------------------------------------------------------------------  
  
ननु च यद्यन्तःकरणं बाह्यकरणद्वारेण सर्वं विषयमवगाहते, तस्मिन् किं लक्षणमित्याह-  
  
एते प्रदीपकल्पाः परस्परविलक्षणा गुणविशेषाः  ।  
कृत्स्नं पुरुषस्यार्थं प्रकाश्य बुद्धौ प्रयच्छन्ति  ॥ इस्क्_३६ ॥  
  
ऽएतेऽ; इत्यादि  । श्रोत्रादयो वागादयो बुद्ध्यादयश्चेत्येते त्रयोदश गुणविशेषाः, त्रय एव गुणा अन्यो ऽन्याभिभवद्वारेण परिणताः श्रोत्रादिव्यपदेशभाज इत्यर्थः  । प्रदीपकल्पाः, स्ववृत्त्या विषयस्य प्रकाशकत्वात्  । परस्परविलक्षणाः  । एकस्य या वृत्तिः स्वरूपं च, न तदितरेषामपि यदि स्यादेतेनैव विषयावगाहनं सिद्धं किमन्येन ॥  
ऽकृत्स्नम्ऽ; इति  । त्रैलोक्यगतं पुरुषस्यार्थं सूक्ष्मस्थूलविषयलक्षणं प्रकाश्याभिव्यक्तिं नीत्वा पश्चादहङ्कारादयो द्वादश बुद्धौ प्रयच्छन्ति, स्थापयन्तीत्यर्थः  । अवगाहनफलमेतत्  । तस्यां च विषयोपधानोपरक्त्यां बुद्धौ पुरुष उपलभते  । तत्रेदमुच्यते - बुद्ध्याध्यवसितमर्थं पुरुष॥।त इति  ॥ ३६ ॥  
  
----------------------------------------------------------------------  
कारिका ३७   
----------------------------------------------------------------------  
  
ननु च तुल्ये करणत्वे किमित्यहङ्कारादयो बुद्धौ प्रयच्छन्ति  । प्राधान्यात्तदेव दर्शयन्नाह -  
  
सर्वं प्रत्युपभोगं यस्मात्पुरुषस्य साधयति बुद्धिः  ।  
सैव च विशिनष्टि पुनः प्रधानपुरुषान्तरं सूक्ष्मम्  ॥ इस्क्_३७ ॥  
  
ऽसर्वम्ऽ; इत्यादि  । उपभोगमुपभोगं प्रति प्रत्युपभोगम्  । देवमनुष्यतिर्यग्योनिशु यो विषयस्योपभोगस्तं प्रति सर्वं त्रैलोक्यगतविषयं पुरुषस्य साधयति, सम्पादयति  । यस्माद्बुद्धिः प्रधानभूता सती नान्यः कश्चित्, तस्मात् तानि करणानि बुद्धौ प्रयच्छन्ति  । (यथा ग्रामे हिरण्यादिप्रत्ययं कुटुम्बिनः प्रधानाय प्रयच्छन्ति)  । प्रधानो ऽप्यासन्नवर्त्तित्वाद्भोगपतय इति ॥  
ऽसैव च विशिनष्टिऽ; इति  । यदा तमस्वती बुद्धिर्भवति तदा सर्वमुपनीतं सम्पादयति  । यदा सत्त्वाधिका बुद्धिर्भवति, तदा ज्ञानसङ्गता प्रधानपुरुषान्तरं विशिनष्टि  । प्रधानपुरुषयोर्विभागं करोतीत्यर्थः  । अन्यत् प्रधानमन्यः पुरुष इति ॥  
ऽसूक्ष्मम्ऽ;  । सांसारिकज्ञानस्याविषयत्वात्  ॥ ३७ ॥  
  
----------------------------------------------------------------------  
कारिका ३८  
----------------------------------------------------------------------  
  
विशेषाविशेषविषयिणीत्युक्तम्, तत्र के विशेषाः के ऽविशेषाश्चेत्यत्राह-  
  
तन्मात्राण्यविशेषाः, तेभ्यो भूतानि पञ्च पञ्चभ्यः  ।  
एते स्मृता विशेषाः, शान्ता घोराश्च मूढाश्च  ॥ इस्क्_३८ ॥  
  
ऽतन्मात्राणिऽ; इत्यादि  । सूक्ष्मविषयास्तन्मात्राणीत्युच्यन्ते  । तैर्न कश्चिद्विशिष्यत इत्यविशेषाः  । यथा सूक्ष्मतृणाग्रावस्थितं तेजो न लक्ष्यते, न च किञ्चित् प्रकाशयति, तद्वत् ते ऽप्यविशेषाः ॥  
ऽतेभ्यो भूतानि पञ्च पञ्चभ्यःऽ; इति  । तन्मात्रेभ्यः पञ्च महाभूतान्युत्पद्यन्ते ॥  
ऽएते स्मृता विशेषाःऽ; इति  । शब्दतन्मात्रादेकगुणमाकाशमुत्पद्यते  । एवं स्पर्शादितन्मात्राद् द्वित्रिचतुःपञ्चगुणा वाय्वादय उत्पद्यन्ते  । तैश्च तन्मात्राणि  । विशिष्यन्त इति विशेषाः ॥  
ते च किंस्वरूपा इत्याह- ऽशान्ता घोराश्च मूढाश्चऽ; इति  । शान्ताः सुखप्रदाह घोरा दुःखप्रदाः, मूढा मोहप्रदा इति  ॥ ३८ ॥  
  
----------------------------------------------------------------------  
कारिका ३९   
----------------------------------------------------------------------  
  
किमेतावन्त एव विषेषा उतान्ये ऽपीत्याह-  
  
सूक्ष्मा मातापितृजाः, सह प्रभूतैस्त्रिधा विशेषाः स्युः  ।  
सूक्ष्मास्तेषां नियता, मातापितृजा निवर्तन्ते  ॥ इस्क्_३९ ॥  
  
ऽसूक्ष्माःऽ; इत्यादि  । ये सूक्ष्मास्तन्मात्रलक्षणाः संसारिणः शरीरस्याश्रयतां गतास्ते ऽपि विशेषाः, सूक्ष्मशरीरस्यारब्धत्वात् ॥  
ऽमातापितृजाःऽ; इति  । मातापितृजाः षट्  । तत्र मातृतो लोमलोहितमांसानि पितृतः स्नाय्वस्थिमज्जानः  । ते ऽपि विशेषाः, तैः स्थूलशरीरस्य षट्कोशिकस्यारब्धत्वात्  । एते द्विविधा विशेषा आध्यात्मिकाः ॥  
ऽसहप्रभूतैःऽ; इति  । यानि महाभूतानि बाह्यानि शान्तघोरमूढान्युक्तानि तानि स्थूलशरीरस्यावकाशव्यूहनपत्तिक्लेदनधारणकर्तृत्वेन प्रकृष्टभूतान्युच्य्न्ते  । तैः सह त्रयो विशेषाः ॥  
ऽसूक्ष्मास्तेषां नियता मातापितृजा निवर्तन्तेऽ; इति  । सूक्ष्मशरीरनियतं ज्ञानप्राप्तेः प्राक्, तस्य सांसरिकत्वात्  । स्थूलशरीरनियतं तु निवर्तते, तस्य प्रतिमरणं पतितस्य रसभस्मनिष्ठान्तत्वात्  ॥ ३९ ॥  
  
----------------------------------------------------------------------  
कारिका ४०   
----------------------------------------------------------------------  
  
यदेतत् सूक्ष्मशरीरं तत्कथमुत्पन्नमित्याह-  
  
पूर्वोत्पन्नमसक्तं नियतम्महदादिसूक्ष्मपर्यन्तम्  ।   
संसरति निरुपभोगं भावैरधिवासितं लिङ्गम्  ॥ इस्क्_४० ॥  
  
ऽपूर्वोत्पन्नम्ऽ; इत्यादि  । प्रधानेनादिसर्गे प्रतिपुरुषमुत्पादितत्वात् पूर्वोत्पन्नम्  । असक्तमप्याह  । तन्न क्वचिद्विहन्यते, पर्वतमपि भित्त्वा गच्छति ॥  
ऽनियतम्ऽ;  । नित्यम्, ज्ञानोत्पत्तेः प्रागित्यर्थः ॥  
किम्परिमाणमिदमित्याह- ऽमहदादिसूक्ष्मपर्यन्तम्ऽ; इति  । बुद्धिरादिर्यस्य तत्, महदादिसूक्ष्मविषयास्तन्मात्रलक्षणाः पर्यन्तं यस्य तत् सूक्ष्मपर्यन्तम्  । बुद्धिरहङ्कार एकादशेन्द्रियाणि पञ्च तन्मात्राणीत्येतत्परिमाणमित्यर्थः ॥  
ऽसंसरतिऽ;  । त्रिषु लोकेषु ॥  
ऽनिरुपभोगम्ऽ; इति  । बाह्येन स्थूलशरीरेण विकलत्वाद्विषयभोगसमर्थं न भवतीत्यर्थः  ॥   
ऽभावैरधिवासितम्ऽ; इति  । धर्मादिभिरुपरक्तमित्यर्थः ॥  
ऽलिङ्गम्ऽ; इतु  । प्रलयकाले लयं गच्छतीति कृत्वा  ॥ ४० ॥  
  
----------------------------------------------------------------------  
कारिका ४१  
----------------------------------------------------------------------  
  
ननु करणमात्रमेव संसरति, किं सूक्ष्मशरीरेणेत्याह-  
  
चित्रं यथाश्रयमृते स्थाण्वादिभ्यो विना यथा च्छाया  ।  
तद्वद्विना ऽविशेषैर्न तिष्ठति निराश्रयं लिङ्गम्  ॥ इस्क्_४१ ॥  
  
ऽचित्रम्ऽ; इत्यादि  । यथा कुड्यादिकमाश्रयमृते चित्रं न तिष्ठति ॥  
ऽस्थाण्वादिभ्यःऽ; इति  । आदिशब्देन वृक्षस्तम्बादयः  । ऽपृथग्विनानानाभिस्तृतीयान्यतरस्याम्ऽ; इति पञ्चम्यपि भवति  । तैर्विना यथा च्छाया स्निग्धा परुषा वा न तिष्ठति ॥  
ऽतद्वद्विना ऽविशेषैर्न तिष्ठति निराश्रयं लिङ्गम्ऽ; इति  । अविशेषास्तन्मात्राणि  । लिङ्गं त्रयोदशविधं करणमिह गृह्यते  । न तिष्ठति निराश्रयत्वात्  । (तैर्हि सूक्ष्मशरीरमारब्धम्, तदभावात्तदपि नास्तीति निराश्रयत्वात्)  । न संसरति  । न च निराधारेण करणेन पुरुषस्य संयोगः सम्भवति  । पुरुषो ऽपि निष्क्रियत्वान्न संसरति  ॥ ४१ ॥  
  
----------------------------------------------------------------------  
कारिका ४२   
----------------------------------------------------------------------  
  
तदेव सूक्ष्मशरीरं किमर्थं संसरतीत्याह-  
  
पुरुषार्थहेतुकमिदं निमित्तनैमित्तिकप्रसङ्गेन  ।  
प्रकृतेर्विभुत्वयोगान्नटवद्व्यवतिष्ठते लिङ्गम्  ॥ इस्क्_४२ ॥  
  
ऽपुरुषार्थहेतुकम्ऽ; इत्यादि  । पुरुषार्थो द्विविध उक्तः  । स हेतुर्यस्येति  । समासान्तः कप् ॥  
ऽइदम्ऽ; इति  । महदादि सूक्ष्मपर्यन्तं लिङ्गमुक्तम्, तन्नटवदवतिष्ठते  । यथैक एव नटस्तं तं विशेषमास्थाय यवनिकान्तो निर्गत्य राजामात्यविदुषकादिभावेनानुविद्धो ऽवतिष्ठते, तथा लिङ्गमपि तं तं देहमास्थाय देवमनुष्यतिर्यग्भावेन व्यवतिष्ठते ॥  
तदेव कथं भवतीत्याह- ऽनिमित्तनैमित्तिकप्रसङ्गेनऽ; इति  । निमित्तं धर्माधर्मादि, नैमित्तिकमूर्ध्वाधोगमनादि  । वक्ष्यति च  । तयोः प्रसङ्गेनेति ॥  
किमेतत्सर्वमीश्वरात् किं वा स्वभावादित्यत्राह- ऽप्रकृतेः विभुत्वयोगात्ऽ; इति  । प्रकृतिः प्रधानम्, तस्या विभुत्वं जगत्कर्तृत्वम्  । तद्योगात् नटवद्व्यवतिष्ठते  । प्रधानेनैव हि पुरुषस्यार्थः कर्तव्य इति महदादिसूक्ष्मपर्यन्तं लिङ्गमुत्पाद्य धर्मादिभिरधिवासयति  । तदधिवासितं च नटवत् व्यवतिष्ठते  । नेश्वरान्न स्वभावादिति भावैरधिवासितमित्युक्तम्  ॥ ४२ ॥  
  
----------------------------------------------------------------------  
कारिका ४३   
----------------------------------------------------------------------  
  
ते पुनः कियन्तः किमाश्रिता इत्याह-  
  
सांसिद्धिकाश्च भावाः प्राकृतिका वैकृताश्च धर्माद्याः  ।  
दृष्टा करणाश्रयिणः कार्याश्रयिणः कललाद्याः  ॥ इस्क्_४३ ॥  
  
ऽसांसिद्धिकाश्चऽ; इत्यादि  । ये प्राकृतस्वभावास्ते सांसिद्धिका उच्यन्ते  । ते च कपिलस्यैव महामुनेर्नान्यस्य  । तस्य ह्युत्पद्यमानस्यैवादिसर्गे सहोत्पन्ना धर्मज्ञानवैराग्यैश्वर्यसञ्ज्ञकाश्चत्वारो भावाः  । ये त्वादिसर्गादुत्तरकालमुत्पन्नकार्यकारणानामस्मद्विधानां प्रयत्नपूर्वका उत्पद्यन्ते, ते वैकृताः  ॥   
ते च द्विविधाः  । यदाह- ऽधर्माद्या दृष्टाः करणाश्रयिणः कार्याश्रयिणश्च कललाद्याःऽ; इति  । धर्मादयश्चत्वारः, विपरीताश्चाधर्मादयश्चत्वार इत्यष्टौ  । एते त्रयोदशविधं करणमाश्रित्य प्रवर्तन्ते  । कार्यं पञ्च, कुक्षिस्थस्यास्य निच्छुरितस्य तु कौमारयौवनवार्द्धकानि त्रयः, इत्यष्टौ भावाः  । तत्र वैकृते धर्मादिभिरधिवासितं संसरतीति ज्ञेयम्  ॥ ४३ ॥  
  
----------------------------------------------------------------------  
कारिका ४४  
----------------------------------------------------------------------  
  
निमित्तनैमित्तिकप्रसङ्गेनेत्युक्तम्  । तदुभयमपि दर्शयितुमाह-  
  
धर्मेण गमनमूर्ध्वं, गमनमधस्ताद्भवत्यधर्मेण  ।  
ज्ञानेन चापवर्गो, विपर्ययादिष्यते बन्धः  ॥ इस्क्_४४ ॥  
  
ऽधर्मेणऽ; इत्यादि  । धर्मादिनिमित्तमूर्ध्वगमनादि नैमित्तिकम्  । तत्र धर्मेण यमनियमलक्षणेन गमनमूर्ध्वमिति, सूक्ष्मशरीरस्य देवादिव्यवस्थितिरित्यर्थः ॥  
ऽगमनमधस्ताद्भवयधर्मेणऽ; इति  । तिर्यग्योनिषु स्थितिः  । मिश्रान्मनुष्यलोके स्थितिरित्यर्थोक्तम्  ॥   
ऽज्ञानेन चापवर्गःऽ; इति  । प्रधानपुरुषान्तरज्ञानाख्येन ज्ञानेन लिङ्गं निवर्तते  । ततः केवलः पुरुषो भवति  ॥   
ऽविपर्ययादिष्यते बन्धःऽ; इति  । ज्ञानविपर्ययादज्ञानात् संसारचक्रबन्धः, पुनः पुनरावर्तनम्  । स च त्रिप्रकारः - प्रकृतिबन्धः, दक्षिणाबन्धः, विकारबन्धश्चेति  । येषां प्रकृतिरेव परतत्त्वं नान्यत्, तेषां प्रकृतिवादिनां प्राकृतिको बन्धः  । येषामिष्टापूर्तभाविन एव दिव्यादिव्यमानुषभोगाः पुरुषार्थ इति, तेषां कर्मवादिनां दक्षिणाबन्धः  । इष्टापूर्तं दक्षिणेति  । तथा चोक्तम्-  
अग्निहोत्रं तपः सत्यं देवानां परिपालनम्  ।  
अतिथिर्वैश्वदेवं च इष्टमित्यभिधीयते ॥  
पुष्करिण्यः सभा वाप्यो देवतायतनानि च  ।   
अन्नप्रदानमारामः पूर्तमित्यभिधीयते  ॥   
येषां विकार एवैश्वर्यलक्षणः पुरुषार्थ इति, तेषां विकारत्ववादिनां वैकारिको बन्धः  ॥ ४४ ॥  
  
----------------------------------------------------------------------  
कारिका ४५  
----------------------------------------------------------------------  
  
वैराग्यात् प्रकृतिलयः, संसारो भवति राजसाद्रागात्  ।  
ऐश्वर्यादविघातो विपर्ययात्तद्विपर्यासः  ॥ इस्क्_४५ ॥  
  
ऽवैराग्यात्" इत्यादि  । यो विषयादिदर्शनाद्विरक्तो यमनियमपरिस्थितो न ज्ञानं पर्येषते, तस्य मृतस्य वैराग्यादष्टास्यु प्रकृतिषु प्रधानादितन्मात्रपर्यन्तासु लयः, स्थूलशरीरेण विषयोपभोगनिमित्तेन योगः  । तल्लीनश्चात्मानं मुक्तमिव मन्यते न तु मुक्तम्, सर्गकाले पुनः संसरणात्  । यदा तु ज्ञानं पर्येष्यते तदा मुच्यत एव  । तथा चोक्तम्-  
ज्ञानादथ विरागाच्च तथा कृत्स्नस्य सङ्क्षयात्  ।  
इत्येवं जायते मोक्षो मुक्त आत्मस्थ उच्यते  ॥ इति ॥  
ऽसंसारो भवति राजसाद्रागात्ऽ; इति  । वैराग्यविषयो ऽशुभविषयाभिष्वङ्गो राजसो रागः, तस्य शुभाशुभकर्माक्षेपकत्वात्  । तस्माद्देवादिष्वयं जनाद्यजिभावेन (?) संसरति ॥  
ऽऐश्वर्यादविघातःऽ; इति  । अनैश्वर्यात्तद्विपर्यास इति  । अविघातविपर्यासो विघातः, प्रार्थितानामप्राप्तिरित्यर्थह  । मुक्तिस्तु दुरोत्सारितैव  ॥ ४५ ॥  
  
----------------------------------------------------------------------  
कारिका ४६  
----------------------------------------------------------------------  
  
एषामष्टानां बुद्धिरूपाणामेकेन मोक्षः सप्तभिर्बन्धः संसार इति यदेतन्निमित्तनैमित्तिकं षोडशमुक्तं तत्सङ्क्षेपेण चतुर्विधमाह -  
  
एष प्रत्ययसर्गो विपर्ययाशक्तितुष्टिसिद्ध्याख्यः  ।  
गुणवैषम्यविमर्देन तस्य भेदास्तु पञ्चाशत्  ॥ इस्क्_४६ ॥  
  
ऽएषःऽ; इत्यादि  । प्रत्ययशब्देन बुद्धिरुच्यते  । तस्य सर्गो यः षोडशविध उक्तः, एष विपर्ययाशक्तितुष्टिसिद्ध्याख्यः  । विपर्ययादीनामाख्या यस्य प्रत्ययसर्गस्य स तथोक्तः  । तत्र विपर्ययमज्ञानम्, अशक्तिर्ज्ञानाधिगमासामर्थ्यं सत्यामप्यधिजिगांसायाम्, तुष्टिर्मोक्षोपायेषु वैमुख्यम्, सिद्धिर्ज्ञानप्राप्तिः ॥  
तस्य चतुविधस्य पुनः पञ्चाशत् भेदा भवन्ति  । केन प्रकारेणेत्याह- ऽगुणवैषम्यविमर्देनऽ; इत्यादि  । सत्त्वरजस्तमसामन्यो ऽन्याभिभवद्वारेण वैषम्यं विषमभावः, एकस्य द्वयोर्वाधिक्ये ऽन्यस्यानाधिक्यम्  । एकद्वित्रियोगेन षड्विधं वैषम्यम्  । तेन द्वयोर्विमर्दः परस्परक्षोभः  । तेन हेतुना भवतीत्यर्थः  ॥ ४६ ॥  
  
----------------------------------------------------------------------  
कारिका ४७   
----------------------------------------------------------------------  
  
तान् भेदान् दर्शयन्नाह-  
  
पञ्च विपर्ययभेदा भवन्त्यशक्तिश्च करणवैकल्यात्  ।   
अष्टाविंशतिभेदा तुष्टिर्नवधा ऽष्टधासिद्धिः  ॥ इस्क्_४७ ॥  
  
ऽपञ्च विपर्ययभेदाःऽ; इत्यादि  । अज्ञानाख्यस्य सर्गस्य भेदाः पञ्च- तमो मोहो महामोहस्तामिस्रो ऽन्धतामिस्रश्चेति  । अत एव साङ्ख्यप्रवचने क्लेशा उच्यन्ते  । ऽअविद्यास्मितारागद्वेषाभिनिवेशाः क्लेशाःऽ; इति  । तत्राविद्याक्षेत्रमुत्तरेषाम् ॥  
ऽअशक्तिश्चऽ; इति  । अशक्त्याख्यः सर्गः ॥  
ऽकरणवैकल्यात्ऽ; इति  । करणं बाह्यमाभ्यन्तरं च  । तयोर्वैकल्यादष्टाविंशतिभेदा यस्याः अशक्तेः सा भवतीति विभक्तिपरिणामेन योज्यम्  । करणवैकल्यं च गुणवैषम्यविमर्देन भवति ॥  
ऽतुष्टिर्नवधा ऽष्टधा सिद्धिःऽ;  । इति तुष्टिसर्गो नवप्रकारः, सिद्धिसर्गो ऽष्टप्रकारो भवतीत्यर्थः  । एतैः समुदायेन पञ्चाशद्भेदा इति  ॥ ४७ ॥  
  
----------------------------------------------------------------------  
कारिका ४८   
----------------------------------------------------------------------  
  
तानवान्तरभेदसहितान् दर्शयन्नाह-  
  
भेदस्तमसो ऽष्टविधो मोहस्य च, दशविधो महामोहः  ।  
तामिस्रो ऽष्टादशधा, तथा भवत्यन्धतामिस्रः  ॥ इस्क्_४८ ॥  
  
ऽभेदस्तमसःऽ; इत्यादि  । तम इत्यविद्योच्यते  । सा चोत्तरेषां प्रसवभूमिः  । सा च प्रकृतिः  । तत्त्ववेदिनां सत्यपि वैराग्ये नापवर्ग इति, ज्ञानस्याभावात्  । ततश्च तेषामष्टास्वेव प्रकृतिषु लयो भवतीति अष्टविधा अविद्या, विषयस्याष्टविधत्वात्  ॥   
मोहस्य चेतिशब्देनाष्टविधो भेद इत्यनुवर्तते  । मोह इत्यस्मितोच्यते  । देवा अपि विनाशिनो ऽपि, अष्टगुणमैश्वर्यमाश्रिता आत्मानमविनाशिनं मन्यन्ते  । ततश्च तेषामष्टविधो मोहः, ऐश्वर्यस्याष्टविधत्वात् ॥  
ऽदशविधो महामोहःऽ; इति सुखानुशयो रागो महामोह इत्युच्यते  । स च दिव्यादिव्यविषयेषु वर्तमानो दशविधो भवति  । तत्र सूक्ष्मास्तन्मात्रलक्षणाः पञ्च, सुखैकस्वभावत्वाद्द्विव्याः  । स्थूलाः पृथिव्यादयः पञ्च, सुखदुःखमोहात्मकत्वाददिव्याः ॥  
ऽतामिस्रो ऽष्टादशधाऽ; इति  । दुःखानुशयो द्वेषस्तामिस्र इत्युच्यते  । स चाष्टगुणैश्वर्ये दशविधे च विषये प्रतिभवतीत्यष्टादशविधः ॥  
ऽतथा भवत्यन्धतामिस्रःऽ; इति  । यथा तामिस्रो ऽष्टादशधा तथा ऽयमपीत्यर्थः  । मरणत्रासो ऽन्धतामिस्र उच्यते  । स चाष्टगुणैश्वर्ये दशविधे च विषये प्रतिभवतीत्यष्टादशविधः ॥  
ऽतथा भवत्यन्धतामिस्रःऽ; इति  । यथा तामिस्रो ऽष्टादशधा तथा ऽयमपीत्यर्थः  । मरणत्रासो ऽन्धतामिस्र उच्यते  । स चाष्टगुणैश्वर्ये दशविधे विषय एव भवतीति  । एवं द्विषष्टिभेदमज्ञानमुक्तम्  ॥ ४८ ॥  
  
----------------------------------------------------------------------  
कारिका ४९  
----------------------------------------------------------------------  
  
अशक्तिः करणवैकल्यादित्युक्तम्, तस्या भेदान् दर्शयितुमाह-  
  
एकादशेन्द्रियवधः सह बुद्धिवधैरशक्तिरुपदिष्टा  ।  
सप्तदशधा च बुद्धेर्विपर्ययास्तुष्टिसिद्धिनाम्  ॥ इस्क्_४९ ॥  
  
ऽएकादशऽ; इत्यादि  । एकादशानामिन्द्रियाणामेकादशैवोपघाताः  । श्रोत्रचक्षुर्घ्राणानां बाधिर्यान्धत्वाघ्रातृत्वानि, वाचो मूकत्वम्, जिह्वाया जाड्यम्, मनस उन्मादः, पाणिपादोपस्थानां कौण्यपङ्गुत्वक्लैब्यानि, त्वगिन्द्रियस्य कुष्ठः, पायोरुदावर्त इति  ।  
बाधिर्यमान्ध्याघ्रातृत्वे मूकता जडता तथा  ।  
उन्मादकौण्यकुष्ठानि क्लैब्योदावर्तपङ्गुताः  ॥ इति ॥  
अत इन्द्रियवधा अशक्तिरित्युपदिष्टाः साङ्ख्याचार्यैः ॥  
ऽसह बुद्धिवधैःऽ; इति  । बुद्धेरपि वधा अशक्तिरुपदिष्टा  ॥ ते कियन्त इत्याह- ऽसप्तदशधा च बुद्धेर्वुपययास्तुष्टिसिद्धीनाम्ऽ; इति  । तुष्टयो नव, सिद्धयश्चाष्टौ  । वक्ष्यमाणाम्भसां ये विपर्ययास्ते सप्तदशविधा बुद्धेर्ज्ञेयाः  । एवमशक्तिरष्टाविंशतिभेदा यया क्रमस्वशक्तो भवति ॥  
ननु प्रत्ययसर्ग इत्युक्तम्, नायमिन्द्रियवधः प्रत्ययसर्गः किञ्चिदहङ्कारसर्ग इति सत्यम्, अहङ्कारस्य प्रत्ययसर्गत्वात् तत्सर्गो ऽपि प्रत्ययसर्ग उच्यते  । धर्मो वा प्रत्ययः सर्गः  ॥ ४९ ॥  
  
----------------------------------------------------------------------  
कारिका ५०   
----------------------------------------------------------------------  
  
तुष्टिभेदानाह-  
  
आध्यात्मिकाश्चतस्रः प्रकृत्युपादानकालभाग्याख्याः  ।  
बाह्या विषयोपरमात् पञ्च, नव तुष्टयो ऽभिमताः  ॥ इस्क्_५० ॥  
  
ऽआध्यात्मिकाःऽ; इत्यादिना  । प्रकृत्यादीन्याख्या यासां तुष्टीनां तास्तथोक्ताः  । तत्र प्रकृतिः प्रधानम्  । सैव व्यक्तात्मना परिणम्य बन्धमोक्षौ कुरुत इत्येतावन्मात्रोपदेशात् तुष्टो भवति यस्तस्य प्रकृत्याख्या तुष्टिरम्भ इत्युच्यते ॥  
उपादीयते प्राप्यते मोक्षो ऽनेनेत्युपादानम्  । प्रव्रज्यालिङ्गं चात्र दण्डादि  । न प्रकृतिज्ञानमात्रेण मुक्तिः  । ऽउपादानेन चापरेऽ; इत्यस्मादद्वितीयादुपदेशादिहैव मुक्तिः प्राप्तव्येति परितुष्टः प्रव्रजितो ऽयं तस्य द्वितीया उपादानाख्या तुष्टिः सलिलमुच्यते ॥  
कल्यत इति काला  । महदादिसूक्ष्मपर्यन्तेन लिङ्गेन संसरता ऽपरेण मोक्षो न प्रकृत्युपादानमात्रादिहैव जन्मनीति तस्मात्तृतीयादुपदेशात् तुष्टो यः कालापेक्षी स्थितस्तस्य कालाख्या तुष्टिरोध इत्युच्यते ॥  
यस्यापरं भाग्यमस्ति तस्य मोक्षः, प्रकृत्युपादानकालमात्रेण न, कश्चिद्विपरीतभागधेयो ऽस्तीति तस्माच्चतुर्थादुपदेशात् तुष्टो यो भाग्यापेक्षी स्थितस्तस्य चतुर्थी वृष्टिरित्युच्यते  । एताश्चतस्र आत्मानमधिकृत्य भवन्तीत्याध्यात्मिकाः आत्मना मोक्तव्यमिति कृत्वा ॥  
ऽबाह्यविषयोपरमाच्चऽ; इति  । शब्दादिभ्यो व्यावृत्तिरुपरमणं पञ्चधा भवति  । आर्जनरक्षणक्षयसङ्गहिंसादोषदर्शनात्  । तत्र विषयार्जने महद्दुःखं तदल्पविषयेभ्य इत्यार्जनदोषदर्शनान्निवृत्तस्य तुष्टिरियं पञ्चमी सुतारमित्युच्यते ॥  
विषया आर्जितुं शक्याः, रक्षणं तु दुःखं बहुभिः तज्जन्यमानानां (?) स्यादिति रक्षणदर्शनान्निवृतस्य तुष्टिरियं षष्ठी सुपारमित्युच्यते ॥  
विषया आर्जितुं रक्षितुं क्षये च प्रतिविधातुं शक्याः, किन्तूपभुज्यमाना महतीमात्मसक्तिं कुर्वन्ति, तदप्राप्तौ च महद्दुःखमिति सङ्गदोषदर्शनादुपरस्तस्याष्टमी तुष्टिरनुत्तमाम्भ इत्युच्यते ॥  
सर्वं शक्यं किन्त्वनुपहत्य भूतानि न भोगः सम्भवति  । भूतोपघातान्महदनिष्टफलमिति हिंसादोषदर्शनादुपरतस्य तुष्टिरियं नवमी उत्तमाम्भ इत्युच्यते  । एताः पञ्च विषयद्वारेणेति भवन्तीति बाह्याः  । तत्पूर्विकाश्चाध्यात्मिकाः, विषये तत्परस्याध्यात्मिकतुष्ट्यसम्भवात् ॥  
तत्र प्रकृत्युपादानकाला न मोक्षोपाया इत्युपदिष्टमपि यो वैमुख्यान्न प्रतिपद्यते तस्याध्यात्मिकाश्चतस्रः, विषयोपरमाच्च बाह्याः पञ्चेति नव तुष्टयः  । ता बुद्धिवधा इत्युचन्ते  । तेषां शक्तेरन्तर्भवति [?]  । तासां चतुष्षष्टीनां महत्प्रभृतयो विपर्ययेण सञ्ज्ञा  । तदुभयमपि बुद्धावन्तर्भूतं तत्सर्गत्वात्  ॥ ५० ॥  
  
----------------------------------------------------------------------  
कारिका ५१  
----------------------------------------------------------------------  
  
कतिभेदा ज्ञानाज्ञानलक्षणा सिद्धिरित्याह-  
  
ऊहः शब्दो ऽध्ययनं दुःखविघातास्त्रयः सुहृत्प्राप्तिः  ।  
दानं च सिद्धयो ऽष्टौ, सिद्धेः पूर्वो ऽङ्कुशस्त्रिविधः  ॥ इस्क्_५१ ॥  
  
ऽऊहः शब्दो ऽध्ययनम्ऽ; इत्यादि  । सिद्धिर्ज्ञानप्राप्तिः, तस्या भेदा उपायभेदात्  । ऊह इति  । जन्मान्तरसंस्कृतधियो यस्य बन्धमोक्षकारणमुत्प्रेक्षमाणस्य प्रधानपुरुषान्तरज्ञानमुत्पद्यते तस्य सिद्धिरूहहेतुका प्रथमा तारमित्युच्यते ॥  
यस्य साङ्ख्यशास्त्रपाठमन्यदीयमाकर्ण्य तत्त्वज्ञानमुत्पद्यते, सा सिद्धिः शब्दहेतुका द्वितीया सुतारमित्युच्यते ॥  
यस्य शिष्याचार्यसम्बन्धेन साङ्ख्यशास्त्रं शब्दतो ऽर्थतश्चाधीत्य ज्ञानमुत्पद्यते, तस्याध्ययनहेतुका  । अध्ययनेन हि तत्परिज्ञानात्  । एषा तृतीया तारवि इत्युच्यते  ॥   
ऽदुःखविघातास्त्रयःऽ; इति  । यो ऽप्याध्यात्मिकेनाधिभौतिकेनाधिदैविकेन वा भावितस्तद्विघातार्थं ज्ञानं पर्येष्यति, ऊहेन शब्देनाध्ययनेन वा, तस्य तद्विघातहेतुकाः प्रमादप्रमुदितमोदनाख्यास्तिस्रः, उपायस्य त्रित्वादिति  । पूर्वा यास्तिस्रः सिद्ध्ययस्ता न दुःखहेतुका इति बोद्धव्याः ॥  
ऽसुहृत्प्राप्तिःऽ; इति  । यो ऽधिगततत्त्वः सुहृदं प्राप्य ज्ञानमधिगच्छति, तस्य सुहृत्प्राप्तिपूर्विका  । मित्रं हि स्नेहात् ज्ञानं प्रकाशयति  । इयं सप्तमी रम्यकमित्युच्यते  ॥   
दानं च सिद्धिहेतुः  । दानेन ह्याराधितो ज्ञानी ज्ञानं प्रयच्छति  । इयमष्टमी सदाप्रमुदितमित्युच्यते ॥  
तद्विपरीता असिद्धयः  । मन्दबुद्धित्वान्नोहते यस्तस्यानूहहेतुका असिद्धिः  । यः शक्तो ऽपि साङ्ख्यशास्त्रं शृण्वन्नपि बुद्धिदौर्बल्यान्न बुद्ध्यति तस्य शब्दहेतुका असिद्धिः  । बुद्धिदोष एवायम्  । यस्य गुरुपूर्वकं नाध्ययनं बुद्धिदोषादेव तस्यानध्ययनहेतुका असिद्धिः  । न यत्र मित्रसङ्ग्रहो न च दानमित्यष्टावसिद्धयो बुद्धिवधा अशक्तावन्तर्भूताः  । तासां चासिद्धीनां मोषमुष्णामानोरमित्याद्याः [?] सञ्ज्ञाः  । बुद्धावन्तर्भूतं तत्सर्गत्वात् ॥  
ऽसिद्धेः पूर्वो ऽङ्कुशस्त्रिविधःऽ; इति  । तस्या अष्टविधायाः सिद्धेर्यः पूर्वो विपर्ययाशक्तितुष्ट्याख्यस्त्रिविध उक्तः सो ऽङ्कुश इवेत्यङ्कुश उक्तः  । तेन ह्यस्वतन्त्रीकृतो लोकः संसारचक्रे ऽवतिष्ठते  । तत्र विपर्ययादिष्यते बन्ध इति वचनात् पञ्चविधमज्ञानमङ्कुशः  । अशक्तिः करणवैकल्यम्, ततो हि ज्ञानाप्राप्तिरित्यङ्कुशः  । तुष्टिरप्यङ्कुशः  । तदा प्रकृत्युपादानकालभाग्या मोक्षोपाया इति, विषयोपरमाच्च मुक्त इत्येतावन्मात्रादुपदेशात् तुष्टो न ज्ञानं पर्येष्यति  । यदा तु पर्येष्यति तदा ऽनङ्कुश इत्यर्थः  । एते प्रत्ययसर्गभेदाः पञ्चाशत् पदार्थाः, अस्तित्वादयश्च दश  । ते चास्यामेव सप्तत्यां निर्दिष्टाः  । तथा चाह सङ्ग्रहकारः-  
अस्तित्वमेकत्वमथार्थवत्त्वं पारार्थ्यमन्यत्वमकर्तृभावः  ।  
योगो वियोगो बहवः पुमांसः स्थितिः शरीरस्य च शेषवृत्तिः  ॥ इति ॥  
एकत्वमर्थवत्त्वं पारार्थ्यं चेति प्रधानमधिकृत्योक्तम्  । अन्यत्वमकर्तृत्वं बहुत्वं चेति पुरुषमधिकृत्य  । अस्तित्वं योगो वियोगश्चेत्युभयमधिकृत्य  । स्थितिर्मूलसूक्ष्ममधिकृत्य  । वक्ष्यति- ऽतिष्ठति संस्कारवशात्ऽ; इति  । एते षष्टि पदार्थाः, तदर्थं शास्त्रं षष्टितन्त्रमित्युच्यते  ॥ ५१ ॥  
  
----------------------------------------------------------------------  
कारिका ५२  
----------------------------------------------------------------------  
  
पूर्वोत्पन्नं लिङ्गं भावैरधिवासितं संसरतीत्युक्तम्, तत्र किं भावा अपि पूर्वमुत्पन्नाः किं लिङ्गमेवेत्यत्राह-  
  
न विना भावैर्लिङ्गम्, न विना लिङ्गेन भावनिष्पत्तिः  ।  
लिङ्गाख्यो भावाख्यस्तस्माद्द्विविधः प्रवर्तते सर्गः  ॥ इस्क्_५२ ॥  
  
ऽन विनाऽ; इत्यादि  । यदि भावा न पूर्वोत्पन्नास्तैर्विना लिङ्गमपि नास्ति  । संसरणार्थं लिङ्गं संसारनिमित्तं च भावाः ॥  
ऽन विना लिङ्गेन भावनिष्पत्तिःऽ; इति  । लिङ्गं विना न भावानिष्पत्तिः, लिङ्गाश्रितत्वाद्भावानाम्  । यस्मादेवं तस्मात् लिङ्गाख्यो भावाख्यश्च द्विप्रकारः प्रधानत्वात् सर्गो भवतीति  । सृज्यत इति सर्गः  ॥ ५२ ॥  
  
----------------------------------------------------------------------  
कारिका ५३  
----------------------------------------------------------------------  
  
यथा द्वावेतौ पूर्वोत्पन्नौ तथ भूतसर्गो ऽपीति दर्शयन्नाह-  
  
अष्टविकल्प दैवस्तैर्यग्योन्यश्च पञ्चधा भवति  ।   
मानुष्यचैकविधः, समासतो भौतिकः सर्गः  ॥ इस्क्_५३ ॥  
  
ऽअष्टविकल्पःऽ; इत्यादि  । देवानामयं दैवः  । सो ऽष्टविधः  । तद्यथा ब्राह्मः, प्राजापत्यः, सौरः, आसुरः, गान्धर्वः, याक्षः, राक्षसः, पैशाचश्चेति ॥  
ऽतैर्यग्योन्यश्च पञ्चधा भवतिऽ; इति  । तिर्यग्योनीनामयं तैर्यग्योन्यः  । पशुमृगपक्षिसरीसृपस्थावरभेदात् पञ्चविधः  । तत्र गवाद्या रासभान्ताः पशवः  । सिंहाद्या बिडालान्ता मृगाः  । हंसाद्या मशकान्ताः पक्षिणः  । सर्पादयः कृम्यन्ताः सरीसृपाः  । वृक्षादयः स्थूणान्ताः स्थावरा इति ॥  
ऽमानुष्यश्चैकविधःऽ; इति  । मनुष्याणामयं मानुष्यः  । एवंविधसंस्थानस्यैकविधत्वात्  । ब्राह्मादिभेदो ऽपि सत्त्वरजस्तमसां विकल्पात् कालव्यवहारनिमित्तम् ॥  
ऽसमासतःऽ; इति  । सङ्क्षेपेण  । विस्तरं॥।तस्तस्यैव (?) - जरायुजाण्डजोष्मजोद्भिज्जाख्याश्चत्वारो भेदाः शास्त्रान्तरे द्रष्टव्याः  । उद्भिज्जाः स्थावराः ॥  
ऽभौतिकः सर्गःऽ; इति  । भूतेषु भवो भौतिकः, लोकोत्पाद इत्यर्थः  । स च द्विविधः  ॥ ५३ ॥  
  
----------------------------------------------------------------------  
कारिका ५३   
----------------------------------------------------------------------  
स्थूलशरीरे सत्त्वयि कश्चिदेव क्वचिदधिक्येन वर्तत इति दर्शयन्नाह-  
  
ऊर्ध्वं सत्त्वविशालस्तमोविशालश्च मूलतः सर्गः  ।  
मध्ये रजोविशालो, ब्रह्मादिस्तम्बपर्यन्तः  ॥ इस्क्_५४ ॥  
  
ऽऊर्ध्वम्ऽ; इत्यादि  । ब्रह्मा आदिर्यस्य सर्गस्य स्तम्बश्च तृणविटपपर्यन्तः, स ब्रह्मादिस्तम्बपर्यन्तः सर्गः  । स ऊर्ध्वः सत्त्वविशालः  । ऊर्ध्वं देवलोकस्तस्योत्कृष्टत्वात् तत्र सात्त्विक इत्यर्थः  । देवलोकस्य सत्त्वबहुलत्वात् ॥  
ऽतमोविशालश्च मूलतः सर्गःऽ; इति  । तैर्यग्योनो मूलम्, तस्याधमत्वात्  । तस्मिन् मूले तमो ऽधिकं तमोबहुलत्वात् ॥  
ऽमध्ये रजोविशालःऽ; इति  । मनुष्यलोके मध्ये  । उत्तराधरभावात् तत्र दुःखबहुलत्वात्  ॥ ५४ ॥  
  
----------------------------------------------------------------------  
कारिका ५५  
----------------------------------------------------------------------  
  
यदि त्रिषु लोकेषु लिङ्गं संसरति, तदेव तर्हि सांसारिकं सुखं दुःखं वाप्नोति, तस्यैव सांसारिकत्वादित्याह-  
  
तत्र जरामरणकृतं दुःखं प्राप्नोति चेतनः पुरुषः  ।  
लिङ्गस्याविनिवृत्तेस्तस्माद् दुःखं स्वभावेन  ॥ इस्क्_५५ ॥  
  
ऽतत्रऽ; इत्यादि  । तेषु लोकेषु जरामरणकृतमिति चतुर्दुःखोपलक्षणार्थम्  । गर्भदुःखम्, जन्मदुःखम्, जरादुःखम्, मरणदुःखमिति  । तत्र मातुः कुक्षौ अन्धतमसीव प्रविष्टस्य सङ्कुचनप्रसारणदुःखं गर्भदुःखम्  । जायमानस्य मातुरुदरान्निर्गच्छतो जन्मदुःखम्  । व॥॥।पालतस्खलनादिदुःखं जरादुःखम्  । मरणावस्थायां स्थूलशरीरं त्यजतो मरणदुःखम्  । एतत्त्वाध्यात्मिकं दुःखे ऽन्तर्भूतमप्रीतदुःखं बुद्ध्याध्यवसितं पुरुषः प्राप्नोति तस्य चेतनत्वात्, न तु लिङ्गमचेतनत्वादिति भावः ॥  
कियन्तं कालमित्याह- ऽलिङ्गस्याविनिवृत्तेःऽ; इति  । यावल्लिङ्गस्याविनिवृत्तिस्तावदित्यर्थः  । तस्य च निवृत्तिः प्रधानपुरुषान्तरज्ञानात्  । यतश्चैवं तस्माद्दुःखं स्वभावेन  । लिङ्गगर्भाद्यवस्थासु स्वभावतो दुःखमित्यर्थः  । लोकत्रये सुखमपि प्राप्नोति, तन्नोक्तं तस्यानियतत्वात्  । जरादिदुःखं तु नियतमिति  ॥ ५५ ॥  
  
----------------------------------------------------------------------  
कारिका ५६  
----------------------------------------------------------------------  
  
यो ऽयं भावलिङ्गभूततत्सर्गः स किमीश्वरात्, यथोच्यते-  
ईश्वरप्रेरितो गच्छेत् स्वर्गं वा श्वभ्रमेव वा  ।  
इति, किं वा पुरुषात्, यथोच्यते-  
पुरुष एवेदं सर्वं यद्भूतं यच्च भव्यम्  ।  
इति, किं वा स्वभावात्, यथोच्यते-  
स्वभाविकमेवेदं सर्वं जगन्नहि मरुदादयः केनचित् क्रियन्ते  ।  
इत्यत्राह-  
  
इत्येष प्रकृतिकृतो महदादिविशेषभूतपर्यन्तः  ।  
प्रतिपुरुषविमोक्षार्थं स्वार्थ इव परार्थ आरम्भः  ॥ इस्क्_५६ ॥  
  
ऽइत्येष प्रकृतिकृतःऽ; इत्यादि  । आरभ्यत इत्यारम्भः  । प्रकृतिकृत इति प्रधानकृतः, नेश्वरादिकृत इत्यर्थः  । लोकत्रयं त्रिगुणात्मकं भवति, तच्च त्रिगुणाया एव प्रकृतेरुत्पद्यते  । नपै स्वभाविकम्, विपरीतगुणदोषप्रसङ्गाद्देशानियमयोगाच्च ॥  
स किंस्वरूप इत्याह- ऽमहदादिविशेषभूतपर्यन्तःऽ; इति  । बुद्धिरादिर्यस्यारम्भस्य  । भूतानि लोकत्रये यान्यभिन्नसंस्थानानि स्थूलशरीराख्यानि  । विषयाश्च  । बाह्याश्च विषयाः सूक्ष्माः स्थूलाः  । ते पर्यन्ते ऽवसाने यस्य स तथोक्तः  । अनेन भावलिङ्गभूतसर्गाख्यास्त्रय आख्याताः ॥  
किमर्थमयं प्रधानस्यारम्भ इत्यत्राह- ऽप्रतिपुरुषविमोक्षार्थम्ऽ; इति  । एकैकस्य पुरुषस्य पुरुषस्य विमुक्त्यर्थमारम्भः, पुरुषाणां बहुत्वात्  । भावसर्गे भूतसर्गे चानेक इति दर्शयति  । तथाहि मोक्षार्थं विषयोपभोगार्थं चायमारम्भ इति द्रष्टव्यम्  । प्रधानेन हि पुरुषार्थः कर्तव्यः  । स च द्विविधः  । विषयोपभोगः कैवल्यं च  । तदुभयं कृत्वा निवर्तत इति ॥  
ऽस्वार्थःऽ; इति  । यः कश्चित् देवदत्तस्वार्थ एव परार्थो रहितितं प्रवर्तते न परस्तपस्तकरोति (?) तथा प्रधानमपीत्यर्थः  ॥ ५६ ॥  
  
----------------------------------------------------------------------  
कारिका ५७   
----------------------------------------------------------------------  
  
ननु च सचेतनस्य बुद्धिपूर्विका प्रवृत्तिर्भवति, प्रधानस्याचेतनत्वात्कथं लोकत्रये पुरुषं विषयैः संयोज्य ध्यानेन विप्रमोच्य निवर्तेत  । कथमेवंविधा प्रवृत्तिः  । नायं नियमः, अचेतनानामपि लोके प्रवृत्तिदर्शनात्  । यदाह-  
  
वत्सविवृद्धिनिमित्तं क्षीरस्य यथा प्रवृत्तिरज्ञस्य  ।  
पुरुषविमोक्षनिमित्तं तथा प्रवृत्तिः प्रधानस्य  ॥ इस्क्_५७ ॥  
  
ऽवत्सविवृद्धिनिमित्तम्ऽ; इत्यादि  । वत्सस्य विवृद्धिः पुष्टिः  । तस्या निमित्तम् ॥  
ऽक्षीरस्य यथा प्रवृत्तिरज्ञस्यऽ; इति  । अचेतनस्य  । यथा तृणदिकमचेतनं गवाशितं पीतं च, वत्सस्य पुष्टिः कर्तव्येति, क्षीरात्मना परिणमति कृतार्थं च निवर्तत इति  ॥ ५७ ॥  
  
----------------------------------------------------------------------  
कारिका ५८   
----------------------------------------------------------------------  
  
यदि पुरुषविमोक्षार्थं प्रधानस्य प्रवृत्तिः, प्रवृत्तेः प्राक् पुरुषस्य कैवल्यं स्थितमेव, तत् किं तेन प्रवृत्तेन? तथा चाहुः -  
मध्वर्थं प्रस्थितः कश्चिद् ग्रामाभ्याशे तु माक्षिकम्  ।   
अक्के चेन्मधु विन्देत किमर्थं पर्वतं व्रजेत्  ॥ इति ॥  
अत्राह-  
  
औत्सुक्यनिवृत्त्यर्थं यथा क्रियासु प्रवर्तते लोकः  ।  
पुरुषस्य विमोक्षार्थं प्रवर्तते तद्वदव्यक्तम्  ॥ इस्क्_५८ ॥  
  
ऽऔत्सुक्यम्ऽ; इत्यादि  । यथौत्सुक्यनिवृत्त्यर्थमभिमतक्रियासु लोकः प्रवर्तते, तद्वत् प्रलयावस्थायां पुरुषो ऽपि मोक्षनिमित्तं यदौत्सुक्यं तन्निवृत्तये प्रवर्तयेत्प्रधानमिति  ॥ ५८ ॥  
  
----------------------------------------------------------------------  
कारिका ५९  
----------------------------------------------------------------------  
  
उदाहरणान्तरमाह-  
  
रङ्गस्य दर्शयित्वा निवर्तते नर्त्तकी यथा नृत्तात्  ।   
पुरुषस्य तथा ऽ; ऽत्मानं प्रकाश्य विनिवर्तते प्रकृतिः  ॥ इस्क्_५९ ॥  
  
ऽरङ्गस्यऽ; इत्यादि  । नृत्यतीति नर्त्तकी  । सा तथा रङ्गस्य नृत्तं दर्शयित्वा तस्मान्नृत्तान्निवर्तते विरमति, दृष्टाहमनेनेति कृतप्रयोजना सती, तथा पुरुषस्यात्मानं सम्प्रकाश्य देवादिभावरूपं गता निवर्तते प्रकृतिः प्रधानमित्यर्थः  ॥ ५९ ॥  
  
----------------------------------------------------------------------  
कारिका ६०  
----------------------------------------------------------------------  
  
ननु च नटी रङ्गात् स्वार्थं साधयति, प्रकृतेस्तु पुरुषार्थः स्वार्थो येनैवमाचरयतीत्याह-  
  
नानाविधैरुपायैरुपकारिण्यनुपकारिणः पुंसः  ।  
गुणवत्यगुणस्य सतस्तस्यार्थमपार्थकं चरति  ॥ इस्क्_६० ॥  
  
ऽनानाविधैःऽ; इत्यादि  । पूर्वं सप्तभिर्धर्मादिभिरुपायैस्त्रिषु विषयेष्वात्मनं प्रकाशयत्युपकारिणी, तदनन्तरमेकेन ज्ञानाख्येन कैवल्यं कुर्वाणोपकारिणी भवति  ॥   
ऽअनपकारिणः पुंसःऽ; इति  । न पुमांस्तां प्रत्युपकरोति, अहमनयोपकृत इति  । पुनस्सा तमुपकरोति  ॥   
नासौ तामित्याह - ऽ; गुणवत्यगुणस्य सतःऽ; इति  । गुणसत्त्वात्प्रकृतिः सक्रिया, निर्गुणत्वात् पुरुषो निष्क्रिय इति  । तस्यार्थमपार्थकं चरति  । तस्य पुंसो ऽर्थो द्विविधः- विषयोपभोगः कैवल्यं च  । तन्निरर्थकं करोति, यतस्तस्याः प्रयोजनाभावः  । व्यक्तात्मना ऽ; ऽत्मानं दर्शयति नत्वव्यक्तात्मना  ॥ ६० ॥  
  
----------------------------------------------------------------------  
कारिका ६१  
----------------------------------------------------------------------  
  
तथाहि - गुणानां साम्यावस्था प्रकृतिः  । कुतश्च सा न सर्वात्मना ऽ; ऽत्मानं प्रकाशयति, पुमानपि न सर्वथा पश्यति ? तथा चाहुः-  
गुणानां परमं रूपं न दृष्टिपथमृच्छति  ।  
यत्तु दृष्टिपथं प्राप्तं तन्मायावस्तु तुच्छकम्  ॥ इति  । अत्राह -  
  
प्रकृतेः सुकुमारतरं न किञ्चिदस्तीति मे मतिर्भवति  ।   
या दृष्टास्मीति पुनर्न दर्शनमुपैति पुरुषस्य  ॥ इस्क्_६१ ॥  
  
ऽप्रकृतेःऽ; इत्यादि  । सुकुमारतरमिति सूक्ष्मतरमितरत्  । एतदुक्तं भवति- प्राग्व्यक्तात्मना प्रकाशयति न त्वव्यक्तात्मनापि, येन ज्ञानावस्थायां प्रकृतेर्मतिर्भवति मम सूक्ष्मतरं न किञ्चिदपरमस्ति यद्द्रष्टव्यं पुरुषेण ॥  
(ऽया दृष्टा ऽस्मिऽ; इति  । सा प्रकृतिर्व्यक्तात्मना च) दृष्टाहमनेनेति न पुनर्दर्शनमुपैति पुरुषस्य, द्रष्टव्याभावात्  । ततश्चैवं सर्वथा प्रकृतिरात्मानं प्रकाशयति, पुरुषश्चैतां सर्वथा पश्यति  ॥ ६१ ॥  
  
----------------------------------------------------------------------  
कारिका ६२   
----------------------------------------------------------------------  
  
तस्मान्न पुरुषस्य बन्धो नापि संसरणं मोक्षो वेत्याह-  
तस्मान्न बध्यते ऽद्धा न मुच्यते नापि संसरति कश्चित्  ।  
संसरति बध्यते मुच्यते च नानाश्रया प्रकृतिः  ॥ इस्क्_६२ ॥  
  
ऽतस्मान्न बध्यतेऽ; इत्यादि  । बन्धाभावान्न बध्यते  । पुरुषस्यापि कार्यत्वाद्बन्धो नास्ति  । न विमुच्यते तस्या बन्धनात्  । नापि संसरति निष्क्रियत्वात्  । कश्चिदिति पुरुष इत्यर्थः ॥  
कस्य तर्हि बन्धादय इत्याह- संसरति बध्यते मुच्यते च प्रकृतिरिति  । ननु च तस्याः सुकुमारत्वाद्बन्धादयो न सम्भवन्त्येवेत्यत्राह- नानाश्रयेषुरभिवज्यते (?)  । तत्राश्रयाः भावलिङ्गभूतास्सर्गाः  । ते प्रकृतिपुरुषवन्नानाविधाः  ॥ ६२ ॥  
  
----------------------------------------------------------------------  
कारिका ६३   
----------------------------------------------------------------------  
  
ततश्च नानाश्रयत्वादेव दर्शयन्नाह-  
  
रूपैः सप्तभिरेव तु बध्नात्यात्मानमात्मना प्रकृतिः  ।  
सैव च पुरुषार्थम्प्रति विमोचयत्येकरूपेण  ॥ इस्क्_६३ ॥  
  
ऽरूपैःऽ; इत्यादि  । धर्मादयो बुद्धे रूपान्युक्तानि  । ऽसप्तभिःऽ;  । ज्ञानं त्यक्त्वा ते च प्रकृतेरात्मभूताः  । सैवात्मनैव पुरुषार्थं प्रत्यात्मानं महदादिसूक्ष्मपर्यन्तं लिङ्गं बध्नाति  । बन्धश्च त्रिविधः  । तच्च लिङ्गं भावादिभिरधिवासितमर्थमेव  । संसरतीति  । प्रकृतिरेव संसरति ॥  
ऽसैव चऽ; इति  । प्रकृतिः पुरुषार्थं प्रति कैवल्यार्थं विमोचयत्यात्मानम् ॥  
ऽएकरूपेणऽ; इति  । एकं च तद्रूपं चेति  । ज्ञानाख्येन रूपेणेत्यर्थः  । यं पुरुषमपेक्ष्य ज्ञानमुत्पादयति तं प्रत्यव्यक्तमात्मानं संहरतीत्यर्थः  । नहि धर्मादयः पुरुषधर्मा यस्तैर्बध्यते  । नापि संसरति, अलिङ्गभावत्वात्  । नापि मुच्यते, तस्य बन्धनत्वात्  ॥ ६३ ॥  
  
----------------------------------------------------------------------  
कारिका ६४  
----------------------------------------------------------------------  
  
तदेवं ज्ञानं कथमुत्पद्यते येन मोचयतीत्याह-  
  
एवं तत्त्वाभ्यासान्नास्मि न मे नाहमित्यपरिशेषम्  ।  
अविपर्ययाद्विशुद्धं केवलमुत्पद्यते ज्ञानम्  ॥ इस्क्_६४ ॥  
  
ऽएवं तत्त्वाभ्यासात्ऽ; इत्यादि  । एवमिति वक्ष्यमाणे योज्यम्  । तत्त्वानि पञ्चविंशतिः  । तेषां पुनः पुनः स्वरूपेणाभ्यसनमभ्यासः  । यदेतत् सूक्ष्मशरीरं भौतिकं च तस्मिन्न भवामि, अपि तु प्रकृतिः ॥  
ऽन मेऽ; इत्यादि  । न ममेदमपि तु प्रकृतेः ॥  
नाहमिति  । नाप्यहं प्रकृतिरित्येवं तत्त्वाभ्यासात्  । किंविशिष्टात् - अविपर्ययादहमित्यमानसंशयात् ज्ञानमुत्पद्यते ॥  
ईदृशमित्याह- ऽअपरिशेषम्ऽ; इति  । परिपूर्णं विशुद्धम् संसारमलापगमात् केवलमेकमित्यर्थः  ॥ ६४ ॥  
  
----------------------------------------------------------------------  
कारिका ६५  
----------------------------------------------------------------------  
  
ननु ज्ञानेन पुरुषः किं पश्यतीत्याह-  
  
तेन निवृत्तप्रसवामर्थवशात् सप्तरूपविनिवृत्ताम्  ।  
प्रकृतिं पश्यति पुरुषः प्रेक्षकवदवस्थितः स्वस्थः  ॥ इस्क्_६५ ॥  
  
ऽतेनऽ; इत्यादि  । यत् प्रकृतिज्ञानमुत्पद्यते तं प्रति निवृतः प्रसवो लिङ्गभूतसर्गाख्यो यस्याः प्रकृतेः स तथोक्ता  । प्रसवनिवृत्त्या वा यो विषयो विषयेभ्यो निवर्तते तद्वशात्, सप्तभ्यो रूपेभ्यो धर्मादिभ्यो निवृत्ता प्रकृतिर्भवति  । भावसंसर्गो ऽपि यस्या निवर्तत इत्यर्थः  । तामेवंविधामव्यक्तरूपां पश्यति पुरुषः  ॥   
ऽप्रेक्षकवदवस्थितःऽ; इति  । यथा प्रेक्षकः प्रवर्त्तितनृत्तमुपसंहृतनृत्तां च नर्त्तकीं पश्यति, तथा पुरुषो ऽपि प्रवर्तितसर्गामुपसंहृतसर्गां चेति ॥  
ऽस्वस्थःऽ; इति  । आत्मनि स्थितो न प्रकृतिस्थः, ततः प्रकृतेर्निवृत्तत्वात्  ॥ ६५ ॥  
  
----------------------------------------------------------------------  
कारिका ६६  
----------------------------------------------------------------------  
  
ननु च यदि प्रकृतिर्गर्भभूःपुरुषं प्रति निवृत्तप्रसवा, तस्याश्च प्रकृतेस्तदानीं सर्वगतत्वादस्त्येव संयोगस्तत्किमिति पुनः शरीरोत्पत्तिर्न भवतीत्याह -   
दृष्टा मयेत्युपेक्षक एको दृष्टा ऽहमित्युपरमत्यन्या  ।  
सति संयोगे ऽपि तयोः प्रयोजनं नास्ति सर्गस्य  ॥ इस्क्_६६ ॥  
  
ऽदृष्टा मयाऽ; इत्यादि  । तयोर्द्वयोरेकः पुरुष उपेक्षकः, सर्वथा॥।त्वात्  । यथा प्रेक्षको नटीमुपेक्षते निवृत्ताभिलाषत्वात् ॥  
ऽदृष्टा ऽहमित्युपरता ऽन्याऽ; इति  । अपरा प्रकृतिरुपरता निवृत्तप्रसवा  । सर्वथा ऽहमनेन दृष्टेति ॥  
ततश्च संयोगे ऽपि तयोः प्रयोजनं नास्ति सर्गस्य  । विषयोपभोगार्थः सर्गः  । तस्मिन्नेव चरितार्थत्वात् न पुनः सर्गमारभते  । नहि नटी रङ्गे प्रेक्षकैर्निराकाङ्क्षितं पुनर्नृत्तमारभते  ॥ ६६ ॥  
  
----------------------------------------------------------------------  
कारिका ६७  
----------------------------------------------------------------------  
  
यद्यात्मज्ञानात् कैवल्यप्राप्तिः, तदनन्तरमेव शरीरं कस्मान्न निवर्तत इत्याह-  
  
सम्यग्ज्ञानाधिगमात् धर्मादीनामकारणप्राप्तौ  ।  
तिष्ठति संस्कारवशात्, चक्रभ्रमवद्धृतशरीरः  ॥ इस्क्_६७ ॥  
  
ऽसम्यक् ज्ञानाधिगमात्ऽ; इत्यादि  । सम्यक् ज्ञानमात्मज्ञानम्  । तस्याधिगमादात्मज्ञानप्राप्तेरित्यर्थः ॥  
ऽधर्मादीनामकारणप्राप्तौऽ; इति  । न कारणमकारणम्, तस्यामकारणप्राप्तावेव तदुक्तं भवति  । सम्यक् ज्ञानाधिगमात्तेषां धर्मादीनामग्निदग्धबीजवदशक्तत्वात् ॥  
जन्मान्तरसंस्कारवशाद्धृतशरीरः पुमांस्तिष्ठति  । कथम्- चक्रभ्रमवत्  । यथा कुलालव्यापारे निवृत्ते ऽपि वेगवशात् कियन्तमपि कालं चक्रभ्रमस्तिष्ठति तथा शरीरमपीत्यर्थः  ॥ ६७  ॥   
  
----------------------------------------------------------------------  
कारिका ६८  
----------------------------------------------------------------------  
  
कदा स मोक्षो भवतीत्यत्र-  
  
प्राप्ते शरीरभेदे चरितार्थत्वात् प्रधानविनिवृत्तौ  ।  
ऐकान्तिकमात्यन्तिकमुभयं कैवल्यमाप्नोति  ॥ इस्क्_६८ ॥  
  
ऽप्राप्ते शरीरभेदेऽ; इत्यादि  । लिङ्गभौतिकशरीरे पृथग्भूते यथा सम्भूते लयं गति तेष्वित्यर्थः (?) ॥  
ऽचरितार्थत्वात् प्रधानविनिवृत्तौऽ; इति  । प्रधानं लिङ्गात्मना परिणतं निवर्तते  । निवृत्तावुभयं कैवल्यमाप्नोति  ॥   
ऽऐकान्तिकमात्यन्तिकं चऽ; इति  । तत्रात्मज्ञानोत्पादादवश्यम्भावि कैवल्यमित्यैकान्तिकम्  । सत्यपि तयोः संयोगे प्रयोजनाभावान्न पुनः सर्ग इत्यात्यन्तिकमिति  ॥ ६८ ॥  
  
----------------------------------------------------------------------  
कारिका ६९   
----------------------------------------------------------------------  
  
सप्तत्यां विशुद्धिं दर्शयन्नाह-  
  
पुरुषार्थज्ञानमिदं गुह्यं परमर्षिणा समाख्यातम्  ।  
स्थित्युत्पत्तिप्रलयाश्चिन्त्यन्ते यत्र भूतानाम्  ॥ इस्क्_६९ ॥  
  
ऽपुरुषार्थज्ञानम्ऽ; इत्यादि  । पुरुषार्थं ज्ञानं चेति पुरुषार्थज्ञानम्  । यदिदं पञ्चविंशतितत्त्वज्ञानं तत्प्रधानम्, पुरुषार्थमोक्षो ऽनेन प्राप्यत इति कृत्वा  । गुह्यमिदमप्रकाश्यम्  । साधुजनादन्यस्मै न देयमित्यर्थः ॥  
ऽपरमर्षिणा समाख्यातम्ऽ; इति  । कपिलमुनिना प्रकाशितम् ॥  
ऽस्थित्युत्पत्तिप्रलयाश्चिन्त्यन्ते यत्र भूतानाम्ऽ; इति  । यत्र ज्ञाने भूतानां ब्रह्मादिस्तम्बपर्यन्तानां स्थित्यादयो व्यवस्थाप्यन्ते  । तत्रोत्पन्नानां प्रबन्धेनावस्थानं स्थितिः  । सा च त्रिषु स्थानेषु दैवमानुषतैर्यग्योनेषु उत्पत्तिः सृष्टप्रधानात् यावत् तन्मात्रेभ्यः पञ्चमहाभूतानि  । सृष्ट्युपसंहारे महाप्रलयः, सर्वो ऽप्युत्क्रमेण  । तद्यथा पृथिव्यादयस्तन्मात्रादिषु लीयन्ते यावत्प्रधानमिति  । तेन पञ्चविंशतितत्त्वव्यतिरिक्तं नास्तीत्येतदुक्तम्  ॥ ६९ ॥  
  
----------------------------------------------------------------------  
कारिका ७०   
----------------------------------------------------------------------  
  
मुनिना समाख्यातमिति कुतो ज्ञायत इत्याह-  
  
एतत् पवित्रमग्र्यं मुनिरासुरये ऽनुकम्पया प्रददौ  ।  
आसुरिरपि पञ्चशिखाय, तेन च बहुधा कृतं तन्त्रम्  ॥ इस्क्_७० ॥  
  
ऽएतत्ऽ; इत्यादि  । ऽपवित्रम्ऽ; इति  । दुःखत्रयमेतत् पुनातीति कृत्वा  । सर्वभेदानामग्रेभवत्वादग्र्यम् ॥  
ऽमुनिरासुरये ऽनुकम्पया प्रददौऽ; इति  । कपिलस्य महामुनेः सहोत्पन्नाश्चत्वारो धर्मादयः  । तत्र ज्ञानाख्येन भावेनान्धे तमसि वर्तमानं जगत् दृष्टवतो मुनेः करुणोत्पन्ना  । तया च प्रेर्यमाण आसुरिं सगोत्रब्राह्मणं वर्षसहस्रयातिनमागत्योवाच  । ऽआसुरे रमसे त्वं गृहस्थधर्मेणऽ; इति  । स तमाह- ऽभगवन् न रमे ऽहम्ऽ; इति  । पुनर्वर्षसहस्रे पूर्णे तं गत्वा तथोवाच  । सो ऽपि ऽभगवन् न रमे ऽहम्ऽ; इत्युवाच  । ततो मुनिना ऽयदि विरक्तस्त्वम्, एहि ब्रह्मचर्यं चरऽ; इत्यसावुक्तः  । स तु प्रदिपद्य गृहस्थधर्मं त्यक्त्वा प्रव्रजितः  । तस्मै शिष्यायानुकम्पया सङ्क्षिप्य दत्तवान्  । ऽतम एव खल्विदमासीत्ऽ;  । तस्मिंस्तमसि क्षेत्रज्ञ एव प्रथमः  । तमः प्रधानम्, क्षेत्रज्ञः पुरुष उच्यते  । आसुरिरपि तदेव  सङ्क्षिप्तं पञ्चशिखाय स्वशिष्यायानुकम्पया प्रददौ ॥  
ऽतेनऽ; इति  । पञ्चशिखेन मुनिना बहुधा कृतं तन्त्रम्  । षष्टितन्त्राख्यं षष्टिखण्डं कृतमिति  । तत्रैव हि षष्टिरर्था व्याख्याताः  ॥ ७० ॥  
  
----------------------------------------------------------------------  
कारिका ७१  
----------------------------------------------------------------------  
  
ननु च षष्टितन्त्रमेवास्तु किं सप्तत्येति स्वशास्त्रकरणप्रयोजनमाह-  
  
शिष्यपरम्परया ऽ; ऽगतमीश्वरकृष्णेन चैतदार्याभिः  ।   
सङ्क्षिप्यार्यमतिना सम्यग्विज्ञाय सिद्धान्तम्  ॥ इस्क्_७१ ॥  
  
ऽशिष्यपरम्परयाऽ; इत्यादि  । मुनेरासुरेः पञ्चशिखस्तथा गर्गगौतमप्रभृतिर्णरामतङ्ग्रम्या (?) ईश्वरकृष्णनामानं परिव्राजकमित्यनया शिष्यपरम्परया  । इति ज्ञानमयरूपेणागतं सिद्धान्तं षष्टितन्त्रम्  । सम्यग्विज्ञाय सङ्क्षिप्तं षष्टितन्त्रम्, पञ्चविंशतितत्त्वाख्यं ज्ञानमित्यर्थः  ॥   
आर्यमतिः, अधिगततत्त्वज्ञानतयार्यमतिः ॥  
ऽआर्याभिःऽ; इति  । सप्तत्येत्यर्थः  । ऽदुःखत्रयाभिघातात्ऽ; ऽएतत् पवित्रम्ऽ; इति सप्तत्याभिहितम्  ॥ ७१  ॥   
  
----------------------------------------------------------------------  
कारिका ७२  
----------------------------------------------------------------------  
  
अत्र षष्टितन्त्रे बहवो ऽर्थाः, ते ऽत्र नोक्ता इत्याह-  
  
सप्तत्यां किल ये ऽरथास्ते ऽर्थाः कृत्स्नस्य षष्टितन्त्रस्य  ।   
आख्यायिकाविरहिताः परवादविवर्जिताश्चापि  ॥ इस्क्_७२ ॥  
  
ऽसप्तत्याम्ऽ; इत्यादि  । ऽएष प्रत्ययसर्गो विपर्ययाशक्तितुष्टिसिद्ध्याख्यःऽ; इत्यादिना ग्रन्थेन य उक्तास्ते कृत्स्नस्य षष्टितन्त्रस्यापि ॥  
किन्तु ऽआख्यायिकाविरहिताः परवादविवर्जिताः शुद्धाःऽ; इति  । आख्यायिका आख्यानम्, तद्विरहिताः  । परचोद्यं तेन विवर्जिताः  । शुद्धाः केवलाः  । परं बन्धमोक्षोपयोगिनो ऽर्थाः दर्शिता इति तस्मात् सम्पूर्णेयं सप्ततिरिति  ॥ ७२ ॥  
  
----------------------------------------------------------------------  
  
  ॥ इति श्रीमत्परमहंसपरिव्राजकाचार्यश्रीगोविन्दभगवत्पूज्यपादशिष्येण श्रीशङ्करभगवता कृता साङ्ख्यसप्ततिटीका समाप्ता ॥  

