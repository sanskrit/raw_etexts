---
title: 'Nagarjuna: Ratnavali, 1'

---
## Intro
  
  
  
  
Nagarjuna: Ratnavali, 1  
  
  
  
  
Nagarjuna: Ratnavali, 1  
  
Based on the edition by Giuseppe Tucci:  
Journal of the Royal Asiatic Society of Great Britain and Ireland,   
1934, pp. 307-325; 1936, pp. 237-252, 423-435.  
  
  
Version: 0.1a  
Last updated: Tue May  6 21:10:14 NZST 2003  
Text input by Richard Mahoney: r.mahoney@comnet.net.nz  
Latest Version:  
 http://homepages.comnet.co.nz/~r-mahoney/ratna_text/ratna_text.html  
  
  
  
  
  


## पाठः
  
  
  
  
  
  
  
॥ नमो रत्नत्रयाय ॥  
  
सर्वदोषविनिर्मुक्तं गुणैः सर्वैर् अलङ्कृतं ।  
  
प्रणम्य सर्वज्ञम् अहं सर्वसत्त्वैकबान्धवं ॥ रत्न_०१।०१  
  
धर्मम् एकान्तकल्याणं राज [ न् ध ] र्मोदयाय ते ।  
  
वक्ष्यामि धर्मः सिद्धिं हि याति सद्धर्मभाजने ॥ रत्न_०१।०२  
  
प्राग् धर्माभ्युदयो यत्र पश्चान् नैःश्रेयसोदयः ।  
  
सम्प्राप्याभ्युदयं यस्माद् एति नैःश्रेयसं क्रमात् ॥ रत्न_०१।०३  
  
सुखम् अभ्युदय [ स् तत्र मोक्षो ] नैःश्रेयसो मतः ।  
  
अस्य साधनसङ्क्षेपः श्रद्धाप्रज्ञे समासतः ॥ रत्न_०१।०४  
  
श्राद्धत्वाद् भजते धर्मं प्राज्ञत्वाद् वेत्ति तत्त्वतः ।  
  
प्रज्ञा प्रधानं त्व् अनयोः श्रद्धा पूर्वङ्गमास्य तु ॥ रत्न_०१।०५  
  
छन्दाद् द्वेषाद् भयान् मोहाद् यो धर्मं नातिवर्तते ।  
  
स श्राद्ध इति विज्ञेयः श्रेयसो भाजनं परम् ॥ रत्न_०१।०६  
  
कायवाङ्मानसं कर्म सर्वं सम्यक् परीक्ष्य यः ।  
  
परात्महितम् आज्ञाय सदा कुर्यात् स पण्डितः ॥ रत्न_०१।०७  
  
अहिंसा चौर्यविरतिः परदारविवर्जनम् ।  
  
मिथ्यापैशुन्यपारुष्याबद्धवादेषु संयमः ॥ रत्न_०१।०८  
  
लोभव्यापादनास्तिक् [ यदृष्टीनां परिवर्जनं ।  
  
एते कर्मपथा ] शुक्ला दश कृष्णा विपर्ययात् ॥ रत्न_०१।०९  
  
अमद्यपानं स्वाजीवो ऽविहिंसा दानम् आदरात् ।  
  
पूज्यपूजा च मैत्री च धर्मश् चैष समासतः ॥ रत्न_०१।१०  
  
शरीरतापनाद् धर्मः केवलान् [ नास्ति तेन हि ] ।  
  
[ २,अ ] न परद्रोहविरतिर् न परेषाम् अनुग्रहः ॥ रत्न_०१।११  
  
दानशीलक्षमास्पष्टं यः सद्धर्ममहापथम् ।  
  
अनादृत्य व्रजेत् कायक्लेशगो दण्डकोत्पथैः ॥ रत्न_०१।१२  
  
स संसाराटवीं घोराम् अनन्तजनपादपाम् ।  
  
क्लेशव्यालावलीढाङ्गः सुदीर्घं प्रतिपद्यते ॥ रत्न_०१।१३  
  
हिंसया जायते ऽल्पायुः बह्वाबाधो विहिंसया ।  
  
चौर्येण भोगव्यसनी सश [ त्रुः ] परदारिकः ॥ रत्न_०१।१४  
  
प्रत्याख्यानं मृषावादात् पैशुन्यात् मित्रभेदनम् ।  
  
अप्रियश्रवणं रौक्ष्याद् अबाद्धाद् दुर्भगं वचः ॥ रत्न_०१।१५  
  
मनोरथान् हन्त्य् अभिध्या व्यापादो भयदः स्मृतः ।  
  
मिथ्यादृष्टिः कुदृष्टित्वं मद्यपानं मतिभ्रमः ॥ रत्न_०१।१६  
  
अप्रदानेन दारिद्र्यं मिथ्याजिवेन वञ्चना ।  
  
स्तम्भेन दुःकुऌईनत्वम् अल्पौजस्कत्वम् ईर्षया ॥ रत्न_०१।१७  
  
क्रोधाद् दुर्वर्णता मौर्ख्यम् अप्रश्नेन विपश्चिताम् ।  
  
फलम् एतन् मनुष्यत्वे सर्वेभ्यः प्राक् च दुर्गतिः ॥ रत्न_०१।१८  
  
एसां अकुशलाख्यानां विपाको यः प्रकीर्तितः ।  
  
कुशलानां च सर्वेषां विपरीतः फलोदयः ॥ रत्न_०१।१९  
  
लोभो द्वेषश् च मोहस् च तज्जं कर्मेति चाशुभम् ।  
  
अलोभामोहाद्वेषाश् च तज्जं कर्मेतरच् छुभं ॥ रत्न_०१।२०  
  
अशुभात् सर्वदुःखानि सर्वदुर्गतयस् तथा ।  
  
शुभात् सुगतयः सर्वाः सर्वजन्मसुखानि च ॥ रत्न_०१।२१  
  
निवृत्तिर् [ २,ब् ] अशुभात् कृत्स्नात् प्रवृत्तिस् तु शुभे सदा ।  
  
मनसा कर्मणा वाचा धर्मो ऽयं द्विविधः स्मृतः ॥ रत्न_०१।२२  
  
नरकप्रेततिर्यग्भ्यो धर्माद् अस्माद् विमुच्यते ।  
  
नृषु देवेषु चाप्नोति सुखश्रीराज्यविस्तरान् ॥ रत्न_०१।२३  
  
ध्यानाप्रमाणारूप्यैस् तु ब्रह्माद्यसुखम् अश्नुते ।  
  
इत्यभ्युदयधर्मो ऽयं फलं चास्य समासतः ॥ रत्न_०१।२४  
  
नैःश्रेयसः पुनर् धर्मः सूक्ष्मो गम्भीरदर्शनः ।  
  
बालानां [ अश्रोत्रवताम् ] उक्तस् त्रासकारो जिनैः ॥ रत्न_०१।२५  
  
नास्म्य् अहं न भविष्यामि न मे ऽस्ति न भविष्यति ।  
  
इति बालस्य सन्त्रासः पण्डितस्य भयक्षयः ॥ रत्न_०१।२६  
  
अहङ्कारप्रसूतेयं ममकारोपसंहिता ।  
  
प्रजा प्रजाहितैकान्तवादिना ऽभिहिता खिल ॥ रत्न_०१।२७  
  
अस्त्य् अहं मम चास्तीति मिथ्यैतत् परमार्थतः ।  
  
यथाभूतपरिज्ञानान् न भवत्य् उभयम् यतः ॥ रत्न_०१।२८  
  
अहङ्कारोद्भवाः स्कन्धाः सो ऽहङ्कारो ऽनृतो ऽर्थतः ।  
  
बीजं यस्यानृतं तस्य प्ररोहः सत्यतः कुतः ॥ रत्न_०१।२९  
  
स्कन्धान् असत्यान् दृष्ट्वैवम् अहङ्कारः प्रहीयते ।  
  
अहङ्कारप्रहाणाच् च न पुनः स्कन्धसम्भवः ॥ रत्न_०१।३०  
  
यथादर्शम् उपादाय [ स्वमुखप्रतिबिम्बकम् ।  
  
दृश्य ] ते नाम तच् चैवम् न किञ्चिद् अपि तत्त्वतः ॥ रत्न_०१।३१  
  
अहङ्कारस् तथा स्कन्धान् उपादायोपलभ्यते ।  
  
न च कश्चित् स तत्त्वेन स्वमुखप्रतिबिम्बवत् ॥ रत्न_०१।३२  
  
यथादर्शम् अनादाय स्वमुखप्रतिबिम्बकम् ।  
  
न दृश्यते तथा स्कन्धान् [ ३,अ ] अनादायाहम् इत्य् अपि ॥ रत्न_०१।३३  
  
एवंविधार्थश्रवणाद् धर्मचक्षुर् अवाप्तवान् ।  
  
आर्याननन्दः स्वयं चैव भिक्षुभ्यो ऽभीक्ष्णम् उक्तवान् ॥ रत्न_०१।३४  
  
स्कन्धग्राहो यावद् अस्ति तावद् एवाहम् इत्य् अपि ।  
  
अहङ्कारे सति पुनः कर्म जन्म ततः पुनः ॥ रत्न_०१।३५  
  
त्रिवर्त्मैतद् अनाद्यन्तमध्यं संसारमण्डलं ।  
  
अलातमण्डलप्रख्यं भ्रमत्य् अन्योन्यहेतुकं ॥ रत्न_०१।३६  
  
स्वपरोभयतस् तस्य त्रैकाल्यतो ऽप्य् अप्राप्तितः ।  
  
अहङ्कारः क्षयं याति ततः कर्म च जन्म च ॥ रत्न_०१।३७  
  
एवं हेतुफलोत्पादं पश्यंस् तत्क्षयं एव च ।  
  
नास्तिताम् अस्तितां चैव नैति लोकस्य तत्त्वतः ॥ रत्न_०१।३८  
  
सर्वदुःखक्षयं धर्मं श्रुत्वैवम् अपरीक्षकः ।  
  
सङ्कम्पत्य् अपरिज्ञानाद् अभयस्थानकातरः ॥ रत्न_०१।३९  
  
न भविष्यति निर्वाणे सर्वम् एतन् न ते भयम् ।  
  
उच्यमान इहाभावस् तस्य ते किं भयङ्करः ॥ रत्न_०१।४०  
  
मोक्षे नात्मा न च स्कन्धा मोक्षश् चेद् ईदृषः प्रियः ।  
  
आत्मस्कन्धापनयनं किम् इहैव तवाप्रियं ॥ रत्न_०१।४१  
  
न चाभावो ऽपि निर्वाणं कुत एव तस्य भावता ।  
  
भावाभावपरामर्शक्षयो निर्वाणम् उच्यते ॥ रत्न_०१।४२  
  
समासान् नास्तितादृष्टिः फलं नास्तीति कर्मणः ।  
  
अपुण्यापायिकी चैषा मिथ्यादृष्टिर् इति स्मृता ॥ रत्न_०१।४३  
  
समासाद् अस्तितादृष्तिः फलं चास्तीति कर्मणाम् ।  
  
पुण्या सुगतिनिष्यन्दा सम्यग्दृष्टिर् इति स्मृता ॥ रत्न_०१।४४  
  
ज्ञाने [ ३,ब् ] नास्त्यस्तिताशान्तेः पापपुण्यव्यतिक्रमः ।  
  
दुर्गतेः सुगतेश् चास्मात् स मोक्षह् सद्भिर् उच्यते ॥ रत्न_०१।४५  
  
सहेतुम् उदयं पश्यन् नास्तिताम् अतिवर्तते ।  
  
अस्तिताम् अपि नोपैति निरोधं सह हेतुना ॥ रत्न_०१।४६  
  
प्राग्जातः सहजातश् च हेतुर् अहेतुको ऽर्थतः ।  
  
प्रज्ञप्तेर् अप्रतीतत्वाद् उत्पत्तेश् चैव तत्त्वतः ॥ रत्न_०१।४७  
  
अस्मिन् सतीदं भवति दीर्घे ह्रस्वं यथा सति ।  
  
[ तस्योत्पादाद् उदेतीदं दीपोत्पादाद् यथा ] प्रभा ॥ रत्न_०१।४८  
  
ह्रस्वे ऽसति पुनर् दीर्घं न भवति स्वभावतः ।  
  
प्रदीपस्याप्य् अनुत्पादात् प्रभाया अप्य् असम्भवः ॥ रत्न_०१।४९  
  
एवं हेतुफलोत्पादं दृष्त्वा नोपैति नास्तिक्यं ।  
  
अभ्युपेत्यास्य लोकस्य याथाभूत्यं प्रपञ्चजम् ॥ रत्न_०१।५०  
  
निरोधं च प्रपञ्चोत्थं याथाभूत्याद् उपागतः ।  
  
नोपयात्य् अस्तितां तस्मान् मुच्यते ऽद्वयनिश्रितः ॥ रत्न_०१।५१  
  
दुराद् आलोकितं रूपम् आसन्नैर् दृश्यते स्फुटम् ।  
  
मरीचिर् यदि वारि स्याद् आसन्नैः किं न दृश्यते ॥ रत्न_०१।५२  
  
दूरीभूतैर् यथाभूतो लोको ऽयं दृश्यते तथा ।  
  
न दृश्यते तदासन्नैर् अनिमित्तो मरीचिवत् ॥ रत्न_०१।५३  
  
[ मरीचिस् तोयसदृशी यथा नाम्बो न ] चार्थतः ।  
  
स्कन्धास् तथात्मसदृशा नत्मानो नापि ते ऽर्थतः ॥ रत्न_०१।५४  
  
मरिचिं तोयम् इत्य् एतद् इति मत्वागतो ऽत्र सन् ।  
  
यदि नास्तीति तत् तोयं [ गृह्णीयान् मूढ एव सः ॥ रत्न_०१।५५  
  
मरीचिप्रतिमं लो ] कम् [ ४,अ ] एवम् अस्तीति गृह्णतः ।  
  
नास्तीति चापि मोहो ऽयं सति मोहे न मुच्यते ॥ रत्न_०१।५६  
नास्तिको दुर्गतिं याति सुगतिं याति चास्तिकः ।  
  
यथाभूतपरिज्ञानान् मोक्षम् अद्वयनिश्रितः ॥ रत्न_०१।५७  
  
अनिच्छन् नास्तितास्तित्वे यथाभूतपरिज्ञया ।  
  
नास्तितां लभते मोहात् कस्मान् न लभते ऽस्तितां ॥ रत्न_०१।५८  
  
स्याद् अस्तिदूषणाद् अस्य नास्तिताक्षिप्यते ऽर्थतः ।  
  
नास्तितादूषनाद् एव कस्मान् नाक्षिप्यते ऽस्तिता ॥ रत्न_०१।५९  
  
न प्रतिज्ञा न चरितं न चित्तं बोधिनिश्रयात् ।  
  
नास्तिकत्वे ऽर्थतो येषां कथं ते नास्तिकाः स्मृटाः ॥ रत्न_०१।६०  
  
ससाङ्ख्यौलूक्यनिर्ग्रन्थपुद्गलस्कन्धवादिनम् ।  
  
पृच्छ लोकं यदि वदत्य् अस्तिनास्तिव्यतिक्रमम् ॥ रत्न_०१।६१  
  
धर्मयौतकम् इत्य् अस्मान् नास्त्यस्तित्वव्यतिक्रमम् ।  
  
विद्धि गम्भीरम् इत्य् उक्तं बुद्धानां शासनामृतम् ॥ रत्न_०१।६२  
  
विभवं नैति नायाति न तिष्ठत्य् अपि चक्षणम् ।  
  
त्रैकाल्यव्यतिवृत्तात्मा लोक एव कुतो ऽर्थतः ॥ रत्न_०१।६३  
  
द्वयोर् अप्य् आगतिगती प्रस्थितिश् च न तत्त्वतः ।  
  
लोकनिर्वाणयोस् तस्माद् विशेषः क इवार्थतः ॥ रत्न_०१।६४  
  
स्थितेर् अभावाद् उदयो निरोधश् च न तत्त्वतः ।  
  
उदितः स्थितश् चेति निरुद्धश् च कुतो ऽर्थतः ॥ रत्न_०१।६५  
  
कथम् अक्सणिको भावः परिणामः सदा यदि ।  
  
नास्ति चेत् परिणामः स्याद् अन्यथात्वं कुतो ऽर्थतः ॥ रत्न_०१।६६  
  
एकदेशे [ ४,ब् ] क्षयाद् वा स्यात् क्षणिकं सर्वशो ऽपि वा ।  
  
वैषम्यानुपलब्धेश् च द्विधाप्य् एतद् अयुक्तिमत् ॥ रत्न_०१।६७  
  
क्षणिके सर्वथा भावेत् कुतः काचित् पुराणता ।  
  
स्थैर्याद् अक्षणिके चापि कुतः काचित् पुराणता ॥ रत्न_०१।६८  
  
यथान्तो ऽस्ति क्षणस्यैवम् आदिर् मध्यं च कल्प्यताम् ।  
  
त्र्यात्मकत्वात् क्षणस्यैवं न लोकस्य क्षणं स्थितिः ॥ रत्न_०१।६९  
  
आदिमध्यावसानानि च् [ इन्त्यानि क्षणवत् पुनः ।  
  
आदिमध्या ] वसानत्वं न स्वतः परतो ऽपि वा ॥ रत्न_०१।७०  
  
नैको ऽनेकप्रदेशत्वान् नाप्रदेशश् च कश्चन ।  
  
विनैकम् अपि नानेको नास्तित्वम् अपि चास्तिताम् ॥ रत्न_०१।७१  
  
विनाशात् प्रतिपक्षाद् वा स्याद् अस्तित्वस्य नास्तिता ।  
  
विनाशः प्रतिपक्षो वा कथं स्याद् अस्त्यसम्भवात् ॥ रत्न_०१।७२  
  
निर्वृतेस् तेन लोकस्य नोपैत्य् ऊनत्वम् अर्थतः ।  
  
अन्तवान् इति लोकश् च पृष्टस् तुष्णीं जिनो ऽभवत् ॥ रत्न_०१।७३  
  
सर्वज्ञ इति सर्वज्ञो बुधैस् तेनैव गम्यते ।  
  
येनैतद् धर्मगाम्भीर्यं नोवाचाभाजने लोके ॥ रत्न_०१।७४  
  
इति नैःश्रेयसो धर्मो गम्भीरो निष्परिग्रहः ।  
  
अनालय इत्य् प्रोक्तः सम्बुद्धैस् तत्त्वदर्शिभिः ॥ रत्न_०१।७५  
  
अस्माद् अनालयाद् धर्माद् आलयाभिरता जनाः ।  
  
अस्तिनास्त्यव्यतिक्रन्ता भीता नश्यन्त्य् अमेधसः ॥ रत्न_०१।७६  
  
ते नष्टा नाशयन्त्य् अन्यान् अभयस्थानभीरवः ।  
  
तथा कुरु यथा राजन् नष्टैर् न विप्रनाश्यसे ॥ रत्न_०१।७७  
  
* * * * * * * * * *  
  
  
  
  
  
