---
title: 'Maitreya (attrib.): Madhyantavibhagakarika'

---
## Intro
  
  
  
  
Maitreya (attrib.): Madhyantavibhagakarika  
  
  
  
  
  
Maitreya (attrib.): Madhyantavibhagakarika  
Based on the ed. by Ramchandra Pandeya: Madhyantavibhagashastram.  
Delhi : Motilal Banarsidass, 1971.  
  
  
Input by members of the Sanskrit Buddhist Input Project.  
With kind permission of the Digital Sanskrit Buddhist Canon Project  
of Nagarjuna Institute, Nepal  
and University of the West, Rosemead, California, USA  
(www.uwest.edu/sanskritcanon)  
Sastra section, text no. 10  
  
  
The transliteration emulates the conventions of Nagari script.  
Therefore, many word boundaries are not marked by blanks.  
  
  
  
  


## पाठः
  
  
  
  
  
  
  
आर्यमैत्रेयप्रणीता मध्यान्तविभागकारिका (म्व्क्)  
  
  
लक्षणपरिच्छेदः प्रथमः  
  
लक्षणं ह्यावृतिस्तत्त्वं प्रतिपक्षस्य भावना ।  
तत्रावस्था फलप्राप्तिर्यानानुत्तर्यमेव च ॥ म्व्क्_१।१ ॥  
अभूतपरिकल्पो ऽस्ति द्वयं तत्र न विद्यते ।  
शून्यता विद्यते त्वत्र तस्यामपि स विद्यते ॥ म्व्क्_१।२ ॥  
न शून्यं नापि चाशून्यं तस्मात् सर्वं विधीयते ।  
सत्त्वादसत्त्वात् सत्त्वाच्च मध्यमा प्रतिपच्च सा ॥ म्व्क्_१।३ ॥  
अर्थसत्त्वात्मविज्ञप्तिप्रतिभासं प्रजायते ।  
विज्ञानं नास्ति चास्यार्थस्तदभावात्तदप्यसत् ॥ म्व्क्_१।४ ॥  
अभूतपरिकल्पत्वं सिद्धमस्य भवत्यतः ।  
न तथा सर्वथाभावात् तत्क्षयान्मुक्तिरिष्यते ॥ म्व्क्_१।५ ॥  
कल्पितः परतन्त्रश्च परिनिष्पन्न एव च ।  
अर्थादभूतकल्पाच्च द्वयाभावाच्च देशितः ॥ म्व्क्_१।६ ॥  
उपलब्धिं समाश्रित्य नोपलब्धिः प्रजायते ।  
नोपलब्धिं समाश्रित्य नोपलब्धिः प्रजायते ॥ म्व्क्_१।७ ॥  
उपलब्धेस्ततः सिद्धा नोपलब्धिस्वभावता ।  
तस्माच्च समता ज्ञेया नोपलम्भोपलम्भयोः ॥ म्व्क्_१।८ ॥  
अभूतपरिकल्पश्च चित्तचैत्तास्त्रिधातुकाः ।  
तत्रार्थदृष्टिर्विज्ञानं तद्विशेषे तु चैतसाः ॥ म्व्क्_१।९ ॥  
एवं प्रत्ययविज्ञानं द्वितीयं चौपभोगिकम् ।  
उपभोगपरिच्छेदप्रेरकास्तत्र चैतसाः ॥ म्व्क्_१।१० ॥  
छादनाद्रोपणाच्चैव नयनात्सम्परिग्रहात् ।  
पूरणात् त्रिपरिच्छेदादुपभोगाच्च कर्षणात् ॥ म्व्क्_१।११ ॥  
निबन्धनादाभिमख्याद् दुःखनात् क्लिश्यते जगत् ।  
त्रेधा द्वेधा च सङ्क्लेशः सप्तधाभूतकल्पनात् ॥ म्व्क्_१।१२ ॥  
लक्षणं चाथ पर्यायस्तदर्थो भेद एव च ।  
साधनञ्चेति विज्ञेयं शून्यतायाः समासतः ॥ म्व्क्_१।१३ ॥  
द्वयाभावो ह्यभावस्य भावः शून्यस्य लक्षणम् ।  
न भावो नापि चाभावओ न पृथक्त्वैकलक्षणम् ॥ म्व्क्_१।१४ ॥  
तथता भूतकोटिश्चानिमित्तं परमार्थता ।  
धर्मधातुश्च पर्यायाः शून्यतायाः समासतः ॥ म्व्क्_१।१५ ॥  
अनन्यथाविपर्यासतन्निरोधार्यगोचरैः ।  
हेतुत्वाच्चार्यधर्मणां पर्यायार्थो यथाक्रमम् ॥ म्व्क्_१।१६ ॥  
सङ्क्लिष्टा च विशुद्धा च समला निर्मला च सा ।  
अब्धातुकनकाकाशशुद्धिवच्छुद्धिरिष्यते ॥ म्व्क्_१।१७ ॥  
भोक्तृभोजनतद्धेहप्रतिष्ठावस्तुशून्यता ।  
तच्च येन यथा दृष्टं यदर्थं तस्य शून्यता ॥ म्व्क्_१।१८ ॥  
शुभद्वयस्य प्राप्त्यर्थ सदा सत्त्वहिताय च ।  
संसारात्यजनार्थं च कुशलस्याक्षयाय च ॥ म्व्क्_१।१९ ॥  
गोत्रस्य च विशुद्धयर्थं लक्षणव्यञ्जनाप्तये ।  
शुद्धये बु[द्ध]धर्माणां बोधिसत्त्वः प्रपद्यते ॥ म्व्क्_१।२० ॥  
पुद्गलस्याथ धर्माणामभावः शून्यतात्र हि ।  
तदभावस्य सद्भावस्तस्मिन् सा शून्यतापरा ॥ म्व्क्_१।२१ ॥  
सङ्क्लिष्टा चेद्भवेन्नासौ मुक्तास्स्युः सर्वदेहिनः ।  
विशुद्धा चेद्भवेन्नासौ व्यायामो निष्फलो भवेत् ॥ म्व्क्_१।२२ ॥  
न क्लिष्टा नापि व ऽआक्लिष्टा शुद्धाशुद्धा न चैव सा ।  
प्रभास्वरत्वाच्चित्तस्य क्लेशस्यागन्तुकत्वतः ॥ म्व्क्_१।२३ ॥  
  
॥ इति लक्षणपरिच्छेदः प्रथमः ॥  
  
  
आवरणपरिच्छेदो द्वितीयः  
  
व्यापि प्रादेशिकोद्रिक्तसमादानविवर्जनम् ।  
द्वयावरणमाख्यातं नवधा क्लेशलक्षणम् ॥ म्व्क्_२।१ ॥  
संयोजनान्यावरणमुद्वेगसमुपेक्षयोः ।  
तत्त्वदृष्टेश्च सत्कायदृष्टेस्तद्वस्तुनो ऽपि च ॥ म्व्क्_२।२ ॥  
निरोधमार्गरत्नेषु लाभसत्कार एव च ।  
सङ्क्लेशस्य परिज्ञाने शुभादौ दशधापरम् ॥ म्व्क्_२।३ ॥  
अप्रयोगो ऽनायतने ऽयोगविहितश्च यः ।  
नोत्पत्तिरमनस्कारः सम्भारस्याप्रपूर्णता ॥ म्व्क्_२।४ ॥  
गोत्रमित्रस्य वैधुर्यं चित्तस्य परिखेदिता ।  
प्रतिपत्तेश्च वैधुर्यं कुदुष्टजनवासता ॥ म्व्क्_२।५ ॥  
दौष्ठुल्यमवशिष्टत्वं त्रयात् प्रज्ञाविपक्वता ।  
प्रकृत्या चैव दौष्ठुल्यं कौसीद्यं च प्रमादिता ॥ म्व्क्_२।६ ॥  
सक्तिर्भवे च भोगे च लीनचित्तत्वमेव च ।  
अश्रद्धानधिमुक्तिश्च यथारुतविचारणा ॥ म्व्क्_२।७ ॥  
सद्धर्मे ऽगौरवं लाभे गुरुताकृपता तथा ।  
श्रुतव्यसनमल्पत्वं समाध्यपरिकर्मिता ॥ म्व्क्_२।८ ॥  
शुभं बोधिः समादानं धीमत्त्वाभ्रान्त्यनावृती ।  
नृत्यत्रासो ऽमत्सरित्वं वशित्वञ्च शुभादयः ॥ म्व्क्_२।९ ॥  
त्रीणि त्रीणि च एतेषां ज्ञेयान्यावरणानि हि ।  
पक्ष्यपारमिताभूमिष्वन्यदावरणं पुनः ॥ म्व्क्_२।१० ॥  
वस्त्वकौशलकौसीद्यं समाधेर्द्वयहीनता ।  
अरोपणाथ दौर्बल्यं दृष्टिदौष्ठुल्यदुष्टता ॥ म्व्क्_२।११ ॥  
ऐश्वर्यस्याथ सुगतेः सत्त्वात्यागस्य चावृतिः ।  
हानिवृद्ध्योश्च दोषाणां गुणानामवतारणे ॥ म्व्क्_२।१२ ॥  
विमोचने ऽक्षयत्वे च नैरन्तर्ये शुभस्य च ।  
नियतीकरणे धर्मसम्भोगपरिपाचने ॥ म्व्क्_२।१३ ॥  
सर्वत्रगार्थे अग्रार्थे निष्यन्दाग्रार्थ एव च ।  
निष्परिग्रहतार्थ च सन्तानाभेद एव च ॥ म्व्क्_२।१४ ॥  
निस्सङ्क्लेशविशुद्ध्यर्थे ऽनानात्वार्थ एव च ।  
अहीनानधिकार्थे च चतुर्धावशिताश्रये ॥ म्व्क्_२।१५ ॥  
धर्मधातावविद्येयमक्लिष्टा दशधावृतिः ।  
दशभूमिविपक्षेण प्रतिपक्षास्तु भूमयः ॥ म्व्क्_२।१६ ॥  
क्लेशावरणमाख्यातं ज्ञेयावरणमेव च ।  
सर्वाण्यावरणानीह यत्क्षयान्मुक्तिरिष्यते ॥ म्व्क्_२।१७ ॥  
  
॥ इत्यावरणपरिच्छेदो द्वितीयः ॥  
  
  
तत्त्वपरिच्छेदस्तृतीयः  
  
  
मूललक्षणतत्त्वमविपर्यासलक्षणम् ।  
फलहेतुमयं तत्त्वं सूक्ष्मौदारिकमेव च ॥ म्व्क्_३।१ ॥  
प्रसिद्धं शुद्धिविषयं सङ्ग्राह्यं भेदलक्षणम् ।  
कौशल्यतत्त्वं दशधा आत्मदृष्टिविपक्षतः ॥ म्व्क्_३।२ ॥  
स्वभावस्त्रिविधो ऽसच्च नित्यं सच्चाप्यतत्त्वतः ।  
सदसत्तत्त्वतश्चेति स्वभावत्रयमिष्यते ॥ म्व्क्_३।३ ॥  
समारोपापवादस्य धर्मपुद्गलयोरिह ।  
ग्राह्यग्राहकयोश्चापि भावाभावे च दर्शनम् ॥ म्व्क्_३।४ ॥  
यज्ज्ञानान्न प्रवर्तेत तद्धि तत्त्वस्य लक्षणम् ।  
असदर्थो ह्यनित्यार्थ उत्पाददव्ययलक्षणः ॥ म्व्क्_३।५ ॥  
समलामलभावेन मूलतत्त्वे यथाक्रमम् ।  
दुःखमादानलक्ष्माख्यं सम्बन्धेनापरं मतम् ॥ म्व्क्_३।६ ॥  
अभावश्चाप्यतद्भावः प्रकृतिः शून्यता मता ।  
अलक्षणञ्च नैरात्म्यं तद्विलक्षणमेव च ॥ म्व्क्_३।७ ॥  
स्वलक्षणञ्च निर्दिष्टं दुःखसत्यमतो मतम् ।  
वासनाथ समुत्थानमविसंयोग एव च ॥ म्व्क्_३।८ ॥  
स्वभावद्वयनोत्पत्तिर्मलशान्तिद्वयं मतम् ।  
परिज्ञायां प्रहाणे च प्राप्तिसाक्षात्कृतावयम् ॥ म्व्क्_३।९ ॥  
मार्गसत्यं समाख्यातं प्रज्ञप्तिप्रतिपत्तितः ।  
तथोद्भावनयौदारं परमार्थन्तु एकतः ॥ म्व्क्_३।१० ॥  
अर्थप्राप्तिप्रपत्त्या हि परमार्थस्त्रिधा मतः ।  
निर्विकाराविपर्यासपरिनिष्पत्तितो द्वयम् ॥ म्व्क्_३।११ ॥  
लोकप्रसिद्धमेकस्मात् त्रयाद् युक्तिप्रसिद्धकम् ।  
विशुद्धगोचरं द्वेधा एकस्मादेव कीर्तितम् ॥ म्व्क्_३।१२ ॥  
निमित्तस्य विकल्पस्य नाम्नश्च द्वयसङ्ग्रहः ।  
सम्यग्ज्ञानसतत्त्वस्य एकेनैव च सङ्ग्रहः ॥ म्व्क्_३।१३ ॥  
प्रवृत्तितत्त्वं द्विविधं सन्निवेशकुपन्नता ।  
एकं लक्षणविज्ञप्तिशुद्धिसम्यक्प्रपन्नता ॥ म्व्क्_३।१४ ॥  
एकहेतुत्वभोक्तृत्वकर्तृत्ववशवर्तने ।  
आधिपत्यार्थनित्यत्वे क्लेशशुद्ध्याश्रये ऽपि च ॥ म्व्क्_३।१५ ॥  
योगित्वामुक्तमुक्तत्वे आत्मदर्शनमेषु हि ।  
परिकल्पविकल्पार्थधर्मतार्थेन तेषु ते ॥ म्व्क्_३।१६ ॥  
अनेकत्वाभिसङ्क्षेपपरिच्छेदार्थ आदितः ।  
ग्राहकग्राह्यतद्ग्राहबीजार्थश्चापरो मतः ॥ म्व्क्_३।१७ ॥  
वेदितार्थपरिच्छेदभोगायद्वारतो ऽपरम् ।  
पुनर्हेतुफलायासानारोपानपवादतः ॥ म्व्क्_३।१८ ॥  
अनिष्टेष्टविशुद्धीनां समोत्पत्त्याधिपत्ययोः ।  
सम्प्राप्तिसमुदाचारपारतन्त्र्यार्थतो ऽपरम् ॥ म्व्क्_३।१९ ॥  
ग्रहणस्थानसन्धानभोगशुद्धिद्वयार्थतः ।  
फलहेतूपयोगार्थनोपयोगात्तथापरम् ॥ म्व्क्_३।२० ॥  
वेदनासनिमित्तार्थतन्निमित्तप्रपत्तितः ।  
तच्छमप्रतिपक्षार्थयोगादपरमिष्यते ॥ म्व्क्_३।२१ ॥  
गुणदोषाविकल्पेन ज्ञानेन परतः स्वयम् ।  
निर्याणादपरं ज्ञेयं सप्रज्ञप्तिसहेतुकात् ॥ म्व्क्_३।२२ ॥  
निमित्तात् प्रशमात् सार्थात् पश्चिमं समुदाहृतम् ॥  
  
॥ इति तत्त्वपरिच्छेदस्तृतीयः ॥  
  
  
प्रतिपक्षभावनावस्थाफलपरिच्छेदश्चतुर्थः  
  
दौष्ठुल्यात् तर्षहेतुत्वाद् वस्तुत्वादविमोहतः ।  
चतुस्सत्यावताराय स्मृत्युपस्थानभावना ॥ म्व्क्_४।१ ॥  
परिज्ञाते विपक्षे च प्रतिपक्षे च सर्वथा ।  
तदपायाय वीर्यं हि चतुर्धा सम्प्रवर्तते ॥ म्व्क्_४।२ ॥  
कर्मण्यता स्थितेस्तत्र सर्वार्थानां समृद्धये ।  
पञ्चदोषप्रहाणाष्टसंस्कारासेवनान्वया ॥ म्व्क्_४।३ ॥  
कौसीद्यमववादस्य सम्मोषो लय उद्धवः ।  
असंस्कारो ऽथ संस्कारः पञ्च दोषा इमे मताः ॥ म्व्क्_४।४ ॥  
आश्रयो ऽथाश्रितस्तस्य निमित्तं फलमेव च ।  
आलम्बने ऽसम्मोषो लयौद्धत्यानुबुद्ध्यना ॥ म्व्क्_४।५ ॥  
तदपायाभिसंस्कारः शान्तौ प्रशठवाहिता ।  
रोपिते मोक्षभागीये च्छन्दयोगाधिपत्यतः ॥ म्व्क्_४।६ ॥  
आलम्बने ऽसम्मोषाविसारविचयस्य च ।  
विपक्षस्य हि संलेखात् पूर्वस्य फलमुत्तरम् ॥ म्व्क्_४।७ ॥  
द्वौ द्वौ निर्वेधभागीयाविन्द्रियाणि बलानि च ।  
आश्रयाङ्गं स्वभावाङ्गं निर्याणाङ्गं तृतीयकम् ॥ म्व्क्_४।८ ॥  
चतुर्थमनुशंसाङ्गं निःक्लेशाङ्गं त्रिधा मतम् ।  
निदानेनाश्रयेणेह स्वभावेन च देशितम् ॥ म्व्क्_४।९ ॥  
परिच्छेदो ऽथ सम्प्राप्तिः परसम्भावना त्रिधा ।  
विपक्षप्रतिपक्षश्च मार्गस्याङ्गं तदष्टधा ॥ म्व्क्_४।१० ॥  
दृष्टौ शीले ऽथ संलेखे परविज्ञप्तिरिष्यते ।  
क्लेशोपक्लेशवैभुत्वविपक्षप्रतिपक्षता ॥ म्व्क्_४।११ ॥  
अनुकूला विपर्यस्ता सानुबन्धा विपर्यया ।  
अविपर्यस्तविपर्यासाननुबन्ध च भावना ॥ म्व्क्_४।१२ ॥  
आलम्बनमनस्कारप्राप्तितस्तद् विशिष्टता ।  
हेत्ववस्थावताराख्या प्रयोगफलसञ्ज्ञिता ॥ म्व्क्_४।१३ ॥  
कार्याकार्यविशिष्टा च उत्तरानुत्तरा च सा ।  
अधिमुक्तौ प्रवेशे च निर्याणे व्याकृतावपि ॥ म्व्क्_४।१४ ॥  
कथिकत्वे ऽभिषेके च सम्प्राप्तावनुशंसने ।  
कृत्यानुष्ठान उद्दिष्टा धर्माधातौ त्रिधा पुनः ॥ म्व्क्_४।१५ ॥  
अशुद्धाशुद्धशुद्धा च विशुद्धा च यथार्थतः ।  
पुद्गलानां व्यवस्थानं यथायोगमतो मतम् ॥ म्व्क्_४।१६ ॥  
भाजनत्वं विपाकाख्यं बलन्तस्याधिपत्यतः ।  
रुचिर्वृद्धिर्विशुद्धिश्च फलमेतद् यथाक्रमम् ॥ म्व्क्_४।१७ ॥  
उत्तरोत्तरमाद्यञ्च तदभ्यासत् समाप्तितः ।  
आनुकूल्याद् विपक्षाच्च विसंयोगाद् विशेषतः ॥ म्व्क्_४।१८ ॥  
उत्तरानुत्तरत्वाच्च फलमन्यत् समासतः ।  
  
॥ इति प्रतिपक्षभावनादिपरिच्छेदश्चतुर्थः ॥  
  
  
५ यानानुत्तर्यपरिच्छेदः पञ्चमः  
  
आनुत्तर्यम्प्रपत्तौ हि पुनरालम्बने मतम् ।  
समुदागम उद्दिष्टं प्रतिपत्तिस्तु षड् विधा ॥ म्व्क्_५।१ ॥  
परमाथ मनस्कारे अनुधर्मे ऽन्तवर्जने ।  
विशिष्टा चाविशिष्टा च परमा द्वादशात्मिका ॥ म्व्क्_५।२ ॥  
औदार्यमायतत्वञ्च अधिकरो ऽक्षयात्मता ।  
नैरन्तर्यमकृच्छ्रत्वं वित्तत्वञ्च परिग्रहः ॥ म्व्क्_५।३ ॥  
आरम्भप्राप्तिनिष्यन्दनिष्पत्तिः परमा मता ।  
ततश्च परमार्थेन दश पारमिता मताः ॥ म्व्क्_५।४ ॥  
दानं शीलं क्षमा वीर्यं ध्यानं प्रज्ञा उपायता ।  
प्रणिधानं बलं ज्ञानमेताः पारमिता दश ॥ म्व्क्_५।५ ॥  
अनुग्रहो ऽविघातश्च कर्म तस्य च मर्षणम् ।  
गुणवृद्धिश्च सामर्थ्यमवतारविमोचने ॥ म्व्क्_५।६ ॥  
अक्षयत्वं सदा वृत्तिर्नियतं भोगपाचने ।  
यथाप्रज्ञप्तितो धर्ममहायानमनस्क्रिया ॥ म्व्क्_५।७ ॥  
बोधिसत्त्वस्य सततं प्रज्ञया त्रिप्रकारया ।  
धातुपुष्टयैप्रवेशाय चार्थसिद्ध्यै भवत्यसौ ॥ म्व्क्_५।८ ॥  
संयुक्ता धर्मचरितैः सा ज्ञेया दशभिः पुनः ।  
लेखना पूजना दानं श्रवणं वाचनोद् ग्रहः ॥ म्व्क्_५।९ ॥  
प्रकाशनाथ स्वाध्यायश्चिन्तना भावना च तत् ।  
अमेयपुण्यस्कन्धं हि चरितं तद् दशात्मकम् ॥ म्व्क्_५।१० ॥  
विशेषादक्षयत्वाच्च परानुग्रहतो ऽशमात् ।  
अविक्षिप्ताविपर्यासप्रणता चानुधार्मिकी ॥ म्व्क्_५।११ ॥  
व्युत्थानं विषये सारस्तथास्वादलयोद्धवः ।  
सम्भावनाभिसन्धिश्च मनस्कारे ऽप्यहङ्कृतिः ॥ म्व्क्_५।१२ ॥  
हीनचित्तञ्च विक्षेपः परिज्ञेयो हि धीमता ।  
व्यञ्जनार्थमनस्कारे ऽविसारे लक्षणद्वये ॥ म्व्क्_५।१३ ॥  
अशुद्धशुद्धावागन्तुकत्वे ऽत्रासितानुन्नतौ ।  
संयोगात् संस्तवाच्चैव वियोगादप्यसंस्तवात् ॥ म्व्क्_५।१४ ॥  
अर्थसत्त्वमसत्त्वञ्च व्यञ्जने सो ऽविपर्ययः ।  
द्वयेन प्रतिभासत्वं तथा चाविद्यमानता ॥ म्व्क्_५।१५ ॥  
अर्थे स चाविपर्यासः सदसत्त्वेन वर्जितः ।  
तज्जल्पभावितो जल्पमनस्कारस्तदाश्रयः ॥ म्व्क्_५।१६ ॥  
मनस्कारे ऽविपर्यासो द्वयप्रख्यानकारणे ।  
मायादिवदसत्त्वञ्च सत्त्वञ्चार्थस्य तन्मतम् ॥ म्व्क्_५।१७ ॥  
सो ऽविसारे ऽविपर्यासो भावाभावाविसारतः ।  
सर्वस्य नाममात्रत्वं सर्वकल्पाप्रवृत्तये ॥ म्व्क्_५।१८ ॥  
स्वलक्षणे ऽविपर्यासः परमार्थे स्वलक्षणे ।  
धर्मधातुविनिर्मुक्तो यस्माद् धर्मो न विद्यते ॥ म्व्क्_५।१९ ॥  
सामान्यलक्षणन्तस्मात् स च तत्राविपर्ययः ।  
विपर्यस्तमनस्काराविहानिपरिहाणितः ॥ म्व्क्_५।२० ॥  
तदशुद्धिर्विशुद्धिश्च स च तत्राविपर्ययः ।  
धर्मधातोर्विशुद्धत्वात् प्रकृत्या व्योमवत्पुनः ॥ म्व्क्_५।२१ ॥  
द्वयस्यागन्तुकत्वं हि स च तत्राविपर्ययः ।  
सङ्क्लेशश्च विशुद्धिश्च धर्मपुद्गलयोर्न हि ॥ म्व्क्_५।२२ ॥  
असत्त्वात् त्रासतामानौ नातः सो ऽत्राविपर्ययः ।  
पृथक्त्वैकत्वमन्तश्च तीर्थ्यश्रावकयोरपि ॥ म्व्क्_५।२३ ॥  
समारोपापवादान्तो द्विधा पुद्गलधर्मयोः ।  
विपक्षप्रतिपक्षान्तः शाश्वतोच्छेदसञ्ज्ञितः ॥ म्व्क्_५।२४ ॥  
ग्राह्यग्राहकसङ्क्लेशव्यवदाने द्विधा त्रिधा ।  
विकल्पद्वयतान्तश्च स च सप्तविधो मतः ॥ म्व्क्_५।२५ ॥  
भावाभावे प्रशाम्ये ऽथ शमने त्रास्यतद्भये ।  
ग्राह्यग्राहे ऽथ सम्यक्त्वमिथ्यात्वे व्यापृतौ न च ॥ म्व्क्_५।२६ ॥  
अजन्मसमकालत्वे स विकल्पद्वयान्तता ।  
विशिष्टा चाविशिष्टा च ज्ञेया दशसु भूमिषु ॥ म्व्क्_५।२७ ॥  
व्यवस्थानन्ततो धातुः साध्यसाधनधारणा ।  
अवधारप्रधारा च प्रतिवेधः प्रतानता ॥ म्व्क्_५।२८ ॥  
प्रगमः प्रशठत्वञ्च प्रकर्षालम्बनम्मतम् ।  
अवैकल्याप्रतिक्षेपो ऽविक्षेपश्च प्रपूरणा ॥ म्व्क्_५।२९ ॥  
समुत्पादो निरूढिश्च कर्मण्यत्वाप्रतिष्ठिता ।  
निरावरणता तस्याप्रश्रब्धिसमुदागमः ॥ म्व्क्_५।३० ॥  
शास्त्रं मध्यविभागं हि गूढसारार्थमेव च ।  
महार्थञ्चैव सर्वार्थं सर्वानर्थप्रणोदनम् ॥ म्व्क्_५।३१ ॥  
  
॥ इति यानानुत्तर्य परिच्छेदः पञ्चमः ॥  
  
समाप्ता मध्यान्तविभागकारिकाः  
  
  
  
  
  
