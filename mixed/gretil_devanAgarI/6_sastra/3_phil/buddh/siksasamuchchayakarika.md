---
title: Siksasamuccayakarika

---
## Intro
  
  
  
  
Siksasamuccayakarika  
  
  
  
  
  
Siksasamuccayakarika  
  
  
Input by members of the Sanskrit Buddhist Input Project.  
With kind permission of the Digital Sanskrit Buddhist Canon Project  
of Nagarjuna Institute, Nepal  
and University of the West, Rosemead, California, USA  
(www.uwest.edu/sanskritcanon)  
Sastra section, text no. 14  
  
  
  
  


## पाठः
  
  
  
  
  
  
शिक्षासमुच्चयकारिका (श्स्क्)  
  
यदा मम परेषां च भयं दुःखं च न प्रियम् ।  
तदात्मनः को विशेषो यत्तं रक्षामि नेतरम् ॥ श्स्क्_१ ॥  
दुःखान्तं कर्तुकामेन सुखान्तं गन्तुमिच्छता ।  
श्रद्धामूलं दृढीकृत्य बोधौ कार्या मतिर्दृढा ॥ श्स्क्_२ ॥  
(शिक्षादरो) महायानाद्बोधिसत्त्वस्य संवरः ।  
मर्मस्थानान्यतो विद्याद्येनानापत्तिको भवेत् ॥ श्स्क्_३ ॥  
आत्मभावस्य भोगानां त्र्यध्ववृत्तेः शुभस्य च ।  
उत्सर्गः सर्वसत्त्वेभ्यस्तद्रक्षा शुद्धिवर्धनम् ॥ श्स्क्_४ ॥  
परिभोगाय सत्त्वानामात्मभावादि दीयते ।  
अरक्षिते कुतो भोगः कि दत्तं यन्न भुज्यते ॥ श्स्क्_५ ॥  
तस्मात्सत्त्वोपभोगार्थमात्मभावादि पालयेत् ।  
कल्याणमित्रानुत्सर्गात् सूत्राणां च सदेक्षणात् ॥ श्स्क्_६ ॥  
तत्रात्मभावे का रक्षा यदनर्थविवर्जनम् ।  
केनैतल्लभ्यते सर्वं निष्फलस्पन्दवर्जनात् ॥ श्स्क्_७ ॥  
एतत्सिध्येत्सदा स्मृत्या स्मृतिस्तीव्रादराद्भवेत् ।  
आदरः शममाहात्म्यं ज्ञात्वातापेन जायते ॥ श्स्क्_८ ॥  
समाहितो यथाभूतं प्रजानातीत्यवदन्मुनिः ।  
शमाच्च न चलेच्चितं बाह्यचेष्टा निवर्तनात् ॥ श्स्क्_९ ॥  
सर्वत्रापचलो मन्दमतिस्निग्धाभिभाषणात् ।  
आववर्जयेज्जनं भव्यमादेयश्चापि जायते ॥ श्स्क्_१० ॥  
अनादेयं तु तं लोकः परिभूय जिनाङ्कुरम् ।  
भस्मच्छन्नो यथा वह्निः पच्येत नरकादिषु ॥ श्स्क्_११ ॥  
रत्नमेघे जिनेनोक्तस्तेन सङ्क्षेपसंवरः ।  
येनाप्रसादः सत्त्वानां तद्यत्नेन विवर्जयेत् ॥ श्स्क्_१२ ॥  
एषा रक्षात्मभावस्य भैषज्यवसानादिभिः ।  
आत्मतृष्णोपभोगात्तु क्लिष्टापत्तिः प्रजायते ॥ श्स्क्_१३ ॥  
सुकृटारम्भिणा भाव्यं मात्रज्ञेन च सर्वतः ।  
इति शिक्षापदादस्य भोगरक्षा न दुष्करा ॥ श्स्क्_१४ ॥  
स्वार्थविपाक वैतृष्ण्याच्छुभं संरक्षितं भवेत् ।  
पश्चातापं न कुर्वीत न च कृत्वा प्रकाशयेत् ॥ श्स्क्_१५ ॥  
लाभसत्कारभीतः स्यादुन्नतिं वर्जयेत्सदा ।  
बोधिसत्त्वः प्रसन्नः स्याद्धर्मे विमतिमुत्सृजेत् ॥ श्स्क्_१६ ॥  
शोधितस्यात्मभावस्यभोगः पथ्यो भविष्यति ।  
सम्यक्सिद्धस्य भक्तस्य निष्कणस्येव देहिनाम् ॥ श्स्क्_१७ ॥  
तृणच्छन्न यथा शस्यं रोगैः सीदति नैधते ।  
बुद्धाङ्कुरस्तथा वृद्धिं क्लेशच्छन्नो न गच्छति ॥ श्स्क्_१८ ॥  
आत्मभावस्य का शुद्धिः पापक्लेशविशोधनम् ।  
सम्बुद्धोत्तयर्थसारेण यत्नभावे त्वपायगः ॥ श्स्क्_१९ ॥  
क्षमेत श्रुतमेषेत संश्रयेत वनं ततः ।  
सामाधानाय युज्येत भावयेदशुभादिकम् ॥ श्स्क्_२० ॥  
भोगशुद्धिं च जानीयात्सम्यगाजीवशोधनात् ।  
शून्यताकरुणागर्भेचेष्टितात्पुण्यशोधनम् ॥ श्स्क्_२१ ॥  
ग्रहीतारः सुबहवः स्वल्पं चेद मनेन किम् ।  
न चातितृप्तिजनकं वर्धनीयमिदं ततः ॥ श्स्क्_२२ ॥  
आत्मभावस्य का वृद्धिर्बलानालस्यवर्धनम् ।  
शून्यताकरुणागर्भाद्दानाद्भोगस्य वर्धनम् ॥ श्स्क्_२३ ॥  
कृत्वादावेव यत्नेन व्यवसायाशयौ दृढौ ।  
करुणां च पुरस्कृत्य यतेत शुभवृद्धये ॥ श्स्क्_२४ ॥  
भद्रचर्याविधिः कार्यो वन्दनादिः सहादरात् ।  
श्रद्धादीनां सदाभ्यासो मैत्री बुद्धाद्यनुस्मृतिः ॥ श्स्क्_२५ ॥  
सर्वावस्थासु सत्त्वार्थो धर्मदानं निरामिषम् ।  
बोधिचित्तं च पुण्यस्य वृद्धिहेतुः समासतः ॥ श्स्क्_२६ ॥  
सिद्धिः सम्यक्प्रहाणानामप्रमादावियोजनात् ।  
स्मृत्याथ सम्प्रजन्येन योनिशश्चिन्तनेन च ॥ श्स्क्_२७ ॥  
  
  
  
  
