---
title: 'Dignaga: Prajnaparamitapindartha'

---
## Intro
  
  
  
  
Dignaga: Prajnaparamitapindartha  
  
  
  
  
  
Dignaga: Prajnaparamitapindartha  
  
  
Input by members of the Sanskrit Buddhist Input Project.  
With kind permission of the Digital Sanskrit Buddhist Canon Project  
of Nagarjuna Institute, Nepal  
and University of the West, Rosemead, California, USA  
(www.uwest.edu/sanskritcanon)  
Sastra section, text no. 11  
  
  
  
  


## पाठः
  
  
  
  
  
  
  
आचार्यदिग्नागविरचितः  
  
प्रज्ञापारमितापिण्डार्थः (प्प्प)  
  
। नमः प्रज्ञापारमितायै ॥  
  
प्रज्ञापरमिता ज्ञानमद्वयं सा तथागतः ।  
साध्या तादर्थ्ययोगेन ताच्छब्द्यं ग्रन्थमार्गयोः ॥ प्प्प_१ ॥  
आश्रयश्चाधिकारश्च कर्म भावनया सह ।  
प्रभेदो लिङ्गमापच्च सानुशंसमुदाहृतम् ॥ प्प्प_२ ॥  
श्रद्वावतां प्रवृत्यङ्गं शास्ता पर्षच्च साक्षिणी ।  
देशकालौ च निर्दिष्टौ स्वप्रामाण्यप्रसिद्धये ॥ प्प्प_३ ॥  
सङ्गीतिकर्ता लोके हि देशकालोपलक्षितम् ।  
ससाक्षिकं वदन् वक्ता प्रामाण्यमधिगच्छति ॥ प्प्प_४ ॥  
सर्वं चैतन्निपातात्मश्रवणादेः प्रकीर्तनम् ।  
प्रासङ्गिकं तु एवार्था मुख्या द्वात्रिंशदेव हि ॥ प्प्प_५ ॥  
प्रभेदः षोडशाकारः शून्यताया यथाक्रमम् ।  
निर्दिष्टो ऽष्टासहस्त्रया स विज्ञेयो ऽन्यापदेशतः ॥ प्प्प_६ ॥  
इत्थमष्टसहस्रीयमन्यूनार्थैर्यथोदितैः ।  
ग्रन्थसङ्क्षेप इष्टो ऽत्र त एवार्था यथोदिताः ॥ प्प्प_७ ॥  
बोधिसत्त्वं न पश्यामीत्युक्तवांस्तत्त्वतो मुनिः ।  
भोक्ताध्यात्मिकवस्तूनां कथिता तेन शून्यता ॥ प्प्प_८ ॥  
रूपं रूपस्वभावेन शून्यमित्युक्तितः पुनः ।  
बाह्यान्यायतनानीह भोज्यानि प्रतिषिद्धवान् ॥ प्प्प_९ ॥  
रूपाद्यभावे तद्देहप्रतिष्ठालक्षणक्षतिः ।  
गतार्था येन तद्दृष्टं तदाध्यात्मिकमित्यसत् ॥ प्प्प_१० ॥  
आध्यात्मिकानां शून्यत्वे प्रकृतेरपि शून्यता ।  
विज्ञानरूपं गोत्रं हि कृपाप्रज्ञात्मकं मतम् ॥ प्प्प_११ ॥  
नोत्पन्नो न निरुद्धो वा सत्त्व इत्यादिना स्फुटम् ।  
सत्त्वसंसारयोः कामं दर्शिता तेन शून्यता ॥ प्प्प_१२ ॥  
बुद्धधर्मांस्तथा बोधिसत्त्वधर्मान्न पश्यति ।  
इत्यादिना विनिर्दिष्टा शून्या दशबलादयः ॥ प्प्प_१३ ॥  
प्रति प्रति यतो धर्माः कल्पिता इति कीर्तितम् ।  
ततो न परमार्थो ऽस्ति धर्माणामिति चोक्तवान् ॥ प्प्प_१४ ॥  
आत्मादिदृष्टेरुच्छेदं महत्या प्रकरोति यत् ।  
ततः पुद्गलनैरात्म्यं भगवान् सर्वथा जगौ ॥ प्प्प_१५ ॥  
सर्वधर्मा अनुत्पन्ना इति कीर्तयता तथा ।  
कथितं धर्मनैरात्म्यं सर्वथा तत्त्ववेदिना ॥ प्प्प_१६ ॥  
सावद्यनिरवद्यानामवृद्धिपरिहाणितः ।  
संस्कृतासंस्कृतानां च कुशलानां निराकृतिः ॥ प्प्प_१७ ॥  
कुशलानां च शून्यत्वे तद्गता अक्षता तथा ।  
कल्पितैवेति भेदानां शून्यतायाः स सङ्ग्रहः ॥ प्प्प_१८ ॥  
दशभिश्चित्तविक्षेपैश्चित्तं विक्षिप्तमन्यतः ।  
योग्यं भवति बालानां नाद्वयज्ञानसाधने ॥ प्प्प_१९ ॥  
तानपाकर्तुमन्योन्यं विपक्षप्रतिपक्षतः ।  
प्रज्ञापारमिताग्रन्थस्ते च सम्पिण्डय दर्शिताः ॥ प्प्प_२० ॥  
यदाह बोधिसत्त्वः सन्नित्यभावप्रकल्पना ।  
विक्षेपं विक्षिपन् शास्ता सांवृतस्कन्धदर्शनात् ॥ प्प्प_२१ ॥  
एतेनाष्टसहस्र्यादावादिवाक्यात्प्रभृत्यपि ।  
आ समाप्तेर्निषेद्धव्या विधिनाभावकल्पना ॥ प्प्प_२२ ॥  
हेतुवाक्यानि नैतानि कृत्यमात्रं तु सूच्यते ।  
ब्रह्मजालादिसूत्रेषु ज्ञेयाः सर्वत्र युक्तयः ॥ प्प्प_२३ ॥  
बोधिसत्त्वं न पश्यामि अहमित्यादि विस्तरैः ।  
निराकरोति भगवान् भावसङ्कल्पविभ्रमम् ॥ प्प्प_२४ ॥  
यन्न पश्यति नामापि गोचरं[न] क्रियां तथा ।  
स्कन्धांश्च सर्वतस्तेन बोधिसत्त्वं न पश्यति ॥ प्प्प_२५ ॥  
कल्पितस्य निषेधो ऽयमिति सङ्ग्रहदर्शनम् ।  
सर्वो ज्ञेयतयारूढ आकारः कल्पितो मतौ ॥ प्प्प_२६ ॥  
प्रज्ञापारमितायां हि त्रीन् समाश्रित्य देशना ।  
कल्पितं परतन्त्रं च परिनिष्पन्नमेव च ॥ प्प्प_२७ ॥  
नास्तीत्यादिपदैः सर्वं कल्पितं विनिवार्यते ।  
मायोपमादिदृष्टान्तैः परतन्त्रस्य देशना ॥ प्प्प_२८ ॥  
चतुर्धा व्यवदानेन परिनिष्पन्नकीर्तनम् ।  
प्रज्ञापारमितायां हि नान्या बुद्धस्य देशना ॥ प्प्प_२९ ॥  
दशसङ्कल्पविक्षेपविपक्षे देशनाक्रमे ।  
त्रयाणामिह बोद्धव्यं समस्तव्यस्तकीर्तनम् ॥ प्प्प_३० ॥  
यथादिवाक्ये निष्पन्नपरतन्त्रपरिकल्पितैः ।  
अभावकल्पनारूपविक्षेपविनिवारणम् ॥ प्प्प_३१ ॥  
तेन बुद्धं तथा बोधिं न पश्यामीति वाचकैः ।  
आ समाप्तेरिह ज्ञेया कल्पितानां निराकृतिः ॥ प्प्प_३२ ॥  
शून्ये रूपे स्वभावेन समारोपः क्व केन वा ।  
इत्यन्येष्वपि वाक्येषु बोद्धव्यं तन्निवारणम् ॥ प्प्प_३३ ॥  
न हि शून्यतया शून्यमिति वाक्यं विनिर्दिशन् ।  
अपवादविकल्पानां निरासं सर्वथोक्तवान् ॥ प्प्प_३४ ॥  
मायोपमस्तथा बुद्धः स स्वप्नोपम इत्यपि ।  
अयमेव क्रमो ज्ञेयो विज्ञैर्वाक्यान्तरेष्वपि ॥ प्प्प_३५ ॥  
सामानाधिकरण्येन प्रोक्तो मायोपमो जिनः ।  
मायोपमादिशब्दैश्च परतन्त्रो निगद्यते ॥ प्प्प_३६ ॥  
पृथग्जनानां यज्ज्ञानं प्रकृतिव्यवदानिकम् ।  
उक्तं तद्बुद्धशब्देन बोधिसत्त्वो यथा जिनः ॥ प्प्प_३७ ॥  
निजं स्वरूपं प्रच्छाद्य तदविद्यावशीकृतम् ।  
मायावदन्यथा भाति फलं स्वप्नम् इवोझति ॥ प्प्प_३८ ॥  
अद्वयस्यान्यथाख्यातौ फले वाप्यपवादिनाम् ।  
अपवादविकल्पानामपवादो ऽयमुच्यते ॥ प्प्प_३९ ॥  
न रूपं शून्यता युक्ता परस्परविरोधतः ।  
नीरूपा शून्यता नामरूपमाकारसङ्गतम् ॥ प्प्प_४० ॥  
इत्येकत्वविकल्पस्य बाद्धा(ध्या?)नानात्वकल्पनम्(ना?) ।  
रुणाद्धि नान्यत्तद्रूपं शून्यतायां कथञ्चन ॥ प्प्प_४१ ॥  
असदेव यतः ख्याति तदविद्याविनिर्मितम् ।  
असत्ख्यापनशक्त्यैव साविद्येति निगद्यते ॥ प्प्प_४२ ॥  
इदमेवोच्यते रूपं प्रज्ञापारमितेति च ।  
अद्वयं द्वयमेवैतद्विकल्पद्वयबाधनम् ॥ प्प्प_४३ ॥  
युक्तिं चाह विशुद्धत्वात्तथा चानुपलम्भतः ।  
भावाभावविरोधाच्च नानात्वमपि पश्यति ॥ प्प्प_४४ ॥  
नाममात्रमिदं रूपं तत्त्वतो ह्यस्वभावकम् ।  
तत्स्वभावविकल्पानामवकाशं निरस्यति ॥ प्प्प_४५ ॥  
रूपं रूपस्वभावेन शून्यं यत्प्रथमोदितम् ।  
तत्स्वभावसमारोपसङ्कल्पप्रतिषेधनम् ॥ प्प्प_४६ ॥  
नोत्पादं न निरोधं च धर्माणां पश्यतीति यत् ।  
भगवानाह, तद्वयस्ता तद्विशेषस्य कल्पना ॥ प्प्प_४७ ॥  
कृत्रिमं नाम वाच्याश्च धर्मास्ते कल्पिता यतः ।  
शब्दार्थयोर्न सम्बन्धस्तेन स्वाभाविको मतः ॥ प्प्प_४८ ॥  
बाह्यार्थाभिनिवेशस्तु भ्रान्त्या बालस्य जृम्भते ।  
तथैव व्यवहारो ऽयं त्वत्रार्थो ऽस्ति कश्चन ॥ प्प्प_४९ ॥  
अत्र तेन यथा नाम कल्प्यते न तथास्ति तत् ।  
वाच्यं वस्तु ततो निष्ठा यथानामार्थकल्पना ॥ प्प्प_५० ॥  
प्रज्ञापारमिता बुद्धो बोधिसत्त्वो ऽपि वा तथा ।  
नाममात्रमिति प्राह व्यसन् सत्यार्थकल्पनम् ॥ प्प्प_५१ ॥  
शब्दार्थप्रतिषेधो ऽयं न वस्तु विनिवार्यते ।  
एवमन्येष्वपि ज्ञेयो वाक्येष्वर्थविनिश्चयः ॥ प्प्प_५२ ॥  
नैवोपलभते सम्यक् सर्वनामानि तत्त्ववित् ।  
यथार्थत्वेन तेनेदं न ध्वनेर्विनिवारणम् ॥ प्प्प_५३ ॥  
सुभूतिस्तु द्वयं व्यसन् शब्दं शब्दार्थमेव च ।  
बोधिसत्त्वस्य नो नाम पश्यामीति स उक्तवान् ॥ प्प्प_५४ ॥  
प्रज्ञापारमितावाक्यं नास्ति यन्नेयता गतम् ।  
ऊह्यास्तु केवलं ते ऽर्था[स्तदेवं]सूक्ष्मया धिया ॥ प्प्प_५५ ॥  
प्रक्रान्तार्थतिरस्कारो या चार्थान्तरकल्पना ।  
प्रज्ञापारमितायां हि प्रोक्ता सा प्रतिवर्णिका ॥ प्प्प_५६ ॥  
एतावानर्थसङ्क्षेपः प्रज्ञापारमिताश्रयः ।  
आवर्त्य(र्त?)ते स एवार्थः पुनरर्थान्तराश्रितः ॥ प्प्प_५७ ॥  
प्रज्ञापारमितां सम्यक् सङ्गृह्याष्टसहस्रिकाम् ।  
यत्पुण्यमाप्तं तेनास्तु प्रज्ञापारमितो जनः ॥ प्प्प_५८ ॥  
  
प्रज्ञापारमितापिण्डार्थसङ्ग्रहः समाप्तः ।  
  
कृतिराचार्यदिग्नागपादानाम् ॥   
  
  
  
