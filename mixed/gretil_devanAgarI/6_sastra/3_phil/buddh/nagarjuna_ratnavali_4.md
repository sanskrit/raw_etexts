---
title: 'Nagarjuna: Ratnavali, 4'

---
## Intro
  
  
  
  
Nagarjuna: Ratnavali, 4  
  
  
  
  
Nagarjuna: Ratnavali, 3  
  
Based on the edition by Giuseppe Tucci:  
Journal of the Royal Asiatic Society of Great Britain and Ireland,   
1934, pp. 307-325; 1936, pp. 237-252, 423-435.  
  
  
Version: 0.1a  
Last updated: Mon May  5 10:46:40 NZST 2003  
Text input by Richard Mahoney: r.mahoney@comnet.net.nz  
Latest Version:  
 http://homepages.comnet.co.nz/~r-mahoney/ratna_text/ratna_text.html  
  
  
  
  
  
  
  


## पाठः
  
  
  
  
  
  
  
[ १५अ ] अधर्मम् अन्याय्यम् अपि प्रायो राजा ऽनुजीविभिः ।  
  
आचरन् स्तूयते तस्मात् कृच्छ्राद् वेत्ति क्षमा ऽक्षमं ॥ रत्न_०४।०१  
  
अन्यो ऽपि तावद् यः कश्चिद् दुर्वचः क्षमम् अप्रियम् ।  
  
किमु राजा महाभौमस् त्वं मया भिक्षुणा सता ॥ रत्न_०४।०२  
  
त्वत्कृताद् एव तु स्नेहाज् जगताम् अनुकम्पया ।  
  
अहम् एको वदामि त्वां पथ्यम् अप्य् अप्रियं भृशं ॥ रत्न_०४।०३  
  
सत्यं श्लक्ष्णार्थवत् पथ्यं शिष्यः काले ऽनुकम्पया ।  
  
वाच्य इत्य् आह भगवांस् तद् एवम् अभिधीयसे ॥ रत्न_०४।०४  
  
अक्रोधे सत्यवाक्ये च श्लाघ्यमाणो यदि स्थितः ।  
  
श्रव्यं सम्परिगृह्णीयात् सत्तोयं स्नाप्यमानवत् ॥ रत्न_०४।०५  
  
तस्य मे वदतो वाक्यं त्वम् इहामुत्र च क्षमं ।  
  
ज्ञात्वा कुरु हितायेदम् आत्मनो जगतो ऽपि च ॥ रत्न_०४।०६  
  
याचकेभ्यः पुरा दानात् प्राप्यार्थांश् चेन् न दास्यसि ।  
  
अकृतज्ञत्वलोभाभ्यां नार्थान् पुनर् अवाप्स्यसि ॥ रत्न_०४।०७  
  
इह पथ्य् अदनं लोके न वहत्य् अभृतो भृतः ।  
  
याचकस् त्व् अभृतो ऽमुत्र हीनः शतगुणद्वहः ॥ रत्न_०४।०८  
  
उदारचित्तः सततं भवोदारक्रियारतः ।  
  
उदारकर्मणः सर्वम् उदारं जायते फलम् ॥ रत्न_०४।०९  
  
मनोरथैर् अपि क्लीबैर् अनालीढं नराधिपैः ।  
  
कुरु धर्मास्पदं श्रीमत् ख्यातं रत्नत्रयास्पदम् ॥ रत्न_०४।१०  
  
सामन्तराजरोमाञ्चकरं धर्मास्पदं न यत् ।  
  
मृत्यस्याप्य् अप्रशस्यत्वाद् राजंस् तद् अकृतं वरम् ॥ रत्न_०४।११  
  
अत्यौदार्याद् [ १५ब् ] उदाराणां विस्मयोत्साहवर्धणम् ।  
  
उत्साहघ्नं च मन्दानां सर्वस्वेनापि कारय ॥ रत्न_०४।१२  
  
उत्सृज्यामुत्र गन्तव्यं सर्वस्वम् अवशेन ते ।  
  
धर्मे नियुक्तं यात्य् एव पुरस्तात् सर्वम् एव तत् ॥ रत्न_०४।१३  
  
सर्वस्वं पूर्वनृपतेः नृपस्य वशम् आगतं ।  
  
किं पूर्वकस्य धर्माय सुखाय यशसे ऽपि वा ॥ रत्न_०४।१४  
  
भुक्ताद् अर्थाद् इह सुखं दत्तात् पारत्रिकं सुखम् ।  
  
अभुक्तादत्तनष्टत्वाद् दुःखम् एव कुतः सुखं ॥ रत्न_०४।१५  
  
विनश्यन् सचिवैर् दातुम् अस्वातन्त्र्यान् न शक्यसि ।  
  
आपतिछेदनिःस्नेहैर् नवराजप्रियैषिभिः ॥ रत्न_०४।१६  
  
सर्वस्वेनाप्य् अतः स्वस्थः शीघ्रं धर्मास्पदं कुरु ।  
  
मृत्युप्रत्ययमध्यस्थः प्रवातस्थप्रदीपवत् ॥ रत्न_०४।१७  
  
धर्माधिकारा ये चान्ये पूर्वराजप्रवर्तिताः ।  
  
देवद्रोण्यादयस् ते ऽपि प्रवर्त्यन्तां यथा स्थिताः ॥ रत्न_०४।१८  
  
अहिंसकैः शुभाचारैर् व्रतस्थैर् अतिथिप्रियैः ।  
  
सर्वक्षमैर् अकलहैर् भज्येरंस् तैः सदो(द्य)तैः ॥ रत्न_०४।१९  
  
अन्धव्याधितहीनाङ्गदीनानाथवनीपकाः ।  
  
ते ऽप्य् अन्नपानं साम्येन लभेरन्न् अविघट्टिताः ॥ रत्न_०४।२०  
  
अनर्थीनाम् अपि सतां धार्मिकाणां अनुग्रहान् ।  
  
अप्य् अन्यराज्यसंस्थानाम् अनुरूपान् प्रवर्त्तय ॥ रत्न_०४।२१  
  
सर्वधर्माधिकारेषु धर्माधिकृतम् उत्थितं ।  
  
अलुब्धं पण्डितं धर्म्यं कुरु तेषाम् अबाधकं ॥ रत्न_०४।२२  
  
नीतिज्ञान् धार्मिकान् स्निग्धान् शुचीन् भक्तान् अकातरान् ।  
  
कुलिनान् शीलसम्पन्नान् [ १६अ ] कृतज्ञान् सचिवान् कुरु ॥ रत्न_०४।२३  
  
अक्षुद्रांस् त्यागिनः शूरान् स्निग्धान् सम्भोगिनः स्थिरान् ।  
  
कुरु नित्याप्रमत्तांस् च धार्मिकान् दण्डनायकान् ॥ रत्न_०४।२४  
  
धर्मशीलान् शुचीन् दक्षान् कार्यज्ञान् शास्त्रकोविदान् ।  
  
कृतवृत्तीन् समान् स्निग्धान् वृद्धान् अधिकृतन् कुरु ॥ रत्न_०४।२५  
  
प्रतिमासं च तेभ्यस् त्वं सर्वम् आयव्ययं शृणु ।  
  
श्रुत्वा धर्माधिकाराद्यं कार्यं सर्वं स्वयं वद ॥ रत्न_०४।२६  
  
धर्मार्थं यदि ते राज्यं न कीर्त्यर्थं न कामतः ।  
  
ततः सफलम् अत्यर्थम् अनर्थार्थम् अतो ऽन्यथा ॥ रत्न_०४।२७  
  
परस्परामिषीभूते लोके ऽस्मिन् प्रायशो नृप ।  
  
यथा राज्यं च धर्मश् च भवेत् तव तथा शृणु ॥ रत्न_०४।२८  
  
ज्ञानवृद्धा कुले जाता न्यायज्ञाः पापभीरवः ।  
  
समेता बहवो नित्यं सन्तु ते कार्यदर्शिनः ॥ रत्न_०४।२९  
  
दण्डबन्धप्रहारादीन् कुर्युस् ते न्यायतो ऽपि चेत् ।  
  
कारुन्यार्द्रः सदा भूत्वा त्वम् अनुग्रहवान् भव ॥ रत्न_०४।३०  
  
हितायैव त्वया चित्तम् उन्नाम्यं सर्वदेहिनाम् ।  
  
कारुण्यात् सततं राजंस् तीव्रपापकृताम् अपि ॥ रत्न_०४।३१  
  
तीव्रपापेषु हिंस्रेषु कृपा कार्या विशेषतः ।  
  
त एव हि कृपास्थानम् हतामानो महात्मनाम् ॥ रत्न_०४।३२  
  
प्रत्यहं पञ्चरात्रम् वा बद्धान् क्षीनान् विमोचय ।  
  
शेषान् अपि यथायोगं मा कांश्चित् नैव मोचय ॥ रत्न_०४।३३  
  
येष्व् अमोक्षणचित्तं ते जायते तेष्व् असंवरः ।  
  
तस्माद् असंवरात् पापम् अजस्रम् उपचीयते ॥ रत्न_०४।३४  
  
[ १६ब् ] यावच् च न विमुच्येरंस् तावत् स्युः सुखबन्धनाः ।  
  
नापितस्नानपानान्नभैषज्यवसनान्विताः ॥ रत्न_०४।३५  
  
अपात्रेष्व् इव पुत्रेषु पात्रीकरणकाङ्क्षया ।  
  
कारुण्य् [ आत् ताडनम् कार्यं न द्वेषान् ] नार्थलिप्सया ॥ रत्न_०४।३६  
  
विमृश्य संयग् विज्ञाय प्रदुष्टान् घातकान् अपि ।  
  
अहत्वा ऽपीडयित्वा च कुरु निर्विषयान् नरान् ॥ रत्न_०४।३७  
  
स्वतन्त्रः पश्य सर्वं च विषयं चारचक्षुषा ।  
  
नित्याप्रमत्तः स्मृतिमान् कुरु कार्यं च धार्मिकं ॥ रत्न_०४।३८  
  
प्रदानमानसत्कारैर् गुणस्थान् सततं भज ।  
  
उदारैर् अनुरूपैस् तु शेषान् अपि यथाविधि ॥ रत्न_०४।३९  
  
सम्मानस्फीतकुसुमः सम्प्रदानमहाफलः ।  
  
राजवृक्षः क्षमाच्छायः सेव्यते भृत्यप्रक्षिभिः ॥ रत्न_०४।४०  
  
त्यागशीलमयो राजा तेजस्वी भवति प्रियः ।  
  
शर्करामोदको यद्वद् एलामरिचकर्कशः ॥ रत्न_०४।४१  
  
मात्स्यन्यायश् च ते नैवं न्यायाद् राज्यं भविष्यति ।  
  
न चान्यायो न वा ऽधर्मो धर्मश् चैवं भविष्यति ॥ रत्न_०४।४२  
  
परलोकात् त्वया राज्यं नानीतं नापि नेष्यसि ।  
  
धर्मात् प्राप्तम् अतो ऽस्यार्थे नाधर्मं कर्तुम् अर्हसि ॥ रत्न_०४।४३  
  
राज्येन भाण्डमूल्येन दुःखभाण्डपरम्पराम् ।  
  
राजन् यथा नार्जयसि प्रयत्नः क्रियतां तथा ॥ रत्न_०४।४४  
  
राज्येन भाण्डमूल्येन राज्यभाण्डपरम्परां ।  
  
राजन् यथा निर्विशसि प्रयत्नः क्रियतां तथा ॥ रत्न_०४।४५  
  
चतुर्द्वीपाम् अपि प्राप्य पृथिवीं चक्रवर्तिनः [ १७अ ] ।  
  
शारीरं मानसं चैव सुखद्वयम् इदं मतम् ॥ रत्न_०४।४६  
  
दुःखप्रतिक्रियामात्रं शारीरं वेदनासुखं ।  
  
सञ्ज्ञामयं मानसं तु केवलं कप्ल्पनाकृतं ॥ रत्न_०४।४७  
  
दुःखप्रतिक्रियामात्रं कल्पनामात्रम् एव च ।  
  
लोकस्य सुखसर्वस्वं व्यर्थम् एतद् अतो ऽर्थतः ॥ रत्न_०४।४८  
  
द्वीपदेशपुरावासप्रदेशसानवाससां ।  
  
शय्या ऽन्नपानहस्त्यस्त्यश्वस्त्रीणां चैकैकभोग्यता ॥ रत्न_०४।४९  
  
यदा च यत्र चित्तं स्यात् तदानेन सुखं किल ।  
  
शेषाणाम् अमनस्कारात् तेषां व्यर्थत्वम् अर्थतः ॥ रत्न_०४।५०  
  
विषयान् पञ्चभिः पञ्च चक्षुरादिभिर् इन्द्रियैः ।  
  
न कल्पयति येद् गृह्णन् नास्मात् तेषु तदा सुखं ॥ रत्न_०४।५१  
  
जानीते विषयं यं यं येन येनेन्द्रियेण च ।  
  
तदा न शेषैः शेषाणि व्यर्थान्य् एव यतस् तदा ॥ रत्न_०४।५२  
  
इन्द्रियैर् उपलब्धस्य विषयस्याकृतिं मनः ।  
  
उपलभ्य व्यतीतस्य कल्पयन् मन्यते सुखं ॥ रत्न_०४।५३  
  
एकम् अर्थं विजानाति यद्य् अप्य् एकम् इहेन्द्रियं ।  
  
तद् अप्य् अर्थं विना व्यर्थं व्यर्थो ऽर्थो ऽपि च तद् विना ॥ रत्न_०४।५४  
  
प्रतीत्य मातापितरौ यथोक्तः पुत्रसम्भवः ।  
  
चक्षूरूपे प्रतीत्यैवम् उक्तो विज्ञानसम्भवह् ॥ रत्न_०४।५५  
  
अतीतानागता व्यर्थाः विषयाः सार्धम् इन्द्रियैः ।  
  
तद्द्वयानतिरिक्तत्वाद् व्यर्था ये ऽपि च साम्प्रताः ॥ रत्न_०४।५६  
  
अलातचक्रं गृह्णाति यथा चक्षुर् विपर्ययात् ।  
तथेन्द्रियाणि [ १७ब् ] गृह्णन्ति विषयान् साम्प्रतान् इव ॥ रत्न_०४।५७  
  
इन्द्रियाणीन्द्रियार्थाश् च पञ्चभूतमया मताः ।  
  
प्रतिस्वं भूतवैयर्थ्याद् एषां व्यर्थत्वम् अर्थतः ॥ रत्न_०४।५८  
  
निरिन्धनो ऽग्निर् भूतानां विनिर्भागे प्रसज्यते ।  
  
सम्पर्के लक्षणाभावः शेषेष्व् अप्य् एष निर्णयः ॥ रत्न_०४।५९  
  
एवं द्विधापि भूतानां व्यर्थत्वात् सङ्गतिर् वृथा ।  
  
व्यर्थत्वात् सङ्गतेश् चैवं रूपं व्यर्थम् अतो ऽर्थतः ॥ रत्न_०४।६०  
  
विज्ञानवेदनासञ्ज्ञासंस्काराणाम् च सर्वशः ।  
  
प्रत्येकम् आत्मवैयर्थ्याद् वैयर्थ्यं परमार्थतः ॥ रत्न_०४।६१  
  
सुखाभिमानो दुःखस्य प्रतीकारे यथार्थतः ।  
  
तथा दुह्खाभिमानो ऽपि सुखस्य प्रतिघातजः ॥ रत्न_०४।६२  
  
सुखे संयोगतृष्णैवं नैःस्वाभाव्यात् प्रहीयते ।  
  
दुःखे वियोगतृष्णा च पश्यतां मुक्तिर् इत्य् अतः ॥ रत्न_०४।६३  
  
कः पश्यतीति चेच् चित्तं व्यवहारेण कथ्यते ।  
  
न हि चैत्तं विना चित्तं व्यर्थत्वान् न सहेष्यते ॥ रत्न_०४।६४  
  
व्यर्थम् एवं जगन् मत्वा याथाभूत्यान् निरास्पदः ।  
  
निर्वाति निरुपादानो निरुपादानवह्निवत् ॥ रत्न_०४।६५  
  
बोधिसत्त्वो ऽपि दृष्ट्वैवं सम्बोधौ नियतो मतः ।  
  
केवलं त्व् अस्य कारुण्याद् आबोधेर् भवसन्ततिः ॥ रत्न_०४।६६  
  
बोधिसत्त्वस्य सम्भारो महायाने तथागतैः ।  
  
निर्दिष्टः स तु सम्मूढैः प्रद्विष्टैश् चैव निन्द्यते ॥ रत्न_०४।६७  
  
गुणदोषानभिज्ञो वा दोषसञ्ज्ञी गुणेषु वा ।  
  
अथवापि गुणद्वेषी महायानस्य निन्दकः ॥ रत्न_०४।६८  
  
परोपघातिनो [ १८अ ] दोषान् परानुग्रहिणो गुणान् ।  
  
ज्ञात्वोच्यते गुणद्वेषी महायानस्य निन्दकः ॥ रत्न_०४।६९  
  
यत् स्वार्थनिरपेक्षत्वात् पराथैकरसप्रियं ।  
  
गुणाकरं महायानं तद् द्वेषी तेन दह्यते ॥ रत्न_०४।७०  
  
श्राद्धो ऽपि दुर्गृहीतेन द्विष्यात् क्रुद्धो ऽथवेतरः ।  
  
श्राद्धो ऽपि दग्ध इत्य् उक्तः का चिन्ता द्वेषबन्धुरे ॥ रत्न_०४।७१  
  
विषेणापि विषं हन्याद् यथैवोक्तं चिकित्सकैः ।  
  
दुःखेनाप्य् अहितं हन्याद् इत्य् उक्ते किं विरुध्यते ॥ रत्न_०४।७२  
  
मनःपूर्वङ्गमा धर्मा मनःश्रेष्ठा इति श्रुतेः ।  
  
हितं हितमनाः कुर्वन् दुःकेनाप्य् अहितं कथं ॥ रत्न_०४।७३  
  
दुःखम् अप्य् आयतीपथ्यं कार्यं किमु सुखं हितं ।  
  
आत्मनश् च परेषां च धर्म एष सनातनः ॥ रत्न_०४।७४  
  
मात्रासुखपरित्यागात् पश्चाच् चेद् विपुलं सुखं ।  
  
त्यजेन् मात्रासुखं धीरः सम्पश्यन् विपुलं सुखं ॥ रत्न_०४।७५  
  
न मृष्यते च यद्य् एतत् कटुभैषज्यदायिनः ।  
  
ततश् चिकित्सकाद्याश् च हता नैवं च युज्यते ॥ रत्न_०४।७६  
  
अपथ्यम् अपि यद् दृष्टं तत् पथ्यं पण्डितैः क्वचित् ।  
  
उत्सर्गश् चापवादश् च सर्वशास्त्रेषु शंस्यते ॥ रत्न_०४।७७  
  
करुणापूर्वकाः सर्वे निष्यन्दा ज्ञाननिर्मलाः ।  
  
उक्ता यत्र महायाने कस् तन् निन्देत् सचेतनः ॥ रत्न_०४।७८  
  
अत्यौदार्यातिगाम्भीर्याद् विषण्णैर् अकृतात्मभिः ।  
  
निन्द्यते ऽद्य महायानं मोहात् स्वपरवैरिभिः ॥ रत्न_०४।७९  
  
दानशीलक्षमावीर्यध्यानप्रज्ञाकृपात्मकं [ १८ब् ] ।  
  
महायानम् अतस् तस्मिन् कस्माद् दुर्भाषितं वचः ॥ रत्न_०४।८०  
  
परार्थो दानशीलाभ्यां क्षान्त्या वीर्येण चात्मनः ।  
  
ध्यानं प्रज्ञा च मोक्षाय महायानार्थसङ्ग्रहः ॥ रत्न_०४।८१  
  
परा [ त्महित ] मोक्षार्थाः सङ्क्षेपाद् बुद्धशासनं ।  
  
ते सट्पारमितागर्भास् तस्माद् बौद्धम् इदं वचः ॥ रत्न_०४।८२  
  
पुण्यज्ञानमयो यत्र बुद्धैर् बोधेर् महापथः ।  
  
देशितस् तन् महायानम् अज्ञानाद् वै न दृश्यते ॥ रत्न_०४।८३  
  
खम् इवाचिन्त्यगुणत्वाद् उक्तो ऽचिन्त्यगुणो जिनः ।  
  
महायाने यतो बुद्धमाहात्म्यं क्षम्यताम् इदम् ॥ रत्न_०४।८४  
  
आर्यशारद्वतस्यापि शीलमात्रे ऽप्य् अगोचरः ।  
  
यस्मात् तद् बुद्धमाहात्म्यम् अचिन्त्यं किं न मृष्यते ॥ रत्न_०४।८५  
  
अनुत्पादो महायाने परेषां शून्याता क्षयः ।  
  
क्षयानुत्पादायोश् चैक्यम् अर्थतः क्षम्यतां यतः ॥ रत्न_०४।८६  
  
शून्यताबुद्धमाहात्म्यम् एवं युक्त्यानुपश्यतां ।  
  
महायानेतरोक्तानि न समेयुः कथं सतां ॥ रत्न_०४।८७  
  
तथागताभिसन्ध्योक्तान्य् असुखं ज्ञातुम् इत्य् अतः ।  
  
एकयानत्रियानोक्ताद् आत्मा रक्ष्य उपेक्षया ॥ रत्न_०४।८८  
  
उपेक्षया हि नापुण्यम् द्वेषात् पापं कुतः शुभं ।  
  
महायाने यतो द्वेषो नात्मकामैः कृतो ऽर्हति ॥ रत्न_०४।८९  
  
न बोधिसत्त्वप्रणिधिर् न चर्यापरिणामना ।  
  
उक्ताः श्रावकयाने ऽस्माद् बोधिसत्त्वः कुतस् ततः ॥ रत्न_०४।९०  
  
अधिष्ठानानि नोक्तानि [ १९अ ] बोधिसत्त्वस्य बोधये ।  
  
बुद्धैर् अन्यत् प्रमाणं च को ऽस्मिन् अर्थे जिनाधिकः ॥ रत्न_०४।९१  
  
अधिष्टानार्यसत्यार्थबोधिपक्षोपसंहितात् ।  
  
मार्गाच् छ्रावकसामान्याद् बौद्धं केनाधिकं फलं ॥ रत्न_०४।९२  
  
बोधिचर्याप्रतिष्ठार्थं न सूत्रे भाषितं वचः ।  
  
भाषितं च महायाने ग्राह्यम् अस्माद् विचक्षणैः ॥ रत्न_०४।९३  
  
यथैव वैयाकरणो मातृकाम् अपि पाठयेत् ।  
  
बुद्धो ऽवदत् तथा धर्मं विनेयानां यथाक्षमं ॥ रत्न_०४।९४  
  
केषाञ्चिद् अवदद् धर्मं पापेभ्यो विनिवृत्तये ।  
  
केषाञ्चित् पुण्यसिद्ध्यर्थं केषाञ्चिद् द्वयनिःश्रितं ॥ रत्न_०४।९५  
  
द्वयानिश्रितम् एकेषां गाम्भीरं भीरुभीषणं ।  
  
शून्यताकरुणागर्भम् एकेषां बोधिसाधनं ॥ रत्न_०४।९६  
  
इति सद्भिर् महायाने कर्तव्यः प्रतिघक्षयः ।  
  
प्रसादश् चाधिकः कार्यः संयक्सम्बोधिसिद्धये ॥ रत्न_०४।९७  
  
महायानप्रसादेन तदुक्ताचरनेण च ।  
  
प्राप्यते ऽनुत्तरा बोधिः सर्वसौख्यानि चान्तरा ॥ रत्न_०४।९८  
  
दानशीलक्षमासत्यं गृहस्थस्य विशेषतः ।  
  
धर्म उक्तः कृपागर्भः स सात्मीक्रियतां दृढं ॥ रत्न_०४।९९  
  
अथ लोकस्य वैधर्म्याद् राज्यं धर्मेण दुष्करं ।  
  
ततो धर्मयशो ऽर्थं ते प्रयुज्याधिगमः क्षमः ॥ रत्न_०४।१००  
  
रत्नावल्याम् राजवृत्तोपदेशे नाम चतुर्थः परिच्छेदः ।  
  
  
%%%%%%%%%%%%%%%%%%%%%%%%%%%%%%%%%%%%%%%%%%%%%%  
  
चोप्य्रिघ्त् (च्) २००३ ब्य् र्।ब्। महोनेय् - छ्रिस्त्छुर्छ् - नेw ज़ेअलन्द्  
  
%%%%%%%%%%%%%%%%%%%%%%%%%%%%%%%%%%%%%%%%%%%%%%  
  
  
  
  
