---
title: 'Nagarjuna: Ratnavali, 2'

---
## Intro
  
  
  
  
Nagarjuna: Ratnavali, 2  
  
  
  
  
Nagarjuna: Ratnavali, 2  
  
Based on the edition by Giuseppe Tucci:  
Journal of the Royal Asiatic Society of Great Britain and Ireland,   
1934, pp. 307-325; 1936, pp. 237-252, 423-435.  
  
  
Version: 0.1a  
Last updated: Tue May  6 21:10:14 NZST 2003  
Text input by Richard Mahoney: r.mahoney@comnet.net.nz  
Latest Version:  
 http://homepages.comnet.co.nz/~r-mahoney/ratna_text/ratna_text.html  
  
  
  
  
  
  


## पाठः
  
  
  
  
  
  
[ ६अ ] कदली पाटिता यद्वन् निःशेषावयवैः सह ।  
  
न किञ्चित् पुरुषस् तद्वत् पाटितः सह धातुभिः ॥ रत्न_०२।०१  
  
सर्वधर्मा अनात्मान इत्य् अतो भाषितं जिनैः ।  
  
धातुषट्कं च तैः सर्वं निर्णीतं तच् च नार्थतः ॥ रत्न_०२।०२  
  
नैवम् आत्मा न चानात्मा याथाभूत्येन लभ्यते ।  
  
आत्मानात्मकृतदृष्टी वर्वारास्मान् महामुनिः ॥ रत्न_०२।०३  
  
दृष्टश्रुटाद्यं मुनिना न सत्यं न मृषोदितं ।  
  
पक्षाद्धि प्रतिपक्षः स्याद् उभयं तच् च नार्थतः ॥ रत्न_०२।०४  
  
इति सत्यानृतातीतो लोको ऽयं परमार्थतः ।  
  
अस्माद् एव च तत्त्वेन नोपैत्य् अस्ति च नास्ति च ॥ रत्न_०२।०५  
  
यच् चैवं सर्वथा नेति सर्वज्ञस् तत् कथं वदेत् ।  
  
सान्तम् इत्य् अथवानन्तं द्वयं वाद्वयम् एव वा ॥ रत्न_०२।०६  
  
असङ्ख्येया गता बुद्धास् तथैष्यन्त्य् अथ साम्प्रताः ।  
  
कोट्यग्रशश् च सत्त्वान्तस् तेभ्यस् त्रैकाल्यजो मतः ॥ रत्न_०२।०७  
  
वृद्धिहेतुर् न लोकस्य क्षयस् त्रैकाल्यसम्भवः ।  
  
सर्वज्ञेन कथं तस्य पूर्वान्तो ऽव्याकृतः कृतः ॥ रत्न_०२।०८  
  
एतत् तु धर्मगाम्भीर्यं यत् तद् गुह्यं पृथग्जने ।  
  
मायोपमत्वं लोकस्य बुद्धानां शासनामृतं ॥ रत्न_०२।०९  
  
मायागजस्य दृश्येत यथा जन्मान्त एव च ।  
  
न च कश्चित् स तत्त्वेन जन्मान्तश् चैव विद्यते ॥ रत्न_०२।१०  
  
मायोपमस्यलोकस्य तथा जन्मान्त एव च ।  
  
दृश्यते परमार्थेन न च जन्मान्त एव च ॥ रत्न_०२।११  
  
यथा मायागजो नैति कुतश्चिद् याति [ ६ब् ]  न क्वचित् ।  
  
चित्तमोहनमात्रत्वाद् भावत्वेन न तिष्ठति ॥ रत्न_०२।१२  
  
तथा मायोपमो लोको नैति याति न कुत्रचित् ।  
  
चित्तमोहनमात्रत्वाद् भावत्वेन न तिष्ठति ॥ रत्न_०२।१३  
  
त्रैकाल्यव्यतिवृत्तात्मा लोक एवं नु को ऽर्थतः ।  
  
यो ऽस्ति नास्त्य् अथवापि स्याद् अन्यत्र व्यवहारतः ॥ रत्न_०२।१४  
  
चतुष्प्रकारम् इत्य् अस्मात् सान्तो ऽनन्तो द्वयो ऽद्वयः ।  
  
बुद्धेन हेतोर् नान्यस्माद् अयम् अव्याकृतः कृतः ॥ रत्न_०२।१५  
  
शरीराशुचिता तावन् स्थूला प्रत्यक्षगोचरा ।  
  
सततं दृश्यमानापि यदा चित्ते न तिष्ठति ॥ रत्न_०२।१६  
  
तदातिसूक्ष्मो गम्भीरः सद्धर्मो ऽयं अनालयः ।  
  
अप्रत्यक्षः कथं चित्ते सुखेनावतरिष्यति ॥ रत्न_०२।१७  
  
सम्बुध्यास्मान् निर्वृत्तो ऽभूद् धर्मं देशयितुं मुनिः ।  
  
दुर्ज्ञानम् अतिगाम्भिर्याज् ज्ञात्वा धर्मम् इमं जनैः ॥ रत्न_०२।१८  
  
विनाशयति दुर्ज्ञातो धर्मो ऽयम् अविपश्चितं ।  
  
नास्तितादृष्टिसमले यस्माद् अस्मिन् निमज्जति ॥ रत्न_०२।१९  
  
अपरो ऽप्य् अस्य दुर्ज्ञानान् मूर्खः पण्डितमानिकः ।  
  
प्रतिक्षेपविनष्टात्मा यात्य् अवीचिम् अधोमुखः ॥ रत्न_०२।२०  
  
दुर्भुक्तेन यथान्नेन विनाशम् अधिगच्छति ।  
  
सुभुक्तेनायुर् आरोग्यं बलं सौख्यानि चाश्नुते ॥ रत्न_०२।२१  
  
दुर्ज्ञातेन तथानेन विनाशम् अधिगच्छति ।  
  
सम्यग्ज्ञातेनात्र सुखं बोधिं चाप्नोत्य् अनुत्तरां ॥ रत्न_०२।२२  
  
तस्माद् अत्र प्रतिक्षेपं दृष्टिं त्यक्त्वा च नास्तिकीं ।  
  
संयग्ज्ञानपरं यत्नं कुरु [ ७अ ] सर्वार्थसिद्धये ॥ रत्न_०२।२३  
  
धर्मस्यास्यापरिज्ञानाद् अहङ्कारो ऽनुवर्तते ।  
  
ततः शुभाशुभं कर्म ततो जन्म शुभाशुभं ॥ रत्न_०२।२४  
  
तस्माद् यावद् अविज्ञातो धर्मो ऽहङ्कारशातनः ।  
  
दानशीलक्षमाधर्मे तावद् आदरवान् भव ॥ रत्न_०२।२५  
  
धर्मपूर्वाणि कार्याणि धर्ममध्यानि पार्थिव ।  
  
साधयन् धर्मनिष्ठानि नेह नामुत्र सीदति ॥ रत्न_०२।२६  
  
धर्मात् कीर्तिः सुखं चैव नेह भीर् न मुमूर्षतः ।  
  
परलोकसुखं स्फीतं तस्माद् धर्मं सदा भज ॥ रत्न_०२।२७  
  
धर्म एव परा नीतिर् धर्माल् लोको ऽनुरज्यते ।  
  
रञ्जितेन हि लोकेन नेह नामुत्र वञ्च्यते ॥ रत्न_०२।२८  
  
अधर्मेण तु या नीतिस् तया लोको ऽपरज्यते ।  
  
लोकापरञ्जनाच् चैव नेह नामुत्र नन्दति ॥ रत्न_०२।२९  
  
परातिसन्धानपरा कष्टा दुर्गतिपद्धतिः ।  
  
अनर्थविद्या दुष्प्रज्ञैर् अर्थविद्या कथं कृता ॥ रत्न_०२।३०  
  
परातिसन्धानपरो नीतिमान् कथम् अर्थतः ।  
  
येन जन्मसहस्राणि बहून्य् आत्मैव वञ्च्यते ॥ रत्न_०२।३१  
  
रिपोर् अप्रियम् अन्विच्छन् दोसांस् त्यक्त्वा गुणान् श्रय ।  
  
स्वहितावाप्तिर् एव तु रिपोस् चाप्य् अप्रियं भवेत् ॥ रत्न_०२।३२  
  
दानेन प्रियवद्येन हितेनैकाथचर्यया ।  
  
एभिर् आचर लोकस्य धर्मस्यैव च सङ्ग्रहं ॥ रत्न_०२।३३  
  
विश्वासं जनयत्य् एकं सत्यं राज्ञां यथा दृढं ।  
  
तथैवाभूतम् अप्य् एषाम् अविश्वासकरं परं ॥ रत्न_०२।३४  
  
नाविसंवादवत् सत्यं [ सत्त्वे ] [ ७ब् ] ओद्गतं अर्थतः ।  
  
परैकान्तहितं सत्यम् अहितत्वान् मृषेतरत् ॥ रत्न_०२।३५  
  
दोषान् प्रच्छादयत्य् एकस् त्यागो राज्ञां यथोज्ज्वलः ।  
  
तथा कार्पण्यम् अप्य् एषां गुणसर्वस्वघातकं ॥ रत्न_०२।३६  
  
उपशान्तस्य गाम्भीर्यं गाम्भीर्याद् गौरवं परं ।  
  
गौरवाद् दीप्तिर् आज्ञा च तस्माद् उपशमं भज ॥ रत्न_०२।३७  
  
अहार्यबुद्धिः प्राज्ञत्वाद् अपरप्रत्ययः स्थिरः ।  
  
नातिसन्धीयते राजा तस्मात् प्रज्ञापरो भव ॥ रत्न_०२।३८  
  
सत्यत्यागशमप्रज्ञो चतुर्भद्रो नराधिपः ।  
  
धर्मश् चतुर्भद्र इव स्तूयते देवमानुषैः ॥ रत्न_०२।३९  
  
निगृह्यवादिभिः शुद्धैः प्रज्ञाकारुण्यनिर्मलैः ।  
  
सहासीनस्य सततं प्रज्ञा धर्मश् च वर्द्धते ॥ रत्न_०२।४०  
  
दुर्लभाः पथ्यवक्तारः श्रोतारस् त्व् अतिदुर्लभाः ।  
  
तेभ्यो ऽतिदुर्लभतमा ये पथ्यस्याशु कारिणः ॥ रत्न_०२।४१  
  
पथ्यम् अप्य् अप्रियं तस्माज् ज्ञात्वा शीघ्रं समाचर ।  
  
पिबेद् औषधम् अप्य् उग्रम् आरोग्यायात्मवान् इव ॥ रत्न_०२।४२  
  
जीवितारोग्यराज्यानां चिन्तयानित्यतां सदा ।  
  
ततः संवेगवान् धर्मम् एकान्तेन प्रयास्यसे ॥ रत्न_०२।४३  
  
अवश्यं मरणं पश्यन् पापाद् दुःखं मृतस्य च ।  
  
ऐहिकेन सुखेनापि न पापं क्षातुम् अर्हसि ॥ रत्न_०२।४४  
  
कस्मिंश् चेद् अभयं दृष्टं भयं दृष्टं क्वचित् क्षणे ।  
  
यद्य् एकस्मिन् समाश्वासः किम् एकस्मिन् न ते भयं ॥ रत्न_०२।४५  
  
मद्यात् परिभवो लोके कार्यहानिर् धनक्षयः ।  
  
अकार्यकारणम् मोहात् [ मद्यम् त्यज ततः सदा ] ॥ रत्न_०२।४६  
  
* * * * * * * * * *  
  
  
%%%%%%%%%%%%%%%%%%%%%%%%%%%%%%%%%%%%%%%%%%%%%%  
  
चोप्य्रिघ्त् (च्) २००३ ब्य् र्।ब्। महोनेय् - छ्रिस्त्छुर्छ् - नेw ज़ेअलन्द्  
  
%%%%%%%%%%%%%%%%%%%%%%%%%%%%%%%%%%%%%%%%%%%%%%  
  
  
  
  
