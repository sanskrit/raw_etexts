---
title: 'Nagarjuna: Pratityasamutpadahrdayakarika'

---
## Intro
  
  
  
  
Nagarjuna: Pratityasamutpadahrdayakarika  
  
  
  
  
  
Nagarjuna: Pratityasamutpadahrdayakarika  
Based on the ed. by Gyaltsen Namdrol: Pratityasamutpadahrdaya and Aryadharmadhatugarbhavivarana.  
Sarnath : CIHTS 1997, p. 29  
  
  
Input by members of the Sanskrit Buddhist Input Project.  
With kind permission of the Digital Sanskrit Buddhist Canon Project  
of Nagarjuna Institute, Nepal  
and University of the West, Rosemead, California, USA  
(www.uwest.edu/sanskritcanon)  
Sastra section, text no. 12  
  
  
  
  
  


## पाठः
  
  
  
  
  
  
  
प्रतीत्यसमुत्पादहृदयकारिका (प्स्ह्क्)  
  
नागार्जुनकृता  
  
द्वादश ये ऽङ्गविशेषा मुनिनोद्दिष्टाः प्रतीत्यसम्भूताः ।  
ते क्लेशकर्मदुःखेषु सङ्गृहीतास्त्रिषु यथावत् ॥ प्स्ह्क्_१ ॥  
आद्याष्टमनवमाः स्युः क्लेशाः कर्म द्वितीयदशमौ च ।  
शेषाः सप्त च दुःखं त्रिसङ्ग्रहा द्वादश तु धर्माः ॥ प्स्ह्क्_२ ॥  
त्रिभ्यो भवति द्वन्द्वं द्वन्द्वात्प्रभवन्ति सप्त सप्तभ्यः ।  
त्रय उद्भवन्ति भूयस्तदेव[तु] भ्रमति भवचक्रम् ॥ प्स्ह्क्_३ ॥  
हेतुफलञ्च[हि]सर्वं जगदन्यो नास्ति कश्चिदिह सत्त्वः ।  
शून्येभ्य एव शून्या धर्माः प्रभवन्ति धर्मेभ्यः ॥ प्स्ह्क्_४ ॥  
स्वाध्यायदीपमुद्रादर्पणघोष ऽर्ककान्तबीजाम्लैः ।  
स्कन्धप्रतिसन्धिरसङ्क्रमश्च विद्वद्भिरवधार्यौ ॥ प्स्ह्क्_५ ॥  
य उच्छेदं प्रकल्पयत्यतिसूक्ष्मे ऽपि वस्तुनि ।  
प्रतीत्यसम्भवस्यार्थमविज्ञः स न पश्यति ॥ प्स्ह्क्_६ ॥  
नापनेयमतः किञ्चित् प्रक्षेप्यं नापि किञ्चन ।  
द्रष्टव्यं भूततो भूतं भूतदर्शी विमुच्यते ॥ प्स्ह्क्_७ ॥  
  
प्रतीत्यसमुत्पादहृदयकारिका आचार्य नागार्जुनकृता समाप्ता ।  
  
  
  
