---
title: Vimsatikakarika

---
## Intro
  
  
  
  
Vimsatikakarika  
  
  
  
  
  
Vimsatikakarika  
Based on the ed. by Ramshankar Tripathi: Vijnaptimatratasiddhi prakarana dvayam.  
Varanasi : Sampurnananda Sanskrit University, 1992.  
  
  
Input by members of the Sanskrit Buddhist Input Project.  
With kind permission of the Digital Sanskrit Buddhist Canon Project  
of Nagarjuna Institute, Nepal  
and University of the West, Rosemead, California, USA  
(www.uwest.edu/sanskritcanon)  
Sastra section, text no. 23  
  
  
  
  


## पाठः
  
  
  
  
  
  
  
॥ नमः सर्वबुद्धबोधिसत्त्वेभ्यः ॥  
  
  
विंशतिकाकारिका (व्क्)  
  
  
विज्ञप्तिमात्रमेवैतदसदर्थावभासनात् ।  
यथा तैमिरिकस्यासत्केशचन्द्रादिदर्शनम् ॥ व्क्_१ ॥  
यदि विज्ञप्तिरनर्था नियमो देशकालयोः ।  
सन्तानस्यानियमश्च युक्ता कृत्यक्रिया न च ॥ व्क्_२ ॥  
देशादिउनियमः सिद्धः स्वप्नवत् प्रेतवत् पुनः ।  
सन्तानानियमः सर्वैः पूयनद्यादिदर्शने ॥ व्क्_३ ॥  
स्वप्नोपघातवत् कृत्यक्रिया नरकवत् पुनः ।  
सर्वं नरकपालादिदर्शने तैश्च बाधने ॥ व्क्_४ ॥  
तिरश्चां सम्भवः स्वर्गे यथा न नरके तथा ।  
न प्रेतानां यतस्तज्जं दुःखं नानुभवन्ति ते ॥ व्क्_५ ॥  
यदि तत्कर्मभिस्तत्र भूतानां सम्भवस्तथा ।  
इष्यते परिणामश्च किं विज्ञानस्य नेष्यते ॥ व्क्_६ ॥  
कर्मणो वासनान्यत्र फलमन्यत्र कल्प्यते ।  
तत्रैव नेष्यते यत्र वासना किं नु कारणम् ॥ व्क्_७ ॥  
रूपाद्यायतनास्तित्वं तद्विनेयजनं प्रति ।  
अभिप्रायवशादुक्तमुपपादुकसत्त्ववत् ॥ व्क्_८ ॥  
यतः स्वबीजाद् विज्ञप्तिर्यदाभासा प्रवर्तते ।  
द्विविधायतनत्वेन ते तस्या मुनिरब्रवीत् ॥ व्क्_९ ॥  
तथा पुद्गलनैरात्म्यप्रवेशो हि ह्यन्यथा पुनः ।  
देशना धर्मनैरात्म्यप्रवेशः कल्पितात्मना ॥ व्क्_१० ॥  
न तदेकं न चानेकं विषयः परमाणुशः ।  
न च ते संहता यस्मात् परमाणुर्न सिध्यति ॥ व्क्_११ ॥  
षट्केन युगपद्योगात् परमाणोः षडंशता ।  
षण्णां समानदेशत्वात् पिण्डः स्यादणुमात्रकः ॥ व्क्_१२ ॥  
परमाणोरसंयोगे तत्सङ्घाते ऽस्ति कस्य सः ।  
न चानवयवत्वेन तत्संयोगो न सिध्यति ॥ व्क्_१३ ॥  
दिग्भागभेदो यस्यास्ति तस्यैकत्वं न युज्यते ।  
छायावृती कथं वान्यो न पिण्डश्चेन्न तस्य ते ॥ व्क्_१४ ॥  
एकत्वे न क्रमेणेतिर्युगपन्न ग्रहाग्रहौ ।  
विच्छिन्नानेकवृत्तिश्च सूक्ष्मानीक्षा च नो भवेत् ॥ व्क्_१५ ॥  
प्रत्यक्षबुद्धिः स्वप्नादौ यथा सा च यदा तदा ।  
न सो ऽर्थो दृश्यते तस्य प्रत्यक्षत्वं कथं मतम् ॥ व्क्_१६ ॥  
उक्तं यथा तदाभासा विज्ञप्तिः स्मरणं ततः ।  
स्वप्ने दृग्विषयाभावं नाप्रबुद्धो ऽवगच्छति ॥ व्क्_१७ ॥  
अन्योन्याधिपतित्वेन विज्ञप्तिनियमो मिथः ।  
मिद्धेनोपहतं चित्तं स्वप्ने तेनासमं फलम् ॥ व्क्_१८ ॥  
मरणं परविज्ञप्तिविशेषाद् विक्रिया यथा ।  
स्मृतिलोपादिकान्येषां पिशाचादिमनोवशात् ॥ व्क्_१९ ॥  
कथं वा दण्डकारण्यशून्यत्वमृषिकोपतः ।  
मनोदण्डो महावद्यः कथं वा तेन सिध्यति ॥ व्क्_२० ॥  
परचित्तविदां ज्ञानमयथार्थं कथं यथा ।  
स्वचित्तज्ञानमज्ञानाद् यथा बुद्धस्य गोचरः ॥ व्क्_२१ ॥  
विज्ञप्तिमात्रतासिद्धिः स्वशक्तिसदृशी मया ।  
कृतेयं सर्वथा सा तु न चिन्त्या बुद्धगोचरः ॥ व्क्_२२ ॥  
  
॥ विंशतिकाकारिकाः समाप्ताः ॥  
  
  
  
