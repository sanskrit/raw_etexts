---
title: Tattvaratnavaloka

---
## Intro
  
  
  
  
Tattvaratnavaloka  
  
  
  
  
  
Tattvaratnavaloka  
Based on the ed. by Janardan Pandey: Tattvaratnavaloka.   
Sarnath : Central Institute of High Tibetan Studies (CIHTS), 1997.  
  
  
Input by members of the Sanskrit Buddhist Input Project.  
With kind permission of the Digital Sanskrit Buddhist Canon Project  
of Nagarjuna Institute, Nepal  
and University of the West, Rosemead, California, USA  
(www.uwest.edu/sanskritcanon)  
Sastra section, text no. 17  
  
  
  
  


## पाठः
  
  
  
  
  
  
तत्त्वरत्नावलोकः (त्र)  
  
ओम् नमः श्रीसद्गुरुपादेभ्यः ।  
  
अनुपमसुखरूपी श्रीनिवासो ऽनिवासो निरुपमदशदेवीरूपविद्यः सविद्यः ।  
त्रिभुवनहितसौख्यप्राप्तिकारो ऽविकारो जयति कमलपाणिर्यावदाशाविकासाः ॥ त्र_१ ॥  
श्रीमन्त्रनीतिगतचारुचतुर्थसेकरूपं विदन्ति नहि ये स्फुटशब्दशून्यम् ।  
नानोपदेशगणसङ्कुलसप्तभेदैस् तेषां स्फुटावगतये क्रियते प्रयत्नः ॥ त्र_२ ॥  
सम्भ्रान्तबोधा निखिला हि तीर्थ्यास् तत्त्वस्य साध्यस्य च रूपवित्तौ ।  
तेभ्यः प्रकृष्टः किल तत्त्ववेत्ता वेदान्तवादीति[जन] प्रवादः ॥ त्र_३ ॥  
आनन्दरूपं स्वविदप्रकम्प्यं वेदान्तिनः साध्यमुषन्ति सान्तम् ।  
सश्रावकाखड्गजिनाश्च साध्यम् इच्छन्ति रूपाद्युपधेर्विरामम् ॥ त्र_४ ॥  
आकारशून्यं गगनेन्दुरूपं प्रत्यात्मवेद्यं करुणारसं च ।  
सल्लक्षणैर्भूषितमर्थकारि दानादिनिष्यन्दमपेतसौख्यम् ॥ त्र_५ ॥  
सानन्दसल्लक्षणमण्डिताङ्गं सम्भुज्यमानं दशभूमिसंस्थैः ।  
सत्त्वार्थकारि प्रवदन्ति साध्यं दानदिषट्पारमितानयस्था ॥ त्र_६ ॥  
सम्पूर्य दानादिगुणानशेषान् सम्बुद्ध्य कृत्यं सकलं च कृत्वा ।  
यभ्दूतकोटेः करणं च साक्षात् साध्यं तदप्यस्ति निरोधरूपम् ॥ त्र_७ ॥  
स्वाभाङ्गणा(ना)श्लेषि तदर्थकारि दुःखैः सुखैश्चैव विमुक्तिरूपम् ।  
अशीत्यनुव्यञ्जनभूषिताङ्गम् अपेतकल्पं प्रवदन्ति साध्यम् ॥ त्र_८ ॥  
स्वदेवताकारविशेषशून्यं प्रागेव सम्भाव्य सुखं स्फुटं सत् ।  
महासुखाख्यं जगदर्थकारि चिन्तामणिप्रख्यमुवाच कश्चित् ॥ त्र_९ ॥  
कृत्वा साक्षात् स्वाधिपं सातरूपं पश्चात् त्यक्त्वा सातमात्रं फलं स्यात् ।  
शुद्धं साक्षाच्छक्यते नैव कर्तुं तेनाकारो भावितः स्वाधिपस्य ॥ त्र_१० ॥  
गगणसमशरीरं लक्षणैर्भूषिताङ्गं निरुपमसुखपूर्णं स्वाभया सङ्गतं च ।  
स्फुरदमितमुनीन्द्रः सर्वसत्त्वार्थकारि प्रवदति पुनरन्यः साध्यमुच्छेदशून्यम् ॥ त्र_११ ॥  
कृत्वा साक्षात् स्वाधिपं सातरूपं भावोपेक्षाज्ञानमात्रं फलं स्यात् ।  
आसंसारस्थायि सत्त्वार्थकारि चिन्तारत्नप्रख्यमेकान्तशान्तम् ॥ त्र_१२ ॥  
कृत्वा साक्षान्मण्डलं सातरूपं पश्चात्तस्य स्वेच्छया निर्वृतिं च ।  
सत्त्वार्थस्याप्यस्त्यभावो न वास्मिन् प्रादुर्भावो निर्वृतादस्ति यस्मात् ॥ त्र_१३ ॥  
कृत्वा स्फुटं रूपमभीष्टमेषां पश्चान्निरोधं फलमाह कश्चित् ।  
अभिन्नरूपश्च यतो निरोधो न पक्षभेदे ऽपि ततो ऽस्ति भेदः ॥ त्र_१४ ॥  
प्रज्ञाज्ञानादुत्तरं बोधिचित्तास्वादस्तुर्यं सेष(क)माहावरं तत् ।  
यस्मात् सर्वो भावनासु प्रयासो व्यर्थः प्राप्तस्तत्फलस्य प्रसिद्धेः ॥ त्र_१५ ॥  
प्रज्ञाज्ञानादुत्तरं प्राप्तरामास्वादस्तुर्यं सेकमाहाधमं तत् ।  
यस्मात् सर्वो भावनादौ प्रयत्नो बुद्धोद्दिष्टो निष्फलः सम्प्रसक्तः ॥ त्र_१६ ॥  
दम्भोलिबीजश्रुतिधौतशुद्धपाथोज्ञ(ज)भूताङ्कुरभूतपुष्टि ।  
तुरीयशस्यं परिपाकमेत(ति) स्फुटं चतुर्थं विदुषो ऽपि गूढम् ॥ त्र_१७ ॥  
पञ्चप्रदीपामृतबिन्दुचन्द्रभ्रूमध्यबिन्दुद्भवमण्डलानि ।  
वायोः स्वरूपं गलशुण्डिकाद्यम् अतत्त्वरूपं स्वयमूहनीयम् ॥ त्र_१८ ॥  
स्वप्नेन्द्रजालप्रतिबिम्बमायामरीचिगन्धर्वपुराम्बुचन्द्रैः ।  
अन्यैश्च सर्वैरुपमाभिधेयैर् नैवास्ति साध्यं कथितादिहान्यत् ॥ त्र_१९ ॥  
गम्भीरशून्यप्रतिभासमात्रशान्तातिसूक्ष्मानभिलाप्यशब्दैः ।  
निर्लेपनी[रू]पनिरञ्जनाद्यैर् भ्रान्तिर्न कार्यापरसाध्यसत्त्वे ॥ त्र_२० ॥  
  
॥ तत्त्वरत्नावलोकः समाप्तः ॥  
  
कृतिरियं पण्डितवागीश्वरकीर्तिपादानाम् ॥  
  
  
  
