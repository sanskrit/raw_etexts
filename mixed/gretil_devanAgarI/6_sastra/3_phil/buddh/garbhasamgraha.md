---
title: Garbhasamgraha

---
## Intro
  
  
  
  
Garbhasamgraha  
  
  
  
  
  
Garbhasamgraha  
Based on the ed. by Rameshchandra Negi: Atishaviracita ekadasha granthah.  
Varanasi : Central Institute of High Tibetan Studies (CIHTS) 1992, pp. 79-80  
  
  
Input by members of the Sanskrit Buddhist Input Project.  
With kind permission of the Digital Sanskrit Buddhist Canon Project  
of Nagarjuna Institute, Nepal  
and University of the West, Rosemead, California, USA  
(www.uwest.edu/sanskritcanon)  
Sastra section, text no. 8  
  
  
The transliteration emulates the conventions of Nagari script.  
Therefore, many word boundaries are not marked by blanks.  
  
  
  
  
  


## पाठः
  
  
  
  
  
  
  
गर्भसङ्ग्रहः । (ग्स्)  
  
नमो महाकारुणिकाय ।  
  
त्रैलोक्यदुःखसिन्धूनां कर्मभ्यः क्षुब्धवीचयः ।  
कुशलाकुशलादिभ्यः सास्रवेभ्यो विनिःसृताः ॥ ग्स्_१ ॥  
रागद्वेषादितस्तानि जातानि क्लेशहेतुतः ।  
तेषामुद्भवहेतुश्चापीष्टानिष्टादिकस्तथा ॥ ग्स्_२ ॥  
द्वैधग्रहणतो जातः पदार्थग्राहकग्रहाः ।  
नित्यविभ्वैकताद्याश्च समस्तोत्पादहेतवः ॥ ग्स्_३ ॥  
भाग्यवान् पुरुषस्तस्मात् मुक्तिकाङ्क्षी परात्मनोः ।  
प्रतीत्यादिसुयुक्तीनाम् अभ्यासैर्विनिवारयेत् ॥ ग्स्_४ ॥  
भावानां ग्रहणं तावत् धर्मान् बाह्यान्तराखिलान् ।  
सर्वलक्षणहीनेन चाकाशेन समं भजेत् ॥ ग्स्_५ ॥  
वस्तुग्रहाभिभूतं तु लक्ष्यीकृत्याखिलं जगत् ।  
दुःखसागरसंशोषिमहाकारुण्यपूर्वकम् ॥ ग्स्_६ ॥  
स्वपरार्थभवं रत्नं बोधिचित्तं प्रभावयेत् ।  
बोधिचर्यामहावीचिषट्पारमितादिकम् ॥ ग्स्_७ ॥  
ध्यानव्युत्थानयोगेन पञ्चमार्गैः क्रमाद् व्रजेत् ।  
द्विविधावरणं छित्त्वा द्वौ सम्भारौ प्रपूर्य च ॥ ग्स्_८ ॥  
त्रिकायफलमाप्तव्यं त्रिकायाप्तेश्च लक्षणम् ।  
नभोवच्छून्यतायाश्चानाभोगकरुणाम्बुदात् ॥ ग्स्_९ ॥  
द्विकायामृतधाराभिरात्रिधातु सदार्द्रयन् ।  
बोधिमण्डसुबीजेभ्यः पुण्यशस्यानि पाचयेत् ॥ ग्स्_१० ॥  
हृदयं सर्वबुद्धानां गर्भसङ्ग्रह इत्ययम् ।  
कालान्त्यादल्पमायुष्यं बहुरोगाश्चाल्पभोगिता ॥ ग्स्_११ ॥  
दुर्हेतुबहुविघ्नैश्च चिरं स्थातुमशक्तितः ।  
पदानुच्छेदशक्यत्वात् सन्मित्रं हि समाश्रयेत् ॥ ग्स्_१२ ॥  
अत्यन्तवीर्यचित्तेन प्रपातं स्मरता भृशम् ।  
सङ्गृहीतो ऽञ्जसा गर्भो मोक्तुं स्वं च परं तथा ॥ ग्स्_१३ ॥  
स्नेहैनैतत्कृतात्पुण्यात् सत्त्वाः सर्वे ऽपि दुर्भगाः ।  
बोधिचित्तमया भूत्वा गर्भं गृह्णन्तु चाञ्जसा ॥ ग्स्_१४ ॥  
  
गर्भसङ्ग्रहो नाम महाचार्य-दीपङ्करश्रीज्ञानविरचितः समाप्तः ॥  
  
  
  
