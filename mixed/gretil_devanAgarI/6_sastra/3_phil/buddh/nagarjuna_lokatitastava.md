---
title: 'Nagarjuna: Lokatitastava'

---
## Intro
  
  
  
  
Nagarjuna: Lokatitastava  
  
  
  
  
Nagarjuna:  
Lokatitastava  
  
Version: 0.1a  
Last updated: Mon May 12 12:16:02 NZST 2003  
Text input by Richard Mahoney: r.mahoney@comnet.net.nz  
Latest Version:  
 http://homepages.comnet.co.nz/~r-mahoney/ratna_text/ratna_text.html  
  
  
  


## पाठः
  
  
  
  
  
  
लोकातीत नमस् तुभ्यं विविक्तज्ञानवेदिने ।  
यस् त्वं जगद्धितायैव खिन्नः करुणया चिरम् ॥ नग्लोक्_०१  
  
स्कन्धमात्रविनिर्मुक्तो न सत्त्वो ऽस्तीति ते मतम् ।  
सत्त्वार्थं च परं खेदम् अगमस् त्वं महामुने ॥ नग्लोक्_०२  
  
ते ऽपि स्कन्धास् त्वया धीमन् धीमद्भ्यः सम्प्रकाशिताः ।  
मायामरीचिगन्धर्वनगरस्वप्नसन्निभाः ॥ नग्लोक्_०३  
  
हेतुतः सम्भवो येषां तदभावान् न सन्ति ये ।  
कथं नाम न ते स्पष्टं प्रतिबिम्बसमा मताः ॥ नग्लोक्_०४  
  
भूतान्य् अचक्षुर्ग्राह्याणि तन्मयं चाक्षुषं कथम् ।  
रूपं त्वयैवं ब्रुवता रूपग्राहो निवारितः ॥ नग्लोक्_०५  
  
वेदनीयं विना नास्ति वेदनातो निरात्मिका ।  
तच् च वेद्यं स्वभावेन नास्तीत्य् अभिमतं तव ॥ नग्लोक्_०६  
  
सञ्ज्ञार्थयोर् अनन्यत्वे मुखं दह्येत वह्निना ।  
अन्यत्वे ऽधिगमाभावस् त्वयोक्तं भूतवादिना ॥ नग्लोक्_०७  
  
कर्ता स्वतन्त्रः कर्मापि त्वयोक्तं व्यवहारतः ।  
परस्परापेक्षिकी तु सिद्धिस् ते ऽभिमतानयोः ॥ नग्लोक्_०८  
  
न कर्तास्ति न भोक्तास्ति पुण्यापुण्यं प्रतीत्यजम् ।  
यत् प्रतीत्य न तज् जातं प्रोक्तं वाचस्पते त्वया ॥ नग्लोक्_०९  
  
अज्ञायमानं न ज्ञेयं विज्ञानं तद् विना न च ।  
तस्मात् स्वभावतो न स्तो ज्ञानज्ञेये त्वम् ऊचिवान् ॥ नग्लोक्_१०  
  
लक्ष्याल् लक्षणम् अन्यच् चेत् स्यात् तल् लक्ष्यम् अलक्षणम् ।  
तयोर् अभावो ऽनन्यत्वे विस्पष्टं कथितं त्वया ॥ नग्लोक्_११  
  
लक्ष्यलक्षणनिर्मुक्तं वागुदाहारवर्जितम् ।  
शान्तं जगद् इदं दृष्टं भवता ज्ञानचक्षुषा ॥ नग्लोक्_१२  
  
न सन्न् उत्पद्यते भावो नाप्य् असन् सदसन् न च ।  
न स्वतो नापि परतो न द्वाभ्यां जायते कथम् ॥ नग्लोक्_१३  
  
न सतः स्थितियुक्तस्य विनाश उपपद्यते ।  
नासतो ऽश्वविषाणेन समस्य शमता कथम् ॥ नग्लोक्_१४  
  
भावान् नार्थान्तरं नाशो नाप्य् अनर्थान्तरं मतम् ।  
अर्थान्तरे भवेन् नित्यो नाप्य् अनर्थान्तरे भवेत् ॥ नग्लोक्_१५  
  
एकत्वे न हि भावस्य विनाश उपपद्यते ।  
पृथक्त्वे न हि भावस्य विनाश उपपद्यते ॥ नग्लोक्_१६  
विनष्टात् कारणात् तावत् कार्योत्पत्तिर् न युज्यते ।  
न चाविनष्टात् स्वप्नेन तुल्योत्पत्तिर् मता तव ॥ नग्लोक्_१७  
  
न निरुद्धान् नानिरुद्धाद् बीजाद् अङ्कुरसम्भवः ।  
मायोत्पादवद् उत्पादः सर्व एव त्वयोच्यते ॥ नग्लोक्_१८  
  
अतस् त्वया जगद् इदं परिकल्पसमुद्भवम् ।  
परिज्ञातम् असद्भूतम् अनुत्पन्नम् न नश्यति ॥ नग्लोक्_१९  
  
नित्यस्य संसृतिर् नास्ति नैवानित्यस्य संसृतिः ।  
स्वप्नवत् संसृतिः प्रोक्ता त्वया तत्त्वविदां वर ॥ नग्लोक्_२०  
  
स्वयङ्कृतं परकृतं द्वाभ्यां कृतम् अहेतुकम् ।  
तार्किकैर् इष्यते दुःखं त्वया तूक्तं प्रतीत्यजम् ॥ नग्लोक्_२१  
  
यः प्रतीत्यसमुत्पादः शून्यता सैव ते मता ।  
भावः स्वतन्त्रो नास्तीति सिंहनादस् तवातुलः ॥ नग्लोक्_२२  
  
सर्वसङ्कल्पनाशाय शून्यतामृतदेशना ।  
यस्य तस्याम् अपि ग्राहस् त्वयासाव् अवसादितः ॥ नग्लोक्_२३  
  
निरीहा वशिकाः शून्या मायावत् प्रत्ययोद्भवाः ।  
सर्वधर्मास् त्वया नाथ निःस्वभावाः प्रकाशिताः ॥ नग्लोक्_२४  
  
न त्वयोत्पादितं किं चिन् न च किं चिन् निरोधितम् ।  
यथा पूर्वं तथा पश्चात् तथतां बुद्धवान् असि ॥ नग्लोक्_२५  
  
आर्यैर् निसेविताम् एनाम् अनागम्य हि भावनाम् ।  
नानिमित्तम् हि विज्ञानं भवतीह कथं चन ॥ नग्लोक्_२६  
  
अनिमित्तम् अनागम्य मोक्षो नास्ति त्वम् उक्तवान् ।  
अतस् त्वया महायाने तत् साकल्येन देशितम् ॥ नग्लोक्_२७  
  
यद् अवाप्तं मया पुण्यं स्तुत्वा त्वां स्तुतिभाजनम् ।  
निमित्तबन्धनापेतं भूयात् तेनाखिलं यगत् ॥ नग्लोक्_२८  
  
॥ इति लोकातीतस्तवः समाप्तः ॥   
  
  
%%%%%%%%%%%%%%%%%%%%%%%%%%%%%%%%%%%%%%%%%%%%%%  
  
चोप्य्रिघ्त् (च्) २००३ ब्य् छ्र्। लिन्द्त्नेर् - देन्मर्क्  
  
%%%%%%%%%%%%%%%%%%%%%%%%%%%%%%%%%%%%%%%%%%%%%%  
  
  
  
  
