---
title: Vimsikavrtti

---
## Intro
  
  
  
  
Vimsikavrtti  
  
  
  
  
  
Vimsikavrtti  
  
  
Input by members of the Sanskrit Buddhist Input Project.  
With kind permission of the Digital Sanskrit Buddhist Canon Project  
of Nagarjuna Institute, Nepal  
and University of the West, Rosemead, California, USA  
(www.uwest.edu/sanskritcanon)  
Sastra section, text no. 22  
  
  
  
  


## पाठः
  
  
  
  
  
  
  
विंशिकावृत्तिः (व्वृ)  
  
  
विज्ञप्तिमात्रमेवेदमसदर्थावभासनात् ।  
यद्वत् तैमिरिकस्यासत्केशोण्ड्रकादिदर्शनं ॥ व्वृ_१ ॥  
न देशकालनियमः सन्तानानियमो न च ।  
न च कृत्यक्रिया युक्ता विज्ञप्तिर्यदि नार्थतः ॥ व्वृ_२ ॥  
देशादिनियमः सिद्धः स्वप्नवत् प्रेतवत्पुनः ।  
सन्तानानियमः सर्वैः पूयनद्यादिदर्शने ॥ व्वृ_३ ॥  
स्वप्नोपघातवत्कृत्यक्रिया नरकवत्पुनः ।  
सर्वं नरकपालादिदर्शने तैश्च बाधने ॥ व्वृ_४ ॥  
तिरश्चां सम्भवः स्वर्गे यथा च नरके तथा ।  
न प्रेतानां यतस्तज्जं दुःखं नानुभवन्ति ते ॥ व्वृ_५ ॥  
यदि तत्कर्मभिस्तत्र भूतानां सम्भवस्तथा  
इष्यते परिणामश्च किं विज्ञानस्य नेष्यते ॥ व्वृ_६ ॥  
कर्मणो वासनान्यत्र फलमन्यत्र कल्प्यते ।  
तत्रैव नेष्यते यत्र वासना किं नु कारणं ॥ व्वृ_७ ॥  
रूपाद्यायतनास्तित्वं तद्विनेयजनं प्रति ।  
अभिप्रायवशादुक्तमुपपादुकसत्त्ववत् ॥ व्वृ_८ ॥  
नास्तीह सत्व आत्मा वा धर्मास्त्वेते सहेतुकाः  
यतः स्वबीजाद्विज्ञप्तिर्यदाभासा प्रवर्तते ।  
द्विविधायतनत्वेन ते तस्या मुनिरब्रवीत् ॥ व्वृ_९ ॥  
तथा पुद्गलनैरात्म्यप्रवेशो हि अन्यथा पुनः ।  
देशना धर्मनैरात्म्यप्रवेशः कल्पितात्मना ॥ व्वृ_१० ॥  
न तदेकं न चानेकं विषयः परमाणुशः ।  
न च ते संहता यस्मात्परमाणुर्न सिध्यति ॥ व्वृ_११ ॥  
षट्केन युगपद्योगात्परमाणोः षडंशता ।  
षण्णां समानदेशत्वात्पिण्डः स्यादणुमात्रकः ॥ व्वृ_१२ ॥  
परमाणोरसंयोगे तत्सङ्घाते ऽस्ति कस्य सः ।  
न चानवयवत्वेन तत्संयोगाद् न सिध्यति ॥ व्वृ_१३ ॥  
दिभागभेदो यस्यास्ति तस्यैकत्वं न युज्यते ।  
छायावृती कथं वा अन्यो न पिण्डश्चेन्न तस्य ते ॥ व्वृ_१४ ॥  
एकत्वे न क्रमेणेतिर्युगपन्न ग्रहाग्रहौ ।  
विच्छिन्नानेकवृत्तिश्च सूक्ष्मानीक्षा च नो भवेत् ॥ व्वृ_१५ ॥  
प्रत्यक्षबुद्धिः स्वप्नादौ यथा स च यदा तदा ।  
न सो ऽर्थो दृश्यते तस्य प्रत्यक्षत्वं कथं मतं ॥ व्वृ_१६ ॥  
उक्तं यथा तदाभासा विज्ञप्तिः स्मरणं ततः ।  
स्वप्नदृग्विषयाभावं नाप्रबुद्धो ऽवगच्छति ॥ व्वृ_१७ ॥  
अन्योन्याधिपतित्वेन विज्ञप्तिनियमो मिथः ।  
मिद्धेनोपहतं चित्तं स्वप्ने तेनासमं फलं ॥ व्वृ_१८ ॥  
मरणं परविज्ञप्तिविशेषाद्विक्रिया यथा ।  
स्मृतिलोपादिकान्येषां पिशाचादिमनोवशात् ॥ व्वृ_१९ ॥  
कथं वा दण्डकारण्यशून्यत्वमृषिकोपतः ।  
मनोदण्डो महावद्यः कथं वा तेन सिध्यति ॥ व्वृ_२० ॥  
परचित्तविदां ज्ञानमयथार्थं कथं यथा  
स्वचित्तज्ञानम् अज्ञानाद्यथा बुद्धस्य गोचरः ॥ व्वृ_२१ ॥  
विज्ञप्तिमात्रतासिद्धिः स्वशक्तिसदृशी मया ।  
कृतेयं सर्वथा सा तु न चिन्त्या बुद्धगोचरः ॥ व्वृ_२२ ॥  
  
विंशतिका विज्ञप्तिमात्रतासिद्धिः । कृतिरियमाचार्यवसुबन्धोः ।  
  
  
  
