---
title: 'Dipamkara (Dipankara): Caryasamgrahapradipa'

---
## Intro
  
  
  
  
Dipamkara (Dipankara): Caryasamgrahapradipa  
  
  
  
  
  
Dipamkara (Dipankara): Caryasamgrahapradipa  
Based on the ed. by G. Tucci: Minor Buddhist Texts.  
Delhi: Motilal Banarsidas 1986, pp. 201-203.  
  
  
Input by members of the Sanskrit Buddhist Input Project.  
With kind permission of the Digital Sanskrit Buddhist Canon Project  
of Nagarjuna Institute, Nepal  
and University of the West, Rosemead, California, USA  
(www.uwest.edu/sanskritcanon)  
Sastra section, text no. 5  
  
  
The transliteration emulates the conventions of Nagari script.  
Therefore, many word boundaries are not marked by blanks.  
  
  
  
  


## पाठः
  
  
  
  
  
  
चर्यासङ्ग्रहप्रदीपः (च्स्प्)  
  
नमो लोकेश्वराय  
  
मदाद्यशेषमूढानां यस्य वचनरश्मिभिः ।  
फुल्लतामेति हृत्पद्मं तं वन्दे पुरुषोत्तमम् ॥ च्स्प्_१ ॥  
पारमिं गुह्यमन्त्रं च श्रित्वा बोधिः प्रसिध्यति ।  
गुरुबुद्धोक्तितस्त्वेवं तदर्थो लिख्यते मया ॥ च्स्प्_२ ॥  
गुह्यमन्त्रो ऽत्र नो वाच्यः पारमीनयचारिकाः ।  
बोधिसत्त्वस्य चर्यास्तु समासेन लिखाम्यहम् ॥ च्स्प्_३ ॥  
धीमतः संवरो ग्राह्यो बोधिचित्तपुरः सरः ।  
आलोक्याशेषसूत्राणि शास्त्रं श्रव्यं समस्तकम् ॥ च्स्प्_४ ॥  
कायेन मनसा वाचा यथोक्तान् संवरान् त्रिभिः ।  
रक्षेदक्षुण्णशुद्धांश्च शीलांश्च परिशोधयेत् ॥ च्स्प्_५ ॥  
भक्तमात्रां विजानीयाद् इन्द्रियद्वारमावरेत् ।  
रात्रेः पूर्वे ऽपरे भागे न सुप्त्वा योगमाचरेत् ॥ च्स्प्_६ ॥  
अणुमात्रेष्ववद्येषु ह्यतिमात्रं बिभेति च ।  
रात्रेर्भागत्रयं कृत्वा ह्यन्त्ये भागे तु जागृयात् ॥ च्स्प्_७ ॥  
प्रक्षालयेन्मुखादीन् वाक्षालनं वापि युज्यते ।  
सुखासनं समाश्रित्य धर्माणां धर्मतां स्मरेत् ॥ च्स्प्_८ ॥  
निमित्तैः क्षोभतो ऽशक्ये तूत्त्थायाभासवस्तुषु ।  
मायावत्त्वेन सम्प्रेक्ष्य पुण्ययोगांस्तदन्तरे ॥ च्स्प्_९ ॥  
पूरयेच्चापि सप्ताङ्गान् विपुलां प्रणिधिं चरेत् ।  
भावयेद् भावनां पूर्वा काले ऽथ भोजनस्य च ॥ च्स्प्_१० ॥  
एतन्निः सारकायेन परं सारं गवेषयन् ।  
कायं नौकाधिया रक्षेद् न भुङ्क्तां स्थूलताकृते ॥ च्स्प्_११ ॥  
रसासक्त्या न भुञ्जीत चतुर्धान्नं विभज्य च ।  
देवेभ्यो विनिवेद्यादिं धर्मपालाय तत्परम् ॥ च्स्प्_१२ ॥  
बलिं सुविपुलां दद्यात् शेषं स्वभुक्तपीततः ।  
दद्याच्च सर्वभूतेभ्यः कथातन्त्रं तदन्तरे ॥ च्स्प्_१३ ॥  
कुर्यादद्भुतवार्त्ता च किञ्चिदुत्थाय सञ्चरेत् ।  
परिक्रामेदधिष्ठानं जपं वा ग्रन्थवाचनम् ॥ च्स्प्_१४ ॥  
सुगतप्रतिमां कुर्याद् यावत् स्वेदो न जायते ।  
कुर्यात्, प्रदक्षिणां तावद् अक्षुब्धः प्रणिधिं बहुम् ॥ च्स्प्_१५ ॥  
धर्मचर्या दशप्रोक्ताः मैत्रेयेण, समासतः ।  
चरेदक्षिप्तचित्तेन मायौपम्यं च संस्मरन् ॥ च्स्प्_१६ ॥  
यदि स्यात् पूजयेत् सङ्घं कुर्याद् वा बालकोत्सवम् ।  
अनाथेभ्यः सुदानं तु योगिने पुण्यसञ्चयः ॥ च्स्प्_१७ ॥  
पूर्णेषु दिनकृत्येषु भागे च प्रथमे निशः ।  
धर्मता निष्प्रपञ्चापि तथा चित्तं च योजयेत् ॥ च्स्प्_१८ ॥  
प्राप्तायां मध्यरात्रौ च उत्थानाभाससञ्ज्ञया ।  
सिंहनिद्रा यथा तद्वत् शुभनिद्रां समाश्रयेत् ॥ च्स्प्_१९ ॥  
प्रायो ध्यानदृढे चित्ते कायवाक्पुण्यगौणता ।  
असंस्पृष्टे समाधौ वा लोककल्पप्रवृत्तये ॥ च्स्प्_२० ॥  
कायपुण्यं यथाशक्ति, लोकचित्ते ऽसमे सति ।  
धर्मो नायं ममैवेति सुसदाशयपूर्वकम् ॥ च्स्प्_२१  
धर्माश्च लौकिकान् पृच्छेद्, निजमित्रसमीरितः ।  
नेपालविषये कृतवान्, रतिर्मन्त्रनये न चेद् ॥ च्स्प्_२२ ॥  
  
एवं स्थविर ! कर्त्तव्यम् ।२३, अ ।  
  
चर्यासङ्ग्रहप्रदीपो महापण्डिताचार्य - दीपङ्कर - श्रीज्ञानकृतः समाप्तः ।  
  
  
  
