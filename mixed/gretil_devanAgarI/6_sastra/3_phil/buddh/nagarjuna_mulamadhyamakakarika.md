---
title: 'Nagarjuna: Mulamadhyamakakarika'

---
## Intro
  
  
  
  
 Nagarjuna: Mulamadhyamakakarika   
  
  
  
  
Nagarjuna: Mulamadhyamakakarika  
  
  
Input by Douglas Bachman  
Revised by Richard Mahoney  
  
  
  
  


## पाठः
  
  
  
  
  
  
न स्वतो नापि परतो न द्वाभ्यां नाप्य् अहेतुतः  ।  
उत्पन्ना जातु विद्यन्ते भावाः क्व चन के चन  ॥ म्म्क्_१।१ ॥  
  
चत्वारः प्रत्यया हेतुर् आरम्बणम् अनन्तरम्  ।  
तथैवाधिपतेयं च प्रत्ययो नास्ति पञ्चमः  ॥ म्म्क्_१।२ ॥  
  
न हि स्वभावो भावानां प्रत्ययादिषु विद्यते  ।  
अविद्यमाने स्वभावे परभावो न विद्यते  ॥ म्म्क्_१।३ ॥  
  
क्रिया न प्रत्ययवती नाप्रत्ययवती क्रिया  ।  
प्रत्यया नाक्रियावन्तः क्रियावन्तश् च सन्त्य् उत  ॥ म्म्क्_१।४ ॥  
  
उत्पद्यते प्रतीत्येमान् इतीमे प्रत्ययाः किल  ।  
यावन् नोत्पद्यत इमे तावन् नाप्रत्ययाः कथम्  ॥ म्म्क्_१।५ ॥  
  
नैवासतो नैव सतः प्रत्ययो ऽर्थस्य युज्यते  ।  
असतः प्रत्ययः कस्य सतश् च प्रत्ययेन किम्  ॥ म्म्क्_१।६ ॥  
  
न सन् नासन् न सद् असन् धर्मो निर्वर्तते यदा  ।  
कथं निर्वर्तको हेतुर् एवं सति हि युज्यते  ॥ म्म्क्_१।७ ॥  
  
अनारम्बण एवायं सन् धर्म उपदिश्यते  ।  
अथानारम्बणे धर्मे कुत आरम्बणं पुनः  ॥ म्म्क्_१।८ ॥  
  
अनुत्पन्नेषु धर्मेषु निरोधो नोपपद्यते  ।  
नानन्तरम् अतो युक्तं निरुद्धे प्रत्ययश् च कः  ॥ म्म्क्_१।९ ॥  
  
भावानां निःस्वभावानां न सत्ता विद्यते यतः  ।  
सतीदम् अस्मिन् भवतीत्य् एतन् नैवोपपद्यते  ॥ म्म्क्_१।१० ॥  
  
न च व्यस्तसमस्तेषु प्रत्ययेष्वस्ति तत् फलम्  ।  
प्रत्ययेभ्यः कथं तच् च भवेन् न प्रत्ययेषु यत्  ॥ म्म्क्_१।११ ॥  
  
अथासद् अपि तत् तेभ्यः प्रत्ययेभ्यः प्रवर्तते  ।  
अप्रत्ययेभ्यो ऽपि कस्मान् नाभिप्रवर्तते फलम्  ॥ म्म्क्_१।१२ ॥  
  
फलं च प्रत्ययमयं प्रत्ययाश्चास्वयम्मयाः  ।  
फलमस्वमयेभ्यो यत्तत्प्रत्ययमयं कथम्  ॥ म्म्क्_१।१३ ॥  
  
तस्मान् न प्रत्ययमयं नाप्रत्ययमयं फलम्  ।  
संविद्यते फलाभावात् प्रत्ययाप्रत्ययाः कुतः  ॥ म्म्क्_१।१४ ॥  
  
***********************************************************  
  
गतं न गम्यते तावद् अगतं नैव गम्यते  ।  
गतागतविनिर्मुक्तं गम्यमानं न गम्यते  ॥ म्म्क्_२।१ ॥  
  
चेष्टा यत्र गतिस् तत्र गम्यमाने च सा यतः  ।  
न गते नागते चेष्टा गम्यमाने गतिस् ततः  ॥ म्म्क्_२।२ ॥  
  
गम्यमानस्य गमनं कथं नामोपपत्स्यते  ।  
गम्यमानं विगमनं यदा नैवोपपद्यते  ॥ म्म्क्_२।३ ॥  
  
गम्यमानस्य गमनं यस्य तस्य प्रसज्यते  ।  
ऋते गतेर् गम्यमानं गम्यमानं हि गम्यते  ॥ म्म्क्_२।४ ॥  
  
गम्यमानस्य गमने प्रसक्तं गमनद्वयम्  ।  
येन तद् गम्यमानं च यच् चात्र गमनं पुनः  ॥ म्म्क्_२।५ ॥  
  
द्वौ गन्तारौ प्रसज्येते प्रसक्ते गमनद्वये  ।  
गन्तारं हि तिरस्कृत्य गमनं नोपपद्यते  ॥ म्म्क्_२।६ ॥  
  
गन्तारं चेत् तिरस्कृत्य गमनं नोपपद्यते  ।  
गमने ऽसति गन्ताथ कुत एव भविष्यति  ॥ म्म्क्_२।७ ॥  
  
गन्ता न गच्छति तावद् अगन्ता नैव गच्छति  ।  
अन्यो गन्तुर् अगन्तुश् च कस् तृतीयो ऽथ गच्छति  ॥ म्म्क्_२।८ ॥  
  
गन्ता तावद् गच्छतीति कथम् एवोपपत्स्यते  ।  
गमनेन विना गन्ता यदा नैवोपपद्यते  ॥ म्म्क्_२।९ ॥  
  
पक्षो गन्ता गच्छतीति यस्य तस्य प्रसज्यते  ।  
गमनेन विना गन्ता गन्तुर् गमनम् इच्छतः  ॥ म्म्क्_२।१० ॥  
  
गमने द्वे प्रसज्येते गन्ता यद्युत गच्छति  ।  
गन्तेति चाज्यते येन गन्ता सन् यच् च गच्छति  ॥ म्म्क्_२।११ ॥  
  
गते नारभ्यते गन्तुं गन्तुं नारभ्यते ऽगते  ।  
नारभ्यते गम्यमाने गन्तुम् आरभ्यते कुह  ॥ म्म्क्_२।१२ ॥  
  
न पूर्वं गमनारम्भाद् गम्यमानं न वा गतम्  ।  
यत्रारभ्येत गमनम् अगते गमनं कुतः  ॥ म्म्क्_२।१३ ॥  
  
गतं किं गम्यमानं किम् अगतं किं विकल्प्यते  ।  
अदृश्यमान आरम्भे गमनस्यैव सर्वथा  ॥ म्म्क्_२।१४ ॥  
  
गन्ता न तिष्ठति तावद् अगन्ता नैव तिष्ठति  ।  
अन्यो गन्तुर् अगन्तुश् च कस् तृतीयो ऽथ तिष्ठति  ॥ म्म्क्_२।१५ ॥  
  
गन्ता तावत् तिष्ठतीति कथम् एवोपपत्स्यते  ।  
गमनेन विना गन्ता यदा नैवोपपद्यते  ॥ म्म्क्_२।१६ ॥  
  
न तिष्ठति गम्यमानान् न गतान् नागताद् अपि  ।  
गमनं सम्प्रवृत्तिश् च निवृत्तिश् च गतेः समा  ॥ म्म्क्_२।१७ ॥  
  
यद् एव गमनं गन्ता स एवेति न युज्यते  ।  
अन्य एव पुनर् गन्ता गतेर् इति न युज्यते  ॥ म्म्क्_२।१८ ॥  
  
यद् एव गमनं गन्ता स एव हि भवेद् यदि  ।  
एकीभावः प्रसज्येत कर्तुः कर्मण एव च  ॥ म्म्क्_२।१९ ॥  
  
अन्य एव पुनर् गन्ता गतेर् यदि विकल्प्यते  ।  
गमनं स्याद् ऋते गन्तुर् गन्ता स्याद् गमनाद् ऋते  ॥ म्म्क्_२।२० ॥  
  
एकीभावेन वा सिद्धिर् नानाभावेन वा ययोः  ।  
न विद्यते तयोः सिद्धिः कथं नु खलु विद्यते  ॥ म्म्क्_२।२१ ॥  
  
गत्या ययाज्यते गन्ता गतिं तां स न गच्छति  ।  
यस्मान् न गतिपूर्वो ऽस्ति कश्चिद् किञ्चिद् धि गच्छति  ॥ म्म्क्_२।२२ ॥  
  
गत्या ययाज्यते गन्ता ततो ऽन्यां स न गच्छति  ।  
गती द्वे नोपपद्येते यस्माद् एके तु गन्तरि  ॥ म्म्क्_२।२३ ॥  
  
सद्भूतो गमनं गन्ता त्रिप्रकारं न गच्छति  ।  
नासद्भूतो ऽपि गमनं त्रिप्रकारं स गच्छति  ॥ म्म्क्_२।२४ ॥  
  
गमनं सदसद्भूतः त्रिप्रकारं न गच्छति  ।  
तस्माद् गतिश् च गन्ता च गन्तव्यं च न विद्यते  ॥ म्म्क्_२।२५ ॥  
  
***********************************************************  
  
दर्शनं श्रवणं घ्राणं रसनं स्पर्शनं मनः  ।  
इन्द्रियाणि षड् एतेषां द्रष्टव्यादीनि गोचरः  ॥ म्म्क्_३।१ ॥  
  
स्वम् आत्मानं दर्शनं हि तत् तम् एव न पश्यति  ।  
न पश्यति यद् आत्मानं कथं द्रक्ष्यति तत् परान्  ॥ म्म्क्_३।२ ॥  
  
न पर्याप्तो ऽग्निदृष्टान्तो दर्शनस्य प्रसिद्धये  ।  
सदर्शनः स प्रत्युक्तो गम्यमानगतागतैः  ॥ म्म्क्_३।३ ॥  
  
नापश्यमानं भवति यदा किं चन दर्शनम्  ।  
दर्शनं पश्यतीत्य् एवं कथम् एतत् तु युज्यते  ॥ म्म्क्_३।४ ॥  
  
पश्यति दर्शनं नैव नैव पश्यत्य् अदर्शनम्  ।  
व्याख्यातो दर्शनेनैव द्रष्टा चाप्य् अवगम्यताम्  ॥ म्म्क्_३।५ ॥  
  
द्रष्टा नास्त्य् अतिरस्कृत्य तिरस्कृत्य च दर्शनम्  ।  
द्रष्टव्यं दर्शनं चैव द्रष्टर्य् असति ते कुतः  ॥ म्म्क्_३।६ ॥  
  
प्रतीत्य मातापितरौ यथोक्तः पुत्रसम्भवः ।  
चक्षूरूपे प्रतीत्यैवमुक्तो विज्ञानसम्भवः  ॥ म्म्क्_३।७ ॥  
  
द्रष्टव्यदर्शनाभावाद् विज्ञानादिचतुष्टयम्  ।  
नास्तीत्य् उपादानादीनि भविष्यन्ति पुनः कथम्  ॥ म्म्क्_३।८ ॥  
  
व्याख्यातं श्रवणं घ्राणं रसनं स्पर्शनं मनः  ।  
दर्शनेनैव जानीयाच् छ्रोतृश्रोतव्यकादि च  ॥ म्म्क्_३।९ ॥  
  
***********************************************************  
  
रूपकारणनिर्मुक्तं न रूपम् उपलभ्यते  ।  
रूपेणापि न निर्मुक्तं दृश्यते रूपकारणम्  ॥ म्म्क्_४।१ ॥  
  
रूपकारणनिर्मुक्ते रूपे रूपं प्रसज्यते  ।  
आहेतुकं न चास्त्य् अर्थः कश्चिद् आहेतुकः क्व चित्  ॥ म्म्क्_४।२ ॥  
  
रूपेण तु विनिर्मुक्तं यदि स्याद् रूपकारणम्  ।  
अकार्यकं कारणं स्याद् नास्त्य् अकार्यं च कारणम्  ॥ म्म्क्_४।३ ॥  
  
रूपे सत्य् एव रूपस्य कारणं नोपपद्यते  ।  
रूपे ऽसत्य् एव रूपस्य कारणं नोपपद्यते  ॥ म्म्क्_४।४ ॥  
  
निष्कारणं पुना रूपं नैव नैवोपपद्यते  ।  
तस्माद् रूपगतान् कांश्चिन् न विकल्पान् विकल्पयेत्  ॥ म्म्क्_४।५ ॥  
  
न कारणस्य सदृशं कार्यम् इत्य् उपपद्यते  ।  
न कारणस्यासदृशं कार्यम् इत्य् उपपद्यते  ॥ म्म्क्_४।६ ॥  
  
वेदनाचित्तसञ्ज्ञानां संस्काराणां च सर्वशः  ।  
सर्वेषाम् एव भावानां रूपेणैव समः क्रमः  ॥ म्म्क्_४।७ ॥  
  
विग्रहे यः परीहारं कृते शून्यतया वदेत्  ।  
सर्वं तस्यापरिहृतं समं साध्येन जायते  ॥ म्म्क्_४।८ ॥  
  
व्याख्याने य उपालम्भं कृते शून्यतया वदेत्  ।  
सर्वं तस्यानुपालब्धं समं साध्येन जायते  ॥ म्म्क्_४।९ ॥  
  
***********************************************************  
  
नाकाशं विद्यते किञ्चित् पूर्वम् आकाशलक्षणात्  ।  
अलक्षणं प्रसज्येत स्यात् पूर्वं यदि लक्षणात्  ॥ म्म्क्_५।१ ॥  
  
अलक्षणो न कश्चिच् च भावः संविद्यते क्व चित्  ।  
असत्य् अलक्षणे भावे क्रमतां कुह लक्षणम्  ॥ म्म्क्_५।२ ॥  
  
नालक्षणे लक्षणस्य प्रवृत्तिर् न सलक्षणे  ।  
सलक्षणालक्षणाभ्यां नाप्य् अन्यत्र प्रवर्तते  ॥ म्म्क्_५।३ ॥  
  
लक्षणासम्प्रवृत्तौ च न लक्ष्यम् उपपद्यते  ।  
लक्ष्यस्यानुपपत्तौ च लक्षणस्याप्य् असम्भवः  ॥ म्म्क्_५।४ ॥  
  
तस्मान् न विद्यते लक्ष्यं लक्षणं नैव विद्यते  ।  
लक्ष्यलक्षणनिर्मुक्तो नैव भावो ऽपि विद्यते  ॥ म्म्क्_५।५ ॥  
  
अविद्यमाने भावे च कस्याभावो भविष्यति  ।  
भावाभावविधर्मा च भावाभावाव् अवैति कः  ॥ म्म्क्_५।६ ॥  
  
तस्मान्न भावो नाभावो न लक्ष्यं नापि लक्षणम्  ।  
आकाशम् आकाशसमा धातवः पञ्च ये ऽपरे  ॥ म्म्क्_५।७ ॥  
  
अस्तित्वं ये तु पश्यन्ति नास्तित्वं चाल्पबुद्धयः  ।  
भावानां ते न पश्यन्ति द्रष्टव्योपशमं शिवम्  ॥ म्म्क्_५।८ ॥  
  
***********************************************************  
  
  
रागाद् यदि भवेत् पूर्वं रक्तो रागतिरस्कृतः  ।  
तं प्रतीत्य भवेद् रागो रक्ते रागो भवेत् सति  ॥ म्म्क्_६।१ ॥  
रक्ते ऽसति पुना रागः कुत एव भविष्यति  ।  
सति वासति वा रागे रक्ते ऽप्य् एष समः क्रमः  ॥ म्म्क्_६।२ ॥  
  
सहैव पुनर् उद्भूतिर् न युक्ता रागरक्तयोः  ।  
भवेतां रागरक्तौ हि निरपेक्षौ परस्परम्  ॥ म्म्क्_६।३ ॥  
  
नैकत्वे सहभावो ऽस्ति न तेनैव हि तत् सह  ।  
पृथक्त्वे सहभावो ऽथ कुत एव भविष्यति  ॥ म्म्क्_६।४ ॥  
  
एकत्वे सहभावश् चेत् स्यात् सहायं विनापि सः  ।  
पृथक्त्वे सहभावश् चेत् स्यात् सहायं विनापि सः  ॥ म्म्क्_६।५ ॥  
  
पृथक्त्वे सहभावश् च यदि किं रागरक्तयोः  ।  
सिद्धः पृथक्पृथग्भावः सहभावो यतस् तयोः  ॥ म्म्क्_६।६ ॥  
  
सिद्धः पृथक्पृथग्भावो यदि वा रागरक्तयोः  ।  
सहभावं किमर्थम् तु परिकल्पयसे तयोः  ॥ म्म्क्_६।७ ॥  
  
पृथग् न सिध्यतीत्य् एवं सहभावं विकाङ्क्षसि  ।  
सहभावप्रसिद्ध्यर्थं पृथक्त्वं भूय इच्छसि  ॥ म्म्क्_६।८ ॥  
  
पृथग्भावाप्रसिद्धेश् च सहभावो न सिध्यति  ।  
कतमस्मिन् पृथग्भावे सहभावं सतीच्छसि  ॥ म्म्क्_६।९ ॥  
  
एवं रक्तेन रागस्य सिद्धिर् न सह नासह  ।  
रागवत् सर्वधर्माणां सिद्धिर् न सह नासह  ॥ म्म्क्_६।१० ॥  
  
***********************************************************  
  
यदि संस्कृत उत्पादस् तत्र युक्ता त्रिलक्षणी  ।  
अथासंस्कृत उत्पादः कथं संस्कृतलक्षणम्  ॥ म्म्क्_७।१ ॥  
  
उत्पादाद्यास् त्रयो व्यस्ता नालं लक्षणकर्मणि  ।  
संस्कृतस्य समस्ताः स्युर् एकत्र कथम् एकदा  ॥ म्म्क्_७।२ ॥  
  
उत्पादस्थितिभङ्गानाम् अन्यत् संस्कृतलक्षणम्  ।  
अस्ति चेद् अनवस्थैवं नास्ति चेत् ते न संस्कृताः  ॥ म्म्क्_७।३ ॥  
  
उत्पादोत्पाद उत्पादो मूलोत्पादस्य केवलम्  ।  
उत्पादोत्पादम् उत्पादो मौलो जनयते पुनः  ॥ म्म्क्_७।४ ॥  
  
उत्पादोत्पाद उत्पादो मूलोत्पादस्य ते यदि  ।  
मौलेनाजनितस् तं ते स कथं जनयिष्यति  ॥ म्म्क्_७।५ ॥  
  
स ते मौलेन जनितो मौलं जनयते यदि  ।  
मौलः स तेनाजनितस् तम् उत्पादयते कथम्  ॥ म्म्क्_७।६ ॥  
  
अयम् उत्पाद्यमानस् ते कामम् उत्पादयेद् इमम्  ।  
यदीमम् उत्पादयितुम् अजातः शक्नुयाद् अयम्  ॥ म्म्क्_७।७ ॥  
  
प्रदीपः स्वपरात्मानौ सम्प्रकाशयते यथा  ।  
उत्पादः स्वपरात्मानाव् उभाव् उत्पादयेत् तथा  ॥ म्म्क्_७।८ ॥  
  
प्रदीपे नान्धकारो ऽस्ति यत्र चासौ प्रतिष्ठितः  ।  
किं प्रकाशयते दीपः प्रकाशो हि तमोवधः  ॥ म्म्क्_७।९ ॥  
  
कथम् उत्पद्यमानेन प्रदीपेन तमो हतम्  ।  
नोत्पद्यमानो हि तमः प्रदीपः प्राप्नुते यदा  ॥ म्म्क्_७।१० ॥  
  
अप्राप्यैव प्रदीपेन यदि वा निहतं तमः  ।  
इहस्थः सर्वलोकस्थं स तमो निहनिष्यति  ॥ म्म्क्_७।११ ॥  
  
प्रदीपः स्वपरात्मानौ सम्प्रकाशयते यदि  ।  
तमो ऽपि स्वपरात्मानौ छादयिष्यत्य् असंशयम्  ॥ म्म्क्_७।१२ ॥  
  
अनुत्पन्नो ऽयम् उत्पादः स्वात्मानं जनयेत् कथम्  ।  
अथोत्पन्नो जनयते जाते किं जन्यते पुनः  ॥ म्म्क्_७।१३ ॥  
  
नोत्पद्यमानं नोत्पन्नं नानुत्पन्नं कथं चन  ।  
उत्पद्यते तद् आख्यातं गम्यमानगतागतैः  ॥ म्म्क्_७।१४ ॥  
  
उत्पद्यमानम् उत्पत्ताव् इदं न क्रमते यदा  ।  
कथम् उत्पद्यमानं तु प्रतीत्योत्पत्तिम् उच्यते  ॥ म्म्क्_७।१५ ॥  
  
प्रतीत्य यद् यद् भवति तत् तच् छान्तं स्वभावतः  ।  
तस्माद् उत्पद्यमानं च शान्तम् उत्पत्तिर् एव च  ॥ म्म्क्_७।१६ ॥  
  
यदि कश्चिद् अनुत्पन्नो भावः संविद्यते क्व चित्  ।  
उत्पद्येत स किं तस्मिन् भाव उत्पद्यते ऽसति  ॥ म्म्क्_७।१७ ॥  
  
उत्पद्यमानम् उत्पादो यदि चोत्पादयत्य् अयम्  ।  
उत्पादयेत् तम् उत्पादम् उत्पादः कतमः पुनः  ॥ म्म्क्_७।१८ ॥  
  
अन्य उत्पादयत्य् एनं यद्य् उत्पादो ऽनवस्थितिः  ।  
अथानुत्पाद उत्पन्नः सर्वम् उत्पद्यतां तथा  ॥ म्म्क्_७।१९ ॥  
  
सतश् च तावद् उत्पत्तिर् असतश् च न युज्यते  ।  
न सतश् चासतश् चेति पूर्वम् एवोपपादितम्  ॥ म्म्क्_७।२० ॥  
  
निरुध्यमानस्योत्पत्तिर् न भावस्योपपद्यते  ।  
यश् चानिरुध्यमानस् तु स भावो नोपपद्यते  ॥ म्म्क्_७।२१ ॥  
  
नास्थितस् तिष्ठते भावः स्थितो भावो न तिष्ठति  ।  
न तिष्ठते तिष्ठमानः को ऽनुत्पन्नश् च तिष्ठति  ॥ म्म्क्_७।२२ ॥  
  
स्थितिर् निरुध्यमानस्य न भावस्योपपद्यते  ।  
यश् चानिरुध्यमानस् तु स भावो नोपपद्यते  ॥ म्म्क्_७।२३ ॥  
  
जरामरणधर्मेषु सर्वभावेषु सर्वदा  ।  
तिष्ठन्ति कतमे भावा ये जरामरणं विना  ॥ म्म्क्_७।२४ ॥  
  
स्थित्यान्यया स्थितेः स्थानं तयैव च न युज्यते  ।  
उत्पादस्य यथोत्पादो नात्मना न परात्मना  ॥ म्म्क्_७।२५ ॥  
  
निरुध्यते नानिरुद्धं न निरुद्धं निरुध्यते  ।  
तथा निरुध्यमानं च किम् अजातं निरुध्यते  ॥ म्म्क्_७।२६ ॥  
  
स्थितस्य तावद् भावस्य निरोधो नोपपद्यते  ।  
नास्थितस्यापि भावस्य निरोध उपपद्यते  ॥ म्म्क्_७।२७ ॥  
  
तयैवावस्थयावस्था न हि सैव निरुध्यते  ।  
अन्ययावस्थयावस्था न चान्यैव निरुध्यते  ॥ म्म्क्_७।२८ ॥  
  
यदैव सर्वधर्माणाम् उत्पादो नोपपद्यते  ।  
तदैवं सर्वधर्माणां निरोधो नोपपद्यते  ॥ म्म्क्_७।२९ ॥  
  
सतश् च तावद् भावस्य निरोधो नोपपद्यते  ।  
एकत्वे न हि भावश् च नाभावश् चोपपद्यते  ॥ म्म्क्_७।३० ॥  
  
असतो ऽपि न भावस्य निरोध उपपद्यते  ।  
न द्वितीयस्य शिरसश् छेदनं विद्यते यथा  ॥ म्म्क्_७।३१ ॥  
  
न स्वात्मना निरोधो ऽस्ति निरोधो न परात्मना  ।  
उत्पादस्य यथोत्पादो नात्मना न परात्मना  ॥ म्म्क्_७।३२ ॥  
  
उत्पादस्थितिभङ्गानाम् असिद्धेर् नास्ति संस्कृतम्  ।  
संस्कृतस्याप्रसिद्धौ च कथं सेत्स्यत्य् असंस्कृतम्  ॥ म्म्क्_७।३३ ॥  
  
यथा माया यथा स्वप्नो गन्धर्वनगरं यथा  ।  
तथोत्पादस् तथा स्थानं तथा भङ्ग उदाहृतम्  ॥ म्म्क्_७।३४ ॥  
  
***********************************************************  
  
सद्भूतः कारकः कर्म सद्भूतं न करोत्ययम्  ।  
कारको नाप्य् असद्भूतः कर्मासद्भूतम् ईहते  ॥ म्म्क्_८।१ ॥  
  
सद्भूतस्य क्रिया नास्ति कर्म च स्याद् अकर्तृकम्  ।  
सद्भूतस्य क्रिया नास्ति कर्ता च स्याद् अकर्मकः  ॥ म्म्क्_८।२ ॥  
  
करोति यद्य् असद्भूतो ऽसद्भूतं कर्म कारकः  ।  
अहेतुकं भवेत् कर्म कर्ता चाहेतुको भवेत्  ॥ म्म्क्_८।३ ॥  
  
हेताव् असति कार्यं च कारणं च न विद्यते  ।  
तदभावे क्रिया कर्ता कारणं च न विद्यते  ॥ म्म्क्_८।४ ॥  
  
धर्माधर्मौ न विद्येते क्रियादीनाम् असम्भवे  ।  
धर्मे चासत्य् अधर्मे च फलं तज्जं न विद्यते  ॥ म्म्क्_८।५ ॥  
  
फले ऽसति न मोक्षाय न स्वर्गायोपपद्यते  ।  
मार्गः सर्वक्रियाणां च नैरर्थक्यं प्रसज्यते  ॥ म्म्क्_८।६ ॥  
  
कारकः सदसद्भूतः सदसत् कुरुते न तत्  ।  
परस्परविरुद्धं हि सच् चासच् चैकतः कुतः  ॥ म्म्क्_८।७ ॥  
  
सता च क्रियते नासन् नासता क्रियते च सत्  ।  
कर्त्रा सर्वे प्रसज्यन्ते दोषास् तत्र त एव हि  ॥ म्म्क्_८।८ ॥  
  
नासद्भूतं न सद्भूतः सदसद्भूतम् एव वा  ।  
करोति कारकः कर्म पूर्वोक्तैर् एव हेतुभिः  ॥ म्म्क्_८।९ ॥  
  
नासद्भूतो ऽपि सद्भूतं सदसद्भूतम् एव वा  ।  
करोति कारकः कर्म पूर्वोक्तैर् एव हेतुभिः  ॥ म्म्क्_८।१० ॥  
  
करोति सदसद्भूतो न सन् नासच् च कारकः  ।  
कर्म तत् तु विजानीयात् पूर्वोक्तैर् एव हेतुभिः  ॥ म्म्क्_८।११ ॥  
  
प्रतीत्य कारकः कर्म तं प्रतीत्य च कारकम्  ।  
कर्म प्रवर्तते नान्यत् पश्यामः सिद्धिकारणम्  ॥ म्म्क्_८।१२ ॥  
  
एवं विद्याद् उपादानं व्युत्सर्गाद् इति कर्मणः  ।  
कर्तुश् च कर्मकर्तृभ्यां शेषान् भावान् विभावयेत्  ॥ म्म्क्_८।१३ ॥  
  
***********************************************************  
  
  
दर्शनश्रवणादीनि वेदनादीनि चाप्य् अथ  ।  
भवन्ति यस्य प्राग् एभ्यः सो ऽस्तीत्य् एके वदन्त्युत  ॥ म्म्क्_९।१ ॥  
  
कथं ह्य् अविद्यमानस्य दर्शनादि भविष्यति  ।  
भावस्य तस्मात् प्राग् एभ्यः सो ऽस्ति भावो व्यवस्थितः  ॥ म्म्क्_९।२ ॥  
  
दर्शनश्रवणादिभ्यो वेदनादिभ्य एव च  ।  
यः प्राग् व्यवस्थितो भावः केन प्रज्ञप्यते ऽथ सः  ॥ म्म्क्_९।३ ॥  
  
विनापि दर्शनादीनि यदि चासौ व्यवस्थितः  ।  
अमून्य् अपि भविष्यन्ति विना तेन न संशयः  ॥ म्म्क्_९।४ ॥  
  
अज्यते केनचित् कश्चित् किञ्चित् केन चिद् अज्यते  ।  
कुतः किञ्चिद् विना कश्चित् किञ्चित् किञ्चिद् विना कुतः  ॥ म्म्क्_९।५ ॥  
  
सर्वेभ्यो दर्शनादिभ्यः कश्चित् पूर्वो न विद्यते  ।  
अज्यते दर्शनादिनाम् अन्येन पुनर् अन्यदा  ॥ म्म्क्_९।६ ॥  
  
सर्वेभ्यो दर्शनादिभ्यो यदि पूर्वो न विद्यते  ।  
एकैकस्मात् कथं पूर्वो दर्शनादेः स विद्यते  ॥ म्म्क्_९।७ ॥  
  
द्रष्टा स एव स श्रोता स एव यदि वेदकः  ।  
एकैकस्माद् भवेत् पूर्वम् एवं चैतन् न युज्यते  ॥ म्म्क्_९।८ ॥  
  
द्रष्टान्य एव श्रोतान्यो वेदको ऽन्यः पुनर् यदि  ।  
सति स्याद् द्रष्टरि श्रोता बहुत्वं चात्मनां भवेत्  ॥ म्म्क्_९।९ ॥  
  
दर्शनश्रवणादीनि वेदनादीनि चाप्य् अथ  ।  
भवन्ति येभ्यस् तेष्व् एष भूतेष्व् अपि न विद्यते  ॥ म्म्क्_९।१० ॥  
  
दर्शनश्रवणादीनि वेदनादीनि चाप्य् अथ  ।  
न विद्यते चेद् यस्य स न विद्यन्त इमान्य् अपि  ॥ म्म्क्_९।११ ॥  
  
प्राक् च यो दर्शनादिभ्यः साम्प्रतं चोर्ध्वम् एव च  ।  
न विद्यते ऽस्ति नास्तीति निवृत्तास् तत्र कल्पनाः  ॥ म्म्क्_९।१२ ॥  
  
***********************************************************  
  
यद् इन्धनं स चेद् अग्निर् एकत्वं कर्तृकर्मणोः  ।  
अन्यश् चेद् इन्धनाद् अग्निर् इन्धनाद् अप्य् ऋते भवेत्  ॥ म्म्क्_१०।१ ॥  
  
नित्यप्रदीप्त एव स्याद् अप्रदीपनहेतुकः  ।  
पुनरारम्भवैयर्थ्यम् एवं चाकर्मकः सति  ॥ म्म्क्_१०।२ ॥  
  
परत्र निरपेक्षत्वाद् अप्रदीपनहेतुकः  ।  
पुनरारम्भवैयर्थ्यं नित्यदीप्तः प्रसज्यते  ॥ म्म्क्_१०।३ ॥  
  
तत्रैतत् स्याद् इध्यमानम् इन्धनं भवतीति चेत्  ।  
केनेध्यताम् इन्धनं तत् तावन्मात्रम् इदं यदा  ॥ म्म्क्_१०।४ ॥  
  
अन्यो न प्राप्स्यते ऽप्रप्तो न धक्ष्यत्य् अदहन् पुनः  ।  
न निर्वास्यत्य् अनिर्वाणः स्थास्यते वा स्वलिङ्गवान्  ॥ म्म्क्_१०।५ ॥  
  
अन्य एवन्धनाद् अग्निर् इन्धनं प्राप्नुयाद् यदि  ।  
स्त्री सम्प्राप्नोति पुरुषं पुरुषश् च स्त्रियं यथा  ॥ म्म्क्_१०।६ ॥  
  
अन्य एवेन्धनाद् अग्निर् इन्धनं कामम् आप्नुयात्  ।  
अग्नीन्धने यदि स्याताम् अन्योन्येन तिरस्कृते  ॥ म्म्क्_१०।७ ॥  
  
यदीन्धनम् अपेक्ष्याग्निर् अपेक्ष्याग्निं यदीन्धनम्  ।  
कतरत् पूर्वनिष्पन्नं यद् अपेक्ष्याग्निर् इन्धनम्  ॥ म्म्क्_१०।८ ॥  
  
यदीन्धनम् अपेक्ष्याग्निर् अग्नेः सिद्धस्य साधनम्  ।  
एवं सतीन्धनं चापि भविष्यति निरग्निकम्  ॥ म्म्क्_१०।९ ॥  
  
यो ऽपेक्ष्य सिध्यते भावस् तम् एवापेक्ष्य सिध्यति  ।  
यदि यो ऽपेक्षितव्यः स सिध्यतां कम् अपेक्ष्य कः  ॥ म्म्क्_१०।१० ॥  
  
यो ऽपेक्ष्य सिध्यते भावः सो ऽसिद्धो ऽपेक्षते कथम्  ।  
अथाप्य् अपेक्षते सिद्धस् त्व् अपेक्षास्य न युज्यते  ॥ म्म्क्_१०।११ ॥  
  
अपेक्ष्येन्धनम् अग्निर् न नानपेक्ष्याग्निर् इन्धनम्  ।  
अपेक्ष्येन्धनम् अग्निं न नानपेक्ष्याग्निम् इन्धनम्  ॥ म्म्क्_१०।१२ ॥  
  
आगच्छत्य् अन्यतो नाग्निर् इन्धने ऽग्निर् न विद्यते  ।  
अत्रेन्धने शेषम् उक्तं गम्यमानगतागतैः  ॥ म्म्क्_१०।१३ ॥  
  
इन्धनं पुनर् अग्निर् न नाग्निर् अन्यत्र चेन्धनात्  ।  
नाग्निर् इन्धनवान् नाग्नाव् इन्धनानि न तेषु सः  ॥ म्म्क्_१०।१४ ॥  
  
अग्नीन्धनाभ्यां व्याख्यात आत्मोपादानयोः क्रमः  ।  
सर्वो निरवशेषेण सार्धं घटपटादिभिः  ॥ म्म्क्_१०।१५ ॥  
  
आत्मनश् च सतत्त्वं ये भावानां च पृथक् पृथक्  ।  
निर्दिशन्ति न तान् मन्ये शासनस्यार्थकोविदान्  ॥ म्म्क्_१०।१६ ॥  
  
***********************************************************  
  
पूर्वा प्रज्ञायते कोटिर् नेत्य् उवाच महामुनिः  ।  
संसारो ऽनवराग्रो हि नास्यादिर् नापि पश्चिमम्  ॥ म्म्क्_११।१ ॥  
  
नैवाग्रं नावरं यस्य तस्य मध्यं कुतो भवेत्  ।  
तस्मान् नात्रोपपद्यन्ते पूर्वापरसहक्रमाः  ॥ म्म्क्_११।२ ॥  
  
पूर्वं जातिर् यदि भवेज् जरामरणम् उत्तरम्  ।  
निर्जरा मरणा जातिर् भवेज् जायेत चामृतः  ॥ म्म्क्_११।३ ॥  
  
पश्चाज् जातिर् यदि भवेज् जरामरणम् आदितः  ।  
अहेतुकम् अजातस्य स्याज् जरामरणं कथम्  ॥ म्म्क्_११।४ ॥  
  
न जरामरणं चैव जातिश् च सह युज्यते  ।  
म्रियेत जायमानश् च स्याच् चाहेतुकतोभयोः  ॥ म्म्क्_११।५ ॥  
  
यत्र न प्रभवन्त्य् एते पूर्वापरसहक्रमाः  ।  
प्रपञ्चयन्ति तां जातिं तज् जरामरणं च किम्  ॥ म्म्क्_११।६ ॥  
  
कार्यं च कारणं चैव लक्ष्यं लक्षणम् एव च  ।  
वेदना वेदकश् चैव सन्त्य् अर्था ये च के चन  ॥ म्म्क्_११।७ ॥  
  
पूर्वा न विद्यते कोटिः संसारस्य न केवलम्  ।  
सर्वेषाम् अपि भावानां पूर्वा कोटी न विद्यते  ॥ म्म्क्_११।८ ॥  
  
***********************************************************  
  
  
स्वयं कृतं परकृतं द्वाभ्यां कृतम् अहेतुकम्  ।  
दुःखम् इत्य् एक इच्छन्ति तच् च कार्यं न युज्यते  ॥ म्म्क्_१२।१ ॥  
  
स्वयं कृतं यदि भवेत् प्रतीत्य न ततो भवेत्  ।  
स्कन्धान् इमान् अमी स्कन्धाः सम्भवन्ति प्रतीत्य हि  ॥ म्म्क्_१२।२ ॥  
  
यद्य् अमीभ्य इमे ऽन्ये स्युर् एभ्यो वामी परे यदि  ।  
भवेत् परकृतं दुःखं परैर् एभिर् अमी कृताः  ॥ म्म्क्_१२।३ ॥  
  
स्वपुद्गलकृतं दुःखं यदि दुःखं पुनर् विना  ।  
स्वपुद्गलः स कतमो येन दुःखं स्वयं कृतम्  ॥ म्म्क्_१२।४ ॥  
  
परपुद्गलजं दुःखं यदि यस्मै प्रदीयते  ।  
परेण कृत्वा तद् दुःखं स दुःखेन विना कुतः  ॥ म्म्क्_१२।५ ॥  
  
परपुद्गलजं दुःखं यदि कः परपुद्गलः  ।  
विना दुःखेन यः कृत्वा परस्मै प्रहिणोति तत्  ॥ म्म्क्_१२।६ ॥  
  
स्वयं कृतस्याप्रसिद्धेर् दुःखं परकृतं कुतः  ।  
परो हि दुःखं यत् कुर्यात् तत् तस्य स्यात् स्वयं कृतम्  ॥ म्म्क्_१२।७ ॥  
  
न तावत् स्वकृतं दुःखं न हि तेनैव तत् कृतम्  ।  
परो नात्मकृतश् चेत् स्याद् दुःखं परकृतं कथम्  ॥ म्म्क्_१२।८ ॥  
  
स्याद् उभाभ्यां कृतं दुःखं स्याद् एकैककृतं यदि  ।  
पराकारास्वयङ्कारं दुःखम् अहेतुकं कुतः  ॥ म्म्क्_१२।९ ॥  
न केवलं हि दुःखस्य चातुर्विध्यं न विद्यते  ।  
बाह्यानाम् अपि भावानां चातुर्विध्यं न विद्यते  ॥ म्म्क्_१२।१० ॥  
  
***********************************************************  
  
तन् मृषा मोषधर्म यद् भगवान् इत्य् अभाषत  ।  
सर्वे च मोषधर्माणः संस्कारास् तेन ते मृषा  ॥ म्म्क्_१३।१ ॥  
  
तन् मृषा मोषधर्म यद् यदि किं तत्र मुष्यते  ।  
एतत् तूक्तं भगवता शून्यतापरिदीपकम्  ॥ म्म्क्_१३।२ ॥  
  
भावानां निःस्वभावत्वम् अन्यथाभावदर्शनात्  ।  
नास्वभावश् च भावो ऽस्ति भावानां शून्यता यतः  ॥ म्म्क्_१३।३ ॥  
  
कस्य स्याद् अन्यथाभावः स्वभावश् चेन् न विद्यते  ।  
कस्य स्याद् अन्यथाभावः स्वभावो यदि विद्यते  ॥ म्म्क्_१३।४ ॥  
  
तस्यैव नान्यथाभावो नाप्य् अन्यस्यैव युज्यते  ।  
युवा न जीर्यते यस्माद् यस्माज् जीर्णो न जीर्यते  ॥ म्म्क्_१३।५ ॥  
  
तस्य चेद् अन्यथाभावः क्षीरम् एव भवेद् दधि  ।  
क्षीराद् अन्यस्य कस्यचिद् दधिभावो भविष्यति  ॥ म्म्क्_१३।६ ॥  
  
यद्य् अशून्यं भवेत् किञ्चित् स्याच् छून्यम् इति किं चन  ।  
न किञ्चिद् अस्त्य् अशून्यं च कुतः शून्यं भविष्यति  ॥ म्म्क्_१३।७ ॥  
  
शून्यता सर्वदृष्टीनां प्रोक्ता निःसरणं जिनैः  ।  
येषां तु शून्यतादृष्टिस् तान् असाध्यान् बभाषिरे  ॥ म्म्क्_१३।८ ॥  
  
  
द्रष्टव्यं दर्शनं द्रष्टा त्रीण्य् एतानि द्विशो द्विशः  ।  
सर्वशश् च न संसर्गम् अन्योन्येन व्रजन्त्य् उत  ॥ म्म्क्_१४।१ ॥  
  
एवं रागश् च रक्तश् च रञ्जनीयं च दृश्यताम्  ।  
त्रैधेन शेषाः क्लेशाश् च शेषाण्य् आयतनानि च  ॥ म्म्क्_१४।२ ॥  
  
अन्येनान्यस्य संसर्गस् तच् चान्यत्वं न विद्यते  ।  
द्रष्टव्यप्रभृतीनां यन् न संसर्गं व्रजन्त्य् अतः  ॥ म्म्क्_१४।३ ॥  
  
न च केवलम् अन्यत्वं द्रष्टव्यादेर् न विद्यते  ।  
कस्यचित् केनचित् सार्धं नान्यत्वम् उपपद्यते  ॥ म्म्क्_१४।४ ॥  
  
अन्यद् अन्यत् प्रतीत्यान्यन् नान्यद् अन्यद् ऋते ऽन्यतः  ।  
यत् प्रतीत्य च यत् तस्मात् तद् अन्यन् नोपपद्यते  ॥ म्म्क्_१४।५ ॥  
  
यद्य् अन्यद् अन्यद् अन्यस्माद् अन्यस्माद् अप्य् ऋते भवेत्  ।  
तद् अन्यद् अन्यद् अन्यस्माद् ऋते नास्ति च नास्त्य् अतः  ॥ म्म्क्_१४।६ ॥  
  
नान्यस्मिन् विद्यते ऽन्यत्वम् अनन्यस्मिन् न विद्यते  ।  
अविद्यमाने चान्यत्वे नास्त्य् अन्यद् वा तद् एव वा  ॥ म्म्क्_१४।७ ॥  
  
न तेन तस्य संसर्गो नान्येनान्यस्य युज्यते  ।  
संसृज्यमानं संसृष्टं संस्रष्टा च न विद्यते  ॥ म्म्क्_१४।८ ॥  
  
***********************************************************  
  
न सम्भवः स्वभावस्य युक्तः प्रत्ययहेतुभिः  ।  
हेतुप्रत्ययसम्भूतः स्वभावः कृतको भवेत्  ॥ म्म्क्_१५।१ ॥  
  
स्वभावः कृतको नाम भविष्यति पुनः कथम्  ।  
अकृत्रिमः स्वभावो हि निरपेक्षः परत्र च  ॥ म्म्क्_१५।२ ॥  
  
कुतः स्वभावस्याभावे परभावो भविष्यति  ।  
स्वभावः परभावस्य परभावो हि कथ्यते  ॥ म्म्क्_१५।३ ॥  
  
स्वभावपरभावाभ्याम् ऋते भावः कुतः पुनः  ।  
स्वभावे परभावे च सति भावो हि सिध्यति  ॥ म्म्क्_१५।४ ॥  
  
भावस्य चेद् अप्रसिद्धिर् अभावो नैव सिध्यति  ।  
भावस्य ह्य् अन्यथाभावम् अभावं ब्रुवते जनाः  ॥ म्म्क्_१५।५ ॥  
  
स्वभावं परभावं च भावं चाभावम् एव च  ।  
ये पश्यन्ति न पश्यन्ति ते तत्त्वं बुद्धशासने  ॥ म्म्क्_१५।६ ॥  
  
कात्यायनाववादे चास्तीति नास्तीति चोभयम्  ।  
प्रतिषिद्धं भगवता भावाभावविभाविना  ॥ म्म्क्_१५।७ ॥  
  
यद्य् अस्तित्वं प्रकृत्या स्यान् न भवेद् अस्य नास्तिता  ।  
प्रकृतेर् अन्यथाभावो न हि जातूपपद्यते  ॥ म्म्क्_१५।८ ॥  
  
प्रकृतौ कस्य वासत्याम् अन्यथात्वं भविष्यति  ।  
प्रकृतौ कस्य वा सत्याम् अन्यथात्वं भविष्यति  ॥ म्म्क्_१५।९ ॥  
  
अस्तीति शाश्वतग्राहो नास्तीत्य् उच्छेददर्शनम्  ।  
तस्माद् अस्तित्वनास्तित्वे नाश्रीयेत विचक्षणः  ॥ म्म्क्_१५।१० ॥  
  
अस्ति यद् धि स्वभावेन न तन् नास्तीति शाश्वतम्  ।  
नास्तीदानीम् अभूत् पूर्वम् इत्य् उच्छेदः प्रसज्यते  ॥ म्म्क्_१५।११ ॥  
  
***********************************************************  
  
संस्काराः संसरन्ति चेन् न नित्याः संसरन्ति ते  ।  
संसरन्ति च नानित्याः सत्त्वे ऽप्य् एष समः क्रमः  ॥ म्म्क्_१६।१ ॥  
  
पुद्गलः संसरति चेत् स्कन्धायतनधातुषु  ।  
पञ्चधा मृग्यमाणो ऽसौ नास्ति कः संसरिष्यति  ॥ म्म्क्_१६।२ ॥  
  
उपादानाद् उपादानं संसरन् विभवो भवेत्  ।  
विभवश् चानुपादानः कः स किं संसरिष्यति  ॥ म्म्क्_१६।३ ॥  
  
संस्काराणां न निर्वाणं कथं चिद् उपपद्यते  ।  
सत्त्वस्यापि न निर्वाणं कथं चिद् उपपद्यते  ॥ म्म्क्_१६।४ ॥  
  
न बध्यन्ते न मुच्यन्त उदयव्ययधर्मिणः  ।  
संस्काराः पूर्ववत् सत्त्वो बध्यते न न मुच्यते  ॥ म्म्क्_१६।५ ॥  
  
बन्धनं चेद् उपादानं सोपादानो न बध्यते  ।  
बध्यते नानुपादानः किमवस्थो ऽथ बध्यते  ॥ म्म्क्_१६।६ ॥  
  
बध्नीयाद् बन्धनं कामं बन्ध्यात् पूर्वं भवेद् यदि  ।  
न चास्ति तच् छेषम् उक्तं गम्यमानगतागतैः  ॥ म्म्क्_१६।७ ॥  
  
बद्धो न मुच्यते तावद् अबद्धो नैव मुच्यते  ।  
स्यातां बद्धे मुच्यमाने युगपद् बन्धमोक्षणे  ॥ म्म्क्_१६।८ ॥  
  
निर्वास्याम्य् अनुपादानो निर्वाणं मे भविष्यति  ।  
इति येषां ग्रहस् तेषाम् उपादानमहाग्रहः  ॥ म्म्क्_१६।९ ॥  
  
न निर्वाणसमारोपो न संसारापकर्षणम्  ।  
यत्र कस् तत्र संसारो निर्वाणं किं विकल्प्यते  ॥ म्म्क्_१६।१० ॥  
  
आत्मसंयमकं चेतः परानुग्राहकं च यत्  ।  
मैत्रं स धरमस् तद् बीजं फलस्य प्रेत्य चेह च  ॥ म्म्क्_१७।१ ॥  
  
चेतना चेतयित्वा च कर्मोक्तं परमर्षिणा  ।  
तस्यानेकविधो भेदः कर्मणः परिकीर्तितः  ॥ म्म्क्_१७।२ ॥  
  
तत्र यच् चेतनेत्य् उक्तं कर्म तन् मानसं स्मृतम्  ।  
चेतयित्वा च यत् तूक्तं तत् तु कायिकवाचिकम्  ॥ म्म्क्_१७।३ ॥  
  
वाग्विष्पन्दो ऽविरतयो याश् चाविज्ञप्तिसञ्ज्ञिताः  ।  
अविज्ञप्तय एवान्याः स्मृता विरतयस् तथा  ॥ म्म्क्_१७।४ ॥  
  
परिभोगान्वयं पुण्यम् अपुण्यं च तथाविधम्  ।  
चेतना चेति सप्तैते धर्माः कर्माञ्जनाः स्मृताः  ॥ म्म्क्_१७।५ ॥  
  
तिष्ठत्य् आ पाककालाच् चेत् कर्म तन् नित्यताम् इयात्  ।  
निरुद्धं चेन् निरुद्धं सत् किं फलं जनयिष्यति  ॥ म्म्क्_१७।६ ॥  
  
यो ऽङ्कुरप्रभृतिर् बीजात् सन्तानो ऽभिप्रवर्तते  ।  
ततः फलम् ऋते बीजात् स च नाभिप्रवर्तते  ॥ म्म्क्_१७।७ ॥  
  
बीजाच् च यस्मात् सन्तानः सन्तानाच् च फलोद्भवः  ।  
बीजपूर्वं फलं तस्मान् नोच्छिन्नं नापि शाश्वतम्  ॥ म्म्क्_१७।८ ॥  
  
यस् तस्माच् चित्तसन्तानश् चेतसो ऽभिप्रवर्तते  ।  
ततः फलम् ऋते चित्तात् स च नाभिप्रवर्तते  ॥ म्म्क्_१७।९ ॥  
  
चित्ताच् च यस्मात् सन्तानः सन्तानाच् च फलोद्भवः  ।  
कर्मपूर्वं फलं तस्मान् नोच्छिन्नं नापि शाश्वतम्  ॥ म्म्क्_१७।१० ॥  
  
धर्मस्य साधनोपायाः शुक्लाः कर्मपथा दश  ।  
फलं कामगुणाः पञ्च धर्मस्य प्रेत्य चेह च  ॥ म्म्क्_१७।११ ॥  
  
बहवश् च महान्तश् च दोषाः स्युर् यदि कल्पना  ।  
स्याद् एषा तेन नैवैषा कल्पनात्रोपपद्यते  ॥ म्म्क्_१७।१२ ॥  
  
इमां पुनः प्रवक्ष्यामि कल्पनां यात्र योज्यते  ।  
बुद्धैः प्रत्येकबुद्धैश् च श्रावकैश् चानुवर्णिताम्  ॥ म्म्क्_१७।१३ ॥  
  
पत्त्रं यथा ऽविप्रणाशस्तथर्णम् इव कर्म च  ।  
चतुर्विधो धातुतः स प्रकृत्याव्याकृतश् च सः  ॥ म्म्क्_१७।१४ ॥  
  
प्रहाणतो न प्रहेयो भावनाहेय एव वा  ।  
तस्माद् अविप्रणाशेन जायते कर्मणां फलम्  ॥ म्म्क्_१७।१५ ॥  
  
प्रहाणतः प्रहेयः स्यात् कर्मणः सङ्क्रमेण वा  ।  
यदि दोषाः प्रसज्येरंस् तत्र कर्मवधादयः  ॥ म्म्क्_१७।१६ ॥  
  
सर्वेषां विसभागानां सभागानां च कर्मणाम्  ।  
प्रतिसन्धौ सधातूनाम् एक उत्पद्यते तु सः  ॥ म्म्क्_१७।१७ ॥  
  
कर्मणः कर्मणो दृष्टे धर्म उत्पद्यते तु सः  ।  
द्विप्रकारस्य सर्वस्य विपक्वे ऽपि च तिष्ठति  ॥ म्म्क्_१७।१८ ॥  
  
फलव्यतिक्रमाद् वा स मरणाद् वा निरुध्यते  ।  
अनास्रवं सास्रवं च विभागं तत्र लक्षयेत्  ॥ म्म्क्_१७।१९ ॥  
  
शून्यता च न चोच्छेदः संसारश् च न शाश्वतम्  ।  
कर्मणो ऽविप्रणाशश् च धर्मो बुद्धेन देशितः  ॥ म्म्क्_१७।२० ॥  
  
कर्म नोत्पद्यते कस्मान् निःस्वभावं यतस् ततः  ।  
यस्माच् च तद् अनुत्पन्नं न तस्माद् विप्रणश्यति  ॥ म्म्क्_१७।२१ ॥  
  
कर्म स्वभावतश् चेत् स्याच् छाश्वतं स्याद् असंशयम्  ।  
अकृतं च भवेत् कर्म क्रियते न हि शाश्वतम्  ॥ म्म्क्_१७।२२ ॥  
  
अकृताभ्यागमभयं स्यात् कर्माकृतकं यदि  ।  
अब्रह्मचर्यवासश् च दोषस्तत्र प्रसज्यते  ॥ म्म्क्_१७।२३ ॥  
  
व्यवहारा विरुध्यन्ते सर्व एव न संशयः  ।  
पुण्यपापकृतोर् नैव प्रविभागश् च युज्यते  ॥ म्म्क्_१७।२४ ॥  
  
तद् विपक्वविपाकं च पुनर् एव विपक्ष्यति  ।  
कर्म व्यवस्थितं यस्मात् तस्मात् स्वाभाविकं यदि  ॥ म्म्क्_१७।२५ ॥  
  
कर्म क्लेशात्मकं चेदं ते च क्लेशा न तत्त्वतः  ।  
न चेत् ते तत्त्वतः क्लेशाः कर्म स्यात् तत्त्वतः कथम्  ॥ म्म्क्_१७।२६ ॥  
  
कर्म क्लेशाश् च देहानां प्रत्ययाः समुदाहृताः  ।  
कर्म क्लेशाश् च ते शून्या यदि देहेषु का कथा  ॥ म्म्क्_१७।२७ ॥  
  
अविद्यानिवृतो जन्तुस् तृष्णासंयोजनश् च सः  ।  
स भोक्ता स च न कर्तुर् अन्यो न च स एव सः  ॥ म्म्क्_१७।२८ ॥  
  
न प्रत्ययसमुत्पन्नं नाप्रत्ययसमुत्थितम्  ।  
अस्ति यस्माद् इदं कर्म तस्मात् कर्तापि नास्त्य् अतः  ॥ म्म्क्_१७।२९ ॥  
  
कर्म चेन् नास्ति कर्ता च कुतः स्यात् कर्मजं फलम्  ।  
असत्य् अथ फले भोक्ता कुत एव भविष्यति  ॥ म्म्क्_१७।३० ॥  
  
यथा निर्मितकं शास्ता निर्मिमीत र्द्धिसम्पदा  ।  
निर्मितो निर्मिमीतान्यं स च निर्मितकः पुनः  ॥ म्म्क्_१७।३१ ॥  
  
तथा निर्मितकाकारः कर्ता यत् कर्म तत् कृतम्  ।  
तद्यथा निर्मितेनान्यो निर्मितो निर्मितस् तथा  ॥ म्म्क्_१७।३२ ॥  
  
क्लेशाः कर्माणि देहाश् च कर्तारश् च फलानि च  ।  
गन्धर्वनगराकारा मरीचिस्वप्नसन्निभाः  ॥ म्म्क्_१७।३३ ॥  
  
***********************************************************  
  
आत्मा स्कन्धा यदि भवेद् उदयव्ययभाग् भवेत्  ।  
स्कन्धेभ्यो ऽन्यो यदि भवेद् भवेद् अस्कन्धलक्षणः  ॥ म्म्क्_१८।१ ॥  
  
आत्मन्य् असति चात्मीयं कुत एव भविष्यति  ।  
निर्ममो निरहङ्कारः शमाद् आत्मात्मनीनयोः  ॥ म्म्क्_१८।२ ॥  
  
निर्ममो निरहङ्कारो यश् च सो ऽपि न विद्यते  ।  
निर्ममं निरहङ्कारं यः पश्यति न पश्यति  ॥ म्म्क्_१८।३ ॥  
  
ममेत्य् अहम् इति क्षीणे बहिर्धाध्यात्मम् एव च  ।  
निरुध्यत उपादानं तत्क्षयाज् जन्मनः क्षयः  ॥ म्म्क्_१८।४ ॥  
  
कर्मक्लेशक्षयान् मोक्षः कर्मक्लेशा विकल्पतः  ।  
ते प्रपञ्चात् प्रपञ्चस् तु शून्यतायां निरुध्यते  ॥ म्म्क्_१८।५ ॥  
  
आत्मेत्य् अपि प्रज्ञपितम् अनात्मेत्य् अपि देशितम्  ।  
बुद्धैर् नात्मा न चानात्मा कश्चिद् इत्य् अपि देशितम्  ॥ म्म्क्_१८।६ ॥  
  
निवृत्तम् अभिधातव्यं निवृत्तश् चित्तगोचरः  ।  
अनुत्पन्नानिरुद्धा हि निर्वाणम् इव धर्मता  ॥ म्म्क्_१८।७ ॥  
  
सर्वं तथ्यं न वा तथ्यं तथ्यं चातथ्यम् एव च  ।  
नैवातथ्यं नैव तथ्यम् एतद् बुद्धानुशासनम्  ॥ म्म्क्_१८।८ ॥  
  
अपरप्रत्ययं शान्तं प्रपञ्चैर् अप्रपञ्चितम्  ।  
निर्विकल्पम् अनानार्थम् एतत् तत्त्वस्य लक्षणम्  ॥ म्म्क्_१८।९ ॥  
  
प्रतीत्य यद् यद् भवति न हि तावत् तद् एव तत्  ।  
न चान्यदपि तत्तस्मान्नोच्छिन्नं नापि शाश्वतम्  ॥ म्म्क्_१८।१० ॥  
  
अनेकार्थम् अनानार्थम् अनुच्छेदम् अशाश्वतम्  ।  
एतत् तल् लोकनाथानां बुद्धानां शासनामृतम्  ॥ म्म्क्_१८।११ ॥  
  
सम्बुद्धानाम् अनुत्पादे श्रावकाणां पुनः क्षये  ।  
ज्ञानं प्रत्येकबुद्धानाम् असंसर्गात् प्रवर्तते  ॥ म्म्क्_१८।१२ ॥  
  
***********************************************************  
  
प्रत्युत्पन्नो ऽनागतश् च यद्य् अतीतम् अपेक्ष्य हि  ।  
प्रत्युत्पन्नो ऽनागतश् च काले ऽतीते भविष्यतः  ॥ म्म्क्_१९।१ ॥  
  
प्रत्युत्पन्नो ऽनागतश् च न स्तस् तत्र पुनर् यदि  ।  
प्रत्युत्पन्नो ऽनागतश् च स्यातां कथम् अपेक्ष्य तम्  ॥ म्म्क्_१९।२ ॥  
  
अनपेक्ष्य पुनः सिद्धिर् नातीतं विद्यते तयोः  ।  
प्रत्युत्पन्नो ऽनागतश् च तस्मात् कालो न विद्यते  ॥ म्म्क्_१९।३ ॥  
  
एतेनैवावशिष्टौ द्वौ क्रमेण परिवर्तकौ  ।  
उत्तमाधममध्यादीन् एकत्वादींश् च लक्षयेत्  ॥ म्म्क्_१९।४ ॥  
  
नास्थितो गृह्यते कालः स्थितः कालो न विद्यते  ।  
यो गृह्येतागृहीतश् च कालः प्रज्ञप्यते कथम्  ॥ म्म्क्_१९।५ ॥  
  
भावं प्रतीत्य कालश् चेत् कालो भावाद् ऋते कुतः  ।  
न च कश् चन भावो ऽस्ति कुतः कालो भविष्यति  ॥ म्म्क्_१९।६ ॥  
  
***********************************************************  
  
हेतोश् च प्रत्ययानां च सामग्र्या जायते यदि  ।  
फलमस्ति च सामग्र्यां सामग्र्या जायते कथम्  ॥ म्म्क्_२०।१ ॥  
  
हेतोश् च प्रत्ययानां च सामग्र्या जायते यदि  ।  
फलं नास्ति च सामग्र्यां सामग्र्या जायते कथम्  ॥ म्म्क्_२०।२ ॥  
  
हेतोश् च प्रत्ययानां च सामग्र्याम् अस्ति चेत् फलम्  ।  
गृह्येत ननु सामग्र्यां सामग्र्यां च न गृह्यते  ॥ म्म्क्_२०।३ ॥  
  
हेतोश् च प्रत्ययानां च सामग्र्यां नास्ति चेत् फलम्  ।  
हेतवः प्रत्ययाश् च स्युर् अहेतुप्रत्ययैः समाः  ॥ म्म्क्_२०।४ ॥  
  
हेतुं फलस्य दत्त्वा च यदि हेतुर् निरुध्यते  ।  
यद् दत्तं यन् निरुधं च हेतोर् आत्मद्वयं भवेत्  ॥ म्म्क्_२०।५ ॥  
  
हेतुं फलस्यादत्त्वा च यदि हेतुर् निरुध्यते  ।  
हेतौ निरुद्धे जातं तत् फलम् आहेतुकं भवेत्  ॥ म्म्क्_२०।६ ॥  
  
फलं सहैव सामग्र्या यदि प्रादुर्भवेत् पुनः  ।  
एककालौ प्रसज्येते जनको यश् च जन्यते  ॥ म्म्क्_२०।७ ॥  
  
पूर्वम् एव च सामग्र्याः फलं प्रादुर्भवेद् यदि  ।  
हेतुप्रत्ययनिर्मुक्तं फलम् आहेतुकं भवेत्  ॥ म्म्क्_२०।८ ॥  
  
निरुद्धे चेत् फलं हेतौ हेतोः सङ्क्रमणं भवेत्  ।  
पूर्वजातस्य हेतोश् च पुनर्जन्म प्रसज्यते  ॥ म्म्क्_२०।९ ॥  
  
जनयेत् फलम् उत्पन्नं निरुद्धो ऽस्तङ्गतः कथम्  ।  
हेतुस् तिष्ठन्न् अपि कथं फलेन जनयेद् वृतः  ॥ म्म्क्_२०।१० ॥  
  
अथावृतः फलेनासौ कतमज् जनयेत् फलम्  ।  
न ह्य् अदृष्ट्वा न दृष्ट्वापि हेतुर् जनयते फलम्  ॥ म्म्क्_२०।११ ॥  
  
नातीतस्य ह्य् अतीतेन फलस्य सह हेतुना  ।  
नाजातेन न जातेन सङ्गतिर् जातु विद्यते  ॥ म्म्क्_२०।१२ ॥  
  
न जातस्य ह्य् अजातेन फलस्य सह हेतुना  ।  
नातीतेन न जातेन सङ्गतिर् जातु विद्यते  ॥ म्म्क्_२०।१३ ॥  
  
नाजातस्य हि जातेन फलस्य सह हेतुना  ।  
नाजातेन न नष्टेन सङ्गतिर् जातु विद्यते  ॥ म्म्क्_२०।१४ ॥  
  
असत्यां सङ्गतौ हेतुः कथं जनयते फलम्  ।  
सत्यां वा सङ्गतौ हेतुः कथं जनयते फलम्  ॥ म्म्क्_२०।१५ ॥  
  
हेतुः फलेन शून्यश् चेत् कथं जनयते फलम्  ।  
हेतुः फलेनाशून्यश् चेत् कथं जनयते फलम्  ॥ म्म्क्_२०।१६ ॥  
  
फलं नोत्पत्स्यते ऽशून्यम् अशून्यं न निरोत्स्यते  ।  
अनिरुद्धम् अनुत्पन्नम् अशून्यं तद् भविष्यति  ॥ म्म्क्_२०।१७ ॥  
  
कथम् उत्पत्स्यते शून्यं कथं शून्यं निरोत्स्यते  ।  
शून्यम् अप्य् अनिरुद्धं तद् अनुत्पन्नं प्रसज्यते  ॥ म्म्क्_२०।१८ ॥  
  
हेतोः फलस्य चैकत्वं न हि जातूपपद्यते  ।  
हेतोः फलस्य चान्यत्वं न हि जातूपपद्यते  ॥ म्म्क्_२०।१९ ॥  
  
एकत्वे फलहेत्वोः स्याद् ऐक्यं जनकजन्ययोः  ।  
पृथक्त्वे फलहेत्वोः स्यात् तुल्यो हेतुर् अहेतुना  ॥ म्म्क्_२०।२० ॥  
  
फलं स्वभावसद्भूतं किं हेतुर् जनयिष्यति  ।  
फलं स्वभावासद्भूतं किं हेतुर् जनयिष्यति  ॥ म्म्क्_२०।२१ ॥  
  
न चाजनयमानस्य हेतुत्वम् उपपद्यते  ।  
हेतुत्वानुपपत्तौ च फलं कस्य भविष्यति  ॥ म्म्क्_२०।२२ ॥  
  
न च प्रत्ययहेतूनाम् इयम् आत्मानम् आत्मना  ।  
या सामग्री जनयते सा कथं जनयेत् फलम्  ॥ म्म्क्_२०।२३ ॥  
  
न सामग्रीकृतं फलं नासामग्रीकृतं फलम्  ।  
अस्ति प्रत्ययसामग्री कुत एव फलं विना  ॥ म्म्क्_२०।२४ ॥  
  
***********************************************************  
  
विना वा सह वा नास्ति विभवः सम्भवेन वै  ।  
विना वा सह वा नास्ति सम्भवो विभवेन वै  ॥ म्म्क्_२१।१ ॥  
  
भविष्यति कथं नाम विभवः सम्भवं विना  ।  
विनैव जन्म मरणं विभवो नोद्भवं विना  ॥ म्म्क्_२१।२ ॥  
  
सम्भवेनैव विभवः कथं सह भविष्यति  ।  
न जन्म मरणं चैवं तुल्यकालं हि विद्यते  ॥ म्म्क्_२१।३ ॥  
  
भविष्यति कथं नाम सम्भवो विभवं विना  ।  
अनित्यता हि भावेषु न कदाचिन् न विद्यते  ॥ म्म्क्_२१।४ ॥  
  
सम्भवो विभवेनैव कथं सह भविष्यति  ।  
न जन्म मरणं चैव तुल्यकालं हि विद्यते  ॥ म्म्क्_२१।५ ॥  
  
सहान्योन्येन वा सिद्धिर् विनान्योन्येन वा ययोः  ।  
न विद्यते तयोः सिद्धिः कथं नु खलु विद्यते  ॥ म्म्क्_२१।६ ॥  
  
क्षयस्य सम्भवो नास्ति नाक्षयस्यास्ति सम्भवः  ।  
क्षयस्य विभवो नास्ति विभवो नाक्षयस्य च  ॥ म्म्क्_२१।७ ॥  
  
सम्भवो विभवश् चैव विना भावं न विद्यते  ।  
सम्भवं विभवं चैव विना भावो न विद्यते  ॥ म्म्क्_२१।८ ॥  
  
सम्भवो विभवश् चैव न शून्यस्योपपद्यते  ।  
सम्भवो विभवश् चैव नाशून्यस्योपपद्यते  ॥ म्म्क्_२१।९ ॥  
  
सम्भवो विभवश् चैव नैक इत्य् उपपद्यते  ।  
सम्भवो विभवश् चैव न नानेत्य् उपपद्यते  ॥ म्म्क्_२१।१० ॥  
  
दृश्यते सम्भवश्चैव विभवश् चैव ते भवेत्  ।  
दृश्यते सम्भवश्चैव मोहाद् विभव एव च  ॥ म्म्क्_२१।११ ॥  
  
न भावाज् जायते भावो भावो ऽभावान् न जायते  ।  
नाभावाज् जायते ऽभावो ऽभावो भावान् न जायते  ॥ म्म्क्_२१।१२ ॥  
  
न स्वतो जायते भावः परतो नैव जायते  ।  
न स्वतः परतश् चैव जायते जायते कुतः  ॥ म्म्क्_२१।१३ ॥  
  
भावम् अभ्युपपन्नस्य शाश्वतोच्छेददर्शनम्  ।  
प्रसज्यते स भावो हि नित्यो ऽनित्यो ऽथ वा भवेत्  ॥ म्म्क्_२१।१४ ॥  
  
भावम् अभ्युपपन्नस्य नैवोच्छेदो न शाश्वतम्  ।  
उदयव्ययसन्तानः फलहेत्वोर् भवः स हि  ॥ म्म्क्_२१।१५ ॥  
  
उदयव्ययसन्तानः फलहेत्वोर् भवः स चेत्  ।  
व्ययस्यापुनरुत्पत्तेर् हेतूच्छेदः प्रसज्यते  ॥ म्म्क्_२१।१६ ॥  
  
सद्भावस्य स्वभावेन नासद्भावश् च युज्यते  ।  
निर्वाणकाले चोच्छेदः प्रशमाद् भवसन्ततेः  ॥ म्म्क्_२१।१७ ॥  
  
चरमे न निरुद्धे च प्रथमो युज्यते भवः  ।  
चरमे नानिरुद्धे च प्रथमो युज्यते भवः  ॥ म्म्क्_२१।१८ ॥  
  
निरुध्यमाने चरमे प्रथमो यदि जायते  ।  
निरुध्यमान एकः स्याज् जायमानो ऽपरो भवेत्  ॥ म्म्क्_२१।१९ ॥  
  
न चेन् निरुध्यमानश् च जायमानश् च युज्यते  ।  
सार्धं च म्रियते येषु तेषु स्कन्धेषु जायते  ॥ म्म्क्_२१।२० ॥  
  
एवं त्रिष्व् अपि कालेषु न युक्ता भवसन्ततिः  ।  
त्रिषु कालेषु या नास्ति सा कथं भवसन्ततिः  ॥ म्म्क्_२१।२१ ॥  
  
***********************************************************  
  
  
स्कन्धा न नान्यः स्कन्धेभ्यो नास्मिन् स्कन्धा न तेषु सः  ।  
तथागतः स्कन्धवान् न कतमो ऽत्र तथागतः  ॥ म्म्क्_२२।१ ॥  
  
बुद्धः स्कन्धान् उपादाय यदि नास्ति स्वभावतः  ।  
स्वभावतश् च यो नास्ति कुतः स परभावतः  ॥ म्म्क्_२२।२ ॥  
  
प्रतीत्य परभावं यः सो ऽनात्मेत्य् उपपद्यते  ।  
यश् चानात्मा स च कथं भविष्यति तथागतः  ॥ म्म्क्_२२।३ ॥  
  
यदि नास्ति स्वभावश् च परभावः कथं भवेत्  ।  
स्वभावपरभावाभ्याम् ऋते कः स तथागतः  ॥ म्म्क्_२२।४ ॥  
  
स्कन्धान् यद्य् अनुपादाय भवेत् कश्चित् तथागतः  ।  
स इदानीम् उपादद्याद् उपादाय ततो भवेत्  ॥ म्म्क्_२२।५ ॥  
  
स्कन्धांश् चाप्य् अनुपादाय नास्ति कश्चित् तथागतः  ।  
यश् च नास्त्य् अनुपादाय स उपादास्यते कथम्  ॥ म्म्क्_२२।६ ॥  
  
न भवत्य् अनुपादत्तम् उपादानं च किं चन  ।  
न चास्ति निरुपादानः कथं चन तथागतः  ॥ म्म्क्_२२।७ ॥  
  
तत्त्वान्यत्वेन यो नास्ति मृग्यमाणश् च पञ्चधा  ।  
उपादानेन स कथं प्रज्ञप्यते तथागतः  ॥ म्म्क्_२२।८ ॥  
  
यद् अपीदम् उपादानं तत् स्वभावान् न विद्यते  ।  
स्वभावतश् च यन् नास्ति कुतस् तत् परभावतः  ॥ म्म्क्_२२।९ ॥  
  
एवं शून्यम् उपादानम् उपादाता च सर्वशः  ।  
प्रज्ञप्यते च शून्येन कथं शून्यस् तथागतः  ॥ म्म्क्_२२।१० ॥  
  
शून्यम् इति न वक्तव्यम् अशून्यम् इति वा भवेत्  ।  
उभयं नोभयं चेति प्रज्ञप्त्यर्थं तु कथ्यते  ॥ म्म्क्_२२।११ ॥  
  
शाश्वताशाश्वताद्य् अत्र कुतः शान्ते चतुष्टयम्  ।  
अन्तानन्तादि चाप्य् अत्र कुतः शान्ते चतुष्टयम्  ॥ म्म्क्_२२।१२ ॥  
  
घनग्राहो गृहीतस् तु येनास्तीति तथागतः  ।  
नास्तीति स विकल्पयन् निर्वृतस्यापि कल्पयेत्  ॥ म्म्क्_२२।१३ ॥  
  
स्वभावतश् च शून्ये ऽस्मिंश् चिन्ता नैवोपपद्यते  ।  
परं निरोधाद् भवति बुद्धो न भवतीति वा  ॥ म्म्क्_२२।१४ ॥  
  
प्रपञ्चयन्ति ये बुद्धं प्रपञ्चातीतम् अव्ययम्  ।  
ते प्रपञ्चहताः सर्वे न पश्यन्ति तथागतम्  ॥ म्म्क्_२२।१५ ॥  
  
तथागतो यत्स्वभावस् तत्स्वभावम् इदं जगत्  ।  
तथागतो निःस्वभावो निःस्वभावम् इदं जगत्  ॥ म्म्क्_२२।१६ ॥  
  
***********************************************************  
  
सङ्कल्पप्रभवो रागो द्वेषो मोहश् च कथ्यते  ।  
शुभाशुभविपर्यासान् सम्भवन्ति प्रतीत्य हि  ॥ म्म्क्_२३।१ ॥  
  
शुभाशुभविपर्यासान् सम्भवन्ति प्रतीत्य ये  ।  
ते स्वभावान् न विद्यन्ते तस्मात् क्लेशा न तत्त्वतः  ॥ म्म्क्_२३।२ ॥  
  
आत्मनो ऽस्तित्वनास्तित्वे न कथं चिच् च सिध्यतः  ।  
तं विनास्तित्वनास्तित्वे क्लेशानां सिध्यतः कथम्  ॥ म्म्क्_२३।३ ॥  
  
कस्य चिद् धि भवन्तीमे क्लेशाः स च न सिध्यति  ।  
कश्चिद् आहो विना कञ्चित् सन्ति क्लेशा न कस्यचित्  ॥ म्म्क्_२३।४ ॥  
  
स्वकायदृष्टिवत् क्लेशाः क्लिष्टे सन्ति न पञ्चधा  ।  
स्वकायदृष्टिवत् क्लिष्टं क्लेशेष्व् अपि न पञ्चधा  ॥ म्म्क्_२३।५ ॥  
  
स्वभावतो न विद्यन्ते शुभाशुभविपर्ययाः  ।  
प्रतीत्य कतमान् क्लेशाः शुभाशुभविपर्ययान्  ॥ म्म्क्_२३।६ ॥  
  
रूपशब्दरसस्पर्शा गन्धा धर्माश् च षड्विधम्  ।  
वस्तु रागस्य दोषस्य मोहस्य च विकल्प्यते  ॥ म्म्क्_२३।७ ॥  
  
रूपशब्दरसस्पर्शा गन्धा धर्माश् च केवलाः  ।  
गन्धर्वनगराकारा मरीचिस्वप्नसन्निभाः  ॥ म्म्क्_२३।८ ॥  
  
अशुभं वा शुभं वापि कुतस् तेषु भविष्यति  ।  
मायापुरुषकल्पेषु प्रतिबिम्बसमेषु च  ॥ म्म्क्_२३।९ ॥  
  
अनपेक्ष्य शुभं नास्त्य् अशुभं प्रज्ञपयेमहि  ।  
यत् प्रतीत्य शुभं तस्माच् छुभं नैवोपपद्यते  ॥ म्म्क्_२३।१० ॥  
  
अनपेक्ष्याशुभं नास्ति शुभं प्रज्ञपयेमहि  ।  
यत् प्रतीत्याशुभं तस्माद् अशुभं नैव विद्यते  ॥ म्म्क्_२३।११ ॥  
  
अविद्यमाने च शुभे कुतो रागो भविष्यति  ।  
अशुभे ऽविद्यमाने च कुतो द्वेषो भविष्यति  ॥ म्म्क्_२३।१२ ॥  
  
अनित्ये नित्यम् इत्य् एवं यदि ग्राहो विपर्ययः  ।  
नानित्यं विद्यते शून्ये कुतो ग्राहो विपर्ययः  ॥ म्म्क्_२३।१३ ॥  
  
अनित्ये नित्यम् इत्य् एवं यदि ग्राहो विपर्ययः  ।  
अनित्यम् इत्य् अपि ग्राहः शून्ये किं न विपर्ययः  ॥ म्म्क्_२३।१४ ॥  
  
येन गृह्णाति यो ग्राहो ग्रहीता यच् च गृह्यते  ।  
उपशान्तानि सर्वाणि तस्माद् ग्राहो न विद्यते  ॥ म्म्क्_२३।१५ ॥  
  
अविद्यमाने ग्राहे च मिथ्या वा सम्यग् एव वा  ।  
भवेद् विपर्ययः कस्य भवेत् कस्याविपर्ययः  ॥ म्म्क्_२३।१६ ॥  
  
न चापि विपरीतस्य सम्भवन्ति विपर्ययाः  ।  
न चाप्य् अविपरीतस्य सम्भवन्ति विपर्ययाः  ॥ म्म्क्_२३।१७ ॥  
  
न विपर्यस्यमानस्य सम्भवन्ति विपर्ययाः  ।  
विमृशस्व स्वयं कस्य सम्भवन्ति विपर्ययाः  ॥ म्म्क्_२३।१८ ॥  
  
अनुत्पन्नाः कथं नाम भविष्यन्ति विपर्ययाः  ।  
विपर्ययेष्व् अजातेषु विपर्ययगतः कुतः  ॥ म्म्क्_२३।१९ ॥  
  
न स्वतो जायते भावः परतो नैव जायते  ।  
न स्वतः परतश् चेति विपर्ययगतः कुतः  ॥ म्म्क्_२३।२० ॥  
  
आत्मा च शुचि नित्यं च सुखं च यदि विद्यते  ।  
आत्मा च शुचि नित्यं च सुखं च न विपर्ययः  ॥ म्म्क्_२३।२१ ॥  
नात्मा च शुचि नित्यं च सुखं च यदि विद्यते  ।  
अनात्मा ऽशुच्य् अनित्यं च नैव दुःखं च विद्यते  ॥ म्म्क्_२३।२२ ॥  
  
एवं निरुध्यते ऽविद्या विपर्ययनिरोधनात्  ।  
अविद्यायां निरुद्धायां संस्काराद्यं निरुध्यते  ॥ म्म्क्_२३।२३ ॥  
  
यदि भूताः स्वभावेन क्लेशाः केचिद् धि कस्यचित्  ।  
कथं नाम प्रहीयेरन् कः स्वभावं प्रहास्यति  ॥ म्म्क्_२३।२४ ॥  
  
यद्य् अभूताः स्वभावेन क्लेशाः केचिद् धि कस्यचित्  ।  
कथं नाम प्रहीयेरन् को ऽसद्भावं प्रहास्यति  ॥ म्म्क्_२३।२५ ॥  
  
***********************************************************  
यदि शून्यम् इदं सर्वम् उदयो नास्ति न व्ययः  ।  
चतुर्णाम् आर्यसत्यानाम् अभावस् ते प्रसज्यते  ॥ म्म्क्_२४।१ ॥  
  
परिज्ञा च प्रहाणं च भावना साक्षिकर्म च  ।  
चतुर्णाम् आर्यसत्यानाम् अभावान् नोपपद्यते  ॥ म्म्क्_२४।२ ॥  
  
तदभावान् न विद्यन्ते चत्वार्य् आर्यफलानि च  ।  
फलाभावे फलस्था नो न सन्ति प्रतिपन्नकाः  ॥ म्म्क्_२४।३ ॥  
  
सङ्घो नास्ति न चेत् सन्ति ते ऽष्टौ पुरुषपुद्गलाः  ।  
अभावाच् चार्यसत्यानां सद्धर्मो ऽपि न विद्यते  ॥ म्म्क्_२४।४ ॥  
  
धर्मे चासति सङ्घे च कथं बुद्धो भविष्यति  ।  
एवं त्रीण्य् अपि रत्नानि ब्रुवाणः प्रतिबाधसे  ॥ म्म्क्_२४।५ ॥  
  
शून्यतां फलसद्भावम् अधर्मं धर्मम् एव च  ।  
सर्वसंव्यवहारांश् च लौकिकान् प्रतिबाधसे  ॥ म्म्क्_२४।६ ॥  
  
अत्र ब्रूमः शून्यतायां न त्वं वेत्सि प्रयोजनम्  ।  
शून्यतां शून्यतार्थं च तत एवं विहन्यसे  ॥ म्म्क्_२४।७ ॥  
  
द्वे सत्ये समुपाश्रित्य बुद्धानां धर्मदेशना  ।  
लोकसंवृतिसत्यं च सत्यं च परमार्थतः  ॥ म्म्क्_२४।८ ॥  
  
ये ऽनयोर् न विजानन्ति विभागं सत्ययोर् द्वयोः  ।  
ते तत्त्वं न विजानन्ति गम्भीरं बुद्धशासने  ॥ म्म्क्_२४।९ ॥  
  
व्यवहारम् अनाश्रित्य परमार्थो न देश्यते  ।  
परमार्थम् अनागम्य निर्वाणं नाधिगम्यते  ॥ म्म्क्_२४।१० ॥  
  
विनाशयति दुर्दृष्ता शून्यता मन्दमेधसम्  ।  
सर्पो यथा दुर्गृहीतो विद्या वा दुष्प्रसाधिता  ॥ म्म्क्_२४।११ ॥  
  
अतश् च प्रत्युदावृत्तं चित्तं देशयितुं मुनेः  ।  
धर्मं मत्वास्य धर्मस्य मन्दैर् दुरवगाहताम्  ॥ म्म्क्_२४।१२ ॥  
  
शून्यतायाम् अधिलयं यं पुनः कुरुते भवान्  ।  
दोषप्रसङ्गो नास्माकं स शून्ये नोपपद्यते  ॥ म्म्क्_२४।१३ ॥  
  
सर्वं च युज्यते तस्य शून्यता यस्य युज्यते  ।  
सर्वं न युज्यते तस्य शून्यं यस्य न युज्यते  ॥ म्म्क्_२४।१४ ॥  
  
स त्वं दोषान् आत्मनीयान् अस्मासु परिपातयन्  ।  
अश्वम् एवाभिरूढः सन्न् अश्वम् एवासि विस्मृतः  ॥ म्म्क्_२४।१५ ॥  
  
स्वभावाद् यदि भावानां सद्भावम् अनुपश्यसि  ।  
अहेतुप्रत्ययान् भावांस् त्वम् एवं सति पश्यसि  ॥ म्म्क्_२४।१६ ॥  
  
कार्यं च कारणं चैव कर्तारं करणं क्रियाम्  ।  
उत्पादं च निरोधं च फलं च प्रतिबाधसे  ॥ म्म्क्_२४।१७ ॥  
  
यः प्रतीत्यसमुत्पादः शून्यतां तां प्रचक्ष्महे  ।  
सा प्रज्ञप्तिर् उपादाय प्रतिपत् सैव मध्यमा  ॥ म्म्क्_२४।१८ ॥  
  
अप्रतीत्य समुत्पन्नो धर्मः कश्चिन् न विद्यते  ।  
यस्मात् तस्माद् अशून्यो हि धर्मः कश्चिन् न विद्यते  ॥ म्म्क्_२४।१९ ॥  
  
यद्य् अशून्यम् इदं सर्वम् उदयो नास्ति न व्ययः  ।  
चतुर्णाम् आर्यसत्यानाम् अभावस् ते प्रसज्यते  ॥ म्म्क्_२४।२० ॥  
  
अप्रतीत्य समुत्पन्नं कुतो दुःखं भविष्यति  ।  
अनित्यम् उक्तं दुःखं हि तत् स्वाभाव्ये न विद्यते  ॥ म्म्क्_२४।२१ ॥  
  
स्वभावतो विद्यमानं किं पुनः समुदेष्यते  ।  
तस्मात् समुदयो नास्ति शून्यतां प्रतिबाधतः  ॥ म्म्क्_२४।२२ ॥  
  
न निरोधः स्वभावेन सतो दुःखस्य विद्यते  ।  
स्वभावपर्यवस्थानान् निरोधं प्रतिबाधसे  ॥ म्म्क्_२४।२३ ॥  
  
स्वाभाव्ये सति मार्गस्य भावना नोपपद्यते  ।  
अथासौ भाव्यते मार्गः स्वाभाव्यं ते न विद्यते  ॥ म्म्क्_२४।२४ ॥  
  
यदा दुःखं समुदयो निरोधश् च न विद्यते  ।  
मार्गो दुःखनिरोधत्वात् कतमः प्रापयिष्यति  ॥ म्म्क्_२४।२५ ॥  
  
स्वभावेनापरिज्ञानं यदि तस्य पुनः कथम्  ।  
परिज्ञानं ननु किल स्वभावः समवस्थितः  ॥ म्म्क्_२४।२६ ॥  
  
प्रहाणसाक्षात्करणे भावना चैवम् एव ते  ।  
परिज्ञावन् न युज्यन्ते चत्वार्य् अपि फलानि च  ॥ म्म्क्_२४।२७ ॥  
  
स्वभावेनानधिगतं यत् फलं तत् पुनः कथम्  ।  
शक्यं समधिगन्तुं स्यात् स्वभावं परिगृह्णतः  ॥ म्म्क्_२४।२८ ॥  
  
फलाभावे फलस्था नो न सन्ति प्रतिपन्नकाः  ।  
सङ्घो नास्ति न चेत् सन्ति ते ऽष्टौ पुरुषपुद्गलाः  ॥ म्म्क्_२४।२९ ॥  
  
अभावाच् चार्यसत्यानां सद्धर्मो ऽपि न विद्यते  ।  
धर्मे चासति सङ्घे च कथं बुद्धो भविष्यति  ॥ म्म्क्_२४।३० ॥  
  
अप्रतीत्यापि बोधिं च तव बुद्धः प्रसज्यते  ।  
अप्रतीत्यापि बुद्धं च तव बोधिः प्रसज्यते  ॥ म्म्क्_२४।३१ ॥  
  
यश् चाबुद्धः स्वभावेन स बोधाय घटन्न् अपि  ।  
न बोधिसत्त्वचर्यायां बोधिं ते ऽधिगमिष्यति  ॥ म्म्क्_२४।३२ ॥  
  
न च धर्मम् अधर्मं वा कश्चिज् जातु करिष्यति  ।  
किम् अषून्यस्य कर्तव्यं स्वभावः क्रियते न हि  ॥ म्म्क्_२४।३३ ॥  
  
विना धर्मम् अधर्मं च फलं हि तव विद्यते  ।  
धर्माधर्मनिमित्तं च फलं तव न विद्यते  ॥ म्म्क्_२४।३४ ॥  
  
धर्माधर्मनिमित्तं वा यदि ते विद्यते फलम्  ।  
धर्माधर्मसमुत्पन्नम् अशून्यं ते कथं फलम्  ॥ म्म्क्_२४।३५ ॥  
  
सर्वसंव्य्वहारांश् च लौकिकान् प्रतिबाधसे  ।  
यत् प्रतीत्यसमुत्पादशून्यतां प्रतिबाधसे  ॥ म्म्क्_२४।३६ ॥  
  
न कर्तव्यं भवेत् किञ्चिद् अनारब्धा भवेत् क्रिया  ।  
कारकः स्याद् अकुर्वाणः शून्यतां प्रतिबाधतः  ॥ म्म्क्_२४।३७ ॥  
  
अजातम् अनिरुद्धं च कूटश्थं च भविष्यति  ।  
विचित्राभिर् अवस्थाभिः स्वभावे रहितं जगत्  ॥ म्म्क्_२४।३८ ॥  
  
असम्प्राप्तस्य च प्राप्तिर् दुःखपर्यन्तकर्म च  ।  
सर्वक्लेशप्रहाणं च यद्य् अशून्यं न विद्यते  ॥ म्म्क्_२४।३९ ॥  
  
यः प्रतीत्यसमुत्पादं पश्यतीदं स पश्यति  ।  
दुःखं समुदयं चैव निरोधं मार्गम् एव च  ॥ म्म्क्_२४।४० ॥  
  
***********************************************************  
  
यदि शून्यम् इदं सर्वम् उदयो नास्ति न व्ययः  ।  
प्रहाणाद् वा निरोधाद् वा कस्य निर्वाणम् इष्यते  ॥ म्म्क्_२५।१ ॥  
  
यद्य् अशून्यम् इदं सर्वम् उदयो नास्ति न व्ययः  ।  
प्रहाणाद् वा निरोधाद् वा कस्य निर्वाणम् इष्यते  ॥ म्म्क्_२५।२ ॥  
  
अप्रहीणम् असम्प्राप्तम् अनुच्छिन्नम् अशाश्वतम्  ।  
अनिरुद्धम् अनुत्पन्नम् एतन् निर्वाणम् उच्यते  ॥ म्म्क्_२५।३ ॥  
  
भावस् तावन् न निर्वाणं जरामरणलक्षणम्  ।  
प्रसज्येतास्ति भावो हि न जरामरणं विना  ॥ म्म्क्_२५।४ ॥  
  
भावश् च यदि निर्वाणं निर्वाणं संस्कृतं भवेत्  ।  
नासंस्कृतो हि विद्यते भावः क्व चन कश् चन  ॥ म्म्क्_२५।५ ॥  
  
भावश् च यदि निर्वाणम् अनुपादाय तत् कथम्  ।  
निर्वाणं नानुपादाय कश्चिद् भावो हि विद्यते  ॥ म्म्क्_२५।६ ॥  
  
भावो यदि न निर्वाणम् अभावः किं भविष्यति  ।  
निर्वाणं यत्र भावो न नाभावस् तत्र विद्यते  ॥ म्म्क्_२५।७ ॥  
  
यद्य् अभावश् च निर्वाणम् अनुपादाय तत् कथम्  ।  
निर्वाणं न ह्य् अभावो ऽस्ति यो ऽनुपादाय विद्यते  ॥ म्म्क्_२५।८ ॥  
  
य आजवञ्जवीभाव उपादाय प्रतीत्य वा  ।  
सो ऽप्रतीत्यानुपादाय निर्वाणम् उपदिश्यते  ॥ म्म्क्_२५।९ ॥  
  
प्रहाणं चाब्रवीच् छास्ता भवस्य विभवस्य च  ।  
तस्मान् न भावो नाभावो निर्वाणम् इति युज्यते  ॥ म्म्क्_२५।१० ॥  
  
भवेद् अभावो भावश् च निर्वाणम् उभयं यदि  ।  
भवेद् अभावो भावश् च मोक्षस् तच् च न युज्यते  ॥ म्म्क्_२५।११ ॥  
  
भवेद् अभावो भावश् च निर्वाणम् उभयं यदि  ।  
नानुपादाय निर्वाणम् उपादायोभयं हि तत्  ॥ म्म्क्_२५।१२ ॥  
  
भवेद् अभावो भावश् च निर्वाणम् उभयं कथम्  ।  
असंस्कृतं हि निर्वाणं भावाभावौ च संस्कृतौ  ॥ म्म्क्_२५।१३ ॥  
  
भवेद् अभावो भावश् च निर्वाण उभयं कथम्  ।  
तयोर् अभावो ह्य् एकत्र प्रकाशतमसोर् इव  ॥ म्म्क्_२५।१४ ॥  
  
नैवाभावो नैव भावो निर्वाणम् इति या ऽञ्जना  ।  
अभावे चैव भावे च सा सिद्धे सति सिध्यति  ॥ म्म्क्_२५।१५ ॥  
  
नैवाभावो नैव भावो निर्वाणं यदि विद्यते  ।  
नैवाभावो नैव भाव इति केन तद् अज्यते  ॥ म्म्क्_२५।१६ ॥  
  
परं निरोधाद् भगवान् भवतीत्य् एव नाज्यते  ।  
न भवत्य् उभयं चेति नोभयं चेति नाज्यते  ॥ म्म्क्_२५।१७ ॥  
  
तिष्ठमानो ऽपि भगवान् भवतीत्य् एव नाज्यते  ।  
न भवत्य् उभयं चेति नोभयं चेति नाज्यते  ॥ म्म्क्_२५।१८ ॥  
  
न संसारस्य निर्वाणात् किञ्चिद् अस्ति विशेषणम्  ।  
न निर्वाणस्य संसारात् किञ्चिद् अस्ति विशेषणम्  ॥ म्म्क्_२५।१९ ॥  
  
निर्वाणस्य च या कोटिः कोटिः संसरणस्य च  ।  
न तयोर् अन्तरं किञ्चित् सुसूक्ष्मम् अपि विद्यते  ॥ म्म्क्_२५।२० ॥  
  
परं निरोधाद् अन्ताद्याः शाश्वताद्याश् च दृष्टयः  ।  
निर्वाणम् अपरान्तं च पूर्वान्तं च समाश्रिताः  ॥ म्म्क्_२५।२१ ॥  
  
शून्येषु सर्वधर्मेषु किम् अनन्तं किम् अन्तवत्  ।  
किम् अनन्तम् अन्तवच् च नानन्तं नान्तवच् च किम्  ॥ म्म्क्_२५।२२ ॥  
  
किं तद् एव किम् अन्यत् किं शाश्वतं किम् अशाश्वतम्  ।  
अशाश्वतं शाश्वतं च किं वा नोभयम् अप्य् अथ  ॥ म्म्क्_२५।२३ ॥  
  
सर्वोपलम्भोपशमः प्रपञ्चोपशमः शिवः  ।  
न क्व चित् कस्यचित् कश्चिद् धर्मो बुद्धेन देशितः  ॥ म्म्क्_२५।२४ ॥  
  
***********************************************************  
  
पुनर्भवाय संस्कारान् अविद्यानिवृतस् त्रिधा  ।  
अभिसंस्कुरुते यांस् तैर् गतिं गच्छति कर्मभिः  ॥ म्म्क्_२६।१ ॥  
  
विज्ञानं सन्निविशते संस्कारप्रत्ययं गतौ  ।  
सन्निविष्टे ऽथ विज्ञाने नामरूपं निषिच्यते  ॥ म्म्क्_२६।२ ॥  
  
निषिक्ते नामरूपे तु षडायतनसम्भवः  ।  
षडायतनम् आगम्य संस्पर्शः सम्प्रवर्तते  ॥ म्म्क्_२६।३ ॥  
  
चक्षुः प्रतीत्य रूपं च समन्वाहारम् एव च  ।  
नामरूपं प्रतीत्यैवं विज्ञानं सम्प्रवर्तते  ॥ म्म्क्_२६।४ ॥  
  
सन्निपातस् त्रयाणां यो रूपविज्ञानचक्षुषाम्  ।  
स्पर्शः स तस्मात् स्पर्शाच् च वेदना सम्प्रवर्तते  ॥ म्म्क्_२६।५ ॥  
  
वेदनाप्रत्यया तृष्णा वेदनार्थं हि तृष्यते  ।  
तृष्यमाण उपादानम् उपादत्ते चतुर्विधम्  ॥ म्म्क्_२६।६ ॥  
  
उपादाने सति भव उपादातुः प्रवर्तते  ।  
स्याद् धि यद्य् अनुपादानो मुच्येत न भवेद् भवः  ॥ म्म्क्_२६।७ ॥  
  
पञ्च स्कन्धाः स च भवो भवाज् जातिः प्रवर्तते  ।  
जरामरणदुःखादि शोकाः सपरिदेवनाः  ॥ म्म्क्_२६।८ ॥  
  
दौर्मनस्यम् उपायासा जातेर् एतत् प्रवर्तते  ।  
केवलस्यैवम् एतस्य दुःखस्कन्धस्य सम्भवः  ॥ म्म्क्_२६।९ ॥  
  
संसारमूलं संस्कारान् अविद्वान् संस्करोत्य् अतः  ।  
अविद्वान् कारकस् तस्मान् न विद्वांस् तत्त्वदर्शनात्  ॥ म्म्क्_२६।१० ॥  
  
अविद्यायां निरुद्धायां संस्काराणाम् असम्भवः  ।  
अविद्याया निरोधस् तु ज्ञानस्यास्यैव भावनात्  ॥ म्म्क्_२६।११ ॥  
  
तस्य तस्य निरोधेन तत् तन् नाभिप्रवर्तते  ।  
दुःखस्कन्धः केवलो ऽयम् एवं सम्यग् निरुध्यते  ॥ म्म्क्_२६।१२ ॥  
  
***********************************************************  
  
  
अभूम् अतीतम् अध्वानं नाभूवम् इति दृष्टयः  ।  
यास् ताः शाश्वतलोकाद्याः पूर्वान्तं समुपाश्रिताः  ॥ म्म्क्_२७।१ ॥  
  
दृष्टयो न भविष्यामि किम् अन्यो ऽनागते ऽध्वनि  ।  
भविष्यामीति चान्ताद्या अपरान्तं समाश्रिताः  ॥ म्म्क्_२७।२ ॥  
  
अभूम् अतीतम् अध्वानम् इत्य् एतन् नोपपद्यते  ।  
यो हि जन्मसु पूर्वेषु स एव न भवत्य् अयम्  ॥ म्म्क्_२७।३ ॥  
  
स एवात्मेति तु भवेद् उपादानं विशिष्यते  ।  
उपादानविनिर्मुक्त आत्मा ते कतमः पुनः  ॥ म्म्क्_२७।४ ॥  
  
उपादानविनिर्मुक्तो नास्त्य् आत्मेति कृते सति  ।  
स्याद् उपादानम् एवात्मा नास्ति चात्मेति वः पुनः  ॥ म्म्क्_२७।५ ॥  
  
न चोपादानम् एवात्मा व्येति तत् समुदेति च  ।  
कथं हि नामोपादानम् उपादाता भविष्यति  ॥ म्म्क्_२७।६ ॥  
  
अन्यः पुनर् उपादानाद् आत्मा नैवोपपद्यते  ।  
गृह्येत ह्य् अनुपादानो यद्य् अन्यो न च गृह्यते  ॥ म्म्क्_२७।७ ॥  
  
एवं नान्य उपादानान् न चोपादानम् एव सः  ।  
आत्मा नास्त्य् अनुपादानो नापि नास्त्य् एष निश्चयः  ॥ म्म्क्_२७।८ ॥  
  
नाभूम् अतीतम् अध्वानम् इत्य् एतन् नोपपद्यते  ।  
यो हि जन्मसु पूर्वेषु ततो ऽन्यो न भवत्य् अयम्  ॥ म्म्क्_२७।९ ॥  
  
यदि ह्य् अयं भवेद् अन्यः प्रत्याख्यायापि तं भवेत्  ।  
तथैव च स सन्तिष्ठेत् तत्र जायेत चामृतः  ॥ म्म्क्_२७।१० ॥  
  
उच्छेदः कर्मणां नाशः कृतम् अन्येन कर्म च  ।  
प्रतिसंवेदयेद् अन्य एवम् आदि प्रसज्यते  ॥ म्म्क्_२७।११ ॥  
  
नाप्य् अभूत्वा समुद्भूतो दोषो ह्य् अत्र प्रसज्यते  ।  
कृतको वा भवेद् आत्मा सम्भूतो वाप्य् अहेतुकः  ॥ म्म्क्_२७।१२ ॥  
  
एवं दृष्तिर् अतीते या नाभूम् अहम् अभूम् अहम्  ।  
उभयं नोभयं चेति नैषा समुपपद्यते  ॥ म्म्क्_२७।१३ ॥  
  
अध्वन्य् अनागते किं नु भविष्यामीति दर्शनम्  ।  
न भविष्यामि चेत्य् एतद् अतीतेनाध्वना समम्  ॥ म्म्क्_२७।१४ ॥  
  
स देवः स मनुष्यश् चेद् एवं भवति शाश्वतम्  ।  
अनुत्पन्नश् च देवः स्याज् जायते न हि शाश्वतम्  ॥ म्म्क्_२७।१५ ॥  
  
देवाद् अन्यो मनुष्यश् चेद् अशाश्वतम् अतो भवेत्  ।  
देवाद् अन्यो मनुष्यश् चेत् सन्ततिर् नोपपद्यते  ॥ म्म्क्_२७।१६ ॥  
  
दिव्यो यद्य् एकदेशः स्याद् एक्देशश् च मानुषः  ।  
अशाश्वतं शाश्वतं च भवेत् तच् च न युज्यते  ॥ म्म्क्_२७।१७ ॥  
  
अशाश्वतं शाश्वतं च प्रसिद्धम् उभयं यदि  ।  
सिद्धे न शाश्वतं कामं नैवाशाश्वतम् इत्य् अपि  ॥ म्म्क्_२७।१८ ॥  
  
कुतश्चिद् आगतः कश्चित् किञ्चिद् गच्छेत् पुनः क्व चित्  ।  
यदि तस्माद् अनादिस् तु संसारः स्यान् न चास्ति सः  ॥ म्म्क्_२७।१९ ॥  
  
नास्ति चेच् छाश्वतः कश्चित् को भविष्यत्य् अशाश्वतः  ।  
शाश्वतो ऽशाश्वतश् चापि द्वाभ्याम् आभ्यां तिरस्कृतः  ॥ म्म्क्_२७।२० ॥  
  
अन्तवान् यदि लोकः स्यात् परलोकः कथं भवेत्  ।  
अथाप्य् अनन्तवाल् लोकः परलोकः कथं भवेत्  ॥ म्म्क्_२७।२१ ॥  
  
स्कन्धानाम् एष सन्तानो यस्माद् दीपार्चिषाम् इव  ।  
तस्मान् नानन्तवत्त्वं च नान्तवत्त्वं च युज्यते  ॥ म्म्क्_२७।२२ ॥  
  
पूर्वे यदि च भज्येरन्न् उत्पद्येरन् न चाप्य् अमी  ।  
स्कन्धाः स्कन्धान् प्रतीत्येमान् अथ लोको ऽन्तवान् भवेत्  ॥ म्म्क्_२७।२३ ॥  
  
पूर्वे यदि न भज्येरन्न् उत्पद्येरन् न चाप्यमी  ।  
स्कन्धाः स्कन्धान् प्रतीत्येमाल् लोको ऽनन्तो भवेद् अथ  ॥ म्म्क्_२७।२४ ॥  
  
अन्तवान् एकदेशश् चेद् एकदेशस् त्व् अनन्तवान्  ।  
स्याद् अन्तवान् अनन्तश् च लोकस् तच् च न युज्यते  ॥ म्म्क्_२७।२५ ॥  
  
कथं तावद् उपादातुर् एकदेशो विनङ्क्ष्यते  ।  
न नङ्क्ष्यते चैकदेश एवं चैतन् न युज्यते  ॥ म्म्क्_२७।२६ ॥  
  
उपादानैकदेशश् च कथं नाम विनङ्क्ष्यते  ।  
न नङ्क्ष्यते चैकदेशो नैतद् अप्य् उपपद्यते  ॥ म्म्क्_२७।२७ ॥  
  
अन्तवच् चाप्य् अनन्तं च प्रसिद्धम् उभयं यदि  ।  
सिद्धे नैवान्तवत् कामं नैवानन्तवद् इत्य् अपि  ॥ म्म्क्_२७।२८ ॥  
  
अथ वा सर्वभावानां शून्यत्वाच् छाश्वतादयः  ।  
क्व कस्य कतमाः कस्मात् सम्भविष्यन्ति दृष्टयः  ॥ म्म्क्_२७।२९ ॥  
  
सर्वदृष्टिप्रहाणाय यः सद्धर्मम् अदेशयत्  ।  
अनुकम्पाम् उपादाय तं नमस्यामि गौतमम्  ॥ म्म्क्_२७।३० ॥  
  
  
  
  
  
  
  
