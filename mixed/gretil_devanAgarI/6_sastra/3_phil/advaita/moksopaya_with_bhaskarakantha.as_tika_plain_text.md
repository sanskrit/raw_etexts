---
title: Moksopaya with Bhaskarakantha's Tika, plain text

---
## Intro
  
  
  
  
Moksopaya with Bhaskarakantha's Tika, plain text  
  
  
  
Moksopaya with Bhaskarakantha's Tika, plain text
  
     1. Prakaraṇa: Vairāgya (1,1-1,32)
  
     2. Prakaraṇa: Mumukṣuvyavahāra, first chapters missing (2,5.5-2,20.13)
  
     3. Prakaraṇa: Utpatti, fragments (3,1.1-41; 3,3.13-3,12.4; 3,13.50-3,16.41)
  
     4. Prakaraṇa: Sthiti, fragments (4,1.1-4,24.19, 4,25.12-4,33.26)  
  

  
Based on uncorrected preprints of Slaje, Walter: Bhāskarakaṇṭhas Mokṣopāya-Tīkā. Ein Kommentar in der Tradition der kaschmirischen Yogavāsiṣṭha-Überlieferung.
  
     1. (Vairāgya-)Prakaraṇa. Graz : 1996.
  
     2. Prakaraṇa (Mumukṣuvyavahāra). Graz : 1993.
  
     Die Fragmente des 3. (Utpatti-)Prakaraṇa. Graz : 1995.
  
     Die Fragmente des 4. (Sthiti-)Prakaraṇa. Aachen : 2002.  
  

  
Input by Walter Slaje
  
[GRETIL-Version: 2018-07-04]  
  

  
Revisions:
  
     2017-12-08: ṭīkā to 4,18.43 corrected by Stanislav Jager
  
     2018-06-22: references adapted to the critical edition of the mūla-text, markup changed, and minor inconsistencies of previous markup corrected by Maximilian Mehner  
  

  
STRUCTURE OF REFERENCES
  
MU_n,n.n = Mokṣopāya_Prakaraṇa,Sarga.Verse
  
MT_n,n.n = Mokṣopāya-Ṭīkā_Prakaraṇa,Sarga.Verse  
  

  
MARKUP  
[cf. ...]  
  

  
PLAIN TEXT VERSION  
  
  
  
  
  

  



## पाठः
  
  
  
  
  
  
  

  
मोक्षोपाय wइथ् भास्करकण्ठऽस् टीका  
  
  

  
१। प्रकरण: वैराग्य  
  

  
ॐ  

  
     स्वातन्त्र्याख्यगुणेरितेन सततं सङ्क्षोभ्यमाणान् निजाद् इच्छामन्दरकेण सारभरिताद् रूपाद् अलोलात् सदा ।
  
     स्वान्तःस्थं स्वमयं स्वभिन्नसदृशं तत्त्वालिरत्नोच्चयम् बोधाह्वः प्रतिभासयन् परसरिन्नाथो जयत्य् अद्भुतः ॥ *१ ॥  
  

  
     शुद्धं स्फाटिकदर्पणेन सदृशं नित्यं स्वशक्त्युत्थितैर् अच्छत्वात् स्वमयीकृतम् बहुविधैर् बाह्यान्तरैः स्वैर् मलैः ।
  
     शक्त्यैतान् अपि सर्वदात्मनि लयीकुर्वाणम् आद्यं शिवम् बोधाह्वम् प्रणतो ऽस्मि देवम् अनघं षट्कोशदावानलम् ॥ *२ ॥  
  

  
     बोधाबोधविभेदभासनपरम् बोधान्वितैर् बोधितम् बोधाबोधविहीनमूर्तिम् अमलम् बोधैकसारं विभुम् ।
  
     बोधाबोधविभेदगोपनकरं स्वस्मिंस् तु तस्याप्य् अनु बोधं तं शरणं श्रयामि सततं सद्बोधसम्प्राप्तये ॥ *३ ॥  
  

  
     स्वच्छत्वाश्रयमातृभावभजनाद् वैडूर्यनामार्हताम् आसाद्यान्व् अवतारनामकलनाम् एत्याच्छमेयास्पदाम् ।
  
     तत्त्वं स्वम् प्रकटं विधाय च ततः स्वम् भावम् एवागतो यस् तस्मै सततं स्वभावगुरवे नैर्गुण्यधाम्ने नमः ॥ *४ ॥  
  

  
     अच्छाच्छस्वविमर्शने ऽपि कुशलो वैडूर्यनाम्नाश्रितो यातो ऽतो ऽन्व् अवतारभावम् अमलं तत्त्वोपदेशेच्छया ।
  
     शिष्याणाम् उपदिश्य तत्त्वम् अथ यः स्वं रूपम् एवागतस् तस्मै श्रीनिधये प्रकाशगुरवे सद्बोधदात्रे नमः ॥ *५ ॥  

  
     देहाद्रिस्थमनोद्रुमोत्थकलनाशाखालिसन्ध्यन्तराद् द्रष्टुं जाड्यहरं विमर्शविभवाद् उन्मेषरूपं रविम् ।
  
     लग्ना ये सततं तदेकमयताम् पश्यन्त आत्मन्य् अथो संसारे ऽपि च तत्प्रकाशवशतो भाते ऽस्तु तेभ्यो नमः ॥ *६ ॥  
  

  
     अपूर्वं सामर्थ्यं किम् अपि हृदयागोचर इदम् परिच्छेदातीतं जयति लघुमुख्यम् भगवतः ।
  
     विवृत्त्याख्ये कर्मण्य् अतिमहति वाक्पत्यविषये यदाविष्टो ऽमुष्मिन्न् अपि भजति मूको ऽप्य् अधिकृतिम् ॥ *७ ॥  
  

  
     स्वतःसिद्धाल् लब्धम् परमगहनं यत् स्वजनकाद् रहस्यं सङ्क्षेपान् निरतिशयम् आभ्यन्तरम् अलम् ।
  
     तद् एतत् सर्वेषु प्रकटयितुम् एवात्र विहितो मयासाव् उद्योगो न निजधिषणाख्यापनधिया ॥ *८ ॥  
  

  
     स्वभावेनैवान्धाः कतिचिद् अपरे रोषतमसा परेषां नापेक्षा भवति च निजालोकविभवात् ।
  
     अतो व्याख्यादीपे ऽप्रकट इव नात्रास्त्य् अधिकृतो भवेद् वा को ऽपीति भ्रमत इह यत्नस् तु रचितः ॥ *९ ॥  
  

  
     अवतारकण्ठपुत्रः पौत्रो वैडूर्यकण्ठपादानाम् ।
  
     भास्करकण्ठो रचयति विद्वत्कण्ठे विभूषणं व्याख्याम् ॥ *१० ॥  

  
     शक्त्यादीनाम् अभावे मे प्रवृत्तस्य पदे पदे ।
  
     स्खलितानि भविष्यन्ति सन्तु सन्तो ऽवलम्बनम् ॥ *११ ॥  

  
     नुत्वा गणेशं विबुधेशवन्द्यं वाग्देवतां च प्रतिभास्वरूपाम् ।
  
     गुरूंस् तथा कौलनरोत्तमादीन् करोमि टीकां श्रुतिपात्रपेयाम् ॥ *१२ ॥  

  
     गुरूणां चरणौ स्मृत्वा कृत्वा स्वात्मार्चनं स्वतः ।
  
     मोक्षोपायाभिधे ग्रन्थे व्याख्यां कुर्वे समासतः ॥ *१३ ॥  
  
  

  
इह खलु कश्चिन् महापुरुषः श्रीवाल्मीकिनिबद्धश्रीमहारामायणाख्यसागरादिकाण्डस्थश्रीरामज्ञानोत्पादकश्रीवसिष्ठोपदेशरत्नैः स्वयम् आसादितसम्यग्ज्ञानाख्यप्रकाशः अथान्यान् प्रति दयया प्रकटीकरणार्थम् प्रोक्तसागरात् तान्य् उद्धर्तुकामस् तदुद्धृतिनिर्विघ्नसमाप्तिगमनाय परदेवतास्वरूपम् परमात्मानं स्तौति  

  
     दिवि भूमौ तथाकाशे बहिर् अन्तश् च मे विभुः ।
  
     यो ऽवभात्य् अवभासात्मा तस्मै विश्वात्मने नमः ॥मु_१,१।१॥  

  
तस्मै प्रसिद्धाय । विश्वात्मने सर्वसारत्वेन स्थितत्वात् सर्वेषाम् आत्मभूतायार्थात् परमात्मने नमः । अपरिमितायां तत्सत्तायाम् परिमितस्वसत्तान्यग्भावरूपः प्रह्वीभावः अस्तु । तत्सत्तायाम् एव स्वसत्तां लीनाम् भावयामीति यावत् । तस्मै कस्मै । अवभासात्मा बाह्यान्तरालोकगतनानाविधबाह्यान्तरपदार्थवृन्दविषयज्ञानसारभूतः । यः विश्वात्मा । अवभाति प्रत्यक्षम् एव स्फुरति । यतः प्रत्यक्षं स्फुरन्तः नानाभासाः विचारविषयीकृताः सन्तः अनिर्वाच्यतास्वरूपायाम् परमात्मतायाम् एव विश्राम्यन्ति । ततः नानावभासावभासेन परमात्मैवावभातीति भावः । यः कथम्भूतः । विभुः व्यापकः । कुत्र । मे परिमितप्रमातृतासादनेन चिन्मात्ररूपापरिमितप्रमातृभावाच् च्युतस्यात एव परिच्छिन्नवाचकास्मच्छब्दवाच्यतां गतस्य परिमितप्रमातुः । बहिः बाह्ये । अहन्ताविषयताम् अनीते प्रदेशे इति यावत् । पुनः कुत्र । अन्तश् च अहन्ताविषयतां नीते प्रदेशे च । बहिः किंरूपे । दिवि समस्तसुराधारभूतस्वर्गलोकरूपे । तथा भूमौ समस्तनरादिनानाविधभूताधारभूतभूलोकरूपे । तथा तद्वत् । आकाशे शून्यमात्राधारभूताकाशलोकस्वरूपे । एतेन चतुर्दशभुवनानां ग्रहणं ज्ञेयं । अन्तश् च किंरूपे । दिवि द्योतनमात्रस्वरूपस्वप्नावस्थारूपे । भूमौ स्थूलत्वसादृश्याज् जाग्रदवस्थारूपे । तथा तद्वत् । आकाशे शून्यमात्राधारत्वसादृश्यात् सुषुप्त्यवस्थास्वरूपे । अत्र च परमात्मनः व्यापकत्वं शक्तिप्राधान्येनोपादानतया स्थितत्वात् स्वप्राधान्येन साक्षितया स्थितत्वाच् चेति द्विविधं ज्ञेयम् । एवम् अभीष्टसमु-चितदेवतानमस्कारलक्षणम् मङ्गलं कृत्वा उद्धरिष्यमाणस्यास्य ग्रन्थस्याधिकार्याद्यनुबन्धचतुष्टयं वक्तुकामः स एवोद्धृतिकारः अभिधेयसम्बन्धप्रयोजनान्य् अर्थात् सूचयन् अधिकारिनिरूपणं साक्षात्करोति ॥म्त्_१,१।१॥  
  

  
     अहम् बद्धो विमुक्तः स्याम् इति यस्यास्ति निश्चयः ।
  
     नात्यन्ततज्ज्ञो नातज्ज्ञः सो ऽस्मिञ् शास्त्रे ऽधिकारवान् ॥मु_१,१।२॥  

  
श्रीभगवत्कृपाकटाक्षपात्रीभूतस्य यस्य पुरुषस्य । अहम्परिमितप्रमातृरूपः अहम् बद्धः स्वात्मभावेन निश्चितदेहोपयोगिभोगजालासक्तचित्तः । अस्मि कथम् इति शेषः । प्रोक्तजालानासक्तचित्तः कथं स्याम् भवे-यम् । इति एवम् । निश्चयः मनसि सततम् अनुसन्धानं । स्यात् । सः पुरुषः । अस्मिन्न् उद्धरिष्यमाणे मोक्षोपायाख्ये ग्रन्थे । अधिकारवान् स्यात् । तस्यैवेदं शास्त्रं विचारणीयम् इत्य् अर्थः । सः कथम्भूतः । नात्यन्तं तज्ज्ञः नात्यन्ततज्ज्ञः । मुक्तिकामत्वेन सम्यग्ज्ञानरहित ४इत्य् अर्थः । सम्यग्ज्ञानी हि मुक्तिम् अपि न काङ्क्षति । काङ्क्षामात्रस्यैव बन्धत्वात् । पुनः कथम्भूतः । नातज्ज्ञः । भोगाकाङ्क्षायाः मुक्तत्वात् । अतज्ज्ञो हि भोगाकाङ्क्षां त्यक्तुं न शक्नोति । अत्यन्ततज्ज्ञे कृतकृत्यत्वात् अस्मिञ् शास्त्रे अनधिकारः । अतज्ज्ञे तु अयोग्यतयेति विभागः । अत्र परमात्मतत्त्वैक्यम् अभिधेयम् । पदे पदे तस्यैवाभिधानात् स्वविषयज्ञानद्वारेण मोक्षाख्यपरमप्रयोजनसाधकत्वाच् च । सर्वशास्त्रेष्व् अभिधेयस्यैव परमप्रयोजनसाधकत्वदर्शनात् । तद्विषयं सम्यग्ज्ञानम् अवान्तरप्रयोजनम् । अन्यथा तत्काङ्क्षिणः अमूर्खस्यावान्तराधिकारित्वं न स्यात् । परमप्रयोजणम् मुक्तिर् । अन्यथा तत्काङ्क्षिणः मुमुक्षोः परमाधिकारित्वं न स्यात् । शास्त्रावान्तरप्रयोजनयोः अभिधेयपरमप्रयोजनयोश् च साध्यसाधनभावः सम्बन्धः । अधिकारी तु स्वकण्ठेनैवोक्त इति सर्वं स्वस्थम् ॥म्त्_१,१।२॥  
  

  
एवम् अधिकार्यादि निरूप्य शास्त्रोद्धारम् आरभते
  
     वाल्मीकिर् उवाच
  
इति । वाल्मीकिः वाल्मीकिनामा ऋषिः । उवाच उक्तवान् । श्रीरामम् प्रति इति शेषः । किम् उवाचेत्य् आशङ्कायाम् आह
  
     कथोपायान् विचार्यादौ मोक्षोपायान् इमान् अथ ।
  
     यो विचारयति प्राज्ञो न स भूयो ऽभिजायते ॥म्त्_१,१।३॥  
  

  
कथारूपा उपायाः कथोपायाः । तान् । कथानाम् अपि सम्यग्ज्ञानम् प्रति प्रवर्तकत्वेनोपायत्वं ज्ञेयम् । इमान् वक्ष्यमाणान् । ननु श्रीवाल्मीकिः श्रीरामवृत्तान्तमयं श्रीमहारामायणं श्रीरामम् प्रत्य् एव कथम् उवाचान्यस्यैव ह्य् अन्यवृत्तान्तकथनम् उचितम् इति चेत् । सत्यम् । अद्यकल्पे भवः श्रीवाल्मीकिर् अद्यकल्पे भवं श्रीरामम् प्रति पुरातनकल्पश्रीवाल्मीकिकृतम् पुरातनश्रीरामवृत्तान्तमयं श्रीमहारामायणम् उवाचेति केचिद् अत्र समादधते । किम् अस्माकं व्याख्यामात्रप्रवृत्तानाम् एतद्युक्तत्वायुक्तत्वचिन्तनेन । अस्ति चात्र किम् अपि निगूढम् बीजम् अपि पौरुषम् आदेयम् इत्यादिवक्ष्यमाणश्लोकसूचितम् । तच् च प्रतिभावतां स्वयम् एव गम्यम् । अन्येषां तत्कथनम् अयुक्तम् । इत्य् अलं रहस्योद्घाटनेन ॥म्त्_१,१।३॥  
  

  
     अस्मिन् रामायणे राम कथोपायान् महाफलान् ।
  
     एतांस् तु प्रथमं कृत्वा पुराहम् अरिमर्दन ॥मु_१,१।४॥  

  
     शिष्यायास्मै विनीताय भरद्वाजाय धीमते ।
  
     एकाग्रो दत्तवान् रम्यान् मणीन् अब्धिर् इवार्थिने ॥मु_१,१।५॥  

  
रामेत्य् आमन्त्रणम् । रामस्यैव प्रतिपाद्यत्वात् । एतान् त्वया अस्मिन् समय एव दृष्टान् । आदौ कृत्वा सम्पाद्य । अस्मै अग्रे स्थिताय । एकाग्रः एतस्य विनयेन एतस्मिंल् लग्नचित्तः । युगलकम् ॥म्त्_१,१।४-५॥  
  

  
     तत एते कथोपाया भरद्वाजेन धीमता ।
  
     कस्मिंश्चिन् मेरुगहने ब्रह्मणो ऽग्र उदाहृताः ॥मु_१,१।६॥  

  
उदाहृताः कथिताः ॥म्त्_१,१।६॥  

  
     अथास्य तुष्टो भगवान् ब्रह्मा लोकपितामहः ।
  
     वरम् पुत्र गृहाणेति समुवाच महाशयः ॥मु_१,१।७॥  

  
स्पष्टम् ॥म्त्_१,१।७॥  
  

  
भरद्वाजः कथयति  

  
     भगवन् भूतभव्येश वरो ऽयम् मे ऽद्य रोचते ।
  
     येनेयं जनता दुःकान् मुच्यते तद् उदाहर ॥मु_१,१।८॥  

  
भूतभव्येशातीतानागतयोर् ईशातीतानागतज्ञेति यावत् । उदाहर कथय ॥म्त्_१,१।८॥  

  
भरद्वाजवाक्यं श्रुत्वा श्रीब्रह्मा कथयति  

  
     गुरुं वाल्मीकिम् अत्राशु प्रार्थयस्व प्रयत्नतः ।
  
     तेनेदं यत् समारब्धं रामायणम् अनिन्दितम् ॥मु_१,१।९॥  

  
     तस्मिञ् ज्ञाते नरो मोहात् समग्रात् सन्तरिष्यति ।
  
     सेतुनेवाम्बुधेः पारम् अपारगुणशालिना ॥मु_१,१।१०॥  

  
युगलकम् । पारम् इति पूर्वार्धेनापि योज्यम् । अम्बुधेर् इति पञ्चमी ब्रह्मवाक्यम् उपसंहरति ॥म्त्_१,१।९-१०॥  
  

  
     इत्य् उक्त्वा स भरद्वाजम् परमेष्ठी ममाश्रमम् ।
  
     अभ्यागमत् समं तेन भरद्वाजेन भूतकृत् ॥मु_१,१।११॥  

  
परमे चिन्मात्राख्ये उत्तमे पदे तिष्ठति शुद्धमनोरूपत्वाद् इति परमेष्ठी ॥म्त्_१,१।११॥  
  

  
     तूर्णं सम्पूजितो देवः सो ऽर्घ्यपाद्यादिना मया ।
  
     अवोचन् माम् महासत्त्वः सर्वभूतहिते रतः ॥मु_१,१।१२॥ [भ्ग् व् २५द्]  

  
स्पष्टम् ॥म्त्_१,१।१२॥  

  
ब्रह्मा कथयति  

  
     रामस्वभावकथनाद् अस्माद् वरमुने त्वया ।
  
     नोद्योगः सम्परित्याज्य आ समाप्तेर् अनिन्दितात् ॥मु_१,१।१३॥  

  
आ समाप्तेः समाप्तिपर्यन्तम् ॥म्त्_१,१।१३॥  

  
ननु किमर्थम् उद्योगं न त्यजामीत्य् । अत्राह  

  
     ज्ञातेनानेन लोको ऽयम् अस्मात् संसारसङ्कटात् ।
  
     समुत्तरिष्यति क्षिप्रम् पोतेनेवाथ सागरात् ॥मु_१,१।१४॥  

  
अथशब्दः पादपूरणार्थः ॥म्त्_१,१।१४॥  

  
     वक्तुं तवैतम् एवार्थम् अहम् आगतवान् अयम् ।
  
     कुरु लोकहितार्थं त्वं शास्त्रम् इत्य् उक्तवान् अजः ॥मु_१,१।१५॥  

  
स्पष्टम् । ब्रह्मणो वाक्यम् उपसंहरति इत्य् उक्तवान् इति ॥म्त्_१,१।१५॥  
  

  
     राम पुण्याश्रमात् तस्मात् क्षणाद् अन्तर्धिम् आगतः ।
  
     मुहूर्ताद् उद्यतः प्रोच्चैस् तरङ्ग इव वारिणः ॥मु_१,१।१६॥  

  
पुण्याश्रमात् पवित्रात् मदाश्रमात् । तस्मात् तस्मिन् समये गृहीतात् । मुनयो
  
हि नवीनानि नवीनान्य् आश्रमाणि गृह्णन्ति । ब्रह्मा क इव । तरङ्ग इव । यथा वारिणः उद्यतः पूर्वम् उत्थितः तरङ्गः । मुहूर्ताद् अन्तर्धिम् आगच्छति तथेत्य् अर्थः ॥म्त्_१,१।१६॥  
  

  
     तस्मिन् प्रयाते भगवत्य् अहं विस्मयम् आगतः ।
  
     पुनस् तत्र भरद्वाजम् अपृच्छं स्वच्छया धिया ॥मु_१,१।१७॥  

  
भरद्वाजं कथम्भूतम् । उपलक्षितं कया । स्वच्छया धिया । अन्यथा पृच्छनम् अयुक्तम् एव स्याद् इति भावः ॥म्त्_१,१।१७॥  

  
किम् अपृच्छ इत्य् । अत्राह  

  
     किम् एतद् ब्रह्मणा प्रोक्तम् भरद्वाज वदाशु मे ।
  
     इत्य् उक्तेन पुनः प्रोक्तम् भरद्वाजेन मे ऽनघ ॥मु_१,१।१८॥  

  
अनघ हे दोषरहित राम ॥म्त्_१,१।१८॥  

  
भरद्वाजः कथयति  

  
     एतद् उक्तम् भगवता यथा रामायणं कुरु ।
  
     सर्वलोकहितायाशु संसारार्णवपोतकम् ॥मु_१,१।१९॥  

  
एतत्पदाकाङ्क्षाम् पूरयति यथेति ॥म्त्_१,१।१९॥  

  
ननु ततस् तव किम् इत्य् । अत्राह  

  
     मह्यं च भगवन् ब्रूहि कथं संसारसङ्कटे ।
  
     रामो व्यवहृतो ऽप्य् अस्मिन् भरतश् च महामनाः ॥मु_१,१।२०॥  

  
व्यवहृतः व्यवहारं कृतवान् । अपिशब्दः असम्भावनाद्योतकः संसारसङ्कटे इत्य् अनेन सम्बध्यते ॥म्त्_१,१।२०॥  
  

  
     शत्रुघ्नो लक्ष्मणश् चापि सीता चापि यशस्विनी ।
  
     रामानुयायिनस् ते वा मन्त्रिपुत्रा महाधियः ॥मु_१,१।२१॥  

  
स्पष्टम् ॥म्त्_१,१।२१॥  

  
     निर्दुःखतां यथैते तु प्राप्तास् तद् ब्रूहि मे स्फुटम् ।
  
     तथैवाहं तरिष्यामि ततो जनतया सह ॥मु_१,१।२२॥  

  
एते रामादयः ॥म्त्_१,१।२२॥  

  
श्रीवाल्मीकिः श्रीरामम् प्रति कथयति  

  
     भरद्वाजेन राजेन्द्र यदेत्य् उक्तो ऽस्मि सादरम् ।
  
     तदा कर्तुं विभोर् आज्ञाम् अहं वक्तुम् प्रवृत्तवान् ॥मु_१,१।२३॥  

  
अस्मि अहम् । इति पूर्वोक्तप्रकारेण । उक्तः कथितः । विभोः ब्रह्मणः ॥म्त्_१,१।२३॥  
  

  
प्रवृत्तिम् एव स्फुटयति  

  
     शृणु वत्स भरद्वाज यथापृष्टं वदामि ते ।
  
     श्रुतेन येन सम्मोहम् अलं दूरे करिष्यसि ॥मु_१,१।२४॥  

  
अलम् अतिशयेन । शृण्व् इति प्रतिज्ञां सम्पादयितुम् प्रस्तावं करोति ॥म्त्_१,१।२४॥  

  
     तथा व्यवहर प्राज्ञ यथा व्यवहृतः सुखी ।
  
     सर्वासंसक्तया बुद्ध्या रामो राजीवलोचनः ॥मु_१,१।२५॥  

  
सर्वासंसक्तया समस्तफलासङ्गरहितया ॥म्त्_१,१।२५॥  

  
न केवलं राम एव किं त्व् अन्ये ऽपीत्य् अभिप्रायेण कथयति
  
     लक्ष्मणो भरतश् चैव शत्रुघ्नश् च महामनाः ।
  
     कौसल्या च सुमित्रा च सीता दशरथस् तथा ॥म्त्_१,१।२६॥  

  
स्पष्टम् ॥म्त्_१,१।२६॥  

  
     कृतास्थश् चाविरोधश् च बोधपारम् उपागतः ।
  
     वसिष्ठो वामदेवश् च मन्त्रिणो ऽष्टौ तथेतरे ॥मु_१,१।२७॥  

  
कृतास्थ इति नाम अविरोध इति च । अष्टौ मन्त्रिणः अष्टाव् अमात्यास् । तथेतरे अन्ये ऽप्य् अष्टौ मन्त्रिणः । तेन षोडश मन्त्रिण इति परमार्थः ॥म्त्_१,१।२७॥  

  
इतर इत्य् अस्यार्थं स्फुटं कथयति  

  
     घृष्टिर् विकुन्तो भामश् च सत्यवर्धन एव च ।
  
     विभीषणः सुषेणश् च हनुमान् इन्द्रजित् तथा ॥मु_१,१।२८॥  

  
स्पष्टम् ॥म्त्_१,१।२८॥  

  
     एते ऽष्टाविंशतिः प्रोक्ताः समनीरागचेतसः ।
  
     जीवन्मुक्ता महात्मानो यथाप्राप्तानुवर्तिनः ॥मु_१,१।२९॥  

  
यथाप्राप्तानुवर्तिनः । न तु स्वप्रयत्ननिष्ठा इति यावत् ॥म्त्_१,१।२९॥  

  
     एभिर् यथा हृतं दत्तं गृहीतम् उषितं स्मृतम् ।
  
     तथा चेद् वर्तसे पुत्र मुक्त एवासि सङ्कटात् ॥मु_१,१।३०॥  

  
एभिः रामादिभिः ॥म्त्_१,१।३०॥  

  
भरद्वाजस्य प्रश्नावसरदानार्थं सर्गान्तश्लोकेन तावत् स्ववाक्यम् उपसंहरति  

  
     अपारसंसारसमुद्रपाती लब्ध्वा परां युक्तिम् उदारसत्त्वः ।
  
     न शोकम् आयाति न दैन्यम् एति गतज्वरस् तिष्ठति नित्यतृप्तः ॥मु_१,१।३१॥  

  
अपारः यः संसारसमुद्रः । तत्र पाती पतनशीलः । उदारसत्त्वः उत्कृष्टधैर्ययुक्तः पुरुषः । पराम् उत्कृष्टां । युक्तिं दृश्यात्यन्ताभावज्ञानलक्षणां वक्ष्यमाणां युक्तिं । प्राप्य । शोकम् अपेक्षालक्षणं शोकं । नायाति । तथा दैन्यम् दीनत्वम् । अतृप्तिम् इति यावत् । नैति । प्रत्युत गतज्वरः अपेक्षास्वरूपज्वररहितः । अत एव नित्यतृप्तः तिष्ठतीति शिवम् ॥म्त्_१,१।३१॥  
  

  
इति श्रीभास्करकण्ठविरचितायां श्रीमोक्षोपायटीकायां वैराग्यप्रकरणे प्रथमः सर्गः ॥ १,१ ॥  
  
  

  
भरद्वाजः पृच्छति     जीवन्मुक्तस्थितिम् ब्रह्मन् कृत्वा राघवम् आदितः ।
  
     क्रमात् कथय मे नित्यम् भविष्यामि सुखी यथा ॥मु_१,२।१॥  

  
ब्रह्मन् श्रीवाल्मीके । त्वं । जीवन्मुक्तस्थितिं जीवन्मुक्तमर्यादां । राघवं श्रीरामम् । आदितः कृत्वा । मे कथय श्रीरामवृत्तान्तद्वारेण कथयेति भावः । ननु किमर्थं कथयामीत्य् । अत्राह । भविष्यामीति । अहं यथा येन जीवन्मुक्तस्थितिकथनेन । नित्यसुखी जीवन्मुक्त्याख्यमहासुखयुक्तो । भविष्यामि ॥म्त्_१,२।१॥  

  
श्रीवाल्मीकिः श्रीरामवृत्तान्तश्रवणाधिकारित्वसम्पादनार्थं तावत् सामान्येनोपदेशं करोति  

  
     भ्रमस्य जागतस्यास्य जातस्याकाशवर्णवत् ।
  
     अपुनःस्मरणम् मन्ये साधो विस्मरणं वरम् ॥मु_१,२।२॥  

  
हे साधो । अहम् अस्य पुरः स्फुरतः । जागतस्य जगत्सम्बन्धिनः । तद्विषयस्येति यावत् । तथा आकाशवर्णवत् आकाशनीलिमवत् । जातस्य प्रादुर्भूतस्य । मिथ्याभातस्येति यावत् । भ्रमस्य जगत्त्वज्ञानरूपस्य मिथ्याज्ञानस्य । अपुनःस्मरणम् पुनःस्मृतिविषयभावानयनम् । उपेक्षाम् इति यावत् । वरम् उत्कृष्टं । विस्मरणम् विस्मृतिं । मन्ये । उपेक्षा एवात्र युक्ता । न विस्मृतिः । तस्याः जाड्यव्याप्तत्वाद् इति भावः ॥म्त्_१,२।२॥  
  

  
ननु तद् अपुनःस्मरणं केनोपायेन भविष्यतीत्य् । अत्राह  

  
     दृश्यात्यन्ताभावबोधं विना तन् नानुभूयते ।
  
     कदाचित् केनचिन् नाम स बोधो ऽन्विष्यताम् अतः ॥मु_१,२।३॥  

  
नाम निश्चये । केनचित् पुरुषेण । तद् अपुनःस्मरणं । दृश्यस्य          अज्ञानसुघनाकारा घनाहङ्कारशालिनी ।
  
     पुनर् जन्मकरी प्रोक्ता मलिना वासना बुधैः ॥मु_१,२।१२॥  

  
पण्डितैः वासना मलिना उक्ता । कथम्भूता । अज्ञानसुघनाकारा । अज्ञानेन चिन्मात्राज्ञानेन । सुघनः आकारः यस्याः । सा । चिन्मात्राज्ञानेनैव हि वासना घनीभवन्ति । अन्यथा शुद्धचिन्मात्रैक्येन वासना किंविषया स्यात् । पुनः कथम्भूता । घनः अच्छिन्नः । यः अहङ्कारः देहादिविषयः अहम्भावः । तेन शालिनी । वासनावशेनैव हि देहादिनिष्ठः अहङ्कारो घनीभवति । पुनः कथम्भूता । पुनः जन्मकरी पुनर् अपि भवकरी । पदार्थभावेन व्यक्तीभावात् ॥म्त्_१,२।१२॥  

  
शुद्धायाः स्वरूपं कथयति  

  
     पुनर्जन्माङ्कुरत्यक्ता स्थिता सम्भृष्टबीजवत् ।
  
     देहान्तं ध्रियते ज्ञातज्ञेया शुद्धेति सोच्यते ॥मु_१,२।१३॥  

  
पण्डितैः सा वासना । शुद्धेति कथ्यते । सा का । या देहान्तं देहस्थितिपर्यन्तम् एव । न तु तदनन्तरम् अपि । ध्रियते अवतिष्ठते । या कथम्भूता । पुनर्जन्माख्येनाङ्कुरेण त्यक्ता । यतः सम्भृष्टबीजवत् भर्जितबीजवत् । स्थिता । यथा सम्भृष्टम् बीजम् आकारमात्रेण तिष्ठति । अङ्कुरसमर्थं न भवति । तथा शुद्धा वासनाप्य् आकारमात्रेणैव तिष्ठति । जन्माङ्कुरोत्पादनसमर्था न भवतीत्य् अर्थः । पुनः कथम्भूता । ज्ञातं ज्ञेयम् अवश्यज्ञेयत्वेन स्थितम् परमात्मतत्त्वम् । यया हेतुभूतया । तादृशी । शास्त्रविचारादिरूपया शुद्धया वासनयैव हि परमात्मतत्त्वं ज्ञायते ॥म्त्_१,२।१३॥  

  
शुद्धाया आश्रयविशेषं कथयति  

  
     अपुनर्जन्मकरणी जीवन्मुक्तेषु देहिषु ।
  
     वासना विद्यते शुद्धा देहे चक्र इव भ्रमः ॥मु_१,२।१४॥  

  
जीवन्मुक्तेषु देहिषु जीवेषु । अपुनर्जन्मकरणी पुनर्जन्माकारिका । शुद्धा वासना देहे विद्यते । न तु चित्ते । का इव । भ्रमः इव । यथा भ्रमः चाक्राकारेण भ्रमणं । चक्रे विद्यते । तथेत्य् अर्थः । जीवन्मुक्तानां वासना फलाद्यनुसन्धानानुत्पादिका एवास्तीति भावः ॥म्त्_१,२।१४॥  
  

  
जीवन्मुक्तलक्षणं कथयति  

  
     ये शुद्धवासना भूयो न जन्मानर्थभाजनम् ।
  
     ज्ञातज्ञेयास् त उच्यन्ते जीवन्मुक्ता महाधियः ॥मु_१,२।१५॥  

  
शुद्धा वासना येषां । ते । तादृशाः ॥म्त्_१,२।१५॥  

  
सामान्येनोपदेशं कृत्वा श्रीरामवृत्तान्तम् आरभते  

  
     जीवन्मुक्तपदम् प्राप्तो यथा रामो महामतिः ।
  
     तत् ते ऽहम् सम्प्रवक्ष्यामि जरामरणशान्तये ॥मु_१,२।१६॥  

  
ननु किमर्थं श्रीरामजीवन्मुक्तिप्राप्तिं कथयसीत्य् । अत्राह जरेति । श्रीरामजीवन्मुक्तिपदप्राप्तिश्रवणेन हि तवापि तद्व्यवहारानुसारेण जरादिशान्तिर् भवतीति भावः ॥म्त्_१,२।१६॥  

  
ननु बहूपदेशकाङ्क्षिणो मम किं रामक्रममात्रकथनेनेत्य् । अत्राह  

  
     भरद्वाज महाबुद्धे रामक्रमम् इमं शुभम् ।
  
     शृणु वक्ष्यामि तेनैव सर्वं ज्ञास्यसि सर्वथा ॥मु_१,२।१७॥  

  
सर्वथेत्य् अनेन ततः काप्य् आकाङ्क्षा तव न स्याद् इति भावः ॥म्त्_१,२।१७॥  

  
तद् एव कथयति  

  
     विद्यागृहाद् विनिष्क्रम्य रामो राजीवलोचनः ।
  
     दिवसान्य् अनयद् गेहे लीलाभिर् अकुतोभयः ॥मु_१,२।१८॥  

  
दिवसानि । न तु मासान् । अविद्यमानं कुतो ऽपि भयं यस्य सः अकुतोभयः । निर्भय इत्य् अर्थः ॥म्त्_१,२।१८॥  
  

  
     अथ गच्छति काले ऽत्र पालयत्य् अवनिं नृपे ।
  
     प्रजासु वीतशोकासु स्थितासु विगतज्वरम् ॥मु_१,२।१९॥  

  
     तीर्थमुन्याश्रमश्रेणीं द्रष्टुम् उत्कण्ठितम् मनः ।
  
     रामस्याभूद् भृशं तत्र कदाचिद् गुणशालिनः ॥मु_१,२।२०॥  

  
स्पष्टम् । युग्मम् ॥म्त्_१,२।१९-२०॥  

  
     राघवश् चिन्तयित्वैवम् उपेत्य चरणौ पितुः ।
  
     हंसः पद्माव् इव नवौ जग्राह नवकेसरौ ॥मु_१,२।२१॥  

  
पादवन्दनं चकारेत्य् अर्थः ॥म्त्_१,२।२१॥  

  
श्रीरामः पितरम् प्रति कथयति  

  
     तीर्थानि देवसद्मानि वनान्य् आयतनानि च ।
  
     द्रष्टुम् उत्कण्ठितं तात ममेदं हि भृशम् मनः ॥मु_१,२।२२॥  

  
हि निश्चये ॥म्त्_१,२।२२॥  
  

  
     तद् एताम् अर्थनाम् पूर्वां सफलीकर्तुम् अर्हसि ।
  
     न सो ऽस्ति भुवने तात त्वया यो ऽर्थी विमानितः ॥मु_१,२।२३॥  

  
मयाद्य तावत् तव कापि प्रार्थना न कृतेति पूर्वाम् इत्य् अस्याभिप्रायः ॥म्त्_१,२।२३॥  

  
श्रीरामप्रार्थनाम् उपसंहरति  

  
     इति सम्प्रार्थितो राजा वसिष्ठेन समं तदा ।
  
     विचार्यामुञ्चद् एवैनं रामम् प्रथमम् अर्थिनम् ॥मु_१,२।२४॥  

  
विचार्यैव । न तु विचारम् अकृत्वा । प्रथमम् अर्थिनं तत्पूर्वम् अर्थिभूतम् ॥म्त्_१,२।२४॥  
  

  
     शुभे नक्षत्रदिवसे भ्रातृभ्यां सह राघवः ।
  
     मङ्गलालङ्कृतवपुः कृतस्वस्त्ययनो द्विजैः ॥मु_१,२।२५॥  

  
     वसिष्ठप्रहितैर् विप्रैः शास्त्रतज्ज्ञैः समन्वितः ।
  
     स्निग्धैः कतिपयैर् एव राजपुत्रवरैः सह ॥मु_१,२।२६॥  

  
     अम्बाभिर् विहिताशीर्भिर् आलिङ्ग्यालिङ्ग्य भूषितः ।
  
     निरगात् स गृहात् तस्मात् तीर्थयात्रार्थम् उद्यतः ॥मु_१,२।२७॥  

  
आलिङ्ग्यालिङ्ग्येत्य् अनेन स्नेहातिशयो द्योत्यते । निरगात् निर्ययौ ॥म्त्_१,२।२५-२७॥  
  

  
     निर्गतः स्वपुरात् पौरैस् तूर्यघोषेण वर्धितः ।
  
     पीयमानः पुरन्ध्रीणां नेत्रैर् भृङ्गौघभङ्गुरैः ॥मु_१,२।२८॥  

  
     ग्रामीणललनालोकहस्तपद्मापवर्जितैः ।
  
     लाजवर्षैर् विकीर्णात्मा हिमैर् इव हिमाचलः ॥मु_१,२।२९॥  

  
     आवर्जयन् विप्रगणान् परिशृण्वन् प्रजाशिषः ।
  
     आलोकयन् दिगन्तांश् च परिचक्राम जङ्गले ॥मु_१,२।३०॥  

  
परिचक्राम पादचारेण गतवान् । तीर्थयात्रायां हि पादचारेण गमनम् पुण्यावहम् ॥म्त्_१,२।२८-३०॥  
  

  
     अथारभ्य स्वकात् तस्मात् क्रमात् कोसलमण्डलात् ।
  
     स्नानदानतपोध्यानपूर्वकं स ददर्श ह ॥मु_१,२।३१॥  

  
हशब्दः निपातः ॥म्त्_१,२।३१॥  

  
किं ददर्शेति कर्मापेक्षायाम् आह  

  
     नदीस् तीर्थानि पुण्यानि वनान्य् आयतनानि च ।
  
     जङ्गलानि वनान्तेषु तटान्य् अब्धिमहीभृताम् ॥मु_१,२।३२॥  

  
वनान्तेषु स्थितानि जङ्गलानि सजलाः देशाः ॥म्त्_१,२।३२॥  

  
     मन्दाकिनीम् इन्दुनिभां कालिन्दीं चोत्पलामलाम् ।
  
     सरस्वतीं शतद्रुं च चन्द्रभागाम् इरावतीम् ॥मु_१,२।३३॥  

  
स्पष्टम् ॥म्त्_१,२।३३॥  

  
     वेणां च कृष्णवेणां च निर्विन्ध्यां सरयूं तथा ।
  
     चर्मण्वतीं वितस्तां च विपाशाम् बाहुदाम् अपि ॥मु_१,२।३४॥  

  
स्पष्टम् ॥म्त्_१,२।३४॥  
  

  
     प्रयागं नैमिषं चैव धर्मारण्यं गयां तथा ।
  
     वाराणसीं श्रीगिरिं च केदारम् पुष्करं तथा ॥मु_१,२।३५॥  

  
स्पष्टम् ॥म्त्_१,२।३५॥  

  
     मानसं च क्रमसरस् तथैवोत्तरमानसम् ।
  
     वडवाम् मडवां चैव तीर्थवृन्दं ससोदरम् ॥मु_१,२।३६॥  

  
तीर्थवृन्दं कथम्भूतं । ससोदरं सोदराख्यतीर्थसहितम् ॥म्त्_१,२।३६॥  

  
     अग्नितीर्थम् महातीर्थम् इन्द्रद्युम्नसरस् तथा ।
  
     सरांसि सरसीश् चैव तथा वापीह्रदावलीम् ॥मु_१,२।३७॥  

  
स्पष्टम् ॥म्त्_१,२।३७॥  

  
     स्वामिनं कार्त्तिकेयं च सालिग्रामहरिं तथा ।
  
     स्थानानि च चतुष्षष्टिं हरस्य गिरिजापतेः ॥मु_१,२।३८॥  

  
स्पष्टम् ॥म्त्_१,२।३८॥  
  

  
     नानाश्चर्यविचित्राणि चतुरब्धितटानि च ।
  
     विन्द्यकन्दरकुञ्जांश् च कुलशैलस्थलानि च ॥मु_१,२।३९॥  

  
स्पष्टम् ॥म्त्_१,२।३९॥  
  

  
     राजर्षीणां च महताम् ब्रह्मर्षीणां तथैव च ।
  
     देवानाम् ब्राह्मणानां च पावनान् आश्रमाञ् शुभान् ॥मु_१,२।४०॥  

  
स्पष्टम् ॥म्त्_१,२।४०॥  

  
     भूयो भूयः स बभ्राम भ्रातृभ्यां सह मानदः ।
  
     चतुर्ष्व् अपि दिगन्तेषु सर्वान् एव महीतटान् ॥मु_१,२।४१॥  

  
स्पष्टम् ॥म्त्_१,२।४१॥  

  
सर्गान्तश्लोकेन तीर्थयात्राभ्रमणम् उपसंहरति  

  
     अमरकिन्नरमानवमानितः समवलोक्य महीम् अखिलाम् इमाम् ।
  
     उपययौ स्वगृहं रघुनन्दनो विहृतदिक् शिवलोकम् इवेश्वरः ॥मु_१,२।४२॥  

  
ईश्वरः कथम्भूतः । विहृतदिक् विहृताः विहारविषयीकृताः दिशः येन । तादृशः । इति शिवम् ॥म्त्_१,२।४२॥  
  

  
इति श्रीभास्करकण्ठविरचितायां श्रीमोक्षोपायटीकायां वैराग्यप्रकरणे द्वितीयः सर्गः ॥ १,२ ॥  
  
  

  
श्रीरामस्य गृहप्रवेशं कथयति  

  
     लाजपुष्पाञ्जलिव्रातैर् विकीर्णः पौरवासिभिः ।
  
     स विवेश गृहं श्रीमाञ् जयन्तो विष्टपं यथा ॥मु_१,३।१॥  

  
विकीर्णः भरितः । जयन्तः इन्द्रपुत्रः ॥म्त्_१,३।१॥  

  
     प्रणनामाथ पितरं वसिष्ठम् मातृबान्धवान् ।
  
     ब्राह्मणान् गुरुवृद्धांश् च राघवः प्रथमागतः ॥मु_१,३।२॥  

  
स्पष्टम् ॥म्त्_१,३।२॥  
  

  
     सुहृद्भिर् मातृभिश् चैव पित्रा द्विजगणेन च ।
  
     मुहुर् आलिङ्गनाचारै राघवो न ममौ तदा ॥मु_१,३।३॥  

  
राघवस् तदा सुहृदादिभिः सहकृतैः आलिङ्गनाचारैः आलिङ्गनरूपैः लोकाचारैः । न ममौ महानन्दयुक्तो जात इति भावः ॥म्त्_१,३।३॥  
  

  
     तस्मिन् दृढैर् दाशरथौ प्रियप्रकथनैर् मिथः ।
  
     जुघूर्णुर् मधुरैर् आशा मृदुवंशस्वनैर् इव ॥मु_१,३।४॥  

  
तस्मिन् दाशरथौ मिथः प्रियप्रकथनैः श्रीरामविषयैः अन्योऽन्यम् प्रियकथनैः । श्रीरामो गृहम् प्राप्त इत्य् एवंरूपैः परस्परम् प्रियकथनैर् इति यावत् । आशाः दिशः । जुघूर्णुः घूर्णिम् प्रापुः । मङ्गलवाचिभूकम्पोत्थानाद् इयम् उक्तिः । प्रियप्रकथनैः कथम्भूतैः । दृढैस् तथा मधुरैः कर्णसुखैः । प्रियप्रकथनैः कैर् इव । मृदुवंशस्वनैर् इव । यथा तैः पुरुषाः घूर्णन्ति । तथेत्य् अर्थः ॥म्त्_१,३।४॥  

  
     बहून्य् आस दिनान्य् अत्र रामागमनम् उत्सवः ।
  
     महानन्दे जनान् मुञ्चन् केलिकोलाहलाकुलः ॥मु_१,३।५॥  

  
अत्र दशरथपुरे । रामागमनम्  उत्सवः आस अभूत् । कियन्तं कालं । बहूनि दिनानि । बहुदिनपर्यन्तम् इत्य् अर्थः । उत्सवः किं कुर्वन् । जनान् महानन्दे मुञ्चन् । आसेति प्रयोग आर्षः ॥म्त्_१,३।५॥  
  

  
     उवास स सुखं गेहे ततः प्रभृति राघवः ।
  
     वर्णयन् विविधाचारान् देशाचारान् इतस् ततः ॥मु_१,३।६॥  

  
इतस् ततः यत्र तत्र ॥म्त्_१,३।६॥  

  
     प्रातर् उत्थाय रामो ऽसौ कृत्वा सन्ध्यां यथाविधि ।
  
     सभासंस्थं ददर्शेन्द्रसमं स्वपितरं तदा ॥मु_१,३।७॥  

  
स्पष्टम् ॥म्त्_१,३।७॥  

  
     कथाभिः सुविचित्राभिः स वसिष्ठादिभिः सह ।
  
     स्थित्वा दिनचतुर्भागं ज्ञानगर्भाभिर् आदृतः ॥मु_१,३।८॥  

  
     जगाम पित्रनुज्ञातो महत्या सेनयावृतः ।
  
     वराहमहिषाकीर्णं वनम् आखेटकेच्छया ॥मु_१,३।९॥  

  
आखेटेच्छया मृगयाकाङ्क्षया ॥म्त्_१,३।८-९॥  

  
     तत आगत्य सदने कृत्वा स्नानादिकं क्रमात् ।
  
     समित्रबान्धवो भुक्त्वा निनाय ससुहृन् निशाम् ॥मु_१,३।१०॥  

  
स्पष्टम् ॥म्त्_१,३।१०॥  

  
एवंरूपम् आचारम् असौ नैकस्मिन्न् एव दिने कृतवान् अपि तु सर्वदैवेत्य् अभिप्रायेण कथयति  

  
     एवम्प्रायदिनाचारो भ्रातृभ्यां सह राघवः ।
  
     आगत्य तीर्थयात्रायाः समुवास पितुर् गृहे ॥मु_१,३।११॥  

  
स्पष्टम् ॥म्त्_१,३।११॥  

  
सर्गान्तश्लोकेनैतद् उपसंहरति  

  
     नृपतिसंव्यवहारमनोज्ञया सुजनचेतसि चन्द्रिकया तथा ।
  
     परिनिनाय दिनानि स चेष्टया श्रुतसुधारसपेशलयानघः ॥मु_१,३।१२॥  
  

  
सः अनघः दोषरहितः श्रीरामः । एवंविधया चेष्टया दिनानि परिनिनाय लङ्घितवान् । किंविधया । नृपतिव्यवहारेण प्रजाविचारादिना राजव्यवहारेण । मनोज्ञया हृद्यया । तथा सुजनचेतसि सत्पुरुषमनसि । चन्द्रिकया सुजनहृदयाह्लादिकयेति यावत् । तथा श्रुते श्रवणे । सुधारसवत् पेशलया । दृष्टत्वे तु किं वाच्यम् इति भावः । इति शिवम् ॥म्त्_१,३।१२॥  
  

  
इति श्रीभास्करकण्ठविरचितायां श्रीमोक्षोपायटीकायां वैराग्यप्रकरणे तृतीयः सर्गः ॥ १,३ ॥  
  
  

  
     अथोनषोडशे वर्षे वर्तमाने रघूद्वहे ।
  
     रामानुयायिनि तथा शत्रुघ्ने लक्ष्मणे ऽपि च ॥मु_१,४।१॥  

  
     भरते संस्थिते नित्यम् मातामहगृहे सुखम् ।
  
     पालयत्य् अवनिं राज्ञि यथावद् अखिलाम् इमाम् ॥मु_१,४।२॥  

  
     जन्यत्रार्थं च पुत्राणाम् प्रत्यहं सह मन्त्रिभिः ।
  
     कृतमन्त्रे महाप्राज्ञे तज्ज्ञे दशरथे नृपे ॥मु_१,४।३॥  

  
     कृतायां तीर्थयात्रायां रामो निजगृहस्थितः ।
  
     जगामानुदिनं कार्श्यं शरदीवामलं सरः ॥मु_१,४।४॥  

  
तथा ऊनषोडशवर्षे सतीत्य् अर्थः । जन्यत्रार्थं विवाहार्थम् । कार्श्यं क्षीणताम् ॥म्त्_१,४।१-४॥  
  

  
कार्श्यम् एव कथयति  

  
     क्रमाद् अस्य विशालाक्षम् पाण्डुताम् मुखम् आदधे ।
  
     पाकफुल्लदलं शुक्लं सालिमालम् इवाम्बुजम् ॥मु_१,४।५॥  

  
कृशतायां हि मुखस्य पाण्डिमा जायते ॥म्त्_१,४।५॥  

  
     कपोलतलसंलीनपाणिः पद्मासनस्थितः ।
  
     चिन्तापरवशस् तूष्णीम् अव्यापारो बभूव सः ॥मु_१,४।६॥  

  
सः श्रीरामः ॥म्त्_१,४।६॥  

  
     कृशाङ्गश् चिन्तया युक्तः खेदी परमदुर्मनाः ।
  
     नोवाच कस्यचित् किञ्चिल् लिपिकर्मार्पितोपमः ॥मु_१,४।७॥  

  
स्पष्टम् ॥म्त्_१,४।७॥  

  
     खेदात् परिजनेनासौ प्रार्थ्यमानः पुनः पुनः ।
  
     चकाराह्निकम् आचारम् परिम्लानमुखाम्बुजः ॥मु_१,४।८॥  

  
स्पष्टम् ॥म्त्_१,४।८॥  

  
     एवम् मुनिविशिष्टं तं रामं गुणगणाकरम् ।
  
     आलोक्य भ्रातराव् अस्य ताम् एवाययतुर् दशाम् ॥मु_१,४।९॥  

  
मुनिविशिष्टम् उत्कृष्टम् मुनिं । वैराग्यवत्त्वात् । अस्य ताम् एव दशां रामसम्बन्धिनीं कार्श्यादिरूपाम् एवावस्थाम् ॥म्त्_१,४।९॥  

  
     तथा तेषु तनूजेषु खेदवत्सु कृशेषु च ।
  
     सपत्नीको महीपालश् चिन्ताविवशतां ययौ ॥मु_१,४।१०॥  

  
स्पष्टम् ॥म्त्_१,४।१०॥  

  
     का ते पुत्र घना चिन्तेत्य् एवं रामम् पुनः पुनः ।
  
     अपृच्छत् स्निग्धया वाचा न चाकथयद् अस्य सः ॥मु_१,४।११॥  

  
सः रामः । अस्य पितुः ॥म्त्_१,४।११॥  

  
     न किञ्चित् तात मे दुःकम् इत्य् उक्त्वा पितुर् अङ्कगः ।
  
     रामो राजीवपत्राक्षस् तूष्णीम् एव स्म तिष्ठति ॥मु_१,४।१२॥  

  
स्पष्टम् ॥म्त्_१,४।१२॥  

  
     ततो दशरथो राजा रामः किं खेदवान् इति ।
  
     अपृच्छत् सर्वकार्यज्ञं वसिष्ठं वदतां वरम् ॥मु_१,४।१३॥  

  
सर्वकार्यज्ञं सर्वेषु कार्येषु निपुणम् । अन्यथा पृच्छनम् अयुक्तम् एव स्याद् इति भावः ॥म्त्_१,४।१३॥  

  
     अस्त्य् अत्र कारणं श्रीमन् मा राजन् दुःखम् अस्तु ते ।
  
     इत्य् उक्तश् चिन्तया युक्तो वसिष्ठमुनिना नृपः ॥मु_१,४।१४॥  

  
श्रीमत् ज्ञानाख्यफलकारित्वात् । कारणं वैराग्याख्यं किञ्चिद् । अस्मिन् समये वक्तुम् अयुक्तम् इति भावः ॥म्त्_१,४।१४॥  

  
उपसंहृतम् अपि वसिष्ठवाक्यं सर्गान्तश्लोकेन पुनः कथयति
  
     कोपं विषादकलनां विततं च हर्षं
  
     नाल्पेन कारणवशेन वहन्ति सन्तः ।
  
     सर्गेण संहतिजवेन विना जगत्याम्
  
     भूतानि भूप न महान्ति विकारयन्ति ॥म्त्_१,४।१५॥  
  

  
सन्तः साधवः । अल्पेन स्तोकेन । कारणवशेन विततं कोपं विततां विषादकलनां विततं हर्षं च । न वहन्ति न धारयन्ति । अल्पेनेति विशेषणस्य कारणेत्य् अनेनार्थिकः सम्बन्धः । अत्र व्यतिरेकेण दृष्टान्तम् आह सर्गेणेति । हे भूप । महान्ति भूतानि महाभूतानि । जगत्यां जगति । सर्गेण विना महासृष्टिं विना । तथा संहतिजवेन विना संहाराख्यवेगेन विना । न विकारयन्ति कार्योत्पत्त्याख्यविकारयुक्तानि तथा नाशाख्यविकारयुक्तानि च न भवन्ति । तत् करोति तद् आचष्टे इति णिच् । विकारवन्तीति वा पाठः । स्थित्यवस्थायाम् अवान्तरसर्गसंहतिरूपेणाल्पेन कारणेन न भवन्तीति भावः । इति शिवम् ॥म्त्_१,४।१५॥  
  

  
इति श्रीभास्करकण्ठविरचितायां श्रीमोक्षोपायटीकायां वैराग्यप्रकरणे चतुर्थः सर्गः ॥ १,४ ॥  
  
  

  
श्रीवाल्मीकिर् भरद्वाजम् प्रति कथयति  

  
     इत्य् उक्ते मुनिनाथेन सन्देहवति पार्थिवे ।
  
     खेदवत्य् आस्थिते मौनं कञ्चित् कालम् प्रतीक्षिणि ॥मु_१,५।१॥  

  
     परिखिन्नासु सर्वासु राज्ञीषु नृपसद्मसु ।
  
     स्थितासु सावधानासु रामचेष्टासु सर्वतः ॥मु_१,५।२॥     एतस्मिन्न् एव काले तु विश्वामित्र इति श्रुतः ।
  
     महर्षिर् आगमद् द्रष्टुं तम् अयोध्यां नराधिपम् ॥मु_१,५।३॥  

  
आगमत् आगच्छति स्म ॥म्त्_१,५।१-३॥  
  

  
ननु किमर्थम् असौ आगत इत्य् । अत्राह     तस्य यज्ञो ऽथ रक्षोभिस् तदा विलुलुपे किल ।
  
     मायावीर्यबलोन्मत्तैर् धर्मकामस्य धीमतः ॥मु_१,५।४॥  

  
     रक्षार्थं तस्य यज्ञस्य द्रष्टुम् ऐच्छत् स पार्थिवम् ।
  
     न हि शक्तो ह्य् अविघ्नेन तम् आप्तुं स मुनिः क्रतुम् ॥मु_१,५।५॥  

  
ननु किमर्थं तं रक्षार्थं द्रष्टुम् ऐच्छद् इत्य् । अत्राह न हीति ॥म्त्_१,५।४-५॥  
  

  
     ततस् तेषां विनाशार्थम् उद्यतस् तपसां निधिः ।
  
     विश्वामित्रो महातेजा अयोध्याम् अभ्ययात् पुरीम् ॥मु_१,५।६॥ [राम् इ १७, २३]  

  
अभ्ययात् अभिगच्छति स्म ॥म्त्_१,५।६॥  
  

  
     स राज्ञो दर्शनाकाङ्क्षी द्वाराध्यक्षान् उवाच ह ।
  
     शीघ्रम् आख्यात माम् प्राप्तं कौशिकं गाधिनः सुतम् ॥मु_१,५।७॥ [राम् इ १७, २४]  

  
हशब्दः निपातः । किम् उवाचेति कर्मापेक्षायाम् उत्तरार्धं कर्मत्वेन कथयति शीघ्रम् इति । आख्यात कथयत । यूयम् इति शेषः । गाधिनः गाधिराजस्य ॥म्त्_१,५।७॥  

  
     तस्य तद् वचनं श्रुत्वा द्वाःस्था राजगृहं ययुः ।
  
     सम्भ्रान्तमनसः सर्वे तेन वाक्येन चोदिताः ॥मु_१,५।८॥ [राम् इ १७, २५]  

  
तेन वाक्येन विश्वामित्रोक्तेन वाक्येन ॥म्त्_१,५।८॥  

  
     ते गत्वा राजभवनं विश्वामित्रम् ऋषिं ततः ।
  
     प्राप्तम् आवेदयाम् आसुः प्रतीहारपतिं तदा ॥मु_१,५।९॥ [राम् इ १७, २६]  

  
प्रतीहारपतिं द्वास्थाधिकारिणम् ॥म्त्_१,५।९॥  

  
     अथास्थानगतम् भूपं राजमण्डलम् आस्थितम् ।
  
     समुपेत्य त्वरायुक्तो याष्टीको ऽसौ व्यजिज्ञपत् ॥मु_१,५।१०॥  

  
असौ याष्टीकः प्रतीहारपतिः ॥म्त्_१,५।१०॥  

  
किं व्यजिज्ञपद् इत्य् । अत्राह  

  
     देव द्वारि महातेजा बालभास्करसन्निभः ।
  
     ज्वालारुणजटाजूटः पुमाञ् श्रीमान् अवस्थितः ॥मु_१,५।११॥  

  
स्पष्टम् ॥म्त्_१,५।११॥  

  
     स चामरपताकाढ्यं साश्वेभपुरुषायुधम् ।
  
     कृतवांस् तम् प्रदेशं यस् तेजोभिः कीर्णकाञ्चनम् ॥मु_१,५।१२॥  

  
स्पष्टम् ॥म्त्_१,५।१२॥  

  
     वक्त्य् अस्मान् आशु याष्टीका निवेदयत राजनि ।
  
     विश्वामित्रो मुनिः प्राप्त इत्य् अनुद्धतया गिरा ॥ मु_१,५।१३॥असौ पुरुषः अस्मान् अनुद्धतया गिरेति वक्तीति सम्बन्धः ।
  
याष्टीका इत्य् आमन्त्रणम् । यूयम् इत्य् अध्याहार्यम् ॥म्त्_१,५।१३॥  
  

  
     इति याष्टीकवचनम् आकर्ण्य नृपसत्तमः ।
  
     स समन्त्री ससामन्तः प्रोत्तस्थे हेमविष्टरात् ॥मु_१,५।१४॥  

  
हेमविष्टरात् सुवर्णपीठात् ॥म्त्_१,५।१४॥  

  
     पदातिर् एव महतां राज्ञां वृन्देन पालितः ।
  
     वसिष्ठवामदेवाभ्यां सह सामन्तसंस्तुतः ॥मु_१,५।१५॥  

  
स्पष्टम् ॥म्त्_१,५।१५॥  
  

  
     जगाम तत्र यत्रासौ विश्वामित्रो महामुनिः ।
  
     ददर्श मुनिशार्दूलं द्वारभूमाव् अधिष्ठितम् ॥मु_१,५।१६॥  

  
स्पष्टम् ॥म्त्_१,५।१६॥  

  
कीदृशं ददर्शेत्य् अपेक्षायाम् आह  

  
     केनापि कारणेनोर्वीतलम् अर्कम् इवागतम् ।
  
     ब्राह्मेण तेजसाक्रान्तं क्षात्रेण च महौजसा ॥मु_१,५।१७॥  

  
स्पष्टम् ॥म्त्_१,५।१७॥  

  
     जराजरढया नित्यं तपःप्रसररूक्षया ।
  
     जटावल्ल्या वृतस्कन्धं ससन्ध्याभ्रम् इवाचलम् ॥मु_१,५।१८॥  

  
स्पष्टम् ॥म्त्_१,५।१८॥  
  

  
     उपशान्तं च कान्तं च दीप्तम् अप्रतिघं तथा ।
  
     निभृतं चोर्जिताकारं दधानम् भास्वरं वपुः ॥मु_१,५।१९॥  

  
अप्रतिघम् अप्रतिघाताकारम् । निभृतं कोमलं ॥म्त्_१,५।१९॥  
  

  
     पेशलेनातिभीमेन प्रसन्नेनाकुलेन च ।
  
     गम्भीरेणातिपूर्णेन तेजसा रञ्जितप्रजम् ॥मु_१,५।२०॥  

  
स्पष्टम् ॥म्त्_१,५।२०॥  

  
     अनन्तजीवितदशासखीम् एकाम् अनिन्दिताम् ।
  
     धारयन्तं करे श्लक्ष्णां वीणाम् अम्लानमानसम् ॥मु_१,५।२१॥  

  
श्लक्ष्णाम् पेशलाम् ॥म्त्_१,५।२१॥  

  
     करुणाक्रान्तचेतस्त्वात् प्रसन्नमधुरेक्षितैः ।
  
     ईक्षणैर् अमृतेनेव संसिञ्चन्तम् इमाः प्रजाः ॥मु_१,५।२२॥  

  
स्पष्टम् ॥म्त्_१,५।२२॥  
  

  
     सितासितततापाङ्गं धवलप्रोन्नतभ्रुवम् ।
  
     आनन्दं च भयं चान्तः प्रयच्छन्तम् अवेक्षितुः ॥मु_१,५।२३॥  

  
अवेक्षितुः पश्यतः । अतिपेशलत्वात् आनन्ददानं । सतेजस्कत्वात् भयदानम् ॥म्त्_१,५।२३॥  

  
     मुनिम् आलोक्य भूपालो दूराद् एवानताकृतिः ।
  
     प्रणनाम गलन्मौलिमणिमालितभूतलम् ॥मु_१,५।२४॥  

  
गलद् इत्यादि क्रियाविशेषणम् ॥म्त्_१,५।२४॥  
  

  
     मुनिर् अप्य् अवनेर् ईशम् भास्वान् इव शतक्रतुम् ।
  
     तत्राभिवादयां चक्रे मधुरोदारया गिरा ॥मु_१,५।२५॥  

  
स्पष्टम् ॥म्त्_१,५।२५॥  

  
     ततो वसिष्ठप्रमुखाः सर्व एव द्विजातयः ।
  
     स्वागतादिक्रमेणैनम् पूजयाम् आसुर् आदृताः ॥मु_१,५।२६॥  

  
एनं विश्वामित्रम् ॥म्त्_१,५।२६॥  

  
दशरथः कथयति  

  
     अशङ्कितोपनीतेन भास्वता दर्शनेन ते ।
  
     साधो स्वनुगृहीताः स्मो रविणेवाम्बुजाकराः ॥मु_१,५।२७॥  

  
अशङ्कितम् शङ्कराहितम् । उपनीतेन प्राप्तेन ॥म्त्_१,५।२७॥  

  
     यद् अनादि यद् अक्षुब्धं यद् अपायविवर्जितम् ।
  
     तद् आनन्दसुखम् प्राप्ता अद्य त्वद्दर्शनान् मुने ॥मु_१,५।२८॥  

  
त्वद्दर्शनेन वयम् ब्रह्मानन्दम् प्राप्ता इति भावः ॥म्त्_१,५।२८॥  
  

  
     अद्य वर्तामहे नूनं धर्म्याणां धुरि धर्मतः ।
  
     भवदागमनस्येमे यद् वयं लक्ष्यतां गताः ॥मु_१,५।२९॥  

  
वर्तामहे तिष्ठामः । लक्ष्यताम् आश्रयत्वम् । विषयत्वम् इति यावत् ॥म्त्_१,५।२९॥  

  
     एवम् प्रकथयन्तो ऽत्र राजानो ऽथ महर्षयः ।
  
     आसनेषु सभास्थानम् आस्थाय समुपाविशन् ॥मु_१,५।३०॥  

  
समुपाविशन् उपविष्टाः ॥म्त्_१,५।३०॥  

  
     स दृष्ट्वा ज्वलितं लक्ष्म्या भीतस् तम् ऋषिम् आगतम् ।
  
     प्रहृष्टवदनो राजा स्वयम् अर्घ्यं न्यवेदयत् ॥मु_१,५।३१॥ [राम् इ १७, २८]  

  
न्यवेदयद् अर्पितवान् ॥म्त्_१,५।३१॥  

  
     स राज्ञः प्रतिगृह्यार्घ्यं शास्त्रदृष्टेन कर्मणा ।
  
     प्रदक्षिणम् प्रकुर्वन्तं राजानम् पर्यपूजयत् ॥मु_१,५।३२॥ [राम् इ १७, २९अब् (*५३९च्द्)]  

  
स्पष्टम् ॥म्त्_१,५।३२॥  

  
     स राज्ञा पूजितस् तेन प्रहृष्टवदनस् तदा ।
  
     कुशलं चाव्ययं चैव पर्यपृच्छन् नराधिपम् ॥मु_१,५।३३॥ [राम् इ १७, २९च्द्]  

  
स्पष्टम् ॥म्त्_१,५।३३॥  
  

  
     वसिष्ठेन समागम्य प्रहस्य मुनिपुङ्गवः ।
  
     यथार्हं चार्चयित्वैनम् पप्रच्छानामयं ततः ॥मु_१,५।३४॥ [राम् इ १७, ३०अब् (*५४१अब्)]  

  
स्पष्टम् ॥म्त्_१,५।३४॥  

  
     क्षणं यथार्हम् अन्योऽन्यम् पूजयित्वा समेत्य च ।
  
     ते सर्वे हृष्टमनसो महाराजनिवेशने ॥मु_१,५।३५॥ [राम् इ १७, ३१अब् (*५४१च्द्)]  

  
स्पष्टम् ॥म्त्_१,५।३५॥  

  
     यथोचितासनगता मिथः संवृद्धतेजसः ।
  
     परस्परेण पप्रच्छुः सर्वे ऽनामयम् आदरात् ॥मु_१,५।३६॥  

  
स्पष्टम् ॥म्त्_१,५।३६॥  

  
     उपविष्टाय तस्मै स विश्वामित्राय धीमते ।
  
     पाद्यम् अर्घ्यं च गाश् चैव भूयो भूयो न्यवेदयत् ॥मु_१,५।३७॥ [राम् इ *५४२अब्;एड़्]  

  
स्पष्टम् ॥म्त्_१,५।३७॥  
  

  
     अर्चयित्वा च विधिवद् विश्वामित्रम् अभाषत ।
  
     प्राञ्जलिः प्रयतो वाक्यम् इदम् प्रीतमना नृपः ॥मु_१,५।३८॥ [राम् इ *५४२ग्-ज्]  

  
स्पष्टम् ॥म्त्_१,५।३८॥  

  
     यथामृतस्य सम्प्राप्तिर् यथा वर्षम् अवर्षके । [राम् इ १७, ३३अब्]
  
     यथान्धस्येक्षणप्राप्तिर् भवदागमनं तथा ॥म्त्_१,५।३९॥  
  

  
स्पष्टम् ॥म्त्_१,५।३९॥  
  

  
     यथेष्टधनसम्पर्कः पुत्रजन्माप्रजावतः । [राम् इ १७, ३३च्द्]
  
     स्वप्नदृष्टार्थलाभश् च भवदागमनं तथा ॥म्त्_१,५।४०॥ [राम् इ *५४५च्]  

  
स्पष्टम् ॥म्त्_१,५।४०॥  

  
     यथेप्सितेन संयोग इष्टस्यागमनं यथा । [राम् इ *५४४]
  
     प्रणष्टस्य यथा लाभो भवदागमनं तथा ॥म्त्_१,५।४१॥ [राम् इ १७, ३३ए]  

  
स्पष्टम् ॥म्त्_१,५।४१॥     यथा हर्षो नभोगत्या मृतस्य पुनर् आगमात् ।
  
     तथा त्वदागमाद् ब्रह्मन् स्वागतं ते महामुने ॥मु_१,५।४२॥ [राम् इ १७, ३३ड़्-ह् (*५४५द्)]  

  
मृतस्य पुनर् आगमाद् । इत्य् अत्र यथेति शेषः । हे महामुने । ते स्वागतम् अस्तु ॥म्त्_१,५।४२॥  
  

  
     ब्रह्मलोकनिवासो हि कस्य न प्रीतिम् आवहेत् ।
  
     मुने तवागमस् तद्वत् सत्यम् एव ब्रवीमि ते ॥मु_१,५।४३॥ [राम् इ *५४५एड़्;*५४६]  

  
स्पष्टम् ॥म्त्_१,५।४३॥  
  

  
     कश् च ते परमः कामः किं च ते करवाण्य् अहम् ।
  
     पात्रभूतो ऽसि मे विप्र प्राप्तः परमधार्मिकः ॥मु_१,५।४४॥ [राम् इ १७, ३४अ-द्]  

  
हे विप्र । असि त्वं । मे पात्रभूतः प्राप्तः ॥म्त्_१,५।४४॥  

  
     पूर्वं राजर्षिशब्देन तपसा द्योतितप्रजः ।
  
     ब्रह्मर्षित्वम् अनु प्राप्तः पूज्यो ऽसि भगवन् मम ॥मु_१,५।४५॥ [राम् इ १७, ३५]  

  
हे भगवन् । पूर्वं राजर्षिशब्देनैव पूज्यः । अनु पश्चात् । तपसा द्योतितप्रजः सन् । ब्रह्मर्षित्वम् प्राप्तः त्वम् । मम पूज्यः असि ॥म्त्_१,५।४५॥  
  

  
     गङ्गाजलाभिषेकेण यथा प्रीतिर् भवेन् मम ।
  
     तथा त्वद्दर्शनात् प्रीतिर् अन्तः शीतयतीव माम् ॥मु_१,५।४६॥ [राम् इ *५५१अ-च्]  

  
अन्तः मनसि ॥म्त्_१,५।४६॥  

  
     विगतेच्छाभयक्रोधो वीतरागो निरामयः ।
  
     इदम् अत्यद्भुतम् ब्रह्मन् यद् भवान् माम् उपागतः ॥मु_१,५।४७॥  

  
माम् उपागमानर्हम् इति भावः ॥म्त्_१,५।४७॥  

  
     शुभक्षेत्रगतं चाहम् आत्मानम् अपकल्मषम् । [राम् इ १७, ३६च्]
  
     चन्द्रबिम्ब इवोन्मग्नं वेद्मि वेद्यविदां वर ॥म्त्_१,५।४८॥  

  
उन्मग्नम् उदितम् ॥म्त्_१,५।४८॥  

  
     साक्षाद् इव ब्रह्मणो मे तवाभ्यागमनम् मतम् ।
  
     पूतो ऽस्म्य् अनुगृहीतो ऽस्मि तवाभ्यागमनान् मुने ॥मु_१,५।४९॥ [राम् इ *५५५]  

  
स्पष्टम् ॥म्त्_१,५।४९॥  

  
     त्वदागमनपुण्येन साधो यद् अनुरञ्जितम् ।
  
     अद्य मे सफलं जन्म जीवितं तत् सुजीवितम् ॥मु_१,५।५०॥ [राम् इ १७, ३४एड़्]  

  
त्वदागमनात् उत्पन्नेन पुण्येन । मे जन्म मे जीवितं च । यत् अनुरञ्जितम् स्वोपरक्तं कृतं । तत् ततो हेतोः । मे जन्म सफलम् भवति । मे जीवितं सुजीवितम् भवति ॥म्त्_१,५।५०॥  
  

  
     त्वाम् इहाभ्यागतं दृष्ट्वा प्रतिपूज्य प्रणम्य च । [राम् इ *५५२]
  
     आत्मन्य् एव नमाम्य् अन्तर् दृष्टेन्दुर् जलधिर् यथा ॥म्त्_१,५।५१॥  
  

  
स्पष्टम् ॥म्त्_१,५।५१॥  

  
     यत् कार्यं येन चार्थेन प्राप्तो ऽसि मुनिपुङ्गव ।
  
     कृतम् इत्य् एव तद् विद्धि मान्यो ऽसि हि भृशम् मम ॥मु_१,५।५२॥ [राम् इ *५५७]  

  
स्पष्टम् ॥म्त्_१,५।५२॥  

  
     स्वकार्येण विमर्शं त्वं कर्तुम् अर्हसि कौशिक ।
  
     भगवन् नास्त्य् अदेयं हि त्वयि यत् प्रतिपद्यते ॥मु_१,५।५३॥ [राम् इ १७, ३८अब् (*५५८)]  

  
हे कौशिक । त्वं । स्वकार्येण सह विमर्शं कर्तुम् अर्हसि किम् मम कार्यम् अस्तीति विचारं कर्तुम् अर्हसीति भावः । ननु किमर्थम् अहं स्वकार्येण सह विमर्शं करोमीत्य् । अत्राह भगवन्न् इति । हि यस्मात् । हे भगवन् । त्वयि यत् प्रतिपद्यते उपयुज्यते । तत् अदेयं नास्ति । तद् ददाम्य् एवेत्य् अर्थः ॥म्त्_१,५।५३॥  
  

  
     कार्यस्य च विचारं त्वं कर्तुम् अर्हसि धर्मतः ।
  
     कर्ता चाहम् अशेषं ते दैवतम् परमम् भवान् ॥मु_१,५।५४॥ [राम् इ १७, ३८]  

  
स्पष्टम् ॥म्त्_१,५।५४॥  
  

  
सर्गान्तश्लोकेन दशरथविनयोक्त्या मुनेर् हर्षगमनं कथयति  

  
     इदम् अतिमधुरं निशम्य वाक्यं श्रुतिसुखम् अर्थविदा विनीतम् उक्तम् ।
  
     प्रथितगुणवशाद् गुणैर् विशिष्टं मुनिवृषभः परमं जगाम हर्षम् ॥मु_१,५।५५॥ [राम् इ १७, ३९]  

  
अतिमधुरम् उत्कृष्टमधुराख्यगुणविशिष्टं । श्रुतिसुखं कर्णसुखम् । अर्थविदा परमार्थज्ञेन दशरथेन । विनीतं सविनयं यथा भवति तथोक्तं कथितं । तथा प्रथिताः ये गुणाः वाक्यगुणास् । तद्वशात् गुणैः विशिष्टम् । प्रथितगुणविशिष्टम् इति यावत् । ईदृशं वाक्यं निशम्य सः मुनिवृषभः मुनिश्रेष्ठः कौशिकः । परमं हर्षं जगाम । दातृविनयेन हि अर्थिनो महान् हर्षो जायते । इति शिवम् ॥म्त्_१,५।५५॥  
  

  
इति श्रीभास्करकण्ठविरचितायां श्रीमोक्षोपायटीकायां वैराग्यप्रकरणे पञ्चमः सर्गः ॥ १,५ ॥  
  
  

  
     तच् छ्रुत्वा राजसिंहस्य वाक्यम् अद्भुतविस्तरम् ।
  
     हृष्टरोमा महातेजा विश्वामित्रो ऽभ्यभाषत ॥मु_१,६।१॥ [राम् इ १८, १]  

  
स्पष्टम् ॥म्त्_१,६।१॥  
  

  
     सदृशं राजशार्दूल तवैवैतन् महीतले ।
  
     महावंशप्रसूतस्य वसिष्ठवशवर्तिनः ॥मु_१,६।२॥ [राम् इ १८, २]  

  
तवैव न त्व् अन्यस्येत्य् अर्थः ॥म्त्_१,६।२॥  

  
     यत् तु मे हृद्गतं वाक्यं तस्य कार्यविनिर्णयम् ।
  
     कुरु त्वं राजशार्दूल धर्मं समनुपालय ॥मु_१,६।३॥ [राम् इ १८, ३]  

  
तुशब्दः वाक्यवाच्यस्य कार्यस्यातिकष्टं सम्पादनीयतां द्योतयति । तस्य कार्यनिर्णयम् हृद्गतवाक्यवाच्यकार्यनिर्णयम् इत्य् अर्थः । ननु किमर्थं करोमीत्य् । अत्राह धर्मम् इति । तवानेन धर्मपालनम् भविष्यतीति भावः ॥म्त्_१,६।३॥  
  

  
हृद्गतं वाक्यम् प्रकटीकरोति  

  
     अहं नियमम् आतिष्ठे सिद्ध्यर्थम् पुरुषर्षभ ।
  
     तस्य विघ्नकरा घोरा राक्षसा मम संस्थिताः ॥मु_१,६।४॥ [राम् इ १८, ४]  

  
आतिष्ठे आश्रयामि ॥म्त्_१,६।४॥  

  
     यदा यदा तु यज्ञेन यजे ऽहं विबुधव्रजम् ।
  
     तदा तदा मे यज्ञं तं विनिघ्नन्ति निशाचराः ॥मु_१,६।५॥  

  
यजे पूजयामि ॥म्त्_१,६।५॥  

  
     बहुशो विहिते तस्मिन् मम राक्षसनायकाः ।
  
     अकिरंस् ते महीं यागे मांसेन रुधिरेण च ॥मु_१,६।६॥ [राम् इ १८, ५ (*५६२)]  

  
स्पष्टम् ॥म्त्_१,६।६॥  
  

  
     अवधूते तथाभूते तस्मिन् यागकदम्बके ।
  
     कृतश्रमो निरुत्साहस् तस्माद् देशाद् अपागमम् ॥मु_१,६।७॥ [राम् इ १८, ६]  

  
अपागमम् अपगतः ॥म्त्_१,६।७॥  

  
     न च मे क्रोधम् उत्स्रष्टुम् बुद्धिर् भवति पार्थिव ।
  
     तथाभूतं हि तत् कर्म न शापस् तस्य विद्यते ॥मु_१,६।८॥ [राम् इ १८, ७]  

  
शापदानेन स यज्ञः नश्यतीति भावः ॥म्त्_१,६।८॥  
  

  
     ईदृशी च क्षमा राजन् मम तस्मिन् महाक्रतौ ।
  
     त्वत्प्रसादाद् अविघ्नेन प्रापयेयम् महाफलम् ॥मु_१,६।९॥  

  
हे राजन् । अतः मम तस्मिन् महाक्रतौ ईदृशी क्षमा भवति । अतः अहम् महाफलम् तं क्रतुं । त्वत्प्रसादात् प्रापयेयम् प्राप्नुयाम् । प्रापयेयम् इति स्वार्थे णिच् आर्षः ॥म्त्_१,६।९॥  
  

  
     त्रातुम् अर्हसि माम् आर्तं शरणार्थिनम् आगतम् ।
  
     अर्थिनां यन् निराशत्वं सताम् अभिभवो हि सः ॥मु_१,६।१०॥  

  
स्पष्टम् ॥म्त्_१,६।१०॥  

  
ननु केन प्रकारेणाहं त्वत्त्राणं करोमीत्य् । अत्राह  

  
     तवास्ति तनयः श्रीमान् दृप्तशार्दूलविक्रमः ।
  
     महेन्द्रसदृशो वीरो रामो रक्षोविदारणः ॥मु_१,६।११॥  

  
स्पष्टम् ॥म्त्_१,६।११॥  
  

  
ननु ततः किम् इत्य् । अत्राह  

  
     तम् पुत्रं राजशार्दूल रामं सत्यपराक्रमम् ।
  
     काकपक्षधरं शूरं ज्येष्ठम् मे दातुम् अर्हसि ॥मु_१,६।१२॥ [राम् इ १८, ८]  

  
तेनैव रक्षापरपर्यायं त्राणम् मे भविष्यतीति भावः ॥म्त्_१,६।१२॥  

  
ननु कथं शिशुरूपो ऽसौ राक्षसेभ्यस् तव मखं रक्षिष्यतीत्य् । अत्राह  

  
     शक्तो ह्य् एष मया गुप्तो दिव्येन स्वेन तेजसा ।
  
     राक्षसा ये ऽपकर्तारस् तेषाम् मूर्धविनिग्रहे ॥मु_१,६।१३॥ [राम् इ १८, ९]  

  
स्पष्टम् ॥म्त्_१,६।१३॥  

  
     श्रेयश् चास्मिन् करिष्यामि बहुरूपम् अनन्तकम् ।
  
     त्रयाणाम् अपि लोकानां येन पूज्यो भविष्यति ॥मु_१,६।१४॥ [राम् इ १८, १०]  

  
स्पष्टम् ॥म्त्_१,६।१४॥  

  
ननु कथम् असौ तादृशानां राक्षसानाम् पुरः स्थातुं शक्नोतीत्य् । अत्राह
  
     न च तेन समासाद्य स्थातुं शक्ता निशाचराः । [राम् इ १८, ११अब्]
  
     क्रुद्धं केसरिणं दृष्ट्वा रणे वन इवैणकाः ॥म्त्_१,६।१५॥  
  

  
तेन इति द्वितीयास्थाने तृतीया आर्षी ॥म्त्_१,६।१५॥  
  

  
     तेषां च नान्यः काकुत्स्थाद् योद्धुम् उत्सहते पुमान् । [राम् इ १८, ११च्द्]
  
     ऋते केसरिणः क्रुद्धान् मत्तानां करिणाम् इव ॥म्त्_१,६।१६॥  
  

  
स्पष्टम् ॥म्त्_१,६।१६॥  

  
     वीर्योत्सिक्ता हि ते पापाः कालकूटोपमा रणे । [राम् इ १८, १२अब्]
  
     खरदूषणयोर् भृत्याः कृतान्ताः कुपिता इव ॥म्त्_१,६।१७॥  
  

  
स्पष्टम् ॥म्त्_१,६।१७॥  

  
     रामस्य राजशार्दूल सहिष्यन्ते न सायकान् । [राम् इ १८, १२च्द्]
  
     अनारतागता धारा जलदस्येव पांसवः ॥म्त्_१,६।१८॥  
  

  
स्पष्टम् ॥म्त्_१,६।१८॥  

  
     न च पुत्रगतं स्नेहं कर्तुम् अर्हसि पार्थिव । [राम् इ १८, १३अब्]
  
     न तद् अस्ति जगत्य् अस्मिन् यन् न देयम् महात्मनः ॥म्त्_१,६।१९॥  

  
स्पष्टम् ॥म्त्_१,६।१९॥  

  
     हन्त नूनं विजानामि हतांस् तान् विद्धि राक्षसान् । [राम् इ १८, १३च्द्]
  
     न ह्य् अस्मदादयः प्राज्ञाः सन्दिग्धे सम्प्रवृत्तयः ॥म्त्_१,६।२०॥  
  

  
हन्त हर्षे । नूनं निश्चये । अहं तान् राक्षसान् हतान् जानामि । त्वम् अपि विद्धि । ननु कथम् अहं त्वत्कथनमात्रेण जानामीत्य् । अत्राह न हीति । सं सम्यक् । प्रवृत्तिः । येषां । ते तादृशाः ॥म्त्_१,६।२०॥  

  
     अहं वेद्मि महात्मानं रामं राजीवलोचनम् ।
  
     वसिष्ठश् च महातेजा ये चान्ये दीर्घदर्शिनः ॥मु_१,६।२१॥ [राम् इ १८, १४]  

  
स्पष्टम् ॥म्त्_१,६।२१॥  

  
     यदि धर्मो महत्त्वं च यशस् ते मनसि स्थितम् ।
  
     तन् मह्यं स्वम् अभिप्रेतम् आत्मजं दातुम् अर्हसि ॥मु_१,६।२२॥ [राम् इ १८, १५]  

  
मनसि स्थितं काङ्क्षितम् । अभिप्रेतम् प्रोक्तं कार्यार्थम् इष्टम् ॥म्त्_१,६।२२॥  

  
     दशरात्रश् च मे यज्ञो यस्मिन् रामेण राक्षसाः । [राम् इ १८, १७च्द्]
  
     हन्तव्या विघ्नकर्तारो मम यज्ञस्य वैरिणः ॥म्त्_१,६।२३॥  

  
स्पष्टम् ॥म्त्_१,६।२३॥  

  
     अत्राभ्यनुज्ञां काकुत्स्थ ददताम् तव मन्त्रिणः ।
  
     वसिष्ठप्रमुखाः सर्वे तेन रामं विसर्जय ॥मु_१,६।२४॥ [राम् इ १८, १६]  

  
स्पष्टम् ॥म्त्_१,६।२४॥  

  
     नात्येति कालः कालज्ञ यथायम् मम राघव ।
  
     तथा कुरुष्व भद्रं ते मा च शोके मनः कृथाः ॥मु_१,६।२५॥ [राम् इ १८, १८]  

  
अत्येति गच्छति ॥म्त्_१,६।२५॥  

  
     कार्यम् अण्व् अपि काले तु कृतम् एत्य् उपकारताम् ।
  
     महद् अप्य् उपकारेण रिक्तताम् एत्य् अकालतः ॥मु_१,६।२६॥  

  
अकालतः अकाले ॥म्त्_१,६।२६॥  

  
     इत्य् एवम् उक्त्वा धर्मात्मा धर्मार्थसहितं वचः ।
  
     विरराम महातेजा विश्वामित्रो मुनीश्वरः ॥मु_१,६।२७॥ [राम् इ १८, १९]  

  
स्पष्टम् ॥म्त्_१,६।२७॥  
  

  
सर्गान्तश्लोकेन दशरथतूष्णीम्भावं कथयति  

  
     श्रुत्वा वचो मुनिवरस्य महाप्रभावस् तूष्णीम् अतिष्ठद् उपपन्नम् इदं स वक्तुम् ।
  
     नो युक्तियुक्तकथनेन विनैति तोषं धीमान् अपूरितमनोऽभिमतश् च लोकः ॥मु_१,६।२८॥  

  
महाप्रभावो महानुभावयुक्तः । स दशरथः । मुनिवरस्य विश्वामित्रस्य । वचः श्रुत्वा तूष्णीम् अतिष्ट्ःअत् । नो किञ्चिद् अप्य् उक्तवान् इत्य् अर्थः । इदं तूष्णीम् आसनम् । उपपन्नं युक्तम् । भवति । यतः धीमान् बुद्धियुक्तः । युक्तियुक्तकथनेन विना वक्तुं कथयितुं तोषं नैति । न कथयतीत्य् अर्थः । लोकश् च लोकस् तु । अपूरितमनोऽभिलषितः वक्तुं तोषं नैति । अतः युक्तिरहितं विश्वामित्रस्य वाक्यं श्रुत्वा दशरथः तुष्णीम् अभूद् इति भावः । इति शिवम् ॥म्त्_१,६।२८॥  
  

  
इति श्रीभास्करकण्ठविरचितायां श्रीमोक्षोपायटीकायां वैराग्यप्रकरणे षष्ठः सर्गः ॥ १,६ ॥  
  
  

  
     तच् छ्रुत्वा राजशार्दूलो विश्वामित्रस्य भाषितम् ।
  
     मुहूर्तम् आसीन् निश्चेष्टः सदैन्यं चैवम् अब्रवीत् ॥मु_१,७।१॥ [राम् इ १९, १]  

  
स्पष्टम् ॥म्त्_१,७।१॥  
  

  
     ऊनषोडशवर्षो ऽयं रामो राजीवलोचनः ।
  
     न युद्धयोग्यताम् अस्य पश्यामि सह राक्षसैः ॥मु_१,७।२॥ [राम् इ १९, २]  

  
स्पष्टम् ॥म्त्_१,७।२॥  

  
     इयम् अक्षौहिणी पूर्णा यस्याः पतिर् अहम् प्रभो ।
  
     तया परिवृतो युद्धं दास्यामि पिशिताशिनाम् ॥मु_१,७।३॥ [राम् इ १९, ३]  

  
पिशिताशिनां राक्षसानाम् ॥म्त्_१,७।३॥  

  
     इमे हि शूरा विक्रान्ता भृत्या अस्त्रविशारदाः । [राम् इ १९, ४अब्]
  
     अहं चैषां धनुष्पाणिर् गोप्ता समरमूर्धनि ॥म्त्_१,७।४॥  
  
  
[राम् इ १९, ५अब्]  
  

  
स्पष्टम् ॥म्त्_१,७।४॥  

  
     एभिः सह तवारीणाम् महेन्द्रमहताम् अपि ।
  
     ददामि युद्धम् मत्तानां करिणाम् इव केसरी ॥मु_१,७।५॥  

  
हि यस्माद् । एते भृत्या भवन्ति । अहम् चैषां समरमूर्धनि गोप्तास्मि । अतः अहम् एभिः सह तवारीणां युद्धं ददामीति सम्बन्धः ॥म्त्_१,७।५॥  

  
     बालो रामस् त्व् अनीकेषु न जानाति बलाबलम् । [राम् इ १९, ७अब्]
  
     अन्तःपुराद् ऋते दृष्टा नानेनान्या रणावनिः ॥म्त्_१,७।६॥  
  

  
स्पष्टम् ॥म्त्_१,७।६॥  

  
     न चास्त्रैः परमैर् युक्तो न च युद्धविशारदः ।
  
     न भटभ्रूकुटीनां च तज्ज्ञः समरमूर्धसु ॥मु_१,७।७॥  

  
एष इति शेषः ॥म्त्_१,७।७॥  
  

  
     केवलम् पुष्पषण्डेषु नगरोपवनेषु च ।
  
     उद्यानवनकुञ्जेषु सदैव परिशीलितः ॥मु_१,७।८॥  

  
स्पष्टम् ॥म्त्_१,७।८॥  

  
     विहर्तुम् एष जानाति सह राजकुमारकैः ।
  
     कीर्णपुष्पोपकारासु स्वकास्व् अजिरभूमिषु ॥मु_१,७।९॥  

  
स्पष्टम् ॥म्त्_१,७।९॥  

  
     अद्य त्व् अतितराम् ब्रह्मन् मम भाग्यविपर्ययात् ।
  
     हिमेनेवाहतः पद्मस् सम्पन्नो हरितः कृशः ॥मु_१,७।१०॥  

  
हरितः पाण्डुः ॥म्त्_१,७।१०॥  
  

  
     नात्तुम् अन्नानि शक्नोति न विहर्तुं गृहावनौ ।
  
     अन्तःखेदपरीतात्मा तूष्णीं तिष्ठति केवलम् ॥मु_१,७।११॥  

  
अत्तुम् भक्षितुम् ॥म्त्_१,७।११॥  

  
     सदारः सहभृत्यो ऽहं तत्कृते मुनिनायक ।
  
     शरदीव पयोवाहो नूनं निःसहतां गतः ॥मु_१,७।१२॥  

  
निःसहताम् उत्कृशतां । सोढुम् अशक्तत्वम् ॥म्त्_१,७।१२॥  

  
     ईदृशो ऽसौ सुतो बाल आधिना विवशीकृतः ।
  
     कथं ददामि तं तुभ्यं योद्धुं सह निशाचरैः ॥मु_१,७।१३॥  

  
स्पष्टम् ॥म्त्_१,७।१३॥  

  
     अपि बालाङ्गनासङ्गाद् अपि साधो सुधारसात् ।
  
     राज्याद् अपि सुखायैष पुत्रस्नेहो महामते ॥मु_१,७।१४॥  

  
स्पष्टम् ॥म्त्_१,७।१४॥  

  
     ये दुरन्ता महारम्भास् त्रिषु लोकेषु खेददाः ।
  
     पुत्रस्नेहेन सन्तो ऽपि कुर्वते ते न संश्रयम् ॥मु_१,७।१५॥  

  
सन्तः अपि स्थिता अपि । संश्रयं स्थितिं । पुत्रस्नेहेन ते विस्मृतिं गच्छन्तीति भावः ॥म्त्_१,७।१५॥  

  
     असवो ऽथ धनं दारास् त्यज्यन्ते मानवैः सुखम् ।
  
     न पुत्रा मुनिशार्दूल स्वभावो ह्य् एष जन्तुषु ॥मु_१,७।१६॥  

  
स्पष्टम् ॥म्त्_१,७।१६॥  

  
     राक्षसाः क्रूरकर्माणः कूटयुद्धविशारदाः । [राम् इ १९, ७एड़्]
  
     रामस् तान् योधयत्व् इत्थम् उक्तिर् एवातिदुःसहा ॥म्त्_१,७।१७॥  
  

  
कूटयुद्धं छलयुद्धम् । उक्तिर् एवेति अनुष्ठानस्य का कथेति भा-वः ॥म्त्_१,७।१७॥  

  
     विप्रयुक्तो हि रामेण मुहूर्तम् अपि नोत्सहे ।
  
     जीवितुं जीविताकाङ्क्षी न रामं नेतुम् अर्हसि ॥मु_१,७।१८॥ [राम् इ १९, ८]  

  
नोत्सहे समर्थो न भवामि । जीवितुं जीवनक्रियाकर्तृताम् अनुभवितुम् । जीविताकाङ्क्षी मम जीविताकाङ्क्षीत्य् अर्थः ॥म्त्_१,७।१८॥  

  
     नववर्षसहस्राणि मम यातानि कौशिक ।
  
     दुःखेनोत्पादितास् त्व् एते चत्वारः पुत्रका मया ॥मु_१,७।१९॥ [राम् इ १९, १०]  

  
अनुकम्पिताः पुत्राः पुत्रकाः ॥म्त्_१,७।१९॥  
  

  
     प्रधानभूतस् तेष्व् एषु रामः कमललोचनः ।
  
     तं विना ते त्रयो ऽप्य् अन्ये धारयन्ति न जीवितम् ॥मु_१,७।२०॥  

  
स्पष्टम् ॥म्त्_१,७।२०॥  
  

  
     स एव रामो भवता नीयते राक्षसान् प्रति ।
  
     यदि तत् पुत्रहीनं त्वम् मृतम् एवाशु विद्धि माम् ॥मु_१,७।२१॥  

  
स्पष्टम् ॥म्त्_१,७।२१॥  
  

  
     चतुर्णाम् आत्मजानां हि प्रीतिर् अत्र हि मे परा ।
  
     ज्येष्ठं धर्ममयं तस्मान् न रामं नेतुम् अर्हसि ॥मु_१,७।२२॥ [राम् इ १९, ११]  

  
निर्धारणे षष्ठी ॥म्त्_१,७।२२॥  

  
     निशाचरबलं हन्तुम् मुने यदि तवेप्सितम् ।
  
     चतुरङ्गसमायुक्तं मया सह बलं नय ॥मु_१,७।२३॥  

  
स्पष्टम् ॥म्त्_१,७।२३॥  

  
     किंवीर्या राक्षसास् ते तु कस्य पुत्राः कथं च ते ।
  
     कियत्प्रमाणाः के चैते इति वर्णय मे स्फुटम् ॥मु_१,७।२४॥ [राम् इ १९, १२]  

  
स्पष्टम् ॥म्त्_१,७।२४॥  

  
     कथं तेन प्रहर्तव्यं तेषां रामेण राक्षसाम् । । मामकैर् वा बलैर् ब्रह्मन् मया वा कूटयोधिनाम् ॥मु_१,७।२५॥ [राम् इ १९, १३]  

  
रामस्याग्रे स्थितत्वाभावात् तेनेत्य् उक्तम् ॥म्त्_१,७।२५॥  

  
     सर्वम् मे शंस भगवन् यथा तेषाम् मया रणे ।
  
     स्थातव्यं दुष्टसत्त्वानां वीर्योत्सिक्ता हि राक्षसाः ॥मु_१,७।२६॥ [राम् इ १९, १४]  

  
स्पष्टम् ॥म्त्_१,७।२६॥  

  
     श्रूयते हि महावीरो रावणो नाम राक्षसः ।
  
     साक्षाद् वैश्रवणभ्राता पुत्रो विश्रवसो मुनेः ॥मु_१,७।२७॥ [राम् इ १९, १७]  

  
स्पष्टम् ॥म्त्_१,७।२७॥  

  
अस्तु सः । ततः किम् इत्य् । अत्राह  

  
     स चेत् तव मखे विघ्नं करोति किल दुर्मतिः ।
  
     तत् सङ्ग्रामे न शक्ताः ऽस्मो वयं तस्य दुरात्मनः ॥मु_१,७।२८॥ [राम् इ १९, १९च्द्]  

  
तत् तदा ॥म्त्_१,७।२८॥  

  
ननु कथम् असौ तादृग्वीर्यः अस्तीत्य् । अत्राह  

  
     काले काले पृथग् ब्रह्मन् भूरिवीर्यविभूतयः । ।
  
     भूतेष्व् अभ्युदयं यान्ति प्रलीयन्ते च कालतः ॥मु_१,७।२९॥  

  
भूरिवीर्यविभूतयः महद्वीर्यसम्पद्युक्ताः । भूतेष्व् इति निर्धारणे सप्-तमी ॥म्त्_१,७।२९॥  

  
     अद्यास्मिंस् ते वयं काले रावणादिषु शत्रुषु ।
  
     न समर्थाः पुरः स्थातुं नियतेर् एष निश्चयः ॥मु_१,७।३०॥  

  
स्पष्टम् ॥म्त्_१,७।३०॥  

  
     तस्मात् प्रसादं धर्मज्ञ कुरु त्वं मम पुत्रके ।
  
     मम चैवाल्पभाग्यस्य भवान् ह्य् असमदैवतम् ॥मु_१,७।३१॥ [राम् इ १९, २०]  

  
अल्पभाग्यस्येति । अन्यथा त्वं रामं न याचितवान् इति भावः ॥म्त्_१,७।३१॥  

  
     देवदानवगन्धर्वा यक्षप्लवगपन्नगाः ।
  
     न शक्ता रावणं योद्धुं किं पुनः पुरुषा युधि ॥मु_१,७।३२॥  

  
स्पष्टम् ॥म्त्_१,७।३२॥  

  
     महावीर्यवतां वीर्यम् आदत्ते स सुधाभुजाम् ।
  
     तेन सार्धं न शक्ता स्मस् संयुगे तस्य वावराः ॥मु_१,७।३३॥ [राम् इ १९, २२अ-द्]  

  
आदत्ते गृह्णाति । प्रतिबध्नातीति यावत् । महावीर्यान् सुधाभुजो ऽप्य् असौ वीर्यरहितान् करोतीति भावः । अवरास् तदपेक्षया नीचाः । वाशब्दः पादपूरणार्थः ॥म्त्_१,७।३३॥  
  

  
ननु रामस्य सज्जनत्वेनैवावश्यं जयः स्याद् इत्य् । अत्राह  

  
     अयम् अन्यतमः कालः पेलवीकृतसज्जनः ।
  
     राघवो ऽपि गतो दैन्यं यत्र वार्धकजर्जरः ॥मु_१,७।३४॥  

  
अपिशब्दः राघवस्य महासज्जनत्वं द्योतयति । वार्धकेनेव जर्जरः वार्धकजर्जरः ॥म्त्_१,७।३४॥  

  
     अथ वा लवणम् ब्रह्मन् यज्ञघ्नं तम् मधोः सुतम् ।
  
     कथय त्वं सुरप्रख्य क्वेव मोक्ष्यामि पुत्रकम् ॥मु_१,७।३५॥  

  
अथ वा मधोः सुतं तं प्रसिद्धं । यज्ञघ्नं लवणं योद्धुं न शक्ताः स्मः इति व्यवहिताध्याहृतैः सह सम्बन्धः । लवणो ऽपि चेत् तव यज्ञविघ्नकारी अस्ति तम् अपि योद्धुं न शक्ताः स्म इति भावः । हे सुरप्रख्य । त्वं कथय । अहं पुत्रकं क्वेव कुत्रेव । मोक्ष्यामि । न मोक्ष्यामीति भावः ॥म्त्_१,७।३५॥  
  

  
     अथ नेच्छसि चेद् ब्रह्मंस् तद् विधेयो ऽहम् एव ते ।
  
     अन्यथा तु न पश्यामि शाश्वतं जयम् आत्मनः ॥मु_१,७।३६॥  

  
अथ पक्षान्तरे । त्वम् पुत्रामोक्षणं चेत् यदि । नेच्छसि । तद् अहं ते तव । विधेयः आयत्तः । एवास्मि । तदा अहम् एवागच्छामीत्य् अर्थः । अन्यथा सहजविचारे क्रियमाणे । अहम् आत्मनः शाश्वतं जयं न पश्यामि । न जानामीत्य् अर्थः ॥म्त्_१,७।३६॥  
  

  
सर्गान्तश्लोकेन दशरथवचनम् उपसंहरति  

  
     इत्य् उक्त्वा मृदुवचनम् भयाकुलो ऽसाव् आलोले मुनिमतसंशये निमग्नः ।
  
     नाज्ञासीत् कणम् अपि निश्चयं महात्मा प्रोद्वीचाव् इव जलधौ समुह्यमानः ॥मु_१,७।३७॥  

  
मुनिमतस्य संशये ऽनुष्ठानाननुष्ठानरूपे सन्देहे । मग्नः । अत एव भयाकुलः । महात्मा असौ दशरथः । इत्य् एवं । मृदुवचनं कोमलवचनम् । उक्त्वा । कणम् अपि स्तोकम् अपि । निश्चयं न अज्ञासीत् न ज्ञातवान् । असौ कथम्भूतः इव । प्रोद्वीचौ जलधौ समुह्यमान इव । जलधौ समुह्यमानो ऽपि कुत्र गच्छामीति निश्चयं न जानातीति शिवम् ॥म्त्_१,७।३७॥  
  

  
इति श्रीभास्करकण्ठविरचितायां श्रीमोक्षोपायटीकायां वैराग्यप्रकरणे सप्तमः सर्गः ॥ १,७ ॥  
  
  

  
     तच् छ्रुत्वा वचनं तस्य स्नेहपर्याकुलाक्षरम् ।
  
     समन्युः कौशिको वाक्यम् प्रत्युवाच महीपतिम् ॥मु_१,८।१॥ [राम् इ २०, १]  

  
तस्य दशरथस्य ॥म्त्_१,८।१॥  
  

  
विश्वामित्रः कथयति
  
     करिष्यामीति संश्रुत्य प्रतिज्ञां हातुम् इच्छसि । [राम् इ २०, २अब्]
  
     सत्त्ववान् केसरी भूत्वा मृगताम् अभिवाञ्छसि ॥म्त्_१,८।२॥  
  

  
स्पष्टम् ॥म्त्_१,८।२॥  

  
     राघवानाम् अयुक्तो ऽयं कुलस्यास्य विपर्ययः । [राम् इ २०, २च्द्]
  
     न कदाचन जायन्ते शीतांशौ कृष्णरश्मयः ॥म्त्_१,८।३॥  

  
ननु कथं राघवानां कुलस्यायं विपर्ययः अयुक्तो भवतीत्य् । अत्र दृष्टान्तम् आह । न कदाचनेति ॥म्त्_१,८।३॥  

  
     यदि त्वं न क्षमो राजन् गमिष्यामि यथागतः ।
  
     हीनप्रतिज्ञः काकुत्स्थ सुखी भव सबान्धवः ॥मु_१,८।४॥ [राम् इ २०, ३]  

  
स्पष्टम् ॥म्त्_१,८।४॥  
  

  
श्रीवाल्मीकिः भरद्वाजम् प्रति कथयति  

  
     तस्मिन् कोपपरीते ऽथ विश्वामित्रे महात्मनि ।
  
     चचाल वसुधा कृत्स्ना सुराश् च भयम् आविशन् ॥मु_१,८।५॥ [राम् इ २०, ४]  

  
स्पष्टम् ॥म्त्_१,८।५॥  
  

  
     क्रोधाभिभूतं विज्ञाय जगन्मित्रम् महामुनिम् ।
  
     धृतिमान् सुव्रतो धीमान् वसिष्ठो वाक्यम् अब्रवीत् ॥मु_१,८।६॥ [राम् इ २०, ५]  

  
जगन्मित्रं विश्वामित्रम् ॥म्त्_१,८।६॥  

  
श्रीवसिष्ठः कथयति
  
     इक्ष्वाकूणां कुले जातः साक्षाद् धर्म इवापरः । [राम् इ २०, ६अब्]
  
     भवान् दशरथः श्रीमांस् त्रैलोक्ये गुणभूषितः ॥म्त्_१,८।७॥  

  
स्पष्टम् ॥म्त्_१,८।७॥  

  
     नीतिमान् सुव्रतो भूत्वा न धर्मं हातुम् अर्हसि । [राम् इ २०, ६च्द्]
  
     मुनेस् त्रिभुवनेशस्य वचनं कर्तुम् अर्हसि ॥म्त्_१,८।८॥  

  
स्पष्टम् । युग्मम् ॥म्त्_१,८।८॥  

  
     त्रिषु लोकेषु विख्यातो धर्मेण यशसा युतः ।
  
     स्वधर्मम् प्रतिपद्यस्व न धर्मं हातुम् अर्हसि ॥मु_१,८।९॥ [राम् इ २०, ७]  

  
प्रतिपद्यस्व स्वीकुरु ॥म्त्_१,८।९॥  

  
     करिष्यामीति संश्रुत्य तत् ते राजन्न् अकुर्वतः ।
  
     इष्टापूर्तः पतेद् धर्मस् तस्माद् रामं विसर्जय ॥मु_१,८।१०॥ [राम् इ २०, ८]  

  
इष्टापूर्तः इष्टापूर्तस्वरूपः । प्रतिज्ञाताकरणेन हि सर्वो धर्मः नश्यति ॥म्त्_१,८।१०॥  

  
     गुप्तम् पुरुषसिंहेन ज्वलनेनामृतं यथा । [राम् इ २०, ९च्द्]
  
     कृतास्त्रम् अकृतास्त्रं वा नैनं द्रक्ष्यन्ति राक्षसाः ॥म्त्_१,८।११॥ [राम् इ २०, ९अब्]  

  
कृतास्त्रं शिक्षितास्त्रम् ॥म्त्_१,८।११॥  

  
     इक्ष्वाकुवंशजातो ऽपि स्वयं दशरथो ऽपि सन् ।
  
     न पालयसि चेद् वाक्यं को ऽपरः पालयिष्यति ॥मु_१,८।१२॥  

  
स्पष्टम् ॥म्त्_१,८।१२॥  

  
     युष्मदादिप्रणीतेन व्यवहारेण जन्तवः ।
  
     मर्यादां न विमुञ्चन्ति तां न हातुम् इहार्हसि ॥मु_१,८।१३॥  

  
ताम् मर्यादाम् ॥म्त्_१,८।१३॥  
  

  
     एष विग्रहवान् धर्म एष वीर्यवतां वरः ।
  
     एष बुद्ध्याधिको लोके तपसां च परायणः ॥मु_१,८।१४॥ [राम् इ २०, १०]  

  
परायणः आश्रयः ॥म्त्_१,८।१४॥  
  

  
     एषो ऽस्त्रं विविधं वेत्ति त्रैलोक्ये सचराचरे ।
  
     नैतद् अन्यः पुमान् वेत्ति न च वेत्स्यति कश्चन ॥मु_१,८।१५॥ [राम् इ २०, ११]  

  
स्पष्टम् ॥म्त्_१,८।१५॥  

  
     न च देवर्षयः केचिन् नामरा न च राक्षसाः ।
  
     न नागयक्षगन्धर्वा अनेन सदृशा नृप ॥मु_१,८।१६॥ [राम् इ २०, १२]  

  
स्पष्टम् ॥म्त्_१,८।१६॥  

  
     अस्त्रम् अस्मै कृशाश्वेन परैः परमदुर्जयम् । [राम् इ २०, १३;५९९*]
  
     कौशिकाय पुरा दत्तं यदा राज्यं समन्वशात् ॥म्त्_१,८।१७॥ [राम् इ २०, १३च्द्]  

  
परैः अन्यैः । परमदुर्जयम् अत्यन्तं जेतुम् अशक्यं । समन्वशात् स-मपालयत् ॥म्त्_१,८।१७॥  
  

  
ननु किमर्थं कृशाश्वेनास्मै अस्त्राणि दत्तानीत्य् । अत्राह  

  
     ते हि पुत्राः कृशाश्वस्य प्रजापतिसुतोपमाः ।
  
     एनम् अन्वचरन् वीरा दीप्तिमन्तो महौजसः ॥मु_१,८।१८॥ [राम् इ २०, १४]  

  
हि यस्मात् । प्रजापतिसुतोपमास् ते प्रसिद्धाः । कृशाश्वस्य पुत्राः । एनं विश्वामित्रम् । अन्वचरन् अनुचरन्ति स्म । अतः पुत्रस्नेहेन दत्तवान् इति भावः ॥म्त्_१,८।१८॥  
  

  
ते पुत्राः के इत्य् अपेक्षायाम् आह  

  
     जया च सुप्रभा चैव दाक्षायण्यौ सुमध्यमे ।
  
     तयोस् तु यान्य् अपत्यानि शतम् परमदुर्जयम् ॥मु_१,८।१९॥  

  
जया च सुप्रभा चैवेति ये । दाक्षायण्यौ दक्षस्य स्त्रीरूपे अपत्ये । सुमध्यमे स्त्रियौ । आस्ताम् । तयोः यानि परमदुर्जयं शतं अपत्यानि आसन् । अत्र च पूर्वश्लोकापेक्षयोत्तरवाक्यगतत्वाद् यच्छब्दस्य तच्छब्दापेक्षा नास्ति ॥म्त्_१,८।१९॥  
  

  
ननु कस्याः कत्य् अपत्यानि आसन्न् इत्य् अपेक्षायाम् आह  

  
     पञ्चाशतः सुताञ् जज्ञे जया लब्धवरा पुरा ।
  
     वधायासुरसैन्यानां ते ऽक्षयाः कामरूपिणः ॥मु_१,८।२०॥ [राम् इ २०, १६]  

  
अक्षयाः नाशरहिताः ॥म्त्_१,८।२०॥  
  

  
     सुप्रभा जनयाम् आस पुत्रान् पञ्चाशतः परान् ।
  
     सङ्घर्षान् नाम दुर्धर्षान् दुराक्रोशान् बलीयसः ॥मु_१,८।२१॥ [राम् इ २०, १७]  

  
दुर्धर्षान् पराभवितुम् अशक्यान् । दुराक्रोशान् शत्रुभिः समरे आह्वातुम् अशक्यान् ॥म्त्_१,८।२१॥  
  

  
प्रासङ्गिकम् उपसंहृत्य प्रकृतम् अनुसरति  

  
     एवंवीर्यो महातेजा विश्वामित्रो महामुनिः ।
  
     न रामगमने बुद्धिं विक्लवां कर्तुम् अर्हसि ॥मु_१,८।२२॥ [राम् इ २०, १९]  

  
पूर्वार्धम् उत्तरार्धस्य हेतुत्वेन योज्यम् ॥म्त्_१,८।२२॥  

  
सर्गान्तश्लोकेन श्रीवसिष्ठो वाक्यं समापयति  

  
     अस्मिन् महासत्त्वमये मुनीन्द्रे स्थिते समीपे पुरुषस् तु साधुः ।
  
     प्राप्ते ऽपि मृत्याव् अमरत्वम् एति मा दीनतां गच्छ यथा विमूढः ॥मु_१,८।२३॥  

  
यथा विमूढः । मूढवद् इत्य् अर्थः । इति शिवम् ॥म्त्_१,८।२३॥  
  

  
इति श्रीभास्करकण्ठविरचितायां श्रीमोक्षोपायटीकायां वैराग्यप्रकरणे अष्टमः सर्गः ॥ १,८ ॥  
  
  

  
श्रीवाल्मीकिर् भरद्वाजम् प्रति कथयति  

  
     तथा वसिष्ठे ब्रुवति राजा दशरथः सुतम् ।
  
     समुत्स्रष्टुमना रामम् आजुहाव सलक्ष्मणम् ॥मु_१,९।१॥ [राम् इ २१, १]  

  
समुत्स्रष्टुमनाः दातुमनाः ॥म्त्_१,९।१॥  

  
दशरथः प्रतीहारम् प्रति कथयति  

  
     प्रतीहार महाबाहुं रामम् सत्यपराक्रमम् ।
  
     सलक्ष्मणम् अविघ्नेन मुन्यर्थं शीघ्रम् आनय ॥मु_१,९।२॥  

  
स्पष्टम् ॥म्त्_१,९।२॥  
  

  
दशरथवाक्यम् उपसंहरति  

  
     इति राज्ञा विसृष्टो ऽसौ गत्वान्तःपुरमन्दिरम् ।
  
     मुहूर्तमात्रेणागत्य समुवाच महीपतिम् ॥मु_१,९।३॥  

  
स्पष्टम् ॥म्त्_१,९।३॥  
  

  
प्रतीहारः कथयति  

  
     देव दोर्दलिताशेषरिपो रामः स्वमन्दिरे ।
  
     विमनाः संस्थितो रात्रौ षट्पदः कमले यथा ॥मु_१,९।४॥  

  
स्पष्टम् ॥म्त्_१,९।४॥  

  
     आगच्छामि क्षणेनेति वक्ति ध्यायति चैककः ।
  
     न कस्यचिच् च निकटे स्थातुम् इच्छति खिन्नधीः ॥मु_१,९।५॥  

  
स्पष्टम् ॥म्त्_१,९।५॥  

  
     इत्य् उक्ते तेन भूपालस् तं रामानुचरं जनम् ।
  
     सर्वम् आश्वासयाम् आस पप्रच्छ च यथाक्रमम् ॥मु_१,९।६॥  

  
स्पष्टम् ॥म्त्_१,९।६॥  

  
राजप्रश्नम् एव कथयति  

  
     कथं कीदृक् स्थितो राम इति पृष्टो महीभृता ।
  
     रामभृत्यजनः खिन्नो वाक्यम् आह महीपतिम् ॥मु_१,९।७॥  

  
स्पष्टम् ॥म्त्_१,९।७॥  

  
     देहयष्टिम् इमां देव धारयन्त इमे वयम् ।
  
     खिन्नाः खेदपरिम्लाने विभो रामे सुते तव ॥मु_१,९।८॥  

  
हे देव हे राजन् । देहयष्टिं देहलतां । रामे रामाख्ये । तव सुते तव सुतनिमित्तं । चर्मणि द्वीपिनं हन्तीतिवत् ॥म्त्_१,९।८॥  
  

  
     रामो राजीवपत्राक्षो यतःप्रभृति चागतः ।
  
     सविप्रस् तीर्थयात्रायास् ततःप्रभृति दुर्मनाः ॥मु_१,९।९॥  

  
स्पष्टम् ॥म्त्_१,९।९॥  

  
     यत्नप्रार्थनयास्माकं निजव्यापारम् आह्निकम् ।
  
     सायम् अम्लानवदनः करोति न करोति वा ॥मु_१,९।१०॥  

  
स्पष्टम् ॥म्त्_१,९।१०॥  

  
     स्नानदेवार्चनाचारपर्यन्ते परिखेदवान् ।
  
     प्रार्थितो ऽपि हि ना तृप्तेर् अश्नात्य् अशनम् ईश्वरः ॥मु_१,९।११॥  

  
आ तृप्तेः तृप्तिपर्यन्तम् ॥म्त्_१,९।११॥  

  
     लोलान्तःपुरनारीभिः कृतदोलाभिर् अङ्गने ।
  
     न च क्रीडति लीलाभिर् वराद्भिर् इव चातकः ॥मु_१,९।१२॥  

  
वराद्भिः सरोजलैः । चातकः पक्षिविशेषः । स हि वर्षाबिन्दून् एव पिबति ॥म्त्_१,९।१२॥  
  

  
     माणिक्यमुक्तासम्प्रोता केयूरकटकावली ।
  
     नानन्दयति तं राजन् द्यौः पातविवशं यथा ॥मु_१,९।१३॥  

  
पातविवशम् पतन्तम् ॥म्त्_१,९।१३॥  
  

  
     क्रीडद्वधूविलोलेषु वहत्कुसुमवायुषु ।
  
     लतावलयगेहेषु भवत्य् अतिविषादवान् ॥मु_१,९।१४॥  

  
लतावलयगेहेषु लतामण्डलयुक्तेषु गृहेषु ॥म्त्_१,९।१४॥  

  
     यद् रम्यम् उचितं स्वादु पेशलं चित्तहारि वा ।
  
     बाष्पपूरेक्षण इव तेनैव परिखिद्यते ॥मु_१,९।१५॥  

  
स्पष्टम् ॥म्त्_१,९।१५॥  
  

  
     किम् इमा दुःखदायिन्यः प्रस्फुरन्ति पुरोगताः ।
  
     इति नृत्तविलासेषु कामिनीः परिनिन्दति ॥मु_१,९।१६॥  

  
इमाः एताः कामिन्यः ॥म्त्_१,९।१६॥  
  

  
     भोजनं शयनम् पानं विलासं स्नानम् आसनम् ।
  
     उन्मत्तवेष्टितम् इव नाभिनन्दति निन्दितम् ॥मु_१,९।१७॥  

  
निन्दितं निन्दाविषयीकृतम् ॥म्त्_१,९।१७॥  

  
     किं सम्पदा किं विपदा किं गेहेन किम् ईहितैः ।
  
     सर्वम् एवासद् इत्य् उक्त्वा तूष्णीम् एको ऽवतिष्ठते ॥मु_१,९।१८॥  

  
स्पष्टम् ॥म्त्_१,९।१८॥  

  
     नोदेति परिहासेषु न भोगेषु निमज्जति ।
  
     न च तिष्ठति कार्येषु मौनम् एवावलम्बते ॥मु_१,९।१९॥  

  
स्पष्टम् ॥म्त्_१,९।१९॥  
  

  
     विलोलालकवल्लर्यो हेलावलितलोचनाः ।
  
     नानन्दयन्ति तं नार्यो मृग्यो वनतरुं यथा ॥मु_१,९।२०॥  

  
स्पष्टम् ॥म्त्_१,९।२०॥  
  

  
     एकान्तेषु दिगन्तेषु तीरेषु विपिनेषु च ।
  
     रतिम् आयात्य् अरण्येषु विक्रीतवद् अजन्तुषु ॥मु_१,९।२१॥  

  
विक्रीतो हि पलायनार्थं जन्तुरहिते एव देशे रतिम् आयाति ॥म्त्_१,९।२१॥  
  

  
     वस्त्रपानाशनादानपराङ्मुखतया तया ।
  
     परिव्रड्धर्मिणां राजन् सो ऽनुयाति तपस्विनाम् ॥मु_१,९।२२॥  

  
तपस्विनाम् अनुयाति तपस्विसम्बन्धिचरितम् अनुकरोतीत्य् अर्थः । न माषाणाम् अश्नीयाद् इतिवत् प्रयोगः ॥म्त्_१,९।२२॥  

  
     एक एव वसन् देशे जनशून्ये जनेश्वर ।
  
     न हसत्य् एकया बुद्ध्या न गायति न रोदिति ॥मु_१,९।२३॥  

  
एकया बुद्ध्या सर्वत्यागरूपया मत्या उपलक्षितः ॥म्त्_१,९।२३॥  

  
पुनः किं करोतीत्य् अपेक्षायाम् आह  

  
     बद्धपद्मासनः शून्यमना वामकरस्थले ।
  
     कपोलतलम् आदाय केवलम् परितिष्ठति ॥मु_१,९।२४॥  

  
स्पष्टम् ॥म्त्_१,९।२४॥  

  
     नाभिमानम् उपादत्ते नापि वाञ्छति राजताम् ।
  
     नोदेति नास्तम् आयाति सुखदुःखानुवृत्तिषु ॥मु_१,९।२५॥  

  
स्पष्टम् ॥म्त्_१,९।२५॥  

  
     न विद्मः किम् असौ जातः किं करोति किम् ईहते ।
  
     किं ध्यायति किम् आयाति कथं किम् अनुधावति ॥मु_१,९।२६॥  

  
न विद्म इत्य् अस्य कर्मापेक्षायाम् आह किम् असौ जातः किमर्थम् असौ जातः । जननं हि भोगादिसेवनार्थम् इति भावः ॥म्त्_१,९।२६॥  
  

  
     प्रत्यहं कृशतां याति प्रत्यहं याति पाण्डुताम् ।
  
     विरागम् प्रत्यहं याति शरदन्त इव द्रुमः ॥मु_१,९।२७॥  

  
स्पष्टम् ॥म्त्_१,९।२७॥  

  
     अनुयातौ तम् एवैतौ राजञ् शत्रुघ्नलक्ष्मणौ ।
  
     तादृशाव् एव तस्यैव प्रतिबिम्बाव् इव स्थितौ ॥मु_१,९।२८॥  

  
स्पष्टम् ॥म्त्_१,९।२८॥  

  
     भृत्यै राजभिर् अम्बाभिः स पृष्टो ऽपि पुनः पुनः ।
  
     उक्त्वा न किञ्चिद् एवेति तूष्णीम् आस्ते निरीहितः ॥मु_१,९।२९॥  

  
सः श्रीरामः । निरीहितः चेष्टितरहितः । इतिशब्दः पादपूरणार्थः श्रीरामोत्तरवाक्यस्वरूपनिर्देशपरो वा ज्ञेयः ॥म्त्_१,९।२९॥  
  

  
     आपातमात्रहृद्येषु मा भोगेषु मनः कृथाः ।
  
     इति पार्श्वगतम् भव्यम् अनुशास्ति सुहृज्जनम् ॥मु_१,९।३०॥  

  
भव्यम् अनुशासनयोग्यम् ॥म्त्_१,९।३०॥  

  
     नानाविभवरम्यासु स्त्रीषु गोष्ठीकथासु च ।
  
     पुरःस्थितम् इवास्नेहो नाशम् एवानुपश्यति ॥मु_१,९।३१॥  

  
स्पष्टम् ॥म्त्_१,९।३१॥  

  
     रीतिमाधुर्यसायासपदसंस्थितिवर्जितैः ।
  
     चेष्टितैर् एव काकल्या भूयो भूयः प्रगायति ॥मु_१,९।३२॥  

  
सः रामः । रीतिमाधुर्यसायासपदसंस्थितिवर्जितैः चेष्टितैर् एव केवलैः अभिनयैर् एवोपलक्षितया काकल्या कलसूक्ष्मध्वनिना । गायति ॥म्त्_१,९।३२॥  
  

  
     सम्राड् भवेति पार्श्वस्थं वदन्तम् अनुजीविनम् ।
  
     प्रलपन्तम् इवोन्मत्तं हसत्य् अन्यमना मुनिः ॥मु_१,९।३३॥  

  
स्पष्टम् ॥म्त्_१,९।३३॥  

  
     न प्रोक्तम् आकर्णयति प्रेक्षते न पुरोगतम् ।
  
     करोत्य् अवज्ञां सर्वत्र सुमहत्य् अपि वस्तुनि ॥मु_१,९।३४॥  

  
स्पष्टम् ॥म्त्_१,९।३४॥  

  
     अप्य् आकाशसरोजिन्याम् अप्य् आकाशमहावने ।
  
     इत्थम् एतत् कथम् इति विस्मयो ऽस्य न जायते ॥मु_१,९।३५॥  

  
विस्मयस्य स्वरूपं दर्शयति इत्थम् एतत् कथम् इति ॥म्त्_१,९।३५॥  

  
     कान्तामध्यगतस्यापि मनो ऽस्य मदनेषवः ।
  
     न भेदयन्ति दुर्भेदं धारा इव महोपलम् ॥मु_१,९।३६॥  

  
स्पष्टम् ॥म्त्_१,९।३६॥  

  
     आपदाम् एकम् आवासम् अभिवाञ्छसि किं धनम् ।
  
     अनुशास्येति सर्वस्वम् अर्थिने सम्प्रयच्छति ॥मु_१,९।३७॥  

  
अनुशास्य अनुशासनं कृत्वा ॥म्त्_१,९।३७॥  

  
     इयम् आपद् इयं सम्पद् इत्य् अयं कल्पनामयः ।
  
     मनस्य् अभ्युदितो मोह इति शोकात् प्रगायति ॥मु_१,९।३८॥  

  
स्पष्टम् ॥म्त्_१,९।३८॥  

  
     हा हतो ऽहम् अनाथो ऽहम् इत्य् आक्रन्दपरो ऽपि सन् ।
  
     न जनो याति वैराग्यं चित्रम् इत्य् एव वक्त्य् असौ ॥मु_१,९।३९॥  

  
आक्रन्दपरस्य वैराग्यं युक्तम् एवेत्य् अपिशब्देन द्योत्यते ॥म्त्_१,९।३९॥  
  

  
     रघुकाननसालेन रामेण रिपुघातिना ।
  
     भृशम् इत्थं स्थितेनैव वयं खेदम् उपागताः ॥मु_१,९।४०॥  

  
स्पष्टम् ॥म्त्_१,९।४०॥  
  

  
     न विद्मः किम् महाबाहो तस्य तादृशचेतसः ।
  
     कुर्मः कमलपत्राक्ष गतिर् अत्र हि नो भवान् ॥मु_१,९।४१॥  

  
स्पष्टम् ॥म्त्_१,९।४१॥  

  
     राजानम् अथ वा विप्रम् उपदेष्टारम् अग्रगम् ।
  
     हसन् पशुम् इवाव्यग्रः सो ऽवधीरयति प्रभो ॥मु_१,९।४२॥  

  
स्पष्टम् ॥म्त्_१,९।४२॥  

  
     प्रपञ्चो ऽयम् इह स्फारं जगन्नाम यद् उत्थितम् ।
  
     नैतद् वस्तु न चैवाहम् इति निर्णीय संस्थितः ॥मु_१,९।४३॥  

  
यः अयम् प्रपञ्चः उत्थितम् इदं स्फारं जगन्नाम भवति । एतद् वस्तु परमार्थसत् । न भवति । एवशब्दः अपिशब्दस्यार्थे । अहम् अपि वस्तु न च भवामि । इति एवं । निर्णीयासौ रामः संस्थितः ॥म्त्_१,९।४३॥  

  
     नारौ नात्मनि नो मित्रे न राज्ये न च मातरि ।
  
     न सम्पदापदोर् नान्तस् तस्यास्था न विभोर् बहिः ॥मु_१,९।४४॥  

  
आस्था रतिः ॥म्त्_१,९।४४॥  
  

  
     निरस्तास्थो निराशो ऽसौ निरीहो ऽसौ निरास्पदः ।
  
     मोहे न च विमुक्तो ऽसौ तेन तप्यामहे वयम् ॥मु_१,९।४५॥  

  
स्पष्टम् ॥म्त्_१,९।४५॥  

  
     किं धनेन किम् अम्बाभिः किं राज्येन किम् ईहया ।
  
     इति निश्चयवान् अन्तः प्राणत्यागमनाः स्थितः ॥मु_१,९।४६॥  

  
स्पष्टम् ॥म्त्_१,९।४६॥  

  
     भोगेष्व् आयुषि राज्ये च मित्रे पितरि मातरि ।
  
     परम् उद्वेगम् आयातश् चातको ऽवग्रहे यथा ॥मु_१,९।४७॥  

  
स्पष्टम् ॥म्त्_१,९।४७॥  

  
     तस्य तादृक्स्वभावस्य समग्रविभवान्वितम् ।
  
     संसारजालम् आभोगि प्रभो प्रतिविषायते ॥मु_१,९।४८॥  

  
प्रतिविषम् इवाचरते प्रतिविषायते ॥म्त्_१,९।४८॥  

  
     तादृशः स्यान् महासत्त्वः क इवास्मिन् महीतले ।
  
     प्रकृते व्यवहारे तं यो निवेशयितुं क्षमः ॥मु_१,९।४९॥  

  
स्पष्टम् ॥म्त्_१,९।४९॥  

  
     इति नो येयम् आयाता शाखाप्रसरशालिनी ।
  
     आपत् ताम् अलम् उद्धर्तुं समुदेतु दया परा ॥मु_१,९।५०॥  

  
समुदेतु तवेति शेषः ॥म्त्_१,९।५०॥  

  
सर्गान्तश्लोकेन रामभृत्यवचनं समापयति  

  
     मनसि मोहम् अपास्य महामनाः सकलम् आर्तिमतः किल साधुताम् ।
  
     सफलतां नयतीह तमो हरन् दिनकरो भुवि भास्करताम् इव ॥मु_१,९।५१॥  

  
महामनाः पुरुषः । आर्तिमतः आर्तियुक्तस्य पुरुषस्य । मनसि सकलम् मोहम् आर्तिस्वरूपं समस्तम् मोहम् । अपास्य दूरीकृत्य । साधुताम् स्वस्मिन् स्थितं साधुभावं । सफलतां नयति । क इव । दिनकर इव । यथा दिनकरः भुवि तमः हरन् भास्करताम् सफलतां नयति । तथेत्य् अर्थः । इति शिवम् ॥म्त्_१,९।५१॥  
  

  
इति श्रीभास्करकण्ठविरचितायां श्रीमोक्षोपायटीकायां वैराग्यप्रकरणे नवमः सर्गः ॥ १,९ ॥  
  
  

  
रामभृत्यवचनं श्रुत्वा विश्वामित्रः कथयति  

  
     एवं चेत् तन् महाप्राज्ञम् भवन्तो रघुनन्दनम् ।
  
     इहानयन्तु त्वरितं हरिणं हरिणा इव ॥मु_१,१०।१॥  

  
स्पष्टम् ॥म्त्_१,१०।१॥  
  

  
     एष मोहो रघुपतेर् नापद्भ्यो न च रागतः ।
  
     विवेकवैराग्यकृतो बोध एष महोदयः ॥मु_१,१०।२॥  

  
महान् उदयः मुक्तिलक्षणः यस्मात् सः महोदयः ॥म्त्_१,१०।२॥  
  

  
     इहायातु क्षणाद् रामस् तद् इहैव वयं क्षणात् ।
  
     मोहं तस्यापनेष्यामो मरुतो ऽद्रेर् घनं यथा ॥मु_१,१०।३॥  

  
वयं के इव । मरुत इव । यथा मरुतः वायवः । अद्रेः घनं मेघम् । अपनयन्ति । तथेत्य् अर्थः ॥म्त्_१,१०।३॥  

  
     एतस्मिन् मार्जिते युक्त्या मोहे च रघुनन्दनः ।
  
     विश्रान्तिम् एष्यति पदे तस्मिन् वयम् इवोत्तमे ॥मु_१,१०।४॥  

  
तस्मिन् पदे चिन्मात्राख्ये विश्रान्तिस्थाने ॥म्त्_१,१०।४॥  
  

  
     सत्यताम् मुदिताम् प्रज्ञां विश्रान्तिं च समेत्य सः ।
  
     पीनतां वरवर्णत्वम् पीतामृत इवैष्यति ॥मु_१,१०।५॥  

  
स्पष्टम् ॥म्त्_१,१०।५॥  

  
     निजां च प्रकृताम् एव व्यवहारपरम्पराम् ।
  
     परिपूर्णमना मान्य आचरिष्यत्य् अखण्डिताम् ॥मु_१,१०।६॥  

  
स्पष्टम् ॥म्त्_१,१०।६॥  

  
     भविष्यति महासत्त्वो ज्ञातलोकपरावरः ।
  
     सुखदुःखदशाहीनः समलोष्टाश्मकाञ्चनः ॥मु_१,१०।७॥ [भ्ग् वि ८द्; Xइव् २४ब्]  

  
ज्ञाते सम्यक् निश्चिते । लोकानाम् परावरे परावाची । पारद्वयम् इति यावत् । येन । सः ॥म्त्_१,१०।७॥  

  
विश्वामित्रवाक्यम् उपसंहरति  

  
     इत्य् उक्ते मुनिनाथेन राजा सम्पूर्णमानसः ।
  
     प्राहिणोद् रामम् आनेतुम् भूयो दूतपरम्पराम् ॥मु_१,१०।८॥  

  
स्पष्टम् ॥म्त्_१,१०।८॥  

  
     एतावता च कालेन रामो निजगृहासनात् ।
  
     पितुः सकाशम् आगन्तुम् उत्थितो ऽर्क इवाचलात् ॥मु_१,१०।९॥  

  
स्पष्टम् ॥म्त्_१,१०।९॥  

  
     वृतः कतिपयैर् भृत्यैर् भ्रातृभ्यां चाजगाम ह ।
  
     तत् पुण्यम् पितुर् आस्थानं स्वर्गं सुरपतेर् इव ॥मु_१,१०।१०॥  

  
स्पष्टम् ॥म्त्_१,१०।१०॥  

  
     दूराद् एव ददर्शासौ रामो दशरथं तदा ।
  
     वृतं राजसमूहेन देवौघेनेव वासवम् ॥मु_१,१०।११॥  

  
स्पष्टम् ॥म्त्_१,१०।११॥  

  
     वसिष्ठविश्वामित्राभ्यां सेवितम् पार्श्वयोर् द्वयोः ।
  
     सर्वशास्त्रार्थतज्ज्ञेन मन्त्रिवृन्देन पालितम् ॥मु_१,१०।१२॥  

  
स्पष्टम् ॥म्त्_१,१०।१२॥  

  
     चारुचामरहस्ताभिः कान्ताभिः समुपासितम् ।
  
     ककुब्भिर् इव मूर्ताभिः संस्थिताभिर् यथोचितम् ॥म्त्_१,१०।१३॥  

  
ककुब्भिः दिग्भिः ॥म्त्_१,१०।१३॥     वसिष्ठविश्वामित्राद्यास् तथा दशरथादयः ।
  
     ददृशू राघवं दूराद् उपायान्तं गुहोपमम् ॥मु_१,१०।१४॥  

  
गुहोपमं कुमारसदृशम् ॥म्त्_१,१०।१४॥  

  
     सत्त्वावष्टम्भगर्वेण शैत्येनेव हिमालयम् ।
  
     श्रितं सकलसेव्येन गम्भीरेण स्वरेण च ॥मु_१,१०।१५॥  

  
सत्त्वस्यावष्टम्भेन हस्तावलम्बेन यः गर्वः । तेन । पूर्वस्य श्लोकस्य विशेषणत्वेन योज्यम् ॥म्त्_१,१०।१५॥  
  

  
     सौम्यं समशुभाकारं विनयोदारम् ऊर्जितम् ।
  
     कान्तोपशान्तवपुषम् परस्यार्थस्य भाजनम् ॥मु_१,१०।१६॥  

  
परस्यार्थस्य मोक्षस्य ॥म्त्_१,१०।१६॥  
  

  
     समुद्यद्यौवनारम्भम् उद्योगशमशोभितम् ।
  
     अनुद्विग्नम् अनायासम् पूर्णप्रायमनोरथम् ॥मु_१,१०।१७॥  

  
स्पष्टम् ॥म्त्_१,१०।१७॥  

  
     विचारितजगद्यात्रम् पवित्रगुणगोचरम् ।
  
     महासत्त्वैकलोभेन गुणैर् इव समाश्रितम् ॥मु_१,१०।१८॥  

  
महासत्त्वस्य महाधैर्यस्य । यः एको लोभः । तत्सङ्गलोभः इति यावत् । तेन ॥म्त्_१,१०।१८॥  
  

  
     उदारसारम् आपूर्णम् अन्तःकरणकोटरम् ।
  
     अविक्षुभितया वृत्त्या दर्शयन्तम् अनुत्तमम् ॥मु_१,१०।१९॥  

  
रामम् पुनः कथम्भूतम् । ईदृश्या वृत्त्या ईदृशम् अन्तःकरणं दर्शयन्तम् इति सम्बन्धः । आपूर्णम् भोगान् प्रति अलौल्येन समन्तात् पूर्णम् ॥म्त्_१,१०।१९॥  
  

  
श्रीरामविशेषणान्य् उपसंहरति  

  
     एवम् गुणगणाकीर्णो दूराद् एव रघूद्वहः ।
  
     परिमेयसिताच्छाच्छस्वहाराम्बरपल्लवः ॥मु_१,१०।२०॥  

  
     प्रणनाम चलच्चारुचूडामणिमरीचिना ।
  
     शिरसा वसुधाकम्पलोलमानाचलश्रिया ॥मु_१,१०।२१॥  

  
परिमेयाः परिमिताः । सिताः अच्छाच्छाः स्वहाराम्बरपल्लवाः यस्य । सः तादृशः । शिरसा कथम्भूतेन । वसुधायां यः कम्पः । तेन लोलमानस्या-चलस्य श्रीः यस्य । तत् । तादृशेन । युग्मम् ॥म्त्_१,१०।२०-२१॥  
  

  
कान् प्रणनामेत्य् अपेक्षायाम् आह  

  
     प्रथमम् पितरम् पश्चान् मुनीन् मान्यैकम् आनतः ।
  
     ततो विप्रांस् ततो बन्धूंस् ततो ऽधिकगुणान् गुरून् ॥मु_१,१०।२२॥  

  
पितरं कथम्भूतं । मान्यानाम् मध्ये एकम् मान्यैकम् ॥म्त्_१,१०।२२॥  

  
     जग्राह चात्मना दृष्ट्वा मनाक् स्वादुगिरा तथा ।
  
     राजलोकेन विहितां स प्रणामपरस्पराम् ॥मु_१,१०।२३॥  

  
स्पष्टम् ॥म्त्_१,१०।२३॥  

  
     विहिताशीर् मुनिभ्यां तु रामः सशममानसः ।
  
     आससाद पितुः पुण्यं समीपं सुरसुन्दरः ॥मु_१,१०।२४॥  

  
समीपं निकटम् ॥म्त्_१,१०।२४॥  

  
     पादाभिवन्दनरतं तम् अथासौ महीपतिः ।
  
     शिरस्य् अभ्यालिलिङ्गाशु चुचुम्ब च पुनः पुनः ॥मु_१,१०।२५॥  

  
     शत्रुघ्नं लक्ष्मणं चैव तथैव परवीरहा ।
  
     आलिलिङ्ग घनस्नेहं राजहंसो ऽम्बुजं यथा ॥मु_१,१०।२६॥  

  
स्पष्टम् । युग्मम् ॥म्त्_१,१०।२५-२६॥  
  

  
     उत्सङ्गे वत्स तिष्ठेति वदत्य् अथ महीपतौ ।
  
     भूमौ परिजनास्तीर्णे सो ऽंशुके ऽथ न्यविक्षत ॥मु_१,१०।२७॥  

  
न्यविक्षत उपाविशत् । अथशब्दद्वयं सम्बन्धिभेदेनानन्तर्यद्वयवाचकम् ॥म्त्_१,१०।२७॥  

  
दशरथः कथयति  

  
     पुत्र प्राप्तविवेकस् त्वं कल्याणानां च भाजनम् ।
  
     जनवज् जीर्णया बुद्ध्या खेदायात्मा न दीयते ॥मु_१,१०।२८॥  

  
त्वया न दीयते न देय इत्य् अर्थः । खेदायेति सम्प्रदाने चतुर्थी ॥म्त्_१,१०।२८॥  

  
     वृद्धविप्रगुरुप्रोक्तं त्वादृशेनानुतिष्ठता ।
  
     पदम् आसाद्यते पुण्यं न मोहम् अनुधावता ॥मु_१,१०।२९॥  

  
स्पष्टम् ॥म्त्_१,१०।२९॥  

  
     तावद् एवापदो दूरे तिष्ठन्ति परिपेलवाः ।
  
     यावद् एव न मोहस्य प्रसरः पुत्र दीयते ॥मु_१,१०।३०॥  

  
स्पष्टम् ॥म्त्_१,१०।३०॥  

  
श्रीवसिष्ठः कथयति  

  
     राजपुत्र महाबाहो शूरस् त्वं विजितास् त्वया ।
  
     दुरुच्छेदा दुरारम्भा अप्य् अमी विषयारयः ॥मु_१,१०।३१॥  

  
स्पष्टम् ॥म्त्_१,१०।३१॥  

  
     किम् अतज्ज्ञ इवाज्ञानां योग्ये वा मोहसागरे ।
  
     विनिमज्जसि कल्लोलगहने जाड्यशालिनि ॥मु_१,१०।३२॥  

  
स्पष्टम् ॥म्त्_१,१०।३२॥  

  
विश्वामित्र आह  

  
     चलन्नीलोत्पलव्यूहसमलोचन लोलताम् ।
  
     ब्रूहि चेतःकृतां त्यक्त्वा हेतुना केन मुह्यसि ॥मु_१,१०।३३॥  

  
हे चलन्नीलोत्पलव्यूहसमलोचन त्वं । चेतःकृतां लोलतां त्यक्त्वा ब्रूहि । कर्मापेक्षायां वाक्यं कर्मत्वेन कथयति हेतुनेति । त्वं किमर्थं मुह्यसीत्य् अर्थः ॥म्त्_१,१०।३३॥  
  

  
     किन्निष्ठाः कियता केन कियन्तः कारणेन ते ।
  
     आधयो नु विलुम्पन्ति मनो गेहम् इवाखवः ॥मु_१,१०।३४॥  

  
ते कियन्तः आधयः । किन्निष्ठाः किंविषयाः सन्तः । कियता केन कारणेन मनः नु विलुम्पन्ति । के इव । आखव इव । यथा आखवः गेहं विलुम्पन्ति । तथेत्य् अर्थः । नुशब्दः प्रश्नद्योतकः ॥म्त्_१,१०।३४॥  

  
     मन्ये नानुचितानां त्वम् आधीनाम् पदम् उत्तमः ।
  
     आपत्सु चाप्तो यो धीरो निर्जितास् तेन चाधयः ॥मु_१,१०।३५॥  

  
आप्तः विचारकारी । न ह्य् उचितस्यानुचितपदत्वं युक्तम् इति भावः ॥म्त्_१,१०।३५॥  

  
     यथाभिमतम् आशु त्वम् ब्रूहि प्राप्स्यसि चानघम् ।
  
     सर्वम् एव पुनर् येन तव भेत्स्यन्ति नाधयः ॥मु_१,१०।३६॥  

  
येन सर्वप्रापणेन ॥म्त्_१,१०।३६॥  

  
विश्वामित्रवाक्यं सर्गान्तश्लोकेनोपसंहरति  

  
     इत्य् उक्तम् अस्य स मुने रघुवंशकेतुर् आकर्ण्य वाक्यम् उचितार्थविलासगर्भम् ।
  
     तत्याज खेदम् अभिगर्जति वारिवाहे बर्ही यथाभ्यनुमिताभिमतार्थसिद्धिः ॥मु_१,१०।३७॥  

  
अभ्यनुमिता गर्जनहेतुकेनानुमानेन ज्ञाता । अभिमतार्थस्य सिद्धिः यस्-य । स । इति शिवम् ॥म्त्_१,१०।३७॥  

  
इति श्रीभास्करकण्ठविरचितायां श्रीमोक्षोपायटीकायां वैराग्यप्रकरणे दशमः सर्गः ॥ १,१० ॥  
  
  

  
     इति पृष्टो मुनीन्द्रेण समाश्वास्य च राघवः ।
  
     उवाच वचनं चारु धीरपूर्णार्थमन्थरम् ॥मु_१,११।१॥  

  
धीरं च तत् पूर्णार्थेन मन्थरं निर्भरं च धीरपूर्णार्थमन्थरम् ॥म्त्_१,११।१॥  

  
इतः परं वैराग्यप्रकरणारम्भः ।  

  
     स्मृत्वा तत्त्वम् परमगहनं स्वस्वरूपाख्यम् आद्यं
  
     स्पृष्ट्वा मूर्ध्ना गुरुचरणयोर् धूलिपुञ्जम् प्रयत्नात् *
  
     कृत्वा देवं शरणम् अनिशं विघ्नराजं च टीका
  
     वैराग्याख्ये प्रकरणवरे तन्यते भास्करेण ** १४ **  
  

  
समाश्वासनपरं श्रीवसिष्ठश्रीविश्वामित्रयोर् वाक्यं श्रुत्वा श्रीरामो हृद्गतं वैराग्यम् प्रकटीकरोति  

  
     भगवन् भवता पृष्टो यथावद् अधुना किल ।
  
     कथयाम्य् अहम् अज्ञो ऽपि को लङ्घयति सद्वचः ॥मु_१,११।२॥  

  
भवतेति कुलगुरुं वसिष्ठम् प्रत्य् उक्तिः । किमर्थं कथयसीत्य् । अत्राह को लङ्घयतीति ॥म्त्_१,११।२॥  
  

  
स्वयं कृताम् प्रतिज्ञां सम्पादयति  

  
     अहं तावद् अयं जातो निजे ऽस्मिन् पितृसद्मनि ।
  
     क्रमेण वृद्धिं सम्प्राप्तः प्राप्तविद्यश् च संस्थितः ॥मु_१,११।३॥  

  
तावच्छब्दो विप्रतिपत्त्यभाववाचकः ॥म्त्_१,११।३॥  
  

  
     ततः सदाचारपरो भूत्वाहम् मुनिनायक ।
  
     विहृतस् तीर्थयात्रार्थम् उर्वीम् अम्बुधिमेखलाम् ॥मु_१,११।४॥  

  
स्पष्टम् ॥म्त्_१,११।४॥  
  

  
     एतावताथ कालेन संसारास्थाम् इमाम् मम ।
  
     स्वविवेको जहारान्तर् ओघस् तटलताम् इव ॥मु_१,११।५॥  

  
स्वविवेकः को ऽहम् इति विचारः ॥म्त्_१,११।५॥  

  
     विवेकेन परीतात्मा तेनाहं तद् अनु स्वयम् ।
  
     भोगनीरसया बुद्ध्या प्रविचारितवान् इदम् ॥मु_१,११।६॥  

  
स्पष्टम् ॥म्त्_१,११।६॥  

  
किं त्वया प्रविचारितम् इत्य् । अत्राह  

  
     किं नामेदं वत सुखं यो ऽयं संसारसंसृतिः ।
  
     जायते मृतये लोको म्रियते जननाय च ॥मु_१,११।७॥  

  
वत कष्टे । इदं सुखं किं नाम भवति । न भवतीत्य् अर्थः । इदं किं । संसारे संसृतिः संसरणं यस्य । सः तादृशः । यः अयं लोकः । मृतये यत् जायते । जननाय च यन् म्रियते ॥म्त्_१,११।७॥  
  

  
मृतिजननरूपस्य संसरणस्य दुःखत्वम् उक्त्वा तदाश्रयभूतानाम् भावानां दुःखयुक्तत्वं कथयति  

  
     स्वस्थिताः सर्व एवेमे सचराचरचेष्टिताः ।
  
     आपदाम् पतयः पापा भावा विभवभूमयः ॥मु_१,११।८॥  

  
सचराचरचेष्टिताः चलनस्थितिरूपक्रियायुक्ताः । सर्वे एवेमे ऽनुभूयमानाः । भावाः स्थावरजङ्गमरूपाः पदार्थाः । आपदाम् पतयः आपद्युक्ताः भवन्ति । पूर्वश्लोकोक्तजननमरणरूपदुःखाश्रयत्वाद् इत्य् अर्थः । भावाः कथम्भूताः । स्वस्थिताः स्वस्मिन् स्थिताः । न तु परस्परं सम्बन्धयुक्ताः । पुनः कथम्भूताः । विभवभूमयः यथास्वं शक्तियुक्ताः ॥म्त्_१,११।८॥  
  

  
ननु कथम् भावाः स्वस्थिताः भवन्ति । परस्परं तेषां नानाविधसम्बन्धदर्शनाद् इत्य् । अत्राह  

  
     अयःशलाकासदृशाः परस्परम् असङ्गिनः ।
  
     श्लिष्यन्ते केवलम् भावा मनःकल्पनया स्वया ॥मु_१,११।९॥  

  
अयम् मम पुत्रादिः अयम् मम पित्रादिर् इति मनःकल्पितेन सङ्कल्पेनैव भावानाम् परस्परं सम्बन्धो ऽस्ति । न तु परमार्थत इति भावः ॥म्त्_१,११।९॥  
  

  
ननु मनसः कथम् एतावती शक्तिर् अस्तीत्य् । अत्राह  

  
     मनःसमायत्तम् इदं जगद् आभोगि दृश्यते ।
  
     मनश् चासद् इहाभाति केन स्मः परिमोहिताः ॥मु_१,११।१०॥  

  
आभोगि विस्तारयुक्तम् । मनसः असत्त्वम् असत्यभूतपदार्थानुसन्धानमात्ररूपत्वेन ज्ञेयम् ॥म्त्_१,११।१०॥  

  
     असतैव वयं कष्टं विक्रीता मूढबुद्धयः ।
  
     मृगतृष्णाम्भसा दूरे वने मुग्धमृगा इव ॥मु_१,११।११॥  

  
असता एव । न तु सत्यभूतेन । मनसेति शेषः ॥म्त्_१,११।११॥  
  

  
     न केनचिच् च विक्रीता विक्रीता इव संस्थिताः ।
  
     वत मूढा वयं सर्वे जनाना अपि शम्बरम् ॥मु_१,११।१२॥  

  
शम्बरम् मायाम् ॥म्त्_१,११।१२॥  

  
     किम् एतेषु प्रपञ्चेषु भोगा नाम सुदुर्भगाः ।
  
     मुधैव हि वयम् मोहात् संस्थिता बद्धभावनाः ॥मु_१,११।१३॥  

  
एतेषु प्रपञ्चेषु मध्ये । सुदुर्भगाः अतिशयेन दुर्भगत्वाख्यगुणयुक्ताः । भोगा नाम किम् भवन्ति । आपातमात्ररमणीयत्वात् न किञ्चिद् अपि भवन्तीत्य् अर्थः । हिशब्दः अतःशब्दार्थे । हि अतः । वयम् एतेषु भोगेषु । बद्धभावनाः । मोहात् मुधैव संस्थिताः व्यर्थत्वात् ॥म्त्_१,११।१३॥  

  
     अज्ञाते बहुकालेन व्यर्थ एव वयं घने ।
  
     मोहे निपतिता मुग्धाः श्वभ्रे मुग्धमृगा इव ॥मु_१,११।१४॥  

  
मोहे भोगभावनाख्ये मोहे । बहुकालेन बहुकालं तावत् ॥म्त्_१,११।१४॥  

  
     किम् मे राज्येन किम् भोगैः को ऽहं किम् इदम् आगतम् ।
  
     यन् मिथ्यैवास्तु तन् मिथ्या कस्य नाम किम् आगतम् ॥मु_१,११।१५॥ [भ्ग् इ ३२च्द्]  

  
यत् मिथ्या भवति तत् मिथ्यैवास्तु इति सम्बन्धः ॥म्त्_१,११।१५॥  

  
अवान्तरम् उपसंहारं करोति  

  
     एवं विमृशतो ब्रह्मन् सर्वेष्व् एव ततो मम ।
  
     भावेष्व् अरतिर् आयाता पथिकस्य मरुष्व् इव ॥मु_१,११।१६॥  

  
स्पष्टम् ॥म्त्_१,११।१६॥  

  
स्वाभिमतम् आविष्करोति  

  
     तद् एतद् भगवन् ब्रूहि किम् इदम् परिनश्यति ।
  
     किम् इदं जायते भूयः किम् इदम् परिवर्धते ॥मु_१,११।१७॥  

  
किम् इति कथम् इत्य् अस्यार्थे ॥म्त्_१,११।१७॥  

  
     जरामरणम् आपच् च जननं सम्पदस् तथा ।
  
     आविर्भावतिरोभावैर् विवर्तन्ते पुनः पुनः ॥मु_१,११।१८॥  

  
भावेषु इति शेषः । भावैर् इति इत्थम्भावे तृतीया । विवर्तन्ते रूपान्तरं गच्छन्ति ॥म्त्_१,११।१८॥  
  

  
     भावैस् तैर् एव तैर् एव तुच्छैर् वयम् इमे किल ।
  
     पश्य जर्जरतां नीता वातैर् इव गिरिद्रुमाः ॥मु_१,११।१९॥  

  
स्पष्टम् ॥म्त्_१,११।१९॥  

  
     अचेतना इव जनाः पवनैः प्राणनामभिः ।
  
     ध्वनन्तः संस्थिता व्यर्थं यथा कीचकवेणवः ॥मु_१,११।२०॥  

  
कीचकवेणवो हि व्यर्थं ध्वनन्ति ॥म्त्_१,११।२०॥  

  
     शाम्यतीदं कथं दुःखम् इति तप्तो ऽस्मि चिन्तया ।
  
     जरद्द्रुम इवोग्रेण कोटरस्थेन वह्निना ॥मु_१,११।२१॥  

  
स्पष्टम् ॥म्त्_१,११।२१॥  

  
     संसारदुःखपाषाणनीरन्ध्रहृदयो ऽप्य् अहम् ।
  
     निजलोकभयाद् एव गलद्बाष्पैर् न रोदिमि ॥मु_१,११।२२॥  

  
संसारदुःखान्य् एव पाषाणाः । तैः नीरन्ध्रं हृदयं यस्य । सः तादृशः ॥म्त्_१,११।२२॥  

  
     शून्यसन्मुखवृत्तीस् तु शुष्करोदननीरसाः ।
  
     विवेक एव हृत्संस्थो ममैकान्तेषु पश्यति ॥मु_१,११।२३॥  

  
शून्या व्यर्थाश् च ताः । सन्मुखवृत्तयः सन्मुखव्यापाराः ताः । एकान्तेषु विवेकैकपर एवास्मीति भावः ॥म्त्_१,११।२३॥  
  

  
     भृशम् मुह्यामि संस्मृत्य भावाभावमयीं स्थितिम् ।
  
     दारिद्र्येणेव सुभगो दूरे संसारचिन्तया ॥मु_१,११।२४॥  

  
स्थितिं जगदाख्यां स्थितिम् । अहं क इव । सुभग इव । यथा सुभगः दारिद्र्येण मुह्यति । तथेत्य् अर्थः । अतः संसारचिन्तया दूरे । सा दूरे भवत्व् इत्य् अर्थः ॥म्त्_१,११।२४॥  

  
एवं सामान्येन संसारपदार्थानां दुःखदताम् उक्त्वा तद् विशेषेषु प्रधानभूतायाः श्रियः कथयति  

  
     मोहयन्ति मनोवृत्तिं खण्डयन्ति गुणानलम् ।
  
     दुःखजालम् प्रयच्छन्ति विप्रलम्भपराः श्रियः ॥मु_१,११।२५॥  

  
मोहयन्ति अविवेकयुक्ततां कुर्वन्ति । ऐश्वर्यमदग्रस्ता हि पूर्वापरविचारशून्या एव भवन्ति । विप्रलम्भपराः वञ्चनपराः ॥म्त्_१,११।२५॥  
  

  
एवं श्रियः दुःखदत्वम् उक्त्वा तत् प्रधानावयवभूतस्य धनस्यापि दुःखदत्वं कथयति  

  
     चिन्तानिचयवक्राणि नानन्दाय धनानि मे ।
  
     सम्प्रसूतकलत्राणि गृहाण्य् उग्रापदां यथा ॥मु_१,११।२६॥  

  
चिन्तानिचयेनार्जनाद्यर्थम् प्रयुक्तेन चिन्तासमूहेन । वक्राणि कुटिलानि । उग्रापदां हि बहुकलत्राणि गृहाणि दुःखायैव भवन्ति ॥म्त्_१,११।२६॥  
  

  
सङ्ग्रहेण स्वास्वास्थ्यं कथयति  

  
     विविधदोषदशापरिचिन्तनैः सततभङ्गुरकारणकल्पितैः ।
  
     मम न निर्वृतिम् एति मनो मुने निगडितस्य यथा वनहस्तिनः ॥मु_१,११।२७॥  

  
विविधा याः दोषदशाः । तासाम् परिचिन्तनैः । कथम्भूतैः । सततं भङ्गुराणि यानि कारणानि भोगरूपाणि कारणानि । तैः कल्पितैः स्वविषयतया प्रकटीकृतैः ॥म्त्_१,११।२७॥  
  

  
सर्वदोषमूलकारणभूतान् विषयान् सर्गान्तश्लोकेन निन्दति  

  
     खलाः काले काले निशि निशितमोहैकमिहिका गतालोके लोके विषयहठचौराः सुचतुराः ।
  
     प्रवृत्ताः प्रोद्युक्ता दिशि दिशि विवेकैकहरणे रणे शक्तास् तेषां वदत विबुधाः के ऽद्य सुभटाः ॥मु_१,११।२८॥  

  
खलाः अत्यन्तदुःखकारित्वात् दुर्जनसदृशास् । तथा सुचतुराः अतिचातुर्ययुक्ताः । विषयहठचौराः । निशि लक्षणया अविद्यारूपायां रात्रौ । निशिता तीक्ष्णा या मोहैकमिहिका । तया गतालोके दूरे गतविचाराख्यप्रकाशे । लोके अस्मिन् संसारे । काले काले सर्वेषु कालेषु । दिशि दिशि सर्वासु दिक्षु । प्रोद्युक्ताः प्रकृष्टोद्योगभाजः । अत एव विवेकस्य सम्यग्विचारस्य । यद् एकं हरणं केवलं हरणं । तत्र प्रवृत्ताः भवन्ति । हे विबुधाः यूयं । वदताद्य अस्मिन् समये । तेषां विषयहठचौराणां रणे के सुभटाः शक्ताः भवन्ति । न के ऽपीति भावः । इति शिवम् ॥म्त्_१,११।२८॥  
  

  
इति श्रीभास्करकण्ठविरचितायां श्रीमोक्षोपायटीकायां वैराग्यप्रकरणे एकादशः सर्गः ॥ १,११ ॥  
  
  

  
समनन्तरम् एव प्रकृतां श्रीनिन्दां विस्तरेण कथयति  

  
     इयम् अस्मिन् विनोदाय संसारे परिकल्पिता ।
  
     श्रीर् मुने परिमोहाय सापि नूनम् अनर्थदा ॥मु_१,१२।१॥  

  
नूनं निश्चयेन । अनर्थदेति विशेषणद्वारहेतुः ॥म्त्_१,१२।१॥  
  

  
अनर्थदत्वम् एवास्याः कथयति  

  
     उल्लासबहुलान् अन्तः कल्लोलान् अक्रमाकुलान् ।
  
     जडान् प्रस्रवति स्फारान् प्रावृषीव तरङ्गिणी ॥मु_१,१२।२॥  

  
इयं श्रीः उल्लासबहुलान् उल्लासपूर्णान् । अक्रमाकुलान् क्रमोल्लङ्घननिर्भ-रान् । तथा जडान् जाड्यदायित्वात् जडरूपान् । कल्लोलान् दर्पाख्यान् महातरङ्गान् । प्रस्रवति उत्पादयति । का इव । तरङ्गिणीव । यथा तरङ्गिणी प्रावृषि वर्षाकाले । उक्तविशेषणान् महातरङ्गान् प्रस्रवति । तथेत्य् अर्थः ॥म्त्_१,१२।२॥  
  

  
     चिन्तादुहितरो बह्व्यो भूरिदुर्ललितेरिताः ।
  
     चञ्चलाः प्रभवन्त्य् अस्यास् तरङ्गाः सरितो यथा ॥मु_१,१२।३॥  

  
भूरीणि यानि दुर्ललितानि दुर्विलासाः । तैर् ईरिताः चञ्चलिताः । उत्थापिता इति यावत् ॥म्त्_१,१२।३॥  
  

  
     एषा हि पदम् एकत्र न निबध्नाति दुर्भगा ।
  
     मुग्धेवानियताचारम् इतश् चेतश् च धावति ॥मु_१,१२।४॥  

  
हि निश्चये । अनियताचारं कामचारत इत्य् अर्थः । क्रियाविशेषणम् एतत् ॥म्त्_१,१२।४॥  

  
     जनयन्ती परं दाहम् परामृष्टाङ्गिका सती ।
  
     विनाशम् एव धत्ते ऽन्तर् दीपलेखेव कज्जलम् ॥मु_१,१२।५॥  

  
स्पष्टम् ॥म्त्_१,१२।५॥  

  
     गुणागुणविचारेण विनैव किल पार्श्वगम् ।
  
     राजप्रकृतिवन् मूढा दुरारूढावलम्बते ॥मु_१,१२।६॥  

  
राजप्रकृतिवत् राजस्वभाववत् । राजापि हि गुणागुणविचाररहितम् एव पार्श्वगम् अवलम्बते ॥म्त्_१,१२।६॥  
  

  
     कर्मणा तेन तेनैषा विस्तारम् उपगच्छति ।
  
     दोषाशीविषवेगस्य यत् क्षीरविसरायते ॥मु_१,१२।७॥  

  
क्षीरस्य विसरः सेकः । स इवाचरते क्षीरविसरायते ॥म्त्_१,१२।७॥  
  

  
     तावच् छीतमृदुस्पर्शः परस्वे च जने जनः ।
  
     वात्ययेव हिमं यावच् छ्रिया न परुषीकृतः ॥मु_१,१२।८॥  

  
श्रीस्पर्शे जनः स्वस्मिन् परे च महाकठिन एव भवतीति पिण्डार्थः । वात्या हि हिमम् परुषीकरोतीत्य् उपमानत्वेन गृहीता ॥म्त्_१,१२।८॥  

  
     प्राज्ञाः शूराः कृतज्ञाश् च पेशला मृदवश् च ये ।
  
     पांसुमुष्ट्येव मणयः श्रिया ते मलिनीकृताः ॥मु_१,१२।९॥  

  
स्पष्टम् ॥म्त्_१,१२।९॥  

  
     न श्रीः सुखाय भगवन् दुःखायैव हि कल्पते ।
  
     गुप्तं विनाशनं धत्ते मृतिं विषलता यथा ॥मु_१,१२।१०॥  

  
स्पष्टम् ॥म्त्_१,१२।१०॥  
  

  
     श्रीमान् अजननिन्द्यश् च शूरश् चाप्य् अविकत्थनः ।
  
     समदृष्टिः प्रभुश् चैव दुर्लभाः पुरुषास् त्रयः ॥मु_१,१२।११॥  

  
श्रिया स्पृष्टः साहङ्कारत्वेन जननिन्द्य एव भवतीति भावः ॥म्त्_१,१२।११॥  

  
     एषा हि विषमा दुःखभोगिनां गहना गुहा ।
  
     घनमोहगजेन्द्राणां विन्ध्यशैलमहाटवी ॥मु_१,१२।१२॥  

  
स्पष्टं ॥म्त्_१,१२।१२॥  

  
पुनः कीदृश्य् अस्तीत्य् अपेक्षायाम् आह  

  
     सत्कार्यपद्मरजनी दुःखकैरवचन्द्रिका ।
  
     सद्दृष्टिदीपिकावात्या कल्लोलौघतरङ्गिणी ॥मु_१,१२।१३॥  

  
कल्लोलाः दर्परूपाः महातरङ्गाः ॥म्त्_१,१२।१३॥  

  
     सम्भ्रमाभ्रादिपदवी विषादविषवर्धिनी ।
  
     केदारिका विकल्पानां खदा कुभयभोगिनाम् ॥मु_१,१२।१४॥  

  
खदा गुहा । कुभयानि एव भोगिनः सर्पाः । तेषाम् ॥म्त्_१,१२।१४॥  

  
     हिमं वैराग्यवल्लीनां विकारोलूकयामिनी ।
  
     राहुदंष्ट्रा विवेकेन्दोः सौजन्याम्भोजचन्द्रिका ॥मु_१,१२।१५॥  

  
स्पष्टम् ॥म्त्_१,१२।१५॥  

  
     इन्द्रायुधवद् आलोलनानारागमनोहरा ।
  
     लोला तडिद् इवोत्पन्नध्वंसिनी जडसंश्रया ॥मु_१,१२।१६॥  

  
स्पष्टम् ॥म्त्_१,१२।१६॥  

  
     चपला वर्जिता रत्या नकुली नकुलीनजा ।
  
     विप्रलम्भनतात्पर्यहेतूग्रमृगतृष्णिका ॥मु_१,१२।१७॥  

  
चपला चापल्यगुणसहिता । अत एव रत्या वर्जिता कुत्रापि रतिम् अकुर्वतीत्य् अर्थः । तथा नकुली अतिचापलत्वेन नकुलस्त्रीसरूपा । तथा नकुलीनजा दुष्टा । अकुलीनजो हि दुष्टो भवति । तथा विप्रलम्भने परवञ्चने । यत् तात्पर्यम् । तस्य हेतुश् चासौ उग्रमृगतृष्णिका कठिनमृगतृष्णास्वरूपा ॥म्त्_१,१२।१७॥  
  

  
     लहरीवैकरूपेण क्षणम् पदम् अकुर्वती ।
  
     चला दीपशिखेवाति दुर्ज्ञेयागतिगोचरा ॥मु_१,१२।१८॥  

  
न गतौ गमने गोचरा अगतिगोचरा । दीपशिखापि गतौ अगोचरा एव भवति ॥म्त्_१,१२।१८॥  

  
     सिंहीव विग्रहव्यग्रकरीन्द्रकुलपातिनी ।
  
     खड्गधारेव शिशिरा तीक्ष्णा तीक्ष्णाशयाश्रया ॥मु_१,१२।१९॥  

  
विग्रहव्यग्रं युद्धव्यग्रं । यत् करीन्द्रकुलं हस्तिकुलं । तत्र पततीति तादृशी तत्साध्यत्वात् । सिंही चेदृशी भवति । शिशिरा आमुखे सन्तापहरित्वात् । तीक्ष्णाशयाः कठिनचिन्ताः । आश्रयः यस्याः । सा ॥म्त्_१,१२।१९॥  
  

  
     नानयोपहतार्थिन्या दुराधिपरिपीनया ।
  
     पश्याम्य् अभव्यया लक्ष्म्या किञ्चिद् दुःखाद् ऋते सुखम् ॥मु_१,१२।२०॥  

  
उपहतान् अज्ञानबाधितान् । अर्थते आलम्बनत्वेन काङ्क्षतीति तादृश्या ॥म्त्_१,१२।२०॥  
  

  
     द्वारेणोत्सारिता लक्ष्मीः पुनर् एति तमोऽरिणा ।
  
     अहो वत हृतस्थाना निर्लज्जा दुर्जनास्पदा ॥मु_१,१२।२१॥  

  
तमोऽरिणा गेहान्तर्गततमोनिवारणार्थं कल्पितेन क्षुद्रद्वारेण ॥म्त्_१,१२।२१॥  

  
सर्गान्तश्लोकेन श्रीनिन्दां समापयति  

  
     मनोरमा कर्षति चित्तवृत्तिं कदर्यसाध्या क्षणभङ्गुरा च ।
  
     व्यालावलीगर्भनिवृत्तदेहा श्वभ्रोत्थिता पुष्पलतेव लक्ष्मीः ॥मु_१,१२।२२॥  

  
कदर्यसाध्या कुकर्मसाध्या । श्रीपक्षे व्यालावली दुःखावली । इति शिवम् ॥म्त्_१,१२।२२॥  
  

  
इति श्रीभास्करकण्ठविरचितायां श्रीमोक्षोपायटीकायां वैराग्यप्रकरणे द्वादशः सर्गः ॥ १,१२ ॥  
  
  

  
एवं श्रीनिन्दां कृत्वा जीवितनिन्दां करोति  

  
     आयुः पल्लवकोणाग्रलम्बाम्बुकणभङ्गुरम् ।
  
     उन्मत्तम् इव सन्त्यज्य यात्य् अकाण्डे शरीरकम् ॥मु_१,१३।१॥  

  
आयुः जीवितं । यातीति सम्बन्धः । अकाण्डे असमये । तत्सम्मतिरूपं समयम् उल्लङ्घ्येति यावत् ॥म्त्_१,१३।१॥  

  
     विषयाशीर्विषासङ्गपरिजर्जरचेतसाम् ।
  
     अप्रौढात्मविवेकानाम् आयुर् आयासकारणम् ॥मु_१,१३।२॥  

  
स्पष्टम् ॥म्त्_१,१३।२॥  
  

  
     ये तु विज्ञातविज्ञेया विश्रान्ता वितते पदे ।
  
     भावाभावसमाश्वस्ता आयुस् तेषां सुखायते ॥मु_१,१३।३॥  

  
विश्रान्ता आत्मत्वे निश्चिताः । वितते अपरिमिते । भावाभावेषु प्रवाहागतेषु नाशोत्पादेषु । समाश्वस्ताः स्वभावाद् अप्रच्युताः ॥म्त्_१,१३।३॥  

  
     वयम् परिमिताकारपरिनिष्ठितनिश्चयाः ।
  
     संसाराभ्रतडित्पुञ्जे मुने नायुषि निर्वृताः ॥मु_१,१३।४॥  

  
परिमितः पारिमित्ययुक्तः । यः आकारः देहादिरूपः आकारः । तत्र परिनिष्ठितः निष्ठां गतः । निश्चयः आत्मनिश्चयः । येषां । ते । निर्वृतिर् हि अपरिमितस्वरूपनिष्ठत्वम् इति भावः ॥म्त्_१,१३।४॥  
  

  
     युज्यते वेष्टनं वायाव् आकाशस्य च खण्डनम् ।
  
     ग्रथनं च तरङ्गाणाम् आस्था नायुषि युज्यते ॥मु_१,१३।५॥  

  
आस्था दृढताविश्वासः ॥म्त्_१,१३।५॥  
  

  
     पेलवं शरदीवाभ्रम् अस्नेहम् इव दीपकम् ।
  
     तरङ्गकम् इवालोलं गतम् एवोपलक्ष्यते ॥मु_१,१३।६॥  

  
आयुर् इति शेषः । पेलवं लघु ॥म्त्_१,१३।६॥  

  
     तरङ्गप्रतिबिम्बेन्दुं तडित्पुञ्जं नभोऽम्बुदम् ।
  
     ग्रहीतुम् आस्थाम् बध्नामि न त्व् आयुषि गतस्थितौ ॥मु_१,१३।७॥  

  
स्पष्टम् ॥म्त्_१,१३।७॥  
  

  
     अविश्रान्तमनाः शून्यम् आयुर् आततम् ईहते ।
  
     दुःखायैव विमूढो ऽन्तर् गर्भम् अश्वतरी यथा ॥मु_१,१३।८॥  

  
अश्वतरी खरस्त्रियाम् अश्वाज् जाता वडवा । तस्या गर्भः कुक्षिपाटनं विना न निर्याति ॥म्त्_१,१३।८॥  

  
     संसारसंसृताव् अम्भःफेनो ऽस्मिन् सर्गसागरे ।
  
     कायवल्ल्यां रसो राजञ् जीवितम् मे न रोचते ॥मु_१,१३।९॥  

  
सर्गसागरे कथम्भूते । संसारे संसृतिः संसरणं । यस्य । तादृशे । अम्भःफेनः अम्भोविकारः फेनः । दशरथम् प्रति इयम् उक्तिः ॥म्त्_१,१३।९॥  

  
     प्राप्यं सम्प्राप्यते येन भूयो येन न शोच्यते ।
  
     पराया निर्वृतेः स्थानं यत् तज् जीवितम् उच्यते ॥मु_१,१३।१०॥  

  
पराया उत्कृष्टायाः ॥म्त्_१,१३।१०॥  
  

  
     तरवो ऽपि हि जीवन्ति जीवन्ति मृगपक्षिणः ।
  
     स जीवति मनो यस्य मननेन न जीवति ॥मु_१,१३।११॥  

  
मननेन भोगानुसन्धानेन ॥म्त्_१,१३।११॥  

  
     जातास् त एव जगति जन्तवः साधुजीविताः ।
  
     ये पुनर् नेह जायन्ते शेषा जानीत गर्दभाः ॥मु_१,१३।१२॥  

  
यूयं जानीत । किम् इत्य् अपेक्षायाम् आह । शेषा इति । शेषा गर्दभाः भवन्ति ॥म्त्_१,१३।१२॥  

  
     भारो ऽविवेकिनः शास्त्रम् भारो ज्ञानं च रागिणः ।
  
     अशान्तं च मनो भारो भारो ऽनात्मविदो वपुः ॥मु_१,१३।१३॥  

  
अविवेकिनः विवेकरहितस्य । भारत्वं च शास्त्रादेः सम्यग्ज्ञानाद्यर्थक्रियाकारित्वाभावेन ज्ञेयम् ॥म्त्_१,१३।१३॥  

  
     रूपम् आयुर् मनो बुद्धिर् अहङ्कारस् तथेहितम् ।
  
     भारो भारधरस्येव सर्वं दुःखाय दुर्धियः ॥मु_१,१३।१४॥  

  
दुर्धियः बुद्धिरहितस्य । बुद्धिरहितो हि रूपादौ समतया पारवश्यं याति । ततश् च दुःखे निमज्जति ॥म्त्_१,१३।१४॥  

  
     अविश्रान्तमनःपूर्णम् आपदाम् परमास्पदम् ।
  
     नीडो रोगविहङ्गानाम् आयुर् आयासनं दृढम् ॥मु_१,१३।१५॥  

  
आयुः कथम्भूतम् । अविश्रान्तम् परमपदविश्रान्तिरहितं । यन् मनस् । तेन पूर्णम् ॥म्त्_१,१३।१५॥  

  
     प्रत्यहं खेदम् उत्सृज्य शनैर् अलम् अनारतम् ।
  
     आश्व् एव जन्मनः श्वभ्रं कालेन विनिखन्यते ॥मु_१,१३।१६॥  

  
कालनाश्यत्वं हि आयुषः प्रसिद्धम् ॥म्त्_१,१३।१६॥  
  

  
     शरीरबिलविश्रान्तैर् विषदाहप्रदायिभिः ।
  
     रोगैर् निपीयते रौद्रैर् व्यालैर् इव वनानिलः ॥मु_१,१३।१७॥  

  
आयुर् इति शेषः ॥म्त्_१,१३।१७॥  

  
     प्रसुवानैर् अवच्छेदं तुच्छैर् अन्तरवासिभिः ।
  
     दुःखैर् आकृष्यते क्रूरैर् घुणैर् इव जरद्द्रुमः ॥मु_१,१३।१८॥  

  
अवच्छेदं छेदनम् । प्रसुवानैर् उत्पादयद्भिः । आकृष्यते स्ववशं नीयते ॥म्त्_१,१३।१८॥  

  
     नूनं निगिरणायाशु घनगर्वम् अनारतम् ।
  
     आखुर् मार्जारकेणेव मरणेनावलोक्यते ॥मु_१,१३।१९॥  

  
अवलोक्यते कदा एतत् ग्रसे इति दृश्यते ॥म्त्_१,१३।१९॥  

  
     गर्वादिगुणगर्भिण्या शून्ययाशक्तिवश्यया ।
  
     अन्नम् महाशनेनेव जरसा परिजीर्यते ॥मु_१,१३।२०॥  

  
अशक्तिवश्यया अशक्तिग्रस्तया ॥म्त्_१,१३।२०॥  

  
     दिनैः कतिपयैर् एव परिज्ञाय गतादरम् ।
  
     दुर्जनः सज्जनेनेव यौवनेनावमुच्यते ॥मु_१,१३।२१॥  

  
स्पष्टम् ॥म्त्_१,१३।२१॥  

  
     विनाशसुहृदा नित्यं जरामरणबन्धुना ।
  
     रूपं शिड्गवरेणेव कृतान्तेनाभिलष्यते ॥मु_१,१३।२२॥  

  
स्पष्टम् ॥म्त्_१,१३।२२॥  

  
सर्गान्तश्लोकेन जीवितनिन्दां समापयति  

  
     स्थिरतया सुखहारितया तया सततम् उज्झितम् उत्तम फल्गु च ।
  
     जगति नास्ति तथा गुणवर्जितम् मरणमार्जितम् आयुर् इदं यथा ॥मु_१,१३।२३॥  

  
उत्तमेत्य् आमन्त्रणम् । फल्गु निःसारम् । मरणेन मार्जितं सङ्क्षिप्तम् । इति शिवम् ॥म्त्_१,१३।२३॥  
  

  
इति श्रीभास्करकण्ठविरचितायां श्रीमोक्षोपायटीकायां वैराग्यप्रकरणे त्रयोदशः सर्गः ॥ १,१३ ॥  
  
  

  
अधुनाहङ्कारनिन्दाम् प्रस्तौति  

  
     मुधैवाभ्युत्थितो मोहान् मुधैव परिवर्धते ।
  
     मिथ्यामयेन भीतो ऽस्मि दुरहङ्कारशत्रुणा ॥मु_१,१४।१॥  

  
मिथ्यामयेन मिथ्यास्वरूपेण ॥म्त्_१,१४।१॥  
  

  
     अहङ्कारवशाद् एव दोषकोशः कदर्थनाम् ।
  
     ददाति दीनदीनानां संसारो विविधाकृतिः ॥मु_१,१४।२॥  

  
कदर्थनां दुःखम् ॥म्त्_१,१४।२॥  

  
     अहङ्कारवशाद् आपद् अहङ्काराद् दुराधयः ।
  
     अहङ्कारवशाद् ईहाप्य् अहङ्कारो महामयः ॥मु_१,१४।३॥  

  
ईहा भोगार्थं चेष्टा ॥म्त्_१,१४।३॥  

  
     तम् अहङ्कारम् आश्रित्य परमं चिरवैरिणम् ।
  
     न भुञ्जे न पिबाम्य् अम्भः किम् उ भोगान् भजे मुने ॥मु_१,१४।४॥  

  
स्पष्टम् ॥म्त्_१,१४।४॥  

  
     संसाररज्जुर् आदीर्घा मम चेतसि मोहिनी ।
  
     तताहङ्कारदोषेण किरातेनेव वागुरा ॥मु_१,१४।५॥  

  
अहङ्कारदोषेणाहङ्काराख्येन दोषेण ॥म्त्_१,१४।५॥  

  
     यानि दुःखानि दीर्घाणि विषमाणि महान्ति च ।
  
     अहङ्कारात् प्रसूतानि तान्य् अगात् खदिरा इव ॥मु_१,१४।६॥  

  
अगात् पर्वतात् ॥म्त्_१,१४।६॥  

  
     शमेन्दोः सैंहिकेयास्यं गुणिपद्ममहाशनिम् ।
  
     ज्ञानमेघशरत्कालम् अहङ्कारं त्यजाम्य् अहम् ॥मु_१,१४।७॥  

  
स्पष्टम् ॥म्त्_१,१४।७॥  

  
अहङ्कारत्यागम् एव करोति  

  
     नाहं रामो न मे वाञ्छा भावेषु न च मे मनः ।
  
     शान्त आसितुम् इच्छामि स्वात्मन्य् एव जिनो यथा ॥मु_१,१४।८॥  

  
देहस्यैव रामत्वात् । मम चिन्मात्रत्वाद् इति भावः । शान्तः अहङ्काररहितः ॥म्त्_१,१४।८॥  

  
     अहङ्कारवशाद् यद् यन् मया भुक्तं कृतं हृतम् ।
  
     सर्वं तत् तद् अवस्त्व् एव वस्त्व् अहङ्काररिक्तता ॥मु_१,१४।९॥  

  
अहङ्काररिक्तता अहङ्कारराहित्यम् ॥म्त्_१,१४।९॥  

  
     अहम् इत्य् अस्ति चेद् ब्रह्मन्न् अहम् आपदि दुःखितः ।
  
     सम्पत्सु सुखितस् तस्माद् अनहङ्कारिता धनः ॥मु_१,१४।१०॥  

  
धनयुक्तस्य एव हि आपत्सु सम्पत्सु च दुःखादिस्पर्शो न भवतीति पूर्ववाक्ये भावः । फलितम् आह तस्माद् इति । तस्मात् ततो हेतोः । अनहङ्कारिता धनः धनम् भवति । देहात्मत्वे निश्चितः पुरुषो हि देहार्थम् भोगजालम् इच्छन् भोगराहित्यरूपायाम् आपदि दुःखी भवति । तत्सम्पत्तिरूपायां सम्पदि सुखी भवति । चिन्मात्रात्मत्वे निश्चितो ऽहं न तादृशो भवामीति भावः ॥म्त्_१,१४।१०॥  
  

  
     अहङ्कारम् परित्याज्य मुने शान्तमनास् तथा ।
  
     अवतिष्ठे गतोद्वेगो भोगौघे ऽभङ्गुरास्पदम् ॥मु_१,१४।११॥  

  
अवतिष्ठे तिष्ठामि । अहङ्कारं कथम्भूतम् । भोगौघे भोगसमूहे । अभङ्गुरास्पदम् अनश्वरप्रतिष्ठम् ॥म्त्_१,१४।११॥  

  
     ब्रह्मन् यावद् अहङ्कारवारिदः प्रविजृम्भते ।
  
     तावद् विकासम् आयाति तृष्णाकुटजमञ्जरी ॥मु_१,१४।१२॥  

  
स्पष्टम् ॥म्त्_१,१४।१२॥  

  
     अहङ्कारघने शान्ते तृष्णानवतडिल्लता ।
  
     शान्तदीपशिखावृत्त्या क्वापि यास्यति सत्वरम् ॥मु_१,१४।१३॥  

  
स्पष्टम् ॥म्त्_१,१४।१३॥  

  
     अहङ्कारमहाविन्ध्ये मनोमत्तमतङ्गजः ।
  
     विस्फूर्जति घनास्फोटैः स्तनितैर् इव वारिदः ॥मु_१,१४।१४॥  

  
विस्फूर्जति विलसति । घनास्फोटैः निविडकर्णतालैः ॥म्त्_१,१४।१४॥  

  
     इह देहमहादर्यां घनाहङ्कारकेसरी ।
  
     यो ऽयम् उल्लसति स्फारं तेनेदं जगद् आततम् ॥मु_१,१४।१५॥  

  
अनहङ्कारित्वे हि सद् अपि जगन् नास्ति अपेक्षाविषयत्वाभावात् ॥म्त्_१,१४।१५॥  
  

  
     तृष्णातन्तुलवप्रोता बहुजन्मपरम्परा ।
  
     अहङ्कारोग्रशिड्गेन कण्ठे मुक्तावली कृता ॥मु_१,१४।१६॥  

  
शिड्गो हि तन्तुप्रोताम् मुक्तावलीं कण्ठे करोति ॥म्त्_१,१४।१६॥  

  
     पुत्रदारकलत्राणि तन्त्रम् मन्त्रविवर्जितम् ।
  
     प्रसारितम् अनेनेह दुरहङ्कारवैरिणा ॥मु_१,१४।१७॥  

  
स्पष्टम् ॥म्त्_१,१४।१७॥  

  
     प्रमार्जिते ऽहम् इत्य् अस्मिन् पदे स्वयम् अखिद्यता ।
  
     प्रमार्जिता भवन्त्य् एव सर्वा एव दुराधयः ॥मु_१,१४।१८॥  

  
स्पष्टम् ॥म्त्_१,१४।१८॥  

  
     अहम् इत्य् अम्बुदे शान्ते शनैः सुशमशालिनि ।
  
     मनोमननसम्मोहमिहिका क्वापि गच्छति ॥मु_१,१४।१९॥  

  
मनसः यः मननसम्मोहः मननरूपः । स एव मिहिका नीहारः ॥म्त्_१,१४।१९॥  

  
     निरहङ्कारवृत्तेर् मे मौर्ख्याच् छोकेन सीदतः ।
  
     यत् किञ्चिद् उचितम् ब्रह्मंस् तद् आख्यातुम् इहार्हसि ॥मु_१,१४।२०॥  

  
प्रथमम् अहङ्कारं स्वयम् एव त्यजामि । पश्चात् त्वदुक्तं करोमीति भावः ॥म्त्_१,१४।२०॥  

  
सर्गान्तश्लोकेनाहङ्कारनिन्दां समापयति  

  
     सर्वापदां निलयम् अध्रुवम् अन्तरस्थम् उन्मुक्तम् उत्तमगुणेन न संश्रयामि ।
  
     यत्नाद् अहङ्कृतिपदम् परितो ऽतिदुःखम् शेषेण मां समनुशाधि महानुभाव ॥मु_१,१४।२१॥  

  
अहङ्कृतिपदम् अहङ्कृत्याख्यं स्थानम् । शेषेणेति अहङ्काराश्रयणं त्यक्त्वा यत् किञ्चित् समाज्ञापयसि तत् सम्पादयामीति भावः । अहङ्कारश् च इदन्ताविषयत्वयोग्ये देहे अहन्ताविषयत्वसञ्जननं ज्ञेयम् । इति शिवम् ॥म्त्_१,१४।२१॥  
  

  
इति श्रीभास्करकण्ठविरचितायां श्रीमोक्षोपायटीकायां वैराग्यप्रकरणे चतुर्दशः सर्गः ॥ १,१४ ॥  
  
  

  
एवम् अहङ्कारनिन्दां कृत्वा चित्तनिन्दाम् प्रस्तौति  

  
     दोषैर् जर्जरतां यातं सत्कार्याद् आर्यसेवितात् ।
  
     वातात्तपिञ्छलववच् चेतश् चलति चञ्चलम् ॥मु_१,१५।१॥  

  
दोषैः रागादिदोषैः । सत्कार्यात् चलति सत्कार्ये स्थैर्येण न तिष्ठतीत्य् अर्थः ॥म्त्_१,१५।१॥  
  

  
     इतश् चेतश् च सुव्यग्रं व्यर्थम् एवाभिधावति ।
  
     दूराद् दूरतरं दीनं ग्रामे कौलेयको यथा ॥मु_१,१५।२॥  

  
कौलेयकः श्वा ॥म्त्_१,१५।२॥  
  

  
     न प्राप्नोति क्वचित् किञ्चित् प्राप्तैर् अपि महाधनैः ।
  
     नान्तः सम्पूर्णताम् एति करण्डक इवाम्बुभिः ॥मु_१,१५।३॥  

  
किञ्चित् प्राप्तो हि पुनः किञ्चिद् अपि न प्रार्थयेद् इति भावः ॥म्त्_१,१५।३॥  
  

  
     नित्यम् एव मनः शून्यं कदाशावागुरावृतम् ।
  
     न मनाङ् निर्वृतिं याति मृगो यूथाद् इव च्युतः ॥मु_१,१५।४॥  
  

  
शून्यं निःसारम् ॥म्त्_१,१५।४॥  

  
     तरङ्गतरलां वृत्तिं दधद् आलूनशीर्णताम् ।
  
     परित्यज्य क्षणम् अपि न मनो याति निर्वृतिम् ॥मु_१,१५।५॥  
  

  
आलूनशीर्णतां हस्तस्पर्शासहत्वम् । मतिचाञ्चल्यम् इति यावत् ॥म्त्_१,१५।५॥  
  

  
     मनो मननविक्षुब्धं दिशो दश विधावति ।
  
     मन्दराहननोद्भूतं क्षीरार्णवपयो यथा ॥मु_१,१५।६॥  

  
मननविक्षुब्धम् भोगानुसन्धानक्षुब्धम् ॥म्त्_१,१५।६॥  

  
     कल्लोलकलनावर्तम् मायामकरमालितम् ।
  
     न निरोद्धुं समर्थो ऽस्मि मनोमोहमहार्णवम् ॥मु_१,१५।७॥  

  
कल्लोलरूपा या कलना सङ्कल्पः । सैवावर्तः यस्य । तत् । माया विपर्ययज्ञानम् ॥म्त्_१,१५।७॥  

  
     भोगदूर्वाङ्कुराकाङ्क्षी श्वभ्रपातम् अचिन्तयन् ।
  
     मनोहरिणको ब्रह्मन् दूरं विपरिधावति ॥मु_१,१५।८॥  

  
स्पष्टम् ॥म्त्_१,१५।८॥  
  

  
     न कदाचन मे चेतस् ताम् आलूनविशीर्णताम् ।
  
     त्यजत्य् आकुलया वृत्त्या चञ्चलत्वम् इवार्णवः ॥मु_१,१५।९॥  

  
आलूनविशीर्णतां हस्तस्पर्शासहत्वं । मतिचाञ्चल्यम् इति यावत् ॥म्त्_१,१५।९॥  
  

  
     चेतश् चञ्चलया वृत्त्या चिन्तानिचयचञ्चुरम् ।
  
     धृतिम् बध्नाति नैकत्र केसरी पञ्जरे यथा ॥मु_१,१५।१०॥  

  
चिन्तानिचयेन चिन्तासमूहेन । चञ्चुरं निर्भरम् ॥म्त्_१,१५।१०॥  

  
     मनो मोहरथारूढं शरीराच् छमतासुखम् ।
  
     हरत्य् उपगतोद्योगं हंसः क्षीरम् इवाम्भसः ॥मु_१,१५।११॥  

  
स्पष्टम् ॥म्त्_१,१५।११॥  

  
     अनल्पकल्पनातल्पे निलीनाश् चित्तवृत्तयः ।
  
     मुनीन्द्र न प्रबुध्यन्ते तेन तप्तो ऽहम् आकुलः ॥मु_१,१५।१२॥  

  
कल्पनाग्रस्तम् एव सदासन्मनो ऽस्तीति भावः ॥म्त्_१,१५।१२॥  
  

  
     क्रोडीकृतदृढग्रन्थितृष्णासूत्रोम्भितात्मना ।
  
     विहगो जालकेनेव ब्रह्मन् बद्धो ऽस्मि चेतसा ॥मु_१,१५।१३॥  

  
ग्रन्थयो ऽत्र रागादिरूपा ज्ञेयाः ॥म्त्_१,१५।१३॥  

  
     सततामर्षधूमेन चिन्ताज्वालाबिलेन च ।
  
     वह्निनेव तृणं शुष्कम् मुने दग्धो ऽस्मि चेतसा ॥मु_१,१५।१४॥  

  
सततम् अमर्षः क्रोध एव । धूमः यस्य । तादृशेन ॥म्त्_१,१५।१४॥  

  
     क्रूरेण जडतां यातस् तृष्णाभार्यानुगामिना ।
  
     शवः कौलेयकेनेव ब्रह्मन् भुक्तो ऽस्मि चेतसा ॥मु_१,१५।१५॥  

  
स्पष्टम् ॥म्त्_१,१५।१५॥  

  
     तरङ्गतरलास्फालवृत्तिना जडरूपिणा ।
  
     तटवृक्ष इवौघेन ब्रह्मन् नीतो ऽस्मि चेतसा ॥मु_१,१५।१६॥  

  
तरङ्गवत् तरलास्फाला अत्यन्तचञ्चला । वृत्तिः यस्य । तादृशेन ॥म्त्_१,१५।१६॥  

  
     अवान्तरनिपाताय शून्येनाक्रमणाय च ।
  
     तृणं चण्डानिलेनेव दूरे नुन्नो ऽस्मि चेतसा ॥मु_१,१५।१७॥  
  

  
अवान्तरेषु भोगरूपेषु परमविश्रान्तिरहितेषु पदेषु । यः निपातस् । तस्मै । आक्रमणाय आक्रमणार्थं । शून्येनेति मनोविशेषणम् ॥म्त्_१,१५।१७॥  
  

  
     संसारजलधेर् अस्मान् नित्यम् उत्तरणोन्मुखः ।
  
     सेतुनेव पयःपूरो रोधितो ऽस्मि कुचेतसा ॥मु_१,१५।१८॥  

  
स्पष्टम् ॥म्त्_१,१५।१८॥  

  
     पातालाद् गच्छता पृष्ठम् पृष्ठात् पातालगामिना ।
  
     कूपकाष्ठं कुदाम्नेव वेष्टितो ऽस्मि कुचेतसा ॥मु_१,१५।१९॥  

  
स्पष्टम् ॥म्त्_१,१५।१९॥  

  
     मिथ्यैव स्फाररूपेण विचारविशरारुणा ।
  
     बालो वेतालकेनेव गृहीतो ऽस्मि स्वचेतसा ॥मु_१,१५।२०॥  
  

  
गृहीतः स्ववशीकृतः ॥म्त्_१,१५।२०॥  

  
     वह्नेर् उष्णतरः शैलाद् अपि कष्टतरक्रमः ।
  
     वज्राद् अपि दृढो ब्रह्मन् दुर्निग्रहमनोग्रहः ॥मु_१,१५।२१॥  

  
कष्टतरः क्रमः उल्लङ्घनं यस्य । सः कष्टतरक्रमः । दुर्निग्रहं दुःखेन निर्ग्रहीतुं शक्यं । यत् मनः । तस्य ग्रहः ग्रहनं । दुर्निग्रहमनोग्रहः ॥म्त्_१,१५।२१॥  
  

  
     चेतः पतति कार्येषु विहगश् चामिषेष्व् इव ।
  
     क्षणेन विरतिं याति बालः क्रीडनकाद् इव ॥मु_१,१५।२२॥  

  
स्पष्टम् ॥म्त्_१,१५।२२॥  

  
     जडप्रकृतिर् आलोलो विततावर्तवृत्तिमान् ।
  
     मनोऽब्धिर् ईहितव्यालो दूरान् नयति तात माम् ॥मु_१,१५।२३॥  

  
जडप्रकृतिः जडस्वभावः शीतप्रकृतिश् च । विततावर्ता एव वृत्तयः यस्य । सः । ईहितानि काङ्क्षितानि एव व्यालाः सर्पाः । यस्य । सः । चेष्टायुक्तसर्पाश् च यस्मिन् । सः । दूरान् नयति नानाविषयेषु भ्रमयति ॥म्त्_१,१५।२३॥  
  

  
यदीदृशम् मनस् तवास्ति तर्हि तस्य निग्रहं कुर्व् इत्य् । अत्राह  

  
     अप्य् अब्धिपानान् महतः सुमेरूल्लङ्घनाद् अपि ।
  
     अपि वह्न्यशनात् साधो विषमश् चित्तनिग्रहः ॥मु_१,१५।२४॥  

  
स्पष्टम् ॥म्त्_१,१५।२४॥  
  

  
ननु चित्तनिग्रहो दुःसाध्य एव भवतु । किं तेन सेत्स्यतीत्य् । अत्राह     चित्तं कारणम् अर्थानां तस्मिन् सति जगत्त्रयम् ।
  
     तस्मिन् क्षीणे जगत् क्षीणं तच् चिकित्स्यम् प्रयत्नतः ॥मु_१,१५।२५॥  

  
स्पष्टम् ॥म्त्_१,१५।२५॥  
  

  
     चित्ताद् इमानि सुखदुःखशतानि नूनम् अभ्यागतान्य् अगवराद् इव काननानि ।
  
     तस्मिन् विवेकवशतस् तनुताम् प्रयाते मन्ये मुने निपुणम् एव गलन्ति तानि ॥मु_१,१५।२६॥  

  
इमानि अनुभूयमानानि । अगवरात् पर्वतश्रेष्ठात् । निपुणं सम्यक् ॥म्त्_१,१५।२६॥  

  
सर्गान्तश्लोकेन चित्तनिन्दां समापयति  

  
     सकलगुणजयाशा यत्र बद्धा महद्भिस् तम् अरिम् इह विजेतुं चित्तम् अभ्युत्थितो ऽहम् ।
  
     विगतरतितयान्तर् नाभिनन्दामि लक्ष्मीं जडमलिनविशालाम् मेघमालाम् इवेन्दुः ॥मु_१,१५।२७॥  

  
यत्र यस्मिन् मनसि । अभ्युत्थितः उद्योगयुक्तो जातः । इति शिवम् ॥म्त्_१,१५।२७॥  
  

  
इति श्रीभास्करकण्ठविरचितायां श्रीमोक्षोपायटीकायां वैराग्यप्रकरणे पञ्चदशः सर्गः ॥ १,१५ ॥  
  
  

  
एवम् मनोनिन्दां कृत्वा तृष्णानिन्दाम् प्रस्तौति  

  
     हार्दान्धकारशर्वर्या तृष्णयेह दुरन्तया ।
  
     चरन्ति चेतनाकाशे दोषकौशिकपङ्क्तयः ॥मु_१,१६।१॥  

  
चेतनाकाशे चित्ताकाशे । दोषाः रागादयः । युक्तं च शर्वर्यां कौशिकच-रणम् ॥म्त्_१,१६।१॥  

  
     अन्तर्दाहप्रदायिन्या समूढरसमार्दवः ।
  
     पङ्क आदित्यदीप्त्येव शोषं नीतो ऽस्मि चिन्तया ॥मु_१,१६।२॥  

  
समूढं धृतं । रसमार्दवम् आस्वादकृतं जलकृतं च मार्दवं ये-न । सः । चिन्ता चात्र तृष्णा एव ज्ञेया । तृष्णायाः चिन्तारूपत्वानपायात् । एवम् उत्तरत्रापि ज्ञेयम् ॥म्त्_१,१६।२॥  
  

  
     मम चित्तमहारण्ये व्यामोहतिमिराकुले ।
  
     शून्ये ताण्डविनी मत्ता भृशम् आशा पिशाचिका ॥मु_१,१६।३॥  

  
आशा तृष्णा ॥म्त्_१,१६।३॥  

  
     रजोरचितनीहारा काञ्चनावचयोज्ज्वला ।
  
     नूनं विकासम् आयाति चिन्ता मे ऽशोकमञ्जरी ॥मु_१,१६।४॥  

  
नूनं निश्चये । चिन्ता अशोकमञ्जरी मे विकासम् आयाति । कथम्भूता । रजसा स्वयम् उत्पादितेन लोभेन । रचितः नीहारः जाड्यं यया । सा । रजसा परा-गेण । रचितः उत्पादितः । नीहारः यया सेति च । काञ्चनावचयेन काञ्चनसङ्ग्रहेण । उज्ज्वला ज्वलन्ती । काञ्चनावचयवत् उज्ज्वला च ॥म्त्_१,१६।४॥  

  
     अलम् अन्तर् भ्रमायैषा तृष्णा कवलिताशया ।
  
     आयाता विमलोल्लासम् ऊर्मिर् अम्बुनिधाव् इव ॥मु_१,१६।५॥  

  
अन्तर् मनसि । भ्रमाय मिथ्याज्ञानाय ॥म्त्_१,१६।५॥  

  
     उद्दामकल्लोलरवा देहाद्रौ वहतीव मे ।
  
     तरङ्गिततराकारा तरतृष्णातरङ्गिणी ॥मु_१,१६।६॥  

  
तरन्ती चासौ तृष्णातरङ्गिणी तरतृष्णातरङ्गिणी ॥म्त्_१,१६।६॥  

  
     वेगं संरोद्धुम् उदितो वात्ययेव जरत्तृणम् ।
  
     नीतः कलुषया क्वापि धियायं चित्तचातकः ॥मु_१,१६।७॥  

  
वेगं स्वकीयं वेगं । धिया तृष्णाविष्टया बुद्ध्या ॥म्त्_१,१६।७॥  
  

  
     यां याम् अहम् अधीतास्थाम् आश्रयामि गुणश्रियम् ।
  
     तां तां कृन्तति मे तृष्णा तन्त्रीम् इव कुमूषिका ॥मु_१,१६।८॥  

  
अधीतास्थाम् शिक्षितदार्ढ्यं । दृढाम् इति यावत् ॥म्त्_१,१६।८॥  
  

  
     पयसीव जरत्पर्णं वायाव् इव जरत्तृणम् ।
  
     नभसीव शरन्मेघश् चिन्ताचक्रे भ्रमाम्य् अहम् ॥मु_१,१६।९॥  

  
चिन्ताचक्रे तृष्णाचक्रे ॥म्त्_१,१६।९॥  
  

  
     गन्तुम् आस्पदम् आत्मीयम् असमर्थधियो वयम् ।
  
     चिन्ताजाले विमुह्यामो जाले शकुनयो यथा ॥मु_१,१६।१०॥  

  
आत्मीयम् आस्पदम् परमात्मतत्त्वाख्यं निजं स्थानम् ॥म्त्_१,१६।१०॥  
  

  
     तृष्णाभिधानया तात दग्धो ऽस्मि ज्वालया तथा ।
  
     यथा दाहोपशमनम् आशङ्के नामृतैर् अपि ॥मु_१,१६।११॥  

  
स्पष्टम् ॥म्त्_१,१६।११॥  

  
     दूरं दूरम् इतो गत्वा समेत्य च पुनः पुनः ।
  
     भ्रमत्य् आशु दिगन्तेषु तृष्णोन्मत्ता तुरङ्गमी ॥मु_१,१६।१२॥  

  
स्पष्टम् ॥म्त्_१,१६।१२॥  

  
     जडसंसङ्गिणी तृष्णा कृतोर्ध्वाधोगमागमा ।
  
     क्षुब्धा ग्रन्थिमती नित्यम् अरघट्टोग्ररज्जुवत् ॥मु_१,१६।१३॥  

  
ग्रन्थिमती रागादिग्रन्थियुक्ता ॥म्त्_१,१६।१३॥  
  

  
     अन्तर् ग्रथितया देहे सम्भ्रमोच्छिद्यमानया ।
  
     रज्ज्वेवाशु बलीवर्दस् तृष्णया वाह्यते जनः ॥मु_१,१६।१४॥  

  
देहे शरीरे । सम्भ्रमेण न तु युक्त्या । उच्छिद्यमानया नाशयितुम् आरब्धया । वाह्यते यत्र तत्र नीयते ॥म्त्_१,१६।१४॥  

  
     पुत्रदारकलत्रादितृष्णया नित्यकृष्णया ।
  
     खगेष्व् इव किरात्येह जालं लोकेषु रच्यते ॥मु_१,१६।१५॥  

  
पुत्रादिभिर् एव हि लोकः संसारे बन्धम् आप्नोति ॥म्त्_१,१६।१५॥  
  

  
     भाययत्य् अपि धीरेहम् अन्धयत्य् अपि सेक्षणम् ।
  
     खेदयत्य् अपि सानन्दं तृष्णा कृष्णेव शर्वरी ॥मु_१,१६।१६॥  

  
स्पष्टम् ॥म्त्_१,१६।१६॥  

  
     कुटिला कोमलस्पर्शा विषवैषम्यशंसिनी ।
  
     दहत्य् अपि मनाक् स्पृष्टा तृष्णा कृष्णेव भोगिनी ॥मु_१,१६।१७॥  

  
स्पष्टम् ॥म्त्_१,१६।१७॥  
  

  
     भिनत्ति हृदयम् पुंसाम् मायामयविधायिनी ।
  
     दौर्भाग्यदायिनी दीना तृष्णा कृष्णेव राक्षसी ॥मु_१,१६।१८॥  

  
माया एवामयः रोगस् । तं करोतीति तादृशी । दौर्भाग्यदायिनी वैवर्ण्यकारिणी ॥म्त्_१,१६।१८॥  

  
     तन्द्रातन्त्रीगणं कोशे दधाना परिवेष्टितम् ।
  
     नानन्दे राजते ब्रह्मंस् तृष्णाजर्जरवल्लकी ॥मु_१,१६।१९॥  

  
तन्द्राः विषयेष्व् अवसादाः । ता एव तन्त्र्यस् । तासां गणस् । तं परिवेष्टितं सम्यक् बद्धं । आनन्दे विश्रान्त्यवस्थारूपे आनन्दे नाट्ये च ॥म्त्_१,१६।१९॥  

  
     नित्यम् एवातिमलिना कटुकोन्मादशालिनी ।
  
     दीर्घा तन्वी घनस्नेहा तृष्णागह्वरवल्लरी ॥मु_१,१६।२०॥  

  
तृष्णा एव गह्वरवल्लरी श्वभ्रलता ॥म्त्_१,१६।२०॥  

  
     अनानन्दकरी शून्या निष्फलात्यर्थम् उन्नता ।
  
     अमङ्गलकरी क्रूरा तृष्णा क्षीणेव मञ्जरी ॥मु_१,१६।२१॥  

  
क्षीणा मञ्जरी निस्सारा मञ्जरी ॥म्त्_१,१६।२१॥  

  
     अनावर्जितचित्तापि सर्वम् एवानुधावति ।
  
     न चाप्नोति फलं किञ्चित् तृष्णा जीर्णेव कामिनी ॥मु_१,१६।२२॥  

  
अनावर्जितचित्ता अरम्यत्वाद् अवशीकृतजनहृदया ॥म्त्_१,१६।२२॥  

  
     संसारनृत्ते महति नानारससमाकुले ।
  
     भुवनाभोगरङ्गेषु तृष्णा जरढनर्तकी ॥मु_१,१६।२३॥  

  
नानारसाः सुखादिरूपाः शृङ्गारादिरूपाश् च ॥म्त्_१,१६।२३॥  

  
     जरा कुसुमिता रूढा पातोत्पातफलावलिः ।
  
     संसारजङ्गले दीर्घे तृष्णाविषलता तता ॥मु_१,१६।२४॥  

  
रूढा प्ररोहं गता ॥म्त्_१,१६।२४॥  

  
     यन् न शक्नोति तत्रापि धत्ते ताण्डवितां गतिम् ।
  
     नृत्यत्य् आनन्दरहितं तृष्णा जीर्णेव नर्तकी ॥मु_१,१६।२५॥  

  
स्पष्टम् ॥म्त्_१,१६।२५॥  

  
     भृशं स्फुरति नीहारे शाम्यत्य् आलोक आगते ।
  
     दुःखौघेषु पदं धत्ते तृष्णाचपलवर्हिणी ॥मु_१,१६।२६॥  

  
नीहारे मोहे । आलोके ज्ञाने ॥म्त्_१,१६।२६॥  
  

  
     जडकल्लोलबहला चिरं शून्यतरान्तरा ।
  
     क्षणम् उल्लासम् आयाति तृष्णाप्रावृट्तरङ्गिणी ॥मु_१,१६।२७॥  

  
जडकल्लोलैः जाड्यरूपैः कल्लोलैः जलकल्लोलैश् च ॥म्त्_१,१६।२७॥  

  
     नष्टम् उत्सृज्य तिष्ठन्तं वृक्षाद् वृक्षम् इवा परम् ।
  
     पुरुषात् पुरुषं याति तृष्णा लोलेव पक्षिणी ॥मु_१,१६।२८॥  

  
तृष्णा नष्टम् पुरुषम् उत्सृज्य पुरुषात् तस्मान् नष्टात् पुरुषात् । परम् अन्यरूपं । तिष्ठन्तं स्थितियुक्तम् । पुरुषम् आ याति । का इव । पक्षिणीव । यथा पक्षिणी नष्टं वृक्षम् परित्यज्य वृक्षात् तस्मात् नष्टात् । अपरम् अन्यरूपं । तिष्ठन्तं वृक्षं याति । तथेत्य् अर्थः ॥म्त्_१,१६।२८॥  
  

  
     पदं करोत्य् अलङ्घ्ये ऽपि तृप्तापि फलम् ईहते ।
  
     चिरं तिष्ठति नैकत्र तृष्णाचपलमर्कटी ॥मु_१,१६।२९॥  

  
स्पष्टम् ॥म्त्_१,१६।२९॥  

  
     इदं कृत्वेदम् आयाति सर्वम् एवासमञ्जसम् ।
  
     अनारतं च यतते तृष्णा चेष्टेव दैविकी ॥मु_१,१६।३०॥  

  
दैविकी दैवसम्बन्धिनी ॥म्त्_१,१६।३०॥  
  

  
     क्षणम् आयाति पातालं क्षणं याति नभस्तलम् ।
  
     क्षणम् भ्रमति दिक्कुञ्जे तृष्णाहृत्पद्मषट्पदी ॥मु_१,१६।३१॥  

  
स्पष्टम् ॥म्त्_१,१६।३१॥  

  
     सर्वसंसारदोषाणां तृष्णैका दीर्घदुःखदा ।
  
     अन्तःपुरस्थम् अपि या योजयत्य् अतिसङ्कटे ॥मु_१,१६।३२॥  

  
दोषाणाम् इति निर्धारणे षष्ठी । दीर्घदुःखत्वम् एवोत्तरार्धेन कथयति अन्तःपुरस्थम् इति ॥म्त्_१,१६।३२॥  
  

  
     प्रयच्छति परं जाड्यम् परमालोकरोधिनी ।
  
     मोहनीहारगहना तृष्णाजलदमालिका ॥मु_१,१६।३३॥  

  
स्पष्टम् ॥म्त्_१,१६।३३॥  

  
     सर्वेषां जन्तुजालानां संसारव्यवहारिणाम् ।
  
     परिप्रोतमनोमालास् तृष्णा बन्धनरज्जवः ॥मु_१,१६।३४॥  

  
स्पष्टम् ॥म्त्_१,१६।३४॥  
  

  
     विचित्रवर्णा विगुणा दीर्घा मलिनसंस्थितिः ।
  
     शून्याशून्यास्पदा तृष्णा शक्रकार्मुकधर्मिणी ॥मु_१,१६।३५॥  

  
मलिनास्पदत्वं शक्रकार्मुकपक्षे मेघाश्रयत्वेन ज्ञेयम् ॥म्त्_१,१६।३५॥  
  

  
     अशनिर् गुणसस्यानाम् फलिता शरद् आपदे ।
  
     हिमं सम्पत्सरोजिन्यास् तमसां दीर्घयामिनी ॥मु_१,१६।३६॥  

  
तृष्णा का । आपदे आपदर्थम् । फलिता शरत् फलयुक्ता शरद् । आपत्प्रदेत्य् अर्थः ॥म्त्_१,१६।३६॥  

  
     संसारनाटकनटी कायालयविहङ्गमी ।
  
     मानसारण्यहरिणी स्मरसङ्गीतवल्लकी ॥मु_१,१६।३७॥  

  
स्पष्टम् ॥म्त्_१,१६।३७॥  

  
     व्यवहाराब्धिलहरी मोहमातङ्गशृङ्खला ।
  
     मार्गन्यग्रोधसुभगा दुःखकैरवचन्द्रिका ॥मु_१,१६।३८॥  

  
मार्गे न्यग्रोधच्छायावत् परिणामदुःखावहेत्य् अर्थः ॥म्त्_१,१६।३८॥  

  
     जरामरणदुःखानाम् एका रत्नसमुद्गिका ।
  
     आधिव्याधिविलासानां नित्यमत्ता विलासिनी ॥मु_१,१६।३९॥  

  
समुद्गिका पेटिका ॥म्त्_१,१६।३९॥  

  
     क्षणम् आलोकविमला सान्धकारलवा क्षणम् ।
  
     व्योमवीथीसमा तृष्णा नीहारगहना क्षणम् ॥मु_१,१६।४०॥  

  
स्पष्टम् ॥म्त्_१,१६।४०॥  

  
     गच्छतूपशमं तृष्णा कार्यव्यायामशान्तये ।
  
     तमी घनतमःकृष्णा यथा रक्षोनिवृत्तये ॥मु_१,१६।४१॥  

  
कार्यकृतः यः व्यायामः । तस्य शान्तये । तमी रात्रिः ॥म्त्_१,१६।४१॥  

  
     तावन् मुह्यत्य् अयं लोको मूको विलुलिताशयः ।
  
     यावद् एवानुसन्धत्ते तृष्णाविषविषूचिकाम् ॥मु_१,१६।४२॥  

  
विषविषूचिका विषभक्षणकृतो रोगविशेषः ॥म्त्_१,१६।४२॥  

  
     लोको ऽयम् अखिलं दुःखं चिन्तयोज्झित उज्झति ।
  
     चिन्ताविषूचिकामन्त्रश् चिन्तात्यागो हि कथ्यते ॥मु_१,१६।४३॥  

  
दुःखं चिन्तास्वरूपं दुःखं ॥म्त्_१,१६।४३॥  

  
     तृणपाषाणकाष्ठादि सर्वम् आमिषशङ्कया ।
  
     आदधाना स्फुरत्य् अन्तस् तृष्णा मत्स्यी ह्रदे यथा ॥मु_१,१६।४४॥  

  
स्पष्टम् ॥म्त्_१,१६।४४॥  
  

  
     रोगार्तिर् अङ्गगा तृष्णा गम्भीरम् अपि मानवम् ।
  
     उत्तानतां नयत्य् आशु सूर्यांशव इवाम्बुजम् ॥मु_१,१६।४५॥  

  
उत्तानताम् उत्तानपाणित्वं । याचकभावम् इति यावत् ॥म्त्_१,१६।४५॥  

  
     अहो बत महच् चित्रं तृष्णाम् अपि महाधियः ।
  
     दुश्छेदाम् अपि कृन्तन्ति विवेकेनामलासिना ॥मु_१,१६।४६॥  

  
स्पष्टम् ॥म्त्_१,१६।४६॥  
  

  
     नासिधारा न वज्राग्निर् न तप्तायःकणार्चिषः ।
  
     तथा तीक्ष्णा यथा ब्रह्मंस् तृष्णेयं हृदि संस्थिता ॥मु_१,१६।४७॥  

  
स्पष्टम् ॥म्त्_१,१६।४७॥  

  
     कज्जलासिततीक्ष्णाग्राः स्नेहदीर्घदशापराः ।
  
     प्रकाशा दाहदस्पर्शास् तृष्णा दीपशिखा इव ॥मु_१,१६।४८॥  

  
कज्जलासिताश् च ताः तीक्ष्णाग्राश् च । स्नेहः रागः तैलं च । दशा अवस्था वर्तिश् च ॥म्त्_१,१६।४८॥  
  

  
     अपि मेरूपमम् प्राज्ञम् अपि शूरम् अपि स्थिरम् ।
  
     तृणीकरोति तृष्णैका निमेषेण नरोत्तमम् ॥मु_१,१६।४९॥  

  
तृणीकरोति लघूकरोतीत्य् अर्थः ॥म्त्_१,१६।४९॥  

  
     विस्तीर्णगहना भीमा घनजालरजोमयी ।
  
     सान्धकारोग्रनीहारा तृष्णा विन्ध्यमहाटवी ॥मु_१,१६।५०॥  

  
विस्तीर्णा चासौ गहना च । विन्ध्यमहाटवीपक्षे विस्तीर्णानि गहनानि यस्याः । सेति । घना चासौ बन्धकत्वात् जालरूपा च । तादृशी चासौ रजोमयी च रजोगुणमयी च । मेघजालेन रजसा च व्याप्तेत्य् अटवीपक्षे । सान्धकारा अज्ञानान्ध्ययुक्ता । उग्रनीहारा कठिनमोहयुक्ता ॥म्त्_१,१६।५०॥  
  

  
सर्गान्तश्लोकेन तृष्णानिन्दां समापयति  

  
     एकैव सर्वभुवनान्तरलब्धलक्ष्या दुर्लक्षताम् उपगतैव पुरःस्थितेव ।
  
     तृष्णा स्थिता जगति चञ्चलवीचिमाले क्षीरार्णवाम्बुपटले मधुरेव शक्तिः ॥मु_१,१६।५१॥  

  
दुर्लक्षताम् उपगतैवात्यन्तासत्त्वाद् इति भावः । मधुरा शक्तिः माधुर्याख्यो गुणः । इति शिवम् ॥म्त्_१,१६।५१॥  
  

  
इति श्रीभास्करकण्ठविरचितायां श्रीमोक्षोपायटीकायां वैराग्यप्रकरणे षोडशः सर्गः ॥ १,१६ ॥  
  
  

  
एवं तृष्णानिन्दां कृत्वा शरीरनिन्दाम् प्रस्तौति  

  
     आर्द्रान्त्रतन्त्रीगहनो विकारी परितापवान् ।
  
     देहः स्फुरति संसारे सो ऽपि दुःखाय केवलम् ॥मु_१,१७।१॥  

  
आर्द्रा रक्तार्द्राः । याः अन्त्रतन्त्र्यः । ताभिः गहनः दुर्गमः । विकारी रोगवान् ॥म्त्_१,१७।१॥  
  

  
देहम् एव विस्तरेण विशिनष्टि     अज्ञो ऽपि तज्ज्ञसदृशो वलितात्मचमत्कृतिः ।
  
     युक्त्या भव्यो ऽप्य् अभव्यो मे न जडो नापि चेतनः ॥मु_१,१७।२॥  

  
अज्ञो ऽपि पाषाणतुल्यत्वेनाचेतनो ऽपि । तज्ज्ञसदृशः प्रमातृत्वेन भासमानत्वात् । वलितेति देहाहम्भावनयैव परमात्मचमत्कारो व्यवधानं याति । युक्त्या योगादिरूपया युक्त्या । भव्यो ऽपि श्रेष्ठो ऽपि मोक्षसाधनत्वात् । मे अभव्यः मद्दृष्ट्याभव्यः ॥म्त्_१,१७।२॥  
  

  
     जडाजडदृशोर् मध्ये दोलायितदुराशयः ।
  
     न विवेकी न मूढात्मा मोहम् एव प्रयच्छति ॥मु_१,१७।३॥  

  
जडत्वे पाषाणवत् चेष्टाश्रयो न स्यात् । अजडत्वे ग्राह्यतां न यायाद् इति भावः ॥म्त्_१,१७।३॥  
  

  
     स्तोकेनानन्दाम् आयाति स्तोकेनायाति खिन्नताम् ।
  
     नास्ति देहसमः शोच्यो नीचो गुणबहिष्कृतः ॥मु_१,१७।४॥  

  
नीचो हि स्तोकेनानन्दम् आयाति खिन्नतां चायाति ॥म्त्_१,१७।४॥  

  
     आगमापायिना नित्यं दन्तकेसरशालिना ।
  
     विकासिस्मितपुष्पेण प्रतिक्षणम् अलङ्कृतः ॥मु_१,१७।५॥  

  
स्पष्टम् ॥म्त्_१,१७।५॥  

  
     भुजशाखौघनमितो द्विजानुस्तम्भसुस्थितः ।
  
     लोचनालिवनाक्रान्तः शिरःपीठबृहत्फलः ॥मु_१,१७।६॥  

  
स्पष्टम् ॥म्त्_१,१७।६॥  
  

  
     स्रवदस्रुरसस्रोता हस्तपादसुपल्लवः ।
  
     गुल्फवान् कार्यसङ्घातविहङ्गमततास्पदम् ॥मु_१,१७।७॥  

  
कार्यसङ्घातविहङ्गमानाम् ततं विस्तीर्णम् । आस्पदम् ॥म्त्_१,१७।७॥  
  

  
     सच्छायो देहवृक्षो ऽयं जीवपान्थगणास्पदम् ।
  
     कस्यात्मीयः कस्य पर आस्थानास्थे किलात्र के ॥मु_१,१७।८॥  

  
आस्थानास्थे इति उपेक्षा एवात्र युक्तेति भावः ॥म्त्_१,१७।८॥  

  
     भारसन्तारणार्थेन गृहीतायाम् पुनः पुनः ।
  
     नावि देहलतायां च कस्य स्याद् आत्मभावना ॥मु_१,१७।९॥  

  
देहपक्षे भारसन्तारणार्थेन संसारभारसमाप्तये । देहं विना हि संसारो नश्यति ॥म्त्_१,१७।९॥  

  
     देहनाम्नि वने शून्ये बहुगर्तसमाकुले ।
  
     तनूरुहासङ्ख्यतरौ विश्वासं को ऽधिगच्छति ॥मु_१,१७।१०॥  

  
गर्ताः अत्र विषयाः ॥म्त्_१,१७।१०॥  

  
     चर्मस्नाय्वस्थिवलिते शरीरपटहे दृढे ।
  
     मार्जारवद् अहं नान्तस् तिष्ठाम्य् अविरतध्वनौ ॥मु_१,१७।११॥  

  
स्नायवः सूक्ष्मनाड्यः पटहान्तरे । मार्जारो हि तत्र न तिष्ठति ॥म्त्_१,१७।११॥  
  

  
     संसारारण्यसंरूढो विलसच्चित्तमर्कटः ।
  
     चिन्तामञ्जरिकाकारो दीर्घदुःखघुणक्षतः ॥मु_१,१७।१२॥  

  
     तृष्णाभुजङ्गमीदेहः कोपकाककृतालयः ।
  
     स्मितपुष्पो द्रुमः श्रीमाञ् शुभाशुभमहाफलः ॥मु_१,१७।१३॥  

  
     सुस्कन्धो दोर्लताजालो हस्तस्तबकसुन्दरः ।
  
     पवनस्पन्दिताशेषस्वाङ्गावयवपल्लवः ॥मु_१,१७।१४॥  

  
     सर्वेन्द्रियखगाधारः सुजानुः सुत्वग् उन्नतः ।
  
     सरसच्छायया युक्तः कामपान्थनिषेवितः ॥मु_१,१७।१५॥  

  
     मूर्ध्नि सञ्जनितादीर्घशिरोरुहतृणावलिः ।
  
     अहङ्कारजरद्गृद्धकुलायसुषिरोदरः ॥मु_१,१७।१६॥  

  
     उच्छिन्नवासनाजालमूलत्वाद् दुर्बलाकृतिः ।
  
     व्यायामविरमः कायवृक्षो ऽयं न सुखाय मे ॥मु_१,१७।१७॥  

  
अहङ्कार एव गृद्धः । तस्य कुलायभूतं यत् सुषिरं विवरं । तत् उदरे यस्य । तत् तादृशं । दुर्बलाकृतिः शिथिलाकृतिः । वासनया अहम्भावेन गृहीत एव हि देहः दृढाकृतिः भवति । व्यायामेन आघातेन । विरमः नाशो यस्य । तादृशः । कुलकम् ॥म्त्_१,१७।१२-१७॥  
  

  
     कलेवरम् अहङ्कारगृहस्थस्य महागृहम् ।
  
     लुठत्व् अभ्येतु वा स्थैर्यं किम् अनेन मुने हि मे ॥मु_१,१७।१८॥  

  
न हि परगृहस्य लुठने स्थैर्ये वा सुखदुःखे युक्ते इति भावः ॥म्त्_१,१७।१८॥  
  

  
     पङ्क्तिबद्धेन्द्रियपशुं वल्गत्तृष्णागृहाङ्गनम् ।
  
     रजोरञ्जितसर्वाङ्गं नेष्टं देहगृहम् मम ॥मु_१,१७।१९॥  

  
अनेन देहस्य ग्रामीणगृहसदृशत्वम् उक्तम् ॥म्त्_१,१७।१९॥  

  
     काष्ठास्थिकाष्ठसङ्घट्टपरिसङ्कटकोटरम् ।
  
     अन्त्रदामभिर् आबद्धं नेष्टं देहगृहम् मम ॥मु_१,१७।२०॥  

  
काष्ठ इति काष्ठरूपम् अस्थिकाष्ठं । तस्य यः सङ्घट्टः निःसन्धिबन्धम् अवस्थानं । तेन परिसङ्कटं परितः सम्बाधं । कोटरं यस्य । तादृशम् । अन्त्रदामभिर् अन्त्ररज्जुभिः ॥म्त्_१,१७।२०॥  
  

  
     प्रसृतस्नायुतन्त्रीकं रक्ताम्बुकृतकर्दमम् ।
  
     जरामक्कोलधवलं नेष्टं देहगृहम् मम ॥मु_१,१७।२१॥  

  
स्पष्टम् ॥म्त्_१,१७।२१॥  
  

  
     चित्रकृत्यभृतानन्तचेष्टावष्टब्धसंस्थिति ।
  
     मिथ्यामोहमहास्थूणं नेष्टं देहगृहम् मम ॥मु_१,१७।२२॥  

  
चित्रकृत्येषु नानाविधकार्येषु । भृताः धारिताः । याः अनन्तचेष्टाः । ताभिर् अवष्टब्धा भरिता । संस्थितिः यस्य । तत् । गृहपक्षे चित्रकृत्यानि आलेख्यानि । मिथ्यामोहः मिथ्याज्ञानम् एव महास्थूणा यस्य । तत् तादृशं । मिथ्याज्ञानेनैव हि देहो धार्यते ॥म्त्_१,१७।२२॥  
  

  
     दुःखार्भककृताक्रन्दं सुखशय्यामनोहरम् ।
  
     दुरीहादग्धदासीकं नेष्टं देहगृहम् मम ॥मु_१,१७।२३॥  

  
सुखान्य् एव शय्याः । ताभिः मनोहरम् । दुरीहाः कुत्सिताः काङ्क्षा एव दग्धदास्यः हतदास्यः यस्य ॥म्त्_१,१७।२३॥  
  

  
     मलाढ्यविषयिव्यूहभाण्डोपस्करसङ्कटम् ।
  
     अज्ञानक्षारवलितं नेष्टं देहगृहम् मम ॥मु_१,१७।२४॥  

  
विषयीणि इन्द्रियाणि । क्षारम् भस्म ॥म्त्_१,१७।२४॥  
  

  
     गुल्फगुल्गुलुविश्रान्तजानूच्चस्तम्भमस्तकम् ।
  
     दीर्घदोर्दारुसुदृढं नेष्टं देहगृहम् मम ॥मु_१,१७।२५॥  

  
गुल्गुलुः स्तम्भाधारभूता शिला ॥म्त्_१,१७।२५॥  
  

  
     प्रकटाक्षगवाक्षान्तः क्रीडत्प्रज्ञागृहाङ्गनम् ।
  
     चिन्तादुहितृकम् ब्रह्मन् नेष्टं देहगृहम् मम ॥मु_१,१७।२६॥  

  
स्पष्टम् ॥म्त्_१,१७।२६॥  

  
     मूर्धजच्छादनच्छन्नकर्णश्रीचन्द्रशालिकम् ।
  
     आदीर्घाङ्गुलिनिर्यूहं नेष्टं देहगृहम् मम ॥मु_१,१७।२७॥  

  
छन्ना आवृता । चन्द्रशालिका शिरोगृहम् । निर्यूहः बहिर्गतदारु ॥म्त्_१,१७।२७॥  

  
     सर्वाङ्गकुड्यसञ्जातघनरोमयवाङ्कुरम् ।
  
     संशून्यपीठपिठिरं नेष्टं देहगृहम् मम ॥मु_१,१७।२८॥  

  
पीठपिठिरम् मध्यदेशः ॥म्त्_१,१७।२८॥  
  

  
     नखोर्णनाभनिलयैः शारम् आरणितान्तरम् ।
  
     भाङ्कारकारिपवनं नेष्टं देहगृहम् मम ॥मु_१,१७।२९॥  

  
निलयाः आलयाः । शारं शवलम् ॥म्त्_१,१७।२९॥  
  

  
     प्रवेशनिर्गमव्यग्रवातवेगम् अनारतम् ।
  
     वितताक्षगवाक्षं च नेष्टं देहगृहम् मम ॥मु_१,१७।३०॥  

  
वातः प्राणवातः ॥म्त्_१,१७।३०॥  

  
     जिह्वामर्कटिकाक्रान्तवदनद्वारभीषणम् ।
  
     दृष्टदन्तास्थिशकलं नेष्टं देहगृहम् मम ॥मु_१,१७।३१॥  

  
स्पष्टम् ॥म्त्_१,१७।३१॥  

  
     त्वक्सुधालेपमसृणं यन्त्रसञ्चारचञ्चलम् ।
  
     मनोमन्दाखुनोत्खातं नेष्टं देहगृहम् मम ॥मु_१,१७।३२॥  

  
यन्त्रवद् यः सञ्चारः । तेन चञ्चलम् ॥म्त्_१,१७।३२॥  

  
     स्मितदीपप्रभाभासि क्षणम् आनन्दसुन्दरम् ।
  
     क्षणं व्याप्तम् प्रभापूरैर् नेष्टं देहगृहम् मम ॥मु_१,१७।३३॥  

  
स्पष्टम् ॥म्त्_१,१७।३३॥  
  

  
     समस्तरोगायतनं वलीपलितपत्तनम् ।
  
     सर्वाधिसारङ्गवनं नेष्टम् मम कलेवरम् ॥मु_१,१७।३४॥  

  
सर्वाधय एव सारन्गाः । तेषां वनम् ॥म्त्_१,१७।३४॥  

  
     अक्षर्क्षक्षोभविषमा शून्या निःसारकोटरा ।
  
     तमोगहनहृत्कुञ्जा नेष्टा देहाटवी मम ॥मु_१,१७।३५॥  

  
अक्षाणि एव ऋक्षास् । तेषां यः क्षोभः । तेन विषमा । तमः अज्ञानम् अन्धकारं च ॥म्त्_१,१७।३५॥  

  
     देहालयं धारयितुं न शक्तो ऽस्मि मुनीश्वर ।
  
     पङ्कमग्नं समुद्धर्तुं गजम् अल्पबलो यथा ॥मु_१,१७।३६॥  

  
देहालयं देहाख्यं गृहम् ॥म्त्_१,१७।३६॥  

  
     किं श्रिया किं च कायेन किम् मानेन किम् ईहया ।
  
     दिनैः कतिपयैर् एव कालः सर्वं निकृन्तति ॥मु_१,१७।३७॥  

  
स्पष्टम् ॥म्त्_१,१७।३७॥  
  

  
     रक्तमांसमयस्यास्य सबाह्याभ्यन्तरम् मुने ।
  
     नाशैकधर्मिणो ब्रूहि केव कायस्य रम्यता ॥मु_१,१७।३८॥  

  
नाशस्य एकः धर्मी नाशैकधर्मी । तस्य ॥म्त्_१,१७।३८॥  
  

  
     मरणावसरे काया जीवं नानुसरन्ति ये ।
  
     तेषु तात कृतघ्नेषु केवास्था वत धीमतः ॥मु_१,१७।३९॥  

  
स्पष्टम् ॥म्त्_१,१७।३९॥  
  

  
     मत्तेभकर्णाग्रचलः कायो लम्बाम्बुभङ्गुरः ।
  
     न सन्त्यजति मां यावत् तावद् एनं त्यजाम्य् अहम् ॥मु_१,१७।४०॥  

  
अहन्ताविषयत्वेनाग्रहणाद् इति भावः ॥म्त्_१,१७।४०॥  
  

  
     पवनस्पन्दतरलः पेलवः कायपल्लवः ।
  
     जर्जरस् तनुवृत्तश् च नेष्टो ऽयं कटुनीरसः ॥मु_१,१७।४१॥  

  
तनुश् चासौ वृत्तश् च तनुवृत्तः ॥म्त्_१,१७।४१॥  
  

  
     भुक्त्वा पीत्वा चिरं कालम् बालपल्लवपेलवम् ।
  
     तनुताम् एत्य् अयत्नेन विनाशम् अनुधावति ॥मु_१,१७।४२॥  

  
आदौ तनुताम् एति । ततो ऽयत्नेन विनाशम् अनुधावति ॥म्त्_१,१७।४२॥  

  
     तान्य् एव सुखदुःखानि भावाभावमयान्य् असौ ।
  
     भूयो ऽप्य् अनुभवन् कायः प्राकृतो हि न लज्जते ॥मु_१,१७।४३॥  

  
स्पष्टम् ॥म्त्_१,१७।४३॥  

  
     सुचिरम् प्रभुतां कृत्वा संसेव्य विभवश्रियम् ।
  
     नोच्छ्रायम् एति न स्थैर्यं कायः किम् इति पाल्यते ॥मु_१,१७।४४॥  

  
किम् इति किमर्थं । पाल्यते रक्ष्यते ॥म्त्_१,१७।४४॥  

  
     जराकाले जराम् एति मृत्युकाले तथा मृतिम् ।
  
     समम् एव विशेषज्ञ कायो भोगिदरिद्रयोः ॥मु_१,१७।४५॥  

  
हे विशेषज्ञ । भोगिदरिद्रयोः कायः समम् एव निर्विशेषम् एव । जराकाले जराम् एति । तथा मृतिकाले मृतिम् एति । अतः शरीरभोगसाधनार्थं यत्नो व्यर्थ एवेति भावः ॥म्त्_१,१७।४५॥  
  

  
     संसाराम्भोधिजठरे तृष्णाकुहरकान्तरे ।
  
     सुप्तस् तिष्ठति मुक्तेहो मूको ऽयं कायकच्छपः ॥मु_१,१७।४६॥  

  
कच्छपः कूर्मः । कुहरकं रन्ध्रम् ॥म्त्_१,१७।४६॥  
  

  
     दहनैकार्थयोग्यानि कायकाष्ठानि भूरिशः ।
  
     संसाराब्धाव् इवोह्यन्ते कञ्चित् तेषु नरं विदुः ॥मु_१,१७।४७॥  

  
दहनाख्यो यः एकः अर्थः प्रयोजनं । तत्र योग्यानि । कञ्चित् ज्ञातज्ञेयजीवाश्रयम् इत्य् अर्थः । तेषु इति निर्धारणे सप्तमी । अन्ये पशव इव इति भावः ॥म्त्_१,१७।४७॥  
  

  
     दीर्घदौरात्म्यचलया निपातफलयानया ।
  
     न देहलतया कार्यं किञ्चिद् अस्ति विवेकिनः ॥मु_१,१७।४८॥  

  
निपातफलया नाशफलया । विवेकिनः आत्मविचारयुक्तस्य ॥म्त्_१,१७।४८॥  

  
     मज्जन् कर्दमकोशेषु झगित्य् एवं जरां गतः ।
  
     न ज्ञायते यात्य् अचिरात् क्व कथं देहदर्दुरः ॥मु_१,१७।४९॥  

  
देह एव दर्दुरः भेकः ॥म्त्_१,१७।४९॥  
  

  
     निःसारसकलारम्भाः कायाश् चपलवायवः ।
  
     रजोमार्गेण गच्छन्तो दृश्यन्ते नेह केनचित् ॥मु_१,१७।५०॥  

  
रजोमार्गेण लोभमार्गेण धूलिमर्गेण च ॥म्त्_१,१७।५०॥  

  
     वायोर् दीपस्य मनसो गच्छतो ज्ञायते गतिः ।
  
     आगच्छतश् च भगवन् न शरीरशरस्य नः ॥मु_१,१७।५१॥  

  
नः अस्मत्सम्बन्धिन इत्य् अर्थः ॥म्त्_१,१७।५१॥  

  
     बद्धाशा ये शरीरेषु बद्धाशा ये जगत्स्थितौ ।
  
     तान् मोहमदिरोन्मत्तान् धिग् धिग् अस्तु पुनः पुनः ॥मु_१,१७।५२॥  

  
स्पष्टम् ॥म्त्_१,१७।५२॥  
  

  
     नाहं देहस्य नो देहो मम नायम् अहं तथा ।
  
     इति विश्रान्तचित्ता ये ते मुने पुरुषोत्तमाः ॥मु_१,१७।५३॥  

  
अहं तथा तद्वत् । अयं देहो । नास्मि ॥म्त्_१,१७।५३॥  

  
     मानावमानबहुला बहुलाभमनोरमाः ।
  
     शरीरमात्रबद्धास्थं घ्नन्ति दोषदृशो नरम् ॥मु_१,१७।५४॥  

  
दोषदृशः रागादिरूपाः । बहुलाभमनोरमत्वम् आमुखे ज्ञेयम् ॥म्त्_१,१७।५४॥  

  
     शरीरसङ्गशायिन्या पिशाच्या पेशलाङ्गया ।
  
     अहङ्कारचमत्कृत्या छलेन च्छलिता वयम् ॥मु_१,१७।५५॥  

  
शरीरोत्सङ्गेति वा पाठः ॥म्त्_१,१७।५५॥  

  
     प्रज्ञा वराकी सर्वैव कायबद्धास्थयानया ।
  
     मिथ्याज्ञानकुराक्षस्या छलिता कष्टम् एकिका ॥मु_१,१७।५६॥  

  
राक्षसी हि एककम् एव च्छलयति ॥म्त्_१,१७।५६॥  

  
     न किञ्चिद् अपि यस्यास्ति सत्यं तेन हतात्मना ।
  
     चित्रं दग्धशरीरेण जनता विप्रलभ्यते ॥मु_१,१७।५७॥  

  
किञ्चिद् अपि विप्रलम्भकरणं किम् अपि वस्तु । विप्रलभ्यते वञ्च्यते ॥म्त्_१,१७।५७॥  
  

  
     दिनैः कतिपयैर् एव निर्झराम्बुकणो यथा ।
  
     पतत्य् अयम् अयत्नेन जर्जरः कायपल्लवः ॥मु_१,१७।५८॥  

  
स्पष्टम् ॥म्त्_१,१७।५८॥  

  
     कायो ऽयम् अचिरापायो बुद्बुदो ऽम्बुनिधाव् इव ।
  
     व्यर्थं कार्यपरावर्ते परिस्फुरति निष्फलः ॥मु_१,१७।५९॥  

  
कार्यपरावर्ते संसारे ॥म्त्_१,१७।५९॥  

  
     मिथ्याज्ञानविकारे ऽस्मिन् स्वप्नसम्भ्रमपत्तने ।
  
     काये स्फुटतरापाये क्षणम् आस्था न मे द्विज ॥मु_१,१७।६०॥  

  
स्वप्नसम्भ्रमपत्तने स्वप्नसम्भ्रमदृष्टपत्तनतुल्ये इत्य् अर्थः ॥म्त्_१,१७।६०॥  
  

  
     तडित्सु शरदभ्रेषु गन्धर्वनगरेषु च ।
  
     स्थैर्यं येन विनिर्णीतं स विश्वसिति विग्रहे ॥मु_१,१७।६१॥  

  
विश्वसिति विश्वासं करोति ॥म्त्_१,१७।६१॥  

  
सर्गान्तश्लोकेन शरीरनिन्दां समापयति  

  
     सततभङ्गुरकार्यपरम्परा- विजयि जातजयं शठवृत्तिषु ।
  
     सकलदोषम् इदं कुकलेवरं तृणम् इवाहम् उपोज्झ्य सुखं स्थितः ॥मु_१,१७।६२॥  

  
सततभङ्गुराः याः कार्यपरम्पराः । तासु विजयः अस्यास्तीति तादृशं । भङ्गुरकार्यपरम्परासाधनम् इति यावत् । अत एव शठवृत्तिषु कुत्सितव्यापारेषु । जातजयम् । इति शिवम् ॥म्त्_१,१७।६२॥  

  
इति श्रीभास्करकण्ठविरचितायां श्रीमोक्षोपायटीकायां वैराग्यप्रकरणे सप्तदशः सर्गः ॥ १,१७ ॥  
  

  
एवं शरीरनिन्दां कृत्वा तत्प्रथमावस्थारूपस्य बाल्यस्य निन्दाम् प्रस्तौति  

  
     लब्ध्वापि तरलाकारे कार्यभारतरङ्गिणि ।
  
     संसारसागरे जन्म बाल्यं दुःकाय केवलम् ॥मु_१,१८।१॥  

  
स्पष्टम् ॥म्त्_१,१८।१॥  
  

  
तत्कृतं दुःखम् एव विस्तरेण कथयति  

  
     अशक्तिर् आपदस् तृष्णा मूकता मूढबुद्धिता ।
  
     गृध्नुता लोलता दैन्यं सर्वम् बाल्ये प्रवर्तते ॥मु_१,१८।२॥  

  
स्पष्टम् ॥म्त्_१,१८।२॥  

  
     रोषरोदनरौद्रीषु दैन्यजर्जरितासु च ।
  
     दशासु बन्धनम् बाल्यम् आलानं करिणीष्व् इव ॥म्त्_१,१८।३॥  

  
दशास्व् इति वैषयिके आधारे सप्तमी । बध्यते अस्मिन्न् इति बन्धनम् ॥म्त्_१,१८।३॥  

  
     न मृतौ न जरारोगे न चापदि न यौवने ।
  
     ताश् चिन्ता न निकृन्तन्ति हृदयं शैशवेषु याः ॥मु_१,१८।४॥  

  
जरा एव रोगः जरारोगस् । तस्मिन् ॥म्त्_१,१८।४॥  
  

  
     तिर्यग्जातिसमारम्भः सर्वैर् एवावधीरितः ।
  
     लोलो बालजनाचारो मरणाद् अपि दुःखदः ॥मु_१,१८।५॥  

  
तिर्यग्जातिवत् समारम्भः यस्य । सः । पशुजातितुल्यसमारम्भ इत्य् अर्थः ॥म्त्_१,१८।५॥  

  
     प्रतिबिम्बं घनाज्ञानां नानासङ्कल्पपेलवम् ।
  
     बाल्यम् आलूनसंशीर्णमनः कस्य सुखावहम् ॥मु_१,१८।६॥  

  
बाल्यं कथम्भूतम् । आलूनसंशीर्णम् अत्यन्तचञ्चलं । मनः यस्मिन् । तत् तादृशम् । घनाज्ञानाम् अत्यन्तजडानां । प्रतिबिम्बं दृष्टान्तः ॥म्त्_१,१८।६॥  
  

  
     जडश्यामलयाजस्रं जातभीत्या पदे पदे ।
  
     यद् भयं शैशवे बुद्ध्या कस्याम् आपदि तद् भवेत् ॥मु_१,१८।७॥  

  
बुद्ध्या भयं बुद्धिकृतम् भयं । न कस्याम् अपीति भवः ॥म्त्_१,१८।७॥  

  
     लीलासु दुर्विलासेषु दुरीहासु दुराशये ।
  
     परमम् मोहम् आदत्ते बालो बलवदापदम् ॥मु_१,१८।८॥  

  
दुराशये कुत्सिते चित्ते । मोहं कथम्भूतम् बलवती आपद् यस्मात् । तत् तादृशम् ॥म्त्_१,१८।८॥  
  

  
     विकल्पकलिलारम्भं दुर्विलासं दुरास्पदम् ।
  
     शैशवं शासनायैव पुरुषस्य न शान्तये ॥मु_१,१८।९॥  

  
शासनाय मारणाय । शान्तये सुखाय ॥म्त्_१,१८।९॥  
  

  
     ये दोषा ये दुराचारा दुष्क्रमा ये दुराधयः ।
  
     ते सर्वे संस्थिता बाल्ये दुर्गर्त इव कौशिकाः ॥मु_१,१८।१०॥  

  
कौशिकाः घूकाः ॥म्त्_१,१८।१०॥  
  

  
     बाल्यं रम्यम् इति व्यर्थबुद्धयः कथयन्ति ये ।
  
     तान् मूर्खपुरुषान् ब्रह्मन् धिग् अस्तु हतचेतसः ॥मु_१,१८।११॥  

  
स्पष्टम् ॥म्त्_१,१८।११॥  

  
     यत्र लोलाकृति मनः परिस्फुरति वृत्तिषु ।
  
     त्रैलोक्यराज्यम् अपि तत् कथं वहति तुष्टये ॥मु_१,१८।१२॥  

  
त्रैलोक्यराज्यम् अपि त्रैलोक्यराज्यरूपम् अपि । वहति प्रभवति ॥म्त्_१,१८।१२॥  

  
     सर्वेषाम् एव सत्त्वानां सर्वावस्थासु चैव हि ।
  
     मनश् चञ्चलताम् एति बाल्ये दशगुणं मुने ॥मु_१,१८।१३॥  

  
तुशब्दो ऽध्याहार्यः । हे मुने । बाल्ये तु मनः दशगुणं चञ्चलताम् एति ॥म्त्_१,१८।१३॥  

  
     मनः प्रकृत्यैव चलम् बाल्यं च चलतावरम् ।
  
     तयोः संश्लिष्टयोः तात केनैवान्तः कुचापले ॥मु_१,१८।१४॥  

  
चलतायां वरम् प्रधानम् । बहुचलम् इत्य् अर्थः । हे तात । तयोः मनोबालतयोः । संश्लिष्टयोः सत्योः । कुचापले केनैव प्रकारेणान्तः अवसानं स्यात् । न केनापीत्य् अर्थः ॥म्त्_१,१८।१४॥  

  
     स्त्रीलोचनैस् तडित्पुञ्जैर् ज्वालामालैस् तरङ्गकैः ।
  
     चापलं शिक्षितम् ब्रह्मञ् शैशवान् मनसो ऽथ वा ॥मु_१,१८।१५॥  

  
स्त्रीलोचनादिभ्यो ऽपि शैशवं चलम् इति भावः ॥म्त्_१,१८।१५॥  

  
     शैशवं च मनश् चैव सर्वास्व् एव हि वृत्तिषु ।
  
     भ्रातराव् इव लक्ष्येते सततम् भङ्गुरस्थिती ॥मु_१,१८।१६॥  

  
भङ्गुरस्थिती चलस्थिती ॥म्त्_१,१८।१६॥  

  
     सर्वाणि दुष्टभूतानि सर्वे दोषा दुराशयाः ।
  
     बाल्यम् एवोपजीवन्ति श्रीमन्तम् इव मानवाः ॥मु_१,१८।१७॥  

  
दुराशयाः कठिनाः । उपजीवन्ति अपेक्षन्ते ॥म्त्_१,१८।१७॥  

  
     नवं नवम् प्रीतिकरं न शिशुः प्रत्यहं यदि ।
  
     प्राप्नोति तद् असौ याति विषवेगस्य मूर्छनाम् ॥मु_१,१८।१८॥  

  
नवं नवं नवीनं नवीनं वस्तु ॥म्त्_१,१८।१८॥  

  
     स्तोकेन वशम् आयाति स्तोकेनैति विकारिताम् ।
  
     अमेध्य एव रमते बालः कौलेयको यथा ॥मु_१,१८।१९॥  

  
स्पष्टम् ॥म्त्_१,१८।१९॥  

  
     अजस्रम् बाष्पवदनः कर्दमान्तर् जडाशयः ।
  
     वर्षोक्षितस्य तप्तस्य स्थलस्य सदृशः शिशुः ॥मु_१,१८।२०॥  

  
कर्दमान्तः कर्दममध्ये । जडः आशयः यस्य । सः तादृशः । वर्षोक्षितं तप्तस्थलम् अपीदृशम् एव भवति ॥म्त्_१,१८।२०॥  

  
     भयाहारपरं दीनं यथादृष्टाभिलाषि च ।
  
     लोलबुद्धिः वपुर् धत्ते बालो दुःखाय केवलम् ॥मु_१,१८।२१॥  

  
स्पष्टम् ॥म्त्_१,१८।२१॥  

  
     स्वसङ्कल्पाभिलषितान् भावान् अप्राप्य तप्तधीः ।
  
     दुःखम् एत्य् अबलो बालो विनिकृत्त इवाशये ॥मु_१,१८।२२॥  

  
स्पष्टम् ॥म्त्_१,१८।२२॥  
  

  
     दुरीहालब्धलक्ष्याणि बहुपक्षोल्वणानि च ।
  
     बालस्य यानि दुःखानि मुने तानि न कस्यचित् ॥मु_१,१८।२३॥  

  
दुरीहाभिस् तत्कर्तृकाभिः दुश्चेष्टाभिः । लब्धं लक्ष्यम् आस्पदं यैः । तानि । बहुः यः पक्षः स्ववर्गः । तेन उल्वणानि कठिनानि । शराणाम् अत्रोपमानत्वं व्यङ्ग्यम् ॥म्त्_१,१८।२३॥  
  

  
     बालो बलवताश्वेन मनोरथविलासिना ।
  
     मनसा तप्यते नित्यं ग्रीष्मेणेव वनस्थलम् ॥मु_१,१८।२४॥  

  
अश्वेनेत्य् । अत्राश्व् एवेति पाठः ॥म्त्_१,१८।२४॥  

  
     विद्यागृहगतो बालः पराम् एति कदर्थनाम् ।
  
     आलान इव नागेन्द्रो विषवैषम्यभीषणम् ॥मु_१,१८।२५॥  

  
स्पष्टम् ॥म्त्_१,१८।२५॥  

  
     नानामनोरथमयी मिथ्याकल्पितकल्पना ।
  
     दुःखायात्यन्तदीर्घाय बालता पेलवाशया ॥मु_१,१८।२६॥  

  
पेलवः जडः । आशयः यस्यां । सा तादृशी ॥म्त्_१,१८।२६॥  
  

  
     सम्भृष्टं तुहिनम् भोक्तुम् इन्दुम् आदातुम् अम्बरात् ।
  
     वाञ्छ्यते येन मौर्ख्येण तत् सुखाय कथम् भवेत् ॥मु_१,१८।२७॥  

  
सम्भृष्टम् भर्जितम् ॥म्त्_१,१८।२७॥  
  

  
     अन्तश्चितेर् अशक्तस्य शीतातपनिवारणे ।
  
     को विशेषो महाबुद्धे बालस्योर्वीरुहस्य च ॥मु_१,१८।२८॥  

  
अन्तश्चितेः न तु विकसितचितेः । चितिः शीतातपज्ञानम् ॥म्त्_१,१८।२८॥  
  

  
     उड्डीनम् अभिवाञ्छन्ति पक्षाभ्यां क्षुत्परायणाः ।
  
     भयाहारपरा नित्यम् बाला विहगधर्मिणः ॥मु_१,१८।२९॥  

  
भयाहारयोः पराः भयाहारपराः ॥म्त्_१,१८।२९॥  

  
     शैशवे गुरुतो भीतिर् मातृतः पितृतस् तथा ।
  
     जनतो ज्येष्ठबालाच् च शैशवम् भयमन्दिरम् ॥मु_१,१८।३०॥  

  
ज्येष्ठबालो हि कनिष्ठबालम् पराभवतीति ज्येष्ठबालाच् चेत्य् उक्तम् ॥म्त्_१,१८।३०॥  
  

  
सर्गान्तश्लोकेन बाल्यनिन्दां समापयति  

  
     सकलदोषदशाविहताशयं शरणम् अप्य् अविवेकविलासिनः ।
  
     इह न कस्यचिद् एव महामुने भवति बाल्यम् अलम् परितुष्टिदम् ॥मु_१,१८।३१॥  

  
अविवेक एव विलासी । तस्य शरणं गृहम् । अविवेकास्पदम् इत्य् अर्थः । अपिशब्दः पादपूरणार्थः । इति शिवम् ॥म्त्_१,१८।३१॥  

  
इति श्रीभास्करकण्ठविरचितायां श्रीमोक्षोपायटीकायां वैराग्यप्रकरणे ऽष्टादशः सर्गः ॥ १,१८ ॥  
  
  

  
एवम् बाल्यनिन्दां कृत्वा क्रमप्राप्तां यौवननिन्दाम् प्रस्तौति  

  
     बाल्यानर्थम् अथ त्यक्त्वा पुमान् अभिहताशयः ।
  
     आरोहति निपाताय यौवनं श्वभ्रसम्भ्रमम् ॥मु_१,१९।१॥  

  
श्वभ्रवत् सम्भ्रमो यस्मिंस् तादृशम् । पातश् चात्र जरागमनरूपः ज्ञेयः ॥म्त्_१,१९।१॥  
  

  
तत्रत्यं निपातं विस्तरेण कथयति  

  
     तत्रानन्तविलासस्य लोलस्य स्वस्य चेतसः ।
  
     वृत्तीर् अनुसरन् याति दुःखाद् दुःखान्तरं जडः ॥मु_१,१९।२॥  

  
जडः न तु ज्ञानी ॥म्त्_१,१९।२॥  
  

  
     स्वचित्तबिलसंस्थेन नानासम्भ्रमकारिणा ।
  
     बलात् कामपिशाचेन विवशः परिभूयते ॥मु_१,१९।३॥  

  
पूर्वश्लोकस्थं तत्रेति पदम् अत्राप्य् अनुवर्तनीयम् ॥म्त्_१,१९।३॥  
  

  
     चिन्तानां लोलवृत्तीनां ललनानाम् इवाभितः ।
  
     अर्पयत्य् अवशश् चेतो ज्वालानाम् आत्मजो यथा ॥मु_१,१९।४॥  

  
चिन्तानां कुटुम्बभरणादिविषयाणां । यौवने पुरुषः यथा ललनानां चेतः अर्पयति तथा चिन्तानाम् अपीति पिण्डार्थः । को यथात्मजो बालः यथा । यथा सः ज्वालानां चेतः अर्पयति । तथेत्य् अर्थः ॥म्त्_१,१९।४॥  

  
     ते ते दोषा दुरारम्भास् तत्र तं तादृशाशयम् ।
  
     तरुणम् प्रविलुम्पन्ति दृश्यास् ते नैव ये मुने ॥मु_१,१९।५॥  

  
तरुणं यौवनाविष्टम् पुरुषम् । प्रविलुम्पन्ति विश्रान्तेः च्यावयन्ति । ते ते के । हे मुने । ते तव । ये दोषाः दृश्याः नैव भवन्ति । तेभ्यो निष्क्रान्तत्वाद् इति भावः । अथ वा ये दोषाः ते नैव नान्येन दृश्याः भवन्तीति योज्यम् ॥म्त्_१,१९।५॥  

  
     महानरकबीजेन सन्ततभ्रमदायिना ।
  
     यौवनेन न ये नष्टा नष्टा नान्येन ते जनाः ॥मु_१,१९।६॥  

  
स्पष्टम् ॥म्त्_१,१९।६॥  

  
     नानारसमयी चिन्तावृत्तान्तनिचयोम्भिता ।
  
     भीमा यौवनभूर् येन तीर्णा धीरः स उच्यते ॥मु_१,१९।७॥  

  
स्पष्टम् ॥म्त्_१,१९।७॥  

  
     निमेषभासुराकारम् आलोलघनगर्जितम् ।
  
     विद्युत्प्रकाशम् अनिशं यौवनम् मे न रोचते ॥मु_१,१९।८॥  

  
स्पष्टम् ॥म्त्_१,१९।८॥  

  
     विविधावर्तबहुलम् पङ्कलग्नं जडाशयम् ।
  
     तरङ्गभङ्गुरम् भीमं यौवनम् मे न रोचते ॥मु_१,१९।९॥  

  
आवर्ताः कामवेगाः । पङ्कलग्नम् पापग्रस्तम् । जडः आशयः यस्मिंस् । तादृशम् ॥म्त्_१,१९।९॥  

  
     सर्वस्याग्रेसरम् पुंसः क्षणमात्रमनोहरम् ।
  
     गन्धर्वनगरप्रख्यं यौवनम् मे न रोचते ॥मु_१,१९।१०॥  

  
सर्वस्य पुंस इति जातौ एकवचनम् । अग्रेसरम् अव्यभिचारीत्य् अर्थः ॥म्त्_१,१९।१०॥  
  

  
     इषुप्रपातमात्रं हि सुखदं दुःखभासुरम् ।
  
     दाहदोषप्रदं नित्यं यौवनम् मे न रोचते ॥मु_१,१९।११॥  

  
इषुप्रपातमात्रं क्षनमात्रम् इत्य् अर्थः ॥म्त्_१,१९।११॥  

  
     मधुरं स्वादु तिक्तं च दूषणं दोषभूषणम् ।
  
     सुराकल्लोलसदृशं यौवनम् मे न रोचते ॥मु_१,१९।१२॥  

  
मधुरम् आपाते । तिक्तम् परिणामे ॥म्त्_१,१९।१२॥  

  
     असत्यं सत्यसङ्काशम् अचिराद् विप्रलम्भदम् ।
  
     स्वप्नाङ्गनासङ्गसमं यौवनम् मे न रोचते ॥मु_१,१९।१३॥  

  
स्पष्टम् ॥म्त्_१,१९।१३॥  

  
     क्षणप्रकाशतरलम् मिथ्यारचितचक्रिकम् ।
  
     अलातचक्रप्रतिमं यौवनम् मे न रोचते ॥मु_१,१९।१४॥  

  
स्पष्टम् ॥म्त्_१,१९।१४॥  

  
     मृदुस्फारतरोदारम् अन्तःशून्यं क्षणात् क्षतम् ।
  
     शरदम्बुदसङ्काशं यौवनम् मे न रोचते ॥मु_१,१९।१५॥  

  
स्पष्टम् ॥म्त्_१,१९।१५॥  

  
     आपातमात्ररमणं सद्भावरहितान्तरम् ।
  
     वेश्यास्त्रीसङ्गमप्रख्यं यौवनम् मे न रोचते ॥मु_१,१९।१६॥  

  
सद्भावः सत्त्वं स्नेहश् च ॥म्त्_१,१९।१६॥  

  
     ये केचन दुरारम्भास् ते सर्वे सर्वदुःखदाः ।
  
     तारुण्ये सन्निधिं यान्ति महोत्पाता इव क्षये ॥मु_१,१९।१७॥  

  
स्पष्टम् ॥म्त्_१,१९।१७॥  
  

  
     हार्दान्धकारकारिण्या भैरवाकारवान् अपि ।
  
     यौवनाकारयामिन्या बिभेति भगवान् अपि ॥मु_१,१९।१८॥  

  
हार्दं हृत्सम्बन्धि । अन्धकारं करोतीति तादृश्या । भगवान् श्रीमहादेवः । अन्येषां तु का कथेत्य् अपिशब्दाभिप्रायः ॥म्त्_१,१९।१८॥  

  
     सुविस्मृतशुभाचारम् बुद्धिवैधुर्यदायिनम् ।
  
     ददात्य् अतितराम् एष भ्रमं यौवनविभ्रमः ॥मु_१,१९।१९॥  

  
सुविस्मृतः शुभाचारः यस्मिंस् । तम् ॥म्त्_१,१९।१९॥  

  
     कान्तावियोगजातेन हृदि दुर्धर्षवह्निना ।
  
     यौवने दह्यते जन्तुस् तरुर् दावाग्निना यथा ॥मु_१,१९।२०॥  

  
दुर्धर्षवह्निना दुर्निवार्येण कामाग्निना ॥म्त्_१,१९।२०॥  

  
     विस्तीर्णापि प्रसन्नापि पावन्य् अपि हि यौवने ।
  
     मतिः कलुषताम् एति प्रावृषीव तरङ्गिणी ॥मु_१,१९।२१॥  

  
स्पष्टम् ॥म्त्_१,१९।२१॥  

  
     शक्यते घनकल्लोलभीमा रोधयितुं नदी ।
  
     न तु तारुण्यतरला तृष्णातरलितान्तरा ॥मु_१,१९।२२॥  

  
तारुण्यतरलेत्य् अनेन यौवननिन्दैवेयं ज्ञातव्या ॥म्त्_१,१९।२२॥  

  
     सा कान्ता तौ स्तनौ पीनौ ते विलासास् तद् आननम् ।
  
     तारुण्य इति चिन्ताभिर् याति जर्जरतां जनः ॥मु_१,१९।२३॥  

  
तारुण्ये यौवने ॥म्त्_१,१९।२३॥  

  
     तरत्तरलतृष्णार्तं युवानम् इह साधवः ।
  
     पूजयन्ति न तुच्छेहं जरत्तृणलवं यथा ॥मु_१,१९।२४॥  

  
तरन्ती चञ्चलतां गच्छन्ती । या तरला तृष्णा । तया आर्तं दीनं ॥म्त्_१,१९।२४॥  

  
     नाशायैव मदान्धस्य दोषमौक्तिकधारिणः ।
  
     अभिमानमहेभस्य नित्यालानं हि यौवनम् ॥मु_१,१९।२५॥  

  
दोषाः रागादयः । अभिमान एवाहङ्कार एव महेभस् । तस्य ॥म्त्_१,१९।२५॥  
  

  
     मनोविपुलमूलानां दोषाशीविषधारिणाम् ।
  
     रोषरोदनवृक्षाणां यौवनं नवकाननम् ॥मु_१,१९।२६॥  

  
रोषेण यानि रोदनानि । तान्य् एव वृक्षास् । तेषाम् ॥म्त्_१,१९।२६॥  

  
     रसकेसरसम्बाधं कुविकल्पदलाकुलम् ।
  
     दुश्चिन्ताचञ्चरीकाणाम् पुष्करं विद्धि यौवनम् ॥मु_१,१९।२७॥  

  
त्वं यौवनं । दुश्चिन्ताः एव भोगविषयाः कुचिन्ता एव । चञ्चरीकाः भ्रमराः । तेषाम् पुष्करम् आधारभूतम् पद्मं । विद्धि जानीहि । कथम्भूतम् । रसाः विषयास्वादा एव । केसराः किञ्जल्कास् । तैः सम्बाधं सङ्कटं । तथा कुविकल्पाः कुत्सिताः विकल्पा एव दलानि । तैः आकुलं निर्भरितम् ॥म्त्_१,१९।२७॥  
  

  
     कृताकृतकुपक्षाणां हृत्सरस्तीरचारिणाम् ।
  
     आधिव्याधिविहङ्गानाम् आलयो नवयौवनम् ॥मु_१,१९।२८॥  

  
कृताकृतौ विहिताविहितौ एव । कुपक्षौ येषां । तादृशानाम् । विहितस्यापि धर्माख्यशुद्धाशुद्धिव्युत्थापकत्वेन कृताकृतेत्य् उक्तम् ॥म्त्_१,१९।२८॥  

  
     जडानां गतसङ्ख्यानां कल्लोलानां विलासिनाम् ।
  
     अनपेक्षितमर्यादो वारिधिः पूर्णयौवनम् ॥मु_१,१९।२९॥  

  
अनपेक्षितमर्यादः मर्यादरहित इत्य् अर्थः ॥म्त्_१,१९।२९॥  

  
     सर्वेषां गुणपर्णानाम् अपनेतुं रजस्ततः ।
  
     अपनेतुं स्थितो दक्षो विषमो यौवनानिलः ॥मु_१,१९।३०॥  

  
अपनेतुं स्थितः सर्वापनयनशीलः । रजसा रजोगुणेन धूल्या च । ततः व्याप्तः । विषमः यौवनानिलः सर्वेषां गुणपर्णानाम् अपनेतुं दूरीकर्तुं । दक्षः भवति ॥म्त्_१,१९।३०॥  

  
     नयन्ति पाण्डुतां वक्त्रम् आकुलावकरोत्कटाः ।
  
     आरोहन्ति परां कोटिं रूक्षा यौवनपांसवः ॥मु_१,१९।३१॥  

  
आकुलः चञ्चलः । यः अवकरः सङ्करः । मर्जनीसङ्क्षिप्तं रज इति यावत् । तद्वत् उत्कटाः उद्भटाः ॥म्त्_१,१९।३१॥  
  

  
     उद्बोधयति दोषालीं निकृन्तति गुणावलिम् ।
  
     नराणां यौवनोल्लासो विलासो दुष्कृतश्रियाः ॥मु_१,१९।३२॥  

  
स्पष्टम् ॥म्त्_१,१९।३२॥  
  

  
     शरीरपङ्कजरजश् चञ्चलाम् मतिषट्पदीम् ।
  
     निबध्य मोहयत्य् एष नरं यौवनचन्द्रमाः ॥मु_१,१९।३३॥  

  
यौवनवशेनैव पुरुषः शरीरासक्तो भवतीति भावः ॥म्त्_१,१९।३३॥  
  

  
     शरीरषण्डकोद्भूता रम्या यौवनवल्लरी ।
  
     लग्नम् एव मनोभृङ्गम् मदयत्य् उन्नतिं गता ॥मु_१,१९।३४॥  

  
स्पष्टम् ॥म्त्_१,१९।३४॥  
  

  
     शरीरमरुतापोत्थां युवताम् मृगतृष्णिकाम् ।
  
     मनोमृगाः प्रधावन्तः पतन्ति विषमाटवीम् ॥मु_१,१९।३५॥  

  
शरीरम् एव मरुः । तत्र तापोत्थां शरीरमरुतापोत्थां । विषमाटवीं स्त्रीत्यादिविषयरूपं विषमारण्यम् ॥म्त्_१,१९।३५॥  
  

  
     शरीरशर्वरीज्योत्स्ना चित्तकेसरिणः सटा ।
  
     लहरी जीविताम्भोधेर् युवता मे न रोचते ॥मु_१,१९।३६॥  

  
स्पष्टम् ॥म्त्_१,१९।३६॥  
  

  
     दिनानि कतिचिद् येयम् फलिता देहजङ्गले ।
  
     युवताशरद् अस्यां हि न समाश्वासम् अर्हथ ॥मु_१,१९।३७॥  

  
फलिता कान्ताभोगादिफलयुक्ता ॥म्त्_१,१९।३७॥  

  
     झगित्य् एष प्रयात्य् एव शरीराद् युवताखगः ।
  
     क्षणेनैवाल्पभाग्यस्य हस्ताच् चिन्तामणिर् यथा ॥मु_१,१९।३८॥  

  
स्पष्टम् ॥म्त्_१,१९।३८॥  

  
     यदा यदा परां कोटिम् अभ्यारोहति यौवनम् ।
  
     वल्गन्ति सरसाः कामास् तदा नाशाय केवलम् ॥मु_१,१९।३९॥  

  
सरसाः विषयरसपूर्णाः । कामाः अभिलाषाः ॥म्त्_१,१९।३९॥  

  
     तावद् एव विवल्गन्ति रागद्वेषपिशाचिकाः ।
  
     नास्तम् एति समस्तैषा यावद् यौवनयामिनी ॥मु_१,१९।४०॥  

  
स्पष्टम् ॥म्त्_१,१९।४०॥  

  
     नानाधिकारबहले वराके क्षणनाशिनि ।
  
     कारुन्यं कुरु तारुण्ये म्रियमाणे सुते यथा ॥मु_१,१९।४१॥  

  
स्पष्टम् ॥म्त्_१,१९।४१॥  

  
     हर्षम् आयाति यो मोहात् पुरुषः क्षणभङ्गिना ।
  
     यौवनेन महामुग्धः स वै नरमृगः स्मृतः ॥मु_१,१९।४२॥  

  
स्पष्टम् ॥म्त्_१,१९।४२॥  

  
     मानमोहमदोन्मत्तं यौवनं यो ऽभिलष्यति ।
  
     अचिरेण सुदुर्बुद्धिः पश्चात्तापेन युज्यते ॥मु_१,१९।४३॥  

  
पश्चात्तापेन तन्नाशकृतेन इत्य् अर्थः ॥म्त्_१,१९।४३॥  
  

  
     ते धर्म्यास् ते महात्मानस् त एव पुरुषा भुवि ।
  
     ये सुखेन समुत्तीर्णाः साधो यौवनसङ्कटात् ॥मु_१,१९।४४॥  

  
स्पष्टम् ॥म्त्_१,१९।४४॥  

  
     सुखेन तीर्यते ऽम्भोधिर् उत्कृष्टमकराकरः ।
  
     न कल्लोलवनोल्लासि सदोषं हतयौवनम् ॥मु_१,१९।४५॥  

  
स्पष्टम् ॥म्त्_१,१९।४५॥  

  
सर्गान्तश्लोकेन यौवननिन्दां समापयति  

  
     विनयभूषितम् आर्यजनास्पदं करुणयोज्ज्वलम् आवलितं गुणैः ।
  
     इह हि दुर्लभम् अङ्ग सुयौवनं जगति काननम् अम्बरगं यथा ॥मु_१,१९।४६॥  

  
एतादृशं यौवनम् प्रशस्तम् एवेति भावः । इति शिवम् ॥म्त्_१,१९।४६॥  

  
इति श्रीभास्करकण्ठविरचितायां श्रीमोक्षोपायटीकायां वैराग्यप्रकरणे एकोनविंशः सर्गः ॥ १,१९ ॥  
  
  

  
एवं यौवननिन्दां सम्पाद्य तत्प्रसङ्गेन स्त्रीनिन्दाम् प्रस्तौति  

  
     मांसपुत्तलिकायाश् च यन्त्रलोलाङ्गपञ्जरे ।
  
     स्नाय्वस्थिग्रन्थिशालिन्याः स्त्रियाः किम् इव शोभनम् ॥मु_१,२०।१॥  

  
पुत्तलिकायाः पुत्रिकायाः । यन्त्रवत् लोलं यत् अङ्गपञ्जरं । तस्मिन् । पुत्रिकापि यन्त्रस्था भवति । न हि किञ्चिद् अपि स्त्रियाः शोभनम् इति भावः ॥म्त्_१,२०।१॥  
  

  
     त्वङ्मांसरक्तबाष्पास्रु पृथक् कृत्वा विलोचनम् ।
  
     समालोकय रम्यं चेत् किम् मुधा परिमुह्यसि ॥मु_१,२०।२॥  

  
सर्वाङ्गानाम् उपलक्षणम् एतत् ॥म्त्_१,२०।२॥  

  
     इतः केशा इतो रक्तम् इतीयम् प्रमदातनुः ।
  
     किम् एतया निन्दितया करोतु विपुलाशयः ॥मु_१,२०।३॥  

  
विपुलाशयस्यात्र रतिर् न युक्तेति भावः ॥म्त्_१,२०।३॥  

  
     वासोविलेपनैर् यानि लालितानि पुनः पुनः ।
  
     तान्य् अङ्गान्य् अवलुम्पन्ति क्रव्यादाः सर्वदेहिनाम् ॥मु_१,२०।४॥  

  
अतः स्त्रीणाम् अपि क्रव्यादा अवलुम्पन्तीति भावः ॥म्त्_१,२०।४॥  
  

  
     मेरोः शृङ्गतटोल्लासिगङ्गाजलरयोपमा ।
  
     दृष्टा यस्मिन् स्तने मुक्ता हारस्योल्लासशालिनः ॥मु_१,२०।५॥  

  
     श्मशानेषु दिगन्तेषु स एव ललनास्तनः ।
  
     श्वभिर् आस्वाद्यते काले लघुपिण्ड इवान्धसः ॥मु_१,२०।६॥  

  
स्पष्टम् । युग्मम् ॥म्त्_१,२०।५-६॥  

  
     रक्तमांसादिदिग्धानि करभस्य यथा वने ।
  
     तथैवाङ्गानि कामिन्यास् तत् प्रत्य् अपि हि को ग्रहः ॥मु_१,२०।७॥  

  
स्पष्टम् ॥म्त्_१,२०।७॥  

  
     आपातरमणीयत्वं कल्प्यते केवलं स्त्रियाः ।
  
     मन्ये तद् अपि नास्त्य् अत्र मुने मोहैककारणे ॥मु_१,२०।८॥  

  
अत्र स्त्रीशरीरे ॥म्त्_१,२०।८॥  

  
     विपुलोल्लासदायिन्या मदोन्मथनपूर्वकम् ।
  
     को विशेषो विकारिण्या मदिराया इह स्त्रियाः ॥मु_१,२०।९॥  

  
मदिराया इति पञ्चमी ॥म्त्_१,२०।९॥  
  

  
     ललनालानसंलीना मुने मानवदन्तिनः ।
  
     प्रबोधं नाधिगच्छन्ति दीर्घैर् अपि शमाङ्कुशैः ॥मु_१,२०।१०॥  

  
स्पष्टम् ॥म्त्_१,२०।१०॥  

  
     केशकज्जलधारिण्यस् तीक्ष्णाः प्रकृतितः सदा ।
  
     दुष्कृताग्निशिखा नार्यो दहन्ति तृणवन् नरम् ॥मु_१,२०।११॥  

  
स्पष्टम् ॥म्त्_१,२०।११॥  

  
     ते वन्द्यास् ते महात्मानस् त एव पुरुषा भुवि ।
  
     ये सुखेन समुत्तीर्णाः साधो यौवतसङ्कटात् ॥मु_१,२०।१२॥  

  
यौवतसङ्कटात् स्त्रीसमूहाख्यात् ॥म्त्_१,२०।१२॥  

  
     ज्वलताम् अतिदूरे ऽपि सरसा अपि नीरसम् ।
  
     स्त्रियो हि नरकाग्नीनां दारु चारु च दारुणम् ॥मु_१,२०।१३॥  

  
सरसा अपि स्त्रियः नीरसं दारु भवन्तीति विरोधाभासः ॥म्त्_१,२०।१३॥  

  
     कीर्णान्धकारकवरी तरत्तारकलोचना ।
  
     पूर्णेन्दुबिम्बवदना कुमुदोत्करहासिनी ॥मु_१,२०।१४॥  

  
     लीलाविलोलपुरुषा कार्यसंहारकारिणी ।
  
     परं विमोहनम् बुद्धेः कामिनी दीर्घयामिनी ॥मु_१,२०।१५॥  

  
स्पष्टम् ॥म्त्_१,२०।१४-१५॥  
  

  
     पुष्पाभिराममधुरा करपल्लवलासिनी ।
  
     भ्रमरभ्रूविलासाढ्या स्तबकस्तनधारिणी ॥मु_१,२०।१६॥  

  
     पुष्पकेसरगौराङ्गी नरमारणतत्परा ।
  
     ददात्य् उत्तमवैवश्यं कान्ता विषमहालता ॥मु_१,२०।१७॥  

  
स्पष्टम् ॥म्त्_१,२०।१६-१७॥  

  
     सीत्कारोच्छ्वासमात्रेण भुजङ्गदलनोत्कया ।
  
     कान्तयोद्ध्रियते जन्तुः करिण्येवोरगो बिलात् ॥मु_१,२०।१८॥  

  
भुजङ्गाः विटाः सर्पाश् च । उद्ध्रियते आकृष्यते ॥म्त्_१,२०।१८॥  

  
     कामनाम्ना किरातेन विकीर्णा मुग्धचेतसाम् ।
  
     नार्यो नरविहङ्गानाम् अङ्गबन्धनवागुराः ॥मु_१,२०।१९॥  

  
स्पष्टम् ॥म्त्_१,२०।१९॥  
  

  
     ललनाविपुलालाने मनोमत्तमतङ्गजः ।
  
     रतिशृङ्खलया ब्रह्मन् बद्धस् तिष्ठति मूकवत् ॥मु_१,२०।२०॥  

  
स्पष्टम् ॥म्त्_१,२०।२०॥  

  
     जन्मपल्वलमत्स्यानां कर्मकोटरवारिणाम् ।
  
     पुंसां दुर्वासनारज्जुर् नारी बडिशपिण्डिका ॥मु_१,२०।२१॥  

  
बडिशे हि मत्स्यग्रहणार्थम् अन्नादिपिण्डिका स्थाप्यते ॥म्त्_१,२०।२१॥  
  

  
     मन्दुरेव तुरङ्गानाम् आलानम् इव दन्तिनाम् ।
  
     पुंसाम् अब्जम् इवालीनाम् बन्धनं वामलोचनाः ॥मु_१,२०।२२॥  

  
स्पष्टम् ॥म्त्_१,२०।२२॥  

  
     नानारसमयी चित्रा भोगभूमिर् इयम् मुने ।
  
     स्त्रियम् आश्रित्य संयाता पराम् इह हि संस्थितिम् ॥मु_१,२०।२३॥  

  
स्पष्टम् ॥म्त्_१,२०।२३॥  

  
     सर्वेषां दोषरत्नानां सुसमुद्गिकयानया ।
  
     दुःखशृङ्खलया नित्यम् अलम् अस्तु मम स्त्रिया ॥मु_१,२०।२४॥  

  
अलम् अस्तु दूरे भवतु ॥म्त्_१,२०।२४॥  

  
     किं स्तनेन किम् अक्ष्णा वा किं नितम्बेन किम् भ्रुवा ।
  
     मांसमात्रैकसारेण करोम्य् अहम् अवस्तुना ॥मु_१,२०।२५॥  

  
स्पष्टम् ॥म्त्_१,२०।२५॥  
  

  
     इतो मांसम् इतो रक्तम् इतो ऽस्थीनि च वासरैः ।
  
     ब्रह्मन् कतिपयैर् एव याति स्त्री विशरारुताम् ॥मु_१,२०।२६॥  

  
इतिशब्द अध्याहार्यः ॥म्त्_१,२०।२६॥  

  
     यास् ता निष्परुषैस् तूलैर् लालिताः पतिभिः स्त्रियः ।
  
     ता मुने प्रविभक्ताङ्ग्यः स्वपन्ति पितृभूमिषु ॥मु_१,२०।२७॥  

  
निष्परुषैः कोमलैः । तूलैः तूलविकारैः शयनीयैः । पितृभूमिषु श्मशानेषु ॥म्त्_१,२०।२७॥  
  

  
     यस्मिन् घननवस्नेहम् मुखे पत्त्राङ्कुरश्रियः ।
  
     कान्तेन रचिता ब्रह्मञ् शीर्यते तत् तु जङ्गले ॥मु_१,२०।२८॥  

  
घनः नवः स्नेहः यत्र । तत् । क्रियाविशेषणम् एतत् ॥म्त्_१,२०।२८॥  
  

  
     केशाः श्मशानवृक्षेषु यान्ति चामरलेशताम् ।
  
     अस्थीन्य् उडुवद् आभान्ति दिनैर् अवनिमण्डले ॥मु_१,२०।२९॥  

  
दिनैः स्वल्पकालेनेत्य् अर्थः ॥म्त्_१,२०।२९॥  

  
     पिबन्ति पांसवो रक्तं क्रव्यादाश् चाप्य् अनेकशः ।
  
     चर्मानलशिखा भुङ्क्ते खं यान्ति प्राणवायवः ॥मु_१,२०।३०॥  

  
     इत्य् एषा ललनाङ्गानाम् अचिरेणैव भाविनी ।
  
     स्थितिर् मया वः कथिता किम् भ्रान्तिम् अनुधावथ ॥मु_१,२०।३१॥  

  
स्पष्टम् ॥म्त्_१,२०।३०-३१॥  

  
     भूतपञ्चकसङ्घट्टसंस्थानं ललनाभिधम् ।
  
     रसाद् अभिवहत्व् एतत् कथं नाम धियान्वितः ॥मु_१,२०।३२॥  

  
भूतपञ्चकस्य यः सङ्घट्टः । तस्य संस्थानं रचनाविशेषः । रसाद् अभिलाषात् । अभिवहतु अनुयातु ॥म्त्_१,२०।३२॥  

  
     शाखावितानगहना कट्वम्लफलशालिनी ।
  
     प्रतानोत्तालताम् एति चिन्ता कान्तानुसारिणी ॥मु_१,२०।३३॥  

  
वितानं समूहः । प्रतानैर् उपशाखाभिर् । या उत्तालता उद्भटता । ताम् । कान्तानुसारिणी कान्ताविषया । कान्तानुसारिणी चिन्ता अत्यन्तं घनीभवतीति भावः ॥म्त्_१,२०।३३॥  
  

  
     शोच्यताम् परमाम् एति तरुणस् तरुणीरतः ।
  
     निबद्धः करिणीलोभाद् विन्ध्यखाते यथा द्विपः ॥मु_१,२०।३४॥  

  
स्पष्टम् ॥म्त्_१,२०।३४॥  

  
     यस्य स्त्री तस्य भोगेच्छा निःस्त्रीकस्य न भोगभूः ।
  
     स्त्रियं त्यक्त्वा जगत् त्यक्तं जगत् त्यक्त्वा सुखी भवेत् ॥मु_१,२०।३५॥  

  
भोगेषु स्त्र्यादिरूपेषु । भोगभूः भोगेच्छा ॥म्त्_१,२०।३५॥  

  
सर्गान्तश्लोकेन स्त्रीनिन्दां समापयति  

  
     आपातमात्रमधुरेषु दुरुत्तरेषु भोगेषु नाहम् अलिपक्षतिपेलवेषु ।
  
     ब्रह्मन् रमे मरणरोगजरादिभीत्या शाम्याम्य् अहम् परम् उपैमि वनम् प्रयत्नात् ॥मु_१,२०।३६॥  

  
स्पष्टम् । इति शिवम् ॥म्त्_१,२०।३६॥  
  

  
इति श्रीभास्करकण्ठविरचितायां श्रीमोक्षोपायटीकायां वैराग्यप्रकरणे विंशः सर्गः ॥ १,२० ॥  
  
  

  
एवं प्रसङ्गायातां स्त्रीनिन्दां कृत्वा प्रकरणप्राप्तं जरानिन्दाम् प्रस्तौति  

  
     अपर्याप्तं हि बालत्वम् बाल्यम् पिबति यौवनम् ।
  
     यौवनं च जरा पश्चात् पश्य कर्कशताम् मिथः ॥मु_१,२१।१॥  

  
पिबति ग्रसते ॥म्त्_१,२१।१॥  
  

  
     हिमाशनिर् इवाम्भोजं वात्येव शरदम्बुदम् ।
  
     देहं जरा जरयति सरित् तीरतरुं यथा ॥मु_१,२१।२॥  

  
जरयति जीर्णतां नयति ॥म्त्_१,२१।२॥  

  
     शिथिलादीर्घसर्वाङ्गं जराजीर्णकलेवरम् ।
  
     समम् पश्यन्ति कामिन्यः पुरुषं करभं तथा ॥मु_१,२१।३॥  

  
तथाशब्दः समुच्चये ॥म्त्_१,२१।३॥  
  

  
     श्वासायासकदर्थिन्या गृहीते जरसा जने ।
  
     पलाय्य गच्छति प्रज्ञा सपत्न्येव हताङ्गना ॥मु_१,२१।४॥  

  
श्वासायासैः कदर्थयतीति तादृश्या ॥म्त्_१,२१।४॥  
  

  
     दासाः पुत्राः स्त्रियश् चैव बान्धवाः सुहृदस् तथा ।
  
     हसन्त्य् उन्मत्तकम् इव नरं वार्धककम्पितम् ॥मु_१,२१।५॥  

  
स्पष्टम् ॥म्त्_१,२१।५॥  

  
     दुष्प्रज्ञं जरढं दीनं हीनं गुणपराक्रमैः ।
  
     गृध्रो वृक्षम् इवादीर्घं गर्धो ह्य् अभ्येति वृद्धताम् ॥मु_१,२१।६॥  

  
     दैन्यदोषमयी दीर्घा हृदि दाहप्रदायिनी ।
  
     सर्वापदाम् एकसखी वर्धते वार्धके स्पृहा ॥मु_१,२१।७॥  

  
आदीर्घं समन्ताद् दीर्घम् । गर्धः लोभः । अभ्येति आश्रयति । वृद्धताम् वार्धकम् । युग्मम् ॥म्त्_१,२१।६-७॥  
  

  
     कर्तव्यं किम् मया कष्टम् परत्रेत्य् अतिदारुणम् ।
  
     अप्रतीकारयोग्यं हि वार्धके वर्धते भयम् ॥मु_१,२१।८॥  

  
स्पष्टम् ॥म्त्_१,२१।८॥  

  
     को ऽहं वराकः किम् इव करोमि कथम् एव वा ।
  
     तिष्ठामि मौनम् एवेति दीनतोदेति वार्धके ॥मु_१,२१।९॥  

  
स्पष्टम् ॥म्त्_१,२१।९॥  

  
     गर्धो ऽभ्युदेति सोल्लासम् उपभोक्तुं न शक्यते ।
  
     हृदयं दह्यते नूनं शक्तिदौस्थ्येन वार्धके ॥मु_१,२१।१०॥  

  
गर्धः उपभोगलोभः । सोल्लासम् इति क्रियाविशेषणम् ॥म्त्_१,२१।१०॥  

  
     जराजीर्णबकी यावत् कासक्रेङ्कारकारिणी ।
  
     रौति रोगोरगाकीर्णा कायद्रुमशिरःस्थिता ॥मु_१,२१।११॥  

  
     तावद् आगत एवाशु कुतो ऽपि परिदृश्यते ।
  
     घनान्धतिमिराकाङ्क्षी मुने मरणकौशिकः ॥मु_१,२१।१२॥  

  
कासः रोगविशेषः ॥म्त्_१,२१।११-१२॥  
  

  
     सायंसन्ध्याप्रजातैव तमः समनुधावति ।
  
     जरा वपुषि दृष्टैव मृतिं समनुधावति ॥मु_१,२१।१३॥  

  
स्पष्टम् ॥म्त्_१,२१।१३॥  
  

  
     जराकुसुमितं देहद्रुमं दृष्ट्वैव दूरतः ।
  
     मृतिभृङ्गी द्रुतम् ब्रह्मन् नरस्यायाति सूत्सुका ॥मु_१,२१।१४॥  

  
सुष्ठु उत्सुका सूत्सुका ॥म्त्_१,२१।१४॥  
  

  
     शून्यं नगरम् आभाति भाति च्छिन्नलतो द्रुमः ।
  
     भात्य् अनावृष्टिमान् देशो न जराजर्जरं वपुः ॥मु_१,२१।१५॥  

  
शून्यनगरादिभ्यो ऽपि अशुभम् एव वृद्धत्वम् इति भावः ॥म्त्_१,२१।१५॥  

  
क्षणान् निगिरणायैव कासक्वणितकारिणी ।
  
     गृध्रीवामिषम् आदत्ते तरसैव नरं जरा ॥मु_१,२१।१६॥  

  
स्पष्टम् ॥म्त्_१,२१।१६॥  
  

  
     दृष्ट्वैव सूत्सुकेवाशु प्रगृह्य शिरसि क्षणात् ।
  
     प्रलुनाति जरा देहं कुमारी कैरवं यथा ॥मु_१,२१।१७॥  

  
स्पष्टम् ॥म्त्_१,२१।१७॥  

  
     सीत्कारकारिणी पांसुपरुषा परिजर्जरम् ।
  
     शरीरं शातयत्य् एषा वात्येव तरुपल्लवम् ॥मु_१,२१।१८॥  

  
एषा जरा । जरागृहीतः वातगृहीतश् च पुरुषः सीत्कारं करोति ॥म्त्_१,२१।१८॥  

  
     जरसोपहतो देहो धत्ते जर्जरतां गतः ।
  
     तुषारनिकराकीर्णपरिम्लानाम्बुजश्रियम् ॥मु_१,२१।१९॥  

  
स्पष्टम् ॥म्त्_१,२१।१९॥  
  

  
     जराज्योत्स्नोदितैवेयं शिरःशिखरिपृष्ठतः ।
  
     विकासयति संरब्धवातां कासकुमुद्वतीम् ॥मु_१,२१।२०॥  

  
संरब्धः आरब्धः । वातः वातरोगः यया । सा । ताम् ॥म्त्_१,२१।२०॥  

  
     परिपक्वं समालोक्य जराक्षारविधूसरम् ।
  
     शिरःकुष्माण्डकम् भुङ्क्ते पुंसः कालः किलेश्वरः ॥मु_१,२१।२१॥  

  
शिर एव कुष्माण्डकम् फलविशेषः ॥म्त्_१,२१।२१॥  
  

  
     जराजह्नुसुतोद्युक्ता मूलान्य् अस्य निकृन्तति ।
  
     शरीरतीरवृक्षस्य चलस्यायूंषि सत्वरम् ॥मु_१,२१।२२॥  

  
उद्युक्ता प्रवृत्ता । आयूंषि मूलानि आयुराख्यानि मूलानि ॥म्त्_१,२१।२२॥  

  
     जरामार्जारिका भुक्तयौवनाखुतयेन्धिता ।
  
     परम् उल्लासम् आयाति शरीरामिषगर्धिनी ॥मु_१,२१।२३॥  

  
स्पष्टम् ॥म्त्_१,२१।२३॥  
  

  
     काचिद् अस्ति जगत्य् अस्मिन् नामङ्गलकरी तथा ।
  
     यथा जराक्रोशकरी देहजङ्गलजम्बुकी ॥मु_१,२१।२४॥  

  
स्पष्टम् ॥म्त्_१,२१।२४॥  

  
     कासश्वासससीत्कारा दुःखधूमतमोमयी ।
  
     जराज्वाला ज्वलत्य् एषा ययासौ दग्ध एव हि ॥मु_१,२१।२५॥  

  
असौ वृद्धः ॥म्त्_१,२१।२५॥  

  
     जरसा वक्रताम् एति शुक्लावयवपल्लवा ।
  
     तात तन्वी तनुर् नॄणां लता पुष्पानता यथा ॥मु_१,२१।२६॥  

  
स्पष्टम् ॥म्त्_१,२१।२६॥  
  

  
     जराकर्पूरधवलं देहकर्पूरपादपम् ।
  
     मुने मरणमातङ्गो नूनम् उद्धरति क्षणात् ॥मु_१,२१।२७॥  

  
स्पष्टम् ॥म्त्_१,२१।२७॥  

  
     मरणस्य मुने राज्ञो जराधवलचामरा ।
  
     आगच्छतो ऽग्रे निर्याति स्वाधिव्याधिपताकिनी ॥मु_१,२१।२८॥  

  
स्पष्टम् ॥म्त्_१,२१।२८॥  

  
     न जिताः शत्रुभिः सङ्ख्ये ये निष्पिष्टाद्रिकोटयः ।
  
     ते जराजीर्णराक्षस्या पश्याशु विजिता मुने ॥मु_१,२१।२९॥  

  
स्पष्टम् ॥म्त्_१,२१।२९॥  

  
     जरातुषारधवले शरीरसदनान्तरे ।
  
     शक्नुवन्त्य् अक्षशिशवः स्पन्दितुं न मनाग् अपि ॥मु_१,२१।३०॥  

  
अक्षशिशवः इन्द्रियबालकाः ॥म्त्_१,२१।३०॥  

  
     संसारसंसृतेर् अस्या गन्धकुट्याः शिरोगता ।
  
     देहयष्ट्या जरानाम्नी चामरश्रीर् विराजते ॥मु_१,२१।३१॥  

  
गन्धकुट्याः शिरसि चामरं स्थाप्यते । घटकुट्या इति वा पाठः ॥म्त्_१,२१।३१॥  

  
     जराचन्द्रोदयसिते शरीरनगरे स्थिते ।
  
     क्षणाद् विकासम् आयाति मुने मरणकैरवम् ॥मु_१,२१।३२॥  

  
स्पष्टम् ॥म्त्_१,२१।३२॥  

  
     जरासुधालेपसिते शरीरान्तःपुरान्तरे ।
  
     अशक्तिर् आधिर् आर्तिश् च तिष्ठन्ति सुखम् अङ्गनाः ॥मु_१,२१।३३॥  

  
स्पष्टम् ॥म्त्_१,२१।३३॥  

  
     अभावाग्रे सरा यत्र जरा जयति जन्तुषु ।
  
     कस् तत्रेह समाश्वासो मम मन्दमतेर् मुने ॥मु_१,२१।३४॥  

  
अभावस्य मरणस्याग्रे सरा ॥म्त्_१,२१।३४॥  

  
सर्गान्तश्लोकेन जरानिन्दां समापयति  

  
     किं तेन दुर्जीवितदुर्ग्रहेण जरां गतेनापि हि जीव्यते यत् ।
  
     जरा जगत्याम् अजिता नराणां सर्वैषणास् तात तिरस्करोति ॥मु_१,२१।३५॥  

  
तेन प्रसिद्धेन । दुर्जीवितदुर्ग्रहेण कुत्सितजीविताख्येन दुष्टग्रहेण । जरागतेनापि सता किं जीव्यते किमर्थं जीव्यते । व्यर्थं जीव्यते इति यावत् । हि निश्चये । हे तात । यद् यस्मात् कारणात् । जगत्यां जगति । अजिता जरा नराणां सर्वैषणाः समस्ताः चेष्टाः । तिरस्करोति नयति । इति शिवम् ॥म्त्_१,२१।३५॥  
  

  
इति श्रीभास्करकण्ठविरचितायां श्रीमोक्षोपायटीकायां वैराग्यप्रकरणे एकविंशः सर्गः ॥ १,२१ ॥  
  
  

  
एवं जरानिन्दां कृत्वा कालनिन्दाम् प्रस्तौति  

  
     विकल्पकल्पनानल्पकल्पितैर् अल्पबुद्धिभिः ।
  
     भेदैर् उद्धरतां नीतः संसारकुहकभ्रमः ॥मु_१,२२।१॥  

  
भेदैः कथम्भूतैः । विकल्पकल्पनाभिः अनल्पम् अत्यन्तं । कल्पितैः । असत्यभूतैर् इत्य् अर्थः । संसार एव कुहकभ्रमः मिथ्याभ्रमः ॥म्त्_१,२२।१॥  
  

  
     सतां कथम् इवास्थेह जायते जालपञ्जरे ।
  
     बाला एवात्तुम् इच्छन्ति फलम् मकुरबिम्बितम् ॥मु_१,२२।२॥  

  
इह जालपञ्जरे इन्द्रजालपञ्जररूपे संसारे इत्य् अर्थः । भामेतिवत् प्रयोगः । अत्तुम् भक्षितुम् ॥म्त्_१,२२।२॥  
  

  
     इहापि विद्यते यैषा पेलवा सुखभावना ।
  
     आखुस् तन्तुम् इवाशेषं कालस् ताम् अपि कृन्तति ॥मु_१,२२।३॥  

  
अशेषम् इति क्रियाविशेषणम् । तां सुखभावनाम् ॥म्त्_१,२२।३॥  

  
     न तद् अस्तीह यद् अयं कालस् सकलघस्मरः ।
  
     ग्रसते न जगज्जातम् महाब्धिम् इव वाडवः ॥मु_१,२२।४॥  

  
स्पष्टम् ॥म्त्_१,२२।४॥  

  
     समस्तसामान्यतया भीमः कालो महेश्वरः ।
  
     दृश्यसत्ताम् इमां सर्वां कवलीकर्तुम् उद्यतः ॥मु_१,२२।५॥  

  
स्पष्टम् ॥म्त्_१,२२।५॥  

  
     महताम् अपि नो देवः प्रतिपालयति क्षणात् ।
  
     कालः कवलितानन्तविश्वो विश्वात्मतां गतः ॥मु_१,२२।६॥  

  
नो प्रतिपालयति न प्रतीक्षते । विश्वात्मतां व्यापकतां ॥म्त्_१,२२।६॥  

  
     युगवत्सरकल्पाख्यैः किञ्चित् प्रकटतां गतः ।
  
     रूपैर् अलक्ष्यरूपात्मा सर्वम् आक्रम्य तिष्ठति ॥मु_१,२२।७॥  

  
सूर्यवारादिवशेन ज्ञातैर् इति शेषः ॥म्त्_१,२२।७॥  

  
     ये रम्या ये शुभारम्भाः सुमेरुगुरवो ऽपि ये ।
  
     कालेन विनिगीर्णास् ते करभेणेव पल्लवाः ॥मु_१,२२।८॥  

  
स्पष्टम् ॥म्त्_१,२२।८॥  
  

  
     निर्दयः कठिनः क्रूरः कर्कशः कृपणो ऽधमः ।
  
     न तद् अस्ति यद् अद्यापि न कालो निगिरत्य् अयम् ॥मु_१,२२।९॥  

  
पौनरुक्त्यप्रयोगः क्रोधावेशबाहुल्यं सूचयति ॥म्त्_१,२२।९॥  
  

  
     कालः कवलनैकान्तमतिर् अत्ति गिरीन् अपि ।
  
     अनन्तैर् अपि भोगौघैर् नायं तृप्तो महाशनः ॥मु_१,२२।१०॥  

  
महाशनः बह्वाशी ॥म्त्_१,२२।१०॥  
  

  
     हरत्य् अयं नाशयति करोत्य् अत्ति निहन्ति च ।
  
     कालः संसारनृत्ये हि नानारूपैर् यथा नटः ॥मु_१,२२।११॥  

  
स्पष्टम् ॥म्त्_१,२२।११॥  
  

  
     भिनत्ति प्रविभागस्थो भूतबीजान्य् अनारतम् ।
  
     जगत्य् असत्तया चञ्च्वा दाडिमानि यथा शुकः ॥मु_१,२२।१२॥  

  
प्रविभागे तिष्ठतीति तादृशः । प्रविभागकारीत्य् अर्थः ॥म्त्_१,२२।१२॥  

  
     शुभाशुभविषाणाग्रविलूनजनपल्लवः ।
  
     स्फूर्जति स्फीतजनताजीवराजीविनीगजः ॥मु_१,२२।१३॥  

  
स्फीता स्फारत्वं गता । जीवराजीविनी जीवयुक्ता पद्मिनी ॥म्त्_१,२२।१३॥  
  

  
     विरिञ्चमज्जब्रह्माण्डबृहद्विल्वफलद्रुमम् ।
  
     ब्रह्मकाननम् आभोगि परम् आवृत्य तिष्ठति ॥मु_१,२२।१४॥  

  
ब्रह्माण्डे हि विरिञ्च एव सारभूतो भवतीति विरिञ्चमज्जेत्य् उक्तं । आवृत्य आच्छाद्य । एतेन ब्रह्मण्य् अपि कालस्पर्श उक्तः ॥म्त्_१,२२।१४॥  

  
     यामिनीभ्रमरीपूर्णा रचयन् दिनमञ्जरीः ।
  
     वर्षकल्पकलावल्लीर् न कदाचन खिद्यते ॥मु_१,२२।१५॥  

  
काल इति शेषः । कालः किं कुर्वन् । वर्षकल्पकलावल्ली रचयन्न् इति योज्यम् ॥म्त्_१,२२।१५॥  

  
     भिद्यते नावभग्नो ऽपि दग्धो ऽपि हि न दह्यते ।
  
     दृश्यते नातिदृश्यो ऽपि धूर्तचूडामणिर् मुने ॥मु_१,२२।१६॥  

  
अतिदृश्यत्वं कालस्य ऋतुगुणादिदर्शनेन ज्ञेयम् । न दृश्यते आकाराभावात् । धूर्तो ऽपि एवंविधो भवतीति धूर्तचूडामणिर् इत्य् उक्तम् ॥म्त्_१,२२।१६॥  
  

  
     एकेनैव निमेषेण किञ्चिद् उत्थापयत्य् अलम् ।
  
     किञ्चिद् विनाशयत्य् उच्चैर् मनोराज्यवद् आततः ॥मु_१,२२।१७॥  

  
स्पष्टम् ॥म्त्_१,२२।१७॥  

  
     दुर्विलासविलासिन्या चेष्टया परिपुष्टया ।
  
     दर्व्येव सूपकृत् सूपं जनम् आवर्तयन् स्थितः ॥मु_१,२२।१८॥  

  
आवर्तयन् भ्रमयन् ॥म्त्_१,२२।१८॥  
  

  
     तृणम् पांसुम् महेन्द्रं च सुमेरुम् पर्णम् अर्णवम् ।
  
     आत्मस्फारतया सर्वम् आत्मसात्कर्तुम् उद्यतः ॥मु_१,२२।१९॥  

  
आत्मनः या स्फारता व्यापकता । तया । आत्मसात्कर्तुम् स्वाधीनं कर्तुम् ॥म्त्_१,२२।१९॥  
  

  
     क्रौर्यम् अत्रैव पर्याप्तं लुब्धतात्रैव संस्थिता ।
  
     सर्वं दौर्भाग्यम् अत्रैव सर्वम् अत्रैव चापलम् ॥मु_१,२२।२०॥  

  
अत्रैव अस्मिन् काले एव । पर्याप्तम् पूर्णम् ॥म्त्_१,२२।२०॥  

  
     प्रेरयंल् लीलयार्केन्दू क्रीडतीह नभस्तले ।
  
     निक्षिप्तवीटायुगलो निजे बाल इवाङ्गने ॥मु_१,२२।२१॥  

  
वीटा कन्दुकं ॥म्त्_१,२२।२१॥  

  
     सर्वभूतास्थिमालाभिर् आपादवलिताकृतिः ।
  
     विलसत्य् एष कल्पान्ते कालः कल्पितकल्पनः ॥मु_१,२२।२२॥  

  
कल्पिताः कल्पनाः जगद्रूपाः कल्पनाः । येन । सः ॥म्त्_१,२२।२२॥  

  
     अस्योड्डामरनृत्तस्य कल्पान्ते ऽङ्गविनिर्गतैः ।
  
     प्रस्फुरत्य् अम्बरे मेरुर् भूर्जत्वग् इव वायुभिः ॥मु_१,२२।२३॥  

  
स्फुरति आकाशे भ्रमति ॥म्त्_१,२२।२३॥  

  
     रुद्रो भूत्वा भवत्य् एष महेन्द्रो ऽथ पितामहः ।
  
     शुक्रो वैश्रवणश् चापि पुनर् एव न किञ्चन ॥मु_१,२२।२४॥  

  
स्पष्टम् ॥म्त्_१,२२।२४॥  

  
     धत्ते ऽजस्रोत्थितध्वस्तान् सर्गान् अमितभासुरान् ।
  
     अन्यान् अन्यान् अप्य् अनन्यान् वीचीन् अब्धिर् इवात्मनि ॥मु_१,२२।२५॥  

  
अजस्रम् उत्थितांश् च तान् ध्वस्तांश् च सर्गान् सृष्टीन् । अन्यान् अन्यान् इति वीप्सा । अपिशब्दः अनन्यान् इत्य् अनेन सम्बध्यते ॥म्त्_१,२२।२५॥  
  

  
     महाकल्पाभिधानेभ्यो वृक्षेभ्यः परिशातयन् ।
  
     देवासुरगणान् पक्वान् फलभारान् अवस्थितः ॥मु_१,२२।२६॥  

  
परिशातयन् छेदयन् ॥म्त्_१,२२।२६॥  

  
     आलोलभूतमषकघुङ्घुमानाम् प्रपातिनाम् ।
  
     ब्रह्माण्डोडुम्बरौघानाम् बृहत्पादपतां गतः ॥मु_१,२२।२७॥  

  
घुङ्घुमेति शब्दानुकरणम् । उडुम्बरः फलविशेषः । तत्र हि मषकाः बाहुल्येन तिष्ठन्ति ॥म्त्_१,२२।२७॥  

  
     सत्तामात्रकुमुद्वत्या चिज्ज्योत्स्नापरिफुल्लया ।
  
     वपुर् विनोदयत्य् एषः क्रियाप्रियतमान्वितः ॥मु_१,२२।२८॥  

  
क्रियाप्रियतमान्वितः सः कालः । चिद् एव प्रकाशरूपत्वात् ज्योत्स्ना । तया परिफुल्लया प्रकटीभूतया । सत्तामात्रकुमुद्वत्या । वपुः आत्मानं । विनोदयति सदासत्तया क्रियया युतो भवतीति ॥म्त्_१,२२।२८॥  
  

  
     अनन्तापायपर्यन्तम् बद्धपीठं निजं वपुः ।
  
     महाशैलवद् उत्तुङ्गम् अवलम्ब्य व्यवस्थितः ॥मु_१,२२।२९॥  

  
अनन्तापायपर्यन्तम् अन्तापायपर्यन्तरहितं । नाशरहितम् इत्य् अर्थः ॥म्त्_१,२२।२९॥  

  
क्वचिच् छ्यामतमःश्यामं क्वचित् कान्तियुतं ततम् ।
  
     द्वयेनापि क्रमाद् रिक्तं स्वभावम् भावयन् स्थितः ॥मु_१,२२।३०॥  

  
श्यामं यत् तमः । तेन श्यामं । [स्वभावम् भावयन्] स्वरूपं सम्पादयन्न् इति यावत् । एतेन रात्रिदिवसे सन्ध्या चेति त्रयम् उक्तम् ॥म्त्_१,२२।३०॥  
  

  
     संलीनासङ्ख्यसंसारसारया स्वात्मसत्तया ।
  
     गुर्वीव भारघनया निबद्धपदतां गतः ॥मु_१,२२।३१॥  

  
संलीनः असङ्ख्यसंसाराणां सारो यस्यां । सा । तया । गुर्वी हि निबद्धपदतां गच्छति इति गुर्वीत्य् उक्तम् ॥म्त्_१,२२।३१॥  
  

  
     न खिद्यते न म्रियते न तिष्ठति न गच्छति ।
  
     नास्तम् एति न चोदेति महाकल्पशतैर् अपि ॥मु_१,२२।३२॥  

  
स्पष्टम् ॥म्त्_१,२२।३२॥  

  
     केवलं जगदारम्भलीलया घनहेलया ।
  
     यापयत्य् आत्मनात्मानम् अनहङ्कारम् आनतम् ॥मु_१,२२।३३॥  

  
घना हेला यस्यां । तादृश्या । यापयति समापयति । अहङ्काराभवे हि कालो नश्यति । स्वनाशक्रीडाम् अपि स्वयम् एव करोतीति भावः ॥म्त्_१,२२।३३॥  
  

  
     यामिनीपङ्ककलिलां दिनकोकनदावलीम् ।
  
     क्रियाभ्रमरिकाम् मन्दं सरःसु आरोपयन् स्थितः ॥मु_१,२२।३४॥  

  
सरःसु अर्थात् भुवनरूपेषु । आरोपयन् कल्पयन् । सूर्यरूपेणेति शेषः ॥म्त्_१,२२।३४॥  

  
     गृहीत्वा भीषणः कृष्णां रजनीं जीर्णमार्जनीम् ।
  
     आलोककनकक्षोदम् आहरत्य् अभितो ऽवनिम् ॥मु_१,२२।३५॥  

  
आहरति सम्मार्जयति । रात्रिं विधाय प्रकाशम् उपसंहरतीति भावः ॥म्त्_१,२२।३५॥  
  

  
     सञ्चारयन् क्रियाङ्गुल्या कोणकेष्व् अर्कदीपिकाम् ।
  
     जगत्सद्मनि कारुण्यात् क्व किम् अस्तीति वीक्षते ॥मु_१,२२।३६॥  

  
कोणकेषु दिक्कोणेषु । अन्यो ऽपि हि दीपिकाम् प्रज्वाल्य सद्मनि क्व किम् अस्तीति पश्यति ॥म्त्_१,२२।३६॥  
  

  
     प्रेक्ष्याहानि निमेषेण सूर्याक्ष्णा पाकवन्त्य् अलम् ।
  
     लोकपालफलान्य् अत्ति जगज्जीर्णवनाद् अयम् ॥मु_१,२२।३७॥  

  
सूर्याक्ष्णा सूर्याख्येन चक्षुषा । अहानि प्रेक्ष्य कञ्चित् कालम् प्रतीक्ष्येत्य् अर्थः ॥म्त्_१,२२।३७॥  

  
     जगज्जीर्णकुटीकीर्णान् अर्पयत्य् उग्रकोटरे ।
  
     क्रमेण गुणवल्लोकमणीन् मृत्युसमुद्गके ॥मु_१,२२।३८॥  

  
जगज्जीर्णकुट्यां कीर्णान् विक्षिप्तान् । अन्यो ऽपि हि कुट्यां विक्षिप्तान् मणीन् समुद्गके ऽर्पयति ॥म्त्_१,२२।३८॥  
  

  
     गुणैर् आपूर्यते यैव लोकरत्नावली भृशम् ।
  
     भूषार्थम् इव ताम् अङ्गे कृत्वा भूयो निकृन्तति ॥मु_१,२२।३९॥  

  
अन्यो ऽपि राजादिः रत्नावलीम् अङ्गे कृत्वा लीलया कृन्तति ॥म्त्_१,२२।३९॥  
  

  
     दिनहंसानुसृतया निशेन्दीवरमालया ।
  
     ताराकेसरयाजस्रं चपलो वलयत्य् अलम् ॥मु_१,२२।४०॥  

  
वलयति आवृत्तं सम्पादयति । भुवनम् इति शेषः ॥म्त्_१,२२।४०॥  
  

  
     शैलोर्णद्युधराशृङ्गजगदूर्णायुसौनिकः ।
  
     प्रत्यहम् पिबति प्रेक्ष्य तारारक्तकणान् अपि ॥मु_१,२२।४१॥  

  
शैला एव ऊर्णा यस्य । तत् । तादृशं । द्युधरे द्यावापृथिव्यौ एव शृङ्गे यस्य । तत् । तादृशं च । ईदृशं च यत् जगत् तद् एव ऊर्णायुः मेषः । तस्य सौनिकः हिंसकः ॥म्त्_१,२२।४१॥  
  

  
     तारुण्यनलिनीसोम आयुर्मातङ्गकेसरी ।
  
     न तद् अस्ति न यस्यायं तुच्छातुच्छस्य तस्करः ॥मु_१,२२।४२॥  

  
स्पष्टम् ॥म्त्_१,२२।४२॥  

  
     कल्पकेलिविलासेन पिष्टपातितजन्तुना ।
  
     न्यग्भावोद्भवहासेन रमते स्वात्मनात्मनि ॥मु_१,२२।४३॥  

  
पिष्टाः चूर्णीकृताः । अत एव पातिताः जन्तवो येन । सः । तादृशेन । काल इति शेषः । तृतीयान्तत्रयं स्वात्मनेत्य् अस्य विशेषणत्वेन योज्यम् ॥म्त्_१,२२।४३॥  
  

  
     कर्ता भोक्ताथ संहर्ता स्मर्ता सर्वम् पदं गतः ।
  
     सर्वम् एव करोतीदं न करोति च किञ्चन ॥मु_१,२२।४४॥  

  
नकिञ्चिद्रूपत्वात् न किञ्चित् करणं ज्ञेयम् ॥म्त्_१,२२।४४॥  
  

  
सर्गान्तश्लोकेन कालनिन्दां समापयति  

  
     सकलम् अप्य् अकलाकलितान्तरं सुभगदुर्भगरूपधरं वपुः ।
  
     प्रकटयन् सहसैव च गोपयन् विलसतीह हि कालबलं नृषु ॥मु_१,२२।४५॥  

  
सकलत्वाकलत्वादिकं विषयविभागेन ज्ञेयं । प्रकटयन् गोपयन् इत्य् अत्र सर्वनामस्थानाभावे ऽपि नुमागम आर्षः । इति शिवम् ॥म्त्_१,२२।४५॥  
  

  
इति श्रीभास्करकण्ठविरचितायां श्रीमोक्षोपायटीकायां वैराग्यप्रकरणे द्वाविंशः सर्गः ॥ १,२२ ॥  
  
  

  
एवं कालनिन्दां कृत्वा कालविलासं कथयति  

  
     अस्योड्डामरलीलस्य दूरास्तसकलापदः ।
  
     संसारे राजपुत्रस्य कालस्याकलितौजसः ॥मु_१,२३।१॥  

  
     अस्मिन्न् आचरतो दीनैर् मुग्धैर् भूतमृगव्रजैः ।
  
     आखेटकं जर्जरिते जगज्जङ्गलजालके ॥मु_१,२३।२॥  

  
     एकदेशोल्लसच्चारुवडवानलपङ्कजा ।
  
     क्रीडापुष्करिणी रम्या कल्पकालमहार्णवः ॥मु_१,२३।३॥  

  
स्पष्टम् ॥म्त्_१,२३।१-३॥  
  

  
     कटुतिक्ताम्लभूताढ्यैः सदधिक्षीरसागरैः ।
  
     तैर् एव तैः पर्युषितैर् जगद्भिः काल्यवर्तनम् ॥मु_१,२३।४॥  

  
कटुतिक्ताम्लाः अत्यन्ततामसिकतामसिकराजसिकाः । कट्वादिरसविशेषयुक्ताश् च ये भूताः चराचराः भूताः सिद्धद्रव्याणि च । तैः आढ्यैः युक्तैः । परेद्युः उषितैः पर्युषितैः । न तु नवैर् इत्य् अर्थः । काल्यवर्तनम् प्राभातिकभोजनं । अस्येति सर्गाद्यश्लोकस्थं सर्वत्र योज्यम् ॥म्त्_१,२३।४॥  

  
     चण्डी चतुरसञ्चारा सर्वमातृगणान्विता ।
  
     संसारवनविन्यस्तनरैणाकर्षणी वृकी ॥मु_१,२३।५॥  

  
अस्य कालस्य चण्डीति नामधेया शक्तिः । वृकी भवतीति सम्बन्धः । मातृगणः प्रसिद्धः । राजपुत्रो ऽपि आखेटकार्थं वृकीम् पालयति ॥म्त्_१,२३।५॥  

  
     पृथ्वी करतले पृथ्वी पानपात्री रसान्विता ।
  
     कमलोत्पलकल्हारलोलजालकमालिता ॥मु_१,२३।६॥  

  
पृथ्वी विस्तीर्णा ॥म्त्_१,२३।६॥  

  
     विरावी विकटास्फालो नृसिंहो भुजपञ्जरे ।
  
     सटाविकटपीनांसः कान्तः क्रीडाशकुन्तकः ॥मु_१,२३।७॥  

  
नृसिंहः नरसिंहः । राजपुत्रस्यापि विलासार्थम् पञ्जरे सिंहो भवति ॥म्त्_१,२३।७॥  

  
     अलाबुवीणामधुरः शरद्व्योमामलच्छविः ।
  
     देवः किल महाकालो लीलाकोकिलबालकः ॥मु_१,२३।८॥  

  
महाकालः संहाराधिकारी देवविशेषः ॥म्त्_१,२३।८॥  

  
     अजस्रस्फूर्जिताकारो वान्तदुःखशराशनिः ।
  
     अभावनामकोदण्डः परिस्फुरति सर्वतः ॥मु_१,२३।९॥  

  
वान्ताः उद्गीर्णाः । दुःखान्य् एव शराशनयः । येन । सः । अभावनामा चासौ कोदण्डः अभावनामकोदण्डः ॥म्त्_१,२३।९॥  
  

  
सर्गान्तश्लोकेन कालविलासवर्णनं समापयति  

  
     अनुत्तमस्फुरितविलासवर्धितो भ्रमन् हरन् परिविलसन् विदारयन् ।
  
     जरज्जगज् जरढविलोलमर्कटः परिस्फुरद्वपुर् इह काल ईहते ॥मु_१,२३।१०॥  

  
ईहते नानाविधाः चेष्टाः करोति । इति शिवम् ॥म्त्_१,२३।१०॥  

  
इति श्रीभास्करकण्ठविरचितायां श्रीमोक्षोपायटीकायां वैराग्यप्रकरणे त्रयोविंशः सर्गः ॥ १,२३ ॥  
  
  

  
एवं कालविलासम् उक्त्वा दैवविलासम् प्रस्तौति  

  
     अत्रैव दुर्विलासानां चूडामणिर् इवापरः ।
  
     करोत्य् अस्तीति लोकेन दैवं कालश् च कथ्यते ॥मु_१,२४।१॥  

  
करोति इति क्रियाकथनम् । अस्तीति सत्ताकथनं । कालो ऽत्र कृतान्तो ऽभिप्रेतः । तस्यैव दैवपर्यायत्वात् ॥म्त्_१,२४।१॥  
  

  
     क्रियामात्राद् ऋते यस्य स्वपरिस्पन्दरूपिणः ।
  
     नान्यद् आलक्ष्यते रूपं कर्मणो न समीहितम् ॥मु_१,२४।२॥  

  
     तेनेयम् अखिला भूतसन्ततिर् नित्यपेलवा ।
  
     तापेन हिममालेव नीता विधुरताम् भृशम् ॥मु_१,२४।३॥  

  
यस्य दैवस्य । क्रियामात्रं विना । न रूपम् आलक्ष्यते । नापि कर्मणः समीहितं कर्मालम्बनं काङ्क्षितम् । आलक्ष्यते । किमर्थम् । अयं किञ्चित् करोतीति तेनेयम् भूतसन्ततिर् विधुरतां नीता ॥म्त्_१,२४।२-३॥  
  

  
     यद् इदं दृश्यते किञ्चिज् जगदाभोगिमण्डलम् ।
  
     तत् तस्य नर्तनागारम् इहासाव् अभिनृत्यति ॥मु_१,२४।४॥  

  
तस्य दैवस्य ॥म्त्_१,२४।४॥  

  
अस्य नामान्तरकथनाभिप्रायेणाह  

  
     तृतीयं च कृतान्तेति नाम बिभ्रत् सुदारुणम् ।
  
     कापालिकवपुर् मत्तं दैवं जगति नृत्यति ॥मु_१,२४।५॥  

  
कापालिकवपुः कापालिकतुल्यः ॥म्त्_१,२४।५॥  

  
अस्यैव सर्वाधारत्वं कथयति  

  
     नृत्यतो हि कृतान्तस्य नितान्तम् अविरागिणः ।
  
     नित्यं नियतिकान्ताया मुने परमकामिनः ॥मु_१,२४।६॥  

  
     शेषः शशिकलाशुभ्रो गङ्गावाहश् च तौ त्रिधा ।
  
     उपवीते अवीताभे उभे संसारवक्षसि ॥मु_१,२४।७॥  

  
तौ कौ । शेषः गङ्गावाहश् च । अवीताभे शोभायुक्ते । संसार एव वक्षस् । तत्र ॥म्त्_१,२४।६-७॥  
  

  
     चन्द्रार्कमण्डले हेमकटके करमूलयोः ।
  
     लीलासरसिजं हस्ते ब्राह्मम् ब्रह्माण्डकर्णिकम् ॥मु_१,२४।८॥  

  
ब्राह्मम् ब्रह्मणः आसनभूतम् पद्मम् । ब्रह्माण्डस्य कर्णिकम् कर्निकाभूतं । तन्मध्यवर्तित्वात् ॥म्त्_१,२४।८॥  
  

  
     ताराबिन्दुचितं लोलपुष्करावर्तपल्लवम् ।
  
     एकार्णवपयोधौतम् एकम् अम्बरम् अम्बरम् ॥मु_१,२४।९॥  

  
अम्बरम् आकाशम् । अम्बरं वस्त्रम् ॥म्त्_१,२४।९॥  
  

  
     एवंरूपस्य तस्याग्रे नियतिर् नित्यकामिनी ।
  
     अनस्तमितसंरम्भम् आरम्भैः परिनृत्यति ॥मु_१,२४।१०॥  

  
आरम्भैः यमनियमरूपैः । नर्तकस्य समीपे हि नर्तकी अपि नृत्यति ॥म्त्_१,२४।१०॥  
  

  
     तस्या नर्तनलोलाया जगन्मण्डपकोटरे ।
  
     अरुद्धस्पन्दरूपाया आगमापायचञ्चुरे ॥मु_१,२४।११॥  

  
     चारुभूषणम् अङ्गेषु देवलोकान्तरावली ।
  
     आपातालं नभो लम्बं कवरीमण्डलम् बृहत् ॥मु_१,२४।१२॥  

  
देवानाम् यानि लोकान्तराणि । तेषाम् आवली अङ्गेषु चारुभूषणम् भवति । नभः कथम्भूतम् । आपातालम् पातालं तावत् । लम्बं व्यापकं । नृत्यन्त्याश् च कवरी लम्बा भवति ॥म्त्_१,२४।११-१२॥  

  
     नरकाली च मञ्जीरमाला कलकलाकुला ।
  
     प्रोता दुष्कृतसूत्रेण पातालचरणे चला ॥मु_१,२४।१३॥  

  
मञ्जीरमाला किङ्किणीमाला ॥म्त्_१,२४।१३॥  

  
     कस्तूरिकातिलककं क्रियासख्योपकल्पितम् ।
  
     चित्रितं चित्रगुप्तेन यामे वदनपट्टके ॥मु_१,२४।१४॥  

  
यामे यमसम्बन्धिनि । वदनपट्टके मुखपट्टके । ऽर्थात् यमशासनपट्टरूपके मुखे । चित्रगुप्तेन चित्रितं चित्रगुप्तकर्तृकं चित्रितं । चित्रगुप्तलिखिता लिपिर् इति यावत् । कस्तूरिकातिलकम् भवति । कथम्भूतं । क्रियासख्या क्रियाशक्तिरूपया सख्या । उपकल्पितम् चित्रगुप्तम् आविश्य रचितम् । सखी हि सख्यास् तिलकं करोति ॥म्त्_१,२४।१४॥  
  

  
     कालीरूपम् उपस्थाय कल्पान्तेषु क्रियाकुलम् ।
  
     नृत्यत्य् एषा पुनर् देवी स्फुटच्छैलघनारवम् ॥मु_१,२४।१५॥  

  
काली कालशक्तिः । तस्या रूपम् उपस्थाय आश्रित्य । पूर्ववृत्तापेक्षया पुनर् इति प्रयोगः ॥म्त्_१,२४।१५॥  

  
     पश्चात्प्रलम्बविभ्रान्तकौमाररथबर्हिभिः ।
  
     नेत्रत्रयबृहद्रन्ध्रभूरिभाङ्कारभीषणैः ॥मु_१,२४।१६॥  

  
     लम्बलोलशरच्चन्द्रवितीर्णहरमूर्धजैः ।
  
     उच्चरच्चारुमन्दारगौरीकवरिचामरैः ॥मु_१,२४।१७॥  

  
     उत्ताण्डवाचलाकारभैरवादरतुम्बकैः ।
  
     रणत्सहस्ररन्ध्रेन्द्रदेहभिक्षाकपालकैः ॥मु_१,२४।१८॥  

  
     शुष्का शरीरखट्वाङ्गभङ्गैर् आपूरिताम्बरम् ।
  
     भाययत्य् आत्मनात्मानम् अपि कृष्णैर् घनासितम् ॥मु_१,२४।१९॥  

  
कुलकम् । शुष्का शोषणधर्मयुक्ता । प्रकृतत्वात् इयं नियतिः । आत्मना घनासितम् अत्यन्तकृष्णम् । आत्मानम् अपि भाययति भयाविष्टं करोति । अन्येषां तु का कथेति भावः । आत्मानम् कथम्भूतम् । शरीरस्य ये खट्वाङ्गभङ्गाः अर्थात् खट्वाङ्गभङ्गरूपाः अवयवाः । तैः आपूरिताम्बरम् । शरीरखट्वाङ्गैः कथम्भूतैः । पश्चाद् इत्यादि । पश्चात्प्रलम्बः अत एव विभ्रान्तः भ्रमन् । कौमारः कुमारसम्बन्धी । रथबर्ही येषां । तैः । भाङ्काराः वातकृताः ज्ञेयाः । लम्बश् चासौ लोलश् च यः शरच्चन्द्रस् । तेन वितीर्णाः दत्ताः । कृता इति यावत् । हरवत् मूर्धजाः येषां । तैः । यथा हरस्य केशाः चन्द्रकलया भासिताः भवन्ति । तथास्याः पूर्णेन शरच्चन्द्रेणेति भावः । उच्चरच्चारुमन्दारा विलसच्चारुमन्दारा । या गौरीकवरी । सा एव चामरं येषां । तैः । उत्ताण्डवः चासौ अचलाकारः । भैरवः महाभैरवः । स एवादरतुम्बकः आदरविषयः वाद्यभाण्डविशेषः येषां । तैः । रणन्ति सहस्ररन्ध्राणि नेत्ररूपाणि रन्ध्रसहस्राणि यस्य । तादृशः यः इन्द्रदेहः । स एव भिक्षाकपालकं येषां । तैः । तथा कृष्णैः । इदं च स्थूलदृष्ट्यर्थम् बाह्यध्यानम् उक्तम् । सूक्ष्मदृष्टीन् प्रति तु भङ्ग्या कुमारादिष्व् अपि नियतिस्पर्शः उक्तः ॥म्त्_१,२४।१६-१९॥  
  

  
     विश्वरूपशिरश्चक्रचारुपुष्करमालया ।
  
     ताण्डवेषु विवल्गन्ती महाकल्पेषु राजते ॥मु_१,२४।२०॥  

  
विश्वरूपस्य विराजो । यत् शिरश्चक्रं । तद् एव चारुपुष्करमाला । तया ॥म्त्_१,२४।२०॥  
  

  
     प्रमत्तपुष्करावर्तडमरूड्डामरारवैः ।
  
     तस्याः किल पलायन्ते कल्पान्ते तुम्बुरादयः ॥मु_१,२४।२१॥  

  
डमरवः वाद्यभाण्डविशेषाः । उड्डामराः उद्भटाः । तुम्बुरेति गन्धर्वनाम ॥म्त्_१,२४।२१॥  

  
     नृत्यतो ऽन्ते कृतान्तस्य चन्द्रमण्डलहासिनः ।
  
     तारकाचन्द्रकाचारुव्योमपिञ्छावचूलिनः ॥मु_१,२४।२२॥  

  
     एकस्मिञ् श्रवणे दीर्घा हिमवान् अस्ति मुद्रिका ।
  
     अपरे ऽपि महामेरुः कान्ता काञ्चनकर्णिका ॥मु_१,२४।२३॥  

  
अन्ते कल्पान्ते । चन्द्रमण्डलम् एव हासः । तद्युक्तस्य । चन्द्रकाणि [॥।] । ताभिः चारु यत् । व्योमैव पिञ्छं । तद् अवचूलं शिरोभूषणं यस्य । तादृशस्य । मुद्रिका श्वेतः कर्णाभरणविशेषः ॥म्त्_१,२४।२२-२३॥  
  

  
     अत्रैव कुण्डले लोले चन्द्रार्कौ गण्डमण्डले ।
  
     लोकालोकाचलश्रेणी सर्वतः कटिमेखला ॥मु_१,२४।२४॥  

  
गण्डमण्डले गण्डभित्तौ । कटिस्था मेखला कटिमेखला ॥म्त्_१,२४।२४॥  
  

  
     इतश् चेतश् च गच्छन्ती विद्युद्वलयवर्णिका ।
  
     अनिलान्दोलिता भाति नीरदांशुकपट्टिका ॥मु_१,२४।२५॥  

  
विद्युद्वलय एव वर्णिका भूषणविशेषः यस्यास् । तादृशी विद्युद्वलयवर्णिका ॥म्त्_१,२४।२५॥  
  

  
     मुसुलैः पट्टिसैः शूलैः प्रासैस् तोमरमुद्गरैः ।
  
     तीक्ष्णैः क्षीणजगद्व्रातकृतान्तैर् इव सम्भृतैः ॥मु_१,२४।२६॥  

  
     संसारबन्धनादीर्घे पाशे कालकरच्युते ।
  
     शेषभोगमहासूत्रे प्रोतैर् मालास्य शोभते ॥मु_१,२४।२७॥  

  
संसारबन्धनार्थम् । आ समन्ताद् । दीर्घे । अस्य समनन्तरोक्तस्य । दैवापरपर्यायस्य कृतान्तस्य ॥म्त्_१,२४।२६-२७॥  
  

  
     जीवोल्लसन्मकरिकारत्नतेजोभिर् उज्ज्वला ।
  
     सप्ताब्धिकङ्कणश्रेणी भुजयोर् अस्य भूषणम् ॥मु_१,२४।२८॥  

  
जीवेन उल्लसन्तः । सजीवा इति यावत् । मकराः यासां । ताः । कङ्कणेष्व् अपि मकरिकाः भवन्ति । किं तु निर्जीवाः ॥म्त्_१,२४।२८॥  

  
     व्यवहारमहावर्ता सुखदुःखपरम्परा ।
  
     रजःपूर्णा तमःश्यामा रोमाली तस्य राजते ॥मु_१,२४।२९॥  

  
व्यवहाराणाम् महावर्ताः पुनः पुनर् आगमनानि यस्यां । सा । तादृशी सुखदुःखपरम्परा तस्य रोमाली राजते । कथम्भूता । रजःपूर्णा रजोगुणभरिता । तथा तमःश्यामा तमोगुणमलिना । रोमाली अपि आवर्तयुक्ता रजःपूर्णा तमःश्यामा च भवति ॥म्त्_१,२४।२९॥  
  

  
     एवम्प्रायां स कल्पान्ते कृतान्तस् ताण्डवोद्भटाम् ।
  
     उपसंहृत्य नृत्येहां सृष्ट्या सह महेश्वरः ॥मु_१,२४।३०॥  

  
     पुनर् हास्यमयीं नृत्तलीलां सर्वस्वरूपिणीम् ।
  
     तनोतीमां जरादुःखशोकाभिनयभूषिताम् ॥मु_१,२४।३१॥  

  
सृष्ट्या सह नियत्या सह । पुनः सर्गारम्भे । इमां जगद्रूपाम् ॥म्त्_१,२४।३०-३१॥  
  

  
सर्गान्तश्लोकेनैतत् समापयति  

  
     भूयः करोति भुवनानि वनान्तराणि लोकान्तराणि जनजालककल्पनां च ।
  
     आचारचारुकलनां च चलाचलां च पङ्काद् यथार्भकजनो रचनाम् अखिन्नः ॥मु_१,२४।३२॥  

  
चलाचलाम् अत्यन्तचलाम् । इति शिवम् ॥म्त्_१,२४।३२॥  

  
इति श्रीभास्करकण्ठविरचितायां श्रीमोक्षोपायटीकायां वैराग्यप्रकरणे चतुर्विंशः सर्गः ॥ १,२४ ॥  
  
  

  
एवं दैवविलासम् उक्त्वा फलितम् आह  

  
     वृत्ते ऽस्मिन्न् एव चैतेषां कालादीनाम् महामुने ।
  
     संसारनाम्नि कैवास्था मादृशानाम् भवत्व् इह ॥मु_१,२५।१॥  

  
अत इति शेषः । वृत्ते चरिते । आदिशब्देन दैवादीनां ग्रहणम् ॥म्त्_१,२५।१॥  
  

  
     विक्रीता इव तिष्ठाम एतैर् दैवादिभिर् वयम् ।
  
     धूर्तैः प्रपञ्चचतुरैर् मुग्धा वनमृगा इव ॥मु_१,२५।२॥  

  
स्पष्टम् ॥म्त्_१,२५।२॥  
  

  
     एषो ऽनार्यसमाचारः कालः कवलनोन्मुखः ।
  
     जगत्य् अविरतं लोकम् पातयत्य् आपदर्णवे ॥मु_१,२५।३॥  

  
स्पष्टम् ॥म्त्_१,२५।३॥  
  

  
     दहत्य् अन्ते दुराशाभिर् दैवो दारुणचेष्टया ।
  
     लोकम् पुष्पनिकाशाभिर् ज्वालाभिर् दहनो यथा ॥मु_१,२५।४॥  

  
स्पष्टम् ॥म्त्_१,२५।४॥  

  
     धृतिं विधुरयत्य् एकामयदारूपवल्लभा ।
  
     स्त्रीत्वात् स्वभावचपला नियतिर् नियमोन्मुखी ॥मु_१,२५।५॥  

  
आमयदा रोगदायिनी । न रूपेण वल्लभा अरूपवल्लभा ॥म्त्_१,२५।५॥  

  
     ग्रसते ऽविरतम् भूतजालं सर्प इवानिलम् ।
  
     कृतान्तः कर्कशाचारो जरां नीत्वा जगद्वपुः ॥मु_१,२५।६॥  

  
जगद् एव वपुः यस्य । तादृशः ॥म्त्_१,२५।६॥  

  
     यमनिर्घृणराजेन्द्रो नार्तं नामानुकम्पते ।
  
     सर्वभूतदयाचारो जनो दुर्लभतां गतः ॥मु_१,२५।७॥  

  
आर्तं दीनम् ॥म्त्_१,२५।७॥  

  
     सर्वा एव मुने फल्गुविभवा भूतजातयः ।
  
     दुःखायैव दुरन्ताय दारुणा लोभभूमयः ॥मु_१,२५।८॥  

  
फल्गुविभवाः निस्सारविभवयुक्ताः ॥म्त्_१,२५।८॥  

  
     आयुर् अत्यन्ततरलम् मृत्युर् एकस् तु निष्ठुरः ।
  
     तारुण्यं चातितरलम् बाल्यं जडतया हृतम् ॥मु_१,२५।९॥  

  
स्पष्टम् ॥म्त्_१,२५।९॥  

  
     कलाकलङ्कितो लोको बन्धवो भवबन्धनम् ।
  
     भोगा भवमहारोगास् तृष्णा च मृगतृष्णिका ॥मु_१,२५।१०॥  

  
कलाभिः परवञ्चनाख्याभिः कलाभिः । कलङ्कितः ॥म्त्_१,२५।१०॥  
  

  
     शत्रवश् चेन्द्रियाण्य् एव सत्यं यातम् असत्यताम् ।
  
     प्रहरत्य् आत्मनैवात्मा मन एव मनोरिपुः ॥मु_१,२५।११॥  

  
आत्मा । आत्मना स्वयम् । प्रहरत्य् आत्मानं । दुर्विकल्पैर् इति शेषः । मन एव अशुद्धमनः एव । न त्व् अन्यः । मनोरिपुः शुद्धस्य मनसो रिपुः भवति ॥म्त्_१,२५।११॥  
  

  
     अहङ्कारः कलङ्काय बुद्धयः परिपेलवाः ।
  
     क्रिया दुष्फलदायिन्यो लीलाः स्त्रीनिष्ठतां गताः ॥मु_१,२५।१२॥  

  
परिपेलवा अतीक्ष्णाः ॥म्त्_१,२५।१२॥  

  
     वाञ्छाविषयशालिन्यः सचमत्कृतयः कृताः ।
  
     नार्यो दोषपताकिन्यो रसा नीरसतां गताः ॥मु_१,२५।१३॥  

  
वाञ्छाविषयाश् च ताः शालिन्यश् च आपातरमणीयाश् च । तादृश्यः नार्यः । सचमत्कृतयः चमत्कारयुक्ताः । कृताः कल्पिताः । भाविता इति यावत् । कीदृश्यः नार्यः । दोषपताकिन्यः । रागादिदोषमयत्वात् रागादिदोषपताकिन्यः । रसाः शास्त्रादिविषयाः अभिलाषाः । नीरसतां शुष्कतां गताः ॥म्त्_१,२५।१३॥  

  
     वस्त्व् अवस्तुतया चात्तं दत्तं चित्तम् अहङ्कृतौ ।
  
     अभावरोधिता भावा भवान्तो नाधिगम्यते ॥मु_१,२५।१४॥  

  
अस्माभिः । वस्तु सत्यं वस्तु । अवस्तुतया देहो ऽहम् इत्य् एवंरूपेण अवस्तुभावेनात्तं गृहीतं । तथा चित्तम् अहङ्कृतौ दत्तम् अहङ्कारग्रस्तं कृतम् इत्य् अर्थः । भावाः अभावरोधिताः नाशगृहीताः । न ज्ञाता इति शेषः । अतः भवान्तः नाधिगम्यते न प्राप्यते ॥म्त्_१,२५।१४॥  
  

  
     तप्यते केवलं साधो मतिर् आकुलितान्तरा ।
  
     रागोरगो विलसति विरागं नोपगच्छति ॥मु_१,२५।१५॥  

  
विरागं रागाभावः । नोपगच्छति नागच्छति ॥म्त्_१,२५।१५॥  
  

  
     रजोगुणहता दृष्टिस् तमः सम्परिवर्धते ।
  
     न चाधिगम्यते सत्त्वं तत्त्वम् अत्यन्तदूरतः ॥मु_१,२५।१६॥  

  
तत्त्वम् परमार्थः ॥म्त्_१,२५।१६॥  

  
     स्थितिर् अस्थिरतां याता मृतिर् आगमनोन्मुखी ।
  
     धृतिर् वैधुर्यम् आयाति रतिर् नित्यम् अवस्तुनि ॥मु_१,२५।१७॥  

  
अवस्तुनि अवस्तुभूते देहादौ ॥म्त्_१,२५।१७॥  

  
     मतिर् मान्द्येन मलिना पातैकपरमं वपुः ।
  
     ज्वलतीव जरा देहे प्रविस्फूर्जति दुष्कृतम् ॥मु_१,२५।१८॥  

  
मान्द्येन जाड्येन ॥म्त्_१,२५।१८॥  

  
     यत्नेनायाति युवता दूरे सज्जनसङ्गतिः ।
  
     गतिर् न विद्यते काचित् क्वचिन् नोदेति सत्यता ॥मु_१,२५।१९॥  

  
युवता लक्षणया स्त्र्यासक्तिः ॥म्त्_१,२५।१९॥  

  
     मनो विमुह्यतीवान्तर् मुदिता दूरतो गता ।
  
     नोज्ज्वला करुणोदेति दूराद् आयाति नीचता ॥मु_१,२५।२०॥  

  
स्पष्टम् ॥म्त्_१,२५।२०॥  

  
     धीरताधीरताम् एति पातोत्पातपरो जनः ।
  
     सुलभो दुर्जनाश्लेषो दुर्लभः साधुसङ्गमः ॥मु_१,२५।२१॥  

  
धीरता अधीरताम् एति नश्यतीत्य् अर्थः ॥म्त्_१,२५।२१॥  
  

  
     आगमापायिनो भावा भावना भवबन्धनी ।
  
     नीयते केवलं क्वापि नित्यम् भूतपरम्परा ॥मु_१,२५।२२॥  

  
नीयते । कालेनेति शेषः ॥म्त्_१,२५।२२॥  

  
     दिशो ऽपि हि न दृश्यन्ते देशो ऽप्य् अव्यपदेशभाक् ।
  
     शैला अपि हि शीर्यन्ते कैवास्था मादृशे जने ॥मु_१,२५।२३॥  

  
देशः अव्यपदेशभाक् देशेति व्यपदेशं न भजतीति तादृक् स्यात् । देशस्यापि देशेति नाम कालेन न स्याद् इत्य् अर्थः । यत्रेदृशानाम् ईदृशा दशा भविष्यन्ति तत्र मादृशे जने का एव आस्था को विश्वासः स्याद् इति भावः ॥म्त्_१,२५।२३॥  
  

  
     द्रवन्त्य् अपि समुद्राश् च शीर्यन्ते तारका अपि ।
  
     सिद्धा अपि न सिध्यन्ति कैवास्था मादृशे जने ॥मु_१,२५।२४॥  

  
स्पष्टम् ॥म्त्_१,२५।२४॥  

  
     अद्यते ऽसत्तयापि द्यौर् भुवनं चापि भज्यते ।
  
     धरापि याति वैधुर्यं कैवास्था मादृशे जने ॥मु_१,२५।२५॥  

  
असत्तया नाशेन । द्यौर् अपि अद्यते ग्रस्यते ॥म्त्_१,२५।२५॥  

  
     दानवा अपि दीर्यन्ति ध्रुवो ऽप्य् अध्रुवजीवितः ।
  
     अमरा अपि मार्यन्ते कैवास्था मादृशे जने ॥मु_१,२५।२६॥  

  
मार्यन्ते । कालेनेति शेषः ॥म्त्_१,२५।२६॥  

  
     शक्रो ऽप्य् आक्रम्यते शक्रैर् यमो ऽपि हि नियम्यते ।
  
     वायोर् अप्य् अस्त्य् अवायुष्ट्वं कैवास्था मादृशे जने ॥मु_१,२५।२७॥  

  
शक्रैः नवीनैः शक्रैः ॥म्त्_१,२५।२७॥  

  
     सोमो ऽपि व्योमताम् एति मार्ताण्डो ऽप्य् एति खण्डनम् ।
  
     रुग्णताम् अग्निर् अप्य् एति कैवास्था मादृशे जने ॥मु_१,२५।२८॥  

  
व्योमताम् । नाशम् इत्य् अर्थः ॥म्त्_१,२५।२८॥  
  

  
     परमेष्ठ्य् अप्य् अनिष्ठावान् हरते हरिम् अप्य् अजः ।
  
     भवो ऽप्य् अभवतां याति कैवास्था मादृशे जने ॥मु_१,२५।२९॥  

  
भवो ऽप्य् श्रीमहादेवो ऽपि । अभवताम् अमहादेवभावम् ॥म्त्_१,२५।२९॥  
  

  
     कालः शकलताम् एति नियतिश् चापि नीयते ।
  
     खम् अप्य् आलीयते ऽनन्ते कैवास्था मादृशे जने ॥मु_१,२५।३०॥  

  
अनन्ते अन्तरहिते कस्मिंश्चिद् वस्तुनि ॥म्त्_१,२५।३०॥  

  
     अश्रव्यावाच्यदुर्दर्शतन्त्रेणाज्ञातमूर्तिना ।
  
     भुवनानि विडम्ब्यन्ते केनापि भ्रमदायिना ॥मु_१,२५।३१॥  

  
अश्रव्यं तथा अवाच्यं तथा दुर्दर्शं तन्त्रं वञ्चनोपायः । यस्य । तादृशेन । केनापीति अनिर्वाच्येनेत्य् अर्थः ॥म्त्_१,२५।३१॥  
  

  
     अहङ्कारकलाम् एत्य सर्वत्रान्तरवासिना ।
  
     न सो ऽस्ति त्रिषु लोकेषु यस् तेनेह न बध्यते ॥मु_१,२५।३२॥  

  
देहादौ आत्मभावः अहङ्कारः । तेन केनापीत्य् अर्थः ॥म्त्_१,२५।३२॥  

  
     शिलाशैलकटप्रेषु साश्वसूतो दिवाकरः ।
  
     वनपाषाणवन् नित्यम् अवशः परिदोल्यते ॥मु_१,२५।३३॥  

  
शिलायुक्ताः शैलाः शिलाशैलाः । तेषां कटप्राः समूहाः । तेषु परिदोल्यते दोलनं कार्यते ॥म्त्_१,२५।३३॥  
  

  
     धरागोलकम् अन्तःस्थसुरासुरगणास्पदम् ।
  
     वेष्ट्यते धिष्ण्यचक्रेण पक्वाक्षोटम् इव त्वचा ॥मु_१,२५।३४॥  

  
धरागोलकम् भूगोलं । वेष्ट्यते वेष्टनयुक्तं क्रियते । धिष्ण्यचक्रेणेति करणे तृतीया ॥म्त्_१,२५।३४॥  
  

  
     दिवि देवा भुवि नराः पाताले ऽसुरभोगिनः ।
  
     कल्पिताः कल्पमात्रेण नीयन्ते जर्जरां दशाम् ॥मु_१,२५।३५॥  

  
असुरभोगिनः दैत्यसर्पाः । कल्पमात्रेण कल्पमात्रपरिमाणेन ॥म्त्_१,२५।३५॥  

  
     कामश् च जगतीशानरणलब्धपराक्रमः ।
  
     अक्रमेणैव विक्रान्तो लोकम् आक्रम्य वल्गति ॥मु_१,२५।३६॥  

  
ईशानेन यः रणः । तेन लब्धः पराक्रमः । येन । तादृशः ॥म्त्_१,२५।३६॥  

  
     वसन्तो मत्तमातङ्गो मदैः कुसुमवर्षनः ।
  
     आमोदितककुप्चक्रश् चेतो नयति वक्रताम् ॥मु_१,२५।३७॥  

  
मदैः मदवारिभिः । वक्रतां कामकलाविदग्धत्वम् । कामप्रसङ्गेनेह वसन्ताभिधानम् ॥म्त्_१,२५।३७॥  
  

  
     अनुरक्ताङ्गनालोकलोचनालोकिताकृति ।
  
     स्पष्टीकर्तुम् मनः शक्तो न विवेको महान् अपि ॥मु_१,२५।३८॥  

  
महान् अपि विवेकः मनः स्पष्टीकर्तुं शुद्धीकर्तुं । शक्तो न भवति । मनः कथम्भूतं । अनुरक्तो यः अङ्गनालोकः । तस्य यत् लोचनालोकितम् दृष्टिपातस् । तद्वद् आकृतिः यस्य । तादृशम् । अत्यन्तचलम् इत्य् अर्थः ॥म्त्_१,२५।३८॥  
  

  
     परोपकारकारिण्या परार्त्या परितप्तया ।
  
     बुद्ध एव सुखी मन्ये स्वार्थशीतलया धिया ॥मु_१,२५।३९॥  

  
बुद्धः ज्ञानी । स्वार्थे स्वप्रयोजने । शीतलया । न स्वार्थनिमित्तम् परितप्तयेति यावत् ॥म्त्_१,२५।३९॥  
  

  
     उत्पन्नध्वंसिनः कालवडवानलपातिनः ।
  
     सङ्ख्यातुं केन शक्यन्ते कल्लोला जीविताम्बुधेः ॥मु_१,२५।४०॥  

  
जीविताम्बुधेः कल्लोलाः जीवा इत्य् अर्थः ॥म्त्_१,२५।४०॥  
  

  
     सर्व एव नरा मोहाद् दुराशापाशपातिनः ।
  
     दोषगुल्मकसारङ्गा निगीर्णा जन्मजङ्गले ॥मु_१,२५।४१॥  

  
दोषगुल्मकसारङ्गाः दोषप्रिया इत्य् अर्थः । मृगो गुल्मप्रियो भवति । निगीर्णाः ग्रस्ताः । मोहेनेति शेषः । सारङ्गा अपि पाशपातिनः जङ्गले किरातेन ग्रस्ता भवन्ति ॥म्त्_१,२५।४१॥  
  

  
     सङ्क्षीयते जगति जन्मपरम्परासु लोकस्य तैर् इह कुकर्मभिर् आयुर् एतत् ।
  
     आकाशपादपलताकृतपाशकल्पं येषाम् फलं न हि विचारविदो ऽपि विद्मः ॥मु_१,२५।४२॥  

  
आकाशपादपलताकृतपाशकल्पम् असद् इत्य् अर्थः । इह कर्म कुर्वन्तीति भावः ॥म्त्_१,२५।४२॥  
  

  
सर्गान्तश्लोकेनैतत् समापयति  

  
     अद्योत्सवो ऽयम् ऋतुर् एष तथेह यात्रा ते बान्धवाः सुखम् इदं स विशेषभोगः ।
  
     इत्थं मुधैव कलयन् स्वविकल्पजालम् आलोलपेलवमतिर् गलतीह लोकः ॥मु_१,२५।४३॥  

  
आलोलपेलवमतिर् अतिचञ्चलस्वल्पबुद्धिर् इत्य् अर्थः । स्वविकल्पजालम् इत्य् अनेन उत्सवादीनाम् अत्यन्तासत्त्वम् उक्तम् । इति शिवम् ॥म्त्_१,२५।४३॥  
  

  
इति श्रीभास्करकण्ठविरचितायां श्रीमोक्षोपायटीकायां वैराग्यप्रकरणे पञ्चविंशः सर्गः ॥ १,२५ ॥  
  
  

  
पुनर् अपि संसारदुर्विलसितम् एव कथयति  

  
     अन्यच् च तातातितराम् अरम्ये मनोरमे वेह जगत्स्वरूपे ।
  
     न किञ्चिद् अप्य् एति तद् अर्थजातं येनातिविश्रान्तिम् उपैति चेतः ॥मु_१,२६।१॥  

  
अहम् ब्रवीमीति शेषः । हे ताताहम् अन्यच् च ब्रवीमि । किम् ब्रवीषीत्य् अपेक्षायाम् आहातितराम् इति । मनोरमे वा मनोरमे इव । अर्थजातम् पदार्थसमूहः । अत्यन्तविश्रान्तौ हि सत्याम् अन्यार्थविषयाकाङ्क्षा न पुनर् उद्भवेद् इति भावः ॥म्त्_१,२६।१॥  
  

  
     बाल्ये गते कल्पितकेलिलोले वयोमृगे दारदरीषु कीर्णे ।
  
     शरीरके जर्जरताम् प्रयाते विदूयते केवलम् एव लोकः ॥मु_१,२६।२॥  

  
वयोमृगे यौवनाख्ये मृगे । जर्जरतां वृद्धत्वं । विदूयते सन्तप्यते ॥म्त्_१,२६।२॥  

  
     जरातुषाराभिहतां शरीर- सरोजिनीं दूरतरे विहाय ।
  
     क्षणाद् गते जीवितचञ्चरीके जनस्य संसारसरो विशुष्कम् ॥मु_१,२६।३॥  

  
विहाय त्यक्त्वा । जीवितचञ्चरीके जीविताख्ये भ्रमरे ॥म्त्_१,२६।३॥  

  
     यदा यदा पाकम् उपैति नूनं तदा तदेयं नवम् आतनोति ।
  
     जराभरानल्पनवप्रसूनं विजर्जरा कायलता नराणाम् ॥मु_१,२६।४॥  

  
नूनं निश्चये । नवम् इति क्रियाविशेषणम् । तेन न पौनरुक्त्यम् । आश्चर्यं च पाकं गतायाः लतायाः नवप्रसूनस्य नवम् आतननम् ॥म्त्_१,२६।४॥  

  
     तृष्णानदी सारतरप्रवाह- ग्रस्ताखिलानन्तपदार्थजाता ।
  
     तटस्थसन्तोषसुवृक्षमूल- निकाषदक्षा वहतीह लोके ॥मु_१,२६।५॥  

  
स्पष्टम् ॥म्त्_१,२६।५॥  

  
     शरीरनौश् चर्मनिबद्धबन्धा भवाम्बुधाव् आलुलिता भ्रमन्ती ।
  
     प्रव्रोड्यते पञ्चभिर् इन्द्रियाख्यैर् अधो वहन्ती मकरैर् अधीना ॥मु_१,२६।६॥  

  
पञ्चभिर् इन्द्रियाख्यैः मकरैः शरीरनौः प्रव्रोड्यते मग्ना सम्पाद्यते इति सम्बन्धः । आलुलितं समन्ताच् चञ्चलम् ॥म्त्_१,२६।६॥  
  

  
     तृष्णालताकाननचारिणो ऽमी शाखाशतं काममहीरुहेषु ।
  
     परिभ्रमन्तः क्षपयन्ति कामम् मनोमृगा नो फलम् आप्नुवन्ति ॥मु_१,२६।७॥  

  
कामं निश्चये । तृष्णालतानां यत् काननम् । तत्र चरन्तीति तादृशास् । तथा परिभ्रमन्तः परिभ्रमणशीलाः । अमी मनोमृगाः । काममहीरुहेषु काननगतेषु परमकामाख्यवृक्षेषु । गतम् शाखाशतं । अर्थात् अवान्तरकामरूपं शाखाशतं । क्षपयन्ति चालयन्ति । स्वविषयं कुर्वन्तीति यावत् । तथापि फलं नो आप्नुवन्ति ॥म्त्_१,२६।७॥  
  

  
     कृच्छ्रेषु दूरास्तविषादमोहाः स्वाम्येष्व् अनुत्सिक्तमनोःभिरामाः ।
  
     सुदुर्लभाः सम्प्रति सुन्दरीभिर् अनाहतान्तःकरणा महान्तः ॥मु_१,२६।८॥  

  
कृच्छ्रेषु आपत्सु । स्वाम्येषु सम्पत्सु । अनुत्सिक्तं दर्परहितं सत् । मनः । तेनाभिरामाः ॥म्त्_१,२६।८॥  
  

  
     तरन्ति मातङ्गघटातरङ्गं रणाम्बुधिं ये मयि ते न शूराः ।
  
     शूरास् त एवेह मनस्तरङ्गं ये स्वेन्द्रियाम्भोधिम् इमं तरन्ति ॥मु_१,२६।९॥  

  
स्पष्टम् ॥म्त्_१,२६।९॥  
  

  
     अक्लिष्टपर्यन्तफलाभिरामा न दृश्यते कस्यचिद् एव काचित् ।
  
     क्रिया दुराशाहतचित्तवृत्तेर् याम् एत्य विश्रान्तिम् उपैति लोकः ॥मु_१,२६।१०॥  

  
स्पष्टम् ॥म्त्_१,२६।१०॥  

  
     कीर्त्या जगद् दिक्कुहरम् प्रतापैः श्रिया गृहं सत्त्वबलेन लक्ष्मीम् ।
  
     ये पूरयन्त्य् अक्षतधैर्यबन्धा न ते जगत्यां सुलभा महान्तः ॥मु_१,२६।११॥  

  
स्पष्टम् ॥म्त्_१,२६।११॥  

  
     अप्य् अन्तरस्थं गिरिशैलभित्तेर् वज्रालयाभ्यन्तरसंस्थितं वा ।
  
     सर्वं समायान्ति समिद्धवेगाः सर्वाः श्रियः सन्ततम् आपदश् च ॥मु_१,२६।१२॥  

  
शिलानाम् इयं शैला । सा चासौ भित्तिः शैलभित्तिः । गिरेः शैलभित्तिः गिरिशैलभित्तिस् । तस्याः ॥म्त्_१,२६।१२॥  
  

  
     पुत्राश् च दाराश् च धनं च बुद्ध्या प्रकल्प्यते तात रसायनं च ।
  
     सर्वं तु तन् नाम करोत्य् अथान्ते यत्रातिरम्या विषमूर्छनैव ॥मु_१,२६।१३॥  

  
प्रकल्प्यते कल्पनया भाव्यते । रसायनम् । अमृतम् इव । चशब्द इवार्थः । अन्ते परिणामे ॥म्त्_१,२६।१३॥  

  
     विषादयुक्तो विषमाम् अवस्थाम् उपागतः कायवयोऽवसाने ।
  
     भावान् स्मरन् स्वान् अभिधर्मरिक्ताञ् जनो जरावान् अभिदह्यते ऽन्तः ॥मु_१,२६।१४॥  

  
कायवयोऽवसाने वृद्धत्वे । भावान् अभिलाषान् । अभितः धर्मेण रिक्तान् अभिधर्मरिक्तान् । अन्तः मनसि ॥म्त्_१,२६।१४॥  
  

  
     कामार्थधर्माप्तिकृशान्तराभिः क्रियाभिर् आदौ दिवसानि नीत्वा ।
  
     चेतश् चलद्बर्हिणपिञ्छलोलं विश्रान्तिम् आगच्छतु केन पुंसाम् ॥मु_१,२६।१५॥  

  
कामार्थधर्माणां या आप्तिः । तया कृशान्तराभिः निःसाराभिः । मोक्षार्थं न कश्चित् क्रियां करोतीति भावः ॥म्त्_१,२६।१५॥  
  

  
     पुरोगतैर् अप्य् अनवाप्तरूपैस् तरङ्गिणीतुङ्गतरङ्गकल्पैः ।
  
     क्रियाफलैः दैववशाद् उपेतैर् विडम्ब्यते भिन्नरुचिर् हि लोकः ॥मु_१,२६।१६॥  

  
हि निश्चये । विडम्ब्यते वञ्च्यते । क्रियाफलानां च अनवाप्तरूपत्वं क्षणनश्वरत्वेन ज्ञेयम् ॥म्त्_१,२६।१६॥  

  
     इमान्य् अमूनीति विभावितानि कार्याण्य् अपर्यन्तमनोरमाणि ।
  
     जनस्य जायाजनरञ्जनेन जटाजरान्तं जरयन्ति चेतः ॥मु_१,२६।१७॥  

  
जायाजनरञ्जनेनेति हेतौ तृतीया । जटानां या जरा । तदन्तम् ॥म्त्_१,२६।१७॥  
  

  
     पर्णानि शीर्णानि यथा तरूणां समेत्य जन्माशु लयम् प्रयान्ति ।
  
     तथैव लोकाः स्वविवेकहीनाः समेत्य गच्छन्ति कुतो ऽप्य् अहोभिः ॥मु_१,२६।१८॥  

  
स्वविवेकहीनाः आत्मविचाररहिताः ॥म्त्_१,२६।१८॥  

  
     इतस् ततो दूरतरं विहृत्य प्रविश्य गेहं दिवसावसाने ।
  
     विवेकिलोकाश्रयिसाधुकर्म- रिक्ते ऽह्नि याते क उपैति निद्राम् ॥मु_१,२६।१९॥  

  
स्पष्टम् ॥म्त्_१,२६।१९॥  

  
     विद्राविते शत्रुजने समस्ते समागतायाम् अभितश् च लक्ष्म्याम् ।
  
     सेव्यन्त एतानि सुखानि यावत् तावत् समायाति कुतो ऽपि मृत्युः ॥मु_१,२६।२०॥  

  
स्पष्टम् ॥म्त्_१,२६।२०॥  
  

  
     कुतो ऽपि संवर्धिततुच्छरूपैर् भावैर् अमीभिः क्षणदृष्टनष्टैः ।
  
     विलोभ्यमाना जनता जगत्यां न वेत्त्य् उपायातम् अहो न यातम् ॥मु_१,२६।२१॥  

  
कुतो ऽपि अनिर्वाच्यात् कस्माच्चिद् वस्तुनः । भावैः पदार्थैः । उपायातम् भावविषयजन्म । यातम् भावविषयसरणम् ॥म्त्_१,२६।२१॥  

  
     यियासुभिः कालमुखं क्रियन्ते जनैडकैस् ते हतकर्मबन्धाः ।
  
     ये पीनताम् एव बलाद् उपेत्य शरीरबन्धे ननु ते भवन्ति ॥मु_१,२६।२२॥  

  
जनैडकैः जनाख्यैः मेषैः । ते हतकर्मबन्धाः कुत्सितकर्मप्रपञ्चाः । क्रियन्ते । ते के । ये प्रतिस्वं स्थिताः ये बलाद् हठेन । पीनताम् एव न तु क्षीनताम् । एत्य आगत्य । ते तव । शरीरबन्धे शरीरबन्धार्थं । ननु भवन्ति निश्चयेन भवन्तीत्य् अर्थः । कर्मवशाद् एव हि पुरुषः देहबन्धम् प्राप्नोति ॥म्त्_१,२६।२२॥  
  

  
     अजस्रम् आगच्छति सत्वरेयम् अनारतं गच्छति सत्वरैव ।
  
     कुतो ऽपि लोला जनता जगत्यां तरङ्गमाला क्षणभङ्गुरेव ॥मु_१,२६।२३॥  

  
जनता जनसमूहः ॥म्त्_१,२६।२३॥  

  
     प्राणापहारैकपरा नराणाम् मनो मनोहारितया हरन्ति ।
  
     रक्तच्छदाः षट्पदचञ्चलाक्ष्यो विषद्रुमालोललताः स्त्रियश् च ॥मु_१,२६।२४॥  

  
हरन्ति स्ववशीकुर्वन्ति मोहयन्ति च । रक्तच्छदाः रक्तपत्त्राः रक्ताधराश् च । लोललताः लोलशाखाः । लक्षणया लोलभुजाश् च ॥म्त्_१,२६।२४॥  

  
     इतो ऽन्यतश् चोपगता मुधैव समानसङ्केतनिबन्धभावा ।
  
     यात्रासमासङ्गसमा नराणां कलत्रमित्रव्यवहारमाया ॥मु_१,२६।२५॥  

  
सङ्केतः गन्तव्यो देशः । यथा यात्रायाम् मार्गे जना अन्योऽन्यं रात्रौ मिलित्वा प्रभाते समानं गन्तव्यं देशं गच्छन्ति । तथा संसारे ऽपि पुत्रादिभिः मिलित्वा मृत्वा परलोकाख्यं देशं गच्छन्ति । अतस् तेषु भावबन्धनं न युक्तम् इति भावः ॥म्त्_१,२६।२५॥  
  

  
     प्रदीपशान्तिष्व् इव भुक्तभूरि- दशास्व् अतिस्नेहनिबन्धनीषु ।
  
     संसारमायासु चलाचलासु न ज्ञायते तत्त्वम् अतात्त्विकीषु ॥मु_१,२६।२६॥  

  
अतिस्नेहः रागाधिक्यं तैलाधिक्यं च । स निबन्धनं कारणं यासां । ताः । तादृशीषु चलाचलासु अतिचञ्चलासु । अतात्त्विकीषु असत्यासु ॥म्त्_१,२६।२६॥  

  
     संसारसंरम्भकुचक्रिकेयम् प्रावृट्पयोबुद्बुदभङ्गुरापि ।
  
     असावधानस्य जनस्य बुद्धौ चिरस्थिरप्रत्ययम् आतनोति ॥मु_१,२६।२७॥  

  
अत्यन्तम् भ्रम्यमाणा चक्रिकापि असावधानस्य जनस्य बुद्धौ स्थिरताप्रत्ययम् आदधाति । अत्यन्तवैराग्याविष्टत्वात् कुशब्दप्रयोगः ॥म्त्_१,२६।२७॥  

  
     शोभोज्ज्वला दैन्यवशाद् विनष्टा गुणाः स्थिताः सम्प्रति जर्जरत्वे ।
  
     आश्वासना दूरतरम् प्रयाता जनस्य हेमन्त इवाम्बुजस्य ॥मु_१,२६।२८॥  

  
जर्जरत्वे नाशौन्मुख्ये । जनस्याश्वासना जनकर्तृकम् आश्वासनम् ॥म्त्_१,२६।२८॥  
  

  
     पुनः पुनर् दैववशाद् उपेत्य स्वदेहभारेण कृतापकारः ।
  
     विलूयते यत्र तरुः कुठारैर् आश्वासने तत्र हि कः प्रसङ्गः ॥मु_१,२६।२९॥  

  
यत्र दैववशात् पुनः पुनः उपेत्य उपागत्य । स्वदेहभारेण शाखोपशाखभारेण । कृतः अपकारो यस्य । सः तरुः कुठारैः जनेन लूयते । हि निश्चये । तत्र तस्मिन् संसारे । आश्वासने कः प्रसङ्गः का युक्तता भवति । उपेत्येत्य् अस्य कृतेत्य् अनेन सहैककर्तृत्वम् बृहद्भयाय एव भवतीति भावः ॥म्त्_१,२६।२९॥  
  

  
     मनोरमस्याप्य् अतिदोषवृत्तेर् अन्तर् विघाताय समुत्थितस्य ।
  
     विषद्रुमस्येव जनस्य सङ्गाद् आसाद्यते सम्प्रति मूर्च्छनैव ॥मु_१,२६।३०॥  

  
अतिशयेन दोषे वृत्तिर् यस्य । सः । तस्य ॥म्त्_१,२६।३०॥  
  

  
     कास् ता दृशो यासु न सन्ति दोषाः कास् ता दिशो यासु न दुःखदाहः ।
  
     कास् ताः प्रजा यासु न भङ्गुरत्वं कास् ताः क्रिया यासु न नाम माया ॥मु_१,२६।३१॥  

  
माया कपटः ॥म्त्_१,२६।३१॥  
  

  
     कल्पाभिधानक्षणजीविनो ऽपि कल्पौघसङ्ख्याकलने विरिञ्चाः ।
  
     अतः कलाशालिनि कालजाले लघुत्वदीर्घत्वधियो ऽप्य् असत्याः ॥मु_१,२६।३२॥  

  
कल्पौघानां कलने गणने । क्रियमाणे इति शेषः । क्रियमाणे सति विरिञ्चा अपि ब्रह्माणः अपि । कल्पाभिधानक्षणजीविनः भवन्ति । फलितम् आहात इति । कलाः कल्पादिरूपाः । ताभिह् शालिनि ॥म्त्_१,२६।३२॥  
  

  
     सर्वत्र पाषाणमया महीध्रा मृदा मही दारुभिर् एव वृक्षाः ।
  
     मांसैर् जनाः पौरुषबद्धभावा नापूर्वम् अस्तीह विकारहीनम् ॥मु_१,२६।३३॥  

  
पौरुषे पुरुषकारे । बद्धाः भावाः येषां । ते ॥म्त्_१,२६।३३॥  
  

  
     आलोक्यते चेतनयानुविद्धः पयोनिबद्धो ऽणुचयो नभःस्थः ।
  
     पृथग्विभागेन पदार्थलक्ष्म्या एतज् जगन् नेतरद् अस्ति किञ्चित् ॥मु_१,२६।३४॥  

  
चेतनया अनुविद्धः व्याप्तः । नभःस्थः पयोनिबद्धः जलावष्टब्धः । अणुचयः परमाणुसमूहः । पदार्थलक्ष्म्याः पृथग्विभागेन पदार्थलक्ष्मीसम्बन्धिना पृथक् विभागेन । आलोक्यते । उक्तविशेषणाः परमाणव एव नानार्थभावेन दृश्यन्ते इति यावत् । एतज् जगद् अस्ति । इतरत् अन्यत् । किञ्चिज् जगन् नास्ति । पदार्थनानाभावस्यैव जगत्त्वात् । अतश् चात्र किं रम्यत्वं किं वारम्यत्वम् इति भावः ॥म्त्_१,२६।३४॥  
  

  
     चमत्कृतिश् चेह मनस्विलोके चेतश्चमत्कारकरी नराणाम् ।
  
     स्वप्ने ऽपि साधो विषयं कदाचित् केषाञ्चिद् अप्य् एति न चित्ररूपा ॥मु_१,२६।३५॥  

  
इह संसारे । मनस्विलोके इति निर्धारणे । तेषाम् अपि मनस्विनाम् मध्ये संसारे चित्तानन्दकरी केषाम् अपि चमत्कृतिर् नास्तीति पिण्डार्थः ॥म्त्_१,२६।३५॥  
  

  
     अद्यापयाते त्व् अपि कल्पनाया आकाशवल्लीफलवन्महत्त्वे ।
  
     उदेति नालोभलवाहतानाम् उदारवृत्तान्तमयी कथैव ॥मु_१,२६।३६॥  

  
अद्यास्मिन् वैराग्यसमये । कल्पनायाः संसारकल्पनायाः । उदारवृत्तान्तमयी कथा अध्यात्मशास्त्रकथा । अलोभलवाहतानां लोभरहितानाम् अस्माकम् इत्य् अर्थः । एतदनुभवे तु का कथेत्य् एवशब्दाभिप्रायः ॥म्त्_१,२६।३६॥  
  

  
     आदातुम् इच्छन् पदम् उत्तमानां स्वचेतसैवोपहतो ऽद्य लोकः ।
  
     पतत्य् अशङ्कम् पशुर् अद्रिकूटाद् आनीलवल्लीदलवाञ्छयेव ॥मु_१,२६।३७॥  

  
स्पष्टम् ॥म्त्_१,२६।३७॥  

  
     अवान्तरन्यस्तनिरर्थकांस- च्छायालतापत्त्रफलप्रसूनाः ।
  
     शरीर एव क्षतसम्पदश् च श्वभ्रद्रुमा अद्यतना नराश् च ॥मु_१,२६।३८॥  

  
श्वभ्रद्रुमाः कथम्भूताः । अवान्तरे न तु विश्रान्तिस्थाने । न्यस्तानि स्थापितानि । निरर्थकानि अन्येषाम् उपयोगित्वाभावेन अर्थशून्यानि । अंसच्छायालतापत्त्रफलप्रसूनानि यैः । ते । अद्यतनाः नराः कथम्भूताः । शरीरे एव स्वशरीरार्थम् एव । न तु परोपकारार्थं । क्षतसम्पदः । अंसशब्दो ऽत्र लक्षणया द्रुमस्कन्दवाचकः । अन्यत् स्वयम् अभ्यूहम् ॥म्त्_१,२६।३८॥  
  

  
     क्वचिज् जना मार्दवसुन्दरेषु क्वचित् करालेषु च सञ्चरन्ति ।
  
     दशान्तरालेषु निरन्तरेषु वनान्तषण्डेष्व् इव कृष्णशाराः ॥मु_१,२६।३९॥  

  
दशान्तरालेषु दशामध्येषु ॥म्त्_१,२६।३९॥  
  

  
     धातुर् नवानि दिवसम् प्रति भीषणानि रम्याणि चावलुलिताखिलमानवानि ।
  
     कार्याणि कष्टफलपाकहतोदयानि विस्मापयन्ति न शठस्य मनांसि केषाम् ॥मु_१,२६।४०॥  

  
धातुः दैवस्य । दिवसम् प्रति प्रतिदिवसं । अवलुलिताः चाञ्चल्यं नीताः । अखिलाः मानवाः यैः । तानि । शठस्येति धातारम् प्रति कोपातिशयं सूचयति ॥म्त्_१,२६।४०॥  
  

  
सर्गान्तश्लोकेनैतत् समापयति  

  
     जनः कामासक्तो विविधकुकलावेदनपरः समः स्वप्ने ऽप्य् अस्मिञ् जगति सुलभो नाद्य सुजनः ।
  
     क्रिया दुःखासङ्गाद् विधुरविधुरा नूनम् अखिला न जाने नेतव्या कथम् इव दशा जीवितमयी ॥मु_१,२६।४१॥  

  
कामासक्तः स्वप्नयोजनमात्रपरः । आवेदनम् प्रकटीकरणम् । इति शिवम् ॥म्त्_१,२६।४१॥  
  

  
इति श्रीभास्करकण्ठविरचितायां श्रीमोक्षोपायटीकायां वैराग्यप्रकरणे षड्विंशः सर्गः ॥ १,२६ ॥  
  
  

  
एवं जगतो नित्यताम् उक्त्वाथ तद्विपर्यासं कथयति  

  
     यच् चेदं दृश्यते किञ्चिज् जगत् स्थावरजङ्गमम् ।
  
     तत् सर्वम् अस्थिरम् ब्रह्मन् स्वप्नसङ्गमसन्निभम् ॥मु_१,२७।१॥  

  
स्पष्टम् ॥म्त्_१,२७।१॥  
  

  
अस्थिरत्वम् एव विस्तरतः कथयति  

  
     शुष्कसागरसङ्काशो निखातो यो ऽद्य दृश्यते ।
  
     स प्रातर् अभ्रसंवीतो नगः सम्पद्यते मुने ॥मु_१,२७।२॥  

  
निखातः गर्तः ॥म्त्_१,२७।२॥  

  
     यो वनव्यूहविस्तीर्णो विलीढगगनो ऽचलः ।
  
     दिनैर् एव स यात्य् उर्वीसमतां कूपतां च वा ॥मु_१,२७।३॥  

  
विलीढगगनः व्याप्ताकाशः ॥म्त्_१,२७।३॥  
  

  
     यद् अङ्गम् अद्य संवीतं कौशेयस्रग्विलेपनैः ।
  
     दिगम्बरं तद् एव श्वो दूरे विशरितावटे ॥मु_१,२७।४॥  

  
श्वो दिने । विशरिता विशीर्णो भविता ॥म्त्_१,२७।४॥  

  
     यत्राद्य नगरं दृष्टं विचित्राचारचञ्चलम् ।
  
     तत्रैवोदेति दिवसैः संशून्यारण्यधन्वता ॥मु_१,२७।५॥  

  
धन्वा मरुः ॥म्त्_१,२७।५॥  

  
     यः पुमान् अद्य तेजस्वी मण्डलान्य् अधितिष्ठति ।
  
     स भस्मकूटतां राजन् दिवसैर् अधिगच्छति ॥मु_१,२७।६॥  

  
मण्डलानि देशान् । भस्मकूटताम् भस्मचयभावम् ॥म्त्_१,२७।६॥  

  
     अरण्यानी महाभीमा या नभोमण्डलोपमा ।
  
     पताकाच्छादिताकाशा सैव सम्पद्यते पुरी ॥मु_१,२७।७॥  

  
स्पष्टम्॥म्त्_१,२७।७॥  

  
     या लतावलिता भीमा भात्य् अद्य विपिनावली ।
  
     दिवसैर् एव सा याति मुने मरुमहीपदम् ॥मु_१,२७।८॥  

  
मरुमहीपदम् मरुमहीभावम् ॥म्त्_१,२७।८॥  

  
     सलिलं स्थलतां याति स्थली भवति वारिभूः ।
  
     विपर्यस्यति सर्वं हि सकाष्ठाम्बुतृणं जगत् ॥मु_१,२७।९॥  

  
विपर्यस्यति विपर्यासं याति ॥म्त्_१,२७।९॥  

  
     अनित्यं यौवनम् बाल्यं शरीरं द्रव्यसञ्चयाः ।
  
     भावाद् भावान्तरं यान्ति तरङ्गवद् अनारतम् ॥मु_१,२७।१०॥  

  
भावात् एकस्मात् स्वरूपात् । भावान्तरम् अन्यत् स्वरूपम् ॥म्त्_१,२७।१०॥  
  

  
     वातात्तदीपकशिखालोलं जगति जीवितम् ।
  
     तडित्स्फुरणसङ्काशा पदार्थश्रीर् जगत्त्रये ॥मु_१,२७।११॥  

  
वातात्ता वातगृहीता ॥म्त्_१,२७।११॥  

  
     विपर्यासम् इयं याति भूरिभूतपरम्परा ।
  
     बीजराशिर् इवाजस्रम् प्रथमानः पुनः पुनः ॥मु_१,२७।१२॥  

  
प्रथमानः उप्यमानः ॥म्त्_१,२७।१२॥  

  
     मनःपवनपर्यस्तभूरिभूतरजःपटा ।
  
     पातोत्पातपरावर्तवराभिनयभूषिता ॥मु_१,२७।१३॥  

  
     आलक्ष्यते स्थितिर् इयं जागती जनितभ्रमा ।
  
     नृत्तावेशविवृत्तेव संसारारभटीनटी ॥मु_१,२७।१४॥  

  
मनःपवनेन पर्यस्ताः ईरिताः । ये भूरिभूतास् । ते एव रजःपटः रजोवृतः पटः । यस्याः । सा । परावर्तः पुनरावृत्तिरूपो भ्रमः । जागती स्थितिः जगद्रूपा स्थितिः । नृत्ते य आवेशः । तत्र विवृत्ता प्रवृत्ता । संसारे संसाराख्ये रङ्गे । या आरभटी । तस्याः नटी । आरभटी रौद्ररसवृत्तिविशेषः ॥म्त्_१,२७।१३-१४॥  
  

  
     गन्धर्वनगराकारविपर्यासविधायिनी ।
  
     अपाङ्गभङ्गुरोदारव्यवहारमनोरमा ॥मु_१,२७।१५॥  

  
     तडित्तरलम् आलोकम् आतन्वाना पुनः पुनः ।
  
     संसाररञ्जना ब्रह्मन् नृत्तमत्तेव राजते ॥मु_१,२७।१६॥  

  
संसारस्य रञ्जना रागः । नृत्तमत्तेव राजते । कथम्भूता । गन्धर्वनगराकारः यः विपर्यासः । तं विदधातीति तादृशी । तथापाङ्गवत् भङ्गुरः । अपाङ्गेषु च भङ्गुरः । यः उदारव्यवहारः । तेन मनोरमा । तथा तडित्तरलम् अतिचञ्चलम् । आलोकं स्वविषयं ज्ञानं स्वशरीरप्रकाशनं च । पुनः पुनः आतन्वाना ॥म्त्_१,२७।१५-१६॥  

  
     दिवसास् ते महान्तस् ते सम्पदस् ताः क्रियाश् च ताः ।
  
     सर्वं स्मृतिपदं यातं यामो वयम् अपि क्षणात् ॥मु_१,२७।१७॥  

  
ते दिवसा इति सम्बन्धः । तच्छब्देन पूर्वानुभूतानां दिवसानां स्मरणम् ॥म्त्_१,२७।१७॥  

  
     प्रत्यहं क्षयम् आयाति प्रत्यहं जायते पुनः ।
  
     अद्यापि हतरूपाया नान्तो ऽस्या दग्धसंसृतेः ॥मु_१,२७।१८॥  

  
स्पष्टम् ॥म्त्_१,२७।१८॥  

  
     तिर्यक्त्वम् पुरुषा यान्ति तिर्यञ्चो नरताम् अपि ।
  
     देवाश् चादेवतां चैते किम् एवेह विभो स्थिरम् ॥मु_१,२७।१९॥  

  
तिर्यगादीनाम् पुरुषत्वादिगमनं स्वभावद्वारेण ज्ञेयम् अथ वा जन्मद्वारेण ॥म्त्_१,२७।१९॥  
  

  
     रचयन् रश्मिजालेन रात्र्यहानि पुनः पुनः ।
  
     अतिवाह्य रविः कायं विनाशावधिम् ईक्षते ॥मु_१,२७।२०॥  

  
अतिवाह्य प्रवर्तयित्वा ॥म्त्_१,२७।२०॥  
  

  
     ब्रह्मा विष्णुश् च रुद्रश् च सर्वा वा भूतजातयः ।
  
     नाशम् एवानुधावन्ति सलिलानीव वाडवम् ॥मु_१,२७।२१॥  

  
स्पष्टम् ॥म्त्_१,२७।२१॥  

  
     द्यौः क्षमा वायुर् आकाशम् पर्वताः सरितो दिशः ।
  
     विनाशवाडवस्यैतत् सर्वं संशुष्कम् इन्धनम् ॥मु_१,२७।२२॥  

  
सुदाह्यत्वसूचकं संशुष्कम् इति ॥म्त्_१,२७।२२॥  
  

  
     धनानि बन्धवो भृत्या मित्राणि विभवाश् च ये ।
  
     विनाशभयभीतस्य सर्वं नीरसतां गतम् ॥मु_१,२७।२३॥  

  
ममेति शेषः ॥म्त्_१,२७।२३॥  

  
     स्वदन्ते तावद् एवैते भावा जगति धीमतः ।
  
     यावत् स्मृतिपथं याति न विनाशकुराक्षसः ॥मु_१,२७।२४॥  

  
स्पष्टम् ॥म्त्_१,२७।२४॥  

  
     क्षणम् ऐश्वर्यम् आयाति क्षणम् एति दरिद्रता ।
  
     क्षणं विगतरोगत्वं क्षणम् आगतरोगता ॥मु_१,२७।२५॥  

  
स्पष्टम् ॥म्त्_१,२७।२५॥  

  
     प्रतिक्षणं विपर्यासदायिना महतामुना ।
  
     जगद्भ्रमेण के नाम धीमन्तो ऽपि न मोहिताः ॥मु_१,२७।२६॥  

  
स्पष्टम् ॥म्त्_१,२७।२६॥  

  
     तमःपङ्कसमालब्धं क्षणम् आकाशमण्डलम् ।
  
     क्षणं कनकनिःष्यन्दकोमलालोकसुन्दरम् ॥मु_१,२७।२७॥  

  
     क्षणं जलदनीलाब्जमालावलितकोटरम् ।
  
     क्षणम् उड्डामररवं क्षणम् मूकम् अवस्थितम् ॥मु_१,२७।२८॥  

  
     क्षणं ताराविलसितं क्षणम् अर्केण भूषितम् ।
  
     क्षणम् इन्दुकृताह्लादं क्षणं सर्वबहिष्कृतम् ॥मु_१,२७।२९॥  

  
     आगमापायपरया स्थित्या संस्थितनाशया ।
  
     न बिभेतीह संसारे धीरो ऽपि क इवानया ॥मु_१,२७।३०॥  

  
स्थित्या जगत्स्थित्या । अधीरस्य तु का कथेति भावः ॥म्त्_१,२७।२७-३०॥  
  

  
     आपदः क्षणम् आयान्ति क्षणम् आयान्ति सम्पदः ।
  
     क्षणं जन्माथ मरणम् मुने किम् इव न क्षणम् ॥मु_१,२७।३१॥  

  
सर्वं क्षणे एवेति भावः ॥म्त्_१,२७।३१॥  

  
     प्राग् आसीद् अन्य एवेह तातस् त्व् अन्येतरो दिनैः ।
  
     अप्य् एकरूपम् भगवन् किञ्चिद् अस्ति न सुस्थितम् ॥मु_१,२७।३२॥  

  
तातः दशरथः । अन्यस्मात् इतरः अन्येतरः ॥म्त्_१,२७।३२॥  
  

  
     घटस्य पटता दृष्टा पटस्यापि घटस्थितिः ।
  
     न तद् अस्ति न यद् दृष्टं विपर्यस्यति संसृतौ ॥मु_१,२७।३३॥  

  
दृष्टेति कालान्तरे मृत्त्वादिद्वारेण विपर्यस्यति विपर्यासं गच्छति ॥म्त्_१,२७।३३॥  
  

  
     अशूरेण हतः शूर एकेनापि शतं हतम् ।
  
     प्राकृताः प्रभुतां याताः सर्वम् आवर्तते जगत् ॥मु_१,२७।३४॥  

  
आवर्तते परिवृत्तिम् भजते ॥म्त्_१,२७।३४॥  

  
     जनतेयं विपर्यासम् अजस्रम् अनुगच्छति ।
  
     जडस्पन्दपरामर्शात् तरङ्गानाम् इवावली ॥मु_१,२७।३५॥  

  
जनता जनसमूहः । जडः यः स्पन्दः । तेन परामर्शात् स्पर्शात् । जाड्याद् इति यावत् । जलस्पन्दे यः परामर्शः । तस्माद् इति च ॥म्त्_१,२७।३५॥  

  
     बाल्यम् अद्य दिनैर् एव यौवनश्रीस् ततो जरा ।
  
     देहे ऽपि नैकरूपत्वं कास्था बाह्येषु वस्तुषु ॥मु_१,२७।३६॥  

  
स्पष्टम् ॥म्त्_१,२७।३६॥  

  
     क्षणम् आनन्दिताम् एति क्षणम् एति विषादिताम् ।
  
     क्षणम् सौम्यत्वम् आयाति सर्वस्मिन् नटवन् मनः ॥मु_१,२७।३७॥  

  
सर्वस्मिन् सर्वेषु प्राणिषु ॥म्त्_१,२७।३७॥  

  
     इतश् चान्यद् इतश् चान्यद् इतश् चान्यद् अयं विधिः ।
  
     रचयन् वस्तु नायाति खेदं लीलास्व् इवार्भकः ॥मु_१,२७।३८॥  

  
स्पष्टम् ॥म्त्_१,२७।३८॥  

  
     चिनोत्य् उन्मादयत्य् अत्ति निहन्त्य् आहन्ति चात्मसात् ।
  
     जगज्जातम् इदं धाता पातोत्पातशतैर् इह ॥मु_१,२७।३९॥  

  
चिनोति वर्धयति । उन्मादयति उन्मादयुक्तं करोति । अत्ति भक्षयति । निहन्ति नाशयति । आत्मसात् स्वाधीनं करोति । आहन्ति समन्तान् नाशयति ॥म्त्_१,२७।३९॥  

  
     क्षणेनान्यद् दिनेनान्यत् प्रातर् अन्यद् इतस् ततः ।
  
     रचयन् वञ्चनादक्षो विधिर् दृष्टो न केनचित् ॥मु_१,२७।४०॥  

  
न दृष्टः इन्द्रियाविषयत्वात् ॥म्त्_१,२७।४०॥  

  
     यद् अद्य तत् तु न प्रातर् यत् प्रातस् तत् तु नाद्य च ।
  
     यद् अन्यदा तु तन् नाद्य सर्वम् आवर्ततेतराम् ॥मु_१,२७।४१॥  

  
स्पष्टम् ॥म्त्_१,२७।४१॥  

  
     सन्ततानीह दुःखानि सुखानि विरलानि च ।
  
     सततं रात्र्यहानीव विवर्तन्ते नरम् प्रति ॥मु_१,२७।४२॥  

  
सन्ततानि अविच्छिन्नानि । नरम् प्रति प्रतिपुरुषम् ॥म्त्_१,२७।४२॥  

  
     आविर्भावतिरोभावभागिनो भवभाविनः ।
  
     जनस्य स्थिरतां यान्ति नापदो न च सम्पदः ॥मु_१,२७।४३॥  

  
आविर्भावतिरोभावौ भजतीति तादृशस्य । भवे संसारे । भावः प्रादुर्भावः अस्यास्तीति तादृशस्य ॥म्त्_१,२७।४३॥  
  

  
     पदात् पदम् अयम् पापः सर्वम् आपदि पातयन् ।
  
     हेलाविवलिताशेषः खलः काललवः स्थितः ॥मु_१,२७।४४॥  

  
गच्छन्न् इति शेषः । हेलया न तु यत्नेन । विवलितं रूपान्तरं नीतम् । अशेषम् । येन । सः ॥म्त्_१,२७।४४॥  
  

  
सर्गान्तश्लोकेनैतत् समापयति  

  
     समविषमदशाविपाकभिन्नास् त्रिभुवनभूतपरम्पराफलौघाः ।
  
     समयपवनपातिताः पतन्ति प्रतिदिनम् आततसंसृतिद्रुमेभ्यः ॥मु_१,२७।४५॥  

  
समविषमदशानां यः विपाकः परिणामः । तेन भिन्नाः । तद्युक्ता इति यावद् । इति शिवम् ॥म्त्_१,२७।४५॥  

  
इति श्रीभास्करकण्ठविरचितायां श्रीमोक्षोपायटीकायां वैराग्यप्रकरणे सप्तविंशः सर्गः ॥ १,२७ ॥  
  
  

  
एवं जगद्विपर्यासम् उक्त्वा तत्कृतां विरक्तताम् प्रतिपादयति  

  
     इति मेधोपदावाग्निदग्धे महति चेतसि ।
  
     प्रस्फुरन्ति न भोगाशा मृगतृष्णाः सरस्स्व् इव ॥मु_१,२८।१॥  

  
इति मेधा एव उपदावाग्नि दवाग्निसमीपं । तेन दग्धे ॥म्त्_१,२८।१॥  
  

  
     प्रत्यहं चातिकटुताम् एति संसारसंस्थितिः ।
  
     कालपाकवशोल्लासिरसा निम्बलता यथा ॥मु_१,२८।२॥  

  
कालेन यः पाकः । तस्य वशेन उल्लासी रसः । यस्याः । सा ॥म्त्_१,२८।२॥  
  

  
     वृद्धिम् आयाति दौर्जन्यं सौजन्यं याति तानवम् ।
  
     करञ्जकर्कशे राजन् प्रत्यहं जनचेतसि ॥मु_१,२८।३॥  

  
राजन्न् इति दशरथम् प्रति कथनं । करञ्जवत् कण्टकवत् । कर्कशे । अतो जनसङ्गान् मम विरतिः जातेति भावः । एवम् उत्तरत्रापि भावयोजना कार्या ॥म्त्_१,२८।३॥  
  

  
     भज्यते भुवि मर्यादा झगित्य् एव दिशम् प्रति ।
  
     शुष्केव माषशिमिका टाङ्कारकठिनारवम् ॥मु_१,२८।४॥  

  
स्पष्टम् ॥म्त्_१,२८।४॥  

  
     राज्येभ्यो भोगपूगेभ्यश् चिन्तावन्तो महीश्वराः ।
  
     निरस्तचिन्ताकलिका वरम् एकान्तशीलता ॥मु_१,२८।५॥  

  
राज्येभ्यः राज्यार्थं । फलितम् आह निरस्तेति । अत इत्य् अध्याहार्यम् ॥म्त्_१,२८।५॥  
  

  
     नानन्दाय ममोद्यानं न सुखाय मम श्रियः ।
  
     न हर्षाय ममार्थाशा शाम्यामि मनसा सह ॥मु_१,२८।६॥  

  
शाम्यामि नकिञ्चिद्भावनारूपां शान्तिं गच्छामि ॥म्त्_१,२८।६॥  
  

  
     अनित्यश् चासुखो लोकस् तृष्णा तात दुरुत्सहा ।
  
     चापलोपहतं चेतः कथं यास्यामि निर्वृतिम् ॥मु_१,२८।७॥  

  
स्पष्टम् ॥म्त्_१,२८।७॥  

  
     नाभिनन्दामि मरणं नाभिनन्दामि जीवितम् ।
  
     यथा तिष्ठामि तिष्ठामि तथैव विगतज्वरम् ॥मु_१,२८।८॥  

  
अनेन च जीवन्मुक्तपदप्राप्तिः सूचिता । यथास्थितत्वं हि जीवन्मुक्तिं विना न सम्भवति ॥म्त्_१,२८।८॥  

  
     किम् मे राज्येन किम् भोगैः किम् अर्थेन किम् ईहितैः ।
  
     अहङ्कारवशाद् एतत् स एव गलितो मम ॥मु_१,२८।९॥  

  
अहङ्काराभावे हि नकिञ्चिद्रूपः पुरुषः किं राज्यादिभिः करोति ॥म्त्_१,२८।९॥  

  
     जन्मावलिवरत्रायाम् इन्द्रियग्रन्थयो दृढाः ।
  
     ये लग्नास् तद्विमोक्षार्थं ये यतन्ते त उत्तमाः ॥मु_१,२८।१०॥  

  
तद्विमोक्षार्थम् इन्द्रियग्रन्थीनां विमोक्षार्थम् ॥म्त्_१,२८।१०॥  

  
     दलितम् मानिनीलोकैर् मनो मकरकेतुना ।
  
     कोमलं खुरनिष्पेषैः कमलं करिणा यथा ॥मु_१,२८।११॥  

  
मानिनीलोकैर् इति करणे तृतीया । मकरकेतुनेति कर्तरि ॥म्त्_१,२८।११॥  
  

  
     अद्य चेत् स्वस्थया बुद्ध्या मुनीन्द्र न चिकित्स्यते ।
  
     भूयश् चित्तचिकित्सायां कः किलावसरः कुतः ॥मु_१,२८।१२॥  

  
अद्य सकलसामग्र्यान्विते समये । स्वस्थया सामग्रीचिन्ताहीनया ॥म्त्_१,२८।१२॥  
  

  
ननु विषयसेवनं त्यक्त्वा किमर्थं चिकित्सापरो भवतीत्य् । अत्राह  

  
     विषं विषयवैषम्यं न विषं विषम् उच्यते ।
  
     जन्मान्तरघ्ना विषया एकदेहहरं विषम् ॥मु_१,२८।१३॥  

  
विषयकृतं वैषम्यम् विषयवैषम्यम् । जन्मान्तरे घ्नन्ति जन्मान्तरघ्नाः वासनारूपेण स्थितत्वात् ॥म्त्_१,२८।१३॥  

  
ते एव त्वां कथं त्यजन्तीत्य् । अत्राह  

  
     न सुखानि न दुःखानि न मित्राणि न बन्धवः ।
  
     न जीवितं न मरणम् बन्धाय ज्ञस्य चेतसः ॥मु_१,२८।१४॥  

  
बन्धाय रागद्वेषरूपबन्धार्थम् । ज्ञस्य विवेकयुक्तस्य ॥म्त्_१,२८।१४॥  
  

  
ननु तव ज्ञत्वम् कुतो ऽस्तीत्य् अपेक्षायां ज्ञत्वकरणम् एव प्रार्थयते  

  
     तद् भवामि यथा ब्रह्मन् पूर्वापरविदां वर ।
  
     वीतशोकभयायासो ज्ञस् तथोपदिशाशु मे ॥मु_१,२८।१५॥  

  
स्पष्टम् ॥म्त्_१,२८।१५॥  
  

  
     वासनाजालवलिता दुःखकण्टकसङ्कटा ।
  
     निपातोत्पातबहला भीमरूपाज्ञताटवी ॥मु_१,२८।१६॥  

  
स्पष्टम् ॥म्त्_१,२८।१६॥  
  

  
     क्रकचोग्रविनिष्पेषं सोढुं शक्तो ऽस्म्य् अहम् मुने ।
  
     संसारव्यवहारोत्थं नाशाविषमवैशसम् ॥मु_१,२८।१७॥  

  
आशया कृतं विषमं कठिनं । वैशसं हिंसनम् । आशाविषमवैशसम् ॥म्त्_१,२८।१७॥  

  
     इदं नास्तीदम् अस्तीति व्यवहारिजनभ्रमः ।
  
     धुनोतीदं चलं चेतो रजोराशिम् इवानिलः ॥मु_१,२८।१८॥  

  
धुनोति कम्पयति ॥म्त्_१,२८।१८॥  

  
     तृष्णातन्तुलवप्रोतजीवसञ्चयमौक्तिकम् ।
  
     चिदच्छाङ्गतया नित्यम् प्रकटं चित्तनायकम् ॥मु_१,२८।१९॥  

  
     संसारहारम् अरतिः कालव्यालविभूषणम् ।
  
     त्रोटयाम्य् अहम् अक्रूरां वागुराम् इव केसरी ॥मु_१,२८।२०॥  

  
चिद् एव अच्छम् अङ्गं स्वरूपं । यस्य । सः । तस्य भावः तत्ता । तया । चिन्मयत्वेनेत्य् अर्थः । प्रकटं वेद्यतां गतं । अन्यथा ह्य् अचिन्मयत्वाद् वेद्यं कथं स्यात् । चिदविरुद्धस्य चिद्विषयीभूतस्यैव वेद्यत्वयोगात् । हारो ऽपि प्रकटो विशदो भवति । चित्तम् एव नायकः उत्पादकः मध्यमणिश् च यस्य । तं । अक्रूरां कोमलाम् ॥म्त्_१,२८।१९-२०॥  
  

  
     नीहारं हृदयाटव्याम् मनस्तिमिरम् आशु मे ।
  
     केनचिज् ज्ञानदीपेन भिन्द्धि तत्त्वविदां वर ॥मु_१,२८।२१॥  

  
हृदयं हृत्कमलम् एव अटवी अरण्यं । तत्र नीहारं । केनचित् मया वक्तुम् अशक्येनेत्य् अर्थः ॥म्त्_१,२८।२१॥  

  
     विद्यन्त एवेह न ते महात्मन् दुराधयो न क्षयम् आप्नुवन्ति ।
  
     ये सङ्गमेनोत्तममानसानां निशातमांसीव निशाकरेण ॥मु_१,२८।२२॥  

  
हे महात्मन् । इह लोके । ते दुराधयो न विद्यन्ते ये उत्तमानां सङ्गमेन क्षयं नाप्नुवन्ति उत्तममानससङ्गमेन दुराधयो नश्यन्तीति भवः ॥म्त्_१,२८।२२॥  

  
सर्गान्तश्लोकेनैतत् समापयति  

  
     आयुर् वायुविघट्टिताब्जपटलीलम्बाम्बुवद् भङ्गुरम् भोगा मेघवितानमध्यविलसत्सौदामिनीचञ्चलाः ।
  
     लोलो यौवनलालनाजलरयश् चेत्य् आकलय्य द्रुतम् मुद्रैवाद्रिदृढार्पिता ननु मया चित्ते चिरं शान्तये ॥मु_१,२८।२३॥  

  
वितानं समूहः । लालना विलासः । मुद्रा मौनं । विषयावेदनम् इति यावत् । कथम्भूता । अद्रिवत् पर्वतवत् । दृढा । इति शिवम् ॥म्त्_१,२८।२३॥  
  

  
इति श्रीभास्करकण्ठविरचितायां श्रीमोक्षोपायटीकायां वैराग्यप्रकरणे अष्टाविंशः सर्गः ॥ १,२८ ॥  
  
  

  
एवं विरक्तताम् प्रतिपाद्य वैराग्यकृतावस्थाकथनम् प्रस्तौति  

  
     एवम् अभ्युत्थितानर्थसार्थसङ्कटकोटरम् ।
  
     जगद् आलोक्य निर्मग्नम् मनोमननकर्दमे ॥मु_१,२९।१॥  

  
     मनो मे भ्रमतीवेदं सम्भ्रमश् चोपजायते ।
  
     गात्राणि परिकम्पन्ते पत्त्राणीव जरत्तरोः ॥मु_१,२९।२॥  

  
अभ्युत्थितः अभ्युदयं गतः । यः अनर्थसार्थ अनर्थसमूहः । तेन सङ्कटं सम्बाधं । कोटरम् मध्यं यस्य । तत् । मनसः यत् मननम् सङ्कल्पापरपर्यायो मननाख्यो धर्मः । स एव कर्दमः । तस्मिन् । सम्भ्रमः आवेगः । गात्राणि अङ्गानि ॥म्त्_१,२९।१-२॥  
  

  
     अनाप्तोत्तमसन्तोषचर्योत्सङ्गाकुला मतिः ।
  
     शून्यास्पदा बिभेतीह बालेवाल्पबलेश्वरा ॥मु_१,२९।३॥  

  
अनाप्तः । उत्तमसन्तोषस्य चर्यायाः क्रियायाः । उत्सङ्गः अङ्कः । यया । सा । तादृशी चासौ । अत एवाकुला च । बालापि अनाप्तप्रियसख्युत्सङ्गा आकुला भवति । अल्पबलः ईश्वरः पतिर् । यस्याः । सा । तादृशी । अल्पबलेश्वरा शून्यास्पदा च बाला हि स्फुटम् एव बिभेति ॥म्त्_१,२९।३॥  
  

  
     विकल्पेभ्यो लुठन्त्य् एताश् चान्तःकरणवृत्तयः ।
  
     श्वभ्रेभ्य इव सारङ्ग्यस् तुच्छालम्बविडम्बिताः ॥मु_१,२९।४॥  

  
विकल्पेभ्यः लुठन्ति अन्यस्माद् विकल्पाद् अन्यं विकल्पं यान्तीत्य् अर्थः । अथ वा मोहं गच्छन्तीति । अन्तःकरणवृत्तयः कथम्भूताः । तुच्छाः आपातमात्रमधुरत्वेन निःसाराः । ये आलम्बाः विषयास् । तैर् विडम्बिताः वञ्चिताः । स्वोन्मुखाः कृता इति यावत् ॥म्त्_१,२९।४॥  
  

  
     अविवेकास्पदभ्रष्टाः कष्टे रूढा न सत्पदे ।
  
     अन्धकूपम् इवापन्ना वराकाश् चक्षुरादयः ॥मु_१,२९।५॥  

  
कष्टे विषयाख्ये कठिने पदे इत्य् अर्थः ॥म्त्_१,२९।५॥  
  

  
     नावस्थितिम् उपायाति न च याति यथेप्सितम् ।
  
     चिन्ता जीवेश्वरायत्ता कान्तेवाप्रियसद्मनि ॥मु_१,२९।६॥  

  
अवस्थितिं स्थैर्यम् । यथेप्सितं स्वेप्सितम् अर्थम् । जीव एव ईश्वरः पतिः । तस्यायत्ता वश्या । न तु स्वाधीना ॥म्त्_१,२९।६॥  
  

  
     जर्जरीकृत्य वस्तूनि त्यजन्ती बिभ्रती तथा ।
  
     मार्गशीर्षान्तवल्लीव धृतिर् विधुरतां गता ॥मु_१,२९।७॥  

  
जर्जरीकृत्य निर्विद्य । बिभ्रती । नवानीति शेषः । धृतिः लक्षणया धैर्ययुक्ता बुद्धिः ॥म्त्_१,२९।७॥  
  

  
     अपहस्तितसर्वार्थम् अनवस्थितिर् आस्थिता ।
  
     गृहीत्वोत्सृज्य चात्मानम् अवस्थितिर् अवस्थिता ॥मु_१,२९।८॥  

  
अपहस्तिताः हस्ताद् अतीताः । सर्वे अर्थाः यत्र । तत् । निष्प्रयोजनम् इत्य् अर्थः । अनवस्थितिः अरतिः । आस्थिता दृढीभूता । अवस्थितिः रतिः । आत्मानं गृहीत्वा उत्सृज्य चावस्थिता शिथिलास्थितेत्य् अर्थः ॥म्त्_१,२९।८॥  
  

  
     चलिताचलितेनान्तर् अवष्टम्भेन मे मतिः ।
  
     दरिद्राच्छिनवृक्षस्य मूलेनेव विडम्ब्यते ॥मु_१,२९।९॥  

  
दरिद्रैर् आच्छिन्नो मूलदेशं तावच् छिन्नश् चासौ वृक्षस् । तस्य । मूलेन कर्त्रा । चलिताचलितेन क्षणम् अचलितेन । अवष्टम्भेन धैर्येण । उपलक्षिता मे मतिः कर्मभूता । विडम्ब्यते ऽनुक्रियते । मम मतिः छिन्नवृक्षमूलवद् अङ्कुरजननासमर्थास्तीति भावः ॥म्त्_१,२९।९॥  
  

  
     चेतश् चञ्चलम् आभोगि भुवनान्तर्विहारि च ।
  
     सम्भ्रमं न जहातीदं स्वविमानम् इवामरः ॥मु_१,२९।१०॥  

  
आभोगि विकल्पाख्याभोगयुक्तम् ॥म्त्_१,२९।१०॥  

  
     अतो ऽतुच्छम् अनायासम् अनुपाधि गतभ्रमम् ।
  
     किं तत् स्थितिपदं साधु यत्र शङ्का न विद्यते ॥मु_१,२९।११॥  

  
स्थितेः योग्यम् पदं स्थितिपदं । शङ्का नाशशङ्का ॥म्त्_१,२९।११॥  

  
     सर्वारम्भसमारम्भाः सुजना जनकादयः ।
  
     व्यवहारपरा एव कथम् उत्तमतां गताः ॥मु_१,२९।१२॥  

  
सर्वारम्भेषु समारम्भः येषां । ते । सर्वकारिण इति यावत् । सुजनाः सज्जनाः ॥म्त्_१,२९।१२॥  
  

  
     लग्नेनापि किलाङ्गेषु बहुना बहुमानद ।
  
     कथं संसारपङ्केन पुमान् इह न लिप्यते ॥मु_१,२९।१३॥  

  
न लिप्यते स्वावेशेनोत्पादितैः सुखदुःखैः पापपुण्यैः वा न गृह्यते ॥म्त्_१,२९।१३॥  
  

  
     कां दृष्टिं समुपाश्रित्य भवन्तो वीतकल्मषाः ।
  
     महान्तो विचरन्तीह जीवन्मुक्ता महाशयाः ॥मु_१,२९।१४॥  

  
तां ममापि कथयेति भावः ॥म्त्_१,२९।१४॥  
  

  
     लोभयन्तो भयायैव विषयाभोगभोगिनः ।
  
     भङ्गुराकारविभवाः कथम् आयान्ति भव्यताम् ॥मु_१,२९।१५॥  

  
भयायैव न तु सुखाय । विषयाः भोगाः । भोगयुक्ताः भोगिनः भोगभोगिनः । पुष्टशरीरयुक्तसर्पस्वरूपा इत्य् अर्थः । भङ्गुराकारः नश्वरस्वभावः । विभवः उत्पत्तिस्थानं येषां । तादृशाः । भव्यताम् रागानुत्पादकत्वेन रमणीयताम् ॥म्त्_१,२९।१५॥  
  

  
     मोहमातङ्गमृदिता कलङ्ककलितान्तरा ।
  
     परम् प्रसादम् आयाति शेमुषीसरसी कथम् ॥मु_१,२९।१६॥  

  
कलङ्को ऽत्र भोगानुसन्धानरूपो ज्ञेयः । शेमुषी बुद्धिः । सा एव सरसी ॥म्त्_१,२९।१६॥  

  
     संसार एव निवसञ् जनो व्यवहरन्न् अपि ।
  
     न बन्धं कथम् आयाति पद्मपत्त्रे पयो यथा ॥मु_१,२९।१७॥  

  
स्पष्टम् ॥म्त्_१,२९।१७॥  

  
     आत्मवत् तृणवद् वेदं सकलं जनयञ् जगत् ।
  
     कथम् उत्तमताम् एति मनोमन्मथम् अस्पृशन् ॥मु_१,२९।१८॥  

  
जनयन् उत्पादयन् । लक्षणया जानन् इत्य् अर्थः । मनो हि ज्ञानद्वारेणैव सर्वं जनयति । उभयथापि मोक्ष एवेति भावः ॥म्त्_१,२९।१८॥  
  

  
     कम् महापुरुषम् पारम् उपयातम् भवोदधेः ।
  
     आचारेणानुसृत्यायं जनो याति न दुष्कृतम् ॥मु_१,२९।१९॥  

  
स्पष्टम् ॥म्त्_१,२९।१९॥  
  

  
     किं तद् यद् उचितं श्रेयः किं तत् स्याद् उचितम् फलम् ।
  
     वर्तितव्यं च संसारे कथं नामासमञ्जसे ॥मु_१,२९।२०॥  

  
असमञ्जसे विषमे ॥म्त्_१,२९।२०॥  

  
     तत् त्वं कथय मे किञ्चिद् येनास्य जगतः प्रभो ।
  
     वेद्मि पूर्वापरां धातुश् चेष्टितस्यासमस्थितिम् ॥मु_१,२९।२१॥  

  
येन कथितेन । पूर्वापराम् अन्तद्वययुक्तां । समग्राम् इति यावत् । असमस्थितिं विषमां स्थितिं । जगतः कथम्भूतस्य । धातुश् चेष्टितस्य ब्रह्मचेष्टितरूपस्य ॥म्त्_१,२९।२१॥  
  

  
     हृदयाकाशशशिनश् चेतसो मलमार्जनम् ।
  
     यथा मे जायताम् ब्रह्मंस् तथा निर्विघ्नम् आचर ॥मु_१,२९।२२॥  

  
मलमार्जनम् संशयाख्यमलमार्जनम् ॥म्त्_१,२९।२२॥  

  
     किम् इह स्याद् उपादेयं किं वा हेयम् अथेतरत् ।
  
     कथं विश्रान्तिम् आयातु चेतश् चपलम् अद्रिवत् ॥मु_१,२९।२३॥  

  
अथ इतरद् उपेक्ष्यं किम् अस्ति ॥म्त्_१,२९।२३॥  

  
     केन पावनमन्त्रेण दुःसंसृतिविषूचिका ।
  
     शाम्यतीयम् अनायासम् आयासशतकारिणी ॥मु_१,२९।२४॥  

  
स्पष्टम् ॥म्त्_१,२९।२४॥  

  
     कथं शीतलताम् अन्तर् आनन्दतरुमञ्जरीम् ।
  
     पूर्णचन्द्र इवाक्षीणां राकाम् आसादयाम्य् अहम् ॥मु_१,२९।२५॥  

  
राकाम् पूर्णिमाम् ॥म्त्_१,२९।२५॥  

  
     प्राप्यान्तःपूर्णताम् अन्तर् न शोचामि यथा पुनः ।
  
     सन्तो भवन्तस् तत्त्वज्ञास् तथैवोपदिशन्तु माम् ॥मु_१,२९।२६॥  

  
स्पष्टम् ॥म्त्_१,२९।२६॥  

  
सर्गान्तश्लोकेनैतत् समापयति  

  
     अनुत्तमानन्दपदप्रधान- विश्रान्तिरिक्तं हि मनो महात्मन् ।
  
     कदर्थयन्तीह भृशं विकल्पाः श्वानो वने देहम् इवाल्पजीवम् ॥मु_१,२९।२७॥  

  
कदर्थयन्ति मथ्नन्ति । इति शिवम् ॥म्त्_१,२९।२७॥  

  
इति श्रीभास्करकण्ठविरचितायां श्रीमोक्षोपायटीकायां वैराग्यप्रकरणे एकोनत्रिंशः सर्गः ॥ १,२९ ॥  
  
  

  
एवं वैराग्यकृताम् अवस्थाम् उक्त्वोपायम् प्रष्टुम् प्रस्तावं करोति  

  
     प्रोच्चवृक्षचलत्पत्त्रलम्बाम्बुलवभङ्गुरे ।
  
     आयुषीशानशीतांशुकलामृदुनि देहके ॥मु_१,३०।१॥  

  
     केदारविरटद्भेककण्ठत्वक्कोणभङ्गुरे ।
  
     वागुरावलये जन्तोः सुहृत्स्वजनसङ्गमे ॥मु_१,३०।२॥  

  
     वासनावातवलितकदाशातडिति स्फुटे ।
  
     मोहौघमिहिकामेघे घनं स्फूर्जति गर्जति ॥मु_१,३०।३॥  

  
     नृत्यत्य् उत्ताण्डवं चण्डे लोले लोभकलापिनि ।
  
     सुविकासिनि सस्फोटम् अनर्थकुटजद्रुमे ॥मु_१,३०।४॥  

  
     क्रूरे कृतान्तमार्जारे सर्वभूताखुहारिणि ।
  
     अश्रुतस्पन्दसञ्चारे कुतो ऽप्य् उपरिपातिनि ॥मु_१,३०।५॥  

  
     क उपायो गतिः का वा का चिन्ता कः समाश्रयः ।
  
     केनेयम् अशुभोदर्का न भवेज् जीविताटवी ॥मु_१,३०।६॥  

  
ईशानशीतांशुकला श्रीमहादेवशिरःस्था चन्द्रकला । रटतः भेकस्य कण्ठत्वक् अत्यन्तभङ्गुरा भवति । इति तस्या उपमानत्वेन ग्रहणम् । मिहिकामेघे नीहारयुक्ते मेघे । कथम्भूते । वासनावातेन वलिता या कदाशा । सा एव तडित् यस्य । तादृशे । स्फुटे प्रकटे । उत्ताण्डवम् उद्भटं । सस्फोटं स्फोटनयुक्तं । सशब्दम् इत्य् अर्थः । कृतान्तमार्जारे कथम्भूते । अश्रुतस्पन्दः सञ्चारो यस्य । तादृशे । अशुभोदर्का अशुभोत्तरफला । जीवितम् एवाटवी वनम् ॥म्त्_१,३०।१-६॥  
  

  
     न तद् अस्ति पृथिव्यां वा दिवि देवेषु वा क्वचित् ।
  
     सुधियस् तुच्छम् अप्य् एतद् यन् न याति नरम्यताम् ॥मु_१,३०।७॥  

  
नरम्यताम् इति नसमासो ऽयम् । अरम्यताम् इत्य् अर्थः । सर्वत्र सर्वं सुधियः अरम्यताम् एव यातीति भावः । अपिशब्दः पादपूरणार्थः ॥म्त्_१,३०।७॥  
  

  
     अयं हि दग्धसंसारो नीरन्ध्रकलनाकुलः ।
  
     कथं सुस्वादुताम् एति नीरसो मूर्खतां विना ॥मु_१,३०।८॥  

  
मूर्खताभावे तु सुस्वादुतां नैतीति भावः ॥म्त्_१,३०।८॥  
  

  
     आशाप्रतिविषा केन क्षीरस्नानेन रम्यताम् ।
  
     उपैति पुष्पशुभ्रेण मधुनेव सुवल्लरी ॥मु_१,३०।९॥  

  
आशा एव प्रतिविषा तिक्तद्रव्यविशेषः । केन किंरूपेण ॥म्त्_१,३०।९॥  

  
     अपमृष्टमलोदेति क्षालनेनामृतद्युतिः ।
  
     मनश्चन्द्रमसः केन तेन कामकलङ्किनः ॥मु_१,३०।१०॥  

  
अपमृष्टं नष्टं । मलं यस्याः । सा । तेन केनेति प्रश्नः । मनश्चन्द्रमसः कथम्भूतस्य । काम एव कलङ्कः अस्यास्तीति तादृशस्य ॥म्त्_१,३०।१०॥  

  
     दृष्टसंसारगतिना दृष्टादृष्टविनाशिना ।
  
     केन वा व्यवहर्तव्यं संसारवनवीथिषु ॥मु_१,३०।११॥  

  
दृष्टा संसारगतिः येन । सः । तादृशेन । तथा दृष्टादृष्टयोः विनाशः अस्यास्तीति तादृशेन । पदार्थधर्माधर्माद्यतीतेन जीवन्मुक्तेनेति यावत् । केन केन प्रकारेण । संसारवनवीथिषु व्यवहर्तव्यं व्यवहारः कर्तव्यः ॥म्त्_१,३०।११॥  
  

  
     रागद्वेषमहारोगा भोगपूर्वातिपूतयः ।
  
     कथं जन्तोर् न बाधन्ते संसारारण्यचारिणः ॥मु_१,३०।१२॥  

  
रागद्वेषा एव महारोगाः । ते संसारारण्यचारिणो जन्तोः कथं न बाधन्ते । कथम्भूताः । भोगाः पूर्वं कारणं येषां । ते । तादृशाश् च ते ऽतिपूतयश् चातिशयेन पूतिगन्धाश् च । रागादिगतः पूतिः । अर्थाद् धर्षामर्षौ ज्ञेयौ । रोगपक्षे तु प्रसिद्धार्थ एव ॥म्त्_१,३०।१२॥  
  

  
     कथं च वीरवैराग्नौ पततापि न दह्यते ।
  
     पावके पारतेनेव रसेन रसशालिना ॥मु_१,३०।१३॥  

  
क्षत्रियजातित्वाद् इयम् उक्तिः । पारतेन रसेन पारताख्येन रसेन ॥म्त्_१,३०।१३॥  
  

  
तर्हि व्यवहारम् एव मा कुर्व् इत्य् । अत्राह  

  
     यस्मात् किल जगत्य् अस्मिन् व्यवहारक्रियां विना ।
  
     न स्थितिः सम्भवत्य् अब्धौ पतितस्याजला यथा ॥मु_१,३०।१४॥  

  
स्थितिः अवस्थानम् ॥म्त्_१,३०।१४॥  
  

  
     रागद्वेषविनिर्मुक्ता सुखदुःखविवर्जिता ।
  
     कृशानोर् दाहहीनेव शिखा नास्तीह सत्क्रिया ॥मु_१,३०।१५॥  

  
स्पष्टम् ॥म्त्_१,३०।१५॥  
  

  
     मनोमननमानिन्याः सतापाभुवनत्रये ।
  
     क्षययुक्तिं विना नास्ति ब्रूत ताम् अलम् उत्तमाः ॥मु_१,३०।१६॥  

  
सतापम् आ समन्ताद् । भुवनत्रयं । तस्मिन् । मनोमननमानिन्याः क्षययुक्तिं विना नास्ति । तापनिवारकम् इति शेषः । अतः हे उत्तमाः । यूयं तां क्षययुक्तिं । ब्रूत कथयतेत्य् अर्थः । आभुवनत्रयम् इत्य् अत्र आङ्शब्दो ऽभिव्यापकत्वे समस्यते । आनगरम् इतिवत् ॥म्त्_१,३०।१६॥  
  

  
     व्यवहारवतो युक्त्या दुःखं नायाति मे यया ।
  
     अथ वाव्यवहारस्य ब्रूत तां गतिम् उत्तमाः ॥मु_१,३०।१७॥  

  
अव्यवहारस्य व्यवहाररहितस्य । गतिं युक्तिम् ॥म्त्_१,३०।१७॥  

  
     तत् कथं केन वा किं वा कृतम् उत्तमचेतसा ।
  
     पूर्वं येनैति विश्रामम् परमम् पावनम् मनः ॥मु_१,३०।१८॥  

  
केनोत्तमचेतसा पूर्वं तत् किं कृतं कथं वा कृतं । तत् किम् ममेति शेषः । येन मम मनः पावनं सत् परमं विश्रामम् एति ॥म्त्_१,३०।१८॥  

  
     यथा जानासि भगवंस् तथा मोहनिवृत्तये ।
  
     ब्रूहि मे साधवो येन यूयं निर्दुःखतां गताः ॥मु_१,३०।१९॥  

  
ननु कथम् अहं वक्तुं शक्नोमीत्य् अत्राह साधव इति ॥म्त्_१,३०।१९॥  
  

  
     अथ वा तादृशी ब्रह्मन् युक्तिर् यदि न विद्यते ।
  
     न युक्तिम् मम वा कश्चिद् विद्यमानाम् अपि स्फुटम् ॥मु_१,३०।२०॥  

  
     स्वयं चैव न चाप्नोमि तां विश्रान्तिम् अनुत्तमाम् ।
  
     तद् अहं त्यक्तसर्वेहो निरहङ्कारतां गतः ॥मु_१,३०।२१॥  

  
     न भोक्ष्ये न पिबाम्य् अम्बु नाहम् परिदधे ऽम्बरम् ।
  
     करोमि नाहं व्यापारं स्नानदानाशनादिकम् ॥मु_१,३०।२२॥  

  
हे ब्रह्मन्न् । अथ वा यदि तादृशी युक्तिर् न विद्यते । विद्यमानाम् अपि युक्तिं कश्चिन् मम न । ब्रूयाद् इति शेषः । स्वयं च तां विश्रान्तिं यथातथालब्धया युक्त्या कृतं विश्रामम् । अतिजाड्यान् नाप्नोमि । तदाहं निरहङ्कारतां गतो ऽत एव त्यक्तसर्वेहः सन् । न भोक्ष्ये । तिलकम् ॥म्त्_१,३०।२०-२२॥  
  

  
  न च तिष्ठामि कार्येषु सम्पत्स्व् आपद्दशासु च ।
  
     न किञ्चिद् अपि वाञ्छामि देहत्यागाद् ऋते मुने ॥मु_१,३०।२३॥  

  
स्पष्टम् ॥म्त्_१,३०।२३॥  

  
     केवलं विगताशङ्को निर्ममो गतमत्सरः ।
  
     मौनम् एवेह तिष्ठामि लिपिकर्मस्व् इवार्पितः ॥मु_१,३०।२४॥  

  
स्पष्टम् ॥म्त्_१,३०।२४॥  

  
     अथ क्रमेण सन्त्यज्य सश्वासोच्छ्वाससंविदम् ।
  
     सन्निवेशं त्यजामीमम् अनर्थं देहनामकम् ॥मु_१,३०।२५॥  

  
श्वासश् चोच्छ्वासश् च । तौ श्वासोच्छ्वासौ । ताभ्यां सह वर्तते इति सश्वासोच्छ्वासा । तादृशी संवित् । तां । सन्निवेशं संस्थानम् ॥म्त्_१,३०।२५॥  
  

  
ननु समताविषयत्वेन स्वसम्बन्धितया स्थितस्य देहस्य त्यागः कथं सिध्यतीत्य् । अत्राह  

  
     नाहम् अस्य न मे देहः शाम्याम्य् अस्नेहदीपवत् ।
  
     सर्वम् एव परित्यज्य त्यजामीदं कलेवरम् ॥मु_१,३०।२६॥  

  
स्पष्टम् ॥म्त्_१,३०।२६॥  
  

  
सर्गान्तश्लोकेन श्रीरामवाक्यम् उपसंहरति  

  
     इत्य् उक्तवान् अमलशीतकराभिरामो रामो महत्तरविवेकविकासिचेताः ।
  
     तूष्णीम् बभूव पुरतो महतां घनानां केकारवश्रमवशाद् इव नीलकण्ठः ॥मु_१,३०।२७॥  

  
नीलकण्ठः मयूरः । इति शिवम् ॥म्त्_१,३०।२७॥  
  

  
इति श्रीभास्करकण्ठविरचितायां श्रीमोक्षोपायटीकायां वैराग्यप्रकरणे त्रिंशः सर्गः ॥ १,३० ॥  
  
  

  
श्रीवाल्मीकिः श्रीभरद्वाजम् प्रति कथयति  

  
     वदत्य् एवम् मनोमोहविनिवृत्तिकरं वचः ।
  
     रामे राजीवपत्त्राक्षे तस्मिन् राजकुमारके ॥मु_१,३१।१॥  

  
     सर्वे बभूवुस् तत्रस्था विस्मयोत्फुल्ललोचनाः ।
  
     धृताम्बरा देहरुहैर् गिरः श्रोतुम् इवोद्गतैः ॥मु_१,३१।२॥  

  
     विरामवासनापास्तसमस्तभववासनाः ।
  
     मुहूर्तम् अमृताम्भोधिवीचीविलुलिता इव ॥मु_१,३१।३॥  

  
देहरुहैः रोमभिः । धृताम्बराः धृतवस्त्राः । रोमकञ्चुकान्विताः इत्य् अर्थः । देहरुहैः कथम्भूतैर् इव । गिरः श्रीरामगिरः श्रोतुम् उद्गतैः उत्थितैर् इव । विरामवासनया निवृत्तिवासनया । अपास्ताः त्यक्ताः । समस्ताः भववासनाः यैः । ते विलुलिताः चञ्चलीकृताः ॥म्त्_१,३१।१-३॥  
  

  
     ता गिरो रामभद्रस्य तस्य चित्रार्पितैर् इव ।
  
     संश्रुताः शृणुकैर् अन्तर् आनन्दपरिपीवरैः ॥मु_१,३१।४॥  

  
शृणुकैः श्रोतृभिः ॥म्त्_१,३१।४॥  
  

  
शृणुकान् एव विशेषेण कथयति  

  
     वसिष्ठविश्वामित्राद्यैर् मुनिभिः संसदि स्थितैः ।
  
     जयन्तघृष्टिप्रमुखैर् मन्त्रिभिर् मन्त्रकोविदैः ॥मु_१,३१।५॥  

  
स्पष्टम् ॥म्त्_१,३१।५॥  
  

  
     नृपैर् दशरथप्रख्यैः पौरैः पारशवादिभिः ।
  
     सामन्तै राजपुत्रैश् च ब्राह्मणैर् ब्रह्मवादिभिः ॥मु_१,३१।६॥  

  
स्पष्टम् ॥म्त्_१,३१।६॥  

  
     तथा भृत्यैर् अमात्यैश् च पञ्जरस्थैश् च पक्षिभिः ।
  
     क्रीडामृगैर् गतस्पन्दैस् तुरङ्गैर् गतचर्वणैः ॥मु_१,३१।७॥  

  
गतचर्वणैः त्यक्तभोजनैः ॥म्त्_१,३१।७॥  

  
     कौसल्याप्रमुखैश् चैव निजवातायनस्थितैः ।
  
     संशान्तभूषणारावैर् अस्पन्दैर् वनितागणैः ॥मु_१,३१।८॥  

  
स्पष्टम् ॥म्त्_१,३१।८॥  

  
     उद्यानवल्लीनिलयैर् विटङ्कनिलयैर् अपि ।
  
     अक्षुब्धपक्षततिभिर् विहगैर् विरतारवैः ॥मु_१,३१।९॥  

  
     सिद्धैर् नभश्चरैश् चैव तथा गन्धर्वकिन्नरैः ।
  
     नारदव्यासपुलहप्रमुखैर् मुनिपुङ्गवैः ॥मु_१,३१।१०॥  

  
स्पष्टम् ॥म्त्_१,३१।९-१०॥  

  
     अन्यैश् च देवदेवेशविद्याधरमहोरगैः ।
  
     रामस्य ता विचित्रार्था महोदारा गिरः श्रुताः ॥मु_१,३१।११॥  

  
स्पष्टम् ॥म्त्_१,३१।११॥  

  
     अथ तूष्णीं स्थितवति रामे राजीवलोचने ।
  
     तस्मिन् रघुकुलाकाशशशाङ्कसमसुन्दरे ॥मु_१,३१।१२॥  

  
     साधुवादगिरा सार्धं सिद्धसार्थसमीरिता ।
  
     वितानकसमा व्योम्नः पुष्पवृष्टिः पपात ह ॥मु_१,३१।१३॥  

  
स्पष्टं ॥म्त्_१,३१।१२-१३॥  
  

  
पुष्पवृष्टिं विशिनष्टि  

  
     मन्दारकोशविश्रान्तभ्रमरद्वन्द्वनादिनी ।
  
     मदिरामोदसौन्दर्यमुदितोन्मदमानवा ॥मु_१,३१।१४॥  

  
स्पष्टम् ॥म्त्_१,३१।१४॥  

  
     व्योमवातविनुन्नेव तारकाणाम् परम्परा ।
  
     पतितेव धरापीठं स्वर्गस्त्रीहसितच्छटा ॥मु_१,३१।१५॥  

  
स्पष्टम् ॥म्त्_१,३१।१५॥  

  
     वृष्टिष्व् एकशरन्मेघलवावलिर् इव च्युता ।
  
     हैयङ्गवीनपिण्डानाम् ईरितेव परम्परा ॥मु_१,३१।१६॥  

  
वृष्टिषु वृष्ट्यन्तः ॥म्त्_१,३१।१६॥  
  

  
     हिमवृष्टिर् इवोदारा मुक्ताहारचयोपमा ।
  
     ऐन्दवीरश्मिमालेव क्षीरोर्मीणाम् इवाततिः ॥मु_१,३१।१७॥  

  
स्पष्टम्॥म्त्_१,३१।१७॥  

  
     किञ्जल्कामोदवलिता भ्रमद्भृङ्गकदम्बका ।
  
     सीत्कारगायदामोदमधुरानिलदोलिता ॥मु_१,३१।१८॥  

  
सीत्कारेति शब्दानुकरणम् ॥म्त्_१,३१।१८॥  

  
     प्रभ्रमत्केतकव्यूहा प्रसरत्कैरवोत्करा ।
  
     प्रपतत्कुन्दवलया वलत्कुवलयालया ॥मु_१,३१।१९॥  

  
स्पष्टम् ॥म्त्_१,३१।१९॥  

  
     आपूरिताङ्गनारामगृहच्छादनचत्वरा ।
  
     उद्ग्रीवपुरवास्तव्यवरनारीविलोकिता ॥मु_१,३१।२०॥  

  
अङ्गनानि चारामाश् च गृहच्छादनानि च चत्वराणि च । तानि आपूरितानि अङ्गनादीनि यया । सा । दर्शनोत्सुको हि उद्ग्रीवो भवति ॥म्त्_१,३१।२०॥  
  

  
     निरभ्रोत्पलसङ्काशव्योमवृष्टिर् अनाकुला ।
  
     अदृष्टपूर्वा सर्वस्य जनस्य जनितस्मया ॥मु_१,३१।२१॥  

  
स्पष्टम् ॥म्त्_१,३१।२१॥  
  

  
     अदृष्टपूर्वसिद्धौघकरोत्करसमीरिता ।
  
     सा मुहूर्तचतुर्भागे पुष्पवृष्टिः पपात ह ॥मु_१,३१।२२॥  

  
ह इति निपातः पादपूरणार्थः ॥म्त्_१,३१।२२॥  
  

  
     आपूरितसभालोके शान्ते कुसुमवर्षणे ।
  
     इमान् सिद्धगणालापाञ् शुश्रुवुस् ते सभागताः ॥मु_१,३१।२३॥  

  
स्पष्टम् ॥म्त्_१,३१।२३॥  
  

  
सिद्धगिर एव कथयति  

  
     आकल्पं सिद्धसेनासु भ्रमद्भिर् अभितो दिवम् ।
  
     अपूर्वम् अद्य त्व् अस्माभिः श्रुतं श्रुतिरसायनम् ॥मु_१,३१।२४॥  

  
श्रुतौ कर्णे । रसायनम् अमृतम् ॥म्त्_१,३१।२४॥  

  
     यद् अनेन किलोदारम् उक्तं रघुकुलेन्दुना ।
  
     वीतरागतया तद् धि वाक्पतेर् अप्य् अगोचरम् ॥मु_१,३१।२५॥  

  
स्पष्टम् ॥म्त्_१,३१।२५॥  
  

  
     अहो वत महत् पुण्यम् अद्यास्माभिर् इदं श्रुतम् ।
  
     वचो राममुखोद्भूतम् अमृताह्लादकं धियः ॥मु_१,३१।२६॥  

  
स्पष्टम् ॥म्त्_१,३१।२६॥  

  
सर्गान्तश्लोकं कथयति  

  
     उपशमामृतसुन्दरम् आदराद् अधिगतोत्तमतापदम् एष यत् ।
  
     कथितवान् उचितं रघुनन्दनः सपदि तेन वयम् प्रतिबोधिताः ॥मु_१,३१।२७॥  

  
प्रतिबोधिताः ज्ञानयुक्ताः सम्पादिताः । इति शिवम् ॥म्त्_१,३१।२७॥  
  

  
इति श्रीभास्करकण्ठविरचितायां श्रीमोक्षोपायटीकायां वैराग्यप्रकरणे एकत्रिंशः सर्गः ॥ १,३१ ॥  
  
  

  
सिद्धा एव परस्परं कथयन्ति     पावनस्यास्य वचसः प्रोक्तस्य रघुकेतुना ।
  
     निर्णयं श्रोतुम् उचितं वक्ष्यमाणम् महर्षिभिः ॥मु_१,३२।१॥  

  
     नारदव्यासपुलहप्रमुखा मुनिपुङ्गवाः ।
  
     आगच्छताश्व् अविघ्नेन सर्व एव महर्षयः ॥मु_१,३२।२॥  

  
     पतामः परितः पुण्याम् एतां दाशरथीं सभाम् ।
  
     नीरन्ध्रकनकाम्भोजाम् पद्मिनीम् इव षट्पदाः ॥मु_१,३२।३॥  

  
स्पष्टम् ॥म्त्_१,३२।१-३॥  
  

  
श्रीवाल्मीकिः श्रीभरद्वाजम् प्रति कथयति  

  
     इत्य् उक्त्वा सा समस्तैव व्योमावासनिवासिनी ।
  
     ताम् पपात सभां तत्र दिव्या मुनिपरम्परा ॥मु_१,३२।४॥  

  
व्योम्नि यः आवासः । तत्र निवसतीति तादृशी ॥म्त्_१,३२।४॥  

  
मुनिपरम्परां विशिनष्टि  

  
     अग्रस्थितमरुत्पृष्ठरणद्वीणमुनीश्वरा ।
  
     पयःपीनघनश्यामव्यासमेचकिताम्बरा ॥मु_१,३२।५॥  

  
अग्रे स्थिताः मरुतः यस्यां । सा । तादृशी चासौ पृष्ठे च रणद्वीणाः मुनीश्वराः यस्यां । सा । तादृशी ॥म्त्_१,३२।५॥  
  

  
     भृग्वङ्गिरःपुलस्त्यादिमुनिनायकमण्डिता ।
  
     च्यवनोद्दालकोशीरशरलोमादिपालिता ॥मु_१,३२।६॥  

  
स्पष्टम् ॥म्त्_१,३२।६॥  
  

  
     परस्परपरामर्शाद् दुःसंस्थानमृगाजिना ।
  
     लोलाक्षमालावलया सुकमण्डलुधारिणी ॥मु_१,३२।७॥  

  
परामर्शात् सङ्घट्टात् ॥म्त्_१,३२।७॥  
  

  
     तारावलिर् इवान्योन्यकृतशोभातिशायिनी ।
  
     कौसुमी वृष्टिर् अन्येव द्वितीयेवार्कमण्डली ॥मु_१,३२।८॥  

  
स्पष्टम् ॥म्त्_१,३२।८॥  

  
     ताराजाल इवाम्भोदो व्यासो ह्य् अत्र व्यराजत ।
  
     तारौघ इव शीतांशुर् नारदो ऽत्र व्यराजत ॥मु_१,३२।९॥  

  
स्पष्टम् ॥म्त्_१,३२।९॥  
  

  
     देवेष्व् इव स्वराधीशः पुलस्त्यो ऽत्र व्यराजत ।
  
     आदित्य इव देवानाम् अङ्गिराश् च व्यराजत ॥मु_१,३२।१०॥  

  
स्पष्टम् ॥म्त्_१,३२।१०॥  

  
     अथास्यां सिद्धसेनायाम् पतन्त्यां नभसो रसात् ।
  
     उत्तस्थौ मुनिसम्पूर्णा तदा दाशरथी सभा ॥मु_१,३२।११॥  

  
स्पष्टम् ॥म्त्_१,३२।११॥  

  
     मिश्रीभूता विरेजुस् ते नभश्चरमहीचराः ।
  
     परस्परवृताङ्गाभा भासयन्तो दिशो दश ॥मु_१,३२।१२॥  

  
परस्परं वृता अङ्गानाम् आभा यैः । ते ॥म्त्_१,३२।१२॥  
  

  
नभश्चरमहीचरान् विशिनष्टि  

  
     वेणुघण्टावृतकरा लीलाकमलधारिणः ।
  
     दूर्वाङ्कुराक्रान्तशिखाः सचुडामणिमूर्धजाः ॥मु_१,३२।१३॥  

  
स्पष्टम् ॥म्त्_१,३२।१३॥  
  

  
     जटाकटप्रकपिला मौलिमालितमस्तकाः ।
  
     प्रकोष्ठगाक्षवलया माणिक्यवलयान्विताः ॥मु_१,३२।१४॥  

  
जटाकटप्रेण जटासमूहेन । कपिलाः ॥म्त्_१,३२।१४॥  
  

  
     चीरवल्कलसंवीताः स्रक्कौशेयावलुण्ठिताः ।
  
     विलोलमेखलापाशाश् चलन्मुक्ताकलापिनः ॥मु_१,३२।१५॥  

  
स्पष्टम् ॥म्त्_१,३२।१५॥  

  
     वसिष्ठविश्वामित्रौ तान् पूजयाम् आसतुः क्षणात् ।
  
     अर्घ्यैः पाद्यैर् वचोभिश् च नभश्चरमहागणान् ॥मु_१,३२।१६॥  

  
स्पष्टम् ॥म्त्_१,३२।१६॥  

  
     सर्वाचारेण सिद्धौघम् पूजयाम् आस भूपतिः ।
  
     सिद्धौघो भूपतिं चैव कुशलप्रश्नवार्तया ॥मु_१,३२।१७॥  

  
स्पष्टम् ॥म्त्_१,३२।१७॥  
  

  
     तैस् तैः प्रणयसंरम्भैर् अन्योऽन्यम् प्राप्तसत्क्रियाः ।
  
     उपाविशन् विष्टरेषु नभश्चरमहीचराः ॥मु_१,३२।१८॥  

  
प्रणयसंरम्भैः स्नेहसंरम्भैः ॥म्त्_१,३२।१८॥  
  

  
     वचोभिः पुष्पवर्षेण साधुवादेन चाभितः ।
  
     रामं तम् पूजयाम् आसुः पुरः प्रणतम् आस्थितम् ॥मु_१,३२।१९॥  

  
स्पष्टम् ॥म्त्_१,३२।१९॥  

  
     आसां चक्रे च तत्रासौ राजलक्ष्म्या विराजितः ।
  
     विश्वामित्रो वसिष्ठश् च वामदेवश् च मन्त्रिणः ॥मु_१,३२।२०॥  

  
असौ श्रीरामः ॥म्त्_१,३२।२०॥  
  

  
     नारदो देवपुत्रश् च व्यासश् च मुनिपुङ्गवः ।
  
     मरीचिर् अथ दुर्वासा मुनिर् आङ्गिरसस् तथा ॥मु_१,३२।२१॥  

  
स्पष्टम् ॥म्त्_१,३२।२१॥  

  
     क्रतुः पुलस्त्यः पुलहः शरलोमा मुनीश्वरः ।
  
     वात्स्यायनो भरद्वाजो वाल्मीकिर् मुनिपुङ्गवः ॥मु_१,३२।२२॥  

  
स्पष्टम् ॥म्त्_१,३२।२२॥  

  
     उद्दालक ऋचीकश् च शर्यातिश् च्यवनस् तथा ।
  
     ऊष्मपाश् च घृतार्चिश् च शालुडिर् वालुडिस् तथा ॥मु_१,३२।२३॥  

  
स्पष्टम् ॥म्त्_१,३२।२३॥  
  

  
     एते चान्ये च बहवो वेदवेदाङ्गपारगाः ।
  
     ज्ञातज्ञेया महात्मानः संस्थितास् तत्र नायकाः ॥मु_१,३२।२४॥  

  
नायकाः श्रेष्ठाः ॥म्त्_१,३२।२४॥  

  
     वसिष्ठविश्वामित्राभ्यां सह ते नारदादयः ।
  
     इदम् ऊचुर् अनूचाना रामम् आनमिताननम् ॥मु_१,३२।२५॥  

  
अनूचानाः साङ्गवेदज्ञाः ॥म्त्_१,३२।२५॥  

  
     अहो वत कुमारेण कल्याणगुणशालिनी ।
  
     वाग् उक्ता परमोदारविरागरसगर्भिणी ॥मु_१,३२।२६॥  

  
स्पष्टम् ॥म्त्_१,३२।२६॥  

  
     परिनिष्ठितवाक्यार्थसुबोधम् उचितं स्फुटम् ।
  
     उदारम् प्रियचर्यार्हम् अविह्वलम् अविप्लुतम् ॥मु_१,३२।२७॥  

  
     अभिव्यक्तपदं चैव निष्ठं स्पष्टं च तुष्टिमत् ।
  
     करोति राघवप्रोक्तं वचः कस्य न विस्मयम् ॥मु_१,३२।२८॥  

  
परिनिष्ठितः आकाङ्क्षारहितः । वाक्यार्थः यस्मिन् । तत् परिनिष्ठितवाक्यार्थं । तादृशम् च तत् सुबोधं च तत् । स्फुटम् प्रकटार्थम् । प्रियचर्याम् प्रियव्यवहारम् अर्हतीति तादृशम् । अविह्वलं व्याकुलतारहितम् । अविप्लुतं केनापि बाधितुम् अशक्यम् । तुष्टिमत् श्रोतुः तुष्टिकारित्वेन तुष्टिमत् ॥म्त्_१,३२।२७-२८॥  
  

  
     शताद् एकतमस्यैव सर्वोदारचमत्कृतेः ।
  
     ईप्सितार्थार्पणैकान्तदक्षा भवति भारती ॥मु_१,३२।२९॥  

  
सर्वेभ्यः उदारा उद्भटा । चमत्कृतिः चमत्कारो । यस्य । तादृशस्य । न तु सर्वे एतादृशाः भवन्तीति भावः ॥म्त्_१,३२।२९॥  
  

  
श्रीरामम् प्रति कथयति  

  
     कुमार त्वां विना कस्य विवेकफलशालिनी ।
  
     एवं विकासम् आयाति प्रज्ञा वनलता यथा ॥मु_१,३२।३०॥  

  
स्पष्टम् ॥म्त्_१,३२।३०॥  
  

  
     प्रज्ञादीपशिखा यस्य रामस्येव हृदि स्थिता ।
  
     प्रज्वलत्य् अलम् आलोककारिणी स पुमान् स्मृतः ॥मु_१,३२।३१॥  

  
स्पष्टम् ॥म्त्_१,३२।३१॥  

  
     रक्तमांसास्थियन्त्राणि बहून्य् अतिततानि च ।
  
     पदार्थान् अपकर्षन्ति नास्ति तेषु सचेतनम् ॥मु_१,३२।३२॥  

  
अतिततानि बहूनि रक्तमांसास्थियन्त्राणि देहनिष्ठाः पुरुषा इति यावत् । सन्ति कथम्भूतानि । पदार्थान् अपकर्षन्ति जाड्येन जेतॄणि । किं तु तेषु किञ्चिद् अपि रक्तमांसास्थियन्त्रम् सचेतनं विचारयुक्तं । नास्ति । कश्चिद् अपि पुरुषः सचेतनो नास्तीत्य् अर्थः ॥म्त्_१,३२।३२॥  
  

  
     जन्ममृत्युजरादुःखम् अनुयान्ति पुनः पुनः ।
  
     विमृशन्ति न संसारपशवः परिमोहिताः ॥मु_१,३२।३३॥  

  
विमृशन्तीत्य् अत्रापि जन्ममृत्युजरादुःखम् इत्य् एतद् एव कर्म । संसारपशवः अज्ञानिनः ॥म्त्_१,३२।३३॥  

  
     कथञ्चित् क्वचिद् एवैको दृश्यते विमलाशयः ।
  
     पूर्वापरविचारार्हो यथायम् अरिसूदनः ॥मु_१,३२।३४॥  

  
पूर्वापरविचारार्हः सम्यग्विचारयोग्यः ॥म्त्_१,३२।३४॥  

  
     अनुत्तमचमत्कारफलाः सुभगमूर्तयः ।
  
     भव्या हि विरला लोके सहकारद्रुमा इव ॥मु_१,३२।३५॥  

  
भव्याः विवेकयुक्ताः ॥म्त्_१,३२।३५॥  

  
     सम्यग्दृष्टिर् जगज्जातौ स्वविवेकचमत्कृतिः ।
  
     अस्मिन् भव्यमताव् अन्तर् इयम् अन्येव दृश्यते ॥मु_१,३२।३६॥  

  
अस्माभिः । भव्यमतौ अस्मिन् गर्भरूपे श्रीरामे । सम्यग्दृष्टिः सम्यग्दृष्टिस्वरूपा । इयं स्वविवेकचमत्कृतिः आत्मविवेकचमत्कारः । जगज्जातौ जगत्स्थितौ । अन्या इव नवीना इव । दृश्यते ॥म्त्_१,३२।३६॥  
  

  
     सुलभाः सुभगा लोकाः फलपल्लवशालिनः ।
  
     जायन्ते तरवो देशे न तु चन्दनपादपाः ॥मु_१,३२।३७॥  

  
सुभगाः आकारमात्रेण मनोहराः ॥म्त्_१,३२।३७॥  

  
     वृक्षाः प्रतिवने सन्ति सत्यं सुफलपल्लवाः ।
  
     न त्व् अपूर्वचमत्कारो लवङ्गः सुलभः सदा ॥मु_१,३२।३८॥  

  
स्पष्टम् ॥म्त्_१,३२।३८॥  

  
     ज्योत्स्नेव शीता शशिनः सुतरोर् इव मञ्जरी ।
  
     पुष्पाद् आमोदलेखेव दृष्टा रामाच् चमत्कृतिः ॥मु_१,३२।३९॥  

  
चमत्कृतिः वैराग्यरूपेत्य् अर्थः ॥म्त्_१,३२।३९॥  
  

  
     अस्माद् उद्दामदौरात्म्यदैवनिर्माणनिर्मितेः ।
  
     द्विजेन्द्रा दग्धसंसारात् सारो ह्य् अत्यन्तदुर्लभः ॥मु_१,३२।४०॥  

  
हे द्विजेन्द्राः । दग्धसंसारात् कथम्भूतात् । अत्यन्तवैषम्यकारित्वेन उद्दामदौरात्म्यं यद् दैवं विधिः । तस्य यत् निर्माणं रचनं । ततः निर्मितिः सम्पत्तिर् । यस्य । सः । तादृशात् । निर्माणनिर्मित्योः सामान्यविशेषभावेन भेदो द्रष्टव्यः । अत्र वैराग्योत्कर्षात् दैवम् प्रति असूया न युक्तेति नान्यथा शङ्कितव्यम् ॥म्त्_१,३२।४०॥  
  

  
     यतन्ते सारसम्प्राप्तौ ये यशोनिधयो धिया ।
  
     धन्या धुरि सतां गण्यास् ता एव पुरुषोत्तमाः ॥मु_१,३२।४१॥  

  
स्पष्टम् ॥म्त्_१,३२।४१॥  
  

  
     न रामेण समो ऽस्तीह त्रिषु लोकेषु कश्चन ।
  
     विवेकवान् उदारात्मा महात्मा चेति नो मतिः ॥मु_१,३२।४२॥  

  
स्पष्टम् ॥म्त्_१,३२।४२॥  
  

  
सर्गान्तश्लोकेन वैराग्यप्रकरणं समापयति  

  
     सकललोकचमत्कृतिकारिणो ऽप्य् अभिमतं यदि राघवचेतसः ।
  
     फलति नो तद् इमे वयम् एव हि स्फुटतरम् मुनयो हतबुद्धयः ॥मु_१,३२।४३॥  

  
अभिमतं समनन्तरोक्तस्य प्रश्नस्योत्तरम् । इति शिवम् ॥म्त्_१,३२।४३॥  

  
इति श्रीभास्करकण्ठविरचितायां श्रीमोक्षोपायटीकायां वैराग्यप्रकरणे द्वात्रिंशः सर्गः ॥ १,३२ ॥  
  
  

  
     श्रोतॄणाम् भावनावेशसत्कृतस्वान्तशालिनाम् *
  
     वैराग्याख्यप्रकरणव्याख्या सत्फलदास्त्व् इयम् ** १५ **
  
     यच्छक्त्यावेशवशतः सामर्थ्यं कार्यगोचरम् *
  
     भावानाम् अस्तु यत्नो ऽयं तत्कार्यत्वेन निश्चितः ** १६ **
  
     वासनाबीजरागाख्यद्रुमोन्मूलनपण्डितः *
  
     वैराग्याख्यः पयःपूरः स्फुरतान् मम मानसे ** १७ **  

  
इति शिवम् ॥  
  

  
इति श्रीकाश्मीरमण्डलान्तर्वर्त्याराध्यपादमहामाहेश्वरवैडूर्यकण्ठात्मजश्रीमदवतारकण्ठपुत्रश्रीभास्करकण्ठविरचितायां श्रीमोक्षोपायटीकायां वैराग्याख्यम् प्रकरणं समाप्तम् ॥२। प्रकरण: मुमुक्षुव्यवहार (२,५।५-२,२०।१३)  
  

  
          [द्वौ हुडाव् इव युध्येते पुरुषार्थौ समासमौ ।
  
     आत्मीयश् चान्यदीयश् च जय]त्य् अतिबलस् तयोः ॥मु_२,५।५॥  

  
समासमौ अर्थानर्थोत्पादकत्वात् समविषमौ । आत्मीयः उच्छास्त्रः । अन्यदीयः शास्त्रोक्तः इति । द्वौ पुरुषार्थौ हुडाव् इव युध्येते युद्धं कुरुतः । तत्रापि समः शास्त्रोक्तः । असमः उच्छास्त्र इति विभागः । तत्र तयोः द्वयोः पुरुषार्थयोः मध्ये । अतिबलो जयति । हुडः शृङ्गसहितो मृगविशेषः ॥म्त्_२,५।५॥  
  

  
तद् एवाह     अनर्थः प्राप्यते यत्र शास्त्रिताद् अपि पौरुषात् ।
  
     अनर्थकं तु बलवत् तत्र ज्ञेयं स्वपौरुषम् ॥मु_२,५।६॥  

  
यत्र पुरुषेण शास्त्रिताद् अपि पौरुषात् अनर्थः प्राप्यते तत्र अनर्थकम् अनर्थोत्पादकं स्वपौरुषम् अशास्त्रीयं पौरुषं । बलवज् ज्ञेयम् । तन्मध्ये प्रविष्टाद् बलवतः स्वपौरुषाद् एवासौ अनर्थ उत्पन्न इति ज्ञेयम् इति भावः । अर्थात् तु यत्र अनर्थः न प्राप्यते तत्र शास्त्रीयम् एव बलवज् ज्ञेयम् । द्वयोः पौरुषयोश् च सर्वत्र सन्धिर् अस्ति असहायस्यैककस्योत्थानासम्भवात् ॥म्त्_२,५।६॥  
  

  
पुरुषस्य कर्तव्यं दर्शयति  

  
     परं पौरुषम् आश्रित्य दन्तैर् दन्तान् विचूर्णयन् ।
  
     शुभेनाशुभम् उद्युक्तः प्राक्तनं पौरुषं जयेत् ॥मु_२,५।७॥  

  
परं पौरुषम् शास्त्रोक्तं पौरुषम् । उद्युक्तः उद्योगयुक्तः । प्राक्तनं पौरुषम् वासनाख्यम् प्राक्तनम् । अपि शुभं शुभकार्य् एव । यतः शुभा वासनैव मोक्षदायिनी प्रोक्तेत्य् अशुभम् इत्य् उक्तम् ॥म्त्_२,५।७॥  

  
     प्राक्तनः पुरुषार्थो ऽसौ मां नियोजयतीति धीः ।
  
     बलाद् अधस्पदीकार्या प्रत्यक्षाद् अधिका न सा ॥मु_२,५।८॥  

  
प्रत्यक्षेण तु पौरुषस्यैव नियोजने सामर्थ्यं दृष्टम् इत्य् एतद् अभिप्रेत्य प्रत्यक्षाद् अधिका न सेत्य् उक्तम् ॥म्त्_२,५।८॥  

  
     तावत् तावत् प्रयत्नेन यतितव्यं स्वपौरुषं ।
  
     प्राक्तनं पौरुषं यावद् अशुभं शाम्यति स्वयम् ॥मु_२,५।९॥  

  
स्वपौरुषं यतितव्यम् शास्त्रानुसारेण स्वविषयं प्रति यत्नयुक्तं कार्यं । यतितव्यम् इति णिच्युक्तः प्रयोगः ॥म्त्_२,५।९॥  

  
     दोषः शाम्यत्य् असन्देहं प्राक्तनो ऽद्यतनैर् गुणैः ।
  
     दृष्टान्तो ऽत्र ह्यस्तनस्य दोषस्याद्यगुणैः क्षयः ॥मु_२,५।१०॥  

  
स्पष्टम् ॥म्त्_२,५।१०॥  

  
     असद्दैवम् अधः कृत्वा नित्यम् उद्युक्तया धिया ।
  
     संसारोत्तरणं भूत्यै यतेताधातुम् आत्मनि ॥मु_२,५।११॥  

  
भूत्यै मुक्तिरूपायैश्वर्याय ॥म्त्_२,५।११॥  
  

  
     न गन्तव्यम् अनुद्योगैः साम्यं पुरुषगर्दभैः ।
  
     उद्योगस् तु यथाशास्त्रं लोकद्वितयसिद्धये ॥मु_२,५।१२॥  

  
स्पष्टम् ॥म्त्_२,५।१२॥  

  
     संसारकुहराद् अस्मान् निर्गन्तव्यं स्वयं बलात् ।
  
     पौरुषं यत्नम् आश्रित्य हरिणेवारिपञ्जरात् ॥मु_२,५।१३॥  

  
संसारकुहरात् संसारश्वभ्रात् । हरिणा सिंहेन । अरिपञ्जरात् अरिभूतात् पञ्जरात् ॥म्त्_२,५।१३॥  
  

  
     प्रत्यहं प्रत्यवेक्षेत नरश् चरितम् आत्मनः ।
  
     सन्त्यजेत् पशुभिस् तुल्यं श्रयेत् सत्पुरुषोचितम् ॥मु_२,५।१४॥  

  
प्रत्यवेक्षेत कीदृशम् इति विमर्शविषयं कुर्यात् ॥म्त्_२,५।१४॥  

  
     किञ्चित्कान्तान्नपानादिकलिलं कोमलं गृहे ।
  
     व्रणे कीट इवास्वाद्य वयः कार्यं न भस्मसात् ॥मु_२,५।१५॥  

  
कलिलं पापजनकम् । कोमलं आमुखे कोमलतया प्रतिभासमानम् । व्रणे रन्ध्रे ॥म्त्_२,५।१५॥  

  
     शुभेन पौरुषेणाशु शुभम् आसाद्यते फलम् ।
  
     अशुभेनाशुभं नित्यं दैवं नाम न किञ्चन ॥मु_२,५।१६॥  

  
स्पष्टम् ॥म्त्_२,५।१६॥  

  
     प्रत्यक्षदृष्टम् उत्सृज्य यो ऽनुमानमनास् त्व् असौ ।
  
     स्वभुजाभ्याम् इमौ सर्पाव् इति प्रेक्ष्य पलायताम् ॥मु_२,५।१७॥  

  
स्वभुजाभ्याम् इति पञ्चमी ॥म्त्_२,५।१७॥  

  
     दैवं सम्प्रेरयति माम् इति मुग्धधियां मुखम् ।
  
     अदृष्टश्रेष्ठदृष्टीनां दृष्ट्वा लक्ष्मीर् निवर्तते ॥मु_२,५।१८॥  

  
अदृष्टा । श्रेष्ठा उत्तमा । दृष्टिः पौरुषाख्या दृष्टिः । यैः तेषाम् ॥म्त्_२,५।१८॥  

  
     तस्मात् पुरुषयत्नेन विवेकं पूर्णम् आश्रयेत् ।
  
     आत्मज्ञानमहार्थानि शास्त्राणि प्रविचारयेत् ॥मु_२,५।१९॥  

  
आत्मज्ञानम् एव महान् अर्थः येषां तानि ॥म्त्_२,५।१९॥  

  
     चित्ते चिन्तयताम् अर्थं यथाशास्त्रं निजेहितैः ।
  
     असंसाधयताम् एव मूढानां धिग् दुरीप्सितम् ॥मु_२,५।२०॥  

  
निजेहितैः स्वपौरुषैः । दुरीप्सितम् दुष्टकाङ्क्षितम् ॥म्त्_२,५।२०॥  

  
     पौरुषं च न चानन्तं न यत्नम् अभिवाञ्छते ।
  
     न यत्नेनापि महता तैलम् आसाद्यते ऽश्मनः ॥मु_२,५।२१॥  

  
पौरुषम् अनन्तं अन्तरहितं । न च भवति । किं तु नियतम् एव भवति । पौरुषं कर्तृ । यत्नम् न अभिवाञ्छते न स्वोत्पादकत्वेन काङ्क्षते । यत्नेन स्वस्य नियमं न लङ्घयति इति यावत् । पुरुषो महतापि यत्नेन स्वस्मिन् नियतं पौरुषं न लङ्घयितुं शक्नोतीति भावः । एतद् दृष्टान्तेन सुगमं करोति । न यत्नेनेति ॥म्त्_२,५।२१॥  
  

  
पूर्वोक्तम् एवार्थं स्फुटयति  

  
     यथा घटः परिमितो यथा परिमितः पटः ।
  
     नियतः परिमाणस्थः पुरुषार्थस् तथैव वः ॥मु_२,५।२२॥  

  
अतः स्वपौरुषाविषये आकाशगमनादौ न यतितव्यम् इति भावः ॥म्त्_२,५।२२॥  

  
     स च शास्त्रार्थसत्सङ्गसमाचारैर् निजं फलम् ।
  
     ददातीति स्वभावो ऽयम् अन्यथानर्थसिद्धये ॥मु_२,५।२३॥  

  
अन्यथा शास्त्रार्थसत्सङ्गसमाचाराणाम् अभावे ॥म्त्_२,५।२३॥  

  
     स्वरूपं पौरुषस्यैतद् दैवं व्यवहरन् नरः ।
  
     याति निष्फलयत्नत्वं न कदाचन कश्चन ॥मु_२,५।२४॥  

  
पौरुषस्य स्वरूपम् दैवम् व्यवहरन् दैवम् इति नाम्ना व्यवहरन् । न तु परमार्थतो दैवम् इति जानन्न् इति यावत् ॥म्त्_२,५।२४॥  

  
     दैन्यदारिद्र्यदुःखार्ता अप्य् अन्ये पुरुषोत्तमाः ।
  
     पौरुषेणैव यत्नेन याता देवेन्द्रतुल्यताम् ॥मु_२,५।२५॥  

  
स्पष्टम् ॥म्त्_२,५।२२॥  

  
     आ बाल्याच् चैवम् अभ्यस्तैः शास्त्रसत्सङ्गमादिभिः ।
  
     गुणैः पुरुषयत्नेन स्वो ऽर्थः सम्प्राप्यते हि तैः ॥मु_२,५।२६॥  

  
स्वो ऽर्थः मोक्षाख्यः काङ्क्षितो ऽर्थः । पुरुषेणेति शेषः । हिशब्दः निश्चये । तैः प्रसिद्धैः गुणैर् इति करणे तृतीया । यत्नेनेति तु हेतौ ॥म्त्_२,५।२६॥  

  
उपसंहारं करोति  

  
     इति प्wरत्यक्षतो दृष्टम् अनुभूतं कृतं श्रुतम् ।
  
     दैवोत्थम् इति मन्यन्ते ये हतास् ते कुबुद्धयः ॥मु_२,५।२७॥  

  
कृतम् श्रुतम् अनुष्ठितम् । सर्वम् दैवात् उत्थम् अस्ति । इति ये मन्यन्ते । ते कुबुद्धयः हताः नष्टाः ॥म्त्_२,५।२७॥  
  

  
     आलस्यं यदि न भवेज् जगत्य् अनर्थः को न स्याद् बहुधनिको बहुश्रुतो वा ।
  
     आलस्याद् इयम् अवनिः ससागरान्ता सम्पूर्णा नरपशुभिश् च निर्धनैश् च ॥मु_२,५।२८॥  

  
नरपशुभिः अज्ञानिभिः । निर्धनैः दरिद्रैः । तस्माद् धनकाङ्क्षिभिः मोक्षकाङ्क्षिभिर् वा पौरुषम् एव कार्यम् इति भावः ॥म्त्_२,५।२८॥  

  
पौरुषानुष्ठानप्रकारं कथयति  

  
     बाल्ये गते ऽविरतकल्पितकेलिलोले पौगण्डमण्डनवयःप्रभृति प्रयत्नात् ।
  
     सत्सङ्गमैः पदपदार्थविबुद्धबुद्धिः कुर्यान् नरः स्वगुणदोषविचारणानि ॥मु_२,५।२९॥  

  
अविरतं कल्पिता या केलिः । तया लोले बाल्ये । बालभावे गते सति । पुरुषः पौगण्डस्यावस्थाविशेषस्य मण्डनभूतं यत् वयः । ततः प्रभृति यौवनात् प्रभृति इति यावत् । प्रयत्नात् यत्नेन । स्वगुणदोषविचारणानि कुर्यात् । कैः कृत्वा । सत्सङ्गमैः साधुसङ्गमैः । सत्सङ्गमाभावे हि स्वगुणदोषविचारणम् अशक्यक्रियम् एव । पुरुषः कथम्भूतः । पदपदार्थविबुद्धबुद्धिः । पदपदार्थयोः विबुद्धा बुद्धिः यस्य । तादृशः । पदपदार्थज्ञ इत्य् अर्थः ॥म्त्_२,५।२९॥  
  

  
श्रीवाल्मीकिः सर्गान्तश्लोकेन भरद्वाजं प्रति तत्रत्यं दिनावसानं कथयति  

  
     इत्य् उक्तवत्य् अथ मुनौ दिवसो जगाम सायन्तनाय विधये ऽस्तम् इनो जगाम ।
  
     स्नातुं सभा कृतनमस्करणा जगाम श्यामाक्षये रविकरैश् च सहाजगाम ॥मु_२,५।३०॥  

  
मुनौ वसिष्ठे । इति एवम् । उक्तवति सति । दिवसः जगाम अवसानं गतः । यतः इनः सूर्यः । अस्तं जगाम । सभा दाशरथी सभा । कृतनमस्करणा कृतमुनिनमस्कारा सती । सायन्तनाय विधये सायं सन्ध्यार्थं । स्नातुं जगाम । सा सभा श्यामाक्षये रात्रिक्षये । रविकरैः सूर्यकरैः । सह आजगाम च । इति शिवम् ॥म्त्_२,५।३०॥  

  
इति श्रीभास्करकण्ठविरचितायां श्रीमोक्षोपायटीकायां मुमुक्षुप्रकरणे पञ्चमः सर्गः ॥ २,५ ॥  
  
  

  
प्रभाते श्रीवसिष्ठः श्रीरामं प्रति पूर्वसर्गोक्तवस्तुफलितं कथयति  

  
     तस्मात् प्राक्पौरुषं दैवं नान्यत् तत् प्रोज्झ्य दूरतः ।
  
     साधुसङ्गमसच्छास्त्रैर् जीवम् उत्तारयेद् बलात् ॥मु_२,६।१॥  

  
तस्मात् पूर्वसर्गोक्तात् हेतोः । प्राक्पौरुषं प्राक्तनं पौरुषं । दैवम् भवति । अन्यत् पौरुषाद् भिन्नं किञ्चिद् दैवम् । न भवति । अतः पुरुषः तत् दैवं । दूरतः प्रोज्झ्य अर्थात् अद्यतनं शुभं पौरुषम् आश्रित्य । साधुसङ्गमसच्छास्त्रैः हेतुभूतैः । जीवम् बलात् हठेन । उत्तारयेत् । संसाराद् इति शेषः ॥म्त्_२,६।१॥  
  

  
     यथा यथा प्रयत्नः स्याद् भवेद् आशु फलं तथा ।
  
     इति पौरुषम् एवास्ति दैवम् अस्तु तद् एव वः ॥मु_२,६।२॥  

  
प्रयत्नः पौरुषम् । तत् युष्माभिः अङ्गीकृतं दैवम् । वः एव युष्माकम् एवास्तु ॥म्त्_२,६।२॥  

  
     दुःखाद् यथा दुःखकाले हा कष्टम् इति कथ्यते ।
  
     हाकष्टशब्दपर्यायस् तथा हा दैवम् इत्य् अपि ॥मु_२,६।३॥  

  
तथा हा कष्टम् इतिवत् हा दैवम् इति दीनानाम् एवोक्तिर् अस्तीति भावः ॥म्त्_२,६।३॥  

  
     प्राक्स्वकर्मेतराकारं दैवं नाम न विद्यते ।
  
     बालः प्रबलपुंसेव तज् जेतुम् इव शक्यते ॥मु_२,६।४॥  

  
प्राक्स्वकर्मणः प्राक्तनस्वकर्मणः । इतराकारम् दैवं नाम न विद्यते । प्राक्तनात् स्वकर्मणः पृथक्सत्तां न भजते इत्य् अर्थः । अतः पुंसा तत् दैवं । जेतुं शक्यते केनेव । प्रबलपुंसा इव । यथा तेन बालो जेतुं शक्यते तथेत्य् अर्थः ॥म्त्_२,६।४॥  

  
     ह्यस्तनो दुष्ट आचार आचारेणाद्य चारुणा ।
  
     यथाशु शुभतां याति प्राक्तनं कुकृतं तथा ॥मु_२,६।५॥  

  
अद्याचारेण अद्य कृतेनाचारेण । तथा तद्वत् । प्राक्तनं कुकृतम् अद्यतनेन सुकृतेन शुभतां याति ॥म्त्_२,६।५॥  

  
     तज्जयाय यतन्ते ये न लाभलवलम्पटाः ।
  
     ते मूढाः प्राकृता दीनाः स्थिता दैवपरायणाः ॥मु_२,६।६॥  

  
तज्जयाय कुवासनारूपप्राक्तनाशुभपौरुषजयाय । लाभलवे सांसारिकपदार्थाप्तिरूपे लाभलेशे । लम्पटाह् लोभयुक्ताः । प्राकृताः नीचाः ॥म्त्_२,६।६॥  

  
     पौरुषेण कृतं कर्म दैवाद् यद् अभिनश्यति ।
  
     तत्र नाशयितुर् ज्ञेयं पौरुषं बलवत्तरम् ॥मु_२,६।७॥  

  
नाशयितुः नाशकस्य कालादेः ॥म्त्_२,६।७॥  

  
     यद् एकवृन्तफलयोर् अप्य् एकं शून्यकोटरम् ।
  
     तत्र प्रयत्नः स्फुरितस् तथा तद्रससंविदः ॥मु_२,६।८॥  

  
एकस्मिन् वृन्ते स्थितौ फलौ एकवृन्तफलौ । तयोः अपि मध्यात् एकफलं शून्यकोटरम् साररहितमध्यं यत् भवति । अर्थात् द्वितीयं सारभरितमध्यं ज्ञेयम् । तत्र तस्मिन् स्थाने । तद्रससंविदः तयोः फलयोः या रसरूपा संवित् । तस्याः तद्रसस्येति यावत् । तथा तेन प्रकारेण । यत्नः पौरुषं स्फुरितः । रसेनेव तादृशं पौरुषं कृतं येनैकं फलं साररहितं सम्पन्नं । न त्व् अन्यशङ्कितस्य दैवस्यात्र कापि शक्तिर् अस्तीति भावः ॥म्त्_२,६।८॥  
  

  
     यत् प्रयान्ति जगद्भावाः संसिद्धा अपि सङ्क्षयम् ।
  
     क्षयकारकयत्नस्य तत्र ज्ञेयं महद् बलम् ॥मु_२,६।९॥  

  
क्षयकारकस्य नाशकर्तुः कालस्य । यः यत्नः पौरुषम् । तस्य ॥म्त्_२,६।९॥  

  
     भिक्षुको मङ्गलेभेन नृपो यत् क्रियते बलात् ।
  
     तद् अमात्येभपौराणां प्रयत्नस्य महत् फलम् ॥मु_२,६।१०॥  

  
मङ्गलेभेन मङ्गलहस्तिना । भिक्षुकः नृपः राजा । बलात् यत् क्रियते अमात्येभपौराणां राज्यप्रदातॄणां मन्त्रिमङ्गलहस्तिनागराणां । प्रयत्नस्य तद्राज्यदानरूपस्य पौरुषस्य सहफलं भवति । न दैवस्य ॥म्त्_२,६।१०॥  
  

  
     पौरुषेनान्नम् आक्रम्य यथा दन्तैर् विचूर्ण्यते ।
  
     अल्पं पौरुषम् आक्रम्य तथा शूरेण चूर्ण्यते ॥मु_२,६।११॥  

  
यथा दन्तैः पौरुषेण अन्नम् आक्रम्य स्ववशीकृत्य । चूर्ण्यते । तथा शूरेणाद्यतनपौरुषयुक्तेन पुरुषेण । अल्पं प्राक्तनत्वेन जीर्णप्रायं । पौरुषं आक्रम्य चूर्ण्यते ॥म्त्_२,६।११॥  

  
     अनुभूतं हि महतां लाघवं यत्नशालिनां ।
  
     यथेष्टं विनियुज्यन्ते ते तैः कर्मसु लोष्टवत् ॥मु_२,६।१२॥  

  
हि यस्मात् । अस्माभिः यत्नशालिनां पौरुषशालिनां । महतां लाघवं चातुर्यम् । अनुभूतं प्रत्यक्षं दृष्टम् । कथं अनुभूतम् इत्य् । अत्राह । यथेष्टम् इति । यतः तैः यत्नशालिभिः । ते अर्थात् पौरुषरहिताः पुरुषाः । यथेष्टं स्वेच्छानुसारेण । लोष्टवत् कर्मसु विनियुज्यन्ते ॥म्त्_२,६।१२॥  

  
     शक्तस्य पौरुषं दृश्यम् अदृश्यं वापि यद् भवेत् ।
  
     तद् दैवम् इत्य् अशक्तेन बुद्धम् आत्मन्य् अबुद्धिना ॥मु_२,६।१३॥  

  
शक्तस्य महता पौरुषेण युक्तस्य । दृश्यस्य पुरुषादेर् अदृश्यस्य कालादेश् च । दृश्यम् अदृश्यं वा यत् पौरुषं भवेत् । अबुद्धिना सम्यग्ज्ञानरहितेन । अशक्तेन तदपेक्षया शक्तिरहितेन पुरुषेण । तत् शक्तस्य पौरुषम् । आत्मनि स्वस्मिन् विषये । दैवं बुद्धम् ज्ञातम् । अन्यथा दैवेन मे कृतम् इति न ब्रूयात् ॥म्त्_२,६।१३॥  
  

  
     भूतानां बलवद्भूतयत्नो दैवम् इति स्थितम् ।
  
     तस्थुषाम् अप्य् अधिष्ठातृवताम् एतत् स्फुटं मिथः ॥मु_२,६।१४॥  

  
बलवद्भूतयत्नः । भूतानाम् क्षुद्रभूतानां उपरि । दैवम् इति स्थितम् भवति । पुरुषो हि यत्र न पर्याप्तो भवति तत्रैव दैवेन मे कृतम् इति कथयति । न केवलम् एतन् मयैव ज्ञातं किन्त्व् अन्यैर् अपीत्य् आह । तस्थुषाम् इति । अपिशब्दः समुच्चये । मिथः अन्योऽन्यम् । अधिष्ठातृवतां तस्थुषाम् प्रेरकयुक्तानां स्थितानाम् पुरुषाणाम् अपि । एतत् मया उक्तः अर्थः । स्फुटं प्रकटो भवति । ते हि परस्परं क्षुद्रतरतमादिभेदेनाधिष्ठेयाः भवन्ति । उत्कृष्टतरतमादिभेदेन त्व् अधिष्ठातारः । अधिष्ठाता एव चाधिष्ठेयं प्रति दैवम् । अतः एतेषु मदुक्तो ऽर्थः स्फुट एव भवति इति भावः ॥म्त्_२,६।१४॥  
  

  
ननु भिक्षुकराज्यविषये ऽयं न्यायो नास्तीत्य् । अत्राह  

  
     शास्त्रमात्येभपौराणाम् अविकल्प्या स्वभावधीः ।
  
     सा या भिक्षुकराज्यस्य कर्त्री धर्त्री प्रजास्थितेः ॥मु_२,६।१५॥  

  
शास्ता पुरोहितः । स च अमात्यश् च । इभश् च मङ्गलहस्ती च । पौराश् च । तेषाम् । सा स्वभावधीः स्वभावात् उत्थिता भिक्षुराज्यदानरूपा बुद्धिः । अविकल्प्या नाशयितुम् अशक्याशक्ता इति यावत् भवति । सा का । या भिक्षुकराज्यस्य कर्त्री भवति । तद्द्वारेण प्रजास्थितेः धर्त्री च भवति । अतो ऽत्राप्य् अयम् एव न्याय इति भावः । इयं हि रीतिः । यत्र देशे राजा म्रियते । तस्य पुत्रश् च न स्यात् । तत्र मङ्गलहस्ती यं नमति । तम् एव राजानं कुर्वन्तीति ॥म्त्_२,६।१५॥  
  

  
     ऐहिकः प्राक्तनं हन्ति प्राक्तनो ऽद्यतनं बलात् ।
  
     सर्वदा पुरुषस्पन्दस् तत्रानुद्वेगवाञ् जयी ॥मु_२,६।१६॥  

  
पुरुषस्पन्दः पौरुषम् । तत्र द्वयोः पौरुषयोः मध्ये । अनुद्वेगवान् उद्वेगरहितः । लक्षणया अतिबल इत्य् अर्थः ॥म्त्_२,६।१६॥  

  
ननु तत्र कः प्रायः बलवान् अस्तीत्य् । अत्राह  

  
     द्वयोर् अद्यतनस्यैव प्रत्यक्षाद् बलिता भवेत् ।
  
     दैवं जेतुम् अतो यत्नैर् बालो यूनेव शक्यते ॥मु_२,६।१७॥  

  
प्रत्यक्षात् प्रत्यक्षप्रमाणेन । दृश्यते हि अद्यतनः शुभाचारः ह्यस्तनम् अशुभं नाशयन् । फलितम् आह । दैवम् इति । अतः यत्नैः अद्यतनैः पौरुषैः । दैवं प्राक्तनं पौरुषं । जेतुम् शक्यते । केनेव । यूनेव । यथा यूना बालः जेतुं शक्यते तथेत्य् अर्थः ॥म्त्_२,६।१७॥  

  
     मेघेन नीयते यद् वा वत्सरोपार्जिता कृषिः ।
  
     मेघस्य पुरुषार्थो ऽसौ जयत्य् अधिकयत्नवान् ॥मु_२,६।१८॥  

  
अत्रापि न दैवस्य काचिच् छक्तिर् अस्तीति भावः ॥म्त्_२,६।१८॥  

  
     क्रमेणोपार्जिते ऽप्य् अर्थे नष्टे कार्या न खेदिता ।
  
     न बलं यत्र मे शक्तं तत्र का परिदेवना ॥मु_२,६।१९॥  

  
बलम् पौरुषम् । न हि जनः अशक्यः राज्यादिवस्तुप्राप्त्यर्थं प्रत्यहं परिदेवनायुक्तो भवतीति भावः ॥म्त्_२,६।१९॥  
  

  
     यन् न शक्नोमि तस्यार्थे यदि दुःखं करोम्य् अहम् ।
  
     तद् अमानितमृत्योर् मे युक्तं प्रत्यहरोदनम् ॥मु_२,६।२०॥  

  
अमानितमृत्योः तावद् मृत्युपातम् अपि अनङ्गीकुर्वतः ॥म्त्_२,६।२०॥  
  

  
     देशकालक्रियाद्रव्यवशतो विस्फुरन्त्य् अमी ।
  
     सर्व एव जगद्भावा जयत्य् अधिकयत्नवान् ॥मु_२,६।२१॥  

  
भावाः मृत्य्वादिरूपाः पदार्थाः ॥म्त्_२,६।२१॥  

  
फलितं कथयति  

  
     तस्मात् पौरुषम् आश्रित्य सच्छास्त्रैः सत्समागमैः ।
  
     प्रज्ञाम् अमलतां नीत्वा संसाराम्बुनिधिं तर ॥मु_२,६।२२॥  

  
अमलताम् रागादिमलराहित्यम् ॥म्त्_२,६।२२॥  

  
     प्राक्तनश् चैहिकश् चासौ पुरुषार्थौ फलद्रुमौ ।
  
     ऐहिकः पुरुषार्थश् च जगत्य् अभ्यधिकस् तयोः ॥मु_२,६।२३॥  

  
फलोत्पादकौ द्रुमौ फलद्रुमौ ॥म्त्_२,६।२३॥  

  
     कर्म यः प्राक्तनं तुच्छं न निहन्ति शुभेहितैः ।
  
     अज्ञो जन्तुर् अनीशो ऽसौ वाङ्मनःसुखदुःखयोः ॥मु_२,६।२४॥  

  
कर्म पौरुषम् । अनीशः असमर्थः । वाङ्मनःसुखदुःखौ अप्य् असौ नाशयितुं न शक्नोति । शरीरदुःखनाशे तु का कथेति भावः ॥म्त्_२,६।२४॥  

  
     यस् तूदारचमत्कारः सदाचारविहारवान् ।
  
     स निर्याति जगन्मोहान् मृगेन्द्रः पञ्जराद् इव ॥मु_२,६।२५॥  

  
सदाचारेण साध्वाचारेण । विहारः विद्यते यस्य । तादृशः । स इति । स एव शुभपौरुषभाजनम् इति भावः ॥म्त्_२,६।२५॥  

  
     कश्चिन् मां प्रेरयत्य् एवम् इत्य् अनर्थकुकल्पने ।
  
     यः स्थितो दृष्टम् उत्सृज्य त्याज्यो ऽसौ दूरतो ऽधमः ॥मु_२,६।२६॥  

  
दृष्टम् प्रत्यक्षदृष्टफलं पौरुषम् ॥म्त्_२,६।२६॥  

  
     व्यवहारसहस्राणि यान्य् उपायान्ति यान्ति च ।
  
     यथाशास्त्रं विहर्तव्यं तेषु त्यक्त्वा सुखासुखे ॥मु_२,६।२७॥  

  
यथाशास्त्रम् स्वशास्त्रानतिक्रमेण । विहर्तव्यं विहारः कार्यः ॥म्त्_२,६।२७॥  

  
     यथाशास्त्रम् अनुच्छिन्नां मर्यादां स्वाम् अनुज्झतः ।
  
     उपतिष्ठन्ति सर्वाणि रत्नान्य् अम्बुनिधेर् इव ॥मु_२,६।२८॥  

  
स्वाम् स्वजात्यनुसारिणीम् । उपतिष्ठन्ति समीपम् आगच्छन्ति । सर्वाणि सकलानि श्रेयांसि ॥म्त्_२,६।२८॥  
  

  
     स्वार्थप्रापककार्यैकप्रयत्नपरता बुधैः ।
  
     प्रोक्ता पौरुषशब्देन सा सिद्ध्यै शास्त्रयन्त्रिता ॥मु_२,६।२९॥  

  
स्वार्थप्रापके स्वप्रयोजनसाधके कार्ये । एकम् अत्यन्तं । प्रयत्नपरता शास्त्रयन्त्रिता शास्त्रबुद्धा ॥म्त्_२,६।२९॥  

  
     क्रियायाः स्पन्दधर्मिण्याः स्वार्थसाधकता स्वयम् ।
  
     साधुसङ्गमशास्त्रार्थतीक्ष्णयाभ्यूह्यते धिया ॥मु_२,६।३०॥  

  
स्पन्दधर्मिण्याः स्पन्दस्वरूपायाः क्रियायाः । स्वार्थसाधकता स्वयम् अन्यनिरपेक्षं भवति । साधुसङ्गमशास्त्रार्थतीक्ष्णया धिया सम्बन्धिनी स्वार्थसाधकता अभ्यूह्यते विवेच्यते । का स्वार्थसाधकता । शुभा । का शुभेति व्यवस्थाप्यते इत्य् अर्थः ॥म्त्_२,६।३०॥  
  

  
     अनन्तं समतानन्दं परमार्थं विदुर् बुधाः ।
  
     स येभ्यः प्राप्यते ऽनन्तं ते सेव्याः शास्त्रसाधवः ॥मु_२,६।३१॥  

  
सर्वत्र समदर्शित्वं समता । तद्रूपः आनन्दः समतानन्दः । परमार्थम् परमोपादेयं । सः समतानन्दः । पौरुषम् आश्रित्योपास्यः ॥म्त्_२,६।३१॥  

  
     प्राक्तनं पौरुषं तच् चेद् दैवशब्देन कथ्यते ।
  
     तद् युक्तम् एतद् एतस्मिन् नास्ति नापवदामहे ॥मु_२,६।३२॥  

  
तत् प्रसिद्धं । प्राक्तनं पौरुषं दैवशब्देन चेत् यदि । कथ्यते । युष्माभिर् इति शेषः । तत् कथनं । युक्तं भवति । यत एतत् समतानन्दप्राप्त्युपायत्वम् । एतस्मिन् नास्ति । अतः वयं नापवदामहे तदपवादं न कुर्मः । उपेक्षाविषयत्वाद् इति भावः ॥म्त्_२,६।३२॥  
  

  
     मूढैः प्रकल्पितं दैवम् अन्यद् यैस् ते क्षयं गताः ।
  
     नित्यं स्वपौरुषाद् एव लोकद्वयहितं भवेत् ॥मु_२,६।३३॥  

  
अन्यत् प्राक्तनपौरुषात् । क्षयम् अनुद्योगकृतं नाशम् ॥म्त्_२,६।३३॥  

  
     ह्यस्तनी दुष्क्रियाभ्येति शोभां सत्क्रियया यथा ।
  
     अद्यैवं प्राक्तनी तस्माद् यत्नात् सत्कार्यवान् भव ॥मु_२,६।३४॥  

  
अद्यतनयेति शेषः । यथा अद्यतनया सत्क्रियया ह्यस्तनी दुष्क्रिया शोभां अभ्येति । एवम् तथा । प्राक्तनी प्राग्जन्मभवा वासनारूपा दुष्क्रिया । अद्य अद्यतनया सच्छास्त्रसेवनादिरूपया सत्क्रियया । शोभाम् शुद्धत्वम् अभ्येति । अतः त्वम् सत्कार्यवान् भव ॥म्त्_२,६।३४॥  
  

  
     करामलकवद् दृष्टं पौरुषाद् एव यत् फलम् ।
  
     मूढः प्रत्यक्षम् उत्सृज्य दैवमोहे निमज्जति ॥मु_२,६।३५॥  

  
मूढः दैवात् फलवादी अज्ञानी । प्रत्यक्षम् प्रत्यक्षप्रमाणसिद्धं पौरुषम् उत्सृज्य । दैवमोहे दैवरूपे भ्रमे मज्जति । कुतः तत् । तत् कुतः यत् यतः । अस्माभिः फलम् करामलकवत् पौरुषाद् एव दृष्टम् प्रत्यक्षम् अनुभूतम् ॥म्त्_२,६।३५॥  
  

  
     सकलकारणकार्यविवर्जितं निजविकल्पबलाद् उपकल्पितम् ।
  
     तद् अनपेक्ष्य हि दैवम् असन्मयं श्रय शुभाशय पौरुषम् आत्मनः ॥मु_२,६।३६॥  

  
सकलानि यानि कार्यकारणानि । तैः वर्जितम् । अत्यन्तासत्स्वरूपम् इत्य् अर्थः । अत एव निजविकल्पबलात् उपकल्पितम् सम्पादितं । तत् असन्मयं दैवम् अनपेक्ष्य । हे शुभाशय । त्वम् आत्मनः पौरुषं आश्रय । दैववशो मा भवेति भावः ॥म्त्_२,६।३६॥  

  
     शास्त्रैः सदाचरितजृम्भितदेशधर्मैर् यत् कल्पितं फलम् अतीव चिरप्ररूढम् ।
  
     तस्मिन् हृदि स्फुरति नो ऽपरम् एति चित्तम् अङ्गावली तद् अनु पौरुषम् एतद् आहुः ॥मु_२,६।३७॥  

  
शास्त्रैः सच्छास्त्रैः । सतां साधूनां । यत् आचरितं आचारः । तेन प्रवृत्तः । अविच्छिन्नप्रवाहेणागताः ये देशधर्माः । तैः चातीव चिरप्ररूढं अत्यन्तबहुकालात् प्रभृति प्रसिद्धं । यत् फलं कल्पितम् साध्यत्वेन निश्चितं भवति । तस्मिन् फले । हृदि स्फुरति सम्पादनीयतया विलसति सति । चित्तम् अपरम् प्रोक्तफलेतरं वस्तु यत् । नो एति न गच्छति । तद् अनु चित्तानन्तरं । अङ्गावली हस्ताद्यवयवपङ्क्तिर् । अपि अपरं यत् । नो एति । अपि तु तत्साधनैकपरं भवति । पण्डिताः एतत् पौरुषम् आहुः कथयन्ति । न तु यथा तथा हस्तादिचालनम् इति भावः ॥म्त्_२,६।३७॥  
  

  
     बुद्ध्वैव पौरुषफलं पुरुषत्वम् एतद् आत्मप्रयत्नपरतैव सदैव कार्या ।
  
     नेया ततः सफलतां परमाम् अथासौ सच्छास्त्रसाधुजनपण्डितसेवनेन ॥मु_२,६।३८॥  

  
पुरुषेण एतत् स्वेनानुभूयमानं । पुरुषत्वम् पुरुषभावम् । पौरुषफलं । पौरुषं पूर्वश्लोकोक्तस्वरूपपौरुषं । फलं यस्य । तादृक् । बुद्ध्वा एव । आत्मप्रयत्नपरता पौरुषनिर्वृत्तत्वम् । सदा एव कार्या । ततः करणानन्तरं । पुरुषेणासौ आत्मप्रयत्नपरता । सच्छास्त्रसाधुजनपण्डितसेवनेन परमाम् उत्कृष्टाम् । सफलताम् मोक्षाख्यफलयुक्तताम् नेया । अथशब्दः पादपूरणार्थः ॥म्त्_२,६।३८॥  
  

  
     दैवपौरुषविचारचारुभिश् चेतसा चरितम् आत्मपौरुषम् ।
  
     नित्यम् एव जयतीति भावितैः कार्य आर्यजनसेवनोद्यमः ॥मु_२,६।३९॥  

  
पुरुषैः आर्यजनसेवनोद्यमः कार्यः । कथम्भूतैः । दैवपौरुषयोः यः विचारः स्वरूपविवेचनं । तेन चारुभिः  । पुनः कथम्भूतैः । मनसा इति एवम् । भावितैः निश्चितैः इति । किम् इति । चरितम् अनुष्ठितम् । आत्मपौरुषम् नित्यम् सदा जयति । सर्वफलजनकत्वात् सर्वोत्कर्षेण वर्तत इति ॥म्त्_२,६।३९॥  

  
सर्गान्तश्लोकेनाप्य् एतद् एव कथयति  

  
     जन्मप्रबन्धमयम् आमयम् एष जीवो बुद्ध्वैहिकं सहजपौरुषम् एव सिद्ध्यै ।
  
     शान्तिं नयत्व् अवितथेन वरौषधेन पृष्टेन तुष्टिपरपण्डितसेवनेन ॥मु_२,६।४०॥  

  
जीवः पुरुषः । ऐहिकं इह लोके शक्यत्वेन स्थितं पौरुषं । सिद्ध्यै सिद्ध्यर्थं बुद्ध्वा । ततः तदाश्रयणेनानुष्ठितेन तुष्टिपरपण्डितसेवनेन हेतुना । पृष्टेन तस्माद् एव पण्डितात् पृष्टेन । अवितथेन सफलेन । वरौषधेन सम्यग्ज्ञानाख्यवरौषधेन । जन्मप्रबन्धमयम् जन्मसन्तानरूपं । आमयम् रोगं । शान्तिं नयतु । इति शिवम् ॥म्त्_२,६।४०॥  

  
इति श्रीभास्करकण्ठविरचितायां श्रीमोक्षोपायटीकायां मुमुक्षुव्यवहारप्रकरणे षष्ठः सर्गः ॥ २,६ ॥  
  
  

  
ॐ अत्यन्तोपादेयत्वेन पुनर् अपि पौरुषचर्चाम् एव प्रस्तौति  

  
     प्राप्य व्याधिविनिर्मुक्तं देहम् अल्पाधिवेधितम् ।
  
     तथात्मानं समादध्याद् यथा भूयो न जायते ॥मु_२,७।१॥  

  
अल्पो यः आधिः जीवनोपायादिनिमित्ता चित्तपीडा । तेन वेधितम् ताडनायुक्तम् कृतम् । समादध्यात् चिन्मात्रतत्त्वे समाधानयुक्तं कुर्यात् ॥म्त्_२,७।१॥  
  

  
     दैवं पुरुषकारेण यो ऽतिवर्तितुम् इच्छति ।
  
     इह चामुत्र च जयेत् स सम्पूर्णाभिवाञ्छितः ॥मु_२,७।२॥  

  
दैवम् अनुद्योगरूपम् दैवम् । सम्पूर्णे अभिवाञ्छिते भोगमोक्षरूपे काङ्क्षिते यस्य सः ॥म्त्_२,७।२॥  
  

  
     ये समुद्योगम् उत्सृज्य स्थिता दैवपरायणाः ।
  
     ते धर्मम् अर्थकामौ च नाशयन्त्य् आत्मविद्विषः ॥मु_२,७।३॥  

  
आत्मविद्विट्त्वं च तेषां भोगमोक्षरूपात्मककार्यनाशकत्वाज् ज्ञेयम् ॥म्त्_२,७।३॥  
  

  
     संवित्स्पन्दो मनःस्पन्द इन्द्रियस्पन्द एव च ।
  
     एतानि पुरुषार्थस्य रूपाण्य् एभ्यः फलोदयः ॥मु_२,७।४॥  

  
एभ्यः संविदादिस्पन्देभ्यः ॥म्त्_२,७।४॥  

  
संवित्तत्त्वाद् एव पौरुषोत्थानं कथयति  

  
     यथा संवेदनं चेतस् तथान्तःस्पन्दम् ऋच्छति ।
  
     तथैव कायश् चलति तथैव फलभोक्तृता ॥मु_२,७।५॥  

  
यथा येन प्रकारेण । संवेदनम् संविदः स्फुरणम् स्यात् । तथा तेन प्रकारेण । चेतः अन्तःस्पन्दम् सङ्कल्पाख्याम् चेष्टाम् । ऋच्छति गच्छति । तथैव चित्तस्पन्दानुसारेण एव । कायः चलति हिताहितप्राप्तिपरिहाररूपां क्रियां प्रति चेष्टते । ततः तथैव कायचलनानुसारेणैव । फलभोक्तृता भवति । जीवस्येति शेषः ॥म्त्_२,७।५॥  
  

  
     आबालम् एतत् संसिद्धं यत्र यत्र यथा तथा ।
  
     दैवं तु न क्वचिद् दृष्टम् अतो जयति पौरुषम् ॥मु_२,७।६॥  

  
आबालं बालपर्यन्तम् । एतत् मदुक्तम् । फलितम् आहात इति ॥म्त्_२,७।६॥  
  

  
     पुरुषार्थेन देवेशगुरुर् एष बृहस्पतिः ।
  
     शुक्रो दैत्येन्द्रगुरुतां पुरुषार्थेन चास्थितः ॥मु_२,७।७॥  

  
देवेशस्य गुरुः देवेशगुरुः ॥म्त्_२,७।७॥  

  
     दैन्यदारिद्र्यदुःखार्ता अपि साधो नरोत्तमाः ।
  
     पौरुषेणैव यत्नेन याता देवेन्द्रतुल्यताम् ॥मु_२,७।८॥  

  
देवेन्द्रतुल्यताम् इन्द्रसाम्यम् ॥म्त्_२,७।८॥  

  
     महान्तो विभवाढ्या ये नानाश्चर्यसमाश्रयाः ।
  
     पौरुषेणैव दोषेण नरकातिथितां गताः ॥मु_२,७।९॥  

  
दोषेण दोषहेतुना । उच्छास्त्रितेनेति यावत् ॥म्त्_२,७।९॥  
  

  
     भावाभावसहस्रेषु दशासु विविधासु च ।
  
     स्वपौरुषवशाद् एव विवृत्ता भूतजातयः ॥मु_२,७।१०॥  

  
विवृत्ताः रूपान्तरं गताः । भावाभावाद्याविष्टाः सम्पन्ना इति यावत् ॥म्त्_२,७।१०॥  

  
     शास्त्रतो गुरुतश् चैव स्वतश् चेति त्रिसिद्धिता ।
  
     सर्वत्र पुरुषार्थस्य न दैवस्य कदाचन ॥मु_२,७।११॥  

  
त्रिभिः प्रकारैः सिद्धिता त्रिसिद्धिता । फलम् इति शेषः । स्वतः शास्त्रादि विना स्वप्रतिभामात्राद् एव । केचिद् धि शास्त्रात् सिद्धा भवन्ति । केचित् गुरुतः । केचित् स्वतः ॥म्त्_२,७।११॥  
  

  
     अशुभेषु समाविष्टं शुभेष्व् एवावतारयेत् ।
  
     यत्नेन चित्तम् इत्य् आशु सर्वशास्त्रार्थसङ्ग्रहः ॥मु_२,७।१२॥  

  
अशुभेषु भोगार्जनरूपेष्व् अशुभकार्येषु ॥म्त्_२,७।१२॥  

  
     यच् छ्रेयो यद् अतुच्छं च यद् अपायविवर्जितम् ।
  
     तत् तद् आचर यत्नेन पुत्रेति गुरवः स्थिताः ॥मु_२,७।१३॥  

  
पुत्र हे शिष्य । स्थिताः । उपदेष्टृत्वेनेति शेषः ॥म्त्_२,७।१३॥  

  
     यथा यथा प्रयत्नो मे फलम् आशु तथा तथा ।
  
     इत्य् अहं पौरुषाद् एव फलभाङ् न तु दैवतः ॥मु_२,७।१४॥  

  
इत्य् एवं । निश्चयवान् भवेद् इति भावः ॥म्त्_२,७।१४॥  

  
     पौरुषाद् दृश्यते सिद्धिः पौरुषं धीमतां क्रमः ।
  
     दैवम् आश्वासनामात्रं दुःखपेलवबुद्धिषु ॥मु_२,७।१५॥  

  
दुःखेन पेलवा उद्योगासहा । बुद्धिः येषां तेषु ॥म्त्_२,७।१५॥  

  
     प्रत्यक्षप्रमुखान् नित्यं प्रमाणं पौरुषः क्रमः ।
  
     फलतो दृश्यते लोके देशान्तरगमादिकात् ॥मु_२,७।१६॥  

  
अस्माभिः पौरुषः पुरुषसम्बन्धी क्रमः । पादचालनादिरूपं पौरुषम् इति यावत् । देशान्तरगमादिकात् फलतः फलात् । नित्यं प्रमाणं अर्थक्रियाकारि दृश्यते । फलतः कथम्भूतात् । प्रत्यक्षं प्रत्यक्षप्रमाणं । प्रमुखं ग्राहकत्वेन प्रधानं यस्य । तादृशात् प्रत्यक्षदृष्टाद् इत्य् अर्थः । अतः पौरुषम् एव सफलं । न दैवम् इति भावः ॥म्त्_२,७।१६॥  
  

  
     भोक्ता तृप्यति नाभोक्ता गन्ता गच्छति नागतिः ।
  
     वक्ता वक्ति न चावक्ता पौरुषं सफलं नृणाम् ॥मु_२,७।१७॥  

  
स्पष्टम् ॥म्त्_२,७।१७॥  

  
     पौरुषेण दुरन्तेभ्यः सङ्कटेभ्यः सुबुद्धयः ।
  
     समुत्तरन्त्य् अयत्नेन न तु मूकतयानया ॥मु_२,७।१८॥  

  
मूकतया दैवपरत्वरूपेण उद्योगराहित्येन ॥म्त्_२,७।१८॥  
  

  
     यो यो यथा प्रयतते स स तद्वत् फलैकभाक् ।
  
     न तु तूष्णीं स्थितेनेह केनचित् प्राप्यते फलम् ॥मु_२,७।१९॥  

  
तद्वत् तथा । तूष्णीं स्थितेन उद्योगरहितेन तिष्ठता ॥म्त्_२,७।१९॥  
  

  
     शुभेन पुरुषार्थेन शुभम् आसाद्यते फलम् ।
  
     अशुभेनाशुभं राम यथेच्छसि तथा कुरु ॥मु_२,७।२०॥स्पष्टम् ॥म्त्_२,७।२०॥  
  

  
     पुरुषार्थफलप्राप्तिर् देशकालवशाद् इह ।
  
     प्राप्ता चिरेण शीघ्रं वा यासौ दैवम् इति स्मृता ॥मु_२,७।२१॥  

  
प्राप्तिः प्राप्तेति कार्यं करोति इतिवत् प्रयोगः । असौ पुरुषार्थफलप्राप्तिः ॥म्त्_२,७।२१॥  

  
     न दैवं दृश्यते दृष्ट्या न च लोकान्तरे स्थितम् ।
  
     उक्तं दैवाभिधानेन स्वं लोके कर्मणः फलम् ॥मु_२,७।२२॥  

  
स्पष्टम् ॥म्त्_२,७।२२॥  

  
     पुरुषो जायते लोके वर्धते क्षीयते पुनः ।
  
     न तत्र दृश्यते दैवं जरायौवनबाल्यवान् ॥मु_२,७।२३॥  

  
तत्र पुरुषे ॥म्त्_२,७।२३॥  

  
     देशाद् देशान्तरप्राप्तिर् हस्तस्थद्रव्यधारणम् ।
  
     व्यापारश् च तथाङ्गानां पौरुषेण न दैवतः ॥मु_२,७।२४॥  

  
स्पष्टम् ॥म्त्_२,७।२४॥  

  
     अर्थप्रापककार्यैकप्रयत्नपरता बुधैः ।
  
     प्रोक्ता पौरुषशब्देन सर्वम् आसाद्यते ऽनया ॥मु_२,७।२५॥  

  
अर्थप्रापकं यत् कार्यं । तत्र एकम् केवलं । प्रयत्नपरता ॥म्त्_२,७।२५॥  

  
     अनर्थप्राप्तिकार्यैकप्रयत्नपरता तु या ।
  
     सोक्ता प्रोन्मत्तचेष्टेति न किञ्चित् प्राप्यते ऽनया ॥मु_२,७।२६॥  

  
अनर्थप्राप्तौ अनर्थप्राप्त्यर्थं यत् कार्यम् । तत्र एकम् प्रयत्नपरता ॥म्त्_२,७।२६॥  

  
     क्रियायाः स्पन्दधर्मिण्याः स्वार्थसाधकता स्वयम् ।
  
     साधुसङ्गमसच्छास्त्रतीक्ष्णयोन्नीयते धिया ॥मु_२,७।२७॥  

  
उन्नीयते निश्चीयते ॥म्त्_२,७।२७॥  

  
     अनन्तं समतानन्दं परमार्थं स्वकं विदुः ।
  
     तद् येभ्यः प्राप्यते यत्नात् सेव्यास् ते शास्त्रसाधवः ॥मु_२,७।२८॥  

  
स्वकम् परमार्थम् निजं परमप्रयोजनम् ॥म्त्_२,७।२८॥  

  
     सच्छास्त्रादिगुणो मत्या सच्छास्त्रादिगुणान् मतिः ।
  
     वर्धेते ते मिथो ऽभ्यासात् सरोब्दाव् इव कालतः ॥मु_२,७।२९॥  

  
सच्छास्त्रादिरूपः गुणः मत्या भवति । बुद्धिरहितस्य सच्छास्त्रादौ प्रवृत्त्यभावात् । मतिः सच्छास्त्रादिगुणात् भवति । ते सच्छास्त्रादिगुणमती । मिथः अन्योन्यं । अभ्यासात् वर्धेते वृद्धिं गच्छतः । काव् इव । सरोब्दाव् इव । यथा सरोब्दौ सरोमेघौ । कालतः मिथः वर्धेते तथेत्य् अर्थः । कदाचिद् धि सरः मेघवृष्टेन जलेन वर्धते । कदाचित् तु मेघः सरसः गृहीतेन जलेनेति ॥म्त्_२,७।२९॥  
  

  
     आबाल्याद् अलम् अभ्यस्तैः शास्त्रसत्सङ्गमादिभिः ।
  
     गुणैः पुरुषयत्नेन स्वो ऽर्थः सम्प्राप्यते हितः ॥मु_२,७।३०॥  

  
पुरुषयत्नेन पौरुषेणाभ्यस्तैः अनुशीलितैः । स्वः अर्थः मोक्षाख्यं निजं प्रयोजनम् ॥म्त्_२,७।३०॥  

  
     पौरुषेण जिता दैत्याः स्थापिता भुवनक्रियाः ।
  
     रचितानि जगन्तीह विष्णुना न तु दैवतः ॥मु_२,७।३१॥  

  
स्पष्टम् ॥म्त्_२,७।३१॥  

  
सर्गान्तश्लोकेन श्रीरामस्य पौरुषं कर्तव्यत्वेनोपदिशति  

  
     जगति पुरुषकारकारणे ऽस्मिन् कुरु रघुनाथ चिरं तथा प्रयत्नम् ।
  
     व्रजसि तरुसरीसृपाभिधानां सुभग यथा न दशाम् अशङ्कम् एव ॥मु_२,७।३२॥  

  
जगति कथम्भूते । पुरुषकारः पौरुषं कारणं यस्य । तादृशे । चिन्मात्रपौरुषाद् एव हि जगद् उत्पन्नम् । प्रयत्नम् पौरुषम् । तरुसरीसृपाभिधानां दशां तर्वादिरूपताम् इत्य् अर्थः । तर्वादयो हि पौरुषराहित्येनैव दुःखम् अनुभवन्तीति तेषां ग्रहणं कृतम् । इति शिवम् ॥म्त्_२,७।३२॥  

  
इति श्रीभास्करकण्ठविरचितायां श्रीमोक्षोपायटीकायां मुमुक्षुव्यवहारप्रकरणे सप्तमः सर्गः ॥ २,७ ॥  
  
  

  
ॐ पुनः दैवनिराकरणं करोति । ॐ  

  
     नाकृतिर् न च कर्माणि नास्पदं न पराक्रमः ।
  
     तन् मिथ्याज्ञानवत् प्रौढं दैवं नाम किम् उच्यते ॥मु_२,८।१॥  

  
पूर्वार्धे यस्येति शेषः ॥म्त्_२,८।१॥  

  
     स्वकर्मफलसम्प्राप्ताव् इदम् इत्थम् इतीह याः ।
  
     गिरस् ता दैवनाम्नैताः प्रसिद्धिं समुपागताः ॥मु_२,८।२॥  

  
इदम् इत्थम् इति गिर इदं इत्थं सम्पन्नम् इति वाचः ॥म्त्_२,८।२॥  
  

  
     तथैव मूढमतिभिर् दैवम् अस्तीति निश्चयः ।
  
     आत्तो दुरवबोधेन रज्जाव् इव भुजङ्गमः ॥मु_२,८।३॥  

  
आत्तो गृहीतः । दुरवबोधेन अज्ञानेन । इवशब्दः यथाशाब्दार्थे ॥म्त्_२,८।३॥  
  

  
     ह्यस्तनी दुष्क्रियाभ्येति शोभां सत्क्रियया यथा ।
  
     अद्यैवं प्राक्तनी तस्माद् यत्नात् सत्कार्यवान् भव ॥मु_२,८।४॥  

  
गतार्थो ऽयम् ॥म्त्_२,८।४॥  

  
     मूढानुमानसंसिद्धं दैवं यस्यास्ति दुर्मतेः ।
  
     दैवाद् दाहो ऽस्तु मा वेति वक्तव्यं तेन पावके ॥मु_२,८।५॥  

  
मूढानुमानसंसिद्धं दैवं यस्य दुर्मतेः अज्ञानिनः । अस्ति परमार्थसद् अस्ति । तेन दुर्मतिना । पावके अग्नौ स्थित्वा । दैवाद् दाहः अस्तु मास्तु वेति वक्तव्यम् । तत्र त्व् असौ नैतद् वक्तुं शक्नोति दाहैकलब्धेर् इति भावः ॥म्त्_२,८।५॥  
  

  
     दैवम् एवेह चेत् कर्म पुंसः किम् इव चेष्टया ।
  
     स्नानदानाशनादारान् दैवम् एव करिष्यति ॥मु_२,८।६॥  

  
कर्म कर्मसम्पादकम् इत्य् अर्थः । न चैतत् सम्भवति अकिञ्चित्कुर्वतः स्नानाद्यनुपपत्तेर् इति भावः ॥म्त्_२,८।६॥  
  

  
     किं वा शास्त्रोपदेशेन मूको ऽयं पुरुषः किल ।
  
     सञ्चार्यते तु दैवेन किं कस्येहोपदिश्यते ॥मु_२,८।७॥  

  
सञ्चार्यते सञ्चरणशीलः सम्पाद्यते । किम् इति । केन इति शेषः । दैवाङ्गीकारे न को ऽपि कस्याप्य् उपदेशं कुर्याद् इति भावः ॥म्त्_२,८।७॥  

  
     न च निःस्पन्दता लोके दृष्टेह शवतां विना ।
  
     स्पन्दश् च फलसम्प्राप्तिस् तस्माद् दैवं निरर्थकम् ॥मु_२,८।८॥  

  
स्पष्टम् ॥म्त्_२,८।८॥  

  
ननु दैवेन सहैव पुरुषः कार्यं करोतीत्य् । अत्राह
  
     न चामूर्तेन दैवेन मूर्तस्य सहकर्तृता ।
  
     हस्तादीन् ईहतश् चैव न दैवेन क्वचित् कृतम् ॥म्त्_२,८।९॥  

  
अमूर्तेन मूर्तिरहितेन दैवेन । हस्तादीन् ईहतः चेष्टतः । मूर्तस्य पुरुषस्य । सहकर्तृता च न भवति । अतः दैवेन कृतम् दैवकर्तृकं कार्यं । क्वचित् न भवति ॥म्त्_२,८।९॥  
  

  
ननु मनोबुद्ध्यादिवद् अमूर्तस्यापि दैवस्य मूर्तेन सह कर्तृत्वम् अस्त्य् एवेत्य् । अत्राह  

  
     मनोबुद्धिवद् अप्य् एतद् दैवं नेहानुभूयते ।
  
     आगोपालं किल प्राज्ञैस् तेन दैवम् असत् सदा ॥मु_२,८।१०॥  

  
मृतशरीरे कर्तृत्वादर्शनान् मनोबुद्धी कल्प्येते । न च दैवस्यात्र कश्चिद् उपयोग इति । न तत्कल्पनावसर इति भावः ॥म्त्_२,८।१०॥  

  
ननु कदाचित् तस्माद् एव दृश्यात् शरीरादेः कार्यं दृष्टं कदाचिन् न दृष्टम् इति अदृष्टस्य दैवस्य कल्पना युक्तैवेत्य् । अत्राह  

  
     पृथक् चेद् बुद्धिर् अन्यो ऽर्थः सैव चेत् कान्यता तयोः ।
  
     कल्पना वा प्रमाणं चेत् पौरुषं किं न कल्प्यते ॥मु_२,८।११॥  

  
बुद्धिः ज्ञानं । पृथक् चेत् यद्य् अस्ति । तदार्थः अन्य एकस्मात् द्वितीयः पृथग् इति यावत् । अस्ति बुद्धिः सा एव । न तु भिन्ना चेद् भवति । तदा तयोः अर्थयोः का अन्यता भवति । अतो ऽत्र केवलसद्दृश्याच् छरीरादेर् एव कार्यं भवत्व् इति भावः । नन्व् अत्र बुद्धिपृथक्त्वोपयोगो नास्ति । कल्पनाया एव प्रमाणत्वाद् इत्य् । अत्राह । कल्पनेति । कल्पना प्रथमं प्रमाणं नास्ति चेद् । वास्ति । तदा पौरुषं किं न कल्प्यते । कल्पनया सम्भाव्यते समानन्यायत्वात् ॥म्त्_२,८।११॥  
  

  
पुनर् अपि प्रकृतं मूर्तामूर्तयोः सहकर्तृत्वासम्भवम् एव कथयति  

  
     नामूर्तेन च सङ्गो ऽस्ति नभसेव वपुष्मतः ।
  
     मूर्तं च दृश्यते लग्नं तस्माद् दैवं न विद्यते ॥मु_२,८।१२॥  

  
वपुष्मतः मूर्तस्य शरीरिणः । अमूर्तेन मूर्तिरहितेन दैवेन । सङ्गः सहकर्तृत्वं नास्ति । केनेव । नभसा इव । ननु तथापि अमूर्तम् एव कर्तृ भवत्व् इत्य् । अत्राह । मूर्तं चेति । अस्माभिः मूर्तम् एव लग्नं कार्यलग्नं दृश्यते । अतः तस्यैव कर्तृत्वं युक्तम् इति भावः । फलितं कथयति । तस्माद् इति । तस्मात् ततो हेतोः । दैवं न विद्यते । तत्कल्पनायाः निरस्तत्वात् ॥म्त्_२,८।१२॥  
  

  
     विनियोक्ताथ भूतानाम् अस्त्य् अन्यत् तज्जगत्त्रये ।
  
     शेरतां भूतवृन्दानि दैवं सर्वं करिष्यति ॥मु_२,८।१३॥  

  
विनियोक्ता प्रेरकः । अन्यद् दैवाख्यं अन्यत् वस्तु । शेरताम् कार्येष्व् अनुद्योगं भजन्ताम् ॥म्त्_२,८।१३॥  
  

  
     दैवेनेत्थं नियुक्तो ऽस्मि किं करोमीदृशं स्थितम् ।
  
     समाश्वासनवाग् एषा न दैवं परमार्थतः ॥मु_२,८।१४॥  

  
ईदृशम् स्थितम् ईदृशम् सम्पन्नम् ॥म्त्_२,८।१४॥  
  

  
     मूढैः प्रकल्पितं दैवं तत्परास् ते क्षयं गताः ।
  
     प्राज्ञास् तु पुरुषार्थेन पदम् उत्तमम् आगताः ॥मु_२,८।१५॥  

  
तत्पराः स्वयङ्कल्पितदैवपराः । ते मूढाः । पुरुषार्थेन पौरुषेण । उत्तमं पदम् मोक्षाख्यम् उत्कृष्टं स्थानम् ॥म्त्_२,८।१५॥  
  

  
     ये शूरा ये च विक्रान्ता ये प्राज्ञा ये च पण्डिताः ।
  
     तैस् तैः कैर् इव लोके ऽस्मिन् वद दैवं प्रचक्ष्यते ॥मु_२,८।१६॥  

  
प्रचक्ष्यते कथ्यते । न केनापि प्रचक्ष्यते इति भावः ॥म्त्_२,८।१६॥  

  
     कालविद्भिर् विनिर्णीता यस्यास्ति चिरजीविता ।
  
     स चेज् जीवति सञ्छिन्नशिरास् तद् दैवम् उत्तमम् ॥मु_२,८।१७॥  

  
कालविद्भिः दैवज्ञैः ॥म्त्_२,८।१७॥  

  
     कालविद्भिर् विनिर्णीतं पाण्डित्यं यस्य राघव ।
  
     अनध्यापित एवासौ तज्ज्ञश् चेद् दैवम् उत्तमम् ॥मु_२,८।१८॥  

  
तज्ज्ञः पण्डितः ॥म्त्_२,८।१८॥  

  
     विश्वामित्रेण मुनिना दैवम् उत्सृज्य दूरतः ।
  
     पौरुषेणैव सम्प्राप्तं ब्राह्मण्यं राम नान्यथा ॥मु_२,८।१९॥  

  
स्पष्टम् ॥म्त्_२,८।१९॥  
  

  
     अमीभिर् न परै राम पुरुषैर् मुनितां गतैः ।
  
     पौरुषेणैव सम्प्राप्ता चिरं गगनगमिता ॥मु_२,८।२०॥  

  
अमीभिः पौरुषयुक्तैर् एभिर् एव । परैः पौरुषरहितैः सामान्यजन्तुभिः । गगनगमिता परमाकाशचारित्वम् ॥म्त्_२,८।२०॥  

  
     उत्साद्य देवसङ्घातांश् चक्रुस् त्रिभुवनोदरे ।
  
     पौरुषेणैव यत्नेन साम्राज्यं दानवेश्वराः ॥मु_२,८।२१॥  

  
उत्साद्य बाधित्वा । देवसङ्घातान् देवसमूहान् । दानवेश्वराः हिरण्याक्ष्यादयः ॥म्त्_२,८।२१॥  

  
     आलूनशीर्णम् आभोगि जगद् आजह्रुर् ओजसा ।
  
     पौरुषेणैव यत्नेन दानवेभ्यः सुरेश्वराः ॥मु_२,८।२२॥  

  
आलूनशीर्णम् अतिचञ्चलम् ॥म्त्_२,८।२२॥  
  

  
     राम पौरुषयुक्त्यैव सलिलं धार्यते न वा ।
  
     चिरं करण्डके युक्त्या न दैवं तत्र कारणम् ॥मु_२,८।२३॥  

  
करण्डके रन्ध्रयुक्ते काण्डसाधिते द्रव्यविशेषे । केनचित् प्रयोगेन हि करण्डे ऽपि जलं तिष्ठति ॥म्त्_२,८।२३॥  

  
     हरणादानसंरम्भविभ्रमभ्रमभूमिषु ।
  
     शक्तता दृश्यते राम न दैवस्यौषधेर् इव ॥मु_२,८।२४॥  

  
हरणेत्याद्य् उपलक्षणं सर्वक्रियाणाम् ॥म्त्_२,८।२४॥  
  

  
सर्गान्तश्लोकेनैतत् समापयति  

  
     सकलकारणकार्यविवर्जितं निजविकल्पवशाद् उपकल्पितम् ।
  
     त्वम् अनवेक्ष्य हि दैवम् असन्मयं श्रय शुभाशय पौरुषम् उत्तमम् ॥मु_२,८।२५॥  

  
गतार्थो ऽयम् । इति शिवम् ॥म्त्_२,८।२५॥  

  
इति श्रीभास्करकण्ठविरचितायां श्रीमोक्षोपायटीकायां मुमुक्षुप्रकरणे ऽष्टमः सर्गः ॥ २,८ ॥  
  
  

  
ॐ अत्र श्रीरामः पृच्छति  

  
     भगवन् सर्वधर्मज्ञ प्रतिष्ठाम् अलम् आगतम् ।
  
     यल् लोके तद् वद ब्रह्मन् दैवम् एवं किम् उच्यते ॥मु_२,९।१॥  

  
हे भगवन् । ब्रह्मन् वसिष्ठ । कथम्भूत । सर्वधर्मज्ञ । त्वम् वद । यत् दैवम् लोके एवम् प्रतिष्ठाम् प्रसिद्धिम् । आगतं । तत् पण्डितैः किंरूपं कथ्यते । न हि असिद्धं वस्तु प्रसिद्धिम् आयाति इति भावः ॥म्त्_२,९।१॥  

  
श्रीवसिष्ठः उत्तरं कथयति  

  
     पौरुषं सर्वकार्याणां कर्तृ राघव नेतरत् ।
  
     फलभोक्तृ च सर्वत्र न दैवं तत्र कारणम् ॥मु_२,९।२॥  

  
हे राघव । पौरुषं सर्वकार्याणां कर्तृ भवति । इतरत् अन्यत् दैवादि । कर्तृ न भवति । न केवलं कर्त्र् एव । किं तु फलभोक्तृ च भवति । स्वाविष्टपुरुषद्वारेणेति भावः । दैवं तत्र कारणं न भवति । अतो दैवं नास्तीति भावः ॥म्त्_२,९।२॥  

  
     दैवं न किञ्चित् कुरुते न च भुङ्क्ते न विद्यते ।
  
     न दृश्यते नाद्रियते केवलं कल्पनेदृशी ॥मु_२,९।३॥  

  
ईदृशी दैवम् एव सर्वं करोतीत्य् एवंरूपा । न च कल्पनायाः सत्यत्वम् इति भावः ॥म्त्_२,९।३॥  
  

  
     सिद्धस्य पौरुषेणेह फलस्य फलशालिनाम् ।
  
     शुभाशुभा वा सम्पत्तिर् दैवशब्देन कथ्यते ॥मु_२,९।४॥  

  
पण्डितैः फलशालिनां फलभाजां । पौरुषेण शुभाशुभेन पौरुषेण । सिद्धस्य फलस्य शुभा अशुभा वा सम्पत्तिः दैवशब्देन कथ्यते । अज्ञव्यवहारार्थम् इति शेषः ॥म्त्_२,९।४॥  

  
     पौरुषोपरता नित्यम् इष्टानिष्टस्य वस्तुनः ।
  
     प्राप्तिर् इष्टाप्य् अनिष्टा वा दैवशब्देन कथ्यते ॥मु_२,९।५॥  

  
पण्डितैः पौरुषे उपरता निष्ठां गता । इष्टानिष्टस्य वस्तुनः इष्टा अनिष्टा वा प्राप्तिः दैवशब्देन कथ्यते । अपिशब्दः पादपूरणार्थः ॥म्त्_२,९।५॥  
  

  
     भावी त्व् अवश्यम् एवार्थः पुरुषार्थैकसाधनः ।
  
     यः सो ऽस्मिंल् लोकसङ्घाते दैवशब्देन कथ्यते ॥मु_२,९।६॥  

  
भावी भवनशीलः । पुरुषार्थः पौरुषम् एकं साधनं यस्य । तादृशः । लोकसङ्घाते लोकसमूहे ॥म्त्_२,९।६॥  

  
     न तु राघव लोकस्य कस्यचित् किञ्चिद् एव हि ।
  
     दैवम् आकाशकल्पं हि करोति न करोति वा ॥मु_२,९।७॥  

  
हि यस्मादर्थे । आकाशकल्पम् आकाशवद् अत्यन्ततुच्छम् । न हि वन्ध्यासुतः कस्यचित् किञ्चित् करोति न करोति वेति भावः । द्वितीयो हिशब्दः निश्चये ॥म्त्_२,९।७॥  
  

  
     पुरुषार्थस्य सिद्धस्य शुभाशुभफलोदये
  
     इदम् इत्थं स्थितम् इति योक्तिस् तद् दैवम् उच्यते ॥म्त्_२,९।८॥  

  
उक्तेः स्वरूपं कथयति । इदम् इत्थं स्थितम्  इतीति । सिद्धम् सम्पन्नम् ॥म्त्_२,९।८॥  
  

  
     इत्थं ममाभवद् बुद्धिर् इत्थं मे निश्चयो ह्य् अभूत् ।
  
     इति कर्मफलावाप्तौ योक्तिस् तद् दैवम् उच्यते ॥मु_२,९।९॥  

  
इत्थं कर्मफलसाधनरूपा । कर्मफलस्यावाप्तौ प्राप्तौ । उक्तिमात्रम् एव दैवम् इति भावः ॥म्त्_२,९।९॥  

  
     इष्टानिष्टफलप्राप्ताव् एवम् इत्यर्थवाचकम् ।
  
     आश्वासनामात्रवचो दैवम् इत्य् एव कथ्यते ॥मु_२,९।१०॥  

  
आश्वासनामात्रवचः कथम्भूतं । एवम् । इति यः अर्थः । तस्य वाचकम् नियमवाचकम् इत्य् अर्थः ॥म्त्_२,९।१०॥  

  
श्रीरामः पृच्छति
  
     भगवन् सर्वधर्मज्ञ प्राग् यत् कर्मोपसञ्चितम् । । तद् एतद् दैवम् इत्य् उक्तम् अपमृष्टं कथं त्वया ॥मु_२,९।११॥  

  
प्राक् पित्रन्तर्गतबीजतावस्थायाम् । अपमृष्टम् नाशितम् ॥म्त्_२,९।११॥  

  
श्रीवसिष्ठः उत्तरं कथयति  

  
     साधु राघव जानासि शृणु वक्ष्यामि ते ऽखिलम् ।
  
     दैवं नास्तीति ते येन स्थिरा बुद्धिर् भविष्यति ॥मु_२,९।१२॥  

  
स्पष्टम् ॥म्त्_२,९।१२॥  

  
तद् एव कथयति  

  
     या मग्ना वासना पूर्वं बभूव किल भूरिशः ।
  
     सैवेयं कर्मभावेन नॄणां परिणतिं गता ॥मु_२,९।१३॥  

  
पूर्वम् पित्रन्तर्गतबीजतावस्थायाम् । भूरिशः भूरिप्रकारेण । वर्तमाना या वासना शुभाशुभा वा भावना । मग्ना । बीजे इति शेषः भवति । सा एवेयं नॄणां कर्मभावेन कर्मरूपेण । परिणतिं रूपान्तरं । गता । तदनुरूपम् एव सर्वे कर्म कुर्वन्तीति भावः ॥म्त्_२,९।१३॥  

  
     जन्तुर् यद्वासनो नाम तत्कर्मा भवति क्षणात् ।
  
     अन्यकर्मान्यभावश् चेत्य् एतन् नैवोपपद्यते ॥मु_२,९।१४॥  

  
अन्यभावः अन्यवासना ॥म्त्_२,९।१४॥  

  
     ग्रामगो ग्रामम् आप्नोति पत्तनार्थी च पत्तनम् ।
  
     यो यो यद्वासनस् तत् तत् स स प्रयतते तथा ॥मु_२,९।१५॥  

  
ग्रामगस्य च  ग्रामगमनवासना स्फुटा एवान्यथा न यायात् ॥म्त्_२,९।१५॥  

  
     यद् एव तीव्रसंवेगाद् इह कर्म कृतं पुरा ।
  
     तद् एव दैवशब्देन पर्यायेण हि कथ्यते ॥मु_२,९।१६॥  

  
इह इहलोकपरलोकतया द्विरूपे संसारे । पुरा पित्रन्तर्गतबीजतावस्थायाम् । कर्मकरणं चात्र पितृद्वारेणैव ज्ञेयम् ॥म्त्_२,९।१६॥  

  
उपसंहारं करोति  

  
     एवं दैवं स्वकर्माणि कर्म प्रौढा स्ववासना ।
  
     वासना मनसो नान्या मनो हि पुरुषः स्मृतः ॥मु_२,९।१७॥  

  
एवम् अनेन प्रकारेण । स्वकर्माणि प्राक् कृतानि निजकर्माणि । दैवं भवति । प्रौढा वासना कर्म भवति । तदनुसारेणैव तस्य प्रकृतत्वात् । वासना मनसः अन्या न भवति । हि निश्चये । मनः पुरुषः भवति । अतः दैवस्य पुरुषाद् व्यतिरिक्ता सत्ता नास्तीति भावः ॥म्त्_२,९।१७॥  
  

  
पुनर् अप्य् एतद् एव कथयति  

  
     यद् दैवं तानि कर्माणि कर्म साधो मनो हि तत् ।
  
     मनो हि पुरुषस् तस्माद् दैवं नास्तीति निश्चयः ॥मु_२,९।१८॥  

  
कर्मेत्य् अत्र यच्छब्दाध्याहारः । यत् कर्म । तत् मनो भवति ॥म्त्_२,९।१८॥  

  
     एकम् एव मनो जन्तोर् यथा प्रयतते हि यत् ।
  
     नूनं तत् तद् अवाप्नोति स्वत एव न दैवतः ॥मु_२,९।१९॥  

  
स्पष्टम् ॥म्त्_२,९।१९॥  

  
     मनश् चित्तं वासना च कर्म दैवं स्वनिश्चयः ।
  
     राम पुन्निश्चयस्यैताः सञ्ज्ञाः सद्भिर् उदाहृताः ॥मु_२,९।२०॥  

  
पुन्निश्चयस्य पुंरूपस्य निश्चयस्य । पुरुषस्येति यावत् ॥म्त्_२,९।२०॥  
  

  
     एवन्नामा हि पुरुषो दृढभावनया यथा ।
  
     नित्यं प्रयतते राम फलम् आप्नोत्य् अलं तथा ॥मु_२,९।२१॥  

  
एवन्नामा मन इत्यादिनामयुक्तः ॥म्त्_२,९।२१॥  

  
उपसंहारं करोति  

  
     एवं पुरुषकारेण सर्वम् एव रघूद्वह ।
  
     प्राप्यते नेतरेणेह तस्मात् स शुभदो ऽस्तु ते ॥मु_२,९।२२॥  

  
सः पुरुषकारः । शुभदो जीवन्मुक्ताख्यशुभफलप्रदः । ते इत्य् उपलक्षणम् । तेन सर्वेषां शुभफलप्रदः भवतु इत्य् अर्थः ॥म्त्_२,९।२२॥  
  

  
श्रीरामः पृच्छति  

  
     प्राक्तनं वासनाजालं नियोजयति मां यथा ।
  
     मुने तथैव तिष्ठामि कृपणः किं करोम्य् अहम् ॥मु_२,९।२३॥  

  
अतः पौरुषं किञ्चिद् अपि नास्तीति भावः ॥म्त्_२,९।२३॥  

  
श्रीवसिष्ठः उत्तरं कथयति  

  
     अत एव हि हे राम श्रेयः प्राप्नोषि शाश्वतम् ।
  
     स्वप्रयत्नोपनीतेन पौरुषेणैव नान्यथा ॥मु_२,९।२४॥  

  
हि निश्चये । अत एव पूर्वोक्तात् कारणाद् एव । पौरुषेण कथम्भूतेन । स्वप्रयत्नोपनीतेन । राहोः शिर इतिवद् अयं प्रयोगः ॥म्त्_२,९।२४॥  

  
     द्विविधो वासनाव्यूहः शुभश् चैवाशुभश् च ते ।
  
     प्राक्तनो विद्यते राम द्वयोर् एकतरो ऽथ वा ॥मु_२,९।२५॥  

  
वासनाव्यूहः वासनासमूहः । अथ वा पक्षान्तरे । द्वयोः मध्ये । एकतरः शुभः अशुभो वा अस्ति ॥म्त्_२,९।२५॥  

  
     वासनौघेन शुद्धेन तत्र चेद् अद्य नीयसे ।
  
     तत् क्रमेण शुभेनैव पदं प्राप्नोषि शाश्वतम् ॥मु_२,९।२६॥  

  
नीयसे स्वानुसारेण कर्म कार्यसे । पदम् मोक्षाख्यं स्थानं ॥म्त्_२,९।२६॥  
  

  
     अथ चेद् अशुभो भावस् त्वां योजयति सङ्कटे ।
  
     प्राक्तनस् तद् असौ यत्नाज् जेतव्यो भवता बलात् ॥मु_२,९।२७॥  

  
अशुभो भावः अशुभा वासना । बलात् हठात् ॥म्त्_२,९।२७॥  

  
नन्व् अन्यः चेतनारूपः कश्चिन् मां प्रेरयति । तत् कथम् अहं स्वयं किञ्चित् कर्तुं शक्नोमीत्य् । अत्राह  

  
     प्राज्ञ चेतनामात्रस् त्वं न देहस् त्वं जडात्मकः ।
  
     तद् एव चेतस्य् अन्येन चेत् तत् त्वं क्वेव विद्यसे ॥मु_२,९।२८॥  

  
हे प्राज्ञ । अस्मिञ् श्लोके वक्ष्यमाणे उपदेशे योग्यत्वम् । चेतनामात्रः असि त्वम् । जडः देहः नासि । तद् एव चेतनामात्रम् एव सन् । त्वम् अन्येन हेतुकर्तृभूतेन कृत्वा । चेत् यदि । चेतसि चितिक्रियां प्रति कर्तृत्वं भजसि । तत् तदा । त्वम् न विद्यसे नासि । तस्यैव सत्त्वात् । न हि द्वयोः सत्ता युक्ता व्यर्थत्वात् ॥म्त्_२,९।२८॥  
  

  
पुनर् अपि पूर्वश्लोकोत्तरार्धनिश्चितम् अर्थम् एव कथयति  

  
     अन्यस् त्वां चेतयति चेत् तत् त्वय्य् असति को ऽपरः ।
  
     कम् इमं चेतयेत् तस्माद् अनवस्था न वास्तवी ॥मु_२,९।२९॥  

  
अन्यः त्वाम् चेत् चेतयति चितिक्रियाकर्तृत्वम् प्रेरयति । तत् तदा । त्वयि असति पूर्वोक्तयुक्त्या सत्ताम् अभजति सति । स इति कम् इमम् किंरूपम् । इदन्तास्पन्दं त्वां । चेतयेत् चितिक्रियाकर्तृत्वं प्रति प्रेरयेत् । न ह्य् असतः प्रेरणं युक्तम् इति भावः । अतः अन्यः कश्चित् प्रेर्यः कल्पनीयः । सो ऽपि त्वत्समानयोगक्षेम एवेति कुत्रापि प्रेर्यतया विश्रान्तिर् न स्याद् । अतः त्वम् एव प्रेर्यप्रेरकभावेन स्थितो ऽसीत्य् अभिप्रायेणोपसंहारं करोति । तस्माद् इति । तस्मात् ततो हेतोः । अनवस्था प्रेर्यानवस्थितिः । वास्तवी परमार्थभूता । न भवति । तवैव प्रेर्यप्रेरकत्वाभ्यां स्थितत्वात् । अतो न कश्चित् तवान्यः प्रेरकः अस्तीति भावः ॥म्त्_२,९।२९॥  
  

  
प्रकृतम् अनुसरति  

  
     शुभाशुभाभ्यां मार्गाभ्यां वहन्ती वासनासरित् ।
  
     पौरुषेण प्रयत्नेन योजनीया शुभे पथि ॥मु_२,९।३०॥  

  
योजनीया प्रवर्तनीया । भोगत्यागपरामर्शाख्यं शुभानुसन्धानम् एव सततं कार्यम् इति भावः ॥म्त्_२,९।३०॥  

  
     अशुभेषु समाविष्टं शुभेष्व् एवावतारयेत् ।
  
     स्वमनः पुरुषार्थेन बलेन बलिनां वर ॥मु_२,९।३१॥  

  
समाविष्टम् संलीनम् । अवतारयेत् नयेत् ॥म्त्_२,९।३१॥  

  
     अशुभाच् चलितं याति शुभं तस्माद् अपीतरत् ।
  
     जन्तोश् चित्तं तु पशुवत् तस्मात् तत् पालयेद् बलात् ॥मु_२,९।३२॥  

  
अशुभात् भोगार्जनपरामर्शरूपात् अशुभानुसन्धानात् । तस्माद् अपि शुभाद् अपि । पालयेद् अशुभात् रक्षेत् ॥म्त्_२,९।३२॥  
  

  
     समतासान्त्वनेनाशु न द्राग् इति शनैः शनैः ।
  
     पौरुषेण प्रयत्नेन पालयेच् चित्तबालकम् ॥मु_२,९।३३॥  

  
समता सर्वम् इदं ब्रह्मेत्य् एवंरूपा बुद्धिः । तया यत् सान्त्वनम् समाश्वासनं तेन । न द्राग् इति न झटिति । एतस्यार्थं स्वकण्ठेन कथयति । शनैः शनैर् इति सम्यग्विचारेण । न तु प्राणरोधनादिरूपेण हठेनेत्य् अर्थः ॥म्त्_२,९।३३॥  
  

  
     वासनौघस् त्वया पूर्वम् अभ्यासेन घनीकृतः ।
  
     शुभो वाप्य् अशुभो राम शुभम् अद्य घनीकुरु ॥मु_२,९।३४॥  

  
अद्य । मदुपदेशेनेति शेषः ॥म्त्_२,९।३४॥  

  
     प्रागभ्यासवशाद् याता यदा ते वासनोदयम् ।
  
     तदाभ्यासस्य साफल्यं विद्धि त्वम् अरिमर्दन ॥मु_२,९।३५॥  

  
अभ्यासस्य समस्तस्याभ्यासस्य ॥म्त्_२,९।३५॥  

  
     इदानीम् अपि ते याति घनतां वासनानघ ।
  
     अभ्यासवशतस् तस्माच् छुभाभ्यासम् उपाहर ॥मु_२,९।३६॥  

  
इदानीम् अस्मिन् जन्मनि । उपाहर आनय ॥म्त्_२,९।३६॥  

  
     पूर्वं चेद् घनतां याता नाभ्यासात् तव वासना ।
  
     वर्धिष्यते तु नेदानीम् अपि तात सुखी भव ॥मु_२,९।३७॥  

  
वासनाराहित्यमात्रस्यैव परमे पदे यतत्वात् इति भावः ॥म्त्_२,९।३७॥  
  

  
     सन्दिग्धायाम् अपि भृशं शुभम् एव समाहर ।
  
     अस्यां तु वासनावृद्धौ शुभाद् दोषो न कश्चन ॥मु_२,९।३८॥  

  
अस्यां वासनावृद्धौ सन्दिग्धायाम् किम् अभ्यासाद् वर्धते न वेति सन्देहविषयायाम् अपि सत्यां । त्वं भृशं शुभम् एव समाहर अभ्यासविषयीकुरु । यतः शुभात् कश्चन दोषो न भवति ॥म्त्_२,९।३८॥  
  

  
सन्देहस्यायुक्ततां कथयति  

  
     यद् यद् अभ्यस्यते लोके तन्मयेनैव भूयते ।
  
     इत्य् आकुमारं प्रज्ञेषु दृष्टं सन्देहवर्जितम् ॥मु_२,९।३९॥  

  
लोके संसारे । पुरुषेणेति शेषः ॥म्त्_२,९।३९॥  
  

  
     शुभवासनया युक्तस् तद् अत्र भव भूतये ।
  
     परं पौरुषम् आश्रित्य विजित्येन्द्रियपञ्चकम् ॥मु_२,९।४०॥  

  
भूतये जीवन्मुक्ताख्यसम्पत्प्राप्तये ॥म्त्_२,९।४०॥  
  

  
     अव्युत्पन्नमना यावद् भवान् अज्ञाततत्पदः ।
  
     गुरुशास्त्रप्रमाणैस् तु निर्णीतं तावद् आचर ॥मु_२,९।४१॥  

  
अव्युत्पन्नमनाः ज्ञानरहितः । अत एवाज्ञाततत्पदः अज्ञातब्रह्माख्योत्कृष्टस्थानः । निर्णीतम् तत्पदनिर्णयम् । भावे क्तप्रयोगे निर्णीतम् इति सिद्धम् ॥म्त्_२,९।४१॥  

  
     ततः कषायपाकेन नूनं विज्ञातवस्तुना ।
  
     शुभो ऽप्य् असौ त्वया त्याज्यो भावनौघो निराधिना ॥मु_२,९।४२॥  

  
कषायपाकेन लक्षणया परकोटिप्राप्त्या । भावनौघः निर्णयरूपः वासनासमूहः । निराधिना शुभवासनाख्यचित्तपीडारहितेन ॥म्त्_२,९।४२॥  

  
सर्गान्तश्लोकेन श्रीरामस्यावस्थानम् अनुष्ठेयत्वेनोपदिशति  

  
     यद् अतिसुभगम् आर्यसेवितं तच् छुभम् अनुसृत्य मनोज्ञभावबुद्ध्या ।
  
     अधिगमय पदं सदाविशोकं तद् अनु तद् अप्य् अवमुच्य साधु तिष्ठ ॥मु_२,९।४३॥  

  
त्वं । यत् अतिसुभगम् अत एवार्यसेवितम् भवति । तच् छुभं पौरुषम् । मनोज्ञभावा शुभवासना या मतिः । तया करणभूतया । अनुसृत्य सततानुष्ठानविषयतां नीत्वा । अविशोकं दुःखरहितं । पदं जीवन्मुक्तिरूपं स्थानं । अधिगमय प्राप्नुहि । आर्षः स्वार्थे णिच् । तद् अनु कालान्तरे । तद् अपि जीवन्मुक्तिपदम् अपि अवमुच्य । साधु सम्यक् । तिष्ठ विदेहमुक्तौ स्थिरीभवेत्य् अर्थः । इति शिवम् ॥म्त्_२,९।४३॥  
  

  
इति श्रीभास्करकण्ठविरचितायां श्रीमोक्षोपायटीकायां मुमुक्षुप्रकरणे नवमः सर्गः ॥ २,९ ॥  
  
  

  
ॐ परमम् उपसंहारं करोति  

  
     अतः पौरुषम् आश्रित्य श्रेयसे नित्यबान्धवम् ।
  
     एकाग्रं कुरु चित्तं त्वं शृणु चोक्तम् इदं मम ॥मु_२,१०।१॥  

  
उक्तम् उपदेशम् ॥म्त्_२,१०।१॥  

  
     अवान्तराभिपातीनि स्वारूढानि मनोरथम् ।
  
     पौरुषेणेन्द्रियाण्य् आशु संयम्य समतां नय ॥मु_२,१०।२॥  

  
अवान्तरेषु भोगरूपेषु मध्यमेषु विश्रान्तिस्थानेषु । न तु परमात्मरूपे परमे विश्रान्तिस्थाने । अभिपातीनि पतनशीलानि । मनोरथं चित्तानुसन्धानम् । स्वारूढानि सुष्ठु आरूढानि । इन्द्रियाणि संयम्य प्रत्याहृत्य । समतां रागद्वेषरहितत्वम् नय । अन्यथा न श्रोष्यसीति भावः ॥म्त्_२,१०।२॥  

  
     इहामुत्र च सिद्ध्यर्थं पुरुषार्थफलप्रदाम् ।
  
     मोक्षोपायमयीं वक्ष्ये संहितां सारसम्मिताम् ॥मु_२,१०।३॥  

  
मोक्षोपायमयीं मोक्षस्य यः उपायः तन्मयीम् तद्वाचकाम् इत्य् अर्थः । संहिताम् शास्त्रम् । सारसम्मिताम् सारतुल्याम् ॥म्त्_२,१०।३॥  

  
     अपुनर्ग्रहणायान्तस् त्यक्त्वा संसारवासनाम् ।
  
     सम्पूर्णौ शमसन्तोषाव् आदायोदारया धिया ॥मु_२,१०।४॥  

  
     सपूर्वापरवाक्यार्थविचारविषयादृतम् ।
  
     मनः समरसं कृत्वा सानुसन्धानम् आत्मनि ॥मु_२,१०।५॥  

  
     सुखदुःखक्षयकरं महानन्दैकसाधनम् ।
  
     मोक्षोपायम् इमं राम वक्ष्यमाणं मया शृणु ॥मु_२,१०।६॥  

  
हे राम । त्वं मया वक्ष्यमाणं मोक्षोपायं शृणु । किं कृत्वा । अपुनर्ग्रहणायेत्यादि । सुषुप्तौ त्यक्ताम् अपि वासनां पुरुषः पुनः गृह्णातीति अपुनर्ग्रहणायेत्य् उक्तम् । अन्तः मनसि । अन्यथा न श्रोतुं शक्नोषीति भावः । आदाय गृहीत्वा । मनः कथम्भूतं । आत्मनि समरसम् एकरसम् । न तु विषयेषु विक्षिप्तं । तथा सपूर्वापरः सम्पूर्णः यः वाक्यार्थविचारः । स एव विषयः सञ्चारस्थानम् । तत्रादृतम् ॥म्त्_२,१०।४-६॥  

  
     इमां मोक्षकथां श्रुत्वा सह सर्वैर् विवेकिभिः ।
  
     पदं यास्यसि निर्दुःखं नाशो यत्र न विद्यते ॥मु_२,१०।७॥  

  
पदम् विश्रान्तिस्थानम् ॥म्त्_२,१०।७॥  

  
एवं श्रीरामस्य पौरुषम् आश्रयणीयत्वेनोपदिश्य विश्वामित्रप्रेरणया स्मृतं ब्रह्मोक्तम् उपदेशं कथयितुं प्रस्तावं करोति  

  
     इदम् उक्तं पुराकल्पे ब्रह्मणा परमेष्ठिना ।
  
     सर्वदुःखक्षयकरं परमाश्वासनं धियः ॥मु_२,१०।८॥  

  
इदं वक्ष्यमाणं । धियः बुद्धेः । परमाश्वासनम् उत्कृष्टं आश्वासनकारि ॥म्त्_२,१०।८॥  
  

  
श्रीरामः पृच्छति  

  
     केनोक्तं कारणेनेदं ब्रह्मन् पूर्वं स्वयम्भुवा ।
  
     कथं च भवता प्राप्तम् एतत् कथय मे प्रभो ॥मु_२,१०।९॥  

  
इदं वक्ष्यमाणं ज्ञानम् ॥म्त्_२,१०।९॥  

  
श्रीवसिष्ठः उत्तरं कथयति  

  
     अस्त्य् अनन्तविलासात्मा सर्वगः सर्वसंश्रयः ।
  
     चिदाकाशो ऽविनाशात्मा प्रदीपः सर्ववस्तुषु ॥मु_२,१०।१०॥  

  
चिदाकाशः चिद् इति नामधेयः आकाशः चिदाकाशः । सः अस्ति परमार्थसन् भवति । कथम्भूतः । अनन्ताः अपरिच्छिन्नाः । ये विलासाः सर्गावभासनसङ्कोचनरूपाः विलासाः ते । आत्मा स्वरूपं यस्य सः । तथा सर्वगः सर्वव्यापकत्वात् उपचारेण सर्वगन्ता । न हि मुख्यं सर्वगत्वम् अस्य सम्भवति निष्क्रियत्वेन गमिक्रियानाश्रयत्वात् । पुनः कथम्भूतः । सर्वेषाम् समस्तानां भावाभावस्वरूपाणां पदार्थानां । संश्रयः स्फूर्तिप्रदत्वेन सत्ताप्रदत्वेन चाश्रयः । पुनः कथम्भूतः । अविनाशात्मा विनाशस्यापि साक्षितया सत्ताप्रदत्वेन च तेन रहितः आत्मा यस्य सः । न हि स्वस्फूर्तिप्रदस्य स्वसत्तापादकस्य च कश्चित् आवरणं कर्तुं शक्तः तदावृतौ स्वस्याप्य् असिद्धत्वात् । पुनः कथम्भूतः । सर्ववस्तुषु प्रदीपः प्रकाशकत्वात् । ननु कुत्रासाव् अस्तीति चेन् । न । सर्वत्र वर्तमानस्य कुत्रेति वक्तुम् अशक्यत्वात् । ननु तथापि कथं नासौ सर्वत्र दृश्यते इति चेद् । असद् एतत् । द्रष्ट्रेकस्वरूपे तस्मिन् कथं न दृश्यत इत्य् अस्यापि वक्तुम् अशक्यत्वात् । तथापि को ऽसाव् इति चेत् । यः पृच्छति स एवेति ब्रूमः । ननु कः पृच्छति इति चेत् । अहन्तया अतिप्राकट्येन भासमानः सः स्वयम् एव स्वान्तः विचार्यताम् इत्य् अलं रहस्योद्घाटनेन ॥म्त्_२,१०।१०॥  
  

  
ततः किम् इत्य् । अत्राह  

  
     स्पन्दास्पन्दसमाकारात् ततो विष्णुर् अजायत ।
  
     स्पन्दमानरसापूरात् तरङ्गः सागराद् इव ॥मु_२,१०।११॥  

  
स्पन्दास्पन्दयोः सृष्ट्यावेशौदासीन्ययोः समाकारात् चित्त्वाख्यसमानाकारयुक्तात् । ततः तस्माच् चिदाकाशात् । विष्णुः भाविसृष्टिस्थितिकारी नारायणाख्यो देवताविशेषः । समष्टिरूपं शुद्धबुद्धितत्त्वं चाजायत । संहारकारणस्य शुद्धाहङ्काररूपस्य रुद्रस्य कथनं सृष्टिमात्रकथनाकाङ्क्षया न कृतम् । विष्णुः क इव । तरङ्ग इव । यथा स्पन्दमानरसापूरात् सागरात् तरङ्गः जायते तथेत्य् अर्थः ॥म्त्_२,१०।११॥  
  

  
     सुमेरुकर्णिकात् तस्य दिग्दलाद् धृदयाम्बुजात् ।
  
     तारकाकेसरवतः परमेष्ठी व्यजायत ॥मु_२,१०।१२॥  

  
तस्य नारायणस्य शुद्धबुद्धितत्त्वस्य च । सुमेरुकर्णिकात् तथा तारकाकेसरात् हृदयाम्बुजात् हृत्कमलात् तदन्तर्गतात् ब्रह्माण्डात् इति यावत् । भाविसर्वजगदाधारत्वयोग्यात् स्वरूपलेशाच् च । परमेष्ठी भाविसृष्ट्युत्पत्तिकारी ब्रह्माख्यो देवताविशेषः । समष्टिरूपं शुद्धमनस्तत्त्वं च व्यजायत ॥म्त्_२,१०।१२॥  
  

  
     वेदवेदार्थदेवेशमुनिमण्डलमालितम् ।
  
     सो ऽसृजत् सकलं सर्गं विकल्पौघं यथा मनः ॥मु_२,१०।१३॥  

  
सकलं जगत् बाह्यत्वेन भासमानं समस्तं जगत् । समष्टिभूतशुद्धमनस्तत्त्वरूपात् । परमेष्ठिन एव हि सर्वं जगद् उत्पन्नम् । अत्रोपमानत्वं व्यष्टिरूपस्य मनसः ज्ञेयम् । समष्टिरूपस्य मनसः उपमेयत्वात् ॥म्त्_२,१०।१३॥  
  

  
     जम्बुद्वीपस्य कोणे ऽस्मिन् वर्षे भारतनामनि ।
  
     स ससर्ज जनं पुत्रैर् आधिव्याधिपरिप्लुतम् ॥मु_२,१०।१४॥  

  
जनम् मानवजनम् । पुत्रैः प्रजापतिभिः कृत्वा सामान्यजनैश् च ॥म्त्_२,१०।१४॥  

  
जनं विशिनष्टि  

  
     भावाभावविषण्णाङ्गम् उत्पातध्वंसतत्परम् ।
  
     सर्गे ऽस्मिन् भूतजातीनाम् आप्यायनकरं परम् ॥मु_२,१०।१५॥  

  
भूतजातीनां देवादीनाम् । आप्यायनकरम् हव्यकव्यादिद्वारेण तृप्तिकरम् ॥म्त्_२,१०।१५॥  

  
     जनस्य तस्य दुःखं सद् दृष्ट्वा सकललोककृत् ।
  
     जगाम करुणाम् ईशः पुत्रदुःखाद् यथा पिता ॥मु_२,१०।१६॥  

  
तस्य जनस्य मानवजनस्य । ईशः ब्रह्मा शुद्धमनस्तत्त्वं च । करुणां दयाम् । अत्र च शुद्धमनसः करुणा सृज्यमानस्मृतिकारचित्तावेशद्वारेण ज्ञेयेत्य् अलं रहस्योद्घाटनेन ॥म्त्_२,१०।१६॥  

  
ननु ततः किम् अकरोद् इत्य् । अत्राह  

  
     क एतेषां हताशानां दुःखस्यान्तो हतायुषाम् ।
  
     स्याद् इति क्षणम् एकाग्रश् चिन्तयाम् आस भूतपः ॥मु_२,१०।१७॥  

  
हताशानां नष्टानां । हतायुषां नश्वराणां । अन्तः अवसानं ॥म्त्_२,१०।१७॥  

  
ब्रह्मणः चिन्ताम् उपसंहरति  

  
     इति सञ्चिन्त्य भगवान् ससर्ज पुनर् ईश्वरः ।
  
     तपो धर्मं च दानं च सत्यं तीर्थानि चैव ह ॥मु_२,१०।१८॥  

  
ससर्ज स्वयं । कृतेषु स्मृतिशास्त्रेषु जनान् प्रति कर्तव्यत्वेन दृष्टवान् इत्य् अर्थः ॥म्त्_२,१०।१८॥  

  
     एतत् सृष्ट्वा पुनर् देवश् चिन्तयाम् आस भूतकृत् ।
  
     पुंसां नानेन सर्वस्य दुःखस्यान्त इति स्वयम् ॥मु_२,१०।१९॥  

  
स्पष्टम् ॥म्त्_२,१०।१९॥  

  
पुनः केन पुंसां सर्वस्य दुःखस्यान्तः भविष्यतीत्य् आशङ्क्य चिन्तयति  

  
     निर्वाणं नाम परमं सुखं येन पुनर् जनः ।
  
     न जायते न म्रियते तज् ज्ञानाद् एव लभ्यते ॥मु_२,१०।२०॥  

  
तन् निर्वाणं केन स्याद् इत्य् आशङ्क्य चिन्तयति । तज् ज्ञानाद् इति । तत् निर्वाणम् । ज्ञानात् एव परमात्मतत्त्वज्ञानात् एव । न तु तपःप्रभृतिभ्यः लभ्यते ॥म्त्_२,१०।२०॥  

  
एवकारप्रयोगयोग्यतां स्वयम् एव साधयति  

  
     संसारोत्तरणे जन्तोर् उपायो ज्ञानम् एव हि ।
  
     तपो दानं तथा तीर्थम् अणूपायः प्रकीर्तितः ॥मु_२,१०।२१॥  

  
अणूपायः अवान्तरोपायः ॥म्त्_२,१०।२१॥  
  

  
तर्हि जनानां ज्ञानं कथं सेत्स्यतीत्य् आशङ्क्य चिन्तयति  

  
     तत् तावद् दुःखमोक्षार्थं जनस्यास्य महात्मनः ।
  
     प्रत्यग्रं तरुणोपायम् आशु प्रकटयाम्य् अहम् ॥मु_२,१०।२२॥  

  
इयं चिन्ता तु उत्पादयिष्यमाणज्ञानोपदेशकारचिन्तावेशद्वारेण ज्ञेया ॥म्त्_२,१०।२२॥  

  
परमेष्ठिचिन्ताम् उपसंहरति  

  
     इति सञ्चिन्त्य भगवान् ब्रह्मा कमलसम्भवः ।
  
     मनसा परिसङ्कल्प्य माम् उत्पादितवान् इमम् ॥मु_२,१०।२३॥  

  
माम् प्रोक्तस्वचिन्तोद्भवस्थानभूतानाम् उपदेशकाराणां मध्ये मुख्यभूतं त्वादृशजनज्ञानोत्पादनसमर्थं मोक्षोपायाख्यशास्त्रोपदेशकं वसिष्ठाख्यं माम् । मनसेति राहोः शिर इतिवत् प्रयोगः ॥म्त्_२,१०।२३॥  
  

  
ननु केनोपादानकारणेन त्वम् उत्पन्न इत्य् । अत्राह  

  
     कुतो ऽप्य् उत्पन्न एवाशु ततो ऽहं समुपस्थितः ।
  
     पितुस् तस्य पुरः शीघ्रम् ऊर्मिर् ऊर्मेर् इवानघ ॥मु_२,१०।२४॥  

  
कुतो ऽपि अनिर्वाच्यात् कस्माच्चिद् उपादानकारणात् । उत्पन्नः अहम् । ततः तस्य पितुः पुरः शीघ्रम् उपस्थितः प्राप्तः । क इवोत्पन्नः । ऊर्मिर् ऊर्मेर् इव परमार्थविचारे सर्वेषाम् उत्पत्तिर् अदृश्येवेति सामान्योत्पत्तिर् एवात्रोक्तेत्य् अलं रहस्योद्घाटनेन ॥म्त्_२,१०।२४॥  

  
कीदृशः त्वम् उपस्थितः किं च कृतवान् इत्य् । अत्राह  

  
     कमण्डलुधरो नाथः सकमण्डलुना मया ।
  
     साक्षमालः साक्षमालं स प्रणम्याभिवादितः ॥मु_२,१०।२५॥  

  
साक्षमालम् इति पूर्वकालक्रियाविशेषणम् । एतेन स्वस्य ध्यानम् उक्तम् ॥म्त्_२,१०।२५॥  
  

  
ततः तव तेन किम् उक्तं कृतं चेत्य् । अत्राह  

  
     एहि पुत्रेति माम् उक्त्वा स स्वाब्जस्योत्तरे दले ।
  
     शुक्ले ऽभ्र इव शीतांशुं योजयाम् आस पाणिना ॥मु_२,१०।२६॥  

  
अत्र शुद्धमनःस्पर्शः मयि जातः इति भङ्ग्या उक्तम् ॥म्त्_२,१०।२६॥  

  
     मृगकृत्तिपरीधानो मृगकृत्तिनिजाम्बरम् ।
  
     माम् उवाच पिता ब्रह्मा स हंसः सारसं यथा ॥मु_२,१०।२७॥  

  
माम् वसिष्ठाख्यं माम् । वचनं चात्रान्तरः परामर्शः ज्ञेयः ॥म्त्_२,१०।२७॥  
  

  
किम् उवाचेत्य् । अत्राह  

  
     मुहूर्तमात्रं ते पुत्र चेतो वानरचञ्चलम् ।
  
     अज्ञानम् अभ्याविशतु शशः शशधरं यथा ॥मु_२,१०।२८॥  

  
आन्तरभावेन स्थितशुद्धचित्तवशेनैव हि सर्वेषाम् अज्ञानित्वं ज्ञानित्वं च भवति । एतेन प्रथमं स्वस्य ज्ञानित्वं द्योतितम् ॥म्त्_२,१०।२८॥  

  
ब्रह्मवचनम् उपसंहरति  

  
     इति तेनाशु शप्तः सन् विचारसमनन्तरम् ।
  
     अहं विस्मृतवान् सर्वं स्वरूपम् अमलं द्विजः ॥मु_२,१०।२९॥  

  
अहं द्विजः वसिष्ठाख्यः ब्राह्मणः । स्वं स्वरूपं । विस्मृतवान् व्यस्मार्षम् इति सम्बन्धः ॥म्त्_२,१०।२९॥  

  
     अथाहं दीनतां यातः स्थितो ऽसम्बुद्धया धिया ।
  
     दुःखशोकाभिसन्तप्तो जातो जन इवाधमः ॥मु_२,१०।३०॥  

  
असम्बुद्धया निश्चयरहितया ॥म्त्_२,१०।३०॥  

  
     कष्टं संसारनामायं दोषः कथम् इवागतः ।
  
     इति चिन्तितवान् अन्तस् तूष्णीम् एव व्यवस्थितः ॥मु_२,१०।३१॥  

  
अहम् इति चिन्तितवान् इति सम्बन्धः । एतेन अज्ञानित्वानन्तरम् स्वस्य वैराग्यप्रादुर्भावः सूचितः ॥म्त्_२,१०।३१॥  
  

  
     अथाभ्यधात् स मां तातः पुत्र किं दुःखवान् असि ।
  
     दुःखोपघातं मां पृच्छ सुखी नित्यं भविष्यसि ॥मु_२,१०।३२॥  

  
अथाभ्यधात् उक्तवान् । एतेन वैराग्यानन्तरम् मम ज्ञानं प्रति औन्मुख्यं जातम् इति सूचितम् ॥म्त्_२,१०।३२॥  

  
ननु ततस् त्वया किं कृतम् इत्य् । अत्राह  

  
     ततः पृष्टः स भगवान् मया सकललोककृत् ।
  
     हेमपद्मदलस्थेन संसारव्याधिभेषजम् ॥मु_२,१०।३३॥  

  
एतेन मया स्वयम् एव विमर्षः कृत इति सूचितम् ॥म्त्_२,१०।३३॥  

  
ननु त्वयासौ किं पृष्टस् तेन च किम् उक्तं इत्य् । अत्राह  

  
     कथं नाथ महद् दुःखम् अयं संसार आगतः ।
  
     कथं च क्षीयते जन्तोर् इति पृष्टेन तेन मे ॥मु_२,१०।३४॥  

  
     तज् ज्ञानं सुबहु प्रोक्तं यज् ज्ञात्वा पावनं परम् ।
  
     अहं पितुर् अपि प्रायः किलाधिक इव स्थितः ॥मु_२,१०।३५॥  

  
पितुः आधिक्यम् शुद्धमनस्तत्त्वातिलङ्घनेन प्राप्ता चिन्मात्रता ज्ञेया । एतेन स्वस्य स्वतःसिद्धत्वम् उक्तम् । त्रिविधा हि सिद्धाः उत्तरोत्तरम् उत्कर्षवन्तः सन्ति । गुरुतः शास्त्रतः स्वत इति ॥म्त्_२,१०।३४-३५॥  
  

  
     ततो विदितवेद्यं मां निजप्रकृतिम् आस्थितम् ।
  
     स उवाच जगत्कर्ता वक्ता सकलकारणम् ॥मु_२,१०।३६॥  

  
मयि इदं स्फुरितम् इत्य् आन्तरो ऽभिप्रायः ॥म्त्_२,१०।३६॥  
  

  
किम् उवाचेत्य् । अत्राह  

  
     शापेनाज्ञपदं नीत्वा पृच्छकस् त्वं मया कृतः ।
  
     पुत्रास्य ज्ञानसारस्य समस्तजनसिद्धये ॥मु_२,१०।३७॥  

  
मम मध्ये एवेदम् अज्ञत्वं प्रादुर्भूतम् आसीत् इति मम स्फुरितम् इति भावः ॥म्त्_२,१०।३७॥  
  

  
पुनः किम् उवाचेत्य् । अत्राह  

  
     इदानीं शान्तशापस् त्वं परं बोधम् उपागतः ।
  
     संस्थितो ऽहम् इवैकात्मा कनकं कनकाद् इव ॥मु_२,१०।३८॥  

  
इदानीम् अहं ज्ञानी जात इत्य् अपि मम स्फुरितम् इति भावः ॥म्त्_२,१०।३८॥  

  
ततो ऽपि पुनः किम् उवाचेत्य् । अत्राह  

  
     गच्छेदानीं महापीठे जम्बुद्वीपान्तरस्थितम् ।
  
     साधो भारतवर्षं त्वं लोकानुग्रहहेतुना ॥मु_२,१०।३९॥  

  
स्पष्टं ॥म्त्_२,१०।३९॥  
  

  
     तत्र क्रियाकाण्डपरास् त्वया पुत्र महाधियः ।
  
     उपदेश्याः क्रियाकाण्डक्रमेण क्रमशालिनः ॥मु_२,१०।४०॥  

  
स्पष्टम् ॥म्त्_२,१०।४०॥  

  
     विरक्तचित्ताश् च तथा महाप्राज्ञा विरागिणः ।
  
     उपदेश्यास् त्वया साधो ज्ञानेनानन्ददायिना ॥मु_२,१०।४१॥  

  
ततः अहं वैराग्यरहितानां कर्मकाण्डद्वारेणोपदेशं करोमि । विरक्तानां तु ज्ञानकाण्डद्वारेणेत्य् अपि स्फुरितम् । अन्यथा त्वदुपदेशे ऽप्य् अहं न प्रवर्तेयम् इति भावः ॥म्त्_२,१०।४१॥  

  
ब्रह्मवाक्यम् उपसंहरति  

  
     इति तेन नियुक्तो ऽहं पित्रा कमलयोनिना ।
  
     इह राघव तिष्ठामि यावद् भूतपरम्परा ॥मु_२,१०।४२॥  

  
यावद् भूतपरम्परेत्य् उपदेष्टृभूतज्ञानिसामान्येनोक्तम् स्वस्य चिरजीवित्वेन वा । बाह्य अर्थस् तु स्फुटतया न प्रतिपदम् उक्तः ॥म्त्_२,१०।४२॥  
  

  
सर्गान्तश्लोकेनैतत् समापयति  

  
     कर्तव्यम् अस्ति मम नेह हि किञ्चिद् एव स्थातव्यम् इत्य् अभिमना भुवि संस्थितो ऽस्मि ।
  
     संशान्तया सततसुप्तधियेव वृत्त्या कार्यं करोमि न च किञ्चिद् अहं करोमि ॥मु_२,१०।४३॥  

  
हि निश्चये । मम समस्तज्ञानिसन्तानस्य वसिष्ठाख्यस्य च । इह लोके । किञ्चित् एव कर्तव्यं नास्ति परमात्मतत्त्वप्राप्त्या कृतकृत्यत्वात् । तथापि अहम् भुवि भूमौ । संस्थितः अस्मि । कथम्भूतः । स्थातव्यम् मया इहावश्यं । नियत्यनुरोधेन स्थातव्यम् इति एवम् अभिमनाः अभिनिविष्टमनाः निश्चितमना इति यावत् । अहं संशान्तया लाभालाभानुसन्धानरूपक्षोभरहितया वृत्त्या वा । पारेण कार्यम् शरीरयात्रानिमित्तं कर्म । अकरणे प्रत्यवायनिमित्तं नित्यं कर्म च करोमि । वृत्त्या कया इव । सततसुप्ता या धीः । तया इवात्यन्तशान्तयेत्य् अर्थः । तथापि अहं किञ्चिद् अपि न च करोमि नाहं कर्तेति निश्चयानुभावाद् इत्य् अर्थः । इति शिवम् ॥म्त्_२,१०।४३॥  
  

  
इति श्रीभास्करकण्ठविरचितायां श्रीमोक्षोपायटीकायां मुमुक्षुप्रकरणे दशमः सर्गः ॥ २,१० ॥  
  
  

  
पूर्वसर्गोक्तस्योपसंहारकाङ्क्षया परामर्शं करोति  

  
     एतत् ते कथितं सर्वं ज्ञानावतरणं भुवि ।
  
     मया स्वम् ईहितं चैव कमलोद्भवकल्पितम् ॥मु_२,११।१॥  

  
स्वम् ईहितम् निजचेष्टितम् । कमलोद्भवेन ब्रह्मणा शुद्धमनस्तत्त्वेन च । कल्पितम् आविर्भावितं इति । अनेन प्रकारेणैवेह ज्ञानम् इहावतीर्णम् इति भावः ॥म्त्_२,११।१॥  
  

  
     तद् इदं परमं ज्ञानं श्रोतुम् अद्य तवानघ ।
  
     भृशम् उत्कण्ठितं चेतो महतः सुकृतोदयात् ॥मु_२,११।२॥  

  
तत् ब्रह्मणा उक्तम् ॥म्त्_२,११।२॥  

  
श्रीरामः पृच्छति  

  
     कथं ब्रह्मन् भगवतो लोके ज्ञानावतारणे ।
  
     सर्गाद् अनन्तरं बुद्धिः प्रवृत्ता परमेष्ठिनः ॥मु_२,११।३॥  

  
कथं किमर्थं इत्य् अर्थः ॥म्त्_२,११।३॥  
  

  
श्रीवसिष्ठः उत्तरं कथयति  

  
     परमे ब्रह्मणि ब्रह्मा स्वभाववशतः स्वयम् ।
  
     जातः स्पन्दमयो नित्यम् ऊर्मिर् अम्बुनिधाव् इव ॥मु_२,११।४॥  

  
परमे उत्कृष्टचिन्मात्रस्वरूपे । स्पन्दमयः परिमिताहम्परामर्शमयः ॥म्त्_२,११।४॥  
  

  
     सृष्ट्वैवम् आततं सर्गं सर्गस्य सकला गतीः ।
  
     भूतभव्यभविष्यत्स्था ददर्श परमेश्वरः ॥मु_२,११।५॥  

  
ददर्श । ज्ञाननेत्रेणेति शेषः ॥म्त्_२,११।५॥  

  
     सत्क्रियाक्रमकालस्य कृतादेः क्षय आगते ।
  
     मोहम् आलोक्य लोकानां कारुण्यम् अगमत् प्रभुः ॥मु_२,११।६॥  

  
मोहम् भविष्यन्तम् इत्य् अर्थः ॥म्त्_२,११।६॥  

  
     ततो माम् ईश्वरः सृष्ट्वा ज्ञानेनायोज्य चासकृत् ।
  
     विससर्ज महीपीठे लोकस्याज्ञानशान्तये ॥मु_२,११।७॥  

  
माम् वसिष्ठाख्यं माम् । ज्ञानेन परमात्मज्ञानेन । आयोज्य संयोज्य ॥म्त्_२,११।७॥  

  
     यथाहं प्रहितस् तेन तथान्ये ऽपि महर्षयः ।
  
     सनत्कुमारप्रमुखा नारदाद्याश् च भूरिशः ॥मु_२,११।८॥  

  
एतेन ये भूता भविष्यन्तश् चोपदेष्टारः सन्ति तत्रापीयम् एव रीतिर् अस्तीति सूचितम् ॥म्त्_२,११।८॥  

  
     क्रियाक्रमेण पुण्येन तथा ज्ञानक्रमेण च ।
  
     मनोमहामयोत्तब्धम् उद्धर्तुं लोकम् ईरिताः ॥मु_२,११।९॥  

  
ईरिताः विसर्जिताः । किं कर्तुम् । लोकम् अधिकारिभेदात् क्रियाक्रमेण ज्ञानक्रमेण च उद्धर्तुम् । लोकं कथम्भूतम् । मन एव महामयः महारोगः । तेनोत्तब्धम् बद्धम् ॥म्त्_२,११।९॥  

  
     महर्षिभिस् ततस् तैस् तु क्षीणे कृतयुगे पुरा ।
  
     क्रमात् क्रियाक्रमे शुद्धे पृथिव्यां तनुतां गते ॥मु_२,११।१०॥  

  
     क्रियाक्रमविधानार्थं मर्यादानियमाय च । । पृथग्देशविभागेन भूपालाः परिकल्पिताः ॥मु_२,११।११॥  

  
स्पष्टम् ॥म्त्_२,११।१०-११॥  

  
     बहूनि स्मृतिशास्त्राणि यज्ञशास्त्राणि चावनौ ।
  
     धर्मकामार्थे सिद्ध्यर्थं कल्पितान्य् उदितान्य् अथ ॥मु_२,११।१२॥  

  
परिकल्पितानि कृतानि । महर्षिभिर् इति शेषः । यल् लोकैः तेषाम् उपदेशः न श्रुत इति भावः । अथशब्दः उत्तरश्लोकेन सम्बन्धनीयः ॥म्त्_२,११।१२॥  
  

  
     कालचक्रे वहत्य् अस्मिंस् ततो विगलिते क्रमे ।
  
     प्रत्यहं भोजनपरे जने शाल्यर्जनोन्मुखे ॥मु_२,११।१३॥  

  
     द्वन्द्वानि सम्प्रवृत्तानि विषयार्थं महीभुजाम् ।
  
     दण्ड्यतां सम्प्रयातानि भूतानि भुवि भूरिशः ॥मु_२,११।१४॥  

  
द्वन्द्वानि द्वन्द्वयुद्धानि । विषयार्थम् देशार्थम् । दण्ड्यतां दण्डयोग्यताम् । परदारगमनादिपापकरणात् इति भावः ॥म्त्_२,११।१३-१४॥  

  
     ततो युद्धं विना भूपा महीं पालयितुं क्रमात् ।
  
     असमर्थास् तद् आयाताः प्रजाभिः सह दीनताम् ॥मु_२,११।१५॥  

  
स्पष्टम् ॥म्त्_२,११।१५॥  
  

  
     तेषां दैन्यापनोदार्थं सम्यक्सृष्टिक्रमाय च ।
  
     ततो ऽस्मदादिभिः प्रोक्ता महत्यो ज्ञानदृष्टयः ॥मु_२,११।१६॥  

  
तेषाम् राज्ञाम् ॥म्त्_२,११।१६॥  

  
     अध्यात्मविद्या तेनेयं पूर्वं राजसु वर्णिता ।
  
     तद् अनु प्रसृता लोके राजविद्येत्य् उदाहृता ॥मु_२,११।१७॥  

  
राजविद्या राजगुह्यम् इत्यादिना गीतादौ राजविद्याशब्देन व्यवहारात् इति भावः ॥म्त्_२,११।१७॥  

  
     राजविद्या राजगुह्यम् अध्यात्मग्रन्थम् उत्तमम् ।
  
     ज्ञात्वा राघव राजानः परां निर्दुःखतां गताः ॥मु_२,११।१८॥राजगुह्यम् इति अध्यात्मविद्यायाः अपरं नाम ॥म्त्_२,११।१८॥  
  

  
     अथ राजस्व् अतीतेषु बहुष्व् अमलकीर्तिषु ।
  
     अस्माद् दशरथाद् राम जातो ऽद्य त्वम् इहावनौ ॥मु_२,११।१९॥  

  
स्पष्टम् ॥म्त्_२,११।१९॥  

  
     तव चातिप्रसन्ने ऽस्मिञ् जातं मनसि पावनम् ।
  
     निर्निमित्तम् इदं चारु वैराग्यम् अरिमर्दन ॥मु_२,११।२०॥  

  
निर्निमित्तम् बीभत्सादिरूपं निमित्तं विना ॥म्त्_२,११।२०॥  
  

  
ननु निर्निमित्तवैराग्येन को ऽतिशयः ममास्तीत्य् । अत्राह  

  
     सर्वस्यैव हि भव्यस्य साधोर् अपि विवेकिनः ।
  
     निमित्तपूर्वं वैराग्यं जायते राम राजसम् ॥मु_२,११।२१॥  

  
स्पष्टम् ॥म्त्_२,११।२१॥  

  
     इदं त्व् अपूर्वम् उत्पन्नं चमत्कारकरं सताम् ।
  
     तवानिमित्तं वैराग्यं सात्त्विकं स्वविवेकजम् ॥म्त्_२,११।२२॥  

  
स्पष्टम् ॥म्त्_२,११।२२॥  

  
     बीभत्सं विषमं दृष्ट्वा को नाम न विरज्यते ।
  
     सतां तूत्तमवैराग्यं विवेकाद् एव जायते ॥मु_२,११।२३॥  

  
बीभत्सम् बीभत्सरसालम्बनम् द्रव्यम् ॥म्त्_२,११।२३॥  

  
     ते महान्तो महाप्रज्ञा निमित्तेन विनैव हि ।
  
     वैराग्यं जायते येषां त एवामलमानसाः ॥मु_२,११।२४॥  

  
अमलमानसत्वं विना हि निर्निमित्तं वैराग्यं नोत्पद्यते इति भावः ॥म्त्_२,११।२४॥  

  
     स्वविवेकचमत्कारपरामर्शविरक्तया ।
  
     राजते हि धिया जन्तुर् युवेव वनमालया ॥मु_२,११।२५॥  

  
स्वविवेकस्य यः चमत्कारः । तस्य यः परामर्शः । तेन विरक्तया बाह्यपदार्थरागरहितया । न तु बीभत्सेन विरक्तया ॥म्त्_२,११।२५॥  

  
     परामृश्य विवेकेन संसाररचनाम् इमाम् ।
  
     विरागं ये ऽधिगच्छन्ति त एव पुरुषोत्तमाः ॥मु_२,११।२६॥  

  
स्पष्टम् ॥म्त्_२,११।२६॥  

  
     स्वविवेकवशाद् एव विचार्येदं पुनः पुनः ।
  
     इन्द्रजालं परित्याज्यं सबाह्याभ्यन्तरं बलात् ॥मु_२,११।२७॥  

  
इन्द्रजालम्  संसाराख्यम् इन्द्रजालम् । परित्याज्यम् समन्तात् त्यागविषयतां नेयम् ॥म्त्_२,११।२७॥  

  
     श्मशानम् आपदं दैन्यं दृष्ट्वा को न विरज्यते ।
  
     तद् वैराग्यं परं श्रेयः स्वतो यद् अभिजायते ॥मु_२,११।२८॥  

  
स्पष्टम् ॥म्त्_२,११।२८॥  

  
     अकृत्रिमविरागस् त्वं महत्ताम् अलम् आगतः ।
  
     योग्यो ऽसि ज्ञानसारस्य बीजस्येव मृदुस्थलम् ॥मु_२,११।२९॥  

  
स्पष्टम् ॥म्त्_२,११।२९॥  
  

  
     प्रसादात् परमेशस्य नाथस्य परमात्मनः ।
  
     त्वादृशस्य शुभा बुद्धिर् विवेकम् अनुधावति ॥मु_२,११।३०॥  

  
न त्व् अत्रात्मप्रयत्नः कश्चित् प्रभवतीति भावः ॥म्त्_२,११।३०॥  

  
     क्रियाक्रमेण महता तपसा नियमेन च ।
  
     दानेन तीर्थयात्राभिश् चिरकालविवेकतः ॥मु_२,११।३१॥  

  
     दुष्कृते क्षयम् आपन्ने परमार्थविचारणे ।
  
     काकतालीययोगेन बुद्धिर् जन्तोः प्रवर्तते ॥मु_२,११।३२॥  

  
काकतालीययोगेनेत्य् अनेन क्रियाक्रमादेः शैथिल्यं सूचितम् । काकतालीयेन परमात्मविचारणनिमित्तबुद्धियोगः । तावत् तु क्रियाक्रमादिर् अवश्यम् अनुष्ठेयः । तस्यापि लेशतः तं प्रत्य् उपायत्वात् । न च तत्रैव मङ्क्तव्यम् । सद्गुरूपासादेर् अन्यस्य मुख्यस्योपायस्यापि सत्त्वात् इत्य् अलम् ॥म्त्_२,११।३२॥  
  

  
     क्रियापरास् तावद् अलं चक्रावृत्तिभिर् आदृताः ।
  
     भ्रमन्तीह जना यावन् न पश्यन्ति परं पदम् ॥मु_२,११।३३॥  

  
क्रियापराः क्रियाम् एवोपायत्वेन मन्यमानाः । परम् पदम् चिन्मात्राख्यम् उत्कृष्टं स्थानम् । चक्रावृत्तिभिः क्रियापराः पौनःपुन्येन सक्रियारता इत्य् अर्थः ॥म्त्_२,११।३३॥  
  

  
     यथाभूतम् इमं दृष्ट्वा संसारं तन्मयीं धियम् ।
  
     परित्यज्य परं यान्ति निरालाना गजा इव ॥मु_२,११।३४॥  

  
यथाभूतम् दृष्ट्वा यथास्ति तथा दृष्ट्वा । तन्मयीं संसारमयीम् । परम् उत्तीर्णम् शुद्धचिन्मात्रतत्त्वम् । यान्ति तद्रूपं स्वात्मानम् अनुभवन्ति ॥म्त्_२,११।३४॥  

  
     विषमेयम् अनन्तेहा राम संसारसंसृतिः ।
  
     देहमुक्ता महातन्तुर् विना ज्ञानं न नश्यति ॥मु_२,११।३५॥  

  
अनन्ताः ईहाः भावाभावरूपाः चेष्टाः यस्याः । तादृशी संसारसंसृतिः संसारसरणिः । देहमुक्ता नाम महातन्तुः देहमुक्ता महातन्तुः । ज्ञानम् चिन्मात्रतत्त्वज्ञानम् ॥म्त्_२,११।३५॥  
  

  
     ज्ञानयुक्तिप्लवेनैव संसाराब्धिं सुदुस्तरम् ।
  
     महाधियः समुत्तीर्णा नेतरेण रघूद्वह ॥मु_२,११।३६॥  

  
ज्ञानरूपा या युक्तिः उपायः । स एव प्लवः । तेन ॥म्त्_२,११।३६॥  
  

  
     ताम् इमां ज्ञानयुक्तिं त्वं संसाराम्भोधितारिणीम् ।
  
     शृणुष्वावहितो बुद्ध्या नित्यावहितयानया ॥मु_२,११।३७॥  

  
अवहितया बुद्ध्या विना श्रोतुं न शक्नोषीति भावः ॥म्त्_२,११।३७॥  
  

  
     यस्माद् अनन्तसंरम्भा जगतो दुःखरीतयः ।
  
     चिरायान्तर् दहन्त्य् एता विना युक्तिम् अनिन्दित ॥मु_२,११।३८॥  

  
युक्तिम् ज्ञानाख्यां युक्तिम् ॥म्त्_२,११।३८॥  

  
     शीतवातातपादीनि द्वन्द्वदुःखानि राघव ।
  
     ज्ञानयुक्तिं विना केन सह्यतां यान्ति साधुषु ॥मु_२,११।३९॥  

  
केन केनान्येनोपायेन । न केनापीत्य् अर्थः । अत्र तु बालवृद्धयोः मरिचभक्षणं दृष्टान्तत्वेन योज्यम् ॥म्त्_२,११।३९॥  
  

  
     आपतन्ति प्रतिपदं यथाकालं दहन्ति च ।
  
     दुःखचिन्ता नरं मूढं तृणम् अग्निशिखा इव ॥मु_२,११।४०॥  

  
दुःखदायिन्यः चिन्ताः दुःखचिन्ताः । ताश् च भोगविषयाः ज्ञेयाः ॥म्त्_२,११।४०॥  

  
     प्राज्ञं विज्ञातविज्ञानं सम्यग्दर्शिनम् आधयः ।
  
     न दहन्ति वनं वर्षदब्दम् अग्निशिखा इव ॥मु_२,११।४१॥  

  
प्राज्ञं कथम्भूतम् । विज्ञातम् अनुभूतम् । विज्ञानं विज्ञानरूपम् आत्मतत्त्वं येन तम् । आधयः चिन्ताः । वनं कथम्भूतम् । वर्षन्तः अब्दाः मेघाः यस्य तत् ॥म्त्_२,११।४१॥  
  

  
     आधिव्याधिपरावर्ते संसारमरुमारुते ।
  
     क्षुभिते ऽपि न तत्त्वज्ञो भज्यते कल्पवृक्षवत् ॥मु_२,११।४२॥  

  
आधिव्याध्योः परावर्तः पौनःपुन्येनावृत्तिः यस्मिन् । तादृशे क्षुभिते भावाभावाख्यः क्षोभयुक्ते । न भज्यते हर्षशोकवशं न याति । संसारमरुमारुते क्षुभिते सतीति योज्यम् । कल्पवृक्षो ऽपि मारुते क्षुभिते सति न भज्यते ॥म्त्_२,११।४२॥  
  

  
     तत्त्वं ज्ञातुम् अतो यत्नाद् धीमान् एव हि धीमता ।
  
     प्रामाणिकः प्रबुद्धात्मा प्रष्टव्यः प्रणयान्वितं ॥मु_२,११।४३॥  

  
प्रामाणिकः प्रमाणवक्ता । प्रबुद्धः ज्ञातः । आत्मा चिन्मात्ररूपः परमात्मा येन । सः प्रबुद्धात्मा । प्रणयान्वितम् याच्ञासहितम् । एतद्व्यतिरिक्तस् तु पृष्टः विरुद्धम् एव किञ्चिद् ब्रूयाद् इति भावः ॥म्त्_२,११।४३॥  
  

  
     प्रामाणिकस्य पृष्टस्य वक्तुर् उत्तमचेतसा ।
  
     यत्नेन वचनं ग्राह्यम् अंशुकेनेव कुङ्कुमम् ॥मु_२,११।४४॥  

  
यत्नेनावधानेन ॥म्त्_२,११।४४॥  

  
     अतत्त्वज्ञम् अनादेयवचनं वाग्विदां वर ।
  
     यः पृच्छति नरं तस्मान् नास्ति मूढतरो ऽपरः ॥मु_२,११।४५॥  

  
न तत्त्वं जानातीति तादृशम् । देहादाव् आत्माभिमानिनम् इत्य् अर्थः ॥म्त्_२,११।४५॥  

  
     प्रामाणिकस्य तज्ज्ञस्य वक्तुः पृष्टस्य यत्नतः ।
  
     नानुतिष्ठति यो वाक्यं नान्यस् तस्मान् नराधमः ॥मु_२,११।४६॥  

  
वाक्यं नानुतिष्ठति तदुक्तवाक्यवाच्यम् अर्थं न सम्पादयति ॥म्त्_२,११।४६॥  
  

  
     तज्ज्ञतातज्ज्ञते पूर्वं वक्तुर् निर्णीय कार्यतः ।
  
     यः करोति नरः प्रश्नं पृच्छकः स महामतिः ॥मु_२,११।४७॥  

  
कार्यतः न तु वचनमात्रात् । वचनमात्रेण हि बहवः ब्रह्मज्ञानिनम् आत्मानम् दर्शयन्ति ॥म्त्_२,११।४७॥  

  
     अनिर्णीय प्रवक्तारं बालः प्रश्नं करोति यः ।
  
     अधमः पृच्छकः स स्यान् न महार्थस्य भाजनम् ॥मु_२,११।४८॥  

  
बालः बालवत् मूढः । महार्थस्य मोक्षाख्यस्य परमप्रयोजनस्य ॥म्त्_२,११।४८॥  

  
     पूर्वापरसमाधानक्षमबुद्धाव् अनिन्दिते ।
  
     पृष्टं प्राज्ञेन वक्तव्यं नाधमे पशुधर्मिणि ॥मु_२,११।४९॥  

  
प्राज्ञेन बुद्धिमता गुरुणा । पृष्टं प्रश्नविषयीकृतं वस्तु । अनिन्दिते । तथा पूर्वापरयोः पूर्वापरवाक्यभागार्थयोः । यत् समाधानम् अन्योऽन्यविरुद्धतापनयनम् । तत्र क्षमा बुद्धिः यस्य । तादृशे प्रष्टरि वक्तव्यम् । अधमे अत एव पशुधर्मिणि मूढतया पशुसदृशे प्रष्टरि । न वक्तव्यम् व्यर्थत्वात् ॥म्त्_२,११।४९॥  
  

  
     प्रामाणिकार्थयोग्यत्वं पृच्छकस्याविचार्य वा ।
  
     यो वक्ति तम् इह प्राज्ञाः प्राहुर् मूढतमं नरम् ॥मु_२,११।५०॥  

  
पृच्छकस्य मूढतरत्वात् अस्य मूढतमत्वम् । बहूनां जातिपरिप्रश्ने हि मूढतमः । पृच्छकाद् अपि मूढः असौ किं ब्रूयाद् इति भावः ॥म्त्_२,११।५०॥  
  

  
     त्वम् अतीव गुणाधारः पृच्छको रघुनन्दन ।
  
     अहं च वक्तुं जानामि स च योगो ऽयम् आवयोः ॥मु_२,११।५१॥  

  
सः तव गुणाधारपृच्छकत्वम् मम तादृक् वक्तृत्वम् इति योगः सदृशसम्बन्धः ॥म्त्_२,११।५१॥  

  
     यद् अहं वच्मि तद् यत्नात् त्वया शब्दार्थकोविद ।
  
     एतद् वस्त्व् इति निर्णीय हृदि कार्यम् अखण्डितं ॥मु_२,११।५२॥  

  
निर्णयस्वरूपं कथयति । एतद् इति । एतत् श्रीवसिष्ठोक्तं वस्तु । परमार्थसत्यम् भवति । पूर्वं भक्तिमात्रेणैव मद्वचनं सत्यतया ग्राह्यं । ततः तत्सत्यता स्वयम् एव प्रकटीभविष्यति । अन्यथारम्भमात्रे एव स्वविकल्पकृताभिः सूक्ष्मेक्षिकाभिः तव किञ्चिद् अपि न सेत्स्यतीति भावः ॥म्त्_२,११।५२॥  
  

  
ननु यदि त्वदुक्तम्मयि न लगति तदा किं कार्यम् इत्य् । अत्राह  

  
     महान् असि विरक्तो ऽसि तज्ज्ञो ऽसि जनतास्थितौ ।
  
     त्वयि वस्तु लगत्य् अन्तः कुङ्कुमाम्बु यथांशुके ॥मु_२,११।५३॥  

  
यतः त्वम् महान् न तु नीचः असि । नीचो हि नीचतया स्वल्पेनापि क्षुभ्यति । तथा विरक्तः संसारिकपदार्थेषु विरक्तः असि । अन्यथा हि पदार्थाविष्टबुद्धेः ते योग्यता न स्यात् । तथा जनतायाः स्थितौ रचनायां । तज्ज्ञः निपुणः असि । अन्यथा हि तद्दृष्टान्तानुसारेण प्रोक्तः उपदेशः त्वयि न लगेत् । अतः वस्तु मदुक्तपरमार्थतत्त्वं । त्वयि लगति । किं यथा । कुङ्कुमाम्बु यथा । यथा तत् अंशुके लगति तथेत्य् अर्थः ॥म्त्_२,११।५३॥  
  

  
     उक्तावधानपरमा परमार्थविवेचिनी ।
  
     विशत्य् अर्थं तव प्रज्ञा जलमध्यम् इवार्कभा ॥मु_२,११।५४॥  

  
उक्ते मदुक्ते । यत् अवधानम् । तद् एव परमम् ग्राह्यत्वेनोत्कृष्टं यस्याः । तादृशी । तथा परमार्थस्य मदुक्तवाक्यान्तरार्थस्य । विवेचिनी तव प्रज्ञा अर्थम् मद्वाक्यार्थं । विशति वर्तमानसमीपे वर्तमाना । अत्र दृष्टान्तम् आह । जलेति ॥म्त्_२,११।५५॥  
  

  
     यद् यद् वच्मि तवादेयं हृदि कार्यं प्रयत्नतः ।
  
     न चेत् प्रष्टव्य एवाहं न त्वयेह निरर्थकम् ॥मु_२,११।५५॥  

  
आदेयं आदानार्हम् तत् तद् इत्य् अध्याहार्यम् ॥म्त्_२,११।५५॥  

  
ननु त्वद्वाक्यहृत्करणे कः प्रयासः अस्ति येनैवं ब्रवीषीत्य् । अत्राह  

  
     मनो हि चपलं राम संसारवनमर्कटम् ।
  
     संरोध्य हृदि यत्नेन श्रोतव्या परमार्थगीः ॥मु_२,११।५६॥  

  
हि यस्मात् । मनोनिरोधे ऽवश्यं प्रयासः । तं विना च मद्वाक्यहृत्करणं न सम्भवति । अतो ऽस्त्य् एव मद्वाक्यहृत्करणे प्रयास इति भावः ॥म्त्_२,११।५६॥  

  
ननु स्वकीयं बान्धवजनं त्यक्त्वा कथं त्वद्वाक्यमात्रपरो भवेयम् इत्य् । अत्राह  

  
     अविवेकिनम् अज्ञानम् असज्जनरतिं जनम् ।
  
     चिरं दूरतरं कृत्वा पूजनीया हि साधवः ॥मु_२,११।५७॥  

  
अविद्यमानम् ज्ञानं यस्य तम् अज्ञानम् । असज्जनेभ्यः विरतिः सज्जनेषु रतिश् च प्रथमं मोक्षसाधनम् इति भावः ॥म्त्_२,११।५७॥  
  

  
ननु साधुपूजनेन मम किं सेत्स्यतीत्य् । अत्राह  

  
     नित्यं सज्जनसम्पर्काद् विवेक उपजायते ।
  
     विवेकपादपस्यैते भोगमोक्षौ फले स्मृते ॥मु_२,११।५८॥  

  
स्पष्टम् ॥म्त्_२,११।५८॥  

  
कथं विवेकस्येदृशः प्रभावो ऽस्तीत्य् । अत्राह  

  
     मोक्षद्वारे द्वारपालाश् चत्वारः परिकीर्तिताः ।
  
     शमो विचारः सन्तोषश् चतुर्थः साधुसङ्गमः ॥मु_२,११।५९॥  

  
एतैः व्यस्तैः समस्तैर् वा विना न कश्चिन् मोक्षं प्राप्नोतीति विवेकस्य मोक्षसाधकत्वम् अस्तीति भावः ॥म्त्_२,११।५९॥  
  

  
     एते सेव्याः प्रयत्नेन चत्वारो द्वौ त्रयो ऽथवा ।
  
     द्वारम् उद्घाटयन्त्य् एते मोक्षराजगृहे बलात् ॥मु_२,११।६०॥  

  
स्पष्टम् ॥म्त्_२,११।६०॥  
  

  
     एकं वा सर्वयत्नेन प्राणांस् त्यक्त्वा समाश्रयेत् ।
  
     एतस्मिन् वशगे यान्ति चत्वारो ऽपि वशं यतः ॥मु_२,११।६१॥  

  
एतस्मिन् एकस्मिन् । एकश् चात्रोत्तरश्लोकानुरोधेन विवेकी ज्ञेयः ॥म्त्_२,११।६१॥  

  
ननु कथम् एकेनैव कार्यं सेत्स्यतीत्य् । अत्राह  

  
     सविवेको हि शास्त्रस्य ज्ञानस्य तपसो द्युतेः ।
  
     भाजनं भूषणाकारो भास्करस् तेजसाम् इव ॥मु_२,११।६२॥  

  
भूषणभूतः आकारः यस्य । तादृशः ॥म्त्_२,११।६२॥  

  
विवेकपरिपन्थिनः प्रज्ञामान्द्यस्यानर्थोत्पादकत्वं कथयति  

  
     घनताम् उपयातं हि प्रज्ञामान्द्यम् अचेतसां ।
  
     याति स्थावरताम् अम्बु जाड्यात् पाषाणताम् इव ॥मु_२,११।६३॥  

  
प्रज्ञामान्द्यम् घनताम् उपयातं सत् । स्थावरताम् याति इति सम्बद्धः ॥म्त्_२,११।६३॥  

  
ननु यद्य् अहं प्रज्ञामान्द्येन विवेकयोग्यो न स्यां तर्हि किं कार्यम् इत्य् । अत्राह  

  
     त्वं तु राघव सौजन्यगुणशास्त्रार्थदृष्टिभिः ।
  
     विकासितान्तःकरणः स्थितः पद्म इवोदये ॥मु_२,११।६४॥  

  
     इमां ज्ञानदृशं श्रोतुम् अवबोद्धुं च सन्मते ।
  
     अर्हस्य् उद्धृतकर्णस्थजन्तुर् वीणाध्वनिं यथा ॥मु_२,११।६५॥  

  
सुजनस्य भावः सौजन्यम् । तद्युक्ताः गुणाः सौजन्यगुणाः । ते च शास्त्रार्थदृष्टयश् च । ताभिः विकासितं प्रज्ञामान्द्यरहितम् अन्तःकरणं यस्य सः । तथा उद्धृतं निष्कासितं । कर्णस्थं जन्तुमलं यस्य सः । तादृशः । अतो विवेकयोग्य एवासीति भावः ॥म्त्_२,११।६४-६५॥  
  

  
ननु कथम् एतद् इत्य् । अत्राह  

  
     वैराग्याभ्यासयोगेन समसौजन्यसम्पदा ।
  
     तत् पदं प्राप्यते राम यत्र नाशो न विद्यते ॥मु_२,११।६६॥  

  
अभ्यासः सच्छास्त्राभ्यासः । तत् पदम् विवेकाख्यं स्थानम् ॥म्त्_२,११।६६॥  

  
अत्यन्तमुख्यभूतस्य विवेकस्य वर्धनोपायम् आह  

  
     शास्त्रैः सज्जनसम्पर्कपूर्वकैस् सुतपोदमैः ।
  
     आदौ संसारमुक्त्यर्थं प्रज्ञाम् एवाभिवर्धयेत् ॥मु_२,११।६७॥  

  
तपः बाह्येन्द्रियाणां निग्रहः । दमः आन्तराणां ॥म्त्_२,११।६७॥  
  

  
     संसारविषवृक्षो ऽग्रसेकम् आस्पदम् आपदाम् ।
  
     अञ्जनं मोहयामिन्या मौर्ख्यं यत्नेन नाशयेत् ॥म्त्_२,११।६८॥  

  
मोहः विपर्यासः । अञ्जनेन हि मान्त्रिकाः दिवापि यामिनीं प्रकटयन्ति इत्य् अञ्जनम् इत्य् उक्तम् ॥म्त्_२,११।६८॥  

  
ननु मम मौर्ख्यं कथं नश्यतीत्य् । अत्राह  

  
     एतद् एव च मौर्ख्यस्य परमं विद्धि नाशनम् ।
  
     यद् इदं प्रेक्ष्यते शास्त्रं किञ्चित्संस्कृतया धिया ॥मु_२,११।६९॥  

  
नाशनम् नाशकरणम् । किञ्चित्संस्कृतया किञ्चित्पदपदार्थज्ञानमात्रेण । न तु क्षोभोत्पादकेन महता व्याकरणजालज्ञानेन । संस्कृतया संस्कारयुक्तया ॥म्त्_२,११।६९॥  
  

  
     दुराशासर्पगतेन मौर्ख्येन हृदि वल्गता ।
  
     चेतः सङ्कोचम् आयाति चर्माग्नाव् इव योजितम् ॥मु_२,११।७०॥  

  
दुराशाः भोगाशाः एव सर्पाः । तासां गतेन । मौर्ख्याद् एव दुराशा निर्यान्तीति भावः । सङ्कोचम् चिद्विमर्शाख्यविकासराहित्यम् ॥म्त्_२,११।७०॥  
  

  
     प्राज्ञे यथार्थभूतेयं वस्तुदृष्टिः प्रसीदति ।
  
     दृग् इवेन्दौ निरम्भोदसकलामलमण्डले ॥मु_२,११।७१॥  

  
इयं मया वक्ष्यमाणा । वस्तुदृष्टिः परमार्थदृष्टिः । प्रसीदति प्रसन्ना भवति । तस्मिन् नैव विश्रान्तिं भजतीति भावः ॥म्त्_२,११।७१॥  

  
     पूर्वापरविचारार्थचारुचातुर्यशालिनी ।
  
     सविकासा मतिर् यस्य स पुमान् इति कथ्यते ॥मु_२,११।७२॥  

  
पूर्वापरविचारविषयीकृतः अर्थः पूर्वापरविचारार्थः । तत्र यत् चारुचातुर्यं । तेन शालिनी ॥म्त्_२,११।७२॥  

  
त्वम् अपीदृशो ऽसीति सर्गान्तश्लोकेन कथयति  

  
          विकसितेन सितेन मनोमुषा वरविचारणशीतलरोचिषा ।
  
          गुणवता हृदयेन विराजसे त्वम् अमलेन नभः शशिना यथा ॥मु_२,११।७३॥  

  
विकसितेन विवेकाख्यविकासयुक्तेन । सितेन मलराहितेन । मनोमुषा मनोहारिणा । वरविचारणम् एव शीतला रुक् यस्य । तादृशेन गुणवता मैत्र्यादिगुणयुक्तेन हृदयेन । त्वं विराजसे । किं यथा । नभो यथा । यथा तत् अमलेन नीहारादिमलादूषितेन । शशिना विराजते तथेत्य् अर्थः । इति शिवम् ॥म्त्_२,११।७३॥  
  

  
इति श्रीभास्करकण्ठविरचितायां श्रीमोक्षोपायटीकायां मुमुक्षुव्यवहारप्रकरणे एकादशः सर्गः ॥ २,११ ॥  
  
  

  
श्रीरामस्य बुद्धिसमाधानाय पुनर् अपि श्रीरामे सम्यक्प्रष्टृत्वं स्वस्मिंश् च सम्यग्वक्तृत्वं कथयति  

  
     परिपूर्णमना मान्यः प्रष्टुं जानासि राघव ।
  
     वेत्सि चोक्तं च तेनाहं प्रवृत्तो वक्तुम् आदरात् ॥मु_२,१२।१॥  

  
हे राघव । परिपूर्णम् भोगाशाराहित्येन तृप्तं । मनः यस्य । तादृशः । अत एव मान्यः त्वम् । प्रष्टुं जानासि । उक्तं मदुक्तं । वेत्सि च । तेनाहं तव वक्तुम् आदरात् प्रवृत्तः । अन्यथा न ब्रूयाम् इति भावः ॥म्त्_२,१२।१॥  
  

  
     रजस्तमोभ्यां रहितां शुद्धसत्त्वानुपातिनीम् ।
  
     मतिम् आत्मनि संस्थाप्य ज्ञानं श्रोतुं स्थिरो भव ॥मु_२,१२।२॥  

  
आत्मनि न तु बाह्यवस्तुषु । संस्थाप्य सम्यक् स्थापयित्वा ॥म्त्_२,१२।२॥  
  

  
     विद्यते त्वयि सर्वैव पृच्छकस्य गुणावली ।
  
     वक्तुर् गुणाली च मयि रत्नश्रीर् जलधौ यथा ॥मु_२,१२।३॥  

  
स्पष्टम् ॥म्त्_२,१२।३॥  

  
     आत्तवान् असि वैराग्यं विवेकात् सङ्गजं मुनेः ।
  
     चन्द्रकान्त इवार्द्रत्वं लग्नचन्द्रकरोत्करः ॥म्त्_२,१२।४॥  

  
आत्तवान् गृहीतवान् । असि त्वम् ॥म्त्_२,१२।४॥  

  
     चिरम् आ शैशवाद् एव तवाभ्यासो ऽस्ति सद्गुणैः ।
  
     शुद्धः शुद्धस्य दीर्घैश् च पद्मस्येवातिसन्ततैः ॥मु_२,१२।५॥  

  
गुणैः वैराग्यादिभिः । तन्तुभिश् च । अतिसन्ततैः अतिशयेनाविच्छिन्नैः ॥म्त्_२,१२।५॥  
  

  
फलितम् आह  

  
     अतः शृणु कथां वक्ष्ये त्वम् एवास्या हि भाजनम् ।
  
     न हि चन्द्रं विना शुद्धा सविकासा कुमुद्वती ॥मु_२,१२।६॥  

  
कथां ब्रह्मोक्तां स्वतःस्फुरितां वा मोक्षकथां । इतः परं ब्रह्मोक्तम् एवोपदेशं श्रीवसिष्ठः श्रीरामाय करोतीति ज्ञेयम् ॥म्त्_२,१२।६॥  
  

  
ब्रह्मोक्तां मोक्षकथां प्रस्तौति     ये केचन समारम्भा याश् च काश्चन दृष्टयः ।
  
     ते च ताश् च पदे दृष्टे निःशेषं यान्ति वै शमम् ॥मु_२,१२।७॥  

  
पदे चिन्मात्राख्ये । दृष्टे स्वात्मतया अनुभूते । वै निश्चये । शमम् शान्तिम् ॥म्त्_२,१२।७॥  
  

  
ननु एता दृष्टयः अद्य तावत् कस्यचिच् छान्तिं गता अद्य वा नेत्य् । अत्राह  

  
     यदि विज्ञानविश्रान्तिर् न भवेद् भव्यचेतसः ।
  
     तद् अस्यां संसृतौ साधुश् चिन्तां सोढुं सहेत कः ॥मु_२,१२।८॥  

  
भव्यचेतसः साधोः । यदि विज्ञानविश्रान्तिः विज्ञाने विज्ञानस्वरूपे आत्मनि । विश्रान्तिः संसारदृष्टिनाशद्वारेण विश्रामः । न भवेत् । तत् तदा । अस्यां एतादृग्दुःखरूपायां । संसृतौ संसारे । कः साधुः चिन्तां विश्रामानासादनाव्यभिचारिणीं संसारचिन्तां सहेत । न को ऽपीत्य् अर्थः । अस्मदादिवद् इति शेषः । विश्रामासादनेन तस्य चिन्ता एव नास्ति येनासौ इह तिष्ठतीति भावः ॥म्त्_२,१२।८॥  
  

  
ननु भव्यस्य चिन्ता कुत्र गच्छतीत्य् । आह  

  
     परप्राप्त्या विलीयन्ते सर्वा मननवृत्तयः ।
  
     कल्पान्तार्कगणासङ्गात् कुलशैलशिला इवा ॥मु_२,१२।९॥  

  
परस्य परमात्मनः प्राप्त्या । सर्वाः मननवृत्तयः मनोमननव्यापाराः चिन्ता इति यावत् । भव्यस्य विलीयन्ते । अत्र दृष्टान्तम् आह । कल्पान्तेति ॥म्त्_२,१२।९॥  

  
     दुःसहा राम संसारविषावेशविषूचिका ।
  
     योगगारुडमन्त्रेण पावनेन प्रशाम्यति ॥मु_२,१२।१०॥  

  
संसार एव विषावेशकृता विषूचिका विषूचिकाख्यो रोगविशेषः । सा संसारविषावेशविषूचिका । गारुडमन्त्रेण हि विषावेशः नश्यति ॥म्त्_२,१२।१०॥  
  

  
सः योगः कथं प्राप्यत इत्य् अपेक्षायां गद्येन कथयति  

  
     स च योगः सुजनेन सह शास्त्रार्थविचारात् । परमार्थज्ञानमयो लभ्यत एव ॥मु_२,१२।११॥  

  
लभ्यत एवेत्यन्तं । टीका । सः मननवृत्तिविलयहेतुः योगः सुजनेन सह शास्त्रार्थविचारात् लभ्यत एव । न तु न लभ्यते । सः कथम्भूतः । परमार्थस्य चिन्मात्रतत्त्वस्य । यत् ज्ञानं तन्मयः । न तु प्राणरोधनादिरूपः ॥म्त्_२,१२।११॥  
  

  
ननु यदि विचारेणापि न किञ्चित् सेत्स्यति तर्हि किं कार्यम् इत्य् । अत्राह  

  
     अवश्यम् इह हि विचारे कृते सकलदुःखक्षयो भवतीति मन्तव्यम् ॥मु_२,१२।१२॥  

  
मन्तव्यम् इत्यन्तं । स्पष्टम् ॥म्त्_२,१२।१२॥  

  
फलितं कथयति  

  
     नातो विचारदृष्टयो ऽवहेलया द्रष्टव्याः । विचारवशतः पुरुषेण सकलम् इदम् आधिपञ्जरं सर्पेण त्वचम् इव परिपक्वां परित्यज्य विगतज्वरेण शीतलान्तःकरणेन विनोद इव जगद् अखिलम् आलोक्यते सम्यग्दर्शनवता ॥मु_२,१२।१३॥  

  
सम्यग्दर्शनवतेत्यन्तं । टीका । यतः परमार्थतत्त्वं विचाराद् एव लभ्यते अतः विचारदृष्टयः विचाराख्याः दृष्टयः । अवहेलया अनादरेण । न द्रष्टव्याः । ननु किं विचारेण सेत्स्यतीत्य् । अत्राह । विचारेति । विचारवशतः सम्यग्दर्शनवता सम्यग्दर्शनयुक्तेन सता पुरुषेण । अखिलम् बाह्यम् आभ्यन्तरं च सर्वं । जगत् विनोद इव क्रीडा इवालोक्यते । तद्भावाभावप्रयुक्तहर्षशोकरहितत्वात् । पुरुषेण कथम्भूतेन । सकलम् इदम् अनुभूयमानम् । आधिपञ्जरम् विकल्पाख्यं पञ्जरम् । सर्पेण परिपक्वां त्वचम् इव परित्यज्य विगतज्वरेण तापरहितेनात एव शीतलान्तःकरणेन ॥म्त्_२,१२।१३॥  
  

  
नन्व् असम्यग्दर्शनवत्त्वस्य को दोषो येन विचारात् सम्यग्दर्शनवत्त्वम् आश्रीयते इत्य् । अत्राह  

  
     असम्यग्दर्शनवतो हि परं दुःखम् इदं । विषमो ह्य् अतितरां संसाररोगो भोगीव दशति । असिर् इव च्छिनत्ति । शर इव वेधयति । रज्जुर् इव वेष्टयति । पावक इव दहति । रात्रिर् इवान्धयति । अशङ्कितपरिपातितपरुषपाषाण इव विवशीकरोति । हरति प्रज्ञां । नाशयति स्थितिम् । पातयति मोहान्धकूपे । तृष्णया जर्जरीकरोति । न तद् अस्ति किञ्चिद् दुःखं संसारी यन् न प्राप्नोति ॥मु_२,१२।१४॥  

  
प्राप्नोतीत्यन्तं । टीका । परम् अग्रकोटिं यातम् । ननु केन कृतं दुःखम् अस्यासम्यग्दर्शनवतः स्याद् इत्य् । अत्राह । विषम इति । वेधयति ताडयति । विशेषेण कथनम् अशक्यं ज्ञात्वा सामान्येन कथयति । न तद् इति । संसारी संसारयुक्तः । अतः संसारकृतम् एवेहासम्यग्दर्शनवतो दुःखम् अस्तीति भावः ॥म्त्_२,१२।१४॥  
  

  
ननु विषयरूपो ऽयं संसार एवम् एव भवति । किम् अस्माकं करोतीत्य् । अत्राह  

  
     दुरन्तेयं किल विषयविषमविषविषूचिका । यदि न चिकित्स्यते तद् अतितरां नरकनगरनिकरफलानुबन्धिनी तत् तत् करोति । यत्र शितासिशतपात उत्पलताडनम् । अग्निदाहो हिमावसेको । ऽङ्गविकर्तनं चन्दनचक्रकरचना । घूर्णद्वातान्तः परिपेषो ऽङ्गपरिमालनम् । अनवरतानलज्वालाविचलितचामरनाराचनिकरनिपातो निदाघविनोदनधारागृहशीकरवर्षणम् । शिरश्छेदः सुखनिद्रा । मूकीकरणं पाटवमुद्रा महान् उपचयः ॥मु_२,१२।१५॥  
  

  
महान् उपचय इत्यन्तं । टीका । दुरन्ता नाशयितुम् अशक्या । विषयाः संसारिकाः भोगाः । ते एव विषमविषविषूचिका । सा यदि न चिकित्स्यते । तत् तदा । अतितराम् नरकनगराणां यः निकरः समूहः । स एव फलं । तस्य अनुबन्धः प्रवाहेन प्रवर्तनं । सः अस्याम् अस्तीति तादृशी सती सा । तत् तत् तादृशं तादृशं दुःखं करोति । तत् किम् इत्य् अपेक्षायाम् आह । यत्रेति । यत्र यस्मिन् दुःखे सति । यद्दुःखम् अपेक्ष्येति यावत् । घूर्णन् स्फुरन् यः वातः । तस्यान्तः मध्ये । परिपेषः चूर्णीभावः । अङ्गपरिमालनम् अङ्गकोमलतापादकं मर्दनं भवति । वातमध्ये चूर्णीभावाद् अपि तत्कष्टतरम् इति भावः । अनवरताः याः अनलज्वालाः । ता एव विचलितचामराणि यस्मिन् । तादृशः यः नाराचनिकरः । तस्य निपातः । निदाघस्य अर्थात् निदाघकृततापस्य । विनोदनार्थं दूरीकरणार्थं यानि धारागृहाणि । तेषां ये शीकराः । तेषां वर्षणं भवति । पाटवमुद्राः पाटवस्य चातुर्यस्य । मुद्रा सङ्कोचः । कृशतेति यावत् । महान् उपचयः वृद्धिः भवति ॥म्त्_२,१२।१५॥  
  

  
फलितं कथयति  

  
     तद् एवंविधे कष्टचेष्टासहस्रदारुणे संसारचपलयन्त्रे ऽस्मिन् राघव नावहेला कर्तव्या । अवश्यम् इदं हि विचारणीयम् ॥मु_२,१२।१६॥  
  

  
विचारणीयम् इत्यन्तं । टीका । तत् ततो हेतोः । हे राघव । एवंविधे पूर्वोक्तमहाकठिनदुःखदायिनि । अत एव कष्टचेष्टासहस्रदारुणे अस्मिन् अनुभूयमाने । संसार एव चपलयन्त्रम् तस्मिन् । अवहेला किं ममायं करोतीति अनादरः । न कर्तव्या । पुनः किं कार्यम् इत्य् । अत्राहावश्यम् इति । पण्डितैः अवश्यम् इदम् अयं संसारः । विचारणीयम् । किम् अयम् । इदम् इति विचारविषयतां नयेत् ॥म्त्_२,१२।१६॥  

  
अन्यत् किं करणीयम् इत्य् । अत्राह  

  
     एवं चावबोद्धव्यम् यथा किलास्ति विचाराच् छ्रेयोऽवाप्तिर् इति ॥मु_२,१२।१७॥  
  

  
इतीत्यन्तं । टीका । पुरुषेणैवं च बोद्धव्यम् निश्चेयम् । एवं कथं । यथा किल निश्चये । विचारात् श्रेयोऽवाप्तिः मोक्षप्राप्तिर् अस्तीति ॥म्त्_२,१२।१७॥  

  
नन्व् अयं विवेकः कस्यचिद् अस्त्य् अथवा नेत्य् । अत्राह  

  
     अन्यच् च रघुकुलेन्दो । यदि नैते महान्तो मुनयो महर्षयश् च विप्राश् च राजानश् च ज्ञानकवचेनावगुण्ठितशरीरास् तत् कथम् अदुःखक्षमा अपि दुःखमयीं तमोवृत्तिपूर्वकसंसारकदर्थनाम् अनुभवन्तः सततम् एव मुदितमनसस् तिष्ठन्ति ॥मु_२,१२।१८॥  
  

  
तिष्ठन्तीत्यन्तं । टीका । हे रघुकुलेन्दो । अहम् अन्यच् च । ब्रवीमीति शेषः । यदि एते पुरःस्थाः । महान्तः मुनयः महर्षयश् च विप्राश् च राजानश् च ज्ञानकवचेन विवेकाख्यकवचेनावगुण्ठितानि वलितानि । शरीराणि येषां ते । तादृशाः ज्ञानयुक्ता इति यावत् । न भवन्ति । तत् तदा । एते मुन्यादयः अदुःखक्षमाः अपि कथम् दुःखमयीं । तथा तमोवृत्तिपूर्विका तमोवृत्तिकारणा । या संसारकदर्थना संसारक्लेशः । ताम् अनुभवन्तः । सततम् एव न तु अभिमतप्राप्त्या कदाचिद् एव । मुदितमनसः तिष्ठन्ति । अतः अस्त्य् एवैषां विवेक इति भावः ॥म्त्_२,१२।१८॥  
  

  
गद्यांशयुक्तेन पद्येनात्र हेतुं कथयति  

  
     इह हि
  
     विकौतुका विगतविकल्पविप्लवा यथा स्थिता हरिहरपद्मजादयः ।
  
     नरोत्तमाः समधिगतात्मदीपकास् तथा स्थिता जगति विबुद्धबुद्धयः ॥मु_२,१२।१९॥  

  
पद्यान्तं । टीका । हि यस्मात् । इह जगति । नरोत्तमाः नरेभ्यः समस्तमनुष्येभ्यः तेषां मध्ये वा उत्तमाः श्रेष्ठाः । तथा समधिगतः विवेकविभवेन सम्यग् अनुभूतः । आत्मा एव परमात्मा एव । दीपः यैः ते । तादृशाः विबुद्धबुद्धयः विवेकयुक्तबुद्धयः पूर्वोक्ताः मुन्यादयः । तथा तिष्ठन्ति । तथा कथम् इत्य् अपेक्षायाम् आह । विकौतुका इति । विकौतुकाः विषयाकाङ्क्षारहिताः । आदिशब्देनेन्द्रादीनां ग्रहणम् ॥म्त्_२,१२।१९॥  

  
फलितं कथयति  

  
     तथा च
  
     परिक्षीणे मोहे गलति च घने ऽज्ञानजलदे परिज्ञाते तत्त्वे समधिगत आत्मन्य् अभिमते ।
  
     विचार्यार्यैः सार्धं गलितवपुषोर् वै सदसतोर् धिया दृष्टे तत्त्वे रमणम् अटनं जागतम् इदम् ॥मु_२,१२।२०॥  

  
पद्यान्तं । टीका । तथा च सति । वै निश्चये । आर्यैः सद्भिः सार्धम् । विचार्य संसारम् आत्मतत्त्वं च विचार्य । मोहे अज्ञानकार्ये सावधानत्वे परिगलिते सति । ततः घने निबिडे । अज्ञानजलदे अज्ञानम् एव च । गलति सति । ततः सदसतोः सदसद्बुद्धिविषयीभूतयोः अर्थयोः । सदसद्बुद्धिपरिगलनेन गलितवपुषोः सतोः । ततः अभिमते परमोपादेये । आत्मनि तत्त्वे जीवाख्ये तत्त्वे । परिज्ञाते देहादिव्यतिरिक्ततया सम्यक् निश्चिते सति । न केवलं परिज्ञाते किं तु समधिगते देहादित्यागेन स्वात्मतया सम्यग् अनुभूते सति । ततः तत्त्वे जीवादिसाक्षितया स्थिते शुद्धचिन्मात्रतत्त्वे । धिया गलनोन्मुखया बुद्ध्या । दृष्टे जीवसत्ताप्रदत्वेन दृष्टे सति । इदम् क्रियमाणम् । जागतं जगत्सम्बन्धि । अटनम् शरीरयात्रानिमित्तं व्यवहरणम् । रमणम् क्रीडा भवति । पदार्थनिष्टभावाभावकृतहर्षशोकस्पर्शकारित्वाभावाद् इति भावः ॥म्त्_२,१२।२०॥  
  

  
अन्यच् च कथयामीत्य् आह  

  
     अन्यच् च राघव
  
     प्रसन्ने चित्तत्त्वे हृदि सविभवे वल्गति परे समाभोगीभूतास्व् अखिलकलनादृष्टिषु पुरः ।
  
     शमं यान्तीष्व् अन्तःकरणघटनास्व् आहितरसं धिया दृष्टे तत्त्वे रमणम् अटनं जागतम् इदम् ॥मु_२,१२।२१॥  

  
पद्यान्तं । टीका । हे राघवाहम् अन्यच् च ब्रवीमि । किं ब्रवीषीत्य् । अत्राह । प्रसन्ने इति । परे उत्तीर्णे । चित्तत्त्वे शुद्धचिन्मात्राख्ये तत्त्वे । प्रसन्ने स्वप्रकाशनपरतया प्रसादोन्मुखे सति । अत एव तस्मिन् परे चित्तत्त्वे सविभवे शक्तिसहिते । हृदि सत्त्वभावेन स्थिते । हृदि वल्गति स्फुरति सति । विमर्शविषयताम् आयाते सतीति यावत् । ततः अखिलकलनादृष्टिषु समस्तजीवादिकलनारूपासु दृष्टिषु । समाभोगीभूतासु सतीषु । व्यापकचिन्मात्रस्वरूपतासादनेन विस्ताररहितास्व् अपि विस्तारयुक्तासु सम्पन्नासु सतीषु । ततः अन्तःकरणघटनासु अन्तःकरणरचनासु । आहितरसं स्वेच्छया । शमं चिन्मात्रस्वरूपे लयं । पुरः अग्रे यान्तीषु । ततश् च धिया गलनोन्मुखया बुद्ध्या । तत्त्वे शुद्धचिन्मात्राख्ये तत्त्वे । दृष्टे आत्मतयानुभूते सति । इदं जागतम् अटनं रमणं भवति ॥म्त्_२,१२।२१॥  
  

  
पुनर् अपि पूर्वाभिप्रायेणैवाह  

  
     अन्यच् च
  
     रथः स्फारो देहस् तुरगरचना चेन्द्रियगतिः परिस्पन्दो वाताद् अहम् अकलितानन्तविषमः ।
  
     परो वार्वा देही जगति विहरामीत्य् अनघया धिया दृष्टे तत्त्वे रमणम् अटनं जागतम् इदं ॥मु_२,१२।२२॥  

  
सर्गान्तश्लोकं तावत् । टीका । देहः स्थूलदेहः । स्फारः सर्वत्र स्फुरणशीलः । रथः भवति । इन्द्रियगतिः इन्द्रियरचना तुरगरचना भवति । हेयोपादेयरूपादिप्राप्तिपरिहारार्थं दर्शनादिद्वारेण देहरथचालकत्वात् । परिस्पन्दः तुरगरचनाभूतानां इन्द्रियगतीनां चेष्टा देहं प्रति प्रेरणसामर्थ्यं वातात् भवति । वातेन हि इन्द्रियाणि दर्शनादिक्रियाभाञ्जि सन्ति देहं चालयन्ति । वा पक्षान्तरे । देही देहाभिमानी जीवः । अर्वा तुरगः भवति । पर्यन्ततः तस्यैव देहचालकत्वात् । पुरः देहादिभ्यः उत्तीर्णशुद्धचिन्मात्ररूपः अहम् जगति विहरामि विहारं करोमि । अहं कथम्भूतः । अकलितानि स्वात्मत्वनिश्चयेन दुःखदत्वेनानिश्चितानि । अनन्तानि विषमानि सुखदुःखरूपाः सङ्कटाः येन । तादृशः । राजा हि रथादिभ्यः परः सन् अकलितानन्तनिम्नोन्नतश् च भवति । इति अनेन निश्चयेन । अनघया स्वस्मिन् बद्धत्वज्ञानादिदोषरहितया । धिया गलनोन्मुखया बुद्ध्या । तत्त्वे प्रोक्तस्वरूपे तत्त्वे । दृष्टे सति । इदम् जागतम् अटनं रमणं भवति । इति शिवम् ॥म्त्_२,१२।२२॥  
  

  
इति श्रीभास्करकण्ठविरचितायां श्रीमोक्षोपायटीकायां मुमुक्षुप्रकरणे द्वादशः सर्गः ॥ २,१२ ॥  
  
  

  
ॐ पूर्वोक्तां दृष्टिम् अनूद्य तदवष्टम्भेन सुबुद्धीनां विचरणं कथयति  

  
     एतां दृष्टिम् अवष्टभ्य पुष्टात्मानः सुबुद्धयः ।
  
     विचरन्त्य् असमुन्नद्धा महान्तो ऽभ्युदिता इव ॥मु_२,१३।१॥  

  
एतां पूर्वसर्गोक्ताम् । अवष्टभ्य सततं विमर्षविषयं कृत्वा । पुष्टात्मानः । पुष्टः अत्यन्ताभिव्यक्तियोग्यतां गतः । आत्मा शुद्धचिन्मात्राख्य आत्मा येषां ते । तादृशाः असमुन्नद्धाः दर्परहिताः । अभ्युदिताः इव प्राप्तराज्या इव ॥म्त्_२,१३।१॥  
  

  
     न शोचन्ति न याचन्ते न वाञ्छन्ति शुभाशुभम् ।
  
     सर्वम् एव च कुर्वन्ति कुर्वन्ति न च किञ्चन ॥मु_२,१३।२॥  

  
सर्वम् एव प्रवाहागतं सर्वम् एव । कुर्वन्ति कर्तव्यम् इति निश्चयेन कुर्वन्ति । किञ्चन न कुर्वन्ति स्वस्मिन् कर्तृत्वाभिमानाभावात् ॥म्त्_२,१३।२॥  

  
     स्वस्थम् एवावतिष्ठन्ति स्वस्थं कुर्वन्ति यान्ति च ।
  
     हेयोपादेयतापक्षरहिताः स्वात्मनि स्थिताः ॥मु_२,१३।३॥  

  
स्वस्थम् इत्य् उभयत्र क्रियाविशेषणं निश्चितम् इत्य् अर्थः । हेयोपादेयतापक्षरहिताः उपेक्षापक्षे स्थिता इत्य् अर्थः ॥म्त्_२,१३।३॥  

  
     आयान्ति च न चायान्ति वनं यान्ति न यान्ति च ।
  
     न कुर्वन्त्य् अपि कुर्वन्ति न वदन्ति वदन्ति च ॥मु_२,१३।४॥  

  
अत्र सर्वत्रापि क्रियाकरणं जीवन्मुक्ततयाश्रितदेहादिद्वारेण ज्ञेयम् । अकरणं त्व् अशुद्धचिन्मात्रत्वद्वारेणेत्य् अलम् ॥म्त्_२,१३।४॥  

  
     ये केचन समारम्भा याश् च काश्चन दृष्टयः ।
  
     हेयादेयदृशो यास् ताः क्षीयन्ते ऽधिगते पदे ॥मु_२,१३।५॥  

  
क्षीयन्ते लीयन्ते । परपदरूपतयैव स्फुरन्ति इति यावत् ॥म्त्_२,१३।५॥  
  

  
     परित्यक्तसमस्तेहं मनो मधुरवृत्तिमत् ।
  
     सर्वतः सुखम् अभ्येति चन्द्रबिम्ब इव स्थितम् ॥मु_२,१३।६॥  

  
मधुरवृत्तिमत् मैत्रीयुक्तम् ॥म्त्_२,१३।६॥  

  
     अपि निर्मननारम्भम् अप्य् अस्ताखिलकौतुकम् ।
  
     आत्मन्य् एव न मात्य् अन्तर् इन्दाव् इव रसायनम् ॥मु_२,१३।७॥  

  
आत्मन्य् एव न माति न प्रभवति । अत्यन्तानन्दमयत्वाद् इति भावः । मननारम्भरहितस्य कौतुकरहितस्य च आनन्देन स्वात्मनि अमानं न युक्तम् इति लोकप्रसिद्धिर् अपिशब्दाभिप्रायः । रसायनम् अमृतम् ॥म्त्_२,१३।७॥  

  
     न करोतीन्द्रजालानि नानुधावति वासनाम् ।
  
     बालचापलम् उत्सृज्य पूर्णम् एव विराजते ॥मु_२,१३।८॥  

  
इन्द्रजालानि मन्त्रादिप्रभावेन सिद्धानि आकाशगमनादीनि । वासनाम् नानुधावति अपि तु ततो निवृत्तिम् एव करोति । बालवत् चापलम् बालचापलम् उत्सृज्य । पूर्णम् तृप्तिसहितं यथा भवति । तथा विराजते ॥म्त्_२,१३।८॥  

  
आत्मतत्त्वावलोकनस्यैव पूर्वोक्तासु वृत्तिषु कारणत्वं गद्येन कथयति  

  
     एवंविधा हि वृत्तय आत्मतत्त्वावलोकनाल् लभ्यन्ते । नान्यतस् । तस्माद् विचारेणात्मैवान्वेष्टव्य उपासनीयो ज्ञातव्यो यावज्जीवं पुरुषेन नेतरद् इति ॥मु_२,१३।९॥  

  
इतीत्यन्तं । टीका । हि यस्मात् । एवंविधाः पूर्वोक्ताः । वृत्तयः व्यापाराः । आत्मतत्त्वस्य परमात्मस्वरूपस्य । यद् अवलोकनं । तस्माद् एव । पुरुषेण लभ्यन्ते । नान्यतः । तस्माद् पुरुषेण यावज्जीवं विचारेणात्मैवान्वेष्टव्यः । किंरूपो ऽसाव् इति विमर्शनीयः । ततः उपासनीयः । उपासनं चात्र अविच्छिन्नप्रवाहेणानुसन्धानविषयीकरणम् एव ज्ञेयम् । ततः ज्ञातव्यः । स्थूलदेहादिव्यतिरेकेन स्थूलदेहवत् निःसंशयम् आत्मतत्त्वेन ज्ञातव्यः । इतरत् स्थूलदेहादि । न ज्ञातव्यम् । इतिशब्दः गद्यसमाप्तौ ॥म्त्_२,१३।९॥  

  
नन्व् आत्मावलोकनं कर्तव्यत्वेन त्वया प्रतिपादितं । तदवलोकनं कथं सेत्स्यतीत्य् । अत्र पद्येनाह  

  
     स्वानुभूतेः सुशास्त्रस्य गुरोश् चैवैकवाक्यता ।
  
     यत्राभ्यासेन तेनात्मा सन्ततेनावलोक्यते ॥मु_२,१३।१०॥  

  
स्वा निजा । या अनुभूतिः । तस्याः । सुशास्त्रस्य शोभनशास्त्रस्य । गुरोः सद्गुरोश् । च इति त्रयस्य । यत्र यस्मिन् अभ्यासे । एकवाक्यता अर्थात् मेलनं स्यात् । सन्ततेनाविच्छिन्नेन । तेनाभ्यासेन करणेन । पुरुषेण कर्त्रा । आत्मावलोक्यते ॥म्त्_२,१३।१०॥  

  
     अवहेलितशास्त्रार्थैर् अवज्ञातमहाजनैः ।
  
     कष्टाम् अप्य् आपदं प्राप्तो न मूढैः समताम् इयात् ॥मु_२,१३।११॥  

  
स्वस्थस् तु कथम् इयाद् इत्य् अपिशब्दाभिप्रायः ॥म्त्_२,१३।११॥  
  

  
एतत्प्रसङ्गेन मौर्ख्यं निन्दति  

  
     न व्याधिर् न विषं नापत् तथा नामास्ति भूतले ।
  
     खेदाय स्वशरीरस्थं मौर्ख्यम् एव यथा नृणाम् ॥मु_२,१३।१२॥  

  
स्पष्टम् ॥म्त्_२,१३।१२॥  

  
     किञ्चित्संस्कृतबुद्धीनां श्रव्यं शास्त्रम् इदं यथा ।
  
     मौर्ख्यापहं तथा शास्त्रम् अन्यद् अस्ति न किञ्चन ॥मु_२,१३।१३॥  

  
किञ्चित्संस्कृतबुद्धीनाम् पदपदार्थज्ञानाम् इत्य् अर्थः । श्रव्यम् श्रवणार्हम् । इदं मोक्षोपायाख्यम् । मौर्ख्यापहं मौर्ख्यम् उपहन्तीति मौर्ख्यापहम् ॥म्त्_२,१३।१३॥  

  
     इदं श्रव्यं सुखकरं कथादृष्टान्तसुन्दरम् ।
  
     अविरुद्धम् अशेषेण शास्त्रवाक्यार्थबन्धुना ॥मु_२,१३।१४॥  

  
कथाभिः वक्ष्यमाणाः दृष्टान्ताः कथादृष्टान्ताः । तैः सुन्दरम् । शास्त्रवाक्यानां यः अर्थः । स एव बन्धुः । तेन अविरुद्धम् । शास्त्रार्थानुसारीत्य् अर्थः ॥म्त्_२,१३।१४॥  

  
     आपदो या दुरुत्तारा याश् च तुच्छाः कुयोनयः ।
  
     तास् ता मौर्ख्यात् प्रसूयन्ते खदिरात् कण्ठका इव ॥मु_२,१३।१५॥  

  
स्पष्टम् ॥म्त्_२,१३।१५॥  

  
     वरं शरावहस्तस्य चण्डालागारवीथिषु ।
  
     भिक्षार्थम् अटनं राम न मौर्ख्यहतजीवितम् ॥मु_२,१३।१६॥  

  
अटनं भ्रमणम् ॥म्त्_२,१३।१६॥  

  
     इमम् आलोकम् आसाद्य मोक्षोपायमयं जनः ।
  
     अन्धताम् एति न पुनः कश्चिन् मोहतमस्य् अपि ॥मु_२,१३।१७॥  

  
आलोकम् परतत्त्वप्रकाशकत्वात् आलोकस्वरूपम् ॥म्त्_२,१३।१७॥  

  
     तावन् नयति सङ्कोचं तृष्णा श्यामा नराम्बुजम् ।
  
     यावद् विवेकसूर्यस्य नोदिता विमला प्रभा ॥मु_२,१३।१८॥  

  
स्पष्टम् ॥म्त्_२,१३।१८॥  

  
     संसारदुःखमोक्षार्थं मादृशैः सह बन्धुभिः ।
  
     स्वरूपम् आत्मनो ज्ञात्वा गुरुशास्त्रप्रमाणतः ॥मु_२,१३।१९॥  

  
मादृशैः साधुभिर् इत्य् अर्थः । गुरुशास्त्राख्यं यत् प्रमाणं प्रमाकरणं । तस्मात् गुरुशास्त्रप्रमाणतः । ज्ञात्वेत्य् अस्यानन्तरं स्थेयम् इति शेषः ॥म्त्_२,१३।१९॥  
  

  
     जीवन्मुक्ताश् चरन्तीह यथा हरिहरादयः ।
  
     यथा ब्रह्मर्षयश् चान्ये तथा विहर राघव ॥मु_२,१३।२०॥  

  
विहर हर्षामर्षरहितत्वेन क्रीडां कुरु ॥म्त्_२,१३।२०॥  

  
     अनन्तानीह दुःखानि सुखं क्षणलवोपमम् ।
  
     नातः सुखेषु बध्नीयाद् दृष्टिं दुःखानुबन्धिषु ॥मु_२,१३।२१॥  

  
दुःखानुबन्धिषु दुःखानुविद्धेषु ॥म्त्_२,१३।२१॥  

  
पुनः किं कार्यम् इत्य् । अत्राह  

  
     यद् अनन्तम् अनायासं तत् पदं सारसिद्धये ।
  
     साधनीयं प्रयत्नेन पुरुषेण विजानता ॥मु_२,१३।२२॥  

  
अनन्तम् त्रिविधपरिच्छेदरहितम् । अनायासं आयाससाध्यत्वाभावात् । सारसिद्धये परमपुरुषार्थसिद्धये । साधनीयं स्वोपलब्धिविषयतां नेयम् । विजानता किञ्चिन्मात्रज्ञानयुक्तेन मूर्खस्यात्रानधिकरत्वात् ॥म्त्_२,१३।२२॥  

  
     त एव पुरुषार्थस्य भाजनं पुरुषोत्तमाः ।
  
     अनुत्तमपदालम्बि मनो येषां गतज्वरम् ॥मु_२,१३।२३॥  

  
अविद्यमान उत्तमः यस्मात् तत् अनुत्तमम् निरतिशयम् इति यावत् । तादृशं यत् पदम् । तत् आलम्बते इति तादृशम् ॥म्त्_२,१३।२३॥  

  
     सम्भोगाशनमात्रेषु राज्यादिषु सुखेषु ये ।
  
     सन्तुष्टा दुष्टमनसो विद्धि तान् अन्धदुन्दुभान् ॥मु_२,१३।२४॥  

  
अन्धदुन्दुभान् अन्धराजिलान् । असम्यग् दर्शित्वाद् इत्य् अर्थः ॥म्त्_२,१३।२४॥  
  

  
     ये शठेषु दुरन्तेषु दुष्कृतारम्भशालिषु ।
  
     द्विषत्सु मित्ररूपेषु भक्ता वै भोगभोगिषु ॥मु_२,१३।२५॥  

  
     ते यान्ति दुर्गमाद् दुर्गं दुःखाद् दुःखं भयाद् भयम् ।
  
     नरकान् नरकं मूढा मोहमन्थरबुद्धयः ॥मु_२,१३।२६॥  

  
मित्ररूपेषु द्विषत्सु आ मुखे सुखकारित्वात् मोहमन्थरा मोहनिर्भरा । बुद्धिः येषां ते । तादृशाः ॥म्त्_२,१३।२५-२६॥  

  
     परस्परविनाशोत्के श्रेयस्यौ न कदाचन ।
  
     सुखदुःखदशे राम तडित्प्रसरभङ्गुरे ॥मु_२,१३।२७॥  

  
स्पष्टम् ॥म्त्_२,१३।२७॥  

  
     ये विरक्ता महात्मानः सुविविक्ता भवादृशः ।
  
     पुरुषान् विद्धि तान् वन्द्यान् भोगमोक्षैकभागिनः ॥मु_२,१३।२८॥  

  
भोगभाक्त्वं चैषां प्रवाहगतम् एव ज्ञेयं । न यत्नसाधितम् ॥म्त्_२,१३।२८॥  

  
     विवेकं परम् आश्रित्य वैराग्याभ्यासयोगतः ।
  
     संसारसरितं घोराम् इमाम् आपदम् उत्तरेत् ॥मु_२,१३।२९॥  

  
अभ्यासः सच्छास्त्राभ्यासः । आपदम् आपद्रूपाम् ॥म्त्_२,१३।२९॥  
  

  
     न सुप्तव्यं तु संसारमायास्व् इह हि जानता ।
  
     विषमूर्च्छनसम्मोहदायिनीषु विवेकिना ॥मु_२,१३।३०॥  

  
न सुप्तव्यम् अवहेला न कर्तव्या ॥म्त्_२,१३।३०॥  

  
     संसारम् इमम् आसाद्य यस् तिष्ठत्य् अवहेलया ।
  
     ज्वलितस्य गृहस्योच्चैः शेते तार्णस्य सो ऽन्तरे ॥मु_२,१३।३१॥  

  
तार्णस्य तृणनिर्मितस्य ॥म्त्_२,१३।३१॥  

  
     यत् प्राप्य न निवर्तन्ते यद् आसाद्य न शोच्यते ।
  
     तत् पदं शेमुषीलभ्यम् अस्त्य् एवात्र न संशयः ॥मु_२,१३।३२॥  

  
शेमुषीलभ्यम् एव बुद्धिलभ्यम् एव । न तु बाह्ययत्नलभ्यम् ॥म्त्_२,१३।३२॥  

  
ननु यदि तत् पदं नास्ति तत् किं शेमुष्या लभ्यते इत्य् । अत्राह  

  
     नास्ति चेत् तद् विचारेण दोषः को भवतां भवेत् ।
  
     अस्ति चेत् तत् समुत्तीर्णा भविष्यथ भवार्णवात् ॥मु_२,१३।३३॥  

  
स्पष्टम् ॥म्त्_२,१३।३३॥  

  
     प्रवृत्तिः पुरुषस्येह मोक्षोपायविचारणे ।
  
     यदा भवत्य् आशु तदा मोक्षभागी स उच्यते ॥मु_२,१३।३४॥  

  
स्पष्टम् ॥म्त्_२,१३।३४॥  

  
     अनपायि निराशङ्कं स्वास्थ्यं विगतविभ्रमम् ।
  
     न विना केवलीभावं विद्यते भुवनत्रये ॥मु_२,१३।३५॥  

  
स्वास्थ्यम् स्वस्थता । केवलीभावं विना अद्वितीयतां विना ॥म्त्_२,१३।३५॥  

  
     तत्प्राप्ताव् उत्तमप्राप्तौ न क्लेश उपयुज्यते ।
  
     न मित्राण्य् उपकुर्वन्ति न धनानि न बान्धवाः ॥मु_२,१३।३६॥  

  
तत्प्राप्तौ केवलीभावप्राप्तौ । क्लेशः शारीरिकः क्लेशः ॥म्त्_२,१३।३६॥  

  
     न हस्तपादचलनं न देशान्तरसङ्गमः ।
  
     क्लेशातिशयसाध्यो वा न तीर्थायतनाश्रयः ॥मु_२,१३।३७॥  

  
अस्मिन्न् अर्थे हस्तपादादिचलनं न भवति । देशान्तरसङ्गमः च न भवति । अयम् अर्थः क्लेशातिशयसाध्यः न भवति । तीर्थायतनाश्रयः च न भवति ॥म्त्_२,१३।३७॥  
  

  
     पुरुषार्थैकसाध्येन वासनैकार्थकर्मणा ।
  
     केवलं तन् मनोमात्रजयेनासाद्यते पदम् ॥मु_२,१३।३८॥  

  
पुरुषेण तत् केवलीभावाख्यं पदम् । एवलम् मनोमात्रजयेन आसाद्यते प्राप्यते । मनोमात्रजयेन कथम्भूतेन । पुरुषार्थेन पौरुषेण । एकम् केवलं साध्येन । पुनः कथम्भूतेन वासनैकार्थकर्मणा । वासना भावना । सा एव एकार्थः । तस्य कर्मणा । भावनामात्रसाध्येनेत्य् अर्थः ॥म्त्_२,१३।३८॥  

  
     विवेकमात्रसाध्यं तद्विचारैकान्तनिश्चयम् ।
  
     त्यजता दुःखजालानि नरेण तद् अवाप्यते ॥मु_२,१३।३९॥  

  
तद्विचारेण तद्विषयेण विवेकेन । एकं केवलं । निश्चयः यस्य । तम् । विचारनिश्चेयम् इत्य् अर्थः । तत् केवलीभावाख्यं पदम् ॥म्त्_२,१३।३९॥  

  
     सुखसेव्यासनस्थेन तद्विचारवता स्वयम् ।
  
     न शोच्यते पदं प्राप्य न च भूयो ऽभिजायते ॥मु_२,१३।४०॥  

  
तद्विचारवता केवलीभावविचारयुक्तेन । तत् पदं केवलीभावाख्यं पदम् ॥म्त्_२,१३।४०॥  

  
     तत् समस्तसुखासारसीमान्तं साधवो विदुः ।
  
     तद् अनुत्तमनिष्ष्यन्दं परम् आहू रसायनम् ॥मु_२,१३।४१॥  

  
स्पष्टम् ॥म्त्_२,१३।४१॥  

  
     क्षयित्वात् सर्वभावानां स्वर्गमानुष्ययोर् द्वयोः ।
  
     सुखं नास्त्य् एव सलिलं मृगतृष्णास्व् इवैतयोः ॥मु_२,१३।४२॥  

  
स्वर्गमानुष्ययोः स्वर्लोकमनुष्यलोकयोः ॥म्त्_२,१३।४२॥  

  
     अतो मनोजयश् चिन्त्यः शमसन्तोषसाधनः ।
  
     अनन्तशमसम्भोगस् तस्माद् आनन्द आप्यते ॥मु_२,१३।४३॥  

  
अतः कारणात् । पुरुषेण मनोजयः चिन्त्यः । कथम्भूतः । शमसन्तोषौ साधनं यस्य । तादृशः पुरुषः । तस्मात् मनोजयात् । अनन्तशमस्य सम्भोगः चमत्कारः । शमास्वादरूपः इति यावत् । आनन्दः आप्यते प्राप्यते ॥म्त्_२,१३।४३॥  

  
     जीवता गच्छता चैव भ्रमता पतता तथा ।
  
     रक्षसा दानवेनापि देवेन पुरुषेण वा ॥मु_२,१३।४४॥  

  
     मनःप्रशमनोद्भूतं तत् प्राप्य परमं सुखं ।
  
     विकासिशमपुष्पस्य विवेकोच्चतरोः फलम् ॥मु_२,१३।४५॥  

  
     व्यवहारपरेणापि कार्यवृन्दम् अचिन्वता ।
  
     भानुनेवाम्बरस्थेन नोज्झ्यते न च वाञ्छ्यते ॥मु_२,१३।४६॥  

  
जीवता गच्छता भ्रमता । अथ पतता । उपलक्षणं चैतत् । सर्वाः क्रियाः कुर्वतेति यावत् । रक्षसा दानवेनापि देवेन पुरुषेण वा मनःप्रशमनोद्भूतं तथा विकासिशमपुष्पस्य विवेकोच्चतरोः फलम् । तत् परमं सुखम् निर्वाणाख्यं सुखं । प्राप्याम्बरस्थेन भानुना इव नोज्झ्यते न च वाञ्छ्यते सूर्यवत् उपेक्षाम् एव सर्वत्र क्रियते इत्य् अर्थः । रक्षःप्रभृतिना कथम्भूतेन । व्यवहारपरेणापि कार्यवृन्दम् कार्यसमूहम् । अचिन्वता नाहङ्कर्तेति निश्चयात् स्वकृतत्वेनाननुभवता ॥म्त्_२,१३।४४-४६॥  
  

  
     मनः प्रशान्तम् अत्यच्छं विश्रान्तं गतविभ्रमम् ।
  
     अनीहं विगताभीष्टं नाभिवाञ्छति नोज्झति ॥मु_२,१३।४७॥  

  
अनीहम् विकल्पाख्यचेष्टारहितम् । विगताभीष्टम् अभीष्टम् इदम् इति निश्चयरहितम् । प्रवाहागतम् उपेक्षया एव करोतीति भावः ॥म्त्_२,१३।४७॥  

  
पूर्वतरं प्रकृतानां शमादिद्वारपालानां निर्णयं प्रस्तौति  

  
     मोक्षद्वारे द्वारपालान् इमाञ् शृणु यथाक्रमम् ।
  
     येषाम् एकतमासक्त्या मोक्षद्वारे प्रविश्यते ॥मु_२,१३।४८॥  

  
एकतमासक्त्या एकतमासेवनेन ॥म्त्_२,१३।४८॥  
  

  
तत्रापि प्रथमोद्दिष्टं शमं निरूपयति  

  
     दुःखदोषदशा दीर्घा संसारमरुमण्डली ।
  
     जन्तोः शीतलताम् एति शीतलेन शमाम्बुना ॥मु_२,१३।४९॥  

  
दुःखदोषरूपा दशा यस्यां सा दुःखदोषदशा ॥म्त्_२,१३।४९॥  

  
     शमेनासाद्यते श्रेयः शमो हि परमं पदम् ।
  
     शमः शिवं शमः शान्तिः शमो भ्रान्तिनिवारणम् ॥मु_२,१३।५०॥  

  
परमं पदम् चिन्मात्राख्यम् उत्कृष्टं स्थानम् ॥म्त्_२,१३।५०॥  

  
     पुंसः प्रशमतृप्तस्य शीतलाच्छतरात्मनः ।
  
     शमतोषितचित्तस्य शत्रुर् अप्य् एति मित्रताम् ॥मु_२,१३।५१॥  

  
द्वेषेणैव हि शत्रुः शत्रुः भवति । स च तस्य नास्तीति तस्य शत्रुः मित्रताम् एतीति भावः ॥म्त्_२,१३।५१॥  

  
     शमचन्द्रमसा येषाम् आशयः समलङ्कृतः ।
  
     क्षीराब्धीनाम् इवोदेति तेषां परमशुद्धता ॥मु_२,१३।५२॥  

  
परमशुद्धता वासनाख्यमलराहित्यम् ॥म्त्_२,१३।५२॥  
  

  
     हृत्कुशेशयकोशेषु येषां शमकुशेशयम् ।
  
     सतां विकसितं ते हि द्विहृत्पद्माः समा हरेः ॥मु_२,१३।५३॥  

  
हरेर् द्विहृत्पद्मत्वं नाभिस्थस्य पद्मस्य स्थितत्वाज् ज्ञेयम् ॥म्त्_२,१३।५३॥  
  

  
     शमश्रीः शोभते येषां मुखेन्दाव् अकलङ्किते ।
  
     ते ऽमी कुलेन्दवो वन्द्याः सौन्दर्यविजितेन्दवः ॥मु_२,१३।५४॥  

  
अकलङ्कितत्वम् एवात्र इन्दुजये हेतुः ॥म्त्_२,१३।५४॥  

  
     त्रैलोक्योदरवर्तिन्यो नानन्दाय तथा श्रियः ।
  
     साम्राज्यसम्पत्प्रतिमा यथा शमविभूतयः ॥मु_२,१३।५५॥  

  
स्पष्टम् ॥म्त्_२,१३।५५॥  

  
     यानि दुःखानि यास् तृष्णा दुःसहा ये दुराधयः ।
  
     तत् सर्वं शान्तचेतस्सु तमो ऽर्केष्व् इव नश्यति ॥मु_२,१३।५६॥  

  
स्पष्टम् ॥म्त्_२,१३।५६॥  

  
     मनो हि सर्वभूतानां प्रसादम् अनुगच्छति ।
  
     न तथेन्दौ यथा शान्ते जने जनितकौतुकम् ॥मु_२,१३।५७॥  

  
प्रसादम् प्रसन्नताम् ॥म्त्_२,१३।५७॥  

  
     शमशालिनि सौहार्दवति सर्वेषु जन्तुषु ।
  
     सुजने परमं तत्त्वं स्वयम् एव प्रसीदति ॥मु_२,१३।५८॥  

  
परमं तत्त्वम् परमात्मतत्त्वं । स्वयम् एवायत्नम् एव । प्रसीदति स्वरूपदर्शनाख्यं प्रसादं करोतीत्य् अर्थः ॥म्त्_२,१३।५८॥  
  

  
     मातरीव परं यान्ति विषमाणि मृदूनि च ।
  
     विश्वासम् इह भूतानि सर्वाणि शमशालिनि ॥मु_२,१३।५९॥  

  
विषमाणि हिंसानि । मृदूनि कोमलानि ॥म्त्_२,१३।५९॥  
  

  
     न रसायनपानेन न लक्ष्म्यालिङ्गनेन च ।
  
     तथा सुखम् अवाप्नोति शमेनान्तर् यथा जनः ॥मु_२,१३।६०॥  

  
अन्तः मनसि ॥म्त्_२,१३।६०॥  

  
     सर्वाधिव्याधिवलितं क्रान्तं तृष्णावरत्रया ।
  
     मनः शमामृतासेकैः समाश्वासय राघव ॥मु_२,१३।६१॥  

  
समाश्वासय शीतलय ॥म्त्_२,१३।६१॥  
  

  
     यत् करोषि यद् अश्नासि शमशीतलया धिया ।
  
     तत् ते ऽतिस्वदते स्वादु नेतरत् तान्तमानसम् ॥मु_२,१३।६२॥स्वदते रोचते । चमत्कारं करोतीति यावत् । तान्तम् म्लानियुक्तं कृतं । मानसं येन तत् ॥म्त्_२,१३।६२॥  
  

  
     शमामृतरसास्नातं मनो याम् एति निर्वृतिम् ।
  
     छिन्नान्य् अपि तयाङ्गानि मन्ये रोहन्ति राघव ॥मु_२,१३।६३॥  

  
शमामृतरसास्नातं मनः यां निर्वृतिं एति । हे राघवाहं मन्ये । तया निर्वृत्या । छिन्नान्य् अपि अङ्गानि रोहन्ति ॥म्त्_२,१३।६३॥  
  

  
     न पिशाचा न रक्षांसि न दैत्या न च शत्रवः ।
  
     न च व्याघ्रभुजङ्गाद्या द्विषन्ति शमशालिनम् ॥मु_२,१३।६४॥  

  
स्पष्टम् ॥म्त्_२,१३।६४॥  

  
     सुसन्नद्धसमस्ताङ्गं प्रशमामृतवर्मणा ।
  
     वेधयन्ति न दुःखानि शरा वज्रशिलां इव ॥मु_२,१३।६५॥  

  
वेधयन्ति ताडयन्ति ॥म्त्_२,१३।६५॥  

  
     न तथा राजते राजा मान्यान्तःपुरसंस्थितः ।
  
     समया स्वस्थया वृत्त्या यथोपशमशोभितः ॥मु_२,१३।६६॥  

  
वृत्त्या व्यापारेण ॥म्त्_२,१३।६६॥  
  

  
     प्राणात् प्रियतरं दृष्ट्वा तुष्टिम् एति न तां जनः ।
  
     याम् आयाति जनं शान्तम् अवलोक्य समाशयम् ॥मु_२,१३।६७॥  

  
समाशयम् समचेतसम् ॥म्त्_२,१३।६७॥  
  

  
     समया शमशालिन्या वृत्त्या यः साधु वर्तते ।
  
     अभिनन्दितया लोके जीवतीह स नेतरः ॥मु_२,१३।६८॥  

  
वर्तते तिष्ठति । इतरः अशान्तः ॥म्त्_२,१३।६८॥  

  
     अनुद्धतमनाः शान्तः साधु कर्म करोति यत् ।
  
     तत् सर्वम् अभिनन्दन्ति तस्येमा भूतजातयः ॥मु_२,१३।६९॥  

  
अभिनन्दन्ति स्तुवन्ति ॥म्त्_२,१३।६९॥  

  
शान्तस्वरूपनिर्णयद्वारेण शमस्वरूपं निश्चिनोति  

  
     श्रुत्वा स्पृष्ट्वा च दृष्ट्वा च भुक्त्वा घ्रात्वा शुभाशुभम् ।
  
     न हृष्यति ग्लायति यः स शान्त इति कथ्यते ॥मु_२,१३।७०॥  

  
उपेक्षा एव शान्तिर् इति भावः ॥म्त्_२,१३।७०॥  

  
     यः समः सर्वभावेषु नाभिवाञ्छति नोज्झति ।
  
     जित्वेन्द्रियाणि यत्नेन स शान्त इति कथ्यते ॥मु_२,१३।७१॥  

  
स्पष्टम् ॥म्त्_२,१३।७१॥  

  
     तुषारकरबिम्बाच्छं मनो यस्य निराकुलम् ।
  
     मरणोत्सवयुद्धेषु स शान्त इति कथ्यते ॥मु_२,१३।७२॥  

  
स्पष्टम् ॥म्त्_२,१३।७२॥  

  
     स्थितो ऽपि न स्थित इव न हृष्यति न कुप्यति ।
  
     यः सुषुप्तमनाः स्वस्थः स शान्त इति कथ्यते ॥मु_२,१३।७३॥  

  
सुषुप्तमनाः हर्षामर्षानुसन्धानरहितः ॥म्त्_२,१३।७३॥  
  

  
     अमृतस्यन्दसुभगा यस्य सर्वजनं प्रति ।
  
     दृष्टिः प्रसरति प्रीता स शान्त इति कथ्यते ॥मु_२,१३।७४॥  

  
स्पष्टम् ॥म्त्_२,१३।७४॥  

  
     स्पष्टावदातया बुद्ध्या यथैवान्तस् तथा बहिः ।
  
     दृश्यन्ते यस्य कार्याणि स शान्त इति कथ्यते ॥मु_२,१३।७५॥  

  
कपटराहित्याद् इति भावः ॥म्त्_२,१३।७५॥  

  
     अप्य् आपत्सु दुरन्तासु कल्पान्तेषु दहत्स्व् अपि ।
  
     तुच्छेहं न मनो यस्य स शान्त इति कथ्यते ॥मु_२,१३।७६॥  

  
तुच्छेहम् तुच्छोपायपरम् ॥म्त्_२,१३।७६॥  

  
     यो ऽन्तः शीतलतां यातो यो भावेषु न मज्जति ।
  
     व्यवहारी न सम्मूढः स शान्त इति कथ्यते ॥मु_२,१३।७७॥  

  
न मज्जति रागोद्रेकेणासक्तो न भवति । व्यवहारी व्यवहारकारी । न सम्मूढः न व्यवहाररहितः । व्यवहाररहितस्य हि अमज्जनं व्यवहाराभावकृतम् एव न शान्तिकृतम् ॥म्त्_२,१३।७७॥  
  

  
     आकाशसदृशी यस्य नित्यं स्वव्यवहारिणः ।
  
     कलङ्कम् एति न मतिः स शान्त इति कथ्यते ॥मु_२,१३।७८॥  

  
स्वः निजः । व्यवहारः अस्यास्तीति तादृशस्य ॥म्त्_२,१३।७८॥  

  
     तपस्विषु बहुज्ञेषु याजकेषु नृपेषु च ।
  
     बलवत्सु गुणाढ्येषु शमवान् एव राजते ॥मु_२,१३।७९॥  

  
स्पष्टम् ॥म्त्_२,१३।७९॥  

  
     शमसंसक्तमनसां महतां गुणशालिनाम् ।
  
     उदेति निर्वृतिश् चित्ताज् ज्योत्स्नेव हिमरोचिषः ॥मु_२,१३।८०॥  

  
स्पष्टम् ॥म्त्_२,१३।८०॥  

  
     सीमान्तो गुणपूगानां पौरुषैकान्तभूषणम् ।
  
     सङ्कटेष्व् अभयस्थानं शमः श्रीमान् विराजते ॥मु_२,१३।८१॥  

  
स्पष्टम् ॥म्त्_२,१३।८१॥  

  
सर्गान्तश्लोकेन शमनिरूपणं समापयति  

  
          शमम् अमृतम् अहार्यम् आर्यजुष्टं परम् अवलम्ब्य पदं परं प्रयाताः ।
  
          रघुतनय यथा महानुभावाः क्रमम् अनुपालय सिद्धये तम् एव ॥मु_२,१३।८२॥  

  
हे रघुतनय । महानुभावाः पुरुषाः । अमृतम् अमृतरूपम् । अहार्यम् अनाश्यम् आर्यजुष्टम् । शमं पूर्वोक्तस्वरूपं शमं अवलम्ब्य । परं पदं परचित्स्वरूपम् उत्कृष्टं स्थानं । यथा प्रयाताः । त्वम् तम् तथाविधम् । क्रमम् सिद्धये अनुपालय । इति शिवम् ॥म्त्_२,१३।८२॥  

  
इति श्रीभास्करकण्ठविरचितायां श्रीमोक्षोपायटीकायां मुमुक्षुप्रकरणे त्रयोदशः सर्गः ॥ २,१३ ॥  
  
  

  
ॐ विवेकनिर्णयं प्रस्तौति  

  
     शास्त्रावबोधामलया धिया परमपूतया । ।
  
     कर्तव्यः कारणज्ञेन विचारो ऽनिशम् आत्मनः ॥मु_२,१४।१॥  
  

  
कारणज्ञेन किं । केन सम्पद्यते इति जानता पुरुषेण । धिया आत्मनः विचारः अनिशम् कर्तव्यः ॥म्त्_२,१४।१॥  

  
ननु विचारेण किं सेत्स्यति इत्य् । अत्राह  

  
     विचारात् तीक्ष्णताम् एत्य धीः पश्यति परं पदम् ।
  
     दीर्घसंसाररोगस्य विचारो हि महौषधम् ॥मु_२,१४।२॥  

  
परम् पदम् शुद्धचिन्मात्राख्यं महास्थानम् ॥म्त्_२,१४।२॥  

  
     आपद्वनम् अनन्तेहापरिपल्लविताकृति ।
  
     विचारक्रकचच्छिन्नं नैव भूयः प्ररोहति ॥मु_२,१४।३॥  

  
अनन्ताः याः ईहाः चेष्टाः । ताभिः परिपल्लविता पुष्टीभूता । आकृतिः यस्य तत् ॥म्त्_२,१४।३॥  
  

  
     मोहेषु बन्धुनाशेषु सङ्कटेषु भ्रमेषु च ।
  
     सर्वेष्व् एव महाप्राज्ञ विचारो हि सतां गतिः ॥मु_२,१४।४॥  

  
गतिः शरणम् ॥म्त्_२,१४।४॥  

  
     न विचारं विना कश्चिद् उपायो ऽस्ति विपच्छमे ।
  
     विचाराद् अशुभं त्यक्त्वा शुभम् आयाति धीः सताम् ॥मु_२,१४।५॥  

  
स्पष्टम् ॥म्त्_२,१४।५॥  

  
     बलं बुद्धिश् च तेजश् च प्रतिपत्तिः क्रियाफलम् ।
  
     फलन्त्य् एतानि सर्वाणि विचारेणैव धीमतः ॥मु_२,१४।६॥  

  
प्रतिपत्तिः ज्ञानम् । अविवेकेन तु कृतानि एतानि अनर्थम् एवोत्पादयन्तीति भावः ॥म्त्_२,१४।६॥  
  

  
     युक्तायुक्तमहादीपम् अभिवाञ्छितसाधकम् ।
  
     स्फारं विचारम् आश्रित्य संसारजलधिं तरेत् ॥मु_२,१४।७॥  

  
युक्तायुक्तमहादीपं इदं युक्तं इदं त्व् अयुक्तम् इति प्रकाशकम् इत्य् अर्थः । स्फारं विस्तीर्णम् ॥म्त्_२,१४।७॥  

  
     आलूनहृदयाम्भोजं महामोहमतङ्गजम् ।
  
     विदारयति शुद्धात्मा विचारोदारकेसरी ॥मु_२,१४।८॥  

  
विदारयति विनाशयति ॥म्त्_२,१४।८॥  

  
     मूढाः कालवशेनेह यद् गताः परमं पदम् ।
  
     तद् विचारप्रदीपस्य विजृम्भितम् अनुत्तमम् ॥मु_२,१४।९॥  

  
कालेन हि मूढा अपि शुद्धचिन्मात्राख्यं परमं पदं प्राप्नुवन्ति । विजृम्भितम् विलसितम् । अनुत्तमम् निरतिशयम् ॥म्त्_२,१४।९॥  

  
     राज्यानि सम्पदः स्फारो भोगो मोक्षश् च शाश्वतः ।
  
     विचारकल्पवृक्षस्य फलान्य् एतानि राघव ॥मु_२,१४।१०॥  

  
स्पष्टम् ॥म्त्_२,१४।१०॥  
  

  
     या विवेकविलासिन्यो मतयो महताम् इह ।
  
     न ता विपदि मज्जन्ति तुम्बकानीव वारिणि ॥मु_२,१४।११॥  

  
विवेकविलासः आसाम् अस्तीति विवेकविलासिन्यः ॥म्त्_२,१४।११॥  

  
     विचारोदयहारिण्या धिया व्यवहरन्ति ये ।
  
     फलानाम् अत्युदाराणां भाजनं हि भवन्ति ते ॥मु_२,१४।१२॥  

  
विचारोदयेन हारिण्या मनोहरया ॥म्त्_२,१४।१२॥  

  
     मूर्खहृत्काननस्थानाम् आशाप्रसररोधिनाम् ।
  
     अविचारकरञ्जानां मञ्जर्यो दुःखरीतयः ॥मु_२,१४।१३॥  

  
आशा मोक्षाशा । तस्याः यः प्रसरः । तं रुन्धन्तीति तादृशानाम् दिक्प्रसररोधिनां च । करञ्जानां कण्टकवृक्षाणाम् । दुःखरीतयः दुःखरचनाः ॥म्त्_२,१४।१३॥  
  

  
     कज्जलक्षोदमलिना मदिरामोदधारिणी ।
  
     अविचारमयी निद्रा यातु ते राघव क्षयम् ॥मु_२,१४।१४॥  

  
कज्जलक्षोदेन मन्त्रसंस्कृतेन । कज्जलक्षोदेन मलिना घना । कज्जलक्षोदवत् मलिना चात्यन्तकालुष्यात् । मदिरा मोदं धारयतीति तादृशी । मदिरामोदेनापि निद्रा घनीभवति । अविचारमयी अविचारस्वरूपा ताम् एव क्षयं नयेति भावः ॥म्त्_२,१४।१४॥  

  
     महापद्य् अपि दीर्घेषु सद्विचारपरो नरः ।
  
     न निमज्जति मोहेषु तेजोराशिस् तमस्स्व् इव ॥मु_२,१४।१५॥  

  
मोहेषु किं करोमीत्य् एवंरूपेषु ॥म्त्_२,१४।१५॥  
  

  
     मानसे सरसि स्वच्छे विचारकमलोत्करः ।
  
     नूनं विकसितो यस्य हिमवान् इव भाति सः ॥मु_२,१४।१६॥  

  
मानसे सरसि हृदयाख्ये सरसि मानसाख्ये सरसीति च ॥म्त्_२,१४।१६॥  

  
     विचारविकला यस्य मतिर् मान्द्यम् उपेयुषः ।
  
     तस्योदेत्य् अशनिश् चन्द्रान् मुधा यक्षः शिशोर् इव ॥मु_२,१४।१७॥  

  
विचारविकला विचाररहिता । मान्द्यं जाड्यं । चन्द्रात् चित्सूर्यप्रतिबिम्बरूपत्वेन चन्द्रतुल्यात् संसारात् । अशनिः भावाभावकृतहर्षामर्षरूपं वज्रम् आश्चर्यं च चन्द्राद् अशनेर् उत्पादः ॥म्त्_२,१४।१७॥  
  

  
     दुःखषण्डकवल्मीकं विपन्नवलतामधुः ।
  
     राम दूरे परित्याज्यो निर्विवेको नराधमः ॥मु_२,१४।१८॥  

  
नराधमः किं । दुःखः षण्डकानां वल्मीकम् । वल्मीके हि कण्टकषण्डकानि भवन्ति । पुनः कः । विपद् एव नवलता । तस्याः मधुः वसन्तः ॥म्त्_२,१४।१८॥  

  
     ये केचन दुरारम्भा दुराचारा दुराधयः ।
  
     अविचारेण ते भान्ति वेतालास् तमसा यथा ॥मु_२,१४।१९॥  

  
दुरारम्भाः कुत्सिताः कार्यारम्भाः ॥म्त्_२,१४।१९॥  

  
     अविचारिणम् एकान्तजरद्द्रुमसधर्मकम् ।
  
     अक्षमं साधुकार्येषु दूरे कुरु रघूद्वह ॥मु_२,१४।२०॥  

  
एकान्ते जनरहिते देशे । स्थितः जरद्द्रुमः । तस्य सधर्मकम् सदृशम् । साधुकार्येषु चित्तनिरोधादिषु । फलदानेन परोपकाररूपेषु च शुभकार्येषु ॥म्त्_२,१४।२०॥  
  

  
     विविक्तं हि मनो जन्तोर् आशावैवश्यवर्जितम् ।
  
     परां निर्वृतिम् अभ्येति पूर्णश् चन्द्र इवात्मनि ॥मु_२,१४।२१॥  

  
विविक्तम् विवेकयुक्तम् । आशावैवश्यवर्जितम् इति विशेषणद्वारेण हेतुः । आशावैवश्यस्यैव निर्वृतिरोधकत्वात् ॥म्त्_२,१४।२१॥  

  
     विवेकितोदिता देहं सर्वं शीतलयत्य् अलम् ।
  
     अलङ्करोति चात्यन्तं ज्योत्स्नेव भुवनम् नवा ॥मु_२,१४।२२॥  

  
नवा शरत्कालीना ॥म्त्_२,१४।२२॥  

  
     परमार्थपताकाया धियो धवलचामरम् ।
  
     विचारो राजते जन्तो रजन्याम् इव चन्द्रमाः ॥मु_२,१४।२३॥  

  
परमार्थस्य शुद्धचिन्मात्रतत्त्वाख्यपरमार्थस्य । पताकायाः प्रदर्शकत्वसामान्येन चिह्णभूतपताकारूपायाः धियः । धवलचामरम् शोभादायकत्वेन धवलचामररूपम् ॥म्त्_२,१४।२३॥  
  

  
     विचारचारवो भावा भासयन्तो दिशो दश ।
  
     भान्ति भास्करवद् भग्नभूयोभवभयामयाः ॥मु_२,१४।२४॥  

  
भावाः मनुष्यादिरूपाः पदार्थाः । भावाः कथम्भूताः । भग्नाः भूयांसि भवभयानि एवामयाः यैः ते । भास्करो ऽपि दश दिशः भासयति ॥म्त्_२,१४।२४॥  

  
     बालस्य स्वमनोमोहकल्पितः प्राणहारकः ।
  
     रात्रौ तमसि वेतालो विचारेण विलीयते ॥मु_२,१४।२५॥  

  
स्पष्टम् ॥म्त्_२,१४।२५॥  

  
     सर्व एव जगद्भावा अविचारेण चारवः ।
  
     अविद्यमानसद्भावा विचारविशरारवः ॥मु_२,१४।२६॥  

  
सर्व एव जगद्भावाः जगत्पदार्थाः । अविचारेण विचारराहित्येन । चारवः भवन्ति । कथम्भूताः । अविद्यमानसद्भावाः । अत एव च विचारविशरारवश् च विचारासहत्वात् ॥म्त्_२,१४।२६॥  
  

  
     पुंसो निजमनोमोहकल्पितो ऽनल्पदुःखदः ।
  
     संसारचिरवेतालो विचारेण विलीयते ॥मु_२,१४।२७॥  

  
स्पष्टम् ॥म्त्_२,१४।२७॥  

  
     समस्वच्छं निराबाधम् अनन्तमननाश्रयम् ।
  
     विद्धीमं केवलीभावं विचारो ऽग्रतरोः फलम् ॥मु_२,१४।२८॥  

  
समं च तत् स्वच्छं समस्वच्छं । निराबाधम् केनापि प्रमाणेन बाधयितुम् अशक्यम् । अनन्तस्यापरिच्छिन्नस्य स्वात्मतत्त्वस्य । यत् मननम् परामर्शः । तस्याश्रयम् लक्षणया साधकम् ॥म्त्_२,१४।२८॥  

  
     अचलस्थितिनोदारप्रकटाभोगतेजसा ।
  
     तेन निष्कामतोदेति शीततेवोदितेन्दुना ॥मु_२,१४।२९॥  

  
उदारप्रकटाभोगं उद्भटप्रकटविस्तारं । तेजः यस्य । तादृशेन । निष्कामता कामनाराहित्यम् । उदितश् चासाव् इन्दुः । तेन ॥म्त्_२,१४।२९॥  

  
ननु निष्कामतया किं सेत्स्यतीत्य् । अत्राह  

  
     चिन्ताज्वरमहौषध्या साधुश् चित्तनिषण्णया ।
  
     तयोत्तमत्वप्रदया नाभिवाञ्छति नोज्झति ॥मु_२,१४।३०॥  

  
तया निष्कामतया । नाभिवाञ्छति नोज्झति सर्वत्रोपेक्षाम् एव भजते इत्य् अर्थः ॥म्त्_२,१४।३०॥  

  
पुनः किं करोतीत्य् । अत्राह  

  
     तत्सदालम्बनं चेतः स्फारम् आभासम् आगतम् ।
  
     नास्तम् एति न चोदेति खम् इवातिततान्तरम् ॥मु_२,१४।३१॥  

  
सा निष्कामता सदा आलम्बनम् आश्रयो यस्य । तत् तत्सदालम्बनम् । तथा स्फारं स्फुरणशीलं । आभासम् आगतम् विवेकयुक्तं जातम् इत्य् अर्थः ॥म्त्_२,१४।३१॥  

  
     न जहाति न चादत्ते नोत्ताम्यति न शाम्यति ।
  
     केवलं साक्षिवत् पश्यञ् जगद् आत्मनि तिष्ठति ॥मु_२,१४।३२॥  

  
नोत्ताम्यति न क्षुभ्यति ॥म्त्_२,१४।३२॥  
  

  
     न च शाम्यति नाप्य् अन्तर् नापि बाह्ये ऽवतिष्ठति ।
  
     न च नैष्कर्म्यम् आदत्ते न च कर्माणि मज्जति ॥मु_२,१४।३३॥  

  
सर्वत्रोपेक्षयैव वर्तते इति भावः ॥म्त्_२,१४।३३॥  

  
     उपेक्षते गतं वस्तु सम्प्राप्तम् अनुवर्तते ।
  
     न क्षुब्धो नाति चाक्षुब्धो भाति पूर्ण इवार्णवः ॥मु_२,१४।३४॥  

  
अनुवर्तते निरनुसन्धानम् प्रवर्तते । अति अतिशयेन ॥म्त्_२,१४।३४॥  

  
     एवंरूपेण मनसा महात्मानो महाशयाः ।
  
     जीवन्मुक्ता जगत्य् अस्मिन् विहरन्ति हि योगिनः ॥मु_२,१४।३५॥  

  
स्पष्टम् ॥म्त्_२,१४।३५॥  

  
     उषित्वा सुचिरं कालं धीरास् ते यावदीप्सितम् ।
  
     तनुम् अन्ते परित्यज्य यान्ति केवलतां तताम् ॥मु_२,१४।३६॥  

  
केवलताम् विदेहमुक्तताम् । यावदीप्सितम् इत्य् अनेन सर्वम् एव भगवत्कृतम् तेषाम् ईप्सितम् एवास्तीति सूचितम् ॥म्त्_२,१४।३६॥  

  
     को ऽहं कस्य च संसार इत्य् आपद्य् अपि धीमता ।
  
     चिन्तनीयं प्रयत्नेन सप्रतीकारम् आत्मना ॥मु_२,१४।३७॥  

  
किम् उत वक्तव्यं सम्पदीत्य् अपिशब्दाभिप्रायः । सप्रतीकारम् प्रतीकारसहितम् । न तु चिन्तनमात्रेणैव । प्रतीकारश् चात्र भोगत्याग एव ज्ञेयः ॥म्त्_२,१४।३७॥  

  
     कार्यसङ्कटसन्देहं राजा जानाति राघव ।
  
     निष्फलं सफलं वापि विचारेणैव नान्यथा ॥मु_२,१४।३८॥  

  
बहिर् अपि विचारस्यैव साम्राज्यम् इति भावः ॥म्त्_२,१४।३८॥  

  
     वेदवेदान्तसिद्धान्तस्थितयः स्थितिकारणम् ।
  
     निर्णीयन्ते विचारेण दीपेनेव भुवो निशि ॥मु_२,१४।३९॥  

  
वेदवेदान्तरूपाः स्थितयः मर्यादाः वेदवेदान्तस्थितयः । स्थितिकारणम् संसारमर्यादाकारणभूताः ॥म्त्_२,१४।३९॥  
  

  
     अनष्टम् अन्धकारेषु बहुतेजस्स्व् अजिह्मितम् ।
  
     पश्यत्य् अपि व्यवहितं विचारश् चारुलोचनम् ॥मु_२,१४।४०॥  

  
अजिह्मितम् तेजोऽभिमुखे हि चक्षुषि प्रतीघातेन जिह्मितत्वं परिवर्तितत्वं भवति । तच् चात्र नास्तीत्य् अर्थः ॥म्त्_२,१४।४०॥  

  
     विवेकान्धो हि जात्यन्धः शोच्यः सर्वस्य दुर्मतिः ।
  
     दिव्यचक्षुर् विवेकात्मा जयत्य् अखिलवस्तुषु ॥मु_२,१४।४१॥  

  
सर्वस्य शोच्यः सर्वैः शोचनीय इत्य् अर्थः । विवेकः आत्मा प्रधानं यस्य सः विवेकात्मा विवेकान्वित इत्य् अर्थः । जयति सर्वोत्कर्षेण वर्तते इत्य् अर्थः ॥म्त्_२,१४।४१॥  

  
     परमात्ममयी पाल्या महानन्दैकसाधनी ।
  
     क्षणम् एकं परित्याज्या न विचारचमत्कृतिः ॥मु_२,१४।४२॥  

  
पाल्या रक्षणीया ॥म्त्_२,१४।४२॥  

  
     विचारचारुः पुरुषो महताम् अपि रोचते ।
  
     परिपक्वं चमत्कारि सहकारफलं यथा ॥मु_२,१४।४३॥  

  
स्पष्टम् ॥म्त्_२,१४।४३॥  

  
     विचारकान्तमतयो नानेकेषु पुनः पुनः ।
  
     लुठन्ति दुःखश्वभ्रेषु ज्ञातोर्ध्वगतयो नराः ॥मु_२,१४।४४॥  

  
ज्ञाताः अधिगता । ऊर्ध्वे उत्तीर्णे चिन्मात्रे । गतिः यैते ॥म्त्_२,१४।४४॥  

  
     न विरौति तथा रोगी नानर्थशतजर्जरः ।
  
     अविचारविनष्टात्मा यथाज्ञः परिरोदिति ॥मु_२,१४।४५॥  

  
नानर्थशतजर्जर इत्य् अत्र चशब्दो ऽध्याहार्यः । अविचारेणाविवेकेन विनष्टः विस्मृतः । आत्मा पारमार्थिकं स्वरूपं यस्य । तादृशः ॥म्त्_२,१४।४५॥  

  
     वरं कर्दमकीटत्वं श्वभ्रकण्टकता वरम् ।
  
     वरम् अन्धगुहाहित्वं न नरस्याविचारिता ॥मु_२,१४।४६॥  

  
स्पष्टम् ॥म्त्_२,१४।४६॥  

  
     सर्वानर्थनिजावासं सर्वसाधुतिरस्कृतम् ।
  
     सर्वदौःस्थित्यसीमान्तम् अविचारं परित्यजेत् ॥मु_२,१४।४७॥  

  
सर्वे ये अनर्थाः । तेषां निजः स्वकीयः । आवासः सर्वानर्थश्रयम् इत्य् अर्थः ॥म्त्_२,१४।४७॥  

  
     नित्यं विचारयुक्तेन भवितव्यं महात्मना ।
  
     भवान्धकूपे पततां विचारो ह्य् अवलम्बनम् ॥मु_२,१४।४८॥  

  
हि यस्मादर्थे । अवलम्बनम् आधारः ॥म्त्_२,१४।४८॥  

  
     स्वयम् एवात्मनात्मानम् अवष्टभ्य विचारतः ।
  
     संसारमोहजलधेस् तारयेत् स्वमनोमृगम् ॥मु_२,१४।४९॥  

  
आत्मना मनसा । आत्मानं परमात्मानम् । अवष्टभ्य भावनया गृहीत्वा ॥म्त्_२,१४।४९॥  

  
विचारस्य स्वरूपं कथयति  

  
     को ऽहं कथम् अयं दोषः संसाराख्य उपागतः ।
  
     न्यायेनेति परामर्शो विचार इति कथ्यते ॥मु_२,१४।५०॥  

  
न्यायेन युक्त्या । परामर्शः सन्ततभावनम् ॥म्त्_२,१४।५०॥  

  
     अन्धान्धमोहमुखरं चिरं दुःखाय केवलम् ।
  
     कृतं शिलाया हृदयं दुर्मतेश् चाविचारिणः ॥मु_२,१४।५१॥  

  
अतिषयेनान्धम् अन्धान्धम् । तादृशं च तत् मोहमुखरं च । जाड्येन विपर्यासयुक्तम् इत्य् अर्थः । दुःखाय स्वस्य परस्य चेति ज्ञेयम् ॥म्त्_२,१४।५१॥  
  

  
     भावाभावग्रहोत्सर्गदृशाम् इह हि राघव ।
  
     न विचाराद् ऋते तत्त्वं ज्ञायते साधु किञ्चन ॥मु_२,१४।५२॥  

  
ग्रहः ग्रहणं । उत्सर्गः त्यागः ॥म्त्_२,१४।५२॥  
  

  
     विचाराज् ज्ञायते तत्त्वं तत्त्वाद् विश्रान्तिर् आत्मनि ।
  
     ततो मनसि शान्तत्वं सर्वदुःखपरिक्षयः ॥मु_२,१४।५३॥  

  
तत्त्वम् चिन्मात्राख्यं परमं तत्त्वम् । आत्मनि शुद्धचिन्मात्ररूपे आत्मनि । शान्तत्वस्य स्वरूपं कथयति । सर्वेति । सर्वदुःखक्षयस्यैव शान्तिरूपत्वात् ॥म्त्_२,१४।५३॥  

  
सर्गान्तश्लोकेन विचारनिरूपणं समापयति  

  
          सफलता फलते भुवि कर्मणां प्रकटतां किल गच्छत उत्तमात् ।
  
          स्फुटविचारदृशैव विचारिता शमवते भवते ऽपि विरोचताम् ॥मु_२,१४।५४॥  

  
किल निश्चये । भुवि कर्मणां सफलता फलते । स्फुटविचारदृशैव स्फुटा या विचारदृक् । तयैव । उत्तमात् विशेषतः । प्रकटतां गच्छतः विवेकस्यैव सर्वप्रकटने शक्तत्वात् । अतः इयं विचारिता शमवते भवते ऽपि विरोचताम् । इति शिवम् ॥म्त्_२,१४।५४॥  
  

  
इति श्रीभास्करकण्ठविरचितायां श्रीमोक्षोपायटीकायां मुमुक्षुप्रकरणे चतुर्दशः सर्गः ॥ २,१४ ॥  
  
  

  
ॐ एवं विचारस्वरूपं निर्णीय तृतीयस्य सन्तोषस्य स्वरूपं कथयति  

  
     सन्तोषो ऽपि परं श्रेयः सन्तोषः सुखम् उच्यते ।
  
     सन्तुष्टः परम् अभ्येति विश्रामम् अरिसूदन ॥मु_२,१५।१॥  

  
सन्तुष्टः सन्तोषयुक्तः पुरुषः ॥म्त्_२,१५।१॥  

  
     सन्तोषैश्वर्यसुखिनां चिरविश्रान्तचेतसाम् ।
  
     साम्राज्यम् अपि साधूनां जरत्तृणलवायते ॥मु_२,१५।२॥  

  
स्पष्टम् ॥म्त्_२,१५।२॥  

  
     सन्तोषशालिनी बुद्धी राम संसारवृत्तिषु ।
  
     विषमास्व् अप्य् अनुद्विग्ना न कदाचन दूयते ॥मु_२,१५।३॥  

  
न दूयते सन्तप्यते सन्तुष्टवान् ॥म्त्_२,१५।३॥  

  
     सन्तोषामृतपानेन ये परां तृप्तिम् आगताः ।
  
     भोगश्रीर् अतुला तेषाम् एषा प्रतिविषायते ॥मु_२,१५।४॥  

  
प्रतिविषा इवाचरते प्रतिविषायते । प्रतिविषा तिक्तद्रव्यविशेषः ॥म्त्_२,१५।४॥  

  
     न तथा तर्पयन्त्य् एताः पीयूषरसवीचयः ।
  
     यथा हि मधुरास्वादः सन्तोषो दोषनाशनः ॥मु_२,१५।५॥  

  
स्पष्टम् ॥म्त्_२,१५।५॥  

  
सन्तुष्टस्वरूपकथनद्वारेण सन्तोषस्वरूपं कथयति  

  
     अप्राप्तवाञ्छाम् उत्सृज्य सम्प्राप्ते समतां गतः ।
  
     अदृष्टखेदाखेदो ऽन्तः स सन्तुष्ट इहोच्यते ॥मु_२,१५।६॥  

  
सम्प्राप्ते प्रवाहागते ॥म्त्_२,१५।६॥  

  
     आत्मनात्मनि सन्तोषं यावद् याति न मानसम् ।
  
     उद्भवन्त्य् आपदस् तावल् लता इव मनोवनात् ॥मु_२,१५।७॥  

  
आत्मना स्वेन । न तु भोगादिना ॥म्त्_२,१५।७॥  

  
     सन्तोषशीतलं चेतः शुद्धविज्ञानदृष्टिभिः ।
  
     भृशं विकासम् आयाति सूर्यांशुभिर् इवाम्बुजम् ॥मु_२,१५।८॥  

  
सन्तुष्टस्यैव ज्ञाने अधिकार इति भावः ॥म्त्_२,१५।८॥  

  
     आशावैवश्यविवशे चित्ते सन्तोषवर्जिते ।
  
     म्लाने वक्त्रम् इवादर्शे न ज्ञानं प्रतिबिम्बति ॥मु_२,१५।९॥  

  
प्रतिबिम्बति लगति ॥म्त्_२,१५।९॥  
  

  
     अज्ञानघनयामिन्या सङ्कोचं न नराम्बुजम् ।
  
     यात्य् असाव् उदितो यस्य नित्यं सन्तोषभास्करः ॥मु_२,१५।१०॥  

  
तत् नराम्बुजम् अज्ञानघनयामिन्या सङ्कोचं न याति । तत् किम् । यस्यासौ सन्तोषभास्करः नित्यम् उदितो भवति ॥म्त्_२,१५।१०॥  

  
     अकिञ्चनो ऽप्य् असौ जन्तुः साम्राज्यसुखम् अश्नुते ।
  
     आधिव्याधिविनिर्मुक्तं सन्तुष्टं यस्य मानसम् ॥मु_२,१५।११॥  

  
स्पष्टम् ॥म्त्_२,१५।११॥  

  
     नाभिवाञ्छत्य् असम्प्राप्तं प्राप्तं भुङ्क्ते यथाक्रमम् ।
  
     यः ससोम्यः सदाचारः सन्तुष्ट इति कथ्यते ॥मु_२,१५।१२॥  

  
स्पष्टम् ॥म्त्_२,१५।१२॥  

  
     सन्तोषपरितृप्तस्य महतः पूर्णचेतसः ।
  
     क्षीराब्धेर् इव शुद्धस्य मुखे लक्ष्मीर् विराजते ॥मु_२,१५।१३॥  

  
स्पष्टम् ॥म्त्_२,१५।१३॥  

  
     पूर्णताम् अलम् आश्रित्य स्वात्मन्य् एवात्मना स्वयम् ।
  
     पौरुषेण प्रयत्नेन तृष्णां सर्वत्र वर्जयेत् ॥मु_२,१५।१४॥  

  
पूर्णतां तृप्तताम् । आत्मना एव । न तु भोगैर् इत्य् अर्थः ॥म्त्_२,१५।१४॥  

  
     सन्तोषामृतपूर्णस्य स्वान्तः शीतलता स्वयम् ।
  
     स्थैर्यम् आयात्य् अरिक्तस्य शीतांशोर् इव शाश्वतम् ॥मु_२,१५।१५॥  

  
स्वान्तः स्वमनसि । अरिक्तस्य पूर्णस्य ॥म्त्_२,१५।१५॥  

  
     सन्तोषपुष्टमनसं भृत्या इव महर्द्धयः ।
  
     राजानम् उपतिष्ठन्ते किङ्करत्वम् उपागताः ॥मु_२,१५।१६॥  

  
यथा किङ्करत्वम् उपागताः भृत्याः राजानम् उपतिष्ठन्ते तथा सन्तोषपुष्टमनसं महर्द्धयः उपतिष्ठन्ते ॥म्त्_२,१५।१६॥  
  

  
     आत्मनैवात्मनि स्वच्छे सन्तुष्टे पुरुषे स्थिते ।
  
     प्रशाम्यन्त्य् आधयः सर्वे प्रावृषीवाशु पांसवः ॥मु_२,१५।१७॥  

  
स्वच्छे रागादिमलरहिते ॥म्त्_२,१५।१७॥  

  
     नित्यं शीतलया नाम कलङ्कपरिहीनया ।
  
     पुरुषः शुद्धया वृत्त्या भाति पूर्णतयेन्दुवत् ॥मु_२,१५।१८॥  

  
नाम निश्चये । कलङ्कहीनया असन्तोषाख्यमलरहितया ॥म्त्_२,१५।१८॥  

  
सन्तोषविवेचनं सर्गान्तश्लोकेन समापयति  

  
          समतया मतया गुणशालिनां पुरुषराड् इह यः समलङ्कृतः ।
  
          तम् अमलं प्रणमन्ति नभश्चरा अपि महामुनयो रघुनन्दन ॥मु_२,१५।१९॥  

  
स्पष्टम् । इति शिवम् ॥म्त्_२,१५।१९॥  

  
इति श्रीभास्करकण्ठविरचितायां श्रीमोक्षोपायटीकायां मुमुक्षुप्रकरणे पञ्चदशः सर्गः ॥ २,१५ ॥  
  
  

  
ॐ एवं सन्तोषस्वरूपं निर्णीय चतुर्थं सत्सङ्गं निरूपयति  

  
     विशेषेण महाबुद्धे संसारोत्तरणे नृणाम् ।
  
     सर्वत्रोपकरोतीह साधुः साधुसमागमः ॥मु_२,१६।१॥  

  
स्पष्टम् ॥म्त्_२,१६।१॥  

  
     साधुसङ्गतरोर् जातं विवेककुसुमं शुभम् ।
  
     रक्षन्ति ये महात्मानो भाजनं ते फलश्रियः ॥मु_२,१६।२॥  

  
फलश्रियः मोक्षाख्यफललक्ष्म्याः ॥म्त्_२,१६।२॥  

  
     शून्यम् आकीर्णताम् एति मृतिर् अप्य् उत्सवायते ।
  
     आपत् सम्पद् इवाभाति विद्वज्जनसमागमे ॥मु_२,१६।३॥शून्यं शून्यदेशः । आकीर्णताम् लोकभरितदेशताम् ॥म्त्_२,१६।३॥  
  

  
     हिमम् आपत्सरोजिन्या मोहनीहारमारुतः ।
  
     जयत्य् एको जगत्य् अस्मिन् साधु साधुसमागमः ॥मु_२,१६।४॥  

  
साधु सम्यक् ॥म्त्_२,१६।४॥  
  

  
     परं विवर्धनं बुद्धेर् अज्ञानतरुनाशनम् ।
  
     समुत्सारणम् आधीनां विद्धि साधुसमागमम् ॥मु_२,१६।५॥  

  
समुत्सारणम् नाशनम् ॥म्त्_२,१६।५॥  

  
     विवेकः परमो दीपो जायते साधुसङ्गमात् ।
  
     मनोहरोज्ज्वलो नूनम् अशोकाद् इव गुच्छकम् ॥मु_२,१६।६॥  

  
स्पष्टम् ॥म्त्_२,१६।६॥  

  
     निरामयां निराबाधां निर्वृतिं नित्यपीवरीं ।
  
     अनुत्तमां प्रयच्छन्ति साधुसङ्गविभूतयः ॥मु_२,१६।७॥  

  
स्पष्टम् ॥म्त्_२,१६।७॥  
  

  
     अपि कष्टतरां प्राप्तैर् दशां विवशतां गतैः ।
  
     मनाग् अपि न सन्त्याज्या मानवैः साधुसङ्गतिः ॥मु_२,१६।८॥  

  
स्पष्टम् ॥म्त्_२,१६।८॥  

  
     साधुसङ्गतयो लोके सन्मार्गशुभदीपकाः ।
  
     हार्दान्धकारहारिण्यो भासो ज्ञानविवस्वतः ॥मु_२,१६।९॥  

  
स्पष्टम् ॥म्त्_२,१६।९॥  

  
     यः स्नातः शीतसितया साधुसङ्गतिगङ्गया ।
  
     किं तस्य दानैः किं तीर्थैः किं तपोभिः किम् अध्वरैः ॥मु_२,१६।१०॥  

  
स्पष्टम् ॥म्त्_२,१६।१०॥  
  

  
     नीरागाश् छिन्नसन्देहा गलितग्रन्थयो ऽनघ ।
  
     साधवो यदि विद्यन्ते किं तपस्तीर्थसङ्ग्रहैः ॥मु_२,१६।११॥  

  
गलितग्रन्थयः नष्टकामाख्यग्रन्थयः ॥म्त्_२,१६।११॥  
  

  
     विश्रान्तमनसो वन्द्याः प्रयत्नेन परेण हि ।
  
     दरिद्रेणेव मणयः प्रेक्षणीया हि साधवः ॥मु_२,१६।१२॥  

  
स्पष्टम् ॥म्त्_२,१६।१२॥  

  
     सत्समागमसौन्दर्यशालिनी धीमतां मतिः ।
  
     कमलेवाप्सरोवृन्दे सर्वदैव विराजते ॥मु_२,१६।१३॥  

  
कमला लक्ष्मीः ॥म्त्_२,१६।१३॥  

  
     तेनामलविलासस्य पदस्याग्रावचूलता ।
  
     ग्रथिता येन भव्येन न त्यक्ता साधुसङ्गतिः ॥मु_२,१६।१४॥  

  
तेन पुरुषेण । अमलविलासस्य शुद्धस्फुरणयुक्तस्य । पदस्य चिन्मात्राख्यस्य स्थानस्य । अग्रावचूलता शिरोभूषणता । ग्रथिता येन भव्येन दैवप्रकृतिकेन । साधुसङ्गतिः न त्यक्ता साधुसङ्गतिः कार्यैव चिन्मात्राख्ये पदे राजते इति भावः ॥म्त्_२,१६।१४॥  
  

  
     विच्छिन्नग्रन्थयस् तज्ज्ञाः साधवः सर्वसम्मताः ।
  
     सर्वोपायेन संसेव्यास् ते ह्य् उपाया भवाम्बुधौ ॥मु_२,१६।१५॥  

  
स्पष्टम् ॥म्त्_२,१६।१५॥  
  

  
     त एते नरकाग्नीनां संशुष्केन्धनतां गताः ।
  
     यैर् दृष्टा हेलया सन्तो नरकानलवारिदाः ॥मु_२,१६।१६॥  

  
स्पष्टम् ॥म्त्_२,१६।१६॥  

  
     दारिद्र्यं मरणं दुःखम् इत्यादिविषमो भ्रमः ।
  
     सम्प्रशाम्यत्य् अशेषेण साधुसङ्गमभेषजैः ॥मु_२,१६।१७॥  

  
स्पष्टम् ॥म्त्_२,१६।१७॥  

  
सर्वान् उपायान् सङ्कल्पयति  

  
     सन्तोषः साधुसङ्गश् च विचारो ऽथ शमस् तथा ।
  
     एत एव भवाम्भोधाव् उपायास् तरणे नृणाम् ॥मु_२,१६।१८॥  

  
स्पष्टम् ॥म्त्_२,१६।१८॥  

  
     सन्तोषः परमो लाभः सत्सङ्गः परमा गतिः ।
  
     विचारः परमं ज्ञानं शमो हि परमं सुखं ॥मु_२,१६।१९॥  

  
अतः परं लाभादि नास्तीति परपदाभिप्रायः ॥म्त्_२,१६।१९॥  

  
     चत्वार एते विमला उपाया भवभेदने ।
  
     यैर् अभ्यस्तास् त उत्तीर्णा मोहवारेर् भवार्णवात् ॥मु_२,१६।२०॥  

  
मोहवारेः मोहाख्यजलयुक्तात् ॥म्त्_२,१६।२०॥  

  
     एकस्मिन्न् एव चैतेषाम् अभ्यस्ते विमलोदये ।
  
     चत्वारो ऽपि किलाभ्यस्ता भवन्ति सुधियां वर ॥मु_२,१६।२१॥  

  
स्पष्टम् ॥म्त्_२,१६।२१॥  

  
     एको ऽप्य् एको ऽपि सर्वेषां एषां प्रसवभूर् इव ।
  
     सर्वसंसिद्धये तस्माद् यत्नेनैकं समाश्रयेत् ॥मु_२,१६।२२॥  

  
प्रसवभूः उत्पत्तिस्थानम् ॥म्त्_२,१६।२२॥  

  
     सत्समागमसन्तोषविचारास् त्व् अविचारितम् ।
  
     प्रवर्तन्ते शमस्वच्छे वहनानीव सागरे ॥मु_२,१६।२३॥  

  
वहनानि जलस्पन्दाः । अविचारितम् असन्देहम् ॥म्त्_२,१६।२३॥  

  
     विचारसन्तोषशमाः सत्समागमशालिनि ।
  
     प्रवर्तन्ते श्रियो जन्तौ कल्पवृक्षाश्रिते यथा ॥मु_२,१६।२४॥  

  
स्पष्टम् ॥म्त्_२,१६।२४॥  

  
     विचारशमसत्सङ्गाः सन्तोषवति मानवे ।
  
     प्रवर्तन्ते प्रपूर्णेन्दौ सौन्दर्याद्या गुणा इव ॥मु_२,१६।२५॥  

  
स्पष्टम् ॥म्त्_२,१६।२५॥  
  

  
     सत्सङ्गसन्तोषशमा विचारवति सन्मतौ ।
  
     प्रवर्तन्ते मन्त्रिवरे राजनीव जयश्रियः ॥मु_२,१६।२६॥  

  
मन्त्रिणां मन्त्रज्ञानां । वरे श्रेष्ठे ॥म्त्_२,१६।२६॥  

  
फलितम् आह  

  
     तस्माद् एकतमं नित्यम् एतेषां रघुनन्दन ।
  
     पौरुषेण मनो जित्वा यत्नेनाभ्याहरेद् गुणम् ॥मु_२,१६।२७॥  

  
तस्मात् एतेषां चतुर्णां मध्ये । एकतमं गुणं सन्तोषादिरूपं गुणं । अभ्याहरेत् अर्जयेत् ॥म्त्_२,१६।२७॥  
  

  
     परं पौरुषम् आश्रित्य जित्वा चित्तमतङ्गजम् ।
  
     यावद् एको गुणो नाप्तस् तावन् नास्त्य् उत्तमा गतिः ॥मु_२,१६।२८॥  

  
स्पष्टम् ॥म्त्_२,१६।२८॥  

  
     पौरुषेण प्रयत्नेन दन्तैर् दन्तान् विचूर्णयन् ।
  
     यावन् नाभिनिविष्टं ते मनो राम गुणार्जने ॥मु_२,१६।२९॥  

  
     देवो भवाथ यक्षो वा पुरुषः पादपो ऽथ वा ।
  
     तावत् तव महाबाहो नोपायो ऽस्तीह कश्चन ॥मु_२,१६।३०॥  

  
गुणार्जने सन्तोषाद्यर्जने ॥म्त्_२,१६।२९-३०॥  

  
     एकस्मिन्न् एव फलिते गुणे बलम् उपागते ।
  
     क्षीयन्ते सर्व एवाशु दोषा विषदचेतसः ॥मु_२,१६।३१॥  

  
दोषाः रागादयः ॥म्त्_२,१६।३१॥  
  

  
     गुणे विवृद्धे वर्धन्ते गुणा दोषक्षयावहाः ।
  
     दोषे विवृद्धे वर्धन्ते दोषा गुणविनाशिनः ॥मु_२,१६।३२॥  

  
स्पष्टम् ॥म्त्_२,१६।३२॥  

  
     मनोमहावने ह्य् अस्मिन् वेगिनी वासनासरित् ।
  
     शुभाशुभबृहत्कूला नित्यं वहति जन्तुषु ॥मु_२,१६।३३॥  

  
स्पष्टम् ॥म्त्_२,१६।३३॥  

  
     सा हि स्वेन प्रयत्नेन यस्मिन्न् एव निपात्यते ।
  
     कूले तेनैव वहति यथेच्छसि तथा कुरु ॥मु_२,१६।३४॥  

  
हि निश्चये । सा वासनासरित् ॥म्त्_२,१६।३४॥  

  
सर्गान्तश्लोकेनैतत् समापयति  

  
          पुरुषयत्नजवेन मनोवने शुभतटानुगतां क्रमशः कुरु ।
  
          वरमते निजभावमहानदीम् इह हि तेन मनाग् अपि नोह्यसे ॥मु_२,१६।३५॥  

  
पुरुषयत्नजवेन पौरुषवेगेन । निजभावनदीं स्ववासनामहानदीं । ननु किमर्थं तां तटगतां करोमीत्य् अपेक्षायाम् आह । इह हीति । हि यस्मात् । तेन तस्याः शुभतटानुगमनेन । तया निजभावमहानद्या त्वम् न उह्यसे विवशतया यत्र तत्र न नीयसे । तटगतया च नद्या न किञ्चित् उह्यते । इति शिवम् ॥म्त्_२,१६।३५॥  
  

  
इति श्रीभास्करकण्ठविरचितायां श्रीमोक्षोपायटीकायां मुमुक्षुप्रकरणे षोडशः सर्गः ॥ २,१६ ॥  
  
  

  
फलितं कथयति  

  
     एवम् आत्तविवेको यः स भवान् इव राघव ।
  
     योग्यो ज्ञानगिरः श्रोतुं राजेव नयभारतीः ॥मु_२,१७।१॥  

  
हे राघव । एवं सति । यः पुरुषः । आत्तविवेको भवति । सः । भवान् इव । ज्ञानगिरः श्रोतुं योग्यो भवति। क इव । राजा इव यथा राजा नयभारतीः नीतिवाक्यानि श्रोतुं योग्यः भवति । तथेत्य् अर्थः ॥म्त्_२,१७।१॥  
  

  
     अवदातो ऽवदातस्य विज्ञानस्य महाशयः ।
  
     जडसङ्गोज्झितो योग्यः शरदीन्दोर् यथा नभः ॥मु_२,१७।२॥  

  
अवदातः शमादिसेवनेन रागादिमलरहितः निर्मलश् च । अवदातस्य शुद्धचिन्मात्रविषयत्वेन शुद्धस्य सितस्य च । जडसङ्गेन मूढसङ्गेनोज्झितः त्यक्तः । तम् अकुर्वाण इत्य् अर्थः । जडानां लक्षणया मेघानां सङ्गेन उज्झितः इति च ॥म्त्_२,१७।२॥  

  
     त्वम् एतयाखण्डितया गुणलक्ष्म्या समाश्रितः ।
  
     मनोमोहहरं वाक्यं वक्ष्यमाणम् इदं शृणु ॥मु_२,१७।३॥  

  
स्पष्टम् ॥म्त्_२,१७।३॥  

  
     पुण्यकल्पद्रुमो यस्य फलभारानतः स्थितः ।
  
     मुक्तये जायते जन्तोस् तस्येदं श्रोतुम् उद्यमः ॥मु_२,१७।४॥  

  
इदम् एतत् शास्त्रम् ॥म्त्_२,१७।४॥  

  
     पावनानाम् उदाराणां परबोधैकदायिनाम् ।
  
     वचसां भाजनं भूत्यै भव्यो भवति नाधमः ॥मु_२,१७।५॥  

  
भव्यः दिव्यप्रकृतिः ॥म्त्_२,१७।५॥  
  

  
     मोक्षोपायाभिधानेयं संहिता सारसम्मिता ।
  
     त्रिंशद् द्वे च सहस्राणि ज्ञाता निर्वाणदायिनी ॥मु_२,१७।६॥  

  
संहिता शास्त्रम् । सारसम्मिता सारतुल्या । ज्ञाता सम्यक् विचारिता ॥म्त्_२,१७।६॥  

  
ननु किम् अनया सेत्स्यतीत्य् । अत्राह  

  
     दीपे यथा विनिद्रस्य ज्वलिते सम्प्रवर्तते ।
  
     आलोको ऽनिच्छतो ऽप्य् एवं निर्वाणम् अनया भवेत् ॥मु_२,१७।७॥  

  
यथा दीपे प्रज्वलिते । अनिच्छतः अपि आलोकानाकाङ्क्षिणो ऽपि । अर्धनिद्रस्यार्धप्रबुद्धस्य । आलोकः सम्प्रवर्तते । एवम् अनया संहितया । निर्वाणम् ब्रह्मण्य् आत्यन्तिको लयो । भवेत् ॥म्त्_२,१७।७॥  
  

  
     स्वयं ज्ञाता श्रुता वापि भ्रान्तिशान्त्यैव सौख्यदा ।
  
     आप्तोक्तिवर्णिता सद्यो यथामृततरङ्गिणी ॥मु_२,१७।८॥  

  
आप्तोक्तिवर्णितेति श्रुतेत्य् अस्य विशेषणद्वारेण हेतुः ॥म्त्_२,१७।८॥  

  
     यथा रज्ज्वाम् अहिभ्रान्तिर् विनश्यत्य् अवलोकनात् ।
  
     तथैतत्प्रेक्षणाच् छान्तिम् एति संसारदुःखिता ॥मु_२,१७।९॥  

  
एतस्याः संहितायाः प्रेक्षणम् विचारणम् एतत्प्रेक्षणम् । तस्मात् ॥म्त्_२,१७।९॥  

  
     युक्तियुक्तार्थवाक्यानि कल्पितानि पृथक् पृथक् ।
  
     दृष्टान्तसारसूक्तानि चास्यां प्रकरणानि षट् ॥मु_२,१७।१०॥  

  
मया षट् प्रकरणानि अस्यां कल्पितानि विहितानि। कथम्भूतानि । अर्थसहितानि वाक्यानि अर्थवाक्यानि । युक्तियुक्तानि अर्थवाक्यानि येषु । तानि। पुनः कथम्भूतानि । दृष्टान्तैः सारम् श्रेष्ठम् सूक्तं येषु । तानि ॥म्त्_२,१७।१०॥  

  
प्रकरणषट्कम् विशेषतो निर्दिशति  

  
     वैराग्याख्यं प्रकरणं प्रथमं परिकीर्तितम् ।
  
     वैराग्यं वर्धते येन सेकेनेव मरौ तरुः ॥मु_२,१७।११॥  

  
ननु किं तेन सम्पद्यत इत्य् । अत्राह । वैराग्यम् इति ॥म्त्_२,१७।११॥  

  
कियत्प्रमाणं तत् कृतम् इत्य् अपेक्षायाम् आह  

  
     सार्धं सहस्रं ग्रन्थस्य यस्मिन् हृदि विचारिते ।
  
     प्रकाशा शुद्धतोदेति मणाव् इव विमार्जिते ॥मु_२,१७।१२॥  

  
ग्रन्थस्येति जाताव् एकवचनम्। तत् वैराग्यप्रकरणं ग्रन्थस्य श्लोकानां सार्धं सहस्रं भवति। तत् किं । यस्मिन् हृदि विचारिते सति । प्रकाशा प्रकटा । शुद्धता रागादिमलराहित्यं उदेति । कस्मिन्न् इव । मार्जिते शोधिते मणौ इव । यथा विमार्जिते मणौ शुद्धतोदेति । तथेत्य् अर्थः ॥म्त्_२,१७।१२॥  

  
     मुमुक्षुव्यवहाराख्यं ततः प्रकरणं कृतम् ।
  
     सहस्रमात्रं ग्रन्थस्य सूक्तिग्रन्थेन सुन्दरम् ॥मु_२,१७।१३॥  

  
सूक्तिरूपः यः ग्रन्थः वाक्यम् । तेन सुन्दरम् । तद्युक्तम् इत्य् अर्थः ॥म्त्_२,१७।१३॥  

  
ननु किं तत्र कथ्यते इत्य् । अत्राह  

  
     स्वभावो हि मुमुक्षूणां नराणां यत्र वर्ण्यते ।
  
     एवंस्वभावो मोक्षस्य योग्य इत्य् अवगम्यते ॥मु_२,१७।१४॥  

  
ननु वर्णनेन किं सेत्स्यतीत्य् । अत्राह । एवंस्वभाव इति ॥म्त्_२,१७।१४॥  

  
     अथोत्पत्तिप्रकरणं दृष्टान्ताख्यायिकामयम् ।
  
     पञ्चग्रन्थसहस्राणि विज्ञानप्रतिपादनम् ॥मु_२,१७।१५॥  

  
विज्ञानप्रतिपादनम् विज्ञानप्रतिपादकम् इत्य् अर्थः ॥म्त्_२,१७।१५॥  

  
     जागती द्रष्टृदृश्यश्रीर् अहं त्वम् इतिरूपिणी ।
  
     अनुत्थितैवोत्थितेव यत्रेति परिवर्ण्यते ॥मु_२,१७।१६॥  

  
स्पष्टम् ॥म्त्_२,१७।१६॥  

  
     यस्मिञ् श्रुते जगद् इदं श्रोत्रान्तर् बुध्यते ऽखिलम् ।
  
     सास्मद्युष्मत् सविस्तारं सलोकाकाशपर्वतम् ॥मु_२,१७।१७॥  

  
     पिण्डग्रहविनिर्मुक्तं निर्भित्तिकम् अपर्वतम् ।
  
     पृथ्व्यादिभूतरहितं सङ्कल्प इव पत्तनम् ॥मु_२,१७।१८॥  

  
यस्मिन् यस्मिन् उत्पत्तिप्रकरणे । सास्मद्युष्मत् अहन्त्वंयुक्तम् । बुध्यते इत्य् । अत्र श्रोत्रेति कर्तृत्वेनाध्याहार्यम्। कीदृशं बुध्यते इत्य् अपेक्षायाम् आह । पिण्डग्रहेत्यादि । सङ्कल्पे हि पत्तनम् ईदृग् एव भातीति दृष्टान्तत्वेनोपात्तम् ॥म्त्_२,१७।१७-१८॥  

  
पुनः कीदृग् बुध्यते इत्य् । अत्राह  

  
     स्वप्नोपलब्धभावाभं मनोराज्यवद् आततम् ।
  
     गन्धर्वनगरप्रख्यम् अर्थशून्योपलम्बनम् ॥मु_२,१७।१९॥  

  
स्वप्नोपलब्धभावाभं स्वप्नदृष्टपदार्थसदृशम् इत्य् अर्थः । गन्धर्वाः स्वावासार्थं कल्पनयाकाशे नगरं कल्पयन्ति । तद् एव गन्धर्वनगरम् । अर्थशून्यं सत्यभूतघटाद्यर्थरहितं । उपलम्बनं ज्ञानं यस्मिन् ॥म्त्_२,१७।१९॥  

  
     द्विचन्द्रविभ्रमाभासं मृगतृष्णाम्बुवत् ततम् ।
  
     नौयानलोलशैलाभं सत्यलाभविवर्जितम् ॥मु_२,१७।२०॥  

  
स्पष्टम् ॥म्त्_२,१७।२०॥  

  
     चित्तभ्रमपिशाचाभं निर्बीजम् अपि भासुरम् ।
  
     कथार्थप्रतिभानाभं व्योममुक्तावलीनिभम् ॥मु_२,१७।२१॥  

  
निर्बीजं कारणरहितं । कथायाः यः अर्थः वर्णनीयः पदार्थः । तस्य यत् प्रतिभानं पुर इव स्फुरणं । तेनाभा यस्य । तत् । कथायां हि वर्णनीयः पदार्थः पुरःस्थ इव प्रतिभाति । व्योमेति । भ्रमेण हि व्योम्नि मुक्तावली दृश्यते ॥म्त्_२,१७।२१॥  

  
     कटकत्वं यथा हेम्नि तरङ्गत्वं यथाम्भसि ।
  
     यथा नभसि नीलत्वम् असद् एवोत्थितं तथा ॥मु_२,१७।२२॥  

  
कटकादि यथा हेम्नि असद् एवोत्थितं भवति तथासद् एवोत्थितं जगद् बुध्यते इति पूर्वेणैव सम्बन्धः ॥म्त्_२,१७।२२॥  

  
     अभित्ति रङ्गरहितम् उपलब्धिमनोहरम् ।
  
     स्वप्ने वा व्योम्नि वा चित्रम् अकर्म चिरभासुरम् ॥मु_२,१७।२३॥  

  
वाशब्दद्वयं पक्षान्तरद्योतकं । स्वप्ने दृष्टं चित्रम् वा बुध्यते । व्योम्नि भ्रमेण दृष्टं चित्रम् वा बुध्यते । चित्रं कथम्भूतं । अभित्ति भित्तिरहितं । तथा रङ्गरहितम् रङ्गद्रव्यरहितम् । पुनः कथम्भूतं । अकर्म अनिर्मिति । तथा चिरं भास्वरम् चिरभासुरम् । एतैः विशेषणैश् च चित्रस्य लोकोत्तरत्वम् उक्तम् ॥म्त्_२,१७।२३॥  

  
     अवह्निर् एव वह्नित्वं धत्ते चित्रानलो यथा ।
  
     तथा दधज् जगच्छब्दरूपार्थम् असदात्मकम् ॥मु_२,१७।२४॥  

  
तथा तद्वत् । असदात्मकम् असत्स्वरूपम् । जगच्छब्दरूपार्थम् भावप्रधानो निर्देशः । जगद् इति यच्छब्दरूपं तस्यार्थत्वं दधत् बुध्यते तथा । कथं । यथा चित्रानलः अवह्निः अदाहकता अनग्निः सन् । असदात्मकं वह्नित्वं धत्ते धारयति ॥म्त्_२,१७।२४॥  

  
     तरङ्गोत्पलमालाढ्यदृषत्पत्त्रम् इवोत्थितम् ।
  
     चक्रशूत्कारचूर्णस्य मलराशिम् इवोदितम् ॥मु_२,१७।२५॥  

  
तरङ्गोत्पलमालाभिः आढ्यं यत् दृषत्पत्त्रम् शिलापत्त्रम् । तद् इवोत्थितं बुध्यते । शिलापत्त्रे हि तरङ्गाकारः उत्पलाकाराश् च रेखाः भवन्ति । ता एवात्र तरङ्गोत्पलमालाः ज्ञेयाः । पदार्थाश् चात्र तरङ्गोत्पलमालास्थानीयाह् । पुनः कीदृग् बुध्यते इत्य् । अत्राह । चक्रेति । चक्रस्य भ्राम्यमाणस्य चक्रस्य । यत् शूत्कारचूर्णम् । तस्य मलराशिम् इव उदितं बुध्यते । भ्राम्यमाणेन चक्रेण हि सशूत्कारं भूमेः रजः उत्तिष्ठति ॥म्त्_२,१७।२५॥  

  
     शीर्णपर्णं भ्रष्टनष्टं ग्रीष्मे वनम् इवारसम् ।
  
     मरणव्यग्रनृत्ताभं शिलास्त्रीहास्यहासदम् ॥मु_२,१७।२६॥  

  
शिलास्त्रीहास्यवत् हासदम् ॥म्त्_२,१७।२६॥  

  
     अन्धकारगृहैकैकनृत्तम् उन्मत्तचेष्टितम् ।
  
     प्रशान्ताज्ञाननीहारं विज्ञानशरदम्बरम् ॥मु_२,१७।२७॥  

  
अन्धकारगृहे यत् एकैकस्य नृत्तम् तद्रूपं बुध्यते । सर्वथा चासत्यतरम् एव बुध्यते इति इह तावद् अभिप्रायः । इतः परं चिन्मात्रमयं चिन्मात्रस्थं च बुध्यत इत्य् अभिप्रायेणाह । प्रशान्तेति । श्रोत्रा अस्मिन्न् उत्पत्तिप्रकरणे श्रुते सति इदं प्रशान्ताज्ञाननीहारं ज्ञानशरदम्बरं बुध्यते ॥म्त्_२,१७।२७॥  

  
     समुत्कीर्णम् इव स्तम्भे चित्रं भित्ताव् इवाहितम् ।
  
     पङ्काद् इवाभिरचितं सचेतनम् अचेतनम् ॥मु_२,१७।२८॥  

  
स्तम्भे चिन्मात्राख्ये स्तम्भे । समुत्कीर्णम् इव बुध्यते । तथा भित्तौ चिन्मात्राख्यायां भित्तौ । चित्रम् इवाहितं कृतं बुध्यते । पङ्को ऽत्र चिन्मात्रस्वरूपं ज्ञेयं । सचेतनं चिन्मात्रसारत्वात् । अचेतनं ग्राह्यत्वात् ॥म्त्_२,१७।२८॥  

  
     ततः स्थितिप्रकरणं चतुर्थं परिकल्पितम् ।
  
     त्रीणि ग्रन्थसहस्राणि स्वाख्यानाख्यायिकामयम् ॥मु_२,१७।२९॥  

  
शोभनाख्याः आख्यानाख्यायिकाः । तन्मयम् ॥म्त्_२,१७।२९॥  

  
ननु स्थितिप्रकरणे किम् उक्तम् इत्य् । अत्राह  

  
     इत्थं जगद् अहम्भावरूपं स्थितिम् उपागतम् ।
  
     द्रष्टृदृश्यक्रमप्रौढम् इत्य् अत्र परिवर्णितम् ॥मु_२,१७।३०॥  

  
अहम्भावरूपस्य जगतः स्थितिर् एवात्र प्रायशो निर्णीयते इति भावः ॥म्त्_२,१७।३०॥  

  
     दशदिङ्मण्डलाभोगभासुरो ऽयं जगद्भ्रमः ।
  
     इत्थम् अभ्यागतो वृद्धिम् इति तत्रोच्यते चिरम् ॥मु_२,१७।३१॥  

  
चिरम् बहुकालम् । बाहुल्येनेति यावत् ॥म्त्_२,१७।३१॥  

  
     उपशान्तिप्रकरणं ततः पञ्चसहस्रिकम् ।
  
     पञ्चमं पावनं प्रोक्तं मुनिसन्ततिसुन्दरम् ॥मु_२,१७।३२॥  

  
मुनिसन्ततिभिः दृष्टान्ततया वक्ष्यमाणाभिः मुनिसन्ततिभिः । सुन्दरम् रमणीयम् ॥म्त्_२,१७।३२॥  

  
नन्व् अत्र किं वर्ण्यत इत्य् अपेक्षायाम् आह  

  
     इदं जगद् अहं त्वं च स इति भ्रान्तिर् उत्थिता ।
  
     इत्य् असौ शाम्यतीत्य् अस्मिन् कथ्यते श्लोकसङ्ग्रहे ॥मु_२,१७।३३॥  

  
इदं जगत् अहं त्वं च सः । इति एवंरूपा । भ्रान्तिः उत्थिता । इति सती एव । शाम्यति । इति एवम् । अस्मिन् उपशान्तिप्रकरणे कथ्यते । अस्मिन् कथम्भूते । श्लोकानां सङ्ग्रहः यस्मिन् सः । तादृशे । स इति परमकारणपरामर्शः ॥म्त्_२,१७।३३॥  

  
नन्व् एतच्छ्रवणेन किं सेत्स्यतीत्य् । अत्राह  

  
     उपशान्तिप्रकरणे श्रुते शाम्यति संसृतिः ।
  
     प्रस्पष्टा विभ्रमेणैव किञ्चिल्लभ्योपलम्भना ॥मु_२,१७।३४॥  

  
संसृतिः कथम्भूता । विभ्रमेणैव विपर्ययज्ञानेनैव प्रस्पष्टा । पुनः कथम्भूता । किञ्चित् लेशेन । लभ्यम् उपलम्भनं स्पर्शः यस्याः सा । अन्यथा निर्वाणप्रकरणं व्यर्थं स्यात् इति भावः ॥म्त्_२,१७।३४॥  

  
ननु ततः संसृतिः कीदृशी तिष्ठतीत्य् अपेक्षायाम् आह  

  
     शतांशशिष्टा भवति संशान्तभ्रान्तिरूपिणी ।
  
     अन्यसङ्कल्पचित्तस्था नगरश्रीर् इवासती ॥मु_२,१७।३५॥  

  
स्पष्टम् ॥म्त्_२,१७।३५॥  

  
     अलभ्यैव स्वपार्श्वस्थस्वप्नयुद्धविराववत् ।
  
     शान्तसङ्कल्पमत्ताभ्रभीषणाशनिशब्दवत् ॥मु_२,१७।३६॥  

  
सङ्कल्पे दृष्टं मत्ताभ्रम् सङ्कल्पमत्ताभ्रम् । शान्तं यत् सङ्कल्पमत्ताभ्रम् । तस्य यः भीषणः अशनिशब्दः । तद्वत् ॥म्त्_२,१७।३६॥  

  
     विस्मृतस्वप्नसङ्कल्पनिर्माणनगरोपमा ।
  
     भविष्यन्नगरोद्यानसोत्सवश्यामलाङ्गिका ॥मु_२,१७।३७॥  

  
विस्मृतौ यौ स्वप्नसङ्कल्पौ । तयोः निर्माणं यस्य । तादृशं यत् नगरं । तेनोपमा यस्याः सा । तथा भविष्यन्नगरोद्याने सोत्सवा समदना । या श्यामला श्यामाख्या स्त्री । तद्वत् अङ्गं स्वरूपं यस्यां सा । तादृशी ॥म्त्_२,१७।३७॥  

  
     नश्यज्जिह्वोच्यमानोग्रकथार्थानुभवोपमम् ।
  
     अनुल्लिखितचित्तस्थचित्रव्याप्तेव भित्तिभूः ॥मु_२,१७।३८॥  

  
पुनः कथम्भूता । नश्यज्जिह्वेन । न तु नष्टजिह्वेन । उच्यमाना या उग्रकथा । तस्याः यः अर्थः । तस्य यः अनुभवः । तेनोपमा यत्र तत् । ताद्र्शम् । का इव । अनुल्लिखितानि चित्तस्थानि च तानि चित्रकृच्चित्तस्थानि च यानि चित्राणि । तैः व्याप्ता भित्तिभूर् इव ॥म्त्_२,१७।३८॥  

  
     परिविस्मार्यमाणाच्छकल्पनानगरीनिभा ।
  
     सर्वर्तुमदनुत्पन्नवरमर्दास्फुटाकृतिः ॥मु_२,१७।३९॥  

  
परिविस्मार्यमाणा । न तु विस्मारिता । या अच्छा भित्तिरहिता । कल्पनानगरी । तस्याः निभा सदृशी । सर्वासाम् ऋतुमतीनाम् अनुत्पन्नस्य वरस्य मर्दः मर्दनम् । तद्वत् अस्फुटा आकृतिः यस्याः सा । निकटवर्तित्वेन बुद्धाव् आरूढत्वज्ञापनार्थम् ऋतुमतीनाम् इत्य् उक्तम् ॥म्त्_२,१७।३९॥  

  
     भाविपुष्पवराकारवसन्तरसरञ्जना ।
  
     अन्तर्लीनतरङ्गौघसौम्यवारिसरित्समा ॥मु_२,१७।४०॥  

  
भावी पुष्पाख्यो वराकारः यस्य सः । तादृशो यः वसन्तरसः । तद्वत् रञ्जना यस्याः सा । तत्सदृशीत्य् अर्थः । अन्तर्लीनः तरङ्गौघः यस्याः सा अन्तर्लीनतरङ्गौघा । तादृशी चासौ सौम्यवारिसरित् सौम्यवारियुक्ता नदी । तया समा सदृशी । एतैर् विशेषणैश् चोपशान्तिप्रकरणश्रवणानन्तरं बुद्ध्यारोहमात्रस्वरूपा सृष्टिस् तिष्ठतीति सूचितम् ॥म्त्_२,१७।४०॥  

  
     निर्वाणाख्यं प्रकरणं ततः षष्ठम् उदाहृतम् ।
  
     शिष्टो ग्रन्थः परीमाणं तस्य ज्ञेयं महार्थदम् ॥मु_२,१७।४१॥  

  
ततः उपशान्तिप्रकरणानन्तरं । शिष्टः ग्रन्थः सार्धषोडशसहस्राणि परीमाणम् ॥म्त्_२,१७।४१॥
  
ननु किं तच्छ्रवणेन सेत्स्यतीत्य् । अत्राह  

  
     बुद्धे तस्मिन् भवेच् छ्रोता निर्वाणः शान्तकल्पनः ।
  
     अचेत्यचित्प्रकाशात्मा विज्ञानात्मा निरामयः ॥मु_२,१७।४२॥  

  
निर्वाणः ब्रह्मणि लीनः । विज्ञानात्मा शुद्धज्ञानस्वरूपः । निरामयः दृश्याख्यामयरहितः ॥म्त्_२,१७।४२॥  

  
     परमाकाशकोशाच्छः शान्तसर्वभवभ्रमः ।
  
     निर्वाहितजगद्यात्रः कृतकर्तव्यसुस्थितः ॥मु_२,१७।४३॥  

  
निर्वाहिता अवसानं नीता जगद्यात्रा येन सः । तादृशः । कृतं समाप्तं । कर्तव्यं येन कृतकर्तव्यः । तादृशश् चासाव् । अत एव सुस्थितश् च ॥म्त्_२,१७।४३॥  

  
     समस्तविततारम्भवज्रस्तम्भो नभोनिभः ।
  
     विनिगीर्णयथासंस्थजगज्जालातितृप्तिमान् ॥मु_२,१७।४४॥  

  
समस्ताः ये विततारम्भाः । तेषु वज्रस्तम्भः अविचल इत्य् अर्थः । नभोनिभः शरीरयात्रार्थं कृतैर् अपि कर्मभिर् अलिप्तत्वात् आकाशसदृशः । विनिगीर्णं चित्स्वरूपे स्वात्मनि लीनीकृतं । यत् जगज्जालं । तेनातितृप्तिमान् निरपेक्ष इत्य् अर्थः ॥म्त्_२,१७।४४॥  

  
     आकाशीभूतनिःशेषरूपालोकमनस्कृतिः ।
  
     कार्यकारणकर्तृत्वहेयादेयदशोज्झितः ॥मु_२,१७।४५॥  

  
रूपम् विषयः । आलोकः तद्ग्रहणोपायः । मनस्कृतिः मनस्कारः । आलोकेन गृहीतस्य रूपस्य मनसि अनुसन्धानम् इति यावत् ॥म्त्_२,१७।४५॥  

  
     सदेह एव निर्देहः ससंसारो ऽप्य् असंसृतिः ।
  
     चिन्मयो ॥हनपाषाणजठरजठरोपमः ॥मु_२,१७।४६॥  

  
सदेहः सत्त्वशेषं तावत् शरीरस्य स्थितत्वात् । निर्देहः शरीरे ऽभिमानाभावात् । चिन्मयः चित्स्वरूप अहम् इति निश्चयात् । घनपाषाणस्य यत् जठरम् । तस्य यत् जठरम् । तेनोपमा यस्य सः । तादृशः अचेत्यचिन्मयत्वात् ॥म्त्_२,१७।४६॥  
  

  
     चिदादित्यस् तपंल् लोके ऽप्य् अन्धकारोदरोपमः ।
  
     परप्रकाशरूपो ऽपि परम् आन्ध्यम् इवागतः ॥मु_२,१७।४७॥  

  
चिदादित्यः चिदादित्यस्वरूपः । अत एव लोके तपन्न् अपि । न हि चित्स्पर्शरहितः कश्चित् भावः सम्भवति । सत्त्वे ऽपि तस्य असङ्कल्पत्वप्रसङ्गात् । अन्धकारोदरोपमः अन्धकारस्य यत् उदरं । तेनोपमा यस्य । तादृशः पदार्थविभागरहितत्वात् । न हि अन्धकारोदरे पदार्थविभागः भवति । परप्रकाशरूपो ऽपि उत्तीर्णचित्प्रकाशरूपो ऽपि । परम् आन्ध्यम् आगतः इव न किञ्चिद्द्रष्टृत्वात् ॥म्त्_२,१७।४७॥  
  

  
     रुद्धसंसृतिदुर्लीलः प्रक्षीणाशाविषूचिकाः ।
  
     नष्टाहङ्कारवेतालो देहवान् अकलेवरः ॥मु_२,१७।४८॥  

  
स्पष्टम् ॥म्त्_२,१७।४८॥  

  
     कस्मिंश्चिद् रोमकोट्यग्रे तस्येयम् अवतिष्ठते ।
  
     जगल्लक्ष्मीर् महामेरोः पुष्पे क्वचिद् इवालिनी ॥मु_२,१७।४९॥  

  
कश्मिंस्चित् अतिसूक्ष्मतया वक्तुम् अशक्ये स्वप्नवद् इति शेषः । स्वप्ने हि पुरुषस्य कस्मिंश्चिद् अंशे स्वप्नजगद् अवतिष्ठते ॥म्त्_२,१७।४९॥  

  
     परमाणौ परमाणौ चिदाकाशस्य कोटरे ।
  
     जगल्लक्ष्मीसहस्राणि धत्ते कृत्वा च पश्यति ॥मु_२,१७।५०॥  

  
चिदाकाशस्य स्वरूपभूतस्य चिन्मात्राकाशस्य । कोटरे मध्ये स्थिते । परमाणौ परमाणौ जगल्लक्ष्मीसहस्राणि कृत्वा धत्ते धारयति । न केवलं धत्ते । किं तु साक्षितया स्थितत्वात् पश्यति च ॥म्त्_२,१७।५०॥  

  
ननु कथम् असौ जगल्लक्ष्मीसहस्राण्य् अन्तर्वर्तयतीत्य् । अत्र सर्गान्तश्लोकेनाह  

  
          प्रवितता हृदयस्य महामते हरिहराब्जजलक्षशतैर् अपि ।
  
          तुलनम् एति न मुक्तिमतो बत प्रविततास्ति न नूनम् अवस्तुनः ॥मु_२,१७।५१॥  

  
बत निश्चये । हे महामते । मुक्तिमतः निर्वाणप्रकरणश्रवणद्वारेण मुक्तियुक्तस्य पुरुषस्य । हृदयस्य प्रविततः भावप्रधानो निर्देशः । तेन हृदयस्य प्रविततेति अर्थः । सा हरिहराब्जजलक्षशतैर् अपि तुलनं मापनविषयतां न एति । यतः अवस्तुनः अवस्तुभूतस्य हरिहराब्जादिरूपस्य भाववृन्दस्य प्रवितता । नूनं निश्चये । नास्ति । न चावस्तुना वस्तुमापनं युक्तं । तथा च नोक्तदेशप्रसङ्ग इति भावः । इति शिवम् ॥म्त्_२,१७।५१॥  
  

  
इति श्रीभास्करकण्ठविरचितायां श्रीमोक्षोपायटीकायां मुमुक्षुप्रकरणे सप्तदशः सर्गः ॥ २,१७ ॥  
  
  

  
ॐ श्रोतृप्रवृत्त्यर्थं स्वेन क्रियमाणस्य ग्रन्थस्यान्यविलक्षणत्वेन सम्यग्ज्ञानं प्रति परोपायत्वं कथयति  

  
     अस्यां वाचितमात्रायां परो बोधः प्रवर्तते ।
  
     बीजाद् इव यतो व्युप्ताद् अवश्यम्भावि सत्फलम् ॥मु_२,१८।१॥  

  
अस्यां मोक्षोपायाभिधायां संहितायां । बोधः कः । यतः यस्मात् बोधात् । सत्फलं मोक्षाख्यं शुभं फलम् । अवश्यम्भावि भवति । कस्माद् इव । व्युप्ताद् बीजाद् इव ॥म्त्_२,१८।१॥  

  
ननु महामुनिप्रणीतानि शास्त्रान्तराणि त्यक्त्वा किम् इति इदम् एव शास्त्रं गृह्णामीत्य् । अत्राह  

  
     अपि पौरुषम् आदेयं शास्त्रं चेद् युक्तिबोधकम् ।
  
     अन्यत् त्व् आर्षम् अपि त्याज्यं भाव्यं न्यायैकसेविना ॥मु_२,१८।२॥  

  
पौरुषम् पुरुषनिर्मितम् । आदेयं ग्रहीतव्यं । युक्तिबोधकम् सत्तर्कबोधकम् । अन्यत् युक्त्यबोधकम् । आर्षम् ऋषिनिर्मितम् । अत्र च प्रतिभान्वितैः कश्चिद् अभिप्रायो बोद्धव्यः यो ऽस्माभिः आरम्भ एव प्रतिभावतां स्वयं ज्ञेयत्वेन तद्रहितानाम् अकथनीयत्वेन चोक्तः ॥म्त्_२,१८।२॥  
  

  
     युक्तियुक्तम् उपादेयं वचनं बालकाद् अपि ।
  
     अन्यत् तृणम् इव त्याज्यम् अप्य् उक्तं पद्मजन्मना ॥मु_२,१८।३॥  

  
अत्रापि प्रतिभावद्भिः आरम्भे स्वयं ज्ञेयत्वेनोक्तो ऽर्थः स्वयं बोद्धव्यः । न च तद्बोधेनास्मिञ् शास्त्रे अनादरः कार्यः प्रतिभावत्त्वहानेः । एवम् उत्तरत्रापि यत्र तत्र स्वयम् अभ्यूह्यम् ॥म्त्_२,१८।३॥  

  
पुनर् अप्य् एतद् एव भङ्ग्यन्तरेण कथयति  

  
     यो ऽम्भस् तातस्य कूपो ऽयम् इति कौपं पिबेत् कटु ।
  
     त्यक्त्वा गाङ्गं पुरःस्थं तं को ऽनुशासति रागिणम् ॥मु_२,१८।४॥  

  
यः पुरुषः । पुरःस्थं गाङ्गं तोयं त्यक्त्वा । अयं कूपः तातस्य निजस्य पितुः भवति । इति एतदर्थं । कौपं कूपसम्बन्धि । कटु अम्भः पिबेत् । तम् अनुरागिणं पितृविषयरागाख्यदोषयुक्तं । कः अनुशासति उपदिशति । नासाव् उपदेशार्हः इति भावः । अयम् अत्राभिप्रायः । यः पुरुषः । सद्युक्तियुक्तम् अपि पौरुषं वचनं । पौरुषेयम् इदम् इति त्यजति । तद्रहितम् अपि आर्षं वचनं । आर्षम् इत्य् एतावन्मात्रेण गृह्णाति । तस्योपदेशो न कार्यः इति ॥म्त्_२,१८।४॥  
  

  
प्रकृतम् एवानुसरति  

  
     यथोषसि प्रवृत्तायाम् आलोको ऽवश्यम् एष्यति ।
  
     अस्यां वाचितमात्रायां स्वविवेकस् तथैष्यति ॥मु_२,१८।५॥  

  
उषसीत्य् आर्षं स्त्रीत्वम् । स्वविवेकः आत्मविवेकः ॥म्त्_२,१८।५॥  

  
     श्रुतायां प्राज्ञवदनाद् बुद्धायां स्वयम् एव वा ।
  
     शनैः शनैर् विचारेण बुद्धौ संस्कार आगते ॥मु_२,१८।६॥  

  
     पूर्वं तावद् उदेत्य् अन्तर् भृशं संस्कृतवाक्यता ।
  
     शुद्धा मुक्ता लतेवोच्चैर् या सभास्थानभूषणम् ॥मु_२,१८।७॥  

  
स्पष्टम् ॥म्त्_२,१८।६-७॥  

  
ननु विरक्तस्य मम किं संस्कृतवाक्यतया प्रयोजनम् इत्य् । अत्राह  

  
     परा विरागतोदेति महत्त्वगुणशालिनी ।
  
     सा यया स्नेहम् आयान्ति राजानो ऽजगरा अपि ॥मु_२,१८।८॥  

  
विरक्तेषु हि अजगरतुल्याः राजानो ऽपि स्नेहम् आयान्ति ॥म्त्_२,१८।८॥  

  
     पूर्वापरज्ञः सर्वत्र नरो भवति बुद्धिमान् ।
  
     पदार्थानां यथा दीपहस्तो निशि सुलोचनः ॥मु_२,१८।९॥  

  
सर्वत्र सर्वेषु व्यवहारेषु ॥म्त्_२,१८।९॥  

  
     लोभमोहादयो दोषास् तानवं यान्त्य् अलं शनैः ।
  
     धियो दिशः समासन्नशरदो मिहिका यथा ॥मु_२,१८।१०॥  

  
लोभमोहादयः काः । यथा मिहिकाः समासन्नशरदः प्रत्यासन्नशरत्कालायाः दिशः तानवं यान्ति । तथेत्य् अर्थः ॥म्त्_२,१८।१०॥  
  

  
     केवलं समपेक्षन्ते विवेकाभ्यसनं धियः ।
  
     न काचन फलं धत्ते स्वभ्यासेन विना क्रिया ॥मु_२,१८।११॥  

  
ननु किमर्थं विवेकाभ्यासम् अपेक्षन्ते इत्य् । अत्राह । न काचनेति ॥म्त्_२,१८।११॥  

  
     मनः प्रसादम् आयाति शरदीव महत् सरः ।
  
     परं साम्यम् उपाधत्ते निर्मन्दर इवार्णवः ॥मु_२,१८।१२॥  

  
प्रसादं रागादिमलरहितत्वात् नैर्मल्यम् । परम् निरतिशयम् । साम्यं समताख्यं गुणम् । उपाधत्ते धारयति । अत्रापि मनस एव कर्तृत्वम् ॥म्त्_२,१८।१२॥  

  
     निरस्तकालिमा वज्रशिखेवास्ततमःपटा ।
  
     परिज्वलत्य् अलं प्रज्ञा पदार्थप्रविभागिनी ॥मु_२,१८।१३॥  

  
निरस्तः दूरे गतः । कालिमा कालुषं । यस्याः सा ॥म्त्_२,१८।१३॥  

  
     दैन्यदारिद्र्यदोषाद्या दृष्टयो दर्शितान्तराः ।
  
     न निकृन्तन्ति मर्माणि ससन्नाहम् इवेषवः ॥मु_२,१८।१४॥  

  
दर्शितं विवेचितं । अन्तरम् साराख्यः आन्तरः भागः यासां ताः । निःसारत्वेन ज्ञाता इत्य् अर्थः ॥म्त्_२,१८।१४॥  

  
     हृदयं नावलुम्पन्ति भीमाः संसृतिभीतयः ।
  
     पुरःस्थितम् अपि प्राज्ञं महोपलम् इवाखवः ॥मु_२,१८।१५॥  

  
हृदयं कथम्भूतम् अपि । पुरःस्थितम् अपि अग्रे स्थितम् अपि । पुनः कथम्भूतम् । प्राज्ञम् ॥म्त्_२,१८।१५॥  

  
     कथं स्याद् आदिता जन्मकर्मणोर् दैवपुंस्त्वयोः ।
  
     इत्यादिसंशयगणः शाम्यत्य् अह्नि यथा तमः ॥मु_२,१८।१६॥  

  
दैवपुंस्त्वयोः दैवपौरुषयोः । आदिता कारणत्वम् ॥म्त्_२,१८।१६॥  

  
     सर्वथा सर्वभावेषु सङ्गतिर् उपशाम्यति ।
  
     यामिन्याम् इव यातायां प्रज्ञालोक उपागते ॥मु_२,१८।१७॥  

  
सर्वभावेषु त्यागादानार्हेषु समस्तेषु पदार्थेषु । सर्वथा सङ्गतिः त्यागादानारूपा सम्बन्धः उपशाम्यति । कस्मिन् सति । प्रतिज्ञालोक उपागते सति । कदेव । यामिन्यां रात्रौ यातायाम् इव सत्याम् । उपेक्षा एव सर्वत्रायातीति भावः ॥म्त्_२,१८।१७॥  

  
     समुद्रस्येव गाम्भीर्यं स्थैर्यं मेरोर् इव स्थितम् ।
  
     अन्तःशीतलता चेन्दोर् इवोदेति विचारिणः ॥मु_२,१८।१८॥  

  
स्पष्टम् ॥म्त्_२,१८।१८॥  

  
     सा जीवन्मुक्तता तस्य शनैः परिणतिं गता ।
  
     शान्ताशेषविकल्पस्य भवत्य् आविश्य योगिनः ॥मु_२,१८।१९॥  

  
सा प्रसिद्धा । आविश्य आवेशं कृत्वा ॥म्त्_२,१८।१९॥  
  

  
     सर्वार्थशीतला शुद्धा परमालोकदा सुधीः ।
  
     परं प्रकाशम् आयाति ज्योत्स्नेव सकलैन्दवी ॥मु_२,१८।२०॥  

  
सर्वार्थेषु भावाभावयुक्तेषु समस्तेषु पदार्थेषु । शीतला हर्षामर्षाख्यतापरहिता । शुद्धा रागादिरहिता । परमालोकं चिन्मात्रालोकं दधातीति तादृशी । शोभना चासौ धीः सुधीः । ऐन्दवी इन्दुसम्बन्धिनी ॥म्त्_२,१८।२०॥  

  
     हृद्याकाशे विवेकार्के शमालोकिनि निर्मले ।
  
     अनर्थसार्थकर्तारो नोद्यन्ति कलिकेतवः ॥म्त्_२,१८।२१॥  

  
शम एव आलोकः अस्यास्तीति तादृशे । कलेः कलहस्य क्षोभस्य । केतवः चिह्नभूताः रागादयो दोषाः । सूर्योदये च केतवः धूमकेतवः नोद्यन्ति ॥म्त्_२,१८।२१॥  

  
     शाम्यन्ति शुद्धिम् आयान्ति सौम्यास् तिष्ठन्ति सून्नते ।
  
     अचञ्चलजडास् तृष्णाः शरदीवाभ्रमालिकाः ॥मु_२,१८।२२॥  

  
न चञ्चलजडाः अचञ्चलजडाः ॥म्त्_२,१८।२२॥  

  
     यत्किञ्चनकरी क्रूरा ग्राम्यता विनिवर्तते ।
  
     दीनानना पिशाचानां लीलेव दिवसागमे ॥मु_२,१८।२३॥  

  
यत्किञ्चनकरी अयुक्तकारिणी । ग्राम्यतया हि पुरुषः यत्किञ्चिद् एव करोति ॥म्त्_२,१८।२३॥  
  

  
     धर्मभित्तौ भृशं लग्नां धियं धैर्यधुरं गताम् ।
  
     आधयो न विलुम्पन्ति वाताश् चित्रलताम् इव ॥मु_२,१८।२४॥  

  
धर्म एव भित्तिः । तस्यां लग्नां । अत एव धैर्यधुरं गताम् धैर्ययुक्ताम् इति यावत् । धर्मयुक्तो हि धीरो भवति । चित्ररूपा लता चित्रलता । ताम् ॥म्त्_२,१८।२४॥  
  

  
     न पतत्य् अवटे जन्तुर् विषयासङ्गरूपिणि ।
  
     कः किल ज्ञातसरणिः श्वभ्रे समनुधावति ॥मु_२,१८।२५॥  

  
विषयासङ्गरूपिणि भोगासक्तिरूपे । एतद् एव उत्तरार्धेन समर्थयति । कः किलेति ॥म्त्_२,१८।२५॥  
  

  
     सच्छास्त्रसाधुवृत्तानाम् अविरोधिनि कर्मणि ।
  
     रमते धीर् यथाप्राप्ते साध्वीवान्तःपुराजिरे ॥मु_२,१८।२६॥  

  
सच्छास्त्रेण मोक्षोपायाख्यसच्छास्त्रावगाहनेन साधुवृत्तं चरितं येषां ते । तादृशानां । यथाप्राप्ते प्रवाहागते । न तु यत्नाद् ऋते ॥म्त्_२,१८।२६॥  

  
     जगतां कोटिलक्ष्येषु यावन्तः परमाणवः ।
  
     तेषाम् एकैकशो ऽन्तःस्थान् सर्गान् पश्यत्य् असर्गधीः ॥मु_२,१८।२७॥  

  
असर्गा धीः यस्य सः । आश्चर्यं चासर्गधियः परमाणौ परमाणौ सर्गदर्शनम् । सर्गबीजभूतचिन्मात्रव्याप्तिज्ञानेन परमाणौ परमाणौ सर्गदर्शनं ज्ञेयम् ॥म्त्_२,१८।२७॥  

  
     मोक्षोपायावबोधेन शुद्धान्तःकरणं जनम् ।
  
     न खेदयति भोगौघो न चानन्दयति क्वचित् ॥मु_२,१८।२८॥  

  
भोगेषूपेक्षाम् एवासौ भजते इति भावः ॥म्त्_२,१८।२८॥  

  
     परमाणौ परमाणौ सर्गवर्गा निरर्गलम् ।
  
     ये पतन्त्य् उत्पतन्त्य् अम्बुवीचिवत् तान् स पश्यति ॥मु_२,१८।२९॥  

  
पतन्ति लीना भवन्ति । उत्पतन्ति प्रादुर्भवन्ति ॥म्त्_२,१८।२९॥  

  
     न द्वेष्टि सम्प्रवृत्तानि न निवृत्तानि काङ्क्षति ।
  
     कार्याण्य् एष प्रबुद्धो ऽपि निष्प्रबुद्ध इव द्रुमः ॥मु_२,१८।३०॥  

  
अबुद्धत्वम् अस्य स्वात्मनि निष्प्रबुद्धत्वं संसारे ज्ञेयम् ॥म्त्_२,१८।३०॥  

  
ननु कीदृग् अतिशयो ऽस्य स्याद् इत्य् । अत्राह  

  
     दृश्यते लोकसामान्यो यथाप्राप्तानुवृत्तिमान् ।
  
     इष्टानिष्टफलप्राप्तौ हृदये न पराजितः ॥मु_२,१८।३१॥  

  
लोकसामान्यः न त्व् अतिशयवान् । यथाप्राप्ते प्रवाहागते । अनुवृत्तिः अनुवर्तनं । विद्यते यस्य । सः यथाप्राप्तानुवृत्तिमान् । हृदये मनसि । न पराजितः हर्षामर्षावशीभूतः ॥म्त्_२,१८।३१॥  
  

  
     बुद्ध्वेदम् अखिलं शास्त्रं वाचयित्वा विवेच्य वा ।
  
     अनुभूयत एवैतन् न तूक्तं वरशापवत् ॥मु_२,१८।३२॥  

  
युष्माभिः एतत् पूर्वोक्तं फलं अनुभूयत एव । ननु प्रत्यवायशङ्कया कथम् एतदनुभवे शक्ता भवाम इत्य् अपेक्षायाम् आह । न तूक्तम् इति । मन्त्रादिवद् इति शेषः ॥म्त्_२,१८।३२॥  

  
ननु दुर्बोधे ऽस्मिन् कथं प्रवृत्तिं कुर्म इत्य् । अत्राह  

  
     शास्त्रं सुबोधम् एवेदं नानालङ्कारभूषितम् ।
  
     काव्यं रसघनं चारु दृष्टान्तैः प्रतिपादकम् ॥मु_२,१८।३३॥  

  
दृष्टान्तैः प्रतिपादकम् इति सुबोधत्वे विशेषणद्वारेण हेतुः ॥म्त्_२,१८।३३॥  

  
     बुध्यते स्वयम् एवेदं किञ्चित्पदपदार्थवित् ।
  
     स्वयं यस् तु न वेत्तीदं श्रोतव्यं तेन पण्डितात् ॥मु_२,१८।३४॥  

  
बुध्यते जानाति । ननु यस्य पदपदार्थवित्त्वं नास्ति तस्य किं कार्यम् इत्य् । अत्राह स्वयम् इति ॥म्त्_२,१८।३४॥  
  

  
नन्व् एतच्छ्रवणेन किं सेत्स्यतीत्य् । अत्राह  

  
     अस्मिञ् श्रुते मते ज्ञाते तपोध्यानजपादिकम् ।
  
     मोक्षप्राप्तौ तु तस्येह न किञ्चिद् उपयुज्यते ॥मु_२,१८।३५॥  

  
श्रुते श्रवणविषयतां नीते । मते मननविषयतां नीते । ज्ञाते निदध्यासिते । तस्य श्रवणादौ प्रवृत्तस्य ॥म्त्_२,१८।३५॥  

  
     एतच्छास्त्रघनाभ्यासात् पौनःपुन्येन वीक्षितात् ।
  
     जन्तोः पाण्डित्यपूर्वं हि चित्तसंस्कारपूर्वकम् ॥मु_२,१८।३६॥  

  
     अहं जगद् इति प्रौढो द्रष्टृदृश्यपिशाचकः ।
  
     पिशाचो ऽर्कोदयेनेव स्वयं शाम्यत्य् अविघ्नतः ॥मु_२,१८।३७॥  

  
एतेन बाह्यम् अपि प्रयोजनम् आन्तरम् अपि च सेत्स्यतीति कथितम् ॥म्त्_२,१८।३६-३७॥  
  

  
     भ्रमो जगद् अहं चेति स्थित एवोपशाम्यति ।
  
     स्वप्नमोहः परिज्ञात इव नो रमयत्य् अलम् ॥मु_२,१८।३८॥  

  
स्थित एव । न तु मन्त्रादिप्रयोगवशेनान्तर्भूतिं गतः । ननु स्थितस्योपशमनं कथम् इत्य् । अत्राह । स्वप्नमोह इति । अरसकस्य स्थितस्यापि शान्तिर् एव ज्ञेया क्षोभकारित्वाभावात् इति भावः ॥म्त्_२,१८।३८॥  

  
     यथा सङ्कल्पनगरे पुंसो हर्षविषादिता ।
  
     न बाधते तथैवान्तः परिज्ञाते जगद्भ्रमे ॥मु_२,१८।३९॥  

  
अन्तः मनसि । परिज्ञाते सम्यक् निश्चिते । हर्षविषादिता न बाधते इति तथाशब्देनानुकृष्यते ॥म्त्_२,१८।३९॥  

  
     चित्रसर्पः परिज्ञातो न सर्पभयदो यथा ।
  
     दृश्यसर्पः परिज्ञातस् तथा न सुखदुःखदः ॥मु_२,१८।४०॥  

  
परिज्ञातः चित्रसर्पो ऽयम् इति सम्यङ् निश्चितः । दृश्याख्यः सर्पः दृश्यसर्पः ॥म्त्_२,१८।४०॥  

  
     परिज्ञानेन सर्पत्वं चित्रसर्पस्य नश्यति ।
  
     यथा तथैव संसारः स्थित एवोपशाम्यति ॥मु_२,१८।४१॥  

  
स्पष्टम् ॥म्त्_२,१८।४१॥  

  
ननु परमार्थप्राप्तिर् अस्माकम् अतिदुष्करैव । तथा च तत्प्राप्त्यर्थम् एतच्छास्त्रावगाहनम् अयुक्तम् एवेत्य् । अत्राह  

  
     सुमनःपल्लवामर्शे किञ्चिद्व्यतिकरो भवेत् ।
  
     परमार्थपदप्राप्तौ न तु व्यतिकरो ऽस्ति नः ॥मु_२,१८।४२॥  

  
सुमनःपल्लवामर्शे पुष्पपल्लवामर्दे । व्यतिकरः यत्नः । नः युक्तिज्ञानाम् अस्माकम् । न त्व् अयुक्तिज्ञानां भवताम् इत्य् अर्थः ॥म्त्_२,१८।४२॥  
  

  
व्यतिकराभावम् एव कथयति  

  
     गच्छत्य् अवयवस्पन्दः सुमनःपत्रमर्दने ।
  
     इह धीमात्रबोधस् तु नाङ्गावयवबोधनम् ॥मु_२,१८।४३॥  

  
गच्छति उपयुक्तो भवति । अनेकार्थत्वाद् धातूनां गच्छतिर् अत्रास्मिन्न् अर्थे वर्तते । अङ्गावयवानां शरीरावयवानाम् । बोधनम् चालनम् ॥म्त्_२,१८।४३॥  

  
     सुखासनोपविष्टेन यथासम्भवम् अश्नता ।
  
     भोगजालं सदाचारविरुद्धेषु न तिष्ठता ॥मु_२,१८।४४॥  

  
     यथाक्षणं यथादेशं प्रविचारयता सुखम् ।
  
     यथासम्भवसत्सङ्गम् इदं शास्त्रम् अथेतरत् ॥मु_२,१८।४५॥  

  
     आसाद्यते महाज्ञानबोधः संसारशान्तिदः ।
  
     स भूयो येन नायाति योनियन्त्रप्रपीडनम् ॥मु_२,१८।४६॥  

  
यथासम्भवम् न तु प्रयत्नसाधितम् । सदाचारविरुद्धेषु तिष्ठतो हि हानोपादानकारित्वरूपो दोषः आयातीति न तिष्ठतेत्य् उक्तम् । यथाक्षणम् प्रतिक्षणम् । सुखम् सुखदायि । यथासम्भवः सत्सङ्गो यत्र तत् । इदं शास्त्रं मया वक्ष्यमाणमोक्षोपायाख्यम् शास्त्रं । इतरत् एतत्सदृशम् अन्यच्छास्त्रं वा । महाज्ञानरूपः बोधः महाज्ञानबोधः । स इत्य् अस्य पूर्वार्धेन सम्बन्धः ॥म्त्_२,१८।४४-४६॥  
  

  
     एतावत्य् एव ये भूता भोगान् प्राप्य रसे स्थिताः ।
  
     स्वमातृविष्ठाक्रिमयः कीर्तनीया न ते ऽधमाः ॥मु_२,१८।४७॥  

  
एतावति रसे परिमिते रसे । भूताः सामान्यजन्तवः ॥म्त्_२,१८।४७॥  

  
एवं शास्त्रमाहात्म्यम् उक्त्वा श्रीरामं सम्मुखीकरोति  

  
     शृणु तावद् इदानीं त्वं कथ्यमानम् इदं मया ।
  
     राघव ज्ञानविस्तारं बुद्धिसारतरान्तरम् ॥मु_२,१८।४८॥  

  
बुद्धेः सारतरम् अन्तरम् यस्य तत् । बुद्ध्यतिशायीत्य् अर्थः ॥म्त्_२,१८।४८॥  
  

  
मध्ये श्रीरामकृतांश् चोद्यान् आशङ्क्याह  

  
     ययेदं श्रूयते शास्त्रं तां तु विस्तरतः शृणु ।
  
     विचार्यते तथार्थो ऽयं यया च परिभाषया ॥मु_२,१८।४९॥  

  
यया परिभाषया युक्त्या । इदं शास्त्रं श्रूयते । त्वं तां विस्तरतः शृणु । तथा यया च विचार्यते । तां च शृण्व् इति पूर्वेण सम्बन्धः ॥म्त्_२,१८।४९॥  

  
परिभाषाम् एव कथयति  

  
     येनेहाननुभूते ऽर्थे दृष्टेनार्थावबोधनम् ।
  
     बोधोपकारफलदं तं दृष्टान्तं विदुर् बुधाः ॥मु_२,१८।५०॥  

  
येन दृष्टेनार्थेन । अननुभूते अर्थे अर्थावबोधनम् ज्ञानम् भवति । बुधाः तम् दृष्टान्तम् आहुः । कथम्भूतं । बोधाख्यः य उपकारः । तद् एव फलं । तद् दधातीति तादृशम् ॥म्त्_२,१८।५०॥  
  

  
दृष्टान्तदाने किं फलम् इत्य् । अत्राह  

  
     दृष्टान्तेन विना राम नापूर्वो ऽर्थो ऽवबुध्यते ।
  
     यथा दीपं विना रात्रौ भाण्डोपकरणं गृहे ॥मु_२,१८।५१॥  

  
भाण्डोपकरणं भाण्डसामग्री ॥म्त्_२,१८।५१॥  

  
     यैर् यैः काकुत्स्थ दृष्टान्तैस् त्वं मयेहावबुध्यसे ।
  
     सर्वे सकारणास् ते हि प्राप्यं तु सद् अकारणम् ॥मु_२,१८।५२॥  

  
प्राप्यम् प्रापणीयं । सत् सन्मात्राख्यं वस्तु ॥म्त्_२,१८।५२॥  
  

  
ननु सर्वाणि दार्ष्टान्तिकानि एतादृशानि एव सन्त्य् उतान्यान्य् अथेत्य् अपेक्षायाम् आह  

  
     उपमानोपमेयानां कार्यकारणतोदिता ।
  
     वर्जयित्वा परं ब्रह्म सर्वेषाम् एव विद्यते ॥मु_२,१८।५३॥  

  
दृष्टान्तदार्ष्टान्तिकानाम् परं ब्रह्म वर्जयित्वा । उदिता उदयनशीला । कार्यकारणता विद्यते । ब्रह्म न कार्यम् अस्ति नापि कारणम् इत्य् अर्थः । अतो न ब्रह्मसदृशानि सर्वाणि दार्ष्टान्तिकानि इति भावः ॥म्त्_२,१८।५३॥  
  

  
फलितं कथयति  

  
     ब्रह्मोपदेशदृष्टान्तो यस्य वेह हि कथ्यते ।
  
     एकदेशसधर्मत्वं तत्रातः परिगृह्यते ॥मु_२,१८।५४॥  

  
हि निश्चये । अतः कारणात् । इह लोके । यस्य वा ब्रह्मोपदेशदृष्टान्तः कथ्यते तत्र ब्रह्मदृष्टान्ते । एकदेशसधर्मत्वं एकदेशसदृशत्वं । परिगृह्यते । न तु सर्वथा सदृशत्वम् दार्ष्टान्तिकस्य ब्रह्मणः कार्यकारणत्वायोग्यात् । दृष्टान्तस्य तु कार्यतया कारणतया च स्थितत्वाद् इति भावः ॥म्त्_२,१८।५४॥  
  

  
     यो यो नामेह दृष्टान्तो ब्रह्मतत्त्वावबोधने ।
  
     दीयते स स बोद्धव्यः स्वप्नदृष्टजगद्गतः ॥मु_२,१८।५५॥  

  
स्वप्नदृष्टजगद्गतः भ्रमरूपः इत्य् अर्थः ॥म्त्_२,१८।५५॥  
  

  
फलितम् आह  

  
     एवं सति निराकारे ब्रह्मण्य् आकारवान् कथम् ।
  
     दृष्टान्त इति नोद्यन्ति मूर्खवैकल्पिकोक्तयः ॥मु_२,१८।५६॥  

  
नोद्यन्ति नोत्तिष्ठन्ति । अस्माभिर् अत एव प्रत्युक्तत्वाद् इति भावः ॥म्त्_२,१८।५६॥  
  

  
     अन्या सिद्धविरुद्धादिदृक् दृष्टान्तप्रदूषणे ।
  
     स्वप्नोपमत्वाज् जगतः समुदेति न काचन ॥मु_२,१८।५७॥  

  
अन्या पूर्वोक्तायाः दृष्टेः सकाशात् इतरा का । न कापि । सिद्धविरुद्धादिदृक् इदं सिद्धं इदं विरुद्धम् इत्यादिरूपा उक्तिः । जगतः स्वप्नोपमत्वात् दृष्टान्तप्रदूषणे दृष्टान्तप्रदूषणार्थम् न समुदेति । आदिशब्देनेदं लेशेन सिद्धं विरुद्धं वेति दृष्टेर् ग्रहणम् । स्वप्नोपमे जगति इदं सिद्धं इदम् विरुद्धम् इति । कथनं न युक्तं सर्वस्यायुक्तत्वाद् इति भावः ॥म्त्_२,१८।५७॥  
  

  
     अवस्तु पूर्वापरयोर् वर्तमानविचारितं ।
  
     यथा जाग्रत् तथा स्वप्नः सिद्धम् आबालम् अक्षतम् ॥मु_२,१८।५८॥  

  
पूर्वापरयोः भूतभविष्यतोर् अर्थयोः । अवस्तु भावप्रधानो निर्देशः । अवस्तुत्वम् असत्त्वम् वर्तमानविचारितं भवति । वर्तमाने हि भूतस्य गतत्वात् भविष्यतः अनागतत्वात् असत्त्वं विचारपदवीम् आयाति । तदभिन्नस्य वर्तमानस्यापि अवस्तुत्वम् अपरिहार्यम् एवेति स्वयम् एव ज्ञेयम् । अतः आबालम् बालपर्यन्तं । यथा स्वप्नः तथा जाग्रद् इति । अक्षतं सम्यक् । सिद्धम् भवति ॥म्त्_२,१८।५८॥  
  

  
     स्वप्नसङ्कल्पनध्यानवरशापौषधादिभिः ।
  
     ये ऽर्थास् त इह दृष्टान्तास् तद्रूपत्वाज् जगत्स्थितेः ॥मु_२,१८।५९॥  

  
ये ऽर्था इत्य् । अत्र दृष्टा इति शेषः । तद्रूपत्वात् स्वप्नाद्यर्थरूपत्वात् । अत इहासत्यैः पदार्थैः सत्यस्य ब्रह्मणः उपमानोपमेयभावः एकदेशसाधर्म्येणेति भावः ॥म्त्_२,१८।५९॥  
  

  
ननु त्वया कृतेष्व् अन्येषु ग्रन्थेषु का वार्तेत्य् । अत्राह  

  
     मोक्षोपायकृता ग्रन्थकारेणान्ये ऽपि ये कृताः ।
  
     ग्रन्थास् तेष्व् इयम् एवैका व्यवस्था बोध्यबोधने ॥मु_२,१८।६०॥  

  
मोक्षोपायकृता ग्रन्थकारेण मयेत्य् अर्थः । बोध्यस्य बोधनीयस्य ब्रह्मतत्त्वस्य । बोधने कथने । व्यवस्था रीतिः ॥म्त्_२,१८।६०॥  
  

  
ननु कथं स्वप्नसदृशत्वं जगतो ऽस्तीत्य् । अत्राह  

  
     स्वप्नाभत्वं च जगतः श्रुते शास्त्रे ऽवभोत्स्यते ।
  
     शीघ्रं न पार्यते वक्तुं वाक् किल क्रमवर्तिनी ॥मु_२,१८।६१॥  

  
अवभोत्स्यते ज्ञातुं शक्यते । तर्हि युगपद् एव सर्वं शास्त्रं कथयेत्य् । अत्राह । शीघ्रम् इति । वाचः क्रमवर्तित्वं स्फुटम् एव । न हि एकं वाक्यम् अनिर्वाह्य द्वितीयादिकं वाक्यं वक्तुं शक्यते ॥म्त्_२,१८।६१॥  
  

  
     स्वप्नसङ्कल्पसुध्याननगराद्युपमं जगत् ।
  
     यतस् त एव दृष्टान्तास् तस्माद् भान्तीह नेतरे ॥मु_२,१८।६२॥  

  
यतः जगत् । स्वप्नसङ्कल्पसुध्यानेषु दृष्टाः ये नगरादयः । तेषां उपमा यस्य । तादृशं भवति । तस्मात् त एव सुध्याननगरादय एव दृष्टान्ताः भान्ति अस्माकं बुद्धौ स्फुरन्ति । इतरे सत्यभूताः नगरादयः । न भान्ति अयुक्तत्वात् ॥म्त्_२,१८।६२॥  
  

  
     अकारणं कारणिना यद् बोधायोपमीयते ।
  
     न तत्र सर्वसाधर्म्यं सम्भवत्य् उपमाभ्रमैः ॥मु_२,१८।६३॥  

  
अकारणं कारणरहितं ब्रह्म । कारणिना कारणयुक्तेनाकाशादिना । उपमाभ्रमैः अन्योपमादृष्टसर्वथासाधर्म्यरूपैः विपर्ययैः ॥म्त्_२,१८।६३॥  

  
     उपमेयस्योपमानाद् एकांशेन सधर्मता ।
  
     अङ्गीकार्यावबोधाय धीमता निर्विवादिना ॥मु_२,१८।६४॥  

  
धीमता न त्व् अधीमता । स हि आरम्भ एव विवादपर एव तिष्ठतीति भावः ॥म्त्_२,१८।६४॥  

  
नन्व् एकेन धर्मेण सदृशेन उपमानं कथम् उपमेयस्य प्रतीतिं कर्तुं शक्नोतीत्य् । अत्र दृष्टान्तं साधयति  

  
     अर्थावलोकने दीपाद् आभामात्राद् ऋते किल ।
  
     न स्थालतैलवर्त्यादि किञ्चिद् अप्य् उपजायते ॥मु_२,१८।६५॥  

  
आभामात्रात् प्रकाशमात्ररूपात् । स्थालम् पात्रम् ॥म्त्_२,१८।६५॥  
  

  
एतद् एव दार्ष्टान्तिकयुक्तं कथयति  

  
     एकदेशसधर्मत्वाद् उपमेयावबोधनम् ।
  
     उपमानं करोत्य् अङ्ग दीपो ऽर्थं प्रभया यथा ॥मु_२,१८।६६॥  

  
प्रभया प्रभाख्येनैकदेशेन ॥म्त्_२,१८।६६॥  

  
     दृष्टान्तस्यांशमात्रेण बोध्यबोधोदये सति ।
  
     उपादेयतया ग्राह्यो महावाक्यार्थनिश्चयः ॥मु_२,१८।६७॥  

  
न तु दृष्टान्तमात्र एव स्थातव्यम् इति भावः ॥म्त्_२,१८।६७॥  

  
     न कुतार्किकताम् एत्य नाशनीया प्रबुद्धता ।
  
     अनुभूत्यपलापात्तैर् अपवित्रैर् विकल्पितैः ॥मु_२,१८।६८॥  

  
प्रबुद्धता ज्ञानिता । कुतार्किकाः हि आरम्भ एव चोद्यान् दत्त्वा प्रबुद्धतां नाशयन्ति । विकल्पितैः कथम्भूतैः । अनुभूते यः अपलापः निह्नवः । तेन आत्तैः गृहीतैः ॥म्त्_२,१८।६८॥  
  

  
ननु पुराणानि शास्त्राणि च त्यक्त्वा किमर्थं त्वदुक्तं शास्त्रं गृह्णीमः इत्य् । अत्राह  

  
          विचारणाद् अनुभवकारि वाङ्मय- प्रसङ्गताम् उपगतम् अस्मदादिषु ।
  
          स्त्रियोक्तम् अप्य् अपरम् अथापि वैदिकं वचो वचःप्रलपनम् एव नागमः ॥मु_२,१८।६९॥  

  
अस्मदादिषु प्रामाणिकेषु । स्त्रिया उक्तम् अपि स्त्रीकर्तृकं प्रलपितम् अपि । वाङ्मयप्रसङ्गताम् शास्त्रप्रसङ्गताम् । शास्त्रत्वम् इति यावत् । उपगतम् । कथम्भूतं तत् । विचारणात् अनुभवकारि । अथ पक्षान्तरे । वैदिकं वचः अपि वचःप्रलपनम् एव प्रलाप एव भवति । नागमः भवति अनुभवकारित्वाभावाद् इत्य् अर्थः ॥म्त्_२,१८।६९॥  

  
सर्गान्तश्लोकेनाप्य् एतद् एव कथयति  

  
          अस्माकम् अस्ति मतिर् अङ्ग तयेति सर्व- शास्त्रैकवाक्यकरणं फलितं यतो ऽतः ।
  
          प्रातीतिकार्थमयशास्त्रनिजाङ्गपुष्टात् संवेदनाद् इतरद् अस्ति न नः प्रमाणम् ॥मु_२,१८।७०॥  

  
हे अङ्ग । अस्माकं मतिर् अस्ति इति । अतः हेतोः । अस्माकं तया बुद्ध्या । सर्वशास्त्रैकवाक्यकरणं यतः फलितम् । अतः हेतोः । नः अस्माकं । संवेदनात् ज्ञानात् । अन्यत् प्रमाणं नास्ति । सर्वस्मिञ् शास्त्रे संवेदनम् एवास्माभिः प्रमाणं दृष्टम् । अतो ऽस्माकम् अपि तद् एव प्रमाणम् इति भावः । संवेदनात् कथम्भूतात् । प्रातीतिकः प्रतीतेर् आगतः । न तु कल्पितः । यः अर्थः । तन्मयम् यत् शास्त्रं । तद् एव निजाङ्गम् उपकारकत्वात् स्वाङ्गं । तेन पुष्टात् वृद्धिं गतात् ॥म्त्_२,१८।७०॥  
  

  
इति श्रीभास्करकण्ठविरचितायां श्रीमोक्षोपायटीकायां मुमुक्षुप्रकरणे अष्टादशः सर्गः ॥ २,१८ ॥  
  
  

  
ॐ पूर्वोक्तम् एवार्थं पुनर् अपि स्पष्टयति  

  
     विशिष्टांशसधर्मत्वम् उपमानेषु गृह्यते ।
  
     को भेदः सर्वसादृश्ये तूपमानोपमेययोः ॥मु_२,१९।१॥  

  
विशिष्टांशेन कार्यसाधकेनांशेन । साधर्म्यं सादृश्यम् । एकांशेनापि कार्यस्य सिद्धत्वान् न को ऽपीत्य् अर्थः ॥म्त्_२,१९।१॥  

  
     दृष्टान्तबुद्धाद् एकात्मज्ञानशास्त्रार्थवेदनात् ।
  
     महावाक्यार्थसंवित्त्या शान्तिर् निर्वाणम् उच्यते ॥मु_२,१९।२॥  

  
एकम् केवलम् । आत्मज्ञानं प्रतिपाद्यत्वेन यस्मिन् । तादृशं यत् शास्त्रं । तस्य यो ऽर्थः । तस्य वेदनात् विचारात् । उत्पन्नया महावाक्यार्थसंवित्त्या । गर्भीकृतावान्तरवाक्यमहावाक्यार्थपरिच्छेदेन । सिद्धा शान्तिः मनःक्षोभराहित्यं । पण्डितैः निर्वाणम् उच्यते । वेदनात् कथम्भूतात् । दृष्टान्तैः बुद्धात् ज्ञातात् सिद्धाद् इति यावत् ॥म्त्_२,१९।२॥  
  

  
उपसंहारं करोति  

  
     तस्माद् दृष्टान्तदार्ष्टान्तविकल्पोल्लसितैर् अलम् ।
  
     यया कयाचिद् युक्त्याशु महावाक्यार्थम् आश्रयेत् ॥मु_२,१९।३॥  

  
अलम् कृतम् । नैतैः प्रयोजनम् इत्य् अर्थः ॥म्त्_२,१९।३॥  

  
     शान्तिः श्रेयः परं विद्धि तत्प्राप्तौ यत्नवान् भवेत् ।
  
     भोक्तव्य ओदनः प्राप्तः किं तत्सिद्धिविकल्पितैः ॥मु_२,१९।४॥  

  
शान्तिः मनोविकल्परूपक्षोभराहित्यम् । सिद्धिविकल्पितैः कथम् एतत् सम्पन्नम् इति विकल्पैः ॥म्त्_२,१९।४॥  

  
     अकारणं कारणिभिर् बोधार्थम् उपमीयते ।
  
     उपमानैस् तूपमेयसदृशैर् एकदेशतः ॥मु_२,१९।५॥  

  
अकारणं कारणरहितब्रह्म । एकदेशतः एकेन धर्मेण ॥म्त्_२,१९।५॥  

  
     स्थातव्यं नेह भोगेषु विवेकविकलात्मना ।
  
     उपलोदरसञ्जातपरिपीनान्धभेकवत् ॥मु_२,१९।६॥  

  
स्पष्टम् ॥म्त्_२,१९।६॥  

  
     दृष्टान्तैर् युक्तिभिर् यत्नाद् वाञ्छितं त्यजतेतरत् ।
  
     विचारणवता भाव्यं शान्तिशास्त्रार्थशालिना ॥मु_२,१९।७॥  

  
वाञ्छितं अभिलषितम् । इतरत् विचारव्यतिरिक्तम् । शान्तिश् च शास्त्रार्थश् च ताभ्यां शालते इति तादृशेन ॥म्त्_२,१९।७॥  

  
     शास्त्रोपशमसौजन्यप्रज्ञातज्ज्ञसमागमैः ।
  
     अन्तरान्तरसम्पन्नधर्म्यार्थोपार्जनक्रियः ॥मु_२,१९।८॥  

  
     तावद् विचारयेत् प्राज्ञो यावद् विश्रान्तिम् आत्मनि ।
  
     सम्प्रयात्य् अपुनर्नाशां शान्तिं तुर्यपदाभिधाम् ॥मु_२,१९।९॥  

  
शास्त्रं च उपशमश् च सौजन्यं च प्रज्ञा च तज्ज्ञसमागमश् च । तैः उपलक्षितः । अन्तरान्तरे मध्ये मध्ये सम्पन्नाः । धर्म्यानां धर्माद् अनपेतानां अर्थानाम् उपार्जनम् । तस्य क्रियाः यस्य सः । तादृशः प्राज्ञः तावत् विचारयेत् । यावत् अपुनर्नाशां प्रध्वंसाभावरहितां । तुर्यपदाभिधां तुर्यपदेति नामधेयाम् । आत्मनि विश्रान्तिं आत्मविश्रान्तिलक्षणां शान्तिम् । सम्प्रयाति ॥म्त्_२,१९।८-९॥  
  

  
नन्व् आत्मनि विश्रान्त्या किं सेत्स्यतीत्य् । अत्राह  

  
     तुर्यविश्रान्तियुक्तस्य प्रतीर्णस्य भवार्णवात् ।
  
     जीवतो ऽजीवतश् चैव गृहस्थस्याथ वा यतेः ॥मु_२,१९।१०॥  

  
     न कृतेनाकृतेनार्थो न श्रुतिस्मृतिविभ्रमैः ।
  
     निर्मन्दर इवाम्भोधिः स तिष्ठति यथास्थितम् ॥मु_२,१९।११॥  

  
जीवतः जीवन्मुक्तस्याजीवतः विदेहमुक्तस्य । अर्थः प्रयोजनम् । ननु कथम् असौ तिष्ठतीत्य् । अत्राह । निर्मन्दर इति । सः विश्रान्तियुक्तः ॥म्त्_२,१९।१०-११॥  

  
     एकांशेनोपमानानाम् उपमेयसधर्मता ।
  
     बोद्धव्या बोध्यबोधाय न स्थेयं चोद्यचञ्चुना ॥मु_२,१९।१२॥  

  
चोद्येन चञ्चुः वित्तः । प्रसिद्ध इति यावत् । इति चोद्यचञ्चुः चोद्यशीलेनेत्य् अर्थः ॥म्त्_२,१९।१२॥  
  

  
     यया कयाचिद् युक्त्याशु बोद्धव्यं बोध्यम् एव ते ।
  
     मुक्तये तन् न पश्यन्ति व्याकुलाश् चोद्यचञ्चवः ॥मु_२,१९।१३॥  

  
ते इति कर्तरि षष्ठी । त्वाम् इति शेषः । व्याकुलाः चोद्यचञ्चवः । तत् तदा । त्वाम् न पश्यन्ति । किम् उताधिगच्छन्तीति भावः ॥म्त्_२,१९।१३॥  
  

  
चोद्यचञ्चोः लक्षणं कथयति  

  
     हृदये संविदाकाशे विश्रान्ते ऽनुभवात्मनि ।
  
     वस्तुन्य् अनर्थं यः प्रष्टा चोद्यचञ्चुः स उच्यते ॥मु_२,१९।१४॥  

  
हृदये मनसि । विश्रान्ते ऽपि अनुभवात्मनि संविदाकाशे चिदाकाशे । वस्तुनि यः अनर्थम् संशयरूपम् अनर्थम् । प्रष्टा पृच्छकः भवति । पण्डितैः सः चोद्यचञ्चुः उच्यते । स्वानुभवाविष्टे ऽपि वस्तुनि यः पुनः पुनः चोद्यान् उत्पादयति सः चोद्यचञ्चुर् इति भावः ॥म्त्_२,१९।१४॥  
  

  
     अभिमानविकल्पांशैर् अज्ञो ज्ञप्तिं विकल्पयन् ।
  
     बोधं मलिनयत्य् अन्तर् मुखं सर्प इवामलम् ॥मु_२,१९।१५॥  

  
अभिमानेनाहं सम्यक् चोदनशील इत्य् अभिमानेन कृतैः विकल्पांशैः । चोद्यरूपैः विकल्पांशैः । अन्तः स्वस्मिन् । अज्ञः स्वाम् ज्ञप्तिं बुद्धिं । विकल्पयन् विकल्पयुक्तां कुर्वन् । बोधं मलिनयति भेदमालिन्यदूषितं करोति । अतः त्वया व्यर्हाः विकल्पाः । न कार्या इति भावः ॥म्त्_२,१९।१५॥  

  
उपदेशे उपयोग्यानां प्रमाणां निर्णयं प्रस्तौति  

  
     सर्वप्रमाणसत्तानां पदम् अब्धिर् अपाम् इव ।
  
     प्रमाणम् एकम् एवेह प्रत्यक्षं राम तच् छृणु ॥मु_२,१९।१६॥  

  
सर्वासाम् अनुमानादिभेदभिन्नानाम् समस्तानां प्रमाणसत्तानां । अब्धिर् इवापां स्थानं आश्रयं । एकम् प्रत्यक्षम् एव इह लोके प्रमाणम् अस्ति । न हि अनुमानादयः प्रत्यक्षं विना स्थातुं शक्नुवन्ति । हे राम । त्वम् तत् प्रत्यक्षं नाम प्रमाणं । शृणु ॥म्त्_२,१९।१६॥  
  

  
प्रत्यक्षम् एव कथयति  

  
     सर्वार्थसारम् अध्यक्षं वेदनं विदुर् उत्तमाः ।
  
     नूनं तत् प्रति यत् सिद्धं तत् प्रत्यक्षम् उदाहृतम् ॥मु_२,१९।१७॥  

  
उत्तमाः श्रेष्ठाः । सर्वार्थानां सारप्रकाशनद्वारेण सिद्धिप्रदत्वात् सारभूतं वेदनं ज्ञानम् एव । अध्यक्षं विदुः सारभूतवस्तुवाचकत्वाद् अध्यक्षशब्दस्य । हे राम । नूनं निश्चये । तत् प्रति वेदनरूपं अध्यक्षं प्रति । यत् सिद्धं भवति । पण्डितैः तद् वस्तु प्रत्यक्षम् उदाहृतम् । अक्षं प्रति सिद्धं प्रत्यक्षम् इति व्युत्पत्तेः । अक्षशब्दस्य च भामेतिवद् अध्यक्षवाचकत्वम् ॥म्त्_२,१९।१७॥  

  
ततः किम् इत्य् । अत्राह  

  
     अनुभूतेर् वेदनस्य प्रतिपत्तेर् यथास्थितम् ।
  
     प्रत्यक्षम् इति नामेह कृतं जीवः स एव च ॥मु_२,१९।१८॥  

  
अतः पण्डितैः । अनुभूतेः अनुभूतिरूपस्य । प्रतिपत्तेः प्रतिपत्तिरूपस्य । वेदनस्य । इह लोके । यथास्थितम् न त्व् अन्यथा सम्भावितं । प्रत्यक्षम् इति नाम कृतम् । वेदनस्यैव वेदनं प्रति सिद्धत्वाद् अन्यस्य सर्वस्य तस्मिंल् लयासादनात् स एव जीवः भवति । वेदनाद् अन्यस्य शरीरादेः पाषाणतुल्यत्वेन जीवत्वायोगात् अनुभूतिप्रतिपत्त्योः स्फुटत्वास्फुटत्वकृतो भेदो ज्ञेयः ॥म्त्_२,१९।१८॥  

  
पदार्थानाम् एतद्रूपत्वम् एव कथयति  

  
     स एव संवित् स पुनर् अहन्ताप्रत्ययात्मकः ।
  
     स ययोदेति संवित्त्या सा पदार्थ इति स्मृता ॥मु_२,१९।१९॥  

  
स एव जीव एव । आरोहावस्थायां संवित् भवति । स एवावरोहावस्थायां अहन्ताप्रत्ययात्मकः भवति । सः अहन्ताप्रत्ययात्मकः जीवः । यया संवित्त्या येन घटादिसंवेदनेन रूपेण । उदेति स्फुरति । सा संवित्तिः । पण्डितैः पदार्थ इति स्मृता । न हि पदार्थस्य संवित्तिव्यतिरेकेण पृथक्स्वरूपम् अस्ति । सत्त्वे ऽप्य् असन् कल्पत्वात् । न हि संवित्तिं विना सत् सत् भवति ॥म्त्_२,१९।१९॥  
  

  
पदार्थानां जगत्त्वं कथयति  

  
     स सङ्कल्पविकल्पाद्यैः कृतनानाक्रमो भ्रमैः ।
  
     जगत्तया स्फुरत्य् अम्बु तरङ्गादितया यथा ॥मु_२,१९।२०॥  

  
सः पदार्थः । सङ्कल्पविकल्पाद्यैः सङ्कल्पविकल्पप्रभृतिभिः प्रमातृनिष्टैः विपर्ययज्ञानैः । कृतनानाक्रमः सन् । जगत्तया स्फुरति । किं यथा । अम्बु यथा । यथा तत् तरङ्गादितया स्फुरति तथेत्य् अर्थः ॥म्त्_२,१९।२०॥  

  
ननु शुद्धस्य वेदनस्य कथम् एवंरूपता सम्पन्नेत्य् । अत्राह  

  
     प्राग् अकारणम् एवाशु सर्गादौ सर्गलीलया ।
  
     स्फुरित्वा कारणीभूतं प्रत्यक्षं स्वयम् आत्मनि ॥मु_२,१९।२१॥  

  
प्रत्यक्षं वेदनरूपं प्रत्यक्षं । प्राक् सर्गात् प्राक् । अकारणम् एव सत् । सर्गादौ सर्गोन्मुखतासमये । सर्गलीलया स्फुरित्वा । आत्मनि सर्गरूपे स्वात्मनि । स्वयं स्वातन्त्र्येण । कारणीभूतम् । न च स्वातन्त्र्यकृते कथम् इति पर्यनुयोगः युक्तः इति भावः ॥म्त्_२,१९।२१॥  
  

  
ननु वेदनरूपस्य जीवस्य कारणत्वं किंरूपम् अस्तीत्य् । अत्राह  

  
     कारणत्वं विचारो ऽस्य जीवस्यासद् अपि स्थितं ।
  
     सद् इवास्यां जगद्रूपसम्पत्तौ व्यक्तिम् आगतम् ॥मु_२,१९।२२॥  

  
जगद्रूपसम्पत्तौ विचारः विमर्शः । अस्य शुद्धवेदनरूपस्य जीवस्य । वा कारणत्वं भवति । कथम्भूतं कारनत्वं । असद् अपि परमार्थतः असत्स्वरूपम् अपि । सद् इव स्थितम् । पुनः कथम्भूतं । अभिव्यक्तिं प्राकट्यं गतम् ॥म्त्_२,१९।२२॥  

  
ननु पुनर् अपि किं तस्य जीवस्य कारणत्वं नश्यत्य् अथ वा नेत्य् । अत्राह  

  
     स्वयम् एव विचारस् तु सनञर्थं स्वकं वपुः ।
  
     नाशयित्वा करोत्य् आशु प्रत्यक्षं परमं पदम् ॥मु_२,१९।२३॥  

  
स्वयम् एव विचारः सनञर्थं स्वाभावयुक्तं । स्वकं वपुः निजविचाराख्यं स्वरूपं नाशयित्वा । परमं पदं कारणत्वानवच्छिन्नं स्वस्वरूपं । प्रत्यक्षं करोति । विचारवशाद् एव । पुनर् अपि जीवस्य कारणत्वं नश्यतीति भावः ॥म्त्_२,१९।२३॥  

  
ननु विचारः कथं परमं पदं प्रत्यक्षीकरोतीत्य् अपेक्षायाम् आह  

  
     विचारयन् विचारो ऽपि नात्मानम् अधिगच्छति ।
  
     यदा तदा निरुल्लेखं परम् एवावशिष्यते ॥मु_२,१९।२४॥  

  
विचारः विमर्शः । आत्मानं विचारयन् किंरूपो ऽहम् इति विमर्शविषयीकुर्वन् । यदा आत्मानं नाधिगच्छति न किञ्चिद्रूपत्वात् न लभते । तदा निरुल्लेखं विमर्शरहितं । परं पदं शुद्धचिन्मात्राख्यश्रेष्ठं स्वरूपम् । एवावतिष्ठते विचारणीयाभावाद् इत्य् अर्थः ॥म्त्_२,१९।२४॥  
  

  
ननु पुरुष एतस्याम् अवस्थायां बुद्धीन्द्रियकर्माणि करोति न वेत्य् । अत्राह  

  
     मनस्य् अनीहिते शान्ते तैर् बुद्धीन्द्रियकर्मभिः ।
  
     नेह कैश्चित् कृतैर् अर्थो नाकृतैर् अप्य् अभावनात् ॥मु_२,१९।२५॥  

  
मनसि विचारस्वरूपे मनसि । अनीहिते स्वक्रियाम् अकुर्वति । अत एव शान्ते सति । पुरुषस्य तैः प्रसिद्धैः । कैश्चिद् बुद्धीन्द्रियकर्मभिः कृतैः । अर्थः न भवति । अकृतैश् चार्थः न भवति । कुतः । अभावनात् भावनाराहित्यात् । नैरपेक्ष्याद् इति यावत् ॥म्त्_२,१९।२५॥  

  
ननु तदा कर्मेन्द्रियाणां का वार्तेत्य् । अत्राह  

  
     मनस्य् अनीहिते शान्ते न प्रवर्तन्त एव ते ।
  
     कर्मेन्द्रियाणि कर्मादाव् असञ्चारितयन्त्रवत् ॥मु_२,१९।२६॥  

  
कर्मेन्द्रियाणां तस्याम् अवस्थायां प्रवर्तनम् एव नास्ति । का वार्ता तत्कर्मणां स्याद् इति भावः । एतादृशी चावस्था जीवन्मुक्तानां दुर्लभैव । न हि सर्वदा ते अत्रैव तिष्ठन्ति । विदेहमुक्तास् तु सर्वदा एतन्मया एवेत्य् अलं बहुना ॥म्त्_२,१९।२६॥  
  

  
वेदनरूपविचारशान्त्यैव मनःशान्तिर् भविष्यतीत्य् अभिप्रायेणाह  

  
     मनोयन्त्रस्य चलने कारणं वेदनं विदुः ।
  
     प्राणाली दारुमेषस्य रज्जुर् अन्तर्गता यथा ॥मु_२,१९।२७॥  

  
पण्डिताः मनोमन्त्रस्य चलने वेदनम् एव कारणं विदुः । वेदनानन्तरम् एव हि मनः चलति । प्राणाली अस्य मनसः अन्तर्गता रज्जुः भवति । कस्य । यस्य दारुमेषस्य यथा । अयं भावः । मनः दारुमेषतुल्यम् । प्राणाली रज्जुतुल्या । वेदनम् रज्जुग्राहकतुल्यम् । इति वेदनस्यैव मनःप्रवृत्तौ कारणत्वात् । युक्ता तच्छान्तौ तच्छान्तिर् इति ॥म्त्_२,१९।२७॥  
  

  
ननु भवतु वेदनशान्त्या मनःशान्तिः । वेदनक्षोभेन मनसः क्षोभे सति जगत् कुतो निर्यातीत्य् । अत्राह  

  
     रूपालोकमनस्कारपदार्थाद्याकुलं जगत् ।
  
     विद्यते वेदनस्यान्तर् वाते ऽन्तः स्पन्दनं यथा ॥मु_२,१९।२८॥  

  
पदार्थाः रूपाधारभूतानि द्रव्याणि । अतो वेदनाद् एव रूपादिरूपम् जगन् निर्यातीति भावः ॥म्त्_२,१९।२८॥  

  
ननु स्वभावतः शुद्धस्य वेदनस्यान्तः कथम् एतद् अस्तीत्य् । अत्राह  

  
     सर्वात्मवेदनं शुद्धं यथोदेति तदात्मकम् ।
  
     भाति प्रसृतदिक्कालबाह्यान्तारूपदेहकम् ॥मु_२,१९।२९॥  

  
शुद्धम् केनापि रूपेणापरिनिष्ठितम् । अत एव सर्वात्मवेदनम् यथोदेति तदात्मकं भाति स्फुरति । न तु तन्मध्ये मलम् इव जगद् अस्तीति भावः । कथम्भूतं वेदनं । दिक् कालश् च बाह्यं चान्तश् च । तत् दिगादि । प्रसृतः विस्तारं गतः । दिगादिरूपः देहः स्वरूपं यस्य । तत् प्रसृतदिक्कालबाह्यान्तारूपदेहकम् ॥म्त्_२,१९।२९॥  
  

  
पुनः पुनः श्लोकान्तरेण तद् एव प्रतिपादयति  

  
     द्रष्टैव दृश्यताभासं स्वं रूपं धारयन् स्थितः ।
  
     स्वं यथा तत्र यद् रूपं प्रतिभाति तथैव तत् ॥मु_२,१९।३०॥  

  
द्रष्टा एव वेदनस्वरूपः द्रष्टा एव । दृश्यतया भासते । इति तादृशं स्वरूपं धारयन् स्थितः भवति । तत्र सति तस्येति शेषः । तस्य द्रष्टुः स्वं रूपं यथा भाति स्फुरति । तत् स्वं रूपं । तथैव भवति । नान्यथा स्वप्नवद् इति शेषः ॥म्त्_२,१९।३०॥  
  

  
     सर्वम् आत्मा यथा यत्र सङ्कल्पत्वम् इवागतः ।
  
     तिष्ठत्य् आशु तथा तत्र तद्रूप इव राजते ॥मु_२,१९।३१॥  

  
सर्वम् आत्मा भवति । अतः स आत्मा यत्र यथा तिष्ठति तत्र तथा तद्रूप इव राजते । परमार्थतस् तु न राजते । स्वरूपे तथैव स्थितत्वाद् इतीवशब्दोपादानम् । आत्मा कथम्भूत इव । सङ्कल्पत्वं सङ्कल्पभावं । गत इवान्यथा नानारूपत्वम् अस्य न युज्येतेति भावः ॥म्त्_२,१९।३१॥  
  

  
     सर्वात्मकतया द्रष्टुर् दृश्यत्वम् इव युज्यते ।
  
     द्रष्टृत्वं द्रष्टृसद्भावे दृश्यस्य त्व् अस्ति नासतः ॥मु_२,१९।३२॥  

  
द्रष्टुः सर्वात्मकतया शुद्धतया स्थितेन सर्वभावेन । दृश्यत्वं युज्यत इव । परमार्थतस् तु न युज्यते द्रष्टृत्वाद् अप्रच्युतेर् इतीवशब्दोपादानं । असतः स्वरूपेणासतः । दृश्यस्य द्रष्टृत्वं नास्ति । द्रष्टृतया सम्भाविते स्वस्मिन् स्वापेक्षत्वेनात्माश्रयापत्तेः ॥म्त्_२,१९।३२॥  
  

  
फलितं कथयति  

  
     अकारणकम् एवातो ब्रह्मकल्पम् इदं स्थितम् ।
  
     प्रत्यक्षम् एव निर्मातृ तस्यांशास् त्व् अनुपाधयः ॥मु_२,१९।३३॥  

  
अतः अकारणकम् परमार्थतः शुद्धस्य ब्रह्मणः अकर्तृकत्वात् कारणरहितम् । इदं जगत् । ब्रह्मकल्पम् ब्रह्मसदृशं । स्थितं भवति । कथम्भूतम् जगत् । प्रत्यक्षम् एव स्फुटम् एव । निर्मातृ प्रमातृरहितम् शुद्धस्य ब्रह्मणो मातृतायोगाद् । अन्यथा अशुद्धतापत्तेः । ननु मा भवतु ब्रह्मणः कारणत्वं मातृत्वं वा । तदंशानां तु तद् भवत्व् इत्य् । अत्राह । तस्यांशा इति । तु पक्षान्तरे । तस्य ब्रह्मणः । अंशाः अनुपाधयः कारणत्वादिरूपोपाधिरहिता भवन्ति । अन्यथा तद्द्वारेण तस्यापि सोपाधित्वप्रसङ्गात् ॥म्त्_२,१९।३३॥  
  

  
एवं प्रासङ्गित्वं परित्यज्य प्रकृतम् एवानुसरति  

  
          स्वयत्नमात्रेतररूपको यस् तद् दैवशब्दार्थम् अपास्य दूरे ।
  
          शूरेण साधो पदम् उत्तमं तत् स्वपौरुषेणैव हि लभ्यते ऽन्तः ॥मु_२,१९।३४॥  

  
यः स्वयत्नमात्रकात् इतररूपकः इतररूपत्वेन कल्पितः । तद् दैवशब्दार्थं दूरे अपास्य । हे साधो । शूरेण तत् उत्तमं पदं अन्तः स्वपौरुषेण मानसिकेन पौरुषेण । लभ्यते ॥म्त्_२,१९।३४॥  

  
सर्गान्तश्लोकेन विचारावधिं कथयति  

  
          विचारयाचार्यपरम्पराणां मतेन सत्येन सितेन तावत् ।
  
          यावद् विशुद्धां स्वयम् एव बुद्धाम् अनन्तरूपां परताम् उपैषि ॥मु_२,१९।३५॥  

  
त्वम् सत्येन सितेन दोषरहितेन । आचार्यपरम्पराणां मतेन मतानुसारेण । तावत् तावत्कालं विचारय । यावत् परताम् उत्तीर्णचिद्रूपताम् उपैषि । परताम् कथम्भूताम् । विशुद्धाम् चेत्याख्यमलरहिताम् । पुनः कथम्भूताम् । स्वयम् एवावबुद्धाम् अनुबुद्धाम् । पुनः कथम्भूताम् । अनन्तरूपाम् अपरिच्छिन्नस्वरूपाम् । इति शिवम् ॥म्त्_२,१९।३५॥  

  
इति श्रीभास्करकण्ठविरचितायां श्रीमोक्षोपायटीकायां मुमुक्षुप्रकरणे एकोनविंशः सर्गः ॥ २,१९ ॥  
  
  

  
मुमुक्षोर् व्यवहारं सङ्गृह्य कथयति  

  
     आर्यसङ्गमयुक्त्यादौ प्रज्ञां वृद्धिं नयेद् बलात् ।
  
     ततो महापुरुषता महापुरुषलक्षणैः ॥मु_२,२०।१॥  

  
पुरुषः आदौ आर्यसङ्गमयुक्त्या साधुसङ्गाख्येनोपायेन । बुद्धिं वृद्धिं विवेकक्षमत्वं नयेत् । ततः बुद्ध्यासाधितैः महापुरुषलक्षणैः महापुरुषता भवेत् ॥म्त्_२,२०।१॥  

  
ननु महापुरुषगुणैर् विना महापुरुषता कथं सिध्यतीत्य् अपेक्षायां तद्गुणाहरणम् एव कर्तव्यत्वेन कथयति  

  
     यो यो येन गुणेनेह पुरुषः प्रविराजते ।
  
     शिक्षेत तं तम् एवाशु तस्माद् बुद्धिविवृद्धये ॥मु_२,२०।२॥  

  
बुद्ध्या विवृद्धयेति वा पाठः । आर्यसङ्गमयुक्त्या विवृद्धया बुद्ध्या इत्य् अर्थः । अन्यथा बुद्धिवृद्ध्यभावे कथं परगुणग्रहणसामर्थ्यं स्यात् ॥म्त्_२,२०।२॥  
  

  
ननु तर्हि गुणग्रहणं सुषमम् एवेति महापुरुषतापि सुसाध्यैव स्याद् । इत्य् अत्राह  

  
     महापुरुषता त्व् एषा शमादिगुणशालिनी ।
  
     सम्यग्ज्ञानं विना राम सिद्धिम् एति न कस्यचित् ॥मु_२,२०।३॥  

  
अतः सम्यग्ज्ञानम् एवार्यसङ्गमयुक्त्या प्रथमं साध्यम् इति भावः ॥म्त्_२,२०।३॥  
  

  
ननु सम्यग्ज्ञानेन किं सेत्स्यतीत्य् । अत्राह  

  
     ज्ञानाच् छमादयो यान्ति वृद्धिं सत्पुरुषक्रमात् ।
  
     श्लाघनीयाः फलेनान्तर् वृष्टेर् इव नवाङ्कुराः ॥मु_२,२०।४॥  

  
ज्ञानात् कथम्भूतात् । सत्पुरुषक्रमात् । न त्व् असत्पुरुषक्रमात् । क्रमः परिपाटी । आदिशब्देन दमादीनां ग्रहणम् । वृष्टेर् इति पञ्चमी ॥म्त्_२,२०।४॥  

  
ननु शमादिभिर् अपि किं स्याद् इत्य् अपेक्षायाम् आह  

  
     शमादिभ्यो गुणेभ्यश् च वर्धते ज्ञानम् उत्तमम् ।
  
     अन्नात्मकेभ्यो यज्ञेभ्यः शालिवृष्टिर् इवोत्तमा ॥मु_२,२०।५॥  

  
उत्तमम् परमात्मविषयत्वेन सर्वेभ्यो ज्ञानेभ्यः श्रेष्ठम् ॥म्त्_२,२०।५॥  

  
फलितम् आह  

  
 गुणाः शमादयो ज्ञानाच् छमादिभ्यस् तथा ज्ञता ।
  
परस्परं विवर्धेते एते ऽब्दसरसी यथा ॥मु_२,२०।६॥  

  
अतः ज्ञानाच् छमादयः । शमादिभ्यो ज्ञानं । यथा अब्देभ्यो मेघेभ्यः सरः । सरसः मेघा इति पिण्डार्थः ॥म्त्_२,२०।६॥  
  

  
पुनर् अप्य् एतद् एव कथयति  

  
ज्ञानं सत्पुरुषाचाराज् ज्ञानात् सत्पुरुषक्रमः ।
  
परस्परं गतौ वृद्धिं ज्ञानसत्पुरुषक्रमौ ॥मु_२,२०।७॥  

  
सत्पुरुषाचारात् शमादेर् इत्य् अर्थः ॥म्त्_२,२०।७॥  

  
ननु ज्ञानशमयोः सम्पत्तौ पुरुषस्य केन यत्नेनोत्तमपदप्राप्तिर् भवतीत्य् । अत्र सदृष्टान्तम् उत्तरं कथयति  

  
यथा कमलरक्षिण्या गीत्या वितततारया ।
  
खगोत्सादेन सहितो गीतानन्दः प्रसाध्यते ॥मु_२,२०।८॥  

  
ज्ञानसत्पुरुषेहाभ्याम् अकर्त्रा कर्तृरूपिणा ।
  
तथा पुंसा निरिच्छेन समम् आसाद्यते पदम् ॥मु_२,२०।९॥  

  
यथा कमलरक्षिण्या गोपिकया कर्त्र्या । वितता चासौ तारा चेति तादृश्या गीत्या करणभूतया । खगानां यः उत्सादः धान्याद् अपासनं । तेन सहितः गीतानन्दः प्रसाध्यते । न हि तस्याः तत्र यत्नो ऽस्ति । गीतिमात्रेणैव गीतानन्दखगोत्सादयोः सिद्धत्वात् । मृगाणां हि अयं स्वभाव एष यत् गीतिं श्रुत्वा भक्ष्यम् अपि त्यजन्तीति । तथा कर्त्रा नाहं कर्तेति निश्चयात् कर्तृत्वलेपरहितेन कर्तृरूपिणा कर्तृवद् भासमानेनेति यावत् । पुरुषेण कर्त्रा । ज्ञानसत्पुरुषेहाभ्यां ज्ञानशमादिभ्यां करणाभ्यां । अयत्नेन यत्नरहितम् एव । पदम् शुद्धचिन्मात्राख्यम् उत्तमं पदं । समासाद्यते प्राप्यते । ज्ञानं शमादिकं चेत्य् एतन्मात्रकम् एवात्रोपायः । नान्यत् किञ्चिद् इति भावः । पुरुषेण कथम्भूतेन । निरिच्छेन ज्ञानशमादिपूर्णतया पदप्राप्ताव् अपीच्छारहितेन । अन्यथेच्छारूपस्य क्षोभस्य स्थितत्वात् पूर्णता न स्याद् इति भावः ॥म्त्_२,२०।८-९॥  
  

  
मुमुक्षुव्यवहारप्रकरणाभिधेयं वस्तूपसंहरति  

  
सदाचारक्रमः प्रोक्तो मयैष रघुनन्दन ।
  
तथोपदिश्यते सम्यग् अयं ज्ञानक्रमो ऽधुना ॥मु_२,२०।१०॥  

  
प्रोक्तः एतद्युक्तस्यैव वक्ष्यमाणे ज्ञानक्रमे ऽधिकारित्वाद् इति भावः । नन्व् अधुना किं करोषीत्य् अपेक्षायाम् आह । तथोपदिश्यत इति । तथा सदाचारक्रमवत् । ज्ञानक्रमः ब्रह्मोपदिष्टा स्वात्मज्ञानपरिपाटी ॥म्त्_२,२०।१०॥  

  
प्रकरणमाहात्म्यं कथयति  

  
इदं यशस्यम् आयुष्यं पुरुषार्थफलप्रदम् ।
  
तज्ज्ञाद् आप्तात्मशास्त्रार्थाच् छ्रोतव्यं किल धीमता ॥मु_२,२०।११॥  

  
बाह्यदृष्टीन् सम्मुखीकर्तुम् इति आयुष्यम् इति च इदं मुमुक्षुव्यवहाराख्यं प्रकरणम् । पुरुषार्थफलप्रदम् मोक्षदम् । तज्ज्ञात् कथम्भूतात् । आप्तः सम्यङ् निश्चितः । आत्मशास्त्राणाम् अध्यात्मशास्त्राणाम् । अर्थः येन । तस्मात् ॥म्त्_२,२०।११॥  

  
नन्व् एतच्छ्रवणेन किं स्याद् इत्य् । अत्राह  

  
श्रुत्वा तु बुद्धिनैर्मल्याद् बलाद् यास्यसि सत्पदम् ।
  
यथा कतकसंश्लेषात् प्रसादम् अवशम् पयः ॥मु_२,२०।१२॥  

  
त्वम् एतच् छ्रुत्वा । सिद्धात् बुद्धिनैर्मल्यात् । बलात् अयत्नम् एव । सत्पदं यास्यसि । अत्रोत्तरार्धेन दृष्टान्तम् आह । यथेति । कतकम् जलशुद्धिकारी द्रव्यविशेषः ॥म्त्_२,२०।१२॥  

  
ननु कथम् एतच्छ्रवणेन पुरुषः सत्पदं यातीत्य् । अत्र सर्गान्तश्लोकेनोत्तरं कथयति  

  
विदितवेद्यम् इदं हि मनो मुने विवशम् एव हि याति परं पदम् ।
  
यद् अवबुद्धम् अखण्डितम् उत्तमं तद् अवबोधदशां न जहाति हि ॥मु_२,२०।१३॥  

  
हे मुने मुनिकर्मान्वितत्वात् मुनिरूपश्रीराम । हि यस्मात् । विदितवेद्यं मनः विवशम् एव परं पदं याति । अतो विदितवेद्यत्वकारिणः एतच्छास्त्रश्रवणात् सत्पदप्राप्तिर् युक्तैवेति भावः । ननु विदितवेद्यम् अपि मनः यदि कदाचिद् विदितवेद्यतां जहाति तदा किं कार्यम् । इत्य् अत्राह । यद् इति । मनसा यत् उत्तमं न त्व् अधरं भोगरूपं वस्तु । अवबुद्धं सम्यङ् निश्चितम् । तत् मनः । तदवबोधदशां तस्योत्तमस्य वस्तुनः । यो ऽवबोधः तस्य दशां । हि निश्चयेन । न जहाति । विदितवेद्यो हि कदाचिद् अपि विदितवेद्यतां न जहातीति तात्पर्यम् । इति शिवं शिवं शिवम् इति ॥म्त्_२,२०।१३॥  
  

  
इति श्रीभास्करकण्ठविरचितायां श्रीमोक्षोपायटीकायां मुमुक्षुप्रकरणे विंशः सर्गः ॥ २,२० ॥  
  

  
श्रोतॄणां भावनावेशसत्कृतस्वान्तशालिनाम् ।
  
मुमुक्षुव्यवहारोक्तिव्याख्या सत्फलदास्त्व् इयम् ॥ १ ॥  
  

  
यच्छक्त्यावेशवशतः सामर्थ्यं कार्यगोचरम् ।
  
भावानाम् अस्तु यत्नो ऽयं तत्कार्यत्वेन निश्चितः ॥ २ ॥
  
स्वात्मलाभमहोदारफलयोग्यत्वभावनः ।
  
मुमुक्षुव्यवहारो ऽयं स्फुरतान् मम मानसे ॥ ३ ॥  

  
इति शिवम् ॥  
  
  

  
इति श्रीकाश्मीरमण्डलान्तर्वर्त्याराध्यपादमहामाहेश्वरवैडूर्यकण्ठात्मजश्रीमदवतारकण्ठपुत्रश्रीभास्करकण्ठविरचितायां श्रीमोक्षोपायटीकायां मुमुक्षुव्यवहारप्रकरणं समाप्तम् । इति शिवम् ॥  
  
  

  
३। प्रकरण: उत्पत्ति (३,१।१-४१; ३,३।१३-३,१२।४; ३,१३।५०-३,१६।४१)  
  

  
श्रीरामाय नमः । ॐ
  
कृत्वा चित्तं स्वबोधस्मरणविनिहतं प्रौढमोहान्धकारं स्मृत्वा ज्ञानप्रदां तां सुमहितविभवां श्रीगुरोः पादुकां च ।
  
ध्यात्वा विघ्नान्तकं तं शिवसुतम् अनघं श्रीगणेशं सुरेशम् उत्पत्त्याख्यावगाहिप्रकरणविवृतिस् तन्यते भास्करेण ॥
  
एवं मुमुक्षुव्यवहाराख्ये प्रकरणे वक्ष्यमाणोपदेशाधिकारित्वसम्पादननिमित्तं व्यवहारं प्रतिपाद्य तच्छ्रवणमात्रेण च श्रीरामं प्राप्ततदनुष्ठानफलं विभाव्य प्रपञ्चस्यानुत्पत्तिसतत्त्वोत्पत्तिज्ञानम् उपादेयभूतमोक्षप्राप्तौ मूलकारणतया निश्चित्य तदुपपादकम् उत्पत्तिप्रकरणम् आरभमाणः वक्ष्यमाणब्रह्मैकत्वाश्रयणेन गुरुशिष्यभावानुपपत्तिं पुरस्कृत्य स्वव्यतिरिक्तशिष्योपदेशभावेन परप्रयुक्तं चोद्यम् अभिशङ्कमानः तदुद्धारनिमित्तभूतं ब्रह्मैकत्वे ऽपि स्वप्नदृष्टान्तेन पदार्थभेदग्राहकं ब्रह्मविदनुभवं प्रथमं कथयति ॥  
  

  
वाग्भाभिर् ब्रह्मविद् ब्रह्म भाति स्वप्न इवात्मनि ।
  
यद्-इदं-तत्-स्व-शब्दार्थैर् यो यद् वेत्ति स वेत्तु तत् ॥मु_३,१।१॥  

  
उत्तरवाक्यस्थं वेत्तीति पदं पूर्ववाक्ये ऽपि योजनीयं । तेनायम् अर्थः । ब्रह्मवित् ब्रह्मज्ञानी । वेत्ति अनुभवति । किम् इति कर्मापेक्षायां पश्य मृगो धावतीतिवत् वाक्यं कर्मत्वेन कथयति वाग्भाभिर् इति । ब्रह्म नानापदार्थभावेन बृंहितं किम् अपि सूक्ष्मं वस्तु । भाति विलसति । स्फुरतीति यावत् । कैः भाति । यद्-इदं-तत्-स्व-शब्दार्थैः । यदादिसर्वनामशब्दवाच्यभूतैः पदार्थैः । तद्रूपेणेति यावत् । इत्थम्भावे तृतीया । पदार्थानां च यदादिसर्वनामवाच्यत्वं वस्तूपलक्षणं । यत्र सर्वनाम प्रयुज्यते द्रव्यम् इत्य् उच्यते । सो ऽर्थः भेद्यत्वेन विवक्षित इत्य् अभियुक्तस्मरणात् ज्ञेयम् । कुत्राधारे भाति । आत्मनि स्वभित्तौ । तद्व्यतिरिक्तस्य द्वितीयस्याभावात् । इदं भानं च अर्थात् जाग्रत्कालीनं ज्ञेयम् । स्वप्नस्य दृष्टान्ततयोपादानात् सुषुप्तेः शून्यमात्रभानास्पदत्वाच् च । यद्-इदं-तत्-स्व-शब्दार्थैः काभिः । वाग्भाभिः । वाग् अत्र समानविषयत्वेन विकल्पः अभिप्रेतः । तेन विकल्पभानरूपैर् इत्य् अर्थः । भासमाना एते पदार्थाः हि स्वप्नपदार्थवत् विकल्परूपा एव । तत्सारतया स्थितस्य शुद्धचिन्मात्रस्यैव वस्तुतः अर्थत्वात् । कस्मिन्न् इव भाति । स्वप्ने इव । यथा स्वप्ने । ब्रह्म स्वप्नपदार्थतया बृंहितम् । आत्माख्ये वस्तुनि । आत्मनि स्वभित्तौ । वाग्भाभिः विकल्पभानभूतैः । यद्-इदं-तत्-स्व-शब्दार्थैः भाति । तथा इत्य् अर्थः । स्वप्ने हि आत्मभावेन स्थितस्य ब्रह्मणः पदार्थभावेन भानं सर्वसाक्षिकम् एव । नन्व् अन्ये बौद्धादयः सर्वथा पदार्थापह्नवं कुर्वन्ति । तत् कथं त्वयैवम् उक्तम् इत्य् आह यो यद् इति । यः यः कश्चित् ब्रह्मविदः बौद्धादिः यत् यत् पदार्थानां सर्वथा असत्त्वादि वेत्ति अनुभवति । सः तत् वेत्तु अनुभवतु । किम् अस्माकं तद्वेदनेन । ब्रह्मविद्वेदने एव तात्पर्यात् इति भावः । अत्र च यच्छब्दः इदमादित्रयेण सह समानाधिकरण्यदर्शनात् सामान्यनिष्ठः । शिष्टाः इदमादयः त्रयः विशेषनिष्ठाः । तत्रापि इदंशब्दः प्रत्यक्षवेद्यनिष्ठः इति सर्वनामचतुष्केनैव सर्वपदार्थाक्षेपसिद्धाव् अनुपयुक्तत्वाद् अन्येषाम् अकथनम् इति ज्ञेयम् । अथ वा ब्रह्मविद् इत्य् आमन्त्रणपदं ब्रह्मज्ञानाधिकृते श्रीरामे विशिष्टाधिकारित्वसूचनाय प्रयुक्तं । तथा च
  
स्फुट एवार्थः । नापि दुर्योजकत्वाख्यदोषापत्तिः ॥म्त्_३,१।१॥  
  

  
प्रोक्तब्रह्मविदनुभवाश्रयणेन शङ्काविषयीकृतं परप्रयुक्तं चोद्यं परिहरति  

  
न्यायेनानेन सर्वस्मिन् सर्गे ब्रह्माम्बरे सति ।
  
किम् इदं कस्य वक्षीति चोद्यचञ्चुर् निराकृतः ॥मु_३,१।२॥  

  
अनेन न्यायेन अनया पदार्थानां ब्रह्ममयत्वे ऽपि भेदसाधिकया ब्रह्मविदनुभवरूपया युक्त्या । न तु पदार्थानां सर्वथापह्नवकारिण्या बौद्धादियुक्त्या । सर्गे सृजिक्रियाकर्मणि भावजाते । ब्रह्माम्बरे ब्रह्माकाशरूपे । सति । त्वम् किंरूपः । त्वम् किम् इदं किंरूपम् इदं शास्त्रं । कस्य किंरूपस्य शिष्यस्य । वक्षि कथयसि । सर्वस्य ब्रह्मैकरूपत्वात् । इति एवंरूपं । यत् चोद्यम् आक्षेपः । तेन चञ्चुः प्रसिद्धः । एवंरूपचोद्यकारीति यावत् । निराकृतः प्रतिक्षिप्तः भवति । तेन वित्त इति चञ्चुप्प्रत्ययः । वित्तः प्रसिद्ध इत्य् अर्थः । ननु कथम् एतेन चोद्यनिरासः । उच्यते । ब्रह्मविदा परमार्थेन ब्रह्मैकत्वे ऽपि व्यवहारदशायां स्वप्नतुल्यस्य शिष्यस्य यादृशो यक्षः तादृशो बलिर् इति न्यायाश्रयणेन तद्रूपोपदेशकरणं युक्तम् एव स्वप्नतुल्यस्य जगतः अङ्गीकरणात् । सर्वथा पदार्थापह्नवकारिणां बौद्धादीनाम् एवेदं चोद्यं युक्तम् इति ॥म्त्_३,१।२॥  
  

  
एवं शङ्कितचोद्यनिरासं कृत्वा स्वोपदेशं प्रति श्रोतॄन् सम्मुखीकरोति  

  
अहं तावद् यथाज्ञानं यथावस्तु यथाक्रमम् ।
  
यथास्वभावं वच्मीदं तत् सर्वं श्रूयतां बुधाः ॥मु_३,१।३॥  

  
तावच्छब्दः साकल्ये । अहं वसिष्ठाख्यः गुरुः । इदं मोक्षोपायाभिधं शास्त्रं । तावत् साकल्येन । वच्मि कथयामि । कथं वच्मि । यथाज्ञानम् ज्ञानानुसारेण । तथा यथावस्तु वस्त्वनुसारेण । तद्वत् यथाक्रमम् क्रमानुसारेण । पुनः कथम् । यथास्वभावं स्वभावानुसारेण । ज्ञानादयः चत्वार एव हि शास्त्रप्रवृत्तिनिमित्तभूताः । तत् ततो हेतोः । हे बुधाः । युष्माभिः सर्वम् श्रूयताम् श्रवणगोचरीक्रियताम् । बुधा इत्य् आमन्त्रणपदं बुधानाम् एवैतच्छास्त्रश्रवणे अधिकारित्वं सूचयति । सर्वम् इत्य् अनेन सकलम् इदं श्रुत्वा परमप्रयोजनावाप्तिः भविष्यतीत्य् अर्धाद् उत्थाय न गन्तव्यम् इति सूचितम् ॥म्त्_३,१।३॥  
  

  
एवं श्रवणयोग्यं बुधवर्गं सम्मुखीकृत्योत्पत्तिप्रकरणतात्पर्यार्थं श्लोकेन सङ्गृह्य कथयति  

  
स्वप्नवत् पश्यति जगच् चिन्नभो देहविन्मयम् ।
  
स्वप्नसंसारदृष्टान्ता इहैवान्तः समन्विताः ॥मु_३,१।४॥  

  
चेतयति पाषाणप्रख्यं करणवर्गं स्वावेशेन चेतनक्रियाकर्तृत्वे प्रेरयतीति चित् सर्वान्तर्गतं किम् अपि शुद्धं तत्त्वं । अथ वा चेततीति चित् चितिक्रियाकर्तृभूतं किम् अपि तत्त्वम् । सा एव नभः सर्वव्यापकत्वात् आकाशं । तत् चिन्नभः चिदाकाशः । जगत् गमनशीलम् दृश्यप्रपञ्चं । स्वप्नवत् पश्यति स्वप्नवत् स्वयं कल्पयित्वा अनुभवति । कीदृशं जगत् । देहविन्मयं । देहवित् देहो ऽहम् इति ज्ञानम् । अहङ्कार इति यावत् । तस्य विकारः देहविन्मयं अहङ्कारस्वरूपं । न तु शुद्धम् इत्य् अर्थः । ननु स्वप्नः किम् इह दृष्टान्तत्वेन दत्त इत्य् । अत्राह स्वप्नेति । स्वप्ने दृष्टाः संसाराः स्वप्नसंसाराः । ते एव दृष्टान्ताः निर्णयस्थानानि । ते स्वप्नसंसारदृष्टान्ताः इहैवास्मिन् जाग्रत्प्रपञ्चे एवान्तः । सम्यक् । न तु आमुख एव । अन्विताः सम्बद्धाः भवन्ति । कल्पनामात्रसिद्धत्वात् । अतः स्वप्नस्य दृष्टान्तत्वम् उक्तम् इति भावः ॥म्त्_३,१।४॥  

  
सङ्ग्रहेणोक्तम् अर्थं मूढबुद्धिषु प्रवेशनाय स्वतः सर्वज्ञं श्रीरामं मध्येकृत्य विस्तारयितुं प्रस्तौति  

  
मुमुक्षुव्यवहारोक्तिमयात् प्रकरणात् परम् ।
  
अथोत्पत्तिप्रकरणं मयेदं परिकथ्यते ॥मु_३,१।५॥मुमुक्षुव्यवहारस्योक्तिः प्राचुर्येण प्रस्तुता यस्मिन् । तत् मुमुक्षुव्यवहारोक्तिमयं । तादृशात् प्रकरणात् । मुमुक्षुव्यवहाराख्यात् प्रकरणाद् इति यावत् । परम् अन्यत् । परिकथ्यते सम्यक् कथ्यते ॥म्त्_३,१।५॥  
  

  
प्रतिज्ञातप्रकरणारम्भं करोति  

  
बन्धो ऽयं दृश्यसद्भावो दृश्याभावे न बन्धनम् ।
  
न सम्भवति दृश्यं तु यथेदं तच् छृणु क्रमात् ॥मु_३,१।६॥  

  
अयम् अनुभूयमानः । बन्धः दृश्यासक्तत्वं । दृश्यसद्भावः दृश्येन दृशिक्रियाविषयेण भावजातेन । सद्भावः स्वरूपलाभः । द्रष्टारं प्रति स्फुरणम् इति यावत् । यस्य । सः तादृशः भवति । दृश्याभावे सति बन्धनं बन्धः । न भवति । न हि रज्ज्वभावे बन्धनं दृष्टम् । ननु सतो दृश्यस्य कथम् अभावः सेत्स्यतीत्य् । अत्राह न सम्भवतीति । तुशब्दः सम्भविनः शुद्धद्रष्टुः सकाशात् दृश्यस्य व्यतिरेकद्योतकः । दृश्यं न सम्भवति सम्भवनक्रियाकर्तृत्वं न भजति । स्वप्नन्यायेन प्रतीतिमात्रसिद्धत्वात् । ननु कथम् एतद् इत्य् । अत्राह यथेदम् इति । इदं दृश्यासम्भवनं । यथा भवति । तत् क्रमात् शृणु ॥म्त्_३,१।६॥  

  
ननु किमर्थम् उत्पत्तिप्रकरणम् एव प्रथमं कथयसीत्य् अपेक्षायाम् आह  

  
उत्पद्यते यो जगति स एव किल वर्धते ।
  
स एव मोक्षम् आप्नोति स्वर्गं वा नरकं च वा ॥मु_३,१।७॥  

  
धर्माधर्मोल्लङ्घनेन मोक्षम् । धर्मेण स्वर्गम् । अधर्मेण नरकम् इति विभागः ॥म्त्_३,१।७॥  

  
ननु ततः किम् इत्य् । अत्राह  

  
अतस् तेष्व् अवबोधार्थं तत् तावत् कथयाम्य् अहम् ।
  
उत्पत्तिं संसृताव् एति पूर्वम् एव हि यो यथा ॥मु_३,१।८॥  

  
यतः उत्पत्त्यादीनाम् एकाधिकरणत्वं अस्ति । अतः तेषु क्रमभाविषु उत्पत्त्यादिषु मध्ये । अवबोधार्थं त्वज्ज्ञानार्थं । इहास्मिन् प्रकरणे । अहम् तावत् प्रथमं । तत् कथयामि । तत् किं । यः पुरुषः । यथा येन प्रकारेण । संसृतौ संसरणस्वभावे संसारे । पूर्वम् एव सर्गादौ एव । उत्पत्तिम् एति ब्रह्मणः व्यतिरिक्तत्वेन सत्तां भजति । ततो ऽनन्तरं स्थितिप्रकरणादौ वर्धनादिकम् अपि कथयामीति भावः । हिशब्दः निश्चये । अत एवास्य प्रकरणस्योत्पत्तिप्रकरणम् इति नामापि भवतीति ज्ञेयम् ॥म्त्_३,१।८॥  
  

  
तत्र तावत् सङ्क्षेपकथनं प्रतिजानीते  

  
इदं प्रकरणार्थं त्वं सङ्क्षेपाच् छृणु राघव ।
  
ततः प्रकथयिष्यामि विस्तरं ते यथेप्सितम् ॥मु_३,१।९॥  

  
हे राघव । त्वम् इदम् जगदुत्पत्तिरूपं । प्रकरणार्थं उत्पत्तिप्रकरणाभिधेयं । सङ्क्षेपात् सङ्क्षेपेण शृणु । ततः सङ्क्षेपानन्तरम् । यथेप्सितं ईप्सितानुसारि विस्तरं कथयिष्यामि । सङ्क्षेपकथनेन विना त्वत्सन्देहानुत्थानात् विस्तरेण कथनं न सम्भवति । सन्देहविषयत्वात् विस्तरस्येति भावः ॥म्त्_३,१।९॥  
  

  
प्रतिज्ञातां सङ्क्षेपतः जगदुत्पत्तिं कथयिष्यन् प्रपञ्चाक्रान्तबुद्धेः शिष्यस्य विधिमुखेन मूलकारणस्वरूपकथनम् अयुक्तं ज्ञात्वा स्थूणानिखननन्यायम् आश्रित्य जगन्नाशमुखेन मूलकारणस्वरूपं कथयितुं प्रस्तौति  

  
यद् इदं दृश्यते सर्वं जगत् स्थावरजङ्गमम् । ।
  
तत् सुषुप्त इव स्वप्नः कल्पान्ते प्रविनश्यति ॥मु_३,१।१०॥  

  
अस्माभिः यत् । इदम् पुरोवर्ति । स्थावरजङ्गमं स्थावरजङ्गमस्वरूप । जगत् नश्वरं भावजातं । दृश्यते अनुभूयते । तत् कल्पान्ते आन्तरार्थविवक्षायां सर्वदृश्यक्षयरूपायां तुर्यावस्थायां विशेषतः तदतीतावस्थायां च । बाह्यार्थविवक्षायां तु कालान्तरभाविनि प्रलयकाले । प्रविनश्यति प्रकर्षेण संस्काराख्यात् मूलाद् आधाराद् नश्यति । मूलकारणभावेनावस्थानात् अदर्शनं याति । क इव । स्वप्न इव । यथा सुषुप्ते स्वप्नः नश्यति । तथेत्य् अर्थः । ननु सुषुप्तौ जगतो बीजभावेनावस्थानात् अन्यथा पुनर्भवायोगात् कथम् अयम् उपमानोपमेयभावः सिद्ध्यतीति चेन् । न । स्तैमित्याख्यस्य सामान्यधर्मस्योभयत्राप्य् अवस्थानात् सामान्यधर्ममात्राश्रयणेनैव हि उपमानोपमेयभावः उत्तिष्ठति । इति न को ऽपि विरोधः ॥म्त्_३,१।१०॥  
  

  
यत्स्वरूपप्रकटनार्थम् अयं यत्नः कृतः तन् मूलकारणं शेषत्वेन कथयति  

  
ततः स्तिमितगम्भीरं न तेजो न तमस् ततम् ।
  
अनाख्यम् अनभिव्यक्तं यत् किञ्चिद् अवशिष्यते ॥मु_३,१।११॥ततः प्रपञ्चनाशानन्तरम् । यत् किञ्चित् केनापि नाम्ना वक्तुम् अशाक्यं किम् अपि सूक्ष्मं वस्तु । शिष्यते शेषतया तिष्ठति । तस्यापि नाशे नाशोपलब्धुर् अभावेन सम्पन्नो ऽपि प्रपञ्चनाशः । असत्कल्प एव स्याद् इति भावः । ननु नामतः तद् वस्तु कथं नोक्तम् इत्य् । अत्र विशेषणद्वारेण हेतुम् आहानाख्यम् इति । अनाख्यम् आख्याकर्तृत्वेन स्थितत्वात् आख्याकर्मतां नेतुम् अशक्यम् । ननु कथं तद् अनाख्यम् अस्तीत्य् । अत्रापि विशेषणद्वारेण हेतुम् आहानभिव्यक्तम् इति । अनभिव्यक्तम् अतिसूक्ष्मत्वात् । बाह्यान्तरत्वेन स्थितैर् इन्द्रियैर् अप्रत्यक्षीकृतम् इत्य् अर्थः । बाह्यान्तरेन्द्रियाप्रत्यक्षस्य चानाख्यत्वं स्फुटम् एव । वागिन्द्रियस्यापि अगम्यत्वात् । नन्व् अनभिव्यक्तत्वम् अपि कथं तस्यास्तीत्य् । अत्रापि विशेषणद्वारेण हेतुम् आह न तेजो न तम इति । चेत्यकलितं चिन्मात्रं तेजः । तच्चेत्यं तमः । अथ वा सूर्यादिकं तेजः । अन्धकारः तमः तद्व्यतिरिक्तस्वरूपम् इत्य् अर्थः । तथा च तस्यानभिव्यक्तत्वम् एव । तेजस्तमसोर् एव अभिव्यक्तिविषयत्वात् । तथापि शून्यतापत्तिम् आशङ्क्य विशेषणम् आह ततम् इति । सर्वत्र प्रोतस्वरूपम् इत्य् अर्थः । शून्यत्वे कथं ततत्वं स्याद् इति भावः । केन स्वरूपेण तस्य प्रोतत्वम् अस्तीत्य् । अत्राह स्तिमितगम्भीरम् इति । स्तिमितं च तत् गम्भीरं चेति स्तिमितगम्भीरम् । चिन्मात्ररूपत्वेन चेत्यभावरूपस्य प्रसरणस्याभावात् निःस्पन्दम् । निरालम्बनत्वेन स्वभिन्नस्यावगाढुः अभावात् दुरवगाहं चेत्य् अर्थः । अतश् च निरालम्बशुद्धचिन्मात्ररूपतया प्रोतम् अस्तीति भावः । यद्य् अपि नासर्गं तिष्ठति । परम् इति वक्ष्यमाणनीत्या तस्य तत्त्वस्य प्रपञ्चोद्भावनं प्रति सर्वदैव स्पन्दो वर्तत एवेति । शुद्धतया स्थितस्य तस्योपलब्धिः कदापि न सम्भवत्य् एव । तथापि देशाद् देशान्तरं दूरम् इत्यादिवक्ष्यमाणनीत्या मध्यवृत्तिषु सदा तदुपलब्धिः सम्भवत्य् एवेति न विमुखेन भवितव्यम् । विदेहमुक्तानां तु सर्वदा तन्मयत्वम् अपि सम्भवति । यतः अस्य चिन्मात्रतत्त्वस्येदृश एव महिमा भवति । यत् सर्वदा विश्वमयं तद् उत्तीर्णं च भवतीति न किञ्चिद् विरुद्धम् ॥म्त्_३,१।११॥  
  

  
ननु यदि तत् तत्त्वम् अनाख्यम् अस्ति तत् कथं बुधैः तस्य तत्त्वस्य ऋतं आत्मेत्यादिकाः सञ्ज्ञाः कृताः इत्य् । अत्राह  

  
ऋतम् आत्मा परं ब्रह्म सत्यम् इत्यादिका बुधैः ।
  
कल्पिता व्यवहारार्थं यस्य सञ्ज्ञा महात्मनः ॥मु_३,१।१२॥  

  
बुधैः तत्साक्षात्कारवद्भिः । कल्पिताः कल्पनया भाविताः । व्यवहारार्थं शिष्योपदेशाख्यव्यवहारसम्पादनार्थम् । न तु किञ्चित् प्रवृत्तिनिमित्तम् उपादाय ऋतादिकाः सञ्ज्ञाः तत्र प्रवर्तन्ते इति भावः ॥म्त्_३,१।१२॥  

  
ननु तत् ईदृशं भवतु । किं तत इत्य् । अत्राह  

  
स तथाभूत एवात्मा स्वयम् अन्य इवोल्लसन् ।
  
जीवताम् उपयातीव भाविनामकदर्थनाम् ॥मु_३,१।१३॥  

  
तथाभूत एव परमार्थतः प्रोक्तात् स्वरूपाद् अप्रच्युत एव । सः आत्मा प्रोक्तविशेषणयुक्तम् सर्वदा भातत्वेन सातत्यगमनक्रियाकर्तृभूतं चिन्मात्राख्यं तत्त्वम् । जीवताम् सातत्यगमनविरुद्धस्वभावप्राणधारणक्रियाकर्तृभूतं जीवभावम् । उपयातीव गच्छतीव । सः आत्मा किम् कुर्वन् । अन्य इवोल्लसन् । स्वयं स्वविषयतासादनेन स्वव्यतिरिक्तं । चेत्यरूप इव उल्लसन् । स्वपरामर्शनमात्रेणैव हि चिन्मात्रस्य चेत्यरूपो जीवादिभावः भवति । तथाभूत इति पदम् इवशब्दद्वयस्य योग्यतां कथयति । न हि तथाभूतस्य परमार्थतः अतथाभावो युक्तः । न हि सदा जलभावात् अप्रच्युतस्य जलस्य तरङ्गतासादने ऽपि परमार्थतः अजलभावो युक्तः । जीवतां कथम्भूतां । भाविनामकदर्थनाम् । भाविनीं अग्रे । भवनशीला नामकदर्थना जीवेति नामरूपा । कदर्थना मालिन्यं यस्याः । ताम् । जीवेति नामयोग्याम् इत्य् अर्थः । भावित्वं च नाम्नः वैखरीप्रादुर्भावे ज्ञेयम् ॥म्त्_३,१।१३॥  
  

  
अधुना तस्यैव जीवत्वानन्तरभाविनीं मनस्तां कथयति  

  
ततः स जीवशब्दार्थकलनाकुलतां गतः ।
  
मनो भवति मौनात्म मननान् मन्थरीभवन् ॥मु_३,१।१४॥  

  
ततः जीवभावानन्तरम् । सः आत्मा । मनः भवति । कीदृशं मनः । मौनात्म । सहजस्वरूपविमर्शासामर्थ्यं मौनं । तद्रूपम् कुतः भवतीत्य् । अत्र हेतुगर्भं विशेषणम् आह । मन्थरीभवन्न् इति । यतः मन्थरीभवन् अलसीभवन् भवति इत्य् अर्थः । कुतः मन्थरीभवन् इत्य् अपेक्षायाम् आह । मननाद् इति । मननाज् जीवत्वमननाख्यात् धर्मात् । मननपरत्वेनैव हि आत्मा स्वपरामर्शं प्रति मन्थरीभवति । ततः मनोरूपं भवति । कथम्भूतः सः । जीवशब्दार्थकलनाकुलताम् । जीवस्य वाचकः शब्दः जीवशब्दः । तस्य यः अर्थः अणुरूपः जीवः । तस्य यः कलना स्वरूपतया परामर्शः । तया या आकुलता । ताम् गतः । अयं भावः । सर्वथा चेत्यव्यतिरिक्तस्वरूपं चिन्मात्रं प्रथमं चित्त्वेनाहम् इति स्वपरा-मर्शं करोति । तत्र ग्राहकतया स्थितस्य भागस्य चिद् इति नाम । ग्राह्यतया स्थितस्य तु जीवत्वं । ततः तस्य जीवस्य स्वस्मिन् अणुत्वपरामर्शो भवति । तद् एव च तस्य मनस्त्वम् इति ॥म्त्_३,१।१४॥  
  

  
फलितं कथयति  

  
मनः सम्पद्यते तेन महतः परमात्मनः ।
  
सुस्थिराद् अस्थिराकारस् तरङ्ग इव वारिधेः ॥मु_३,१।१५॥  

  
तेन ततः हेतोः । मनः अणुरूपं चित्तं । महतः व्यापकात् । परमात्मनः सम्पद्यते प्रादुर्भवति । क इव । तरङ्ग इव । यथा सुस्थिरात् वारिधेः समुद्रात् । अस्थिराकारः तरङ्गः सम्पद्यते । तथेत्य् अर्थः । अत्र च सुस्थिरत्वं तरङ्गापेक्षया ज्ञेयम् ॥म्त्_३,१।१५॥  
  

  
मनसः उत्पत्तिम् उक्त्वा तत्कार्यभूतस्य जगतः उत्पत्तिं कथयति  

  
तत् स्वयं स्वैरम् एवाशु सङ्कल्पयति नित्यशः ।
  
तेनेयम् इन्द्रजालश्रीर् विततेव वितन्यते ॥मु_३,१।१६॥  

  
तत् परमात्मोक्तं मनः । स्वयम् । न तु अन्यत् किञ्चित् मध्येकृत्य । स्वैरम् स्वेच्छया । न तु परप्रेरणया । सङ्कल्पयति सङ्कल्पं करोति । अतः तेन मनसा । इयम् अनुभूयमाना । इन्द्रजालश्रीः मिथ्याभातत्त्वेन इन्द्रजालवत् भासमानत्वात् इन्द्रियजालसम्पद्रूपा सृष्टिः । वितन्यते विस्तार्यते । कथम्भूतेव । विततेव विस्तीर्णा इव । परमार्थतः अणुस्वरूपे मनसि स्थितत्वात् वैतत्यरहितेतीवशब्दोपादानम् ॥म्त्_३,१।१६॥  
  

  
परमात्मोत्थान् मनसः सृष्ट्युत्थानकथनफलम् आह  

  
यथा कटकशब्दार्थः पृथक्त्वार्हो ऽस्ति कानके ।
  
न नाम कटके तद्वज् जगच्छब्दार्थता परे ॥मु_३,१।१७॥  

  
यथा कटकशब्दार्थः कटकशब्दाभिधेयभूतः सन्निवेशविशेषः । पृथक्त्वार्हः । अर्थात् कानकात् पृथक्त्वयोग्यः न भवति । क्व स्थितस्य कटकशब्दस्यार्थः । कानके कटके कनकनिर्मिते कटके इत्य् अर्थः । तद्वत् परे जगच्छब्दार्थता भवति । तद्वद् इत्य् अनेन दृष्टान्तगतं सर्वम् आक्षिप्यते । तेनायम् अर्थः । तद्वत् तथा । परे । अर्थात् प्रोक्तनीत्या जगत्तया स्थिते उत्तीर्णे चिन्मात्रे । स्थितस्य जगच्छब्दस्यार्थः परात् पृथक्त्वार्हः न भवति ॥म्त्_३,१।१७॥  
  

  
मूढबुद्धिषु सङ्क्रमणार्थं पुनर् अप्य् एतद् एव कथयति  

  
ब्रह्मण्य् एवास्त्य् अनन्यात्म यथास्थितम् इदं जगत् ।
  
न जगच्छब्दकार्थो ऽस्ति हेम्नीव कटकादिता ॥मु_३,१।१८॥  

  
यथास्थितम् अनेन प्रकारेणैव स्थितं । न त्व् अन्यं प्रकारम् आसाद्येति यावत् । इदं जगत् ब्रह्मणि बृंहिते चिन्मात्रे । अनन्यात्म अनन्यस्वरूपं अस्ति । तत्र जगच्छब्दकार्थः । जगच्छब्दकस्य जगद् इति शब्दस्य । अर्थः ब्रह्मव्यतिरिक्तपदार्थरचनारूपं अभिधेयम् । न भवति । तत्तयाभिमतस्य जगतः ब्रह्मत्वसाधनात् । जगच्छब्दकार्थः का इव । कटकादिता इव । यथा कटकादिता कटकादिभावः । हेम्नि नास्ति । तथेत्य् अर्थः ॥म्त्_३,१।१८॥  
  

  
असत्त्वसाधिकाम् अत एवोक्तार्थदार्ढ्यकारिणीं मनसः सकाशात् जगदुत्पत्तिम् अनुवदति  

  
असतैवासती तापनद्येव लहरी चला ।
  
मनसैवेन्द्रजालश्रीर् जागती प्रवितन्यते ॥मु_३,१।१९॥  

  
मनसा एव । न त्व् अन्येन केनचित् । जागती जगत्सम्बन्धिनी । जगत्स्वरूपेति यावत् । इन्द्रजालश्रीः इन्द्रजालसम्पत् । प्रवितन्यते । कथम्भूतेनैव । असता एव असत्स्वरूपेणैव । न हि ब्रह्मव्यतिरेकेण मनसः पृथक् सत्ता अस्ति । कथम्भूतेन्द्रजालश्रीः । असती स्वकारणभूतमनोवत् असत्स्वरूपा । मनसा कयेव । तापे भासमाना नदी तापनदी । तया इव । यथा असत्या तापनद्या असती चला लहरी प्रवितन्यते । तथेत्य् अर्थः । ननु कथं पूर्वश्लोके कनककटकस्य दृष्टान्तत्वं इह तापनदीलहर्याः इति चेत् । सत्यम् । पूर्वश्लोके जगतः परमार्थतः ब्रह्मरूपत्वकथनार्थं कनककटकस्य दृष्टान्तत्वं । अस्मिन् श्लोके तु तस्यैवानुपपत्तिनिवारणाय ब्रह्मव्यतिरेकेणासत्त्वकथनार्थं तापनदीलहर्याः दृष्टान्तत्वम् इत्य् एकफलसाधकत्वान् न दृष्टान्तद्वयस्य वैषम्यम् । जगतः मनोनिर्माणत्वाभावे हि परमार्थसत्त्वं प्राप्नोति । तथा च भिन्नसत्ताभाजः तस्य ब्रह्मत्वकथनम् अयुक्तं स्यात् । न हि घटे पटो ऽयम् इति वक्तुं युक्तम् । इत्य् अनुपपत्तिनिवारणायास्य श्लोकस्योपन्यासः । इति तदन्तर्गतस्य दृष्टान्तस्यापि तदर्थम् एव सः युक्तः ॥म्त्_३,१।१९॥  
  

  
जागतीम् इन्द्रजालश्रियं विशिनष्टि  

  
अविद्या संसृतिर् बन्धो माया मोहो महत् तमः ।
  
कल्पितानीति नामानि यस्याः सकलवेदिभिः ॥मु_३,१।२०॥  

  
सकलवेदिभिः सर्वज्ञैः ॥म्त्_३,१।२०॥  

  
अधुना प्रोक्तायाः इन्द्रजालश्रियाः सकाशात् मोक्षकाङ्क्षिणं शिष्यं ज्ञात्वा मोक्षस्वरूपनिरूपणं विना शिष्यस्य मोक्षावाप्तिम् अजानन् मोक्षस्वरूपनिरूपणम् अपि तद्विरुद्धबन्धस्वरूपज्ञानं विनाशक्यं मन्यमानः तत्स्वरूपनिरूपणं प्रतिजानीते । बन्धस्येति ।
  
बन्धस्य तावद् रूपं त्वं कथ्यमानम् इदं शृणु ।
  
ततः स्वरूपं मोक्षस्य ज्ञास्यसीन्दुसमानन ॥मु_३,१।२१॥बन्धस्य इन्द्रजालश्रीस्वरूपदृश्यासक्तत्वस्य । अनुपादेयबन्धस्वरूपनिरूपणप्रतिज्ञया व्याकुलीभूतं शिष्यं समाश्वासयति तत इति । ततः बन्धस्वरूपकथनानन्तरम् । मोक्षस्य दृश्यनैरपेक्षस्य । हेयनिरूपणानन्तरम् उपादेयनिरूपणस्य युक्तत्वाद् इति भावः ॥म्त्_३,१।२१॥  
  

  
बन्धस्वरूपं कथयति  

  
द्रष्टुर् दृश्यत्वसत्ताङ्ग बन्ध इत्य् अभिधीयते ।
  
द्रष्टा दृश्यवशाद् बद्धो दृश्याभावाद् विमुच्यते ॥मु_३,१।२२॥  

  
हे अङ्ग । पण्डितैः दृश्यसत्ता दृश्यसद्भावः । द्रष्टुः दृशिक्रियाकर्तुः । बन्धः अभिधीयते । भावप्रत्ययः पादपूरणार्थः । एतद् एवान्वयव्यतिरेकाभ्यां आश्वासयोग्यं करोति द्रष्टेति । दृश्यवशात् दृश्यवशेन । दृश्यसत्तावशेनेति यावत् । दृश्याभावात् दृश्यासत्तया । विषयस्य भावे विषयिणो ऽपि भावात् । तदभावे तस्याप्य् अभावात् इति हेतुद्वयं वाक्यद्वये स्वयं योज्यम् ॥म्त्_३,१।२२॥  

  
तत्र दृश्यस्वरूपं कथयति  

  
जगत् त्वम् अहम् इत्यादि सर्गात्मा दृश्यम् उच्यते ।
  
यावद् एतत् सम्भवति तावन् मोक्षो न विद्यते ॥मु_३,१।२३॥  

  
जगत् बन्धहेतुः दृश्यप्रपञ्चः । त्वम् ततो मोक्षाकाङ्क्षी शिष्यः । अहम् इत्य् उपदेष्टा । आदिशब्देन मोक्षस्य ग्रहणम् । तस्यापि दृश्यत्वानपायात् । पण्डितैः जगत् त्वम् अहम् इत्यादि दृश्यम् दृशिक्रियाकर्मोच्यते । कुत इत्य् आकाङ्क्षायाम् विशेषणद्वारेण हेतुं कथयति । सर्गात्मेति । सृज्यमानस्वरूप इत्य् अर्थः । सृज्यमानस्य च दृश्यत्वं स्फुटम् एव दर्शनपूर्वकत्वात् । सर्जनस्य च दर्शनपूर्वकत्वं तद् ऐक्षतेत्यादिश्रुतिसामर्थ्यात् ज्ञेयम् । अस्य बन्धहेतुत्वम् अनुवदति । यावद् इति । यावत् एतत् इदं जगदादिदृश्यम् । सम्भवति सत्तायुक्तं भवति । तावत् मोक्षः न विद्यते । बन्धनिमित्तस्य स्थितत्वात् । सत्तामात्रेणैव च दृश्यस्य बन्धनिमित्तत्वस्वभावत्वात् ॥म्त्_३,१।२३॥  
  

  
नेदम् इति वचनकथनमात्रेणैव शान्तदृश्यत्वाभिमानयुक्तं शिष्यं प्रति आह  

  
नेदं नेदम् इति व्यर्थैः प्रलापैर् नोपशाम्यति ।
  
सङ्कल्पजनकैर् दृश्यव्याधिः प्रत्युत वर्धते ॥मु_३,१।२४॥  

  
इदम् अनुभूयमानं । इदं दृश्यम् । न भवति । इदं दृश्यं न भवति इति एवंरूपेण स्थितैः व्यर्थैः दृश्यशान्त्याख्यफलरहितैः । तथा सङ्कल्पजनकैः निषेधाख्यसङ्कल्पोत्पादकैः । प्रलापैः उन्मत्तप्रलापैः । दृश्यव्याधिः दृश्याख्यो रोगः । नोपशाम्यति निषेधरूपतया स्थितत्वात् । प्रत्युत वर्धते वृद्धिं याति । निषेधाख्यसङ्कल्पवर्धकत्वात् । ननु कथं निषेधस्य दृश्यत्वं । सत्यम् । द्रष्टृविषयत्वात् निषेधो ऽपि हि द्रष्टुः स्वतः भिन्नतया भाति ॥म्त्_३,१।२४॥  
  

  
ननु नेदम् इति वचनमात्रेण दृश्यशान्तिः मा भवतु । तर्कादिभिः तच्छान्तिं साधयामः इत्य् । अत्राह  

  
न च तर्कभरक्षोदैर् न तीर्थनियमादिभिः ।
  
सतो दृश्यस्य जगतो यस्माद् एते विचारकाः ॥मु_३,१।२५॥  

  
तर्कभराणां भेदप्रधानत्वेन दृश्यसत्यत्वापादकानां तर्कसमूहानां । ये क्षोदाः विचारणानि । तैः दृश्यव्याधिः नोपशाम्यति । तथा तीर्थनियमादिभिः दृश्यव्याधिः नोपशाम्यति । यतः एते तर्कभरादयः दृश्यस्य जगतः सतः विचारकाः सत्यत्वविचारका भवन्ति । तत्र तर्काणां साक्षाद् एव पदार्थसाधकत्वं । तीर्थादीनां तु स्वर्गादिफलनिष्ठत्वात् । न ह्य् असत्यनिष्ठत्वं युक्तम् ॥म्त्_३,१।२५॥  
  

  
ननु तर्काः सद् अपि जगत् पर्यन्ते भागतः अनित्यत्वेन कथयन्तीति तेषाम् अपि भागतः दृश्यशान्त्युपपादकत्वम् अस्त्य् एवेत्य् । अत्राह  

  
जगद् दृश्यं तु यद्य् अस्ति न शाम्यत्य् एव तत् क्वचित् ।
  
नासतो विद्यते भावो नाभावो विद्यते सतः ॥मु_३,१।२६॥  

  
दृश्यम् दृशिक्रियाविषयीभूतं । जगत् नश्वरस्वभावं भावजातं । यद्य् अस्ति यदि परमार्थसत् भवति । तत् तदा । क्वचित् कुत्रापि देशे काले वा । न शाम्यति शान्तिं न व्रजति । यतः असतः अस्तिक्रियाकर्तृत्वम् अभजतः । भावः सत्ता । न भवति । तथा सतः अस्तिक्रियाकर्तृत्वं भजतः । अभावः असत्ता । नास्ति । स्वरूपहानिप्रसङ्गाद् इति भावः ॥म्त्_३,१।२६॥  
  

  
दृश्यपरमार्थसत्त्वे दोषम् आह  

  
अचेत्यचित्स्वरूपात्मा यत्र यत्रैष तिष्ठति ।
  
द्रष्टा तत्रास्य दृश्यश्रीः समुदेत्य् अप्य् अणूदरे ॥मु_३,१।२७॥  

  
चिता स्वयम् आविर्भाव्यस्वविषयीकृतं भावजातं चेत्यं । अविद्यमानं चेत्यं यस्यां । सा अचेत्या । प्रोक्तस्वरूपचेत्यव्यतिरिक्तेति यावत् । तादृशी या चित् । तत्स्वरूपः तन्मयः । आत्मा स्वरूपं यस्य । सः अचेत्यचित्स्वरूपात्मा । यत्र यत्र यस्मिन् यस्मिन् देशे । यस्यां यस्याम् अवस्थायाम् इति यावत् । तिष्ठति । अणूदरे ऽपि परमसूक्ष्मोदरे ऽपि । तत्र तस्मिन् देशे । अस्य द्रष्टुः । दृश्यश्रीः समुदेति प्रादुर्भवति । ननु तादृशे सूक्ष्मतरे देशे ऽर्मे कथम् एतादृशस्य प्रपञ्चस्यावस्थानं सम्भवति । सत्यम् । स्थूलदृश्यसंस्कारोत्पादितया स्मृत्या तत्र तस्य प्रादुर्भावः सिध्यत्य् एव [---]त्वात् ॥म्त्_३,१।२७॥  
  

  
अथ तपोध्यानादिभिः सत्यदृश्यशान्त्यभिमानग्रस्तान् प्रति कथयति  

  
द्रष्टुर् अस्ति जगद् दृश्यं तत् प्रमृष्टम् इदं मया ।
  
त्यक्तं तपोध्यानजपैर् इति काञ्चिकतृप्तिवत् ॥मु_३,१।२८॥  

  
द्रष्टुः दृशिक्रियाकर्तुः । जगत् दृश्यम् स्वभिन्नतया दृशिक्रियाविषयो भवति । तत् जगद्रूपं दृश्यं । मया तपोध्यानजपैः त्यक्तम् शान्तिं नीतम् । इति एतत् । काञ्चिकतृप्तिवत् काञ्चिकद्रव्येण मम तृप्तिर् जातेति वचनवत् भवति । यथा तृप्त्यर्थं भक्षितेन काञ्चिकद्रव्येण प्रत्युत क्षुत् एव जायते । तथा स्वभिन्नदेवताराधनार्थम् अनुष्ठितैः तपःप्रभृतिभिः अपि दृश्यवृद्धिर् एव जायते इति भावः ॥म्त्_३,१।२८॥  
  

  
ननु दृश्यं सत्यं भवतु । मोक्षावस्थायां दृश्यान् निर्गतस्यात एव विशेषगुणासंवेदनपात्रतां गतस्यातिसूक्ष्मस्य जीवस्येदं दृश्यं किं करोति । न हि सुप्तस्य बाह्यजगत्कृतं व्याकुलत्वं दृश्यते इत्य् । अत्राह  

  
यदि नाम जगद् दृश्यम् अस्ति तत् प्रतिबिम्बति ।
  
परमाणूदरे ऽप्य् अस्मिंश् चिदादर्शे न संशयः ॥मु_३,१।२९॥  

  
जगत् नश्वरम् दृश्यजातम् । यदि नामास्ति यदि नाम परमार्थसत् भवति । तदा परमाणूदरे ऽपि अतिसूक्ष्ममध्ये ऽपि । अस्मिन् आत्मत्वेन स्थिते । चिदादर्शे चिन्मकुरे । प्रतिबिम्बति प्रतिबिम्बत्वेन सङ्क्रामति ॥म्त्_३,१।२९॥  
  

  
कथम् एतद् इत्य् । अत्राह  

  
यत्र तत्र स्थितं राम यथादर्शे प्रबिम्बति ।
  
अद्रिद्यूर्वीनदीशादि चिदादर्शे तथैव हि ॥मु_३,१।३०॥  

  
हे राम । हि यस्मात् कारणात् । यथा यत्र तत्र स्थितं वस्तु । आदर्शे प्रबिम्बति प्रतिबिम्बति । तथैव तद्वत् एव । अद्रिद्यूर्वीनदीशादि अद्रयश् च द्यौश् च ऊर्वी च नदीशाः समुद्राश् च । ते अद्रिद्यूर्वीनदीशाः । ते आदिः यस्य जगतः । तत् अद्रिद्यूर्वीनदीशादि । तादृशं जगत् । चिदादर्शे चिन्मकुरे । प्रतिबिम्बति । स्वभावस्य त्यक्तुम् अशक्यत्वात् । अयं भावः । स्फुरत्ता एव हि सत्ता भवति । सा चेद् दृश्ये परमार्थतः अस्ति तदा स्फुरत्तामात्रमयी चिन्मात्रत्वात् । सा स्वस्फुरत्तात्वतः कदापि न व्यतिरिक्ता भवेत् इति कदापि चिदादर्शः दृश्यप्रतिबिम्बरहितो न भवेत् इति ॥म्त्_३,१।३०॥  
  

  
तथा च मोक्षाभावप्रसङ्ग इत्य् अभिप्रायेणाह  

  
ततस् तत्र पुनर् दुःखं जरा मरणजन्मनी ।
  
भावाभावग्रहोत्सर्गाः स्थूलसूक्ष्मचलाचलाः ॥मु_३,१।३१॥  

  
ततः यदि चिदादर्शः दृश्यसद्भावेन पुनः पुनः प्रतिबिम्बयुक्तो भवेत् । तदा तत्र तस्मिन् चिन्मात्रे । पुनः दुःखं भवेत् । तथा जरा भवेत् । तद्वत् मरणजन्मनी भवेतां । तथा भावाभावग्रहोत्सर्गाः प्रादुर्भावनाशादानत्यागाः भवेयुः । संसारस्यैतत्स्वरूपत्वात् । दुःखादयः कथम्भूताः । स्थूलसूक्ष्मचलाचलाः । तत्र जाग्रत्कालीनानां स्थूलत्वम् अचलत्वं च । स्वप्नकालीनानां सूक्ष्मत्वम् चलत्वं चेति विभागः । सुषुप्तौ दुःखादिभानाभावात् । तथा च स्थूलसूक्ष्मदुःखादिरूपसंसारग्रस्तत्वेन जीवस्य कदापि मुक्तिः न स्याद् इति भावः ॥म्त्_३,१।३१॥  

  
ननु भवतु दृश्यं परमार्थसत् । तथापि समाधिपराणाम् अनर्थम् उत्पादयितुं कास्य शक्तिर् इत्य् । अत्राह  

  
इदं प्रमार्जितं दृश्यं मया नात्राहम् आस्थितः ।
  
एतद् एवाक्षयं बीजं समाधौ संसृतिस्मृतेः ॥मु_३,१।३२॥  

  
मया इदम् दृश्यम् प्रमार्जितम् समाध्युपायेन नाशितम् । यतः अहम् अत्र आस्थितः आस्थायुक्तः नास्मि । एतद् एव पूर्वार्धोक्तं वस्तु एव । समाधौ दृश्योपरमस्वरूपे समाधाने । संसृतिस्मृतेः दृश्यस्मृतेः । अक्षयं बीजं स्यात् । संसृतिविषयस्य दृश्यस्य संसृतिशब्दवाच्यत्वं लक्षणया ज्ञेयम् । अयं भावः । समाधिपरिणतस्य दृश्यप्रमार्जनं तदनास्था च सिद्धत्वेन स्फुरति न वा । न चेत् तदा सम्पन्नम् अप्य् एतद् द्वयम् असद् एव । स्फुरत्तायाः एव परमार्थतः सत्तास्वरूपत्वात् । स्फुरति चेत् तदास्थिता एव संसृतिस्मृतिः । तद्बीजस्य स्फुरणस्य स्थितत्वात् । ननु त्वदभिमते दृश्यात्यन्ताभावे ऽपि अयं दोषः प्रसजति । स्फुरति चेत् दृश्यात्यन्ताभावः तत् स्थितम् एव दृश्यं । स्फुरणाख्यस्य बीजस्य स्थितत्वात् । न चेत् तद् असन्न् एव दृश्यात्यन्ताभावः । इति चेन् । न । न हि दृश्यात्यन्ताभाववादिनः सर्वोपरमस्वरूपः समाधिः दृश्यात्यन्ताभावतया अभिप्रेतः येन प्रोक्तदोषप्रसङ्गः स्यात् । किं तु दृश्यात्यन्ताभावनिश्चयमात्रम् एव तस्योपयोगि । न हि रज्जुसर्पनिवारणार्थं मन्त्रपठनं युक्तम् । अपि तु नायं सर्प इति सर्पात्यन्ताभावनिश्चयमात्रस्यैव तत्रोपयोगः । अत्यन्ताभावनिश्चयश् च गुरुशास्त्रसङ्गोद्भूतेनाधिष्ठानभूतचिन्मात्रविज्ञानेनैव सिध्यति । न पाषाणभावापादकैः समाधिभिर् इत्य् अलं प्रपञ्चेन ॥म्त्_३,१।३२॥  
  

  
न केवलं जगत्सत्यत्ववाच्यभ्युपगतदृश्योपरमस्वरूपस्य समाधेः दृश्यबीजधारत्वमात्रम् एवास्त्य् । अपि तु कार्यकरणे असामर्थ्यम् अप्य् अस्तीत्य् अभिप्रायेणाह  

  
सति त्व् अस्मिञ् जगद्दृश्ये निर्विकल्पसमाधिना ।
  
न चाक्षयसुषुप्तत्वं तुर्यं वाप्य् उपपद्यते ॥मु_३,१।३३॥  

  
तु पक्षान्तरे । अस्मिन् जगद्दृश्ये जगत्स्वरूपे दृश्ये सति । सति परमार्थसति सति । निर्विकल्पसमाधिना सर्वोपरमस्वरूपेण समाधानेन । अक्षयसुषुप्तत्वं तुर्यं वापि नोपपद्यते न सिध्यति । अक्षयसुषुप्तत्वं विदेहमुक्तगोचरा तुर्यातीतावस्था । तुर्यं जीवन्मुक्तगोचरा तुर्यावस्था ॥म्त्_३,१।३३॥  
  

  
अनुपपत्तिम् एव साधयति  

  
व्युत्थाने हि समाधीनां सुषुप्तान्त इवाखिलम् ।
  
जगद्दुःखम् इदम् भाति यथास्थितम् अखण्डितम् ॥मु_३,१।३४॥  

  
हि यस्मात् कारणात् । समाधीनां व्युत्थाने अवश्यभाविनि समाधिभ्यः व्युत्थाने । समाधेः व्युत्थानावस्थायाम् इति यावत् । यथास्थितम् पूर्ववत् स्थितम् । अत एव अखण्डितम् केनाप्य् अंशेन न न्यूनम् । अखिलं समस्तं । इदम् जगद्दुःखम् भाति स्फुरति । कस्मिन्न् इव । सुषुप्तान्त इव । अयं भावः । यथा रात्रौ सुषुप्तिं गतस्यात एव विस्मृतसमस्तजगत्प्रपञ्चस्य ततः प्रभाते प्रबुद्धस्य पुरुषस्य पुनः अपि पूर्ववत् जगत्प्रपञ्चः स्फुरति । तथा येन तेनोपायेन सर्वोपरमस्वरूपसमाधिं गतस्य पुरुषस्यावश्यम्भाविनि व्युत्थानसमये पुनर् अपि पूर्ववत् जगत्प्रपञ्चः अवश्यं स्फुरत्य् एव । अन्यथा अस्मदभिमतात्यन्ताभावप्रसङ्गात् । तथा च मातुलानीभक्षणवत् क्षणमात्रं जगदुपरमसाधकेन समाधिना सर्वदा जगदभावस्वरूपस्य तुर्यस्य तदतीतस्य च सिद्धिर् न युक्तेति ॥म्त्_३,१।३४॥  
  

  
एतेनायातां समाधेः निष्फलतां कथयति  

  
प्राप्तं भवति हे राम तत् किं नाम समाधिभिः ।
  
भूयो ऽनर्थनिपाते ऽपि क्षणसाम्ये हि किं सुखम् ॥मु_३,१।३५॥  

  
किं नाम प्राप्तं भवति । किञ्चिद् अपि प्राप्तं न भवतीत्य् अर्थः । कथम् एतद् इत्य् अत्राह भूय इति । हि यस्मात् । भूयो ऽनर्थपाते । भूयः अनर्थनिपातः भेदरूपानर्थनिपातः । यस्मिन् । तादृशे क्षणसाम्ये ऽपि क्षणं स्फुरणशीलायां समतायाम् अपि । किं सुखं भवति । यतः क्षणभातं साम्यं सुखदं न भवति । ततः तत्प्राप्त्यापि किञ्चित् प्राप्तं न भवतीति भावः । अपिशब्दः साम्यस्य असन्दिग्धम् सुखास्पदत्वं द्योतयति ॥म्त्_३,१।३५॥  

  
ननु समाधौ सततं लीनस्य व्युत्थानाभावेन कथं भूयः जरादुःखप्रादुर्भावः स्याद् इत्य् । अत्राह  

  
यदि वापि समाधाने निर्विकल्पे स्थितिं व्रजेत् ।
  
तद् अक्षयसुषुप्ताभं तन् मन्ये नामलं पदम् ॥मु_३,१।३६॥  

  
पुरुषः निर्विकल्पे समाधाने निर्विकल्पसमाधौ । स्थितिं सततं लीनतां । यदि वा व्रजेत् यदि वा गच्छेत् । अहं मन्ये । तत् तदापि । तत् निर्विकल्पसमाधानम् । अमलं पदम् जाड्यमलरहितं शुद्धचिन्मात्राख्यं महास्थानं । न भवति । दृश्यदर्शनासामर्थ्यरूपस्य जाड्याख्यस्य मलस्य सुप्तिवत् स्थितत्वात् । तत् कथम्भूतम् । अक्षयसुषुप्ताभम् तुर्यातीतावस्थावत् भासमानं । न तु तत्स्वरूपम् । कालान्तरे ऽवश्यम्भाविनः व्युत्थानस्य स्थितत्वात् । न च तुर्यातीतावस्थायाः व्युत्थानं कदापि सम्भवति । चिन्मात्रे अत्यन्तलयीभावात् ॥म्त्_३,१।३६॥  
  

  
दृश्यसत्यत्ववादिनः निर्विकल्पसमाधिर् एव न सम्भवति । स्थितिव्रजनस्य तु का कथेत्य् अभिप्रायेणाह  

  
प्राप्यते सति दृश्ये ऽस्मिन् न च तन् नाम केनचित् ।
  
यत्र तत्र किलायाति चित्तभ्रान्त्या जगद्भ्रमः ॥मु_३,१।३७॥  

  
नाम निश्चये । अस्मिन् अनुभूयमाने जगति सति । सति परमार्थे सति । केनचित् केनापि पुरुषेण । तत् निर्विकल्पसमाधानं । न प्राप्यते । यतः यत्र तत्र स्थितस्यापि समाधिदेशे तदितरदेशे वा स्थितस्य पुरुषस्य । चित्तभ्रान्त्या । चित्ते स्थिता भ्रान्तिः जगत्सत्यत्वभ्रमः चित्तभ्रान्तिः । तया जगद्भ्रमः । किल निश्चये । आयाति । अयं भावः । यथा दृश्यसत्यतायां निश्चितः पुरुषः रात्रौ सुप्तो ऽपि दृश्यं पश्यत्य् एव । तथा समाधिं गतो ऽपि पश्येद् एव समानन्यायत्वात् । तथा च दृश्यसत्यत्ववादिनः निर्विकल्पसमाधिर् एव न सम्भवति । तत्र स्थितिव्रजनस्य तु का कथेति ॥म्त्_३,१।३७॥  

  
ननु दृश्यसत्यत्वे निश्चितस्यापि यथा तथा प्रयुक्तेन धारणोपायेन न किञ्चिद् भानरूपो निर्विकल्पसमाधिः सिध्यत्य् एवेत्य् । अत्राह  

  
द्रष्टाथ यदि पाषाणरूपतां भावयन् बलात् ।
  
किलास्ते तत् तदन्ते ऽपि भूयो ऽस्योदेति दृश्यता ॥मु_३,१।३८॥  

  
द्रष्टा प्रमाता । यदि बलात् केनापि हठप्रयोगेन । पाषाणरूपतां भावयन् आस्ते तिष्ठति । तद् अपि तदापि । अस्य स्वस्मिन् पाषाणभावं भावयतः द्रष्टुः । तदन्ते अवश्यभाविनि पाषाणभावान्ते । दृष्यता पटादिविषयः दृश्यभावः । उदेति स्फुरति । न हि जीवतः सर्वदा पाषाणभावभावनं शक्यं । तथा च दृश्यत्वे निश्चितस्य स्थिरः निर्विकल्पसमाधिः न सिध्यत्य् एवेति भावः ॥म्त्_३,१।३८॥  
  

  
पाषाणरूपतागमनस्यासम्भवं कथयति  

  
न च पाषाणतातुल्या निर्विकल्पसमाधयः ।
  
केषाञ्चित् स्थितिम् आयान्ति सर्वैर् इत्य् अनुभूयते ॥मु_३,१।३९॥  

  
पाषाणतायाः तुल्याः पाषाणतातुल्याः । विकल्परहिता इत्य् अर्थः । पाषाणताभावनम् एव तस्य द्रष्टुः पाषाणभावं नाशयति । न हि पाषाणः स्वं पाषाणत्वं भावयितुं शक्नोतीति भावः ॥म्त्_३,१।३९॥  
  

  
यथातथासिद्धस्यापि पाषाणभावस्य न परमपदत्वं युक्तं जडत्वानपायाद् । इति कथयति  

  
न च पाषाणतातुल्या रूढिं याताः समाधयः ।
  
भवन्त्य् अग्र्यं पदं शान्तं चिद्रूपम् अजम् अव्ययम् ॥मु_३,१।४०॥  

  
रूढिं परिणामम् । अयं भावः । दृश्यदर्शनासामर्थ्येन जडत्वानपायात् पाषाणभावस्य चिन्मात्रत्वम् अयुक्तम् । चिन्मात्रं हि सर्वदा चेत्यचेतनसमर्थम् एव भवति । स्वातन्त्र्येण तु यदि कदाचित् तच् चेतनं न करोति तेन नास्य जाड्यापातः । न हि शक्तः पुरुषः स्वातन्त्र्येण कार्यम् अकुर्वन् अशक्त इति वक्तुं युज्यते इति ॥म्त्_३,१।४०॥  

  
पूर्वोक्तम् उपसंहरति  

  
तस्माद् यदीदं सद् दृश्यं तन् न शाम्येत् कदाचन ।
  
शाम्येत् तपोजपध्यानैर् दृढम् इत्य् अज्ञकल्पना ॥मु_३,१।४१॥  

  
तस्मात् उक्तहेतोः । यदि दृश्यं सत् भवति  
  

  
यत्वेन परबोधत्वायोगात् । तद् एव निर्वाणमात्रम् एव । चित्तमात्रं पद्मजभावेन स्थितं शुद्धं चित्तं । आस्ते । तत् चित्तमात्रम् । वसुधादिताम् परमार्थसन्तं पृथ्व्यादिभावं । न याति । निर्वाणस्वरूपशुद्धबोधमयत्वात् । अत एव पद्मजस्य आधिभौतिकदेहाभाव इति भावः ॥म्त्_३,३।१३॥  
  

  
ननु प्रतिजीवं मनोभेदस्य स्थितत्वान् नानाविधानि मनांसि सन्ति । तत् कथं पद्मजरूपात् मनसः एव जगदुत्पत्तिः उक्तेत्य् । अत्राह  

  
सर्वेषां भूतमनसां संसारव्यवहारिणाम् ।
  
प्रथमो ऽसौ प्रतिच्छन्दश् चित्तदेहः स्वतोदयः ॥मु_३,३।१४॥  

  
संसारे व्यवहरन्तीति तादृशानां सर्वेषां भूतमनसां मध्ये । असौ पद्मजः । प्रथमः प्रतिच्छन्दः भाविमनःसृष्टिकारणं प्रथमं प्रतिभानम् भवति । चिन्मात्रस्येति शेषः । असौ कथम्भूतः । चित्तदेहः शुद्धमनोरूपः । पुनः कथम्भूतः । स्वतोदयः । स्वतया स्वभावेन । न तु अन्यतया । उदयः नवीनः प्रादुर्भावः यस्य । सः । उदयानन्तरम् अपि पूर्वभावेनैव स्थित इत्य् अर्थः । अत एव अस्माद् एवोत्पत्तिकथनम् इति भावः ॥म्त्_३,३।१४॥  

  
प्रथमप्रतिच्छन्दत्वम् अस्य साधयति  

  
अस्मात् पूर्वात् प्रतिच्छन्दाद् अनन्यैतत्स्वरूपिणी ।
  
इयं प्रविसृता सृष्टिः स्पन्ददृष्टिर् इवानिलात् ॥मु_३,३।१५॥  

  
अस्मात् पद्मजाख्यात् । पूर्वात् प्रथमात् । प्रतिच्छन्दात् । इयम् अनुभूयमाना । सृष्टिः । प्रविसृता प्रसारं गता । कथम्भूता । अनन्या एतस्माद् अव्यतिरिक्ता । अत एव एतत्स्वरूपिणी एतन्मयी । का इव । स्पन्ददृष्टिर् इव । यथा स्पन्दरूपा दृष्टिः । स्पन्द इति यावत् । अनिलात् प्रविसृता भवति । तथेत्य् अर्थः । अतो ऽस्यैव प्रथमप्रतिच्छन्दत्वं युक्तम् इति भावः ॥म्त्_३,३।१५॥  

  
उपसंहारं करोति  

  
प्रतिभानाकृतेर् अस्मात् प्रतिभामात्ररूपधृत् ।
  
विभात्य् एवम् अयं सर्गः सत्यानुभववत् स्थितः ॥मु_३,३।१६॥  

  
एवं सति । प्रतिभानाकृतेः प्रतिभानस्वरूपात् । अस्मात् पद्मजात् । अयं सर्गः इदं सृजिक्रियाविषयो दृश्यमण्डलं । प्रतिभामात्ररूपधृत् एव प्रतिभानमात्ररूपधारी एव । न तु स्थूलभूतमयरूपधारी । विभाति स्फुरति । न हि द्रवगुणयुक्तात् जलात् द्रवगुणरहितः तरङ्गः उत्पद्यते । अयं सर्गः कथम्भूतः । स्थितः । कथं । सत्यानुभववत् सत्यः अनुभवः यस्य । सः सत्यानुभवः । स इव तद्वत् । परमार्थतस् तु स्वप्नवत् प्रतिभानमात्रम् एवेति वतिग्रहणम् ॥म्त्_३,३।१६॥  

  
अत्र दृष्टान्तद्वयं कथयति  

  
दृष्टान्तो ऽत्र स्वप्नपुरं स्वप्नस्त्रीसुरतं तथा ।
  
असद् अप्य् अर्थसम्पत्त्या सत्यानुभवभास्वरम् ॥मु_३,३।१७॥  

  
अत्रास्मिन् स्थाने । सर्गस्य प्रतिभानमात्ररूपतायाम् इति यावत् । स्वप्नपुरं स्वप्नदृष्टं पुरं । तथा तद्वत् । स्वप्नस्त्रीसुरतं स्वप्नदृष्टस्त्रीसुरतं । दृष्टान्तः भवति । कथम्भूतम् । असद् अपि प्रतीतिमात्रसारत्वेनासत्स्वरूपम् अपि । अर्थसम्पत्त्या अर्थक्रियासम्पादनेन । सत्यानुभवभास्वरम् सत्यानुभवयुक्तवस्तुवत् भासनशीलम् ॥म्त्_३,३।१७॥  
  

  
पद्मजस्य देहाभावे ऽपि देहभानं कथयति  

  
अपृथ्व्यादिमयो भाति व्योमाकृतिर् अदेहकः ।
  
सदेह इव भूतेशः स्वात्मभूः पुरुषाकृतिः ॥मु_३,३।१८॥  

  
अपृथ्व्यादिमयः पृथ्व्यादिव्यतिरिक्तस्वरूपः । अत एव व्योमाकृतिः आकाशाकृतिः । अत एव च अदेहः आधिभौतिकदेहरहितः । स्वात्मभूः पद्मजः । सदेह इव भाति स्फुरति । सदेहकार्यनानाविधप्रपञ्चकर्तृत्वात् । स्वात्मभूः कथम्भूतः । भूतेशः सर्वभूतोत्पादकत्वेन सर्वभूतस्वामी । पुनः कथम्भूतः । पुरुषाकृतिः पुरुषवत् आकृतिः यस्य । सः तादृशः । अन्यथा शास्त्रेषु चतुर्मुखत्वकल्पनां न कुर्याद् इत्य् अर्थः ॥म्त्_३,३।१८॥  

  
अस्योदयशान्ती तदभावं च कथयति  

  
स चित् सङ्कल्परूपत्वाद् उदेत्य् अप्य् अथ शाम्यति ।
  
स्वायत्तत्वात् स्वभावस्य नोदेति न च शाम्यति ॥मु_३,३।१९॥  

  
चित् परमार्थतः चित्स्वरूपः । सः पद्मजः । सङ्कल्परूपत्वात् चिन्मात्राश्रयस्वपरामर्शस्वरूपसङ्कल्परूपत्वेनोदेति प्रादुर्भवति । अथ उदयानन्तरम् । उपशाम्यत्य् अपि शान्तिं व्रजति च । सङ्कल्पस्योदयशान्तिनियताधारत्वात् । तथा सः पद्मजः । स्वभावस्य चिन्मात्राख्यस्य स्वरूपस्य । स्वायत्तत्वात् तद् एवाहम् इति परामर्शविषयत्वात् । न उदेति न च शाम्यति । न हि स्वभावापरपर्यायस्य सदाभातस्य चिन्मात्रस्योदयशान्ती युक्ते इति । तत्र स्वात्मत्वे निश्चितस्य तत्स्वरूपस्य च पद्मजस्यापि ते न युक्ते इति भावः ॥म्त्_३,३।१९॥  
  

  
अथास्यैव जगत्कारणत्वं कथयति  

  
ब्रह्मा सङ्कल्परहितः पृथ्व्यादिरहिताकृतिः ।
  
केवलश् चित्तमात्रात्मा कारणं त्रिजगत्स्थितेः ॥मु_३,३।२०॥  

  
सङ्कल्परहितः आतिवाहिकदेहरहितः । तथा पृथ्व्यादिरहिताकृतिः स्थूलदेहरहितः । अत एव केवलः अद्वितीयः । चिन्मात्ररूप इति यावत् । तथात्वे ऽपि चित्तमात्रात्मा शुद्धसङ्कल्परूपशुद्धचित्तस्वरूपः । ब्रह्मा पद्मजः । त्रिजगत्स्थितेः त्रिजगत्सत्तायाः । कारणम् भवति ॥म्त्_३,३।२०॥  
  

  
ननु अद्वितीयाच् चिन्मात्रात् कस्य प्रेरणया शुद्धमनोरूपः पद्मजः उत्तिष्ठतीत्य् । अत्राह  

  
सङ्कल्प एष कचति यथा नाम स्वसम्भवः ।
  
व्योमात्मैष तथा भाति भवत्सङ्कल्पशैलवत् ॥मु_३,३।२१॥  

  
नाम निश्चये । यथा एषः सर्वैः अनुभूयमानः सङ्कल्पः । स्वसम्भवः स्वोत्थः । न तु परसम्भवः । कचति स्फुरति । तथा एषः शुद्धमनोरूपः पद्मजः स्वसम्भवः । भाति स्फुरति । कथं । भवत्सङ्कल्पशैलवत् । सङ्कल्पे दृष्टः शैलः सङ्कल्पशैलः । भवतः सङ्कल्पशैलः भवत्सङ्कल्पशैलः । स इव भवत्सङ्कल्पशैलवत् । यथा भवतः सङ्कल्पशैलः स्वसम्भवः भाति । तथेत्य् अर्थः । सङ्कल्पस्य च स्वतः स्फुरणं सर्वेषु प्रसिद्धम् एवेति । स एव सामान्यविशेषभावाभ्यां द्विर् उपमानत्वेनोपात्तः ॥म्त्_३,३।२१॥  

  
अस्य पद्मजस्याधिभौतिकदेहराहित्यं त्रिभिः श्लोकैः सहेतुकं कथयति  

  
आतिवाहिकतैकान्तविस्मृत्या दृढरूढया ।
  
आधिभौतिकता येन मुधा भाति पिशाचवत् ॥मु_३,३।२२॥  

  
इदम्प्रथमतोद्योगसम्प्रबुद्धमहाचितेः ।
  
नोदेति शुद्धसंवित्त्वाद् आतिवाहिकविस्मृतिः ॥म्त्_३,३।२३॥  
  

  
आधिभौतिकता तेन नास्योदेति पिशाचिका ।
  
असत्या मृगतृष्णेव मिथ्या जाड्यभ्रमप्रदा ॥मु_३,३।२४॥  

  
येन यतः हेतोः । दृढरूढया प्रौढिं गतया । आतिवाहिकतैकान्तविस्मृत्या । आतिवाहिकतायाः आतिवाहिकभावस्य । सूक्ष्मताया इति यावत् । या एकान्तविस्मृतिः अत्यन्तविस्मरणं । तया । आधिभौतिकता आधिभौतिकभावः । स्थूलता इति यावत् । पिशाचवत् मुधा असत्यं । भाति स्फुरति । अशुद्धस्य मनसः इति शेषः । तेन ततः कारणात् । अस्य शुद्धमनोरूपस्य पद्मजस्य । पिशाचिका मिथ्याभूतपिशाचरूपा । आधिभौतिकता आधिभौतिकभावः । स्थूलभाव इति यावत् । न भाति न स्फुरति । आधिभौतिकता कथम्भूता । जाड्यस्य जडतायाः । भ्रमं वैपुल्यं । प्रकर्षेण ददातीति तादृशी । आधिभौतिकतासादनेन हि मनसः जाड्यम् अधिकीभवति । आधिभौतिकता पुनः कथम्भूता । असत्या असत्यं भातेत्य् अर्थः । का इव । मृगतृष्णा इव । यथा मृगतृष्णा असत्या भवति । तथेत्य् अर्थः । ननु आधिभौतिकता आतिवाहिकताविस्मृतिकारणिका भवतु । कथं सा तेन शुद्धमनोरूपे पद्मजे न भवतीत्य् । अत्र श्लोकत्रयमध्यगं द्वितीयं श्लोकं समर्थकत्वेन कथयति इदम् इति । इदम्प्रथमतया तत्पूर्वं । यः उद्योगः स्वपरामर्शं प्रति आभिमुख्यं । तेन सम्प्रबुद्धा स्वपरामर्शयुक्ता । या महाचितिः चिन्मात्रम् । तस्य । तत्स्वरूपस्येति यावत् । अस्य शुद्धमनोरूपस्य पद्मजस्य । शुद्धसंवित्त्वात् भेदमलारूषितसंविद्युक्तत्वेन । आतिवाहिकविस्मृतिः भावप्रधाननिर्देशाश्रयणेन आतिवाहिकताविस्मरणम् । नोदेति न स्फुरति । अत एवास्यातिवाहिकताविस्मृतिकारणिका आधिभौतिकता न भवतीति भावः । दृष्टं हि स्वम् एव भेदरूषितसंविदः अशुद्धस्य मनस एव स्थूलपुरादिभावेन भानम् इति नात्रायस्तम् ॥म्त्_३,३।२२-२४॥  
  

  
पद्मजस्य मनोमात्ररूपत्वेन तत्कार्यस्य जगतो ऽपि मनोमात्ररूपत्वं योग्यतया अतिदिशति  

  
मनोमात्रं यदा ब्रह्मा न पृथ्व्यादिमयात्मकः ।
  
मनोमात्रम् अतो विश्वं यद् यतस् तत् तद् एव हि ॥मु_३,३।२५॥  

  
यदेति यत इत्य् अस्यार्थे । यदा यतः । ब्रह्मा पद्मजः । मनोमात्रं शुद्धमनोमात्रं भवति । अतः विश्वं मनोमात्रं भवति । यतः । यत् वस्तु । यतः यस्मात् वस्तुनः । भवति । सत्ताकर्तृतां भजति । तत् वस्तु । तद् एव भवति । मृदः सत्ताकर्तृत्वं भजतः घटस्य मृत्त्वदर्शनात् । अतो जगतः मनोवत् अनुत्पत्तिसतत्त्वा एवोत्पत्तिर् इति भावः ॥म्त्_३,३।२५॥  
  

  
ननु पद्मजस्य स्वकारणभूतचिन्मात्रव्यतिरिक्तसहकारिकारणाभावेन चिन्मात्रस्थूलतामात्ररूपम् मनोमात्ररूपत्वम् अस्तु । तज्जस्य जगतः अदृष्टादिसहकारिकारणसद्भावात् कथं मनोमात्ररूपत्वं युज्यते इत्य् । अत्राह  

  
अजस्य सहकारीणि कारणानि न सन्ति यत् ।
  
तज्जस्यापि न सन्त्य् एव तानि तस्मात् तु कानिचित् ॥मु_३,३।२६॥  

  
अजस्य पद्मजस्य । यत् यतः कारणात् । सहकारीणि कारणानि न सन्ति । तु निश्चये । तस्मात् ततः कारणात् । तज्जस्य तस्माद् उत्पन्नस्य जगतः । कानिचित् तानि कानिचित् सहकारीणि । न सन्त्य् एव । मनःकार्याणाम् अदृष्टादीनां मनः प्रति सहकारित्वायोगात् । न हि यो यस्मात् उत्पद्यते स एव तत्सहकारी भवितुम् अर्हति । स्वोत्पत्तिसमये स्वयम् असत्त्वात् । अन्यान् प्रत्य् एव सहकारिकारणत्वाभ्युपगमे स्वोत्पत्तौ सहकारिकारणान्तरापेक्षायाः स्थितत्वात् । अन्यथा स्वस्यापि परान् प्रति सहकारिकारणत्वायोगात् ॥म्त्_३,३।२६॥  
  

  
ननु ततो ऽपि किम् इत्य् । अत्राह  

  
कारणात् कार्यवैचित्र्यं तेनात्रास्ति न किञ्चन ।
  
यादृशं कारणं शुद्धं कार्यं तादृग् इह स्थितम् ॥मु_३,३।२७॥  

  
तेन । यतः जगतः सहकारिकारणानि न सन्ति । तस्मात् । अत्र पद्मजजगद्विषये । कारणात् कार्यवैचित्र्यं कार्यभेदः । किञ्चन लेशेनापि । नास्ति । दण्डादिसहकारिकारणसान्निध्ये एव मृदो घटाख्यकार्यवैचित्र्यस्य दृष्टत्वात् । अतः इह कारणं यादृशं शुद्धं भवति । कार्यम् तादृक् स्थितं भवति । भिन्नतापादकानां सहकारिकारणानाम् अभावात् । अतः चिन्मात्रम् एव जगद् इति भावः ॥म्त्_३,३।२७॥  
  

  
फलितं सिद्धान्तं कथयति  

  
कार्यकारणताद्य् अत्र न किञ्चिद् उपपद्यते ।
  
यादृग् एव परं ब्रह्म तादृग् एव जगत्त्रयम् ॥मु_३,३।२८॥  

  
यतः अत्र चिन्मात्रपद्मजयोः पद्मजजगतोश् च । कार्यकारणतादि कार्यकारणभावादि । किञ्चित् लेशेनापि । नोपपद्यते । अतः परं ब्रह्म शुद्धचिन्मात्रं । यादृशं भवति । जगत्त्रयम् पद्मजादिरूपम् जगत्त्रयम् । तादृशं भवति । कार्यकारणभावादेर् एव भेदापादकत्वात् ॥म्त्_३,३।२८॥  

  
ननु चिन्मात्राद् उत्पन्नस्य शुद्धमनोरूपस्य पद्मजस्य चिन्मात्ररूपत्वं भवतु । शुद्धमनोरूपात् पद्मजाद् उत्पन्नस्य त्रैलोक्यस्य तु कथं तद् युक्तम् इत्य् । अत्राह  

  
मनस्ताम् इव यातेन ब्रह्मणा तन्यते जगत् ।
  
अनन्यद् आत्मनः शुद्धाद् द्रवत्वम् इव वारिणा ॥मु_३,३।२९॥  

  
मनस्ताम् पद्मजेत्य् अपरनामधेययुक्तशुद्धमनोभावम् । यातेनेव गतेनेव । ब्रह्मणा पदार्थरूपतया बृंहितेन शुद्धचिन्मात्रेण । शुद्धात् आत्मनः स्वस्मात् । अनन्यत् अभिन्नम् । इदं जगत् तन्यते विस्तार्यते । स्वात्मनि प्रकटीक्रियत इति यावत् । केनेव । वारिणेव यथा वारिणा । आत्मनः अनन्यत् द्रवत्वम् आद्यस्पन्दनासमवायिकारणभूतः द्रवत्वाख्यः गुणः । विस्तार्यते । तथेत्य् अर्थः । मनस्तायाम् अपि परमार्थतः चिन्मात्रत्वानपायाद् इवशब्दोपादानम् । अतः जगतो ऽपि चिन्मात्राद् उत्पन्नत्वेन चिन्मात्रत्वम् एव युक्तम् इति भावः ॥म्त्_३,३।२९॥  

  
ननु तर्हि कथम् अयं भेदो भासते इत्य् । अत्राह  

  
मनसा तन्यते सर्वम् असद् एवेदम् आततम् ।
  
यथा सङ्कल्पनगरं यथा गन्धर्वपत्तनम् ॥मु_३,३।३०॥  

  
मनसा पद्मजेति प्रसिद्धेन शुद्धमनसा । आततं समन्तात् स्फुरत् । इदम् तनुः भासमानं । इदं समस्तं जगत् । तन्यते परं ब्रह्मणः भिन्नया सत्तया प्रकटीक्रियते । इदं सर्वं कथम्भूतम् । असद् एव असत्स्वरूपम् एव । न तु सत्स्वरूपं । किं यथा । सङ्कल्पनगरं यथा । यथा सङ्कल्पनगरं असद् एव भवति । तथेत्य् अर्थः । पुनः किं यथा । गन्धर्वपत्तनं यथा । यथा गन्धर्वपत्तनं । यथा गन्धर्वपत्तनं सद् एव भवति । तथेत्य् अर्थः । गन्धर्वाः हि स्वावासार्थं कल्पनया शून्ये नगरं रचयन्ति । तद् एव गन्धर्वनगरम् उच्यते । चिन्मात्राद् उत्थितेन मनसा एव इदं भिन्नतया विस्तार्यते । अन्यथा मनसः किमर्थम् उत्थानं स्याद् इति भावः ॥म्त्_३,३।३०॥  
  

  
अत्यन्तनिश्चयत्वेन पुनर् अपि आधिभौतिकतायाः असत्यत्वं कथयति  

  
आधिभौतिकता नास्ति रज्ज्वाम् इव भुजङ्गता ।
  
ब्रह्मादयः प्रबुद्धास् तु कथं तिष्ठन्तु तत्र ते ॥मु_३,३।३१॥  

  
ब्रह्मादय इत्य् । आदिशब्देन शुद्धबुद्धिरूपस्य विष्णोः शुद्धाहङ्काररूपस्य रुद्रस्य च ग्रहणम् । प्रबुद्धाः अत्यन्तशुद्धत्वेन प्रकृष्टेन बोधेन युक्ताः ॥म्त्_३,३।३१॥  

  
दण्डापूपिकान्यायेनाधिभौतिकतायाः असत्यतां पुनर् अपि कथयति  

  
आतिवाहिक एवास्ति न प्रबुद्धमतेः किल ।
  
आधिभौतिकदेहस्य चर्चैवात्र कुतः कथं ॥मु_३,३।३२॥  

  
किलेति निश्चये । प्रबुद्धमतेः सम्यक् निश्चितमतेः पुरुषस्य । आतिवाहिक एव अतिवहनशीलः सूक्ष्मः देह एव । नास्ति । स्वस्मिन् चिन्मात्ररूपताज्ञानात् । अत्रास्मिन् प्रबुद्धमतौ । आधिभौतिकदेहस्य चर्चा एव कथा एव । कुतः स्यात् । कथं स्यात् ॥म्त्_३,३।३२॥  

  
आधिभौतिकदेहरहितात् पद्मजाद् उत्पन्नस्य जगतः असत्यत्वं कथयति  

  
मनोनाम्नो मनुष्यस्य विविधाकारधारिणः ।
  
मनोराज्यं जगद् इति सत्यरूपम् इव स्थितम् ॥मु_३,३।३३॥  

  
विविधान् आकारान् धारयतीति तादृशस्य मनोनाम्नः मन इति नामधेययुक्तस्य । मनुष्यस्य आधिभौतिकदेहरहितस्य पद्मजाख्यस्य मनुष्यस्य । मनोराज्यम् मनःकल्पना । जगद् इति स्थितम् जगद्रूपेण स्थितम् । भवति । जगत् कथम्भूतम् इव । सत्यरूपम् इव । परमार्थतस् तु कल्पनामात्ररूपत्वान् न सत्यरूपम् इतीवशब्दोपादानम् । स्वप्नस्य चात्र दृष्टान्तत्वं स्फुटम् एवेति नात्रायस्तम् । मनोनाम्नः मनुष्यस्य मनोराज्यम् इति राहोः शिर इतिवज् ज्ञेयम् ॥म्त्_३,३।३३॥  

  
ननु शास्त्रेषु चतुर्मुखस्य कस्यापि देवविशेषस्यैव पद्मजत्वम् उक्तम् अस्ति । तत् कथं त्वया शुद्धस्य मनस एव तद् उक्तम् इत्य् । अत्राह  

  
मन एव विरिञ्चं त्वं विद्धि सङ्कल्पनात्मकम् ।
  
स्ववपुः स्फारतां नीत्वा मनसेदं वितन्यते ॥मु_३,३।३४॥  

  
त्वम् । सङ्कल्पनात्मकम् चिन्मात्रोक्तस्वपरामर्शस्वरूपम् । मनः शुद्धं मनः । विरिञ्चं पद्मजं । विद्धि जानीहि । यतः स्ववपुः स्वस्वरूपम् । स्फारतां विस्तीर्णतां । नीत्वा । मनसा इदं जगत् । वितन्यते विस्तार्यते । उत्पाद्यते इति यावत् । विरिञ्चस्य हि विरिञ्चत्वम् एतद् एव । यज् जगद् उत्पाद्यते तच् च मनसा एव स्वप्नन्यायेन स्फुटम् उत्पाद्यते । इति तस्यैव विरिञ्चत्वम् युक्तम् । चतुर्मुखदेवविशेषकल्पना तु स्थूलदृष्टीन् प्रत्य् एवेति भावः ॥म्त्_३,३।३४॥  

  
विरिञ्चमनसोः अत्यन्तम् अभिन्नत्वं कथयति  

  
विरिञ्चो मनसो रूपं विरिञ्चस्य मनो वपुः ।
  
पृथ्व्यादि विद्यते नात्र तेन पृथ्व्यादि कल्पितम् ॥मु_३,३।३५॥  

  
विरिञ्चः पद्मजः । मनसः शुद्धस्य मनसः । रूपं स्वरूपं । भवति । मनः शुद्धं मनः । विरिञ्चस्य पद्मजस्य । वपुः स्वरूपं । भवति । उत्पादनाख्यैककार्यकारित्वात् । अत्रानयोः विरिञ्चमनसोः । पृथ्व्यादि न विद्यते । शुद्धचिन्मात्रोत्थितत्वेन शुद्धचिन्मात्रत्वानपायात् । तेन ततः कारणात् । पृथ्व्यादि भूम्यादि । कल्पितम् कल्पनायाम् भावितं भवति । स्वप्नवद् इति शेषः ॥म्त्_३,३।३५॥  
  

  
ननु विरिञ्चरूपं मनः उपादानकारणं विना कथं जगद् उत्पादयति । न हि कुशलस्यापि कुलालस्य मृदाख्यम् उपादानकारणं विना घटोद्भावने शक्तिर् अस्तीत्य् । अत्राह  

  
पद्माक्षे पद्मिनीवान्तर् मनोहृद्य् अस्ति दृश्यता ।
  
मनोदृश्यदृशौ भिन्ने न कदाचन किञ्चन ॥मु_३,३।३६॥  

  
स्वार्थे भावप्रत्ययः आर्षः । तेनायम् अर्थः । दृश्यता दृश्यम् । मनोहृदि मनसो ऽन्तः । अस्ति तिष्ठति । सर्वशक्तियुक्ताच् चिन्मात्रात् तथैवोत्थानात् । अन्यथा दृश्यभावेन स्फुरणायोगात् । का इव । पद्मिनीव । यथा पद्मिनी कमलिनी । पद्माक्षे पद्मबीजे । अन्तः अस्ति । तथेत्य् अर्थः । पद्मिन्याश् च पद्माक्षान्तर्गतत्वं ततः निर्गमेनानुमेयम् । न हि यत् यदन्तर् न भवति तत् ततः निर्याति । निर्जलात् घटाद् इव जलम् । अतः मनोदृश्यदृशौ मनोदृक् दृश्यदृक् च । कदाचन जातु । किञ्चन लेशेनापि । भिन्ने न भवतः । उपादानोपादेयभावेन स्थितत्वात् । अतः स्वतो भिन्नस्योपादानकारणस्यात्रापेक्षा नास्तीति भावः ॥म्त्_३,३।३६॥  
  

  
एतद् एव दृष्टान्तान्तरेण दृढयतितथा चात्र भवत्स्वप्नसङ्कल्पश् चित्तराज्यधीः ।
  
स्वानुभूत्यैव दृष्टान्तस् तस्माद् धृद्य् अस्ति दृश्यभूः ॥मु_३,३।३७॥  

  
स्पष्टम् ॥म्त्_३,३।३७॥  
  

  
तस्माच् चित्तविकल्पस्थः पिशाचो बालकं यथा ।
  
विनिहन्त्य् एवम् एषान्तर् द्रष्टारं दृश्यरूपिका ॥मु_३,३।३८॥  

  
द्रष्टारम् मनोरूपं द्रष्टारम् ॥म्त्_३,३।३८॥  

  
यथाङ्कुरो ऽन्तर् बीजस्य संस्थितो देशकालतः ।
  
करोति भासुरं देहं तनोत्य् एवं हि दृश्यधीः ॥मु_३,३।३९॥  

  
इदं श्लोकत्रयं च प्रथमसर्गान्त्यभागे गतम् इति न पुनर् आयस्तम् ॥म्त्_३,३।३९॥  
  

  
सर्गान्तश्लोकेन सिद्धान्तं कथयति  

  
सच् चेन् न शाम्यति कदाचन दृश्यदुःखं दृश्ये त्व् अशाम्यति न बोद्धरि केवलत्वम् ।
  
दृश्ये त्व् असम्भवति बोद्धरि बोद्धृभावः शाम्येत् स्थिते ऽपि हि तद् अस्य विमोक्षम् आहुः ॥मु_३,३।४०॥  

  
इदम् अनुभूयमानम् दृश्यदुःखम् दृश्याकारं दुःखम् । सत् परमार्थसत् । चेत् भवति । तदा कदाचित् न शाम्यति । नाभावो विद्यते सत इति न्यायाद् इत्य् अर्थः । दृश्ये अशाम्यति सति । बोद्धरि द्रष्टरि । केवलत्वं केवलीभावः । अबोद्धृरूपतेति यावत् । न भवति । स्वव्यतिरिक्तस्य दृश्यस्थबोध्यतया स्थितत्वात् । मोक्षाभावप्रकारम् उक्त्वा मोक्षं कथयति । दृश्य इति । तु पक्षान्तरे । दृश्ये असम्भवति सति । उक्तन्यायेन अनुत्पत्तिसतत्त्वोत्पत्तियुक्ते सति । बोद्धरि द्रष्टरि । बोद्धृभावः शाम्येत् शान्तिं व्रजेत् । न हि दृश्यरहितस्य द्रष्टुः द्रष्टृत्वं नाम किञ्चिद् अस्ति । दृश्ये कथम्भूते ऽपि । स्थिते ऽपि । भासमानत्वात् स्थितिं भजत्य् अपि । ननु तेन बोद्धृभावशमनेन किं सेत्स्यतीत्य् । अत्राह । हि तद् अस्येति । हि निश्चये । पण्डिताः तत् बोद्धृभावशमनम् । अस्य बोद्धुः । विमोक्षं विशिष्टां मुक्तिम् । आहुः कथयन्ति । दृश्यानौन्मुख्यस्यैव मोक्षत्वाद् । इति शिवम् ॥म्त्_३,३।४०॥  
  

  
इति श्रीभास्करकण्ठविरचितायां श्रीमोक्षोपायटीकायाम् उत्पत्तिप्रकरणे तृतीयः सर्गः ॥ ३,३ ॥  
  
  

  
ॐ श्रीवाल्मीकिः भरद्वाजं प्रति कथयति  

  
कथयत्य् एवम् उद्दामवचनं मुनिनायके ।
  
श्रोतुम् एकरसे जाते जने मौन इव स्थिते ॥मु_३,४।१॥  

  
शान्तेषु किङ्किणीजालस्वनेषु स्पन्दनं विना ।
  
पञ्जरान्तरहारीतशुकेष्व् अप्य् अस्तकेलिषु ॥मु_३,४।२॥  

  
सुविस्मृतविलासासु स्थितासु ललनास्व् अपि ।
  
चित्रभित्ताव् इव न्यस्ते समस्ते राजसद्मनि ॥मु_३,४।३॥  

  
मुहूर्तशेषम् अभवद् दिवसं मधुरातपम् ।
  
व्यवहारो रविकरैः सह तानवम् आययौ ॥मु_३,४।४॥  

  
मुनिनायके श्रीवसिष्ठे । एवम् अनेन प्रकारेण । उद्दामवचनम् अर्थगूढं वचनं । कथयति सति । अत एव मौने इव स्थिते मौनाख्यव्रतयुक्त इव स्थिते । जने सभाजने । श्रोतुम् एकरसे केवलास्वादयुक्ते । जाते सति । तथा स्पन्दनं विना स्वाधारभूतस्त्र्यादिकृतं स्पन्दनं विना । स्वाधारभूतस्त्र्यादिकृतस्पन्दराहित्येनेत्य् अर्थः । किङ्किणीजालस्वनेषु सत्सु । तथा पञ्जरान्तरेषु स्थिताः ये हारीतशुकाः । तेषु अपि अस्तकेलिषु त्यक्तक्रीडेषु सत्सु । तथा ललनासु सुविस्मृतविलासासु अत्यन्तविस्मृतविलासासु । स्थितासु सतीषु । तथा समस्ते राजसद्मनि सकले राजगृहे । चित्रभित्तौ न्यस्ते इव चित्रलिखिते इव सति । मधुरातपम् मन्दातपम् । दिवसम् मुहूर्तशेषम् घटिकाद्वयशेषम् । अभवत् । तथा व्यवहारः लोकव्यवहारः । रविकरैः सह तानवम् आययौ ॥म्त्_३,४।१-४॥  
  

  
अन्यत् किं तदाभूद् इत्य् अपेक्षायाम् आह  

  
ववुर् उत्फुल्लकमलप्रकरोन्मदमांसलाः ।
  
वायवो मधुरस्पन्दं श्रवणार्थम् इवागताः ॥मु_३,४।५॥  

  
वायवः मधुरस्पन्दम् कोमलस्पन्दम् । ववुः वान्ति स्म । कथम्भूताः । उत्फुल्लाः ये कमलप्रकराः कमलसमूहाः । तेषु उन्मदाः सङ्कोचकारित्वात् उद्गतरूपाः च ते मांसलाश् च । तादृशाः वायवः । कथम्भूता इव । श्रवणार्थम् मुनिवाक्श्रवणार्थम् । आगता इव । यो ऽपि श्रवणार्थम् आगच्छति सो ऽपि मधुरस्पन्दम् एव वाति ॥म्त्_३,४।५॥  
  

  
श्रुतं चिन्तयितुं भानुर् इवाहोरचनाभ्रमम् ।
  
तत्याजैकान्तम् अगमच् छून्यम् अस्तगिरेस् तटम् ॥मु_३,४।६॥  

  
भानुः सूर्यः । अहोरचनाभ्रमम् दिननिर्माणार्थं भ्रमणम् । तत्याज त्यक्तवान् । तथा शून्यं । अत एव एकान्तम् विजनम् । अस्तगिरेः तटम् अगमत् गतवान् । किं कर्तुम् इव । श्रुतम् श्रवणविषयीकृतम् मुनिवाक्कदम्बकम् । चिन्तयितुम् इव मननविषयीकर्तुम् इव । यो ऽपि हि श्रुतं किञ्चिद् उपदेशादिकं चिन्तयितुम् इच्छति सो ऽपि क्रियारूपम् भ्रमम् त्यजति । एकान्तं च गच्छति ॥म्त्_३,४।६॥  

  
उत्तस्थुर् मिहिकारम्भश्यामता वनभूमिषु ।
  
विज्ञानश्रवणाद् अन्तः शीतलाः शान्तता इव ॥मु_३,४।७॥  

  
वनभूमिषु मिहिकारम्भश्यामताः नीहारारम्भश्यामताः । उत्तस्थुः प्रादुर्भूताः । दिनावसाने हि मिहिकाः उत्तिष्ठन्ति । मिहिकारम्भश्यामताः का इव । शान्तताः इव क्षोभराहित्यानीव । यथा शीतलाः सन्तापनाशकत्वेन शीतलस्वभावाः । शान्तताः । विज्ञानश्रवणात् श्रीवसिष्ठोक्तविज्ञानश्रवणेन । अन्तः श्रोतृजनमनस्सु । उत्तस्थुः । तथेत्य् अर्थः ॥म्त्_३,४।७॥  

  
बभूवुर् अल्पसञ्चारा जना दशसु दिक्ष्व् अपि ।
  
सावधानतया श्रोतुम् इव सन्त्यक्तचेष्टिताः ॥मु_३,४।८॥  

  
दिनावसाने स्वभावसिद्धं जनानाम् अल्पसञ्चारित्वम् श्रवणार्थम् कृतेन चेष्टितत्यागेनोत्प्रेक्षितम् ॥म्त्_३,४।८॥  
  

  
छाया दीर्घत्वम् आजग्मुर् वासिष्ठं वर्णनक्रमम् ।
  
इव श्रोतुम् अशेषाणां वस्तूनां दीर्घकन्धराः ॥मु_३,४।९॥  

  
सायंसमये हि छायाः दीर्घीभवन्ति । यो ऽपि किञ्चिच् छ्रोतुम् इच्छति सो ऽपि दीर्घकन्धरो भवतीति स्वभावद्वयकथनम् ॥म्त्_३,४।९॥  

  
प्रतीहारः पुरः प्रह्वो भूत्वाह वसुधाधिपम् ।
  
देव स्नानद्विजार्चासु कालो ह्य् अतिगतो भृशम् ॥मु_३,४।१०॥प्रह्वो भूत्वा नम्नो भूत्वा । किम् आहेति कर्मापेक्षायाम् उत्तरार्धम् कर्मत्वेन कथयति देवेति । हि निश्चये ॥म्त्_३,४।१०॥  
  

  
श्रीवसिष्ठकृतं वाक्संहरणं कथयति  

  
ततो वसिष्ठो भगवान् संहृत्य मधुरां गिरम् ।
  
अद्य तावन् महाराज श्रुतम् एतावद् अस्तु वः ॥मु_३,४।११॥  

  
प्रातर् अन्यद् वदिष्याम इत्य् उक्त्वा मौनवान् अभूत् ।
  
इत्य् आकर्ण्यैवम् अस्तूक्त्वा भूपतिर् भूतिवृद्धये ॥मु_३,४।१२॥  

  
पुष्पार्घ्यपाद्यसम्मानदक्षिणादानपूजया ।
  
स देवर्षिमुनीन् विप्रान् पूजयाम् आस सादरम् ॥मु_३,४।१३॥  

  
श्रोतॄन् श्रवणोत्सुकान् ज्ञात्वा आह प्रातर् इति । आकर्ण्यैव । न तु प्रतिवादं कृत्वा । सः दशरथः ॥म्त्_३,४।११-१३॥  
  

  
अथोत्तस्थौ सभा सर्वा सराजमुनिमण्डला ।
  
कुण्डलाकीर्णरश्म्योघपरिवेशावृतानना ॥मु_३,४।१४॥  

  
सभा जनसमूहः । सभां विशिनष्टि । कुण्डलेति । कुण्डलानाम् आकीर्णः समन्तात् विसारी यः रश्म्योघः किरणसमूहः । तस्य यः परिवेशः मण्डलं । तेनावृतानि जनमुखानि । सभासमुखानि यस्यां । सा ॥म्त्_३,४।१४॥  
  

  
परस्परांससङ्घट्टरणत्केयूरकङ्कणा ।
  
हारभाराहतस्वर्णपट्टाभोरस्तटान्तरा ॥मु_३,४।१५॥  

  
परस्परं अंससङ्घट्टाः । तेन मिलन्तः । अत एव रणन्तः केयूराः कङ्कणानि च यस्यां । सा । हारभारैः आहतानि सुवर्णपट्टाभानि उरस्तटान्तराणि उरस्तटमध्यानि यस्यां । सा ॥म्त्_३,४।१५॥  
  

  
शेखरोत्सर्गविश्रान्तप्रबुद्धमधुपव्रजैः ।
  
सघुङ्घुमशिरोभागा पतद्भिर् इव मूर्धजैः ॥मु_३,४।१६॥  

  
शेखरेषु सभासदपुष्पशेखरेषु । उत्सर्गेण गन्धोद्गिरणेन । विश्रान्ताः विश्रान्तियुक्ताः । तथा प्रबुद्धाः गन्धघ्राणने चतुराः । ये मधुपाः भ्रमराः । तेषां व्रजैः समूहैः । सघुङ्घुमशिरोभागा घुङ्घुमशब्दयुक्तजनशिरोदेशयुक्ता । मधुपव्रजैः कैर् इव । पतद्भिः पतनशीलैः । मूर्धजैः केशैर् इव कृष्णवर्णत्वात् ॥म्त्_३,४।१६॥  

  
काञ्चनाभरणोद्द्योतकनकीकृतदिङ्मुखाः ।
  
बुद्धिस्थमुनिवागर्थसंशान्तेन्द्रियवृत्तयः ॥मु_३,४।१७॥  

  
जग्मुर् नभश्चरा व्योम भूचरा भूमिमण्डलम् ।
  
चक्रुर् दिनसमाचारं स्वं सर्वे स्वेषु सद्मसु ॥मु_३,४।१८॥  

  
काञ्चनाभरणानां यः उद्द्योतः प्रकाशः । तेन कनकीकृतानि कनकरूपाणि कृतानि । दिङ्मुखानि यैः । ते तादृशाः । तथा बुद्धिस्थः बुद्धौ स्फुरणशीलः । न तु विस्मारितः । यः मुनिवागर्थः । तेन संशान्ताः स्वविषयान् प्रति अनौन्मुख्यं गताः । इन्द्रियवृत्तयः इन्द्रियव्यापाराः ये । ते तादृशाः । नभश्चराः आकाशचारिणः । व्योम जग्मुः । भूचराः भूमिमण्डलम् जग्मुः । ततः सर्वे समस्ताः नभश्चरादयः । स्वेषु सद्मसु निजेषु गृहेषु । स्वं दिनसमाचारं चक्रुः ॥म्त्_३,४।१७-१८॥  
  

  
एतस्मिन्न् अन्तरे श्यामा यामिनी समदृश्यत ।
  
जनसङ्घातनिर्मुक्ते गृहे बालाङ्गना यथा ॥मु_३,४।१९॥  

  
एतस्मिन् अन्तरे अस्मिन् समये । श्यामा रात्रिः । यामिनी यामयुक्ता । जनसङ्घातनिर्मुक्ते जनसमूहत्यक्ते ॥म्त्_३,४।१९॥  
  

  
देशान्तरं भासयितुं ययौ दिवसनायकः ।
  
सर्वत्रालोककर्तृत्वम् एव सात्पुरुषं व्रतम् ॥मु_३,४।२०॥  

  
आलोककर्तृत्वम् आलोककर्तृभावः । सात्पुरुषं सत्पुरुषसम्बन्धिनम् ॥म्त्_३,४।२०॥  
  

  
उदभूद् अभितः सन्ध्या तारानिकरधारिणी ।
  
उत्फुल्लकिंशुकवना वसन्तश्रीर् इवोदिता ॥मु_३,४।२१॥  

  
उदभूत् प्रादुर्भूता ॥म्त्_३,४।२१॥  

  
चूतनीपकदम्बाग्रग्रामचैत्यगृहोदरे ।
  
निलिल्यिरे खगाश् चित्ते तदण्डवृत्तयो यथा ॥मु_३,४।२२॥  

  
खगाः पक्षिणः । निलिल्यिरे निलीनाः । कुत्र । चूतनीपकदम्बाग्रग्रामचैत्यगृहोदरे । चूताश् च नीपाश् च कदम्बाग्राणि च ग्रामचैत्यानि च गृहोदराणि च । तत्र । खगाः काः यथा । ताः वृत्तयः यथा । यथा ताः वृत्तयः श्रावकजनमनोव्यापाराः । चित्ते निलिल्यिरे । तथेत्य् अर्थः ॥म्त्_३,४।२२॥  
  

  
सन्ध्यारागाविर्भावं कथयति  

  
भानोर् भासा भूषितैर् मेघलेशैः किञ्चित् किञ्चित् कुङ्कुमच्छाययेव ।
  
पाश्चात्यो ऽद्रिः पीतवासास् तमोऽब्धेस् ताराहारश्रीयुतः खं समेतः ॥मु_३,४।२३॥  

  
कुङ्कुमच्छायया इव कुङ्कुमरचनासदृशया । भानोः भासा सूर्यस्य भासा । किञ्चित् किञ्चित् भूषितैः । पीततां नीतैर् इति यावत् । मेघलेशैः मेघखण्डैः । उपलक्षितः पाश्चात्यः अद्रिः अस्तशैलः । तमोऽब्धेः तमःआख्यस्य समुद्रस्य । पीतवासाः श्रीनारायणः आसीत् । पीतवासोयुक्तश् चासीत् । भानोः भासा भूषितानां मेघलेशानाम् एव पीतवासोरूपत्वात् । अब्धेश् च पीतवाससा श्रीनारायणेन युक्तत्वं युक्तं एव । पाश्चात्यः अद्रिः कथम्भूतः । ताराहारश्रीयुतः । तारा एव हारः यस्य । सः ताराहारः । श्रिया शोभया । युतः । श्रीयुतः । ताराहारश् चासौ श्रीयुतश् च ताराहारश्रीयुतः । पुनः कथम्भूतः । खम् आकाशं । समेतः गतः । आकाशव्यापीत्य् अर्थः । अन्यथा ताराहारत्वम् असम्भवि स्यात् । श्रीनारायणस्य च ताराहारयुक्तत्वं लक्ष्मीयुक्तत्वं बल्याक्रमणेन खसमेतत्वं च स्थितम् एव ॥म्त्_३,४।२३॥  
  

  
सन्ध्याशान्तिपूर्वं तमःसमुत्थानम् कथयति  

  
पूजाम् आदाय सन्ध्यायां प्रयातायां यथागतम् ।
  
अन्धकाराः समुत्तस्थुर् वेतालवलया इव ॥मु_३,४।२४॥  

  
स्पष्टम् ॥म्त्_३,४।२४॥  
  

  
अवश्यायकणस्पन्दी हेलाविधुतपल्लवः ।
  
कोमलः कुमुदाशंसी ववाव् आशीतलो ऽनिलः ॥मु_३,४।२५॥  

  
कुमुदाशंसी कुमुदगन्धेनेति भावः ॥म्त्_३,४।२५॥  

  
परमान्ध्यम् उपाजग्मुर् दिशो ऽपि स्फुटतारकाः ।
  
लम्बदीर्घतमःकेश्यो विधवा इव योषितः ॥मु_३,४।२६॥  

  
लम्बानि दीर्घतमांस्य् एव केशाः यासां । ताः ॥म्त्_३,४।२६॥  
  

  
आययौ भुवनं तेजःक्षीरपूरेण पूरयन् ।
  
रसायनमयाकारः शशिक्षीरार्णवो नभः ॥मु_३,४।२७॥  

  
तेजः एव क्षीरपूरः । तेन । रसायनमयाकारः अमृतमयाकारः ॥म्त्_३,४।२७॥  
  

  
जग्मुस् तिमिरसङ्घाताः पलाय्य क्वाप्य् अदृश्यताम् ।
  
श्रुतज्ञानगिरश् चित्तान् महीपानाम् इवाज्ञताः ॥मु_३,४।२८॥  

  
श्रुताः ज्ञानगिरः वसिष्ठोक्ताः ज्ञानवाचः येन । तत् । तादृशात् । महीपानां दशरथप्रभृतीनां । अज्ञताः मौर्ख्याणि ॥म्त्_३,४।२८॥  

  
ऋषयो भूमिपालाश् च मुनयो ब्राह्मणास् तथा ।
  
चेतसीव विचित्रार्थाः स्वास्पदेषु विशश्रमुः ॥मु_३,४।२९॥  

  
विचित्रार्थाः श्रीवसिष्ठगिरां सम्बन्धिनो नानाविधा अर्थाः । स्वास्पदेषु स्वगृहेषु । विशश्रमुः विश्रान्तिं चक्रुः ॥म्त्_३,४।२९॥  
  

  
यमकायोपमा श्यामा ययौ तिमिरमांसला ।
  
आययौ मिहिकाकारा तत्र तेषाम् उषा शनैः ॥मु_३,४।३०॥  

  
यमकायोपमा यमशरीरसदृशी । उषा । तेषाम् ऋषीणां भूमिपालानां च ॥म्त्_३,४।३०॥  

  
अलक्ष्यताम् उपाजग्मुस् तारा नभसि भासुराः ।
  
प्रभातपवनेनेव हृताः कुङ्कुमवृष्टयः ॥मु_३,४।३१॥  

  
स्पष्टम् ॥म्त्_३,४।३१॥  

  
दृश्यताम् आजगामार्कप्रभोन्मीलितलोचना ।
  
विवेकवृत्तिर् महतां मनसीव नवोद्गता ॥मु_३,४।३२॥  

  
विवेकवृत्तिः विवेकाख्यो मनोव्यापारः ॥म्त्_३,४।३२॥  
  

  
सभां पुनर् उपाजग्मुर् नभश्चरमहीचराः ।
  
ह्यस्तनेन क्रमेणैव कृतप्रातस्तनक्रमाः ॥मु_३,४।३३॥  

  
नभश्चरमहीचराः ह्यस्तनेन क्रमेण एव सभाम् आजग्मुर् इति सम्बन्धः ॥म्त्_३,४।३३॥  

  
सा पूर्वसन्निवेशेन विवेश विपुला सभा ।
  
बभूवास्पन्दिताकारा वातमुक्तेव पद्मिनी ॥मु_३,४।३४॥  

  
पूर्वसन्निवेशेन पूर्वरचनया । अस्पन्दिताकारत्वं च सभायाः श्रीवसिष्ठोपदेशश्रवणकुतूहलेन ज्ञेयम् ॥म्त्_३,४।३४॥  

  
अथ प्रसङ्गम् आसाद्य रामो मधुरया गिरा ।
  
उवाच मुनिशार्दूलं वसिष्ठं वदतां वरम् ॥मु_३,४।३५॥  

  
प्रसङ्गम् आसाद्य । अन्यथा धार्ष्ट्याख्यदोषप्रसङ्गः स्याद् इति भावः ॥म्त्_३,४।३५॥  

  
किम् उवाचेत्य् अपेक्षायाम् आह  

  
भगवन् मनसो रूपं कीदृशं वद मे स्फुटम् ।
  
यस्मात् तेनेयम् अखिला तन्यते दोषमञ्जरी ॥मु_३,४।३६॥  

  
किं तव मनोरूपकथनेनेत्य् । अत्राह यस्माद् इति । तेन मनसा । इयम् सृष्टिरूपा ॥म्त्_३,४।३६॥  

  
श्रीवसिष्ठः उत्तरं कथयति  

  
रामास्य मनसो रूपं न किञ्चिद् अपि दृश्यते ।
  
नाममात्राद् ऋते व्योम्नो यथा शून्यजडाकृतेः ॥मु_३,४।३७॥  

  
हे रामास्माभिः अस्य मनसः नाममात्राद् ऋते नाममात्रव्यतिरेकेण । किञ्चिद् अपि रूपं न दृश्यते । नाममात्रम् एव मनसः अस्ति न रूपम् इति भावः । अस्य मनसः कथम्भूतस्य । शून्या विचारासहत्वेन न किञ्चिद्रूपा । जडा साक्षिग्रहणापेक्षसिद्धिकत्वेन जाड्यगुणयुक्ता । आकृतिः स्वरूपं यस्य । तत् । तादृशस्य कस्य यथा । व्योम्नः यथा । यथा व्योम शून्यजडाकृति भवति । तथेत्य् अर्थः ॥म्त्_३,४।३७॥  
  

  
एतद् एव दृढीकरोति  

  
न बाह्ये नापि हृदये सद्रूपं विद्यते मनः ।
  
सर्वत्रैव स्थितं चैतद् विद्धि राम यथा नभः ॥मु_३,४।३८॥  

  
मनः बाह्ये सद्रूपं न विद्यते बाह्येन्द्रियैः अदृश्यमानत्वात् । हृदये ऽपि हृदयदेशे ऽपि । सद्रूपं न विद्यते । न हि हृदयदेशे मनो नाम किञ्चिल् लभ्यते । हे राम । त्वम् । एतत् मनः । सर्वत्रैव बाह्ये हृदये च । स्थितं विद्धि जानीहि । सङ्कल्पाख्यस्य तत्कार्यस्य बाह्ये हृदये च स्फुरमाणत्वात् । सङ्कल्पो ऽपि हि बाह्यं घटादिकं हृदयस्थं सुखादिकं च विषयीकरोति । मनः किं यथा । नभो यथा । यथा नभः सर्वत्रैव स्थितं भवति । तथेत्य् अर्थः ॥म्त्_३,४।३८॥  
  

  
ननु तथाप्य् अस्य स्वरूपं वक्तव्यं । न हि सर्वथा असतः सर्वत्र स्थितत्वं युक्तम् इत्य् । अत्राह  

  
इदम् अस्यासद् उत्पन्नं मृगतृष्णाम्बुसन्निभम् ।
  
रूपं तु शृणु सङ्क्षेपाद् द्वितीयेन्दुभ्रमोपमम् ॥मु_३,४।३९॥  

  
त्वं । अस्य मनसः । असत् उत्पन्नम् मिथ्या प्रादुर्भूतम् । अत एव मृगतृष्णाम्बुसन्निभम् । तथा द्वितीयेन्दुभ्रमोपमम् । इदम् अनुभूयमानम् । रूपं स्वरूपं । सङ्क्षेपात् शृणु ॥म्त्_३,४।३९॥  
  

  
मनःस्वरूपम् एव कथयति  

  
साधो यद् एतद् अर्थस्य प्रतिभानं प्रथां गतम् ।
  
सतो वाप्य् असतो वापि तन् मनो विद्धि नेतरत् ॥मु_३,४।४०॥  

  
हे साधो । सतः असतः वा अर्थस्य पदार्थस्य । यत् एतत् प्रतिभानम् स्फुरणम् । पदार्थतया अनुसन्धानम् इति यावत् । प्रथां दार्ढ्यं । गतं भवति । त्वं तत् मनः विद्धि । इतरत् तार्किकादिभिः विकल्पितं परमाण्वादिरूपं । मनः न भवति । सतः असतो वेति वादिभेदम् आश्रित्योक्तम् ॥म्त्_३,४।४०॥  

  
पुनः पुनः एतद् एव कथयति  

  
यद् अर्थप्रतिभानं तन् मन इत्य् अभिधीयते ।
  
अन्यन् न किञ्चिद् अप्य् अस्ति मनो नाम कदाचन ॥मु_३,४।४१॥  

  
अर्थप्रतिभानम् अर्थेष्व् अर्थतास्फुरणम् ॥म्त्_३,४।४१॥  

  
सङ्कल्पनं मनो विद्धि सङ्कल्पात् तन् न भिद्यते ।
  
यथा द्रवत्वात् सलिलं तथा स्पन्दो यथानिलात् ॥मु_३,४।४२॥  

  
स्पष्टम् ॥म्त्_३,४।४२॥  

  
यत्र सङ्कल्पनं तत्र तन् मनो ऽङ्ग तथा स्थितम् ।
  
सङ्कल्पमनसी भिन्ने न कदाचन केचन ॥मु_३,४।४३॥  

  
यत्र यस्याम् अवस्थायां । सङ्कल्पनं भवति । हे अङ्ग । तत्र तस्याम् अवस्थायां । तत् प्रसिद्धं । मनः तथा तेन सङ्कल्पनाख्येन रूपेण । स्थितं भवति । केचन अनिर्वाच्ये । सङ्कल्पमनसी । कदाचन जातु । भिन्ने न भवतः । एकस्वरूपत्वात् ॥म्त्_३,४।४३॥  

  
सत्यम् अस्त्य् अथवासत्यं यद् अर्थप्रतिभासनम् ।
  
तावन्मात्रं मनो विद्धि तद् ब्रह्मैष पितामहः ॥मु_३,४।४४॥  

  
सत्यम् अथवा असत्यं यत् अर्थप्रतिभासनम् अर्थस्फुरणम् । अस्ति । त्वं । तावन्मात्रं तत् अर्थप्रतिभासनम् । मनः चित्तं । विद्धि जानीहि । तत् अर्थप्रतिभासनरूपं मनः । एषः शास्त्रेषु कथितः । पितामहः पितामहेत्य् अपरपर्यायः ब्रह्मा भवति । सर्वसृष्टिकारणत्वात् । सृष्टिकारणस्यैव शास्त्रेष्व् अपि ब्रह्मत्वकथनात् ॥म्त्_३,४।४४॥  

  
स्वप्नादौ सर्वैर् अनुभूयमानातिवाहिकदेहरूपत्वं मनसः कथयति  

  
आतिवाहिकदेहात्मा मन इत्य् अभिधीयते ।
  
आधिभौतिकबुद्धिस् तु सदा धीस् तु चिरस्थितिः ॥मु_३,४।४५॥  

  
पण्डितैः आतिवाहिकस्य क्षणान्तरे वर्षप्राप्यदेशप्राप्त्या स्फुटम् अतिवहनशीलस्य । देहस्यार्थात् स्वप्नसङ्कल्पादौ प्रतिभासमानस्य देहस्यात्मा स्वरूपं । मन इत्य् अभिधीयते । न तु तार्किकाभिमतः परमाणुः । न हि तस्य प्रोक्तस्वरूपम् अतिवहनं युज्यते । तदारब्धे स्थूलदेहे तददर्शनात् । एतत्प्रसङ्गेन बुद्धिदार्ढ्यस्याधिभौतिकदेहत्वं साधयति आधिभौतिकेति । तु व्यतिरेके । पण्डितैः आधिभौतिकबुद्धिः आधिभौतिकदेहाकारा बुद्धिः । आधिभौतिकदेहस्वरूपम् इति यावत् । चिरस्थितिः धीः इति दार्ढ्यं गता आतिवाहिकदेहविषया बुद्धिर् इति । सदाभिधीयते । मनःस्वरूपातिवाहिकदेहविषया बुद्धिर् एव हि दार्ढ्यं गताधिभौतिकभावेन स्फुरति । न तु मांसमयः आधिभौतिको नाम कश्चित् पृथग् अस्ति यथा तथा सतो ऽपि तस्य बुद्धिविषयत्वं विना असत्कल्पत्वात् । बुद्धिविषयत्वे तु बुद्धिरूपत्वानपायात् । विषयो हि स एवोच्यते यः विषय्यग्रस्थ इव भासते । अन्यथा पीतद्रव्यस्यापि नीलज्ञानविषयत्वापातात् । द्वितीयः तुशब्दः पादपूरणार्थः ॥म्त्_३,४।४५॥  
  

  
दृश्यत्वसाधनार्थं मनसः दृश्यपर्यायत्वं कथयति  

  
अविद्या संसृतिश् चित्तं मनो बन्धो मलं तमः ।
  
इति पर्यायनामानि दृश्यस्य विदुर् उत्तमाः ॥मु_३,४।४६॥  

  
अतः मनः दृश्यम् एवान्यथा दृश्यपर्यायत्वम् अस्य न स्याद् इति ॥म्त्_३,४।४६॥  

  
ननु पदार्थग्राहकतया भासमानस्य मनसः कथं दृश्यपर्यायत्वं युक्तम् इत्य् । अत्राह  

  
न हि दृश्याद् ऋते किञ्चिन् मनसो रूपम् अस्ति हि ।
  
दृश्यं चोत्पन्नम् एवैतन् नेति वक्ष्याम्य् अहं पुनः ॥मु_३,४।४७॥  

  
हि यस्मात् कारणात् । दृश्याद् ऋते किञ्चित् दृश्यव्यतिरिक्तं किञ्चित् । मनसः रूपं । हि निश्चयेन । नास्ति । अतः मनसः दृश्यपर्यायत्वं युक्तम् इति भावः । ननु ततो ऽपि किम् इत्य् । अत्राह दृश्यं चेति । एतत् दृश्यं च उत्पन्नं न भवति । पूर्वम् उक्तत्वात् । अतः मनः अपि अनुत्पन्नम् एव भवतीति भावः । ननु दृश्यानुत्पन्नत्वे मम पूर्वं निश्चयो न जात इत्य् अत्राहेतीति । अहम् इति एतत् दृश्यानुत्पन्नत्वम् । पुनः वक्ष्यामि । दुर्बोधत्वाद् इति भावः ॥म्त्_३,४।४७॥  
  

  
दृश्यानुत्पन्नत्वम् एव कथयति  

  
यथा कमलबीजे ऽन्तः स्थिता कमलमञ्जरी ।
  
महाचित्परमाण्वन्तस् तथा दृश्यं जगत् स्थितम् ॥मु_३,४।४८॥  

  
यथा कमलमञ्जरी कमलबीजे पद्माक्षे । अन्तः स्थिता भवति । अन्यथा अग्रे निर्गमासम्भवप्रसङ्गात् । तथा दृश्यम् जगत् दृशिक्रियाविषयीभूतं जगत् । महाचित्परमाण्वन्तः । महाचित् अपरिच्छिन्ना चित् । सा एवातिसूक्ष्मत्वात् परमाणुः । तस्यान्तः मध्ये । स्थितं भवति । अन्यथा कुतः अस्याः निर्गमः स्यात् इति भावः । अतो दृश्यस्य महाचितः पृथक्त्वाभावेनानुत्पन्नत्वम् एवेति परमो भावः ॥म्त्_३,४।४८॥  

  
एतद् एव पुनः पुनः कथयति  

  
प्रकाशस्य यथालोको यथा वातस्य चोपनम् ।
  
यथा द्रवत्वं पयसो दृश्यत्वं द्रष्टुर् ईदृशम् ॥मु_३,४।४९॥  

  
आलोकः अर्थप्राकट्यहेतुः गुणविशेषः । चोपनं स्पन्दः । द्रष्टृव्यतिरिक्तदृश्यस्य सत्ता नास्तीति भावः ॥म्त्_३,४।४९॥  
  

  
अङ्गदत्वं यथा हेम्नि मृगनद्यां यथा जलम् ।
  
भित्तिर् यथा स्वप्नपुरे तथा द्रष्टरि दृश्यधीः ॥मु_३,४।५०॥  

  
स्पष्टम् ॥म्त्_३,४।५०॥  

  
अनेन न्यायेन द्रष्टुः दृश्यमयत्वं यत् सिद्धं तद् अपि मलत्वेनोन्मृज्यतया प्रतिजानीते  

  
एवं द्रष्टरि दृश्यत्वम् अनन्यद् इव यत् स्थितम् ।
  
तद् अप्य् उन्मार्जयाम्य् आशु त्वच्चित्तादर्शतो मलम् ॥मु_३,४।५१॥  

  
एवं सति । द्रष्टरि दृशिक्रियाकर्तरि । अनन्यत् उक्तन्यायेनाभिन्नं । यत् दृश्यत्वम् दृशिक्रियाविषयत्वं । स्थितम् इव भवति । अहं । मलम् मलभावेन स्थितम् । तत् अपि द्रष्टुर् अभिन्नं दृश्यत्वम् अपि । त्वच्चित्तादर्शतः त्वच्चित्तदर्पणात् । उन्मार्जयामि । येन सर्वथा त्वन्मनसि दृश्यस्पर्शो न स्याद् । असत्त्वेनापि भासमानं दृश्यं लेशतो दुःखदम् एव भवतीति भावः । ननु द्रष्टुर् अभिन्नस्य दृश्यत्वस्य कथं मलत्वं । व्यतिरिक्तस्यैव मलत्वाद् इति चेत् । सत्यम् । द्रष्टा स्वाभिन्नत्वेनापि निश्चितं दृश्यत्वं स्वभिन्नत्वम् अपि आपादयति । स्वभिन्नत्वाख्यं प्रतियोगिनं विना स्वाभिन्नत्वस्यासिद्धेर् इति स्वभिन्नत्वापादकस्य दृश्यस्य मलत्वं स्फुटम् एवेति न को ऽपि विरोधः ॥म्त्_३,४।५१॥  
  

  
ननु किमर्थं द्रष्टुर् अनन्यत्वेन स्थितस्य मलरूपस्य अपि दृश्यत्वस्योन्मार्जनं करोषीत्य् । अत्राह  

  
यद् द्रष्टुर् अस्याद्रष्टृत्वं दृश्याभावे भवेद् बलात् ।
  
तद् विद्धि केवलीभावम् अत एवासतः सतः ॥मु_३,४।५२॥  

  
अस्य आत्मत्वेन स्थितस्य । द्रष्टुः दृशिक्रियाकर्तुः । दृश्याभावे सति । बलात् बलेन । स्वप्रयत्नं विनेति यावत् । यत् अद्रष्टृत्वं भवेत् । न हि दृश्यं विना द्रष्टुः द्रष्टृत्वं नाम किञ्चिद् अस्ति । शक्तिभावेन स्थितस्यापि तस्य स्वरूपत्वानपायात् । त्वम् । तत् अद्रष्टृत्वं । केवलीभावम् मुक्तिं । विद्धि जानीहि । द्रष्टुः दृश्यानौन्मुख्यमात्रस्यैव मुक्तित्वात् । द्रष्टुः कथम्भूतस्य । अत एवासतः सतः । द्रष्टृत्वापेक्षया असतः । केवलीभावापेक्षया सतः । न ह्य् असतः केवलीभावः युक्तः । तथा चानिर्वाच्यस्येत्य् अर्थः । अतः केवलीभावसिद्धये सर्वथा दृश्योन्मार्जनम् एव कार्यम् इति भावः ॥म्त्_३,४।५२॥  
  

  
ननु दृश्याभावप्रभावात् सिद्धे ऽपि अद्रष्टृत्वे केवलीभावो न सिध्यति । दृश्यविषयस्य रागादेः सुषुप्तिवत् वासनाभावेन स्थितत्वाद् इत्य् । अत्राह  

  
तत्ताम् उपगते भावे रागद्वेषादिवासना ।
  
शाम्यत्य् अस्पन्दिते वाते स्पन्दसङ्क्षुब्धता यथा ॥मु_३,४।५३॥  

  
भावे अन्तरे तत्त्वे । तत्ताम् दृश्याभावकृतां अद्रष्टृताम् । उपगते सति । रागद्वेषादिवासना पूर्वं भातदृश्यविषयरागद्वेषादिसंस्कारः । शाम्यति शान्तिं व्रजति । आश्रयविषययोः अभावात् । सुषुप्तौ तु आश्रयविषययोः वासनाभावेन स्थितत्वात् तदनुगतयोः रागद्वेषादिकयोर् अपि वासनाभावेनावस्थानम् अस्ति । न हि सुषुप्तौ द्रष्टृदृश्ययोः समूलं नाशः अस्ति । ततः उत्थितस्य पुनः तदास्थाभावप्रसङ्गात् । न हि समूलं नष्टे आस्था युक्ता । दृश्याभावे निश्चितानां तु भासमाने ऽपि दृश्ये कदाचिद् आस्था न विद्यते । अत्र स्वमन एव साक्षिकम् इत्य् अलं प्रपञ्चेन । रागद्वेषादिवासना का यथा । स्पन्दसङ्क्षुब्धता यथा । यथा वाते अस्पन्दिते सति । वातकृता स्पन्दसङ्क्षुब्धता स्पन्दरूपा सङ्क्षुब्धता । नश्यति । तथेत्य् अर्थः । अतः दृश्याभावकृतस्याद्रष्टृत्वस्य केवलीभावत्वं युक्तम् एवेति भावः ॥म्त्_३,४।५३॥  
  

  
एतद् एव अतिदुर्बोधत्वात् पुनः पुनः कथयति  

  
असम्भवति सर्वस्मिन् दिग्भूम्याकाशरूपिणि ।
  
प्रकाश्ये यादृशं रूपं प्रकाशस्यामलं भवेत् ॥मु_३,४।५४॥  

  
त्रिजगत् त्वम् अहं चेति दृश्ये ऽसत्ताम् उपागते ।
  
द्रष्टुः स्यात् केवलीभावस् तादृशो विमलात्मनः ॥मु_३,४।५५॥  

  
दिग्भूम्याकाशरूपिणि दिग्भूम्याकाशस्वरूपे । प्रकाश्ये प्रकाशनीये वस्तुजाते । असम्भवति सति । सम्भवक्रियाकर्तृत्वम् अभजति सति । प्रकाशस्य सूर्यप्रकाशस्य । यादृशम् अमलं शुद्धम् । इन्द्रियातीतम् इति यावत् । रूपं भवेत् । न हि सूर्यमण्डलात् निष्क्रान्तः भित्तौ अपतितः प्रकाशः नेत्रगम्यः भवति । त्रिजगत् त्वं अहं चेति दृश्ये असत्ताम् अभावम् । उपागते सति । द्रष्टुः दृश्यप्रकाशकतया स्थितस्य द्रष्टुः । तादृशः केवलीभावः अमलरूपत्वं । स्यात् भवेत् । द्रष्टुः कथम्भूतस्य । अमलात्मनः चेत्यमलरूषितचिन्मात्रस्वरूपस्यान्यथा केवलीभावापरपर्यायः निर्मलीभावः अयुक्तः स्यात् ॥म्त्_३,४।५४-५५॥  
  

  
अनन्ताखिलशैलादिप्रतिबिम्बे हि यादृशी ।
  
स्याद् दर्पणे दर्पणता केवलात्मस्वरूपिणी ॥मु_३,४।५६॥  

  
अहं त्वं जगद् इत्यादौ प्रशान्ते दृश्यसम्भ्रमे ।
  
स्यात् तादृशी केवलता स्थिते द्रष्टर्य् अवीक्षके ॥मु_३,४।५७॥  

  
दार्ष्टान्तिकगतं प्रशान्ते इति पदं दृष्टान्ते ऽपि योजनीयं । तेनायम् अर्थः । हि निश्चये । अनन्ताः ये अखिलाः शैलादयः । तद्रूपे प्रतिबिम्बे प्रशान्ते सति । दार्ष्टान्तिकतया गृहीते दर्पणे प्रतिबिम्बभावम् अभजति सति इति यावत् । दर्पणे केवलात्मस्वरूपिणी केवलदर्पणाख्यस्वरूपमयी । यादृशी दर्पणता स्यात् । अहं त्वं जगद् इत्यादौ दृश्यसम्भ्रमे दृश्याकारे सम्भ्रमे । दृश्ये इति यावत् । प्रशान्ते सति । ततः अवीक्षके दृशिक्रियाम् अकुर्वति । स्थिते द्रष्टरि । तादृशी केवलता स्यात् । यथा प्रतिबिम्बाभावे शुद्धं दर्पणमात्रम् एव तिष्ठति तथा दृश्याभावे शुद्धः द्रष्टा एव तिष्ठतीति भावः ॥म्त्_३,४।५६-५७॥  
  

  
दृश्याभावासम्भवं मन्यमानः श्रीरामः पृच्छति  

  
सच् चेन् न शाम्यतीदं वा नाभावो विद्यते सतः ।
  
असत्तां च न विद्मो ऽस्मिन् दृश्ये दोषप्रदायिनि ॥मु_३,४।५८॥  

  
वाशब्दः यतःशब्दार्थे । इदं दृश्यं । सत् सत्ताभाक् चेत् । चेत् यदि भवति । तदा न शाम्यति । यतः सतः सत्ताभजतः । अभावः न विद्यते । स्वरूपहानिप्रसङ्गात् । अन्यथा वह्नेर् अपि दाहकत्वहानिः स्यात् । ननु तर्हि असद् एव भवत्व् इत्य् । अत्राह असत्तां चेति । दोषप्रदायिनि रागादिस्वरूपदोषप्रदायिनि । असतः दोषप्रदायित्वं न युक्तं वन्ध्यासुतस्यापि तत्त्वापत्तेर् इति भावः ॥म्त्_३,४।५८॥  
  

  
फलितम् आह  

  
तस्मात् कथम् इयं शाम्येद् ब्रह्मन् दृश्यविषूचिका ।
  
नानोद्भवभ्रमकरी दुःखसन्ततिदायिनी ॥मु_३,४।५९॥  

  
नानोद्भवः चित्रोत्पत्तिः । यः भ्रमः मिथ्याज्ञानम् । तं करोतीति तादृशी ॥म्त्_३,४।५९॥  

  
उन्मार्जयामीति प्रतिज्ञां सफलीकर्तुं श्रीवसिष्ठः उत्तरं कथयति  

  
अस्य दृश्यपिशाचस्य शान्त्यै मन्त्रम् इमं शृणु ।
  
रामात्यन्तम् अयं येन मृतिम् एष्यति नङ्क्ष्यति ॥मु_३,४।६०॥  

  
हे राम । त्वम् । अस्य पुरःस्फुरतः । दृश्यपिशाचस्य शान्त्यै । इमम् वक्ष्यमाणवाक्यकदम्बकस्वरूपं । मन्त्रं शृणु । येन मन्त्रेण । अयं दृश्यपिशाचः । अत्यन्तम् मृतिम् त्रैकालिकम् अभावम् । एति गच्छति । ततः विनङ्क्ष्यति अदर्शनं याति । युक्तं च पिशाचस्य मन्त्रेण मरणम् अदर्शनं च ॥म्त्_३,४।६०॥  
  

  
मन्त्रम् एव कथयति  

  
यद् अस्ति तस्य नाशो ऽस्ति न कदाचन राघव ।
  
यस्मात् तन् नष्टम् अप्य् अन्तर् बीजभूतं भवेद् धृदि ॥मु_३,४।६१॥  

  
हे राघव । यत् वस्तु । सत्तां भजति । तस्य नाशः कदाचन जातु । न सम्भवति । यस्मात् तत् वस्तु । नष्टम् अपि केनचित् पराभिमतेन समवायिकारणनाशादिना नष्टम् अपि । हृदि अन्तः मानसान्तः । बीजभूतम् । बीजभावेन स्थितम् वा सत्तारूपेण स्थितम् इति यावत् । भवति । दृश्यते हि नष्टम् अपि वस्तु हृदि पुनः पुनः आवर्तमानम् ॥म्त्_३,४।६१॥  
  

  
ननु ततः को दोषः इत्य् । अत्राह  

  
स्मृतिबीजा चिदाकाशे पुनर् उद्भूय दृश्यधीः ।
  
लोकशाइलाम्बराकारं दोषं वितनुते ऽतनुम् ॥मु_३,४।६२॥  

  
स्मृतिबीजा स्मृतिकारणिका । दृश्यधीः दृश्याकारा धीः । दृश्यम् इति यावत् । चिदाकाशे उद्भूय प्रादुर्भूय । अतनुम् महान्तम् । लोकशैलाम्बराकारम् दोषम् पुनः वितनुते सूक्ष्मप्रपञ्चभावेन विशेषेण विस्तारयति । स्वप्ने दृष्टत्वात् ॥म्त्_३,४।६२॥  
  

  
ननु ततो ऽपि किम् इत्य् । अत्राह  

  
इत्थं निर्मोक्षदोषः स्यान् न च तस्यांशसम्भवः ।
  
यस्माद् देवर्षिमुनयो दृश्यन्ते मुक्तिभाजनम् ॥मु_३,४।६३॥  

  
इत्थं सति । निर्मोक्षदोषः मोक्षाभावप्रसङ्गरूपः दोषः । स्यात् । स्थूलसूक्ष्मभावेन द्विविधस्य दृश्याभावस्यैव मोक्षत्वात् । ननु भवतु सः दोषः । किम् अस्माकं करिष्यतीत्य् । अत्राह न चेति । तस्य निर्मोक्षदोषस्य । अंशेनापि सम्भवः न च भवति । यस्मात् देवर्षिमुनयः मुक्तिभाजनं दृश्यन्ते ॥म्त्_३,४।६३॥  

  
पुनर् अप्य् एतद् एव कथयति  

  
यदि स्याज् जगदादीदं तत् स्यान् मोक्षो न कस्यचित् ।
  
बाह्यस्थम् अस्तु हृत्स्थं वा दृश्यं नाशाय केवलम् ॥मु_३,४।६४॥  

  
यदि इदम् जगदादि स्यात् सत्तां भजेत् । तदा कस्यचित् कस्यापि प्रमातुः । मोक्षः दृश्यान् मुक्तिः । न स्यात् । यथा तथा सम्भाविते ऽपि दृश्यनाशे स्मृतिप्रभावात् सूक्ष्मतया पुनः दृश्यस्फुरणात् । यतः दृश्यम् बाह्यस्थम् स्थूलरूपम् अस्तु । हृत्स्थम् सूक्ष्मरूपं वा अस्तु । नाशाय बन्धाख्यनाशोत्पादार्थम् भवति । क्षोभकत्वाविशेषाद् इति भावः । आदिशब्देन सुषुप्तिस्तैमित्यादेः ग्रहणम् । तस्यापि दृश्यत्वाद् ॥म्त्_३,४।६४॥  

  
ननु तर्हि किं कार्यम् इत्य् । अत्राह  

  
तस्माद् इमां प्रतिज्ञां त्वं शृणु रामातिभीषणाम् ।
  
याम् उत्तरेण ग्रन्थेन नूनं त्वम् अवबुध्यसे ॥मु_३,४।६५॥  

  
अतिभीषणत्वं च प्रतिज्ञायाः असम्भवप्रवृत्तत्वेन ज्ञेयम् ॥म्त्_३,४।६५॥  

  
श्रीरामावबोधनिमित्तम् उत्तरग्रन्थम् एव कथयति  

  
अयम् आकाशभूतादिरूपो ऽहं चेति लक्षितः ।
  
जगच्छब्दस्य रामार्थो ननु नास्त्य् एव कश्चन ॥मु_३,४।६६॥  

  
हे राम । ननु निश्चये । आकाशभूतादिरूपः । तथा अहं चेति लक्षितः निश्चितः । अयम् जगच्छब्दस्यार्थः अभिधेयम् । परमार्थतः नास्त्य् एव सत्तां न भजति एव । न तु सत्ताभाग् भूत्वा नश्यति । तथा च सति न निर्मोक्षदोषप्रसङ्गः । न हि असतः बन्धकत्वं दृष्टम् इति भावः । आकाशस्य भूतत्वे ऽपि प्राधान्येन पृथङ्निर्देशः । आदिशब्देन भूतकार्याणां ग्रहणम् ॥म्त्_३,४।६६॥  

  
ननु पुरःस्फुरतः अहमादिकस्य जगतः कथं सर्वथा सत्त्वं युक्तम् इत्य् । अत्राह  

  
यद् इदं दृश्यते किञ्चिद् दृश्यजालं पुरोगतम् ।
  
एवं ब्रह्मैव तत् सर्वम् अजरामरम् अव्ययम् ॥मु_३,४।६७॥  

  
अस्माभिः यद् इदं पुरोगतं दृश्यजालं नीलसुखादिरूपः दृश्यसमूहः । दृश्यते अनुभूयते । तत् सर्वम् अजरामरम् देहरहितत्वात् तन्मात्रगतजरादिरहितम् । तथा अव्ययम् नाशरहितम् । ब्रह्मैव जगत्तया बृंहितं शुद्धचित्तत्त्वम् एव । एवम् जगद्भावेन भवति । दृश्यते हि जलस्य तरङ्गभावेन भवनम् । तथा च सति भासमानस्यापि जगतः असत्त्वं युक्तम् एव । न हि जले भासमानस्यापि तरङ्गस्य सत्त्वं दृष्टम् इति भावः ॥म्त्_३,४।६७॥  
  

  
दृश्यस्य ब्रह्ममात्रत्वम् एव दृढीकरोति  

  
पूर्णे पूर्णं प्रसरति परे शान्तं परं स्थितम् ।
  
व्योमन्य् एवोदितं व्योम ब्रह्म ब्रह्मणि तिष्ठति ॥मु_३,४।६८॥  

  
पूर्णे निरपेक्षे । प्रसरति सञ्चारं करोति । स्वरूपस्थे परे उत्तीर्णे । ब्रह्मणि बृंहिते वस्तुनि । अत्र सप्तम्यन्तैः शुद्धचित्तत्त्वस्य कथनं । प्रथमान्तैः तद्रूपस्य जगतः ज्ञेयम् । ननु कथं पूर्णत्वादिगुणयुक्ते शुद्धचित्तत्त्वे ऽवस्थानं युक्तम् । न्यूनस्याधिके अवस्थानदर्शनात् । सत्-यम् । अवस्थानम् अत्राधेयभावेन नास्ति येनोक्तदोषप्रसङ्गः स्यात् । किं तु तन्मात्रताभावेनेति नात्र दोषप्रसङ्गः । इत्य् अलं प्रपञ्चैः ॥म्त्_३,४।६८॥  
  

  
न दृश्यम् अस्ति नो दृक् च न द्रष्टा न च दर्शनम् ।
  
न शून्यं न जडं नो चिच् छान्तम् एवेदम् आततम् ॥मु_३,४।६९॥  

  
दृश्यम् दृशिक्रियाकर्म । नास्ति सत्तां न भजति । दृक् दृशिक्रिया । नो अस्ति । द्रष्टा दृशिक्रियाकर्ता । च नास्ति । दर्शनम् दृशिक्रियासाध्यं फलं । च नास्ति । सर्वेषां एषां प्रतीतिमात्रसारत्वात् । ननु तर्हि एतद् अभाव एवास्ती-त्य् । अत्राह न शून्यम् इति । शून्यम् दृश्याद्यभावः । च नास्ति । न हि सर्-वथा असतः भानं युक्तं । शशिशृङ्गादेर् अपि भानापत्तेः । ननु तर्हि जाड्यम् एव स्यात् । जाड्ये हि सर्वेषाम् असत्ता एव भवतीत्य् । अत्राह न जडम् इति । भावप्रधाननिर्देशः जडम् जडत्वम् । नास्ति । तत्त्वे हि दृश्यादिभानम् अयुक्तं स्यात् । ननु तर्हि शिष्टा चिद् एव स्याद् इत्य् । अत्राह नो चिद् इति । चित् चिन्मात्रम् । नो अस्ति । चेत्यापेक्षत्वेन तस्याः स्थितत्वात् । चेत्यस्य चोक्तन्यायेनासम्भवात् । ननु तर्हि किम् अस्ति । न हि सर्वथा असत्ता बुद्ध्यै आरोहतीत्य् । अत्राह शान्तम् इति । आततं समन्तात् स्फुरत्स्वरूपम् । इदम् सर्वम् दृश्यादिकम् । शान्तम् । भवति । चेत्यक्षोभरहितं चिन्मात्रं भवति ॥म्त्_३,४।६९॥  
  

  
अत्र निश्चयम् अनाप्नुवन् श्रीरामः मुनेः असम्भवार्थाभिधायित्वम् आसञ्जयति  

  
वन्ध्यापुत्रेण पिष्टो ऽद्रिः शशशृङ्गं प्रमायते ।
  
प्रसार्य भुजसङ्घातं शिला नृत्यति ताण्डवम् ॥मु_३,४।७०॥  

  
स्रवन्ति सिकतास् तैलं पठन्त्य् उपलपुत्रिकाः ।
  
गर्जन्ति चित्रजलदा इतीवेदं वचः प्रभो ॥मु_३,४।७१॥  

  
तवेति शेषः । हे प्रभो । इदम् तव वचः । इति भवति । एवंरूपं भवति इति । किम् इति । वन्ध्यापुत्रेणेत्यादि । जनैः शशशृङ्गं प्रमायते प्रमातुम् आरभ्यते इत्य् अर्थः । प्रमायते इति प्रयोगः आर्षः । सर्वथा असम्बद्धार्थाभिधाय्य् एव तव वचनम् इति भावः । असम्भवार्थप्रतिपादकत्वारोपप्रकाशिताविनयनिरासनार्थं प्रभो इत्य् आमन्त्रणम् ॥म्त्_३,४।७०-७१॥  

  
जरामरणदुःखादिशैलाकाशमयं जगत् ।
  
नास्तीति किम् इदं नाम भवतापि ममोच्यते ॥मु_३,४।७२॥  

  
न हि प्रत्यक्षम् अनुभूयमानस्य जरादिरूपस्य भावजातस्यापह्नवः युक्त इति भावः । अपिशब्दः श्रीवसिष्ठस्यासम्भववादित्वायोग्यत्वसूचनार्थः । ममेत्य् अनेन स्वस्य सच्छिष्यत्वं द्योतयति ॥म्त्_३,४।७२॥  
  

  
यथेत्य् एतत् सत्यम् एवास्ति तर्हि युक्तं कथयेत्य् । अनेनाभिप्रायेणाह  

  
यथेदं न स्थितं विश्वं नोत्पन्नं न च विद्यते ।
  
तथा कथय मे ब्रह्मन् येनैतन् निश्चितं भवेत् ॥मु_३,४।७३॥  

  
एतत् स्थित्याद्यभावः ॥म्त्_३,४।७३॥  

  
श्रीवसिष्ठ उत्तरं कथयति  

  
नासमन्वितवाग् अस्मि शृणु राघव कथ्यते ।
  
यथेदम् असद् आभाति वन्ध्यापुत्र इवारवी ॥मु_३,४।७४॥  

  
अहम् वसिष्ठाख्यः अहम् । असमन्विता असम्बद्धा । वाग् यस्य । सः । तादृशः नास्मि । हे राघव । त्वं शृणु । इदं जगत् । यथा येन प्रकारेण । असत् भाति । त्वां प्रति स्फुरति । मया तथा कथ्यते । इदं क इव । आरवी वन्ध्यापुत्र इव । आरवकारी वन्ध्यापुत्र इव । यथा सः असत् भाति । तथेत्य् अर्थः ॥म्त्_३,४।७४॥  

  
तद् एव कथयति  

  
इदम् आदाव् अनुत्पन्नं सर्गादौ तेन नास्त्य् अलम् ।
  
इदं हि मनसा भाति स्वप्नादौ पत्तनं यथा ॥मु_३,४।७५॥  

  
इदम् दृश्यं जगत् । आदौ आदिभूते । सर्गादौ चिन्मात्रस्य चेत्योन्मुखतारूपे सर्गारम्भे । अनुद्भूतं आसीत् । परमार्थतः चिन्मात्रभावाद् अच्युतेः । ततः भिन्नया सत्तयाश्रितं न आसीत् । न हि बहिर् अपि मृदः उत्पद्यमानस्य घटस्य मृदः भिन्ना सत्ता दृश्यते । तेन ततः कारणात् । इदम् जगत् । अलम् अतिशयेन । नास्ति सत्तां न भजति । स्वप्नपत्तनवत् चिन्मात्रसाक्षितामात्रेण लब्धसत्ताकत्वात् । ननु तर्हि कथम् इदं भासते इत्य् । अत्राह इदम् इति । हि निश्चये । इदं दृश्यम् जगत् । मनसा विकल्पेन । भाति दृश्यतया स्फुरति । किम् इव । पत्तनम् इव । यथा स्वप्नादौ पत्तनं मनसा भाति । तथेत्य् अर्थः ॥म्त्_३,४।७५॥  
  

  
ननु सत्स्वरूपेण मनसा भातस्य दृश्यस्य सत्त्वं युक्तम् एवेत्य् । अत्राह  

  
मन एव च सर्गादाव् अनुत्पन्नम् असद्वपुः ।
  
तथैतच् छृणु वक्ष्यामि यथैतद् अनुभूयते ॥मु_३,४।७६॥  

  
सर्गादौ प्रोक्तस्वरूपे सर्गारम्भे । मनः एव अनुत्पन्नम् । अत एवासद्वपुः असत्स्वरूपं भवति । त्वं शृणु । यथा त्वया एतत् अनुभूयते । अहम् तथा एतत् वक्ष्यामि ॥म्त्_३,४।७६॥  
  

  
ननु प्रकृतं दृश्यासत्त्वकथनं विहाय मनोऽसत्त्वकथनम् अयुक्तम् इत्य् । अत्राह  

  
मनो दृश्यमयं दोषं तनोतीमं क्षयात्मकम् ।
  
असद् एवासदाकारं स्वप्नः स्वप्नान्तरं यथा ॥मु_३,४।७७॥  

  
मनः इमम् पुरः भासमानम् । क्षयात्मकम् नश्वरस्वभावम् । दृश्यमयं दोषम् दृश्यस्वरूपं दोषं । तनोति विस्तारयति । मनः कथम्भूतम् । असद् एव स्फुरणमात्ररूपत्वात् असत्स्वरूपम् एव । दृश्यमयं दोषं कथम्भूतम् । असदाकारम् असत्स्वरूपम् । असता विस्तार्यमाणत्वात् । न ह्य् असता विस्तारितं सत् भवितुं योग्यम् । वन्ध्यापुत्रविस्तारितस्य वाग्जालस्यापि सत्तापत्तेः । मनः कः यथा । स्वप्नो यथा । यथा असत्स्वरूपः स्वप्नः असदाकारं स्वप्नान्तरं तनोति । तथेत्य् अर्थः । दृश्यते हि स्वप्ने स्वप्नान्तरम् इति नात्र विवादः ॥म्त्_३,४।७७॥  

  
स्वाश्रयभूतं देहं प्रत्य् अपि अस्यैव कारणत्वं कथयति  

  
तत् स्वयं स्वैरम् एवाशु सङ्कल्पयति देहकम् ।
  
तेनेयम् इन्द्रजालश्रीर् विततेन वितन्यते ॥मु_३,४।७८॥  

  
तत् मनः । इदं देहकम् आत्मतया भासमानं स्थूलदेहम् । आशु शीघ्रं । स्वयम् अन्यसाहाय्यानपेक्षं । स्वैरम् स्वेच्छया । सङ्कल्पयति सङ्कल्पमात्रेण सम्पादयति । पुनर् अपि प्रकृतम् एव कथयति तेनेयम् इति । तेन मनसा । इयम् दृश्यत्वेन भासमाना ॥म्त्_३,४।७८॥  

  
उक्तम् अर्थं सर्गान्तश्लोकेन सङ्गृह्य कथयति  

  
स्फुरति गच्छति वल्गति याचते भवति मज्जति संहरति स्वयम् ।
  
अपरताम् उपयात्य् अपि केवलं चलति चञ्चलशक्तितया मनः ॥मु_३,४।७९॥  

  
उपलक्षणं चैतत् । तेन या काचित् क्रिया इह भवति सा मनःकृता एव भवतीति सङ्क्षिप्तार्थ इति शिवम् ॥म्त्_३,४।७९॥  

  
इति श्रीभास्करकण्ठविरचितायां श्रीमोक्षोपायटीकायाम् उत्पत्तिप्रकरणे चतुर्थः सर्गः ॥  
  
  

  
एवं मनोनिर्णयम् अवश्यकर्तव्यतया श्रुत्वा श्रीरामः पृच्छति  

  
भगवन् मुनिशार्दूल किम् इवेह मनो भ्रमे ।
  
विद्यते कथम् उत्पन्नं मनो मायामयं कुतः ॥मु_३,५।१॥  

  
भगवन् मुनिशार्दूल हे भगवन् मुनिश्रेष्ठ । इह भ्रमे अस्मिन् जगद्रूपे भ्रमे । मनः किम् इव विद्यते किंस्वरूपम् इवास्ति । तथा कथम् उत्पन्नम् केन प्रकारेण प्रादुर्भूतम् । मनः मायामयं मायास्वरूपं कुतः भवति ॥म्त्_३,५।१॥  

  
तत्राप्य् आदौ उत्पत्तिम् एव कथयेत्य् अभिप्रायेणाह  

  
उत्पत्तिम् आदाव् इति मे समासेन वद प्रभो ।
  
प्रवक्ष्यसि ततः शिष्टं वक्तव्यं वदतां वर ॥मु_३,५।२॥  

  
हे प्रभो । त्वम् । मे इति उत्पत्तिम् मनोनिष्ठाम् उत्पत्तिम् । मत्पृष्टं शिष्टं स्यात् । तत् प्रवक्ष्यसि कथयिष्यसि । स्वयम् एव शिष्टत्वाद् इति भावः ॥म्त्_३,५।२॥  
  

  
श्रीवसिष्ठ उत्तरं कथयति  

  
महाप्रलयसम्पत्ताव् असत्तां समुपागते ।
  
अशेषदृश्ये सर्गादौ शान्तम् एवावशिष्यते ॥मु_३,५।३॥  

  
महाप्रलयस्य तुर्याख्यस्यावस्थाविशेषस्य महाकल्पान्तसमयस्य वा । सम्पत्तौ पूर्णतायां सत्यां । सर्गादौ अशेषदृश्ये सृष्टिसंहारतत्संस्काररूपे समस्ते दृश्ये । असत्ताम् अदर्शनम् । समुपागते सति । शान्तम् एव शनैः शनैः सर्गादिनाशसाक्षिताख्यात् क्षोभाद् अपि निष्क्रान्तम् किम् अप्य् अनिर्वाच्यं तत्त्वम् एवावशिष्यते शिष्टम् भवति । अत्र सर्गः स्वविषयं पदार्थजातसाक्षि प्रति । संहारः स्वसाध्यम् पदार्थाभावं । संस्कारः पदार्थसंस्कारं पदार्थाभावं । तयोः संस्कारः पदार्थसंस्कारं पदार्थाभावसंस्कारं चेति विभागो ज्ञातव्यः ॥म्त्_३,५।३॥  
  

  
शान्तावशिष्टम् एव स्फुटं कथयति  

  
आस्ते ऽनस्तमितो भास्वान् अजो देवो निरामयः ।
  
सर्वदा सर्वकृत् सर्वः परमात्मा महेश्वरः ॥मु_३,५।४॥  

  
परमात्मा सर्वेषां परमार्थतः अहन्ताविषयतया भासमानम् किम् अप्य् आन्तरं तत्त्वम् । आस्ते तिष्ठति । प्रथमम् महाप्रलयसाक्षिभावेन तदनन्तरम् अपि यथा तथा कल्प्यमानानां स्वाभावानां साक्षिभावेन स्थितत्वात् । अत्र सर्वदा स्थितस्यात्मनः स्थितिवर्तमानताकथनं प्रमात्रपेक्षया प्रयुक्तत्वात् न दोषावहम् । कथम्भूतः असौ परमात्मेत्य् अपेक्षायां विशेषणानि कथयति अनस्तमित इति । अनस्तमितः यथा तथा कल्पितस्य स्वास्तस्यापि ग्राहकत्वेन स्थितत्वात् फलतः अस्तरहितः । भास्वान् साक्षितया सर्वप्रकाशकत्वात् सूर्यस्वरूपः । आश्चर्यं च भास्वतः अनस्तमितत्वम् । अजः जन्मरहितः । प्रादुर्भूतिः हि जन्म । सा च तस्य न युक्ता । आत्मत्वेन सदा प्रादुर्भूतत्वात् । न ह्य् आत्मनः अप्रादुर्भूतत्वं कदापि युक्तम् । स्वाप्रादुर्भूतेर् अपि ग्राहकतया स्थितत्वात् । देवः क्रीडाशीलः । अन्यथा एतादृशं जगत् कथं प्रादुर्भवेत् । अक्रीडाशीलो हि हस्तचालनमात्राद् अपि पराङ्मुखो भवति । निरामयः मायाख्यरोगात् निष्क्रान्तः । अन्यथा मायाख्यामयग्रस्तत्वात् मायाप्रेरकत्वम् अयुक्तम् स्यात् । न हि आमयग्रस्तः आमयप्रेरको भवति । सर्वदा सर्वकृत् सर्वेषु देशेषु कालेषु च सर्वकारी । अन्यथा अनुभूयमानः सर्वदा सर्वोद्भवः अयुक्तः स्यात् । सर्वः सर्वस्वरूपः । अन्यथा पदार्थानां किम्मयत्वं स्यात् । महेश्वरः परमनियन्ता । अन्यथा सर्वे स्वस्वभावे नियताः न स्युः ॥म्त्_३,५।४॥  
  

  
पुनर् अपि तम् एव विशिनष्टि  

  
यतो वाचो निवर्तन्ते यो मुक्तैर् अवगम्यते ।
  
यस्य चात्मादिकाः सञ्ज्ञाः कल्पिता न स्वभावजाः ॥मु_३,५।५॥  

  
वाचः समस्ताः लौकिकाः वैदिकाश् च वाचः । यतः यस्मात् परमात्मनः । निवर्तन्ते । वाक् हि सङ्केतं पुरस्कृत्य वस्तुनि प्रवर्तते । सङ्केतश् च परमात्मनि कर्तुम् अशक्यः । बाह्यान्तःकरणागोचरत्वात् । इन्द्रियगोचरे एव वस्तुनि हस्तग्राहिकया सङ्केतकरणं दृश्यते । तर्हि असौ नास्तीत्य् । अत्राह यो मुक्तैर् इति । मुक्तैः एव दृश्यानासक्तचित्तैः एव । न तु लौकिकैः । यः अवगम्यते आत्मतया ज्ञायते । मुक्ताः हि शुद्धं किम् अपि तत्त्वं आत्मतया जानन्ति । अन्यथा मुक्तत्वायोगात् । तथा चासत्ता अस्य न युक्तेति भावः । ननु वाचां ततः निवर्तनकथनम् अयुक्तं आत्मादिशब्दानां तद्वाचकत्वात् इत्य् । अत्राह यस्य चेति । तत्त्वज्ञैर् इति शेषः । कल्पिताः प्रवृत्तिनिमित्तम् अनपेक्ष्यैव तैलपायिकादिसञ्ज्ञावत् कल्पनया स्थापिताः ॥म्त्_३,५।५॥  

  
ननु यदि सः एक एवास्ति तत् कथं साङ्ख्यादिभिः पुरुषादयः कथिता इत्य् । अत्राह  

  
यः पुमान् साङ्ख्यदृष्टीनां ब्रह्म वेदान्तवादिनाम् ।
  
विज्ञानमात्रं विज्ञानविदाम् एकान्तनिर्मलम् ॥मु_३,५।६॥  

  
साङ्ख्यदृष्टीनां साङ्ख्यदर्शनरतानाम् । साङ्ख्याः हि प्रकृतिव्यतिरिक्तम् जीवापरपर्यायं पुरुषम् एव शेषत्वेन कथयन्ति । स च विचार्यमाणः उक्तपरमात्मरूपत्वे एव विश्राम्यतीति युक्तम् उक्तं यः पुमान् साङ्ख्यदृष्टीनाम् इति । एवं सर्वत्र योज्यम् । तथा च नामभेदस्यैव स्थितत्वान् नोक्तदोषप्रसङ्ग इति भावः । ननु श्रीवसिष्ठेन किं दर्शनम् आश्रित्येदं शास्त्रम् उक्तम् इति चेत् । सत्यम् । सर्वेषां दर्शनानां सारम् आश्रित्य एतेनेदं शास्त्रं कृतम् । अन्यथा सर्वमताङ्गीकारः अयुक्तः स्यात् । बाहुल्येन वेदान्तशास्त्रचर्चा अत्र दृश्यते । तदपेक्षया स्तोकेन महारहस्यभूतस्य शिवशास्त्रस्यापि इत्य् अलम् अप्रकृतचिन्तनेन । ब्रह्म अज्ञानाश्रयविषयीभूतम् शान्तम् चित्तत्त्वम् । विज्ञानमात्रम् घटपटादिविषयं निराकारं ज्ञानम् ॥म्त्_३,५।६॥  
  

  
यः शून्यवादिनां शून्यं भासको यो ऽर्कतेजसाम् ।
  
वक्ता स्मर्ता ऋतं भोक्ता द्रष्टा कर्ता सदैव यः ॥मु_३,५।७॥  

  
शून्यम् सुषुप्तौ अनुभूयमानं न किञ्चित्त्वं । उपलक्षणं चैतत् । तेन सर्वेषां दर्शनानां यत् वस्तु विश्रान्तिस्थानं भवति तद् असाव् एवेति ज्ञेयम् । पुनः कथम्भूतो ऽसौ भवतीत्य् । अत्राह भासक इति । यः अर्कतेजसाम् अर्कादिस्वरूपाणां तेजसां । भासकः नेत्राख्याधिष्ठानविशेषाधिश्रयणेन प्रकाशकः भवति । तथा यः सदा एव नित्यम् एव । ऋतम् सत्यतया । परमार्थतः इति यावत् । वक्ता स्मर्ता भोक्ता द्रष्टा कर्ता भवति । समस्तवक्त्राद्यात्मत्वेन स्थितत्वात् । ऋतम् इति क्रियाविशेषणम् ॥म्त्_३,५।७॥  
  

  
सद् अप्य् असद् यो जगति यो देहस्थो ऽपि दूरगः ।
  
चित्प्रकाशो ह्य् अयं यस्माद् आलोक इव भास्वतः ॥मु_३,५।८॥  

  
यः आत्मा । सद् अपि एतावतः जगद्भ्रमस्याधिष्ठानतया स्थितत्वात् सत्स्वरूपम् अपि । असत् भवति । बाह्यान्तःकरणागोचरत्वात् । यः आत्मा । देहस्थः अपि पाषाणरूपस्य देहस्यान्यथा चेष्टाश्रयत्वायोगात् तत्रस्थो ऽपि । दूरगः भवति । अन्यथाकाशस्थितानां सूर्यादीनां ग्रहणं न स्यात् । हि निश्चये । अयं चित्प्रकाशः पदार्थचेतनरूपः प्रकाशः । यस्मात् भवति । क इव । आलोक इव । यथा आलोकः पदार्थदर्शनम् । भास्वतः सूर्याद् । भवति । तथेत्य् अर्थः ॥म्त्_३,५।८॥  
  

  
यस्माद् विष्ण्वादयो देवाः सूर्याद् इव मरीचयः ।
  
यस्माज् जगन्त्य् अनन्तानि बुद्बुदा जलधेर् इव ॥मु_३,५।९॥  

  
देवाश् चाध्यात्मिकाः आधिदैविकाश् चेति द्विविधाः ज्ञेयाः । तत्र आधिदैविकाः प्रसिद्धाः । आध्यात्मिका यथा । मनः ब्रह्मा । बुद्धिः विष्णुः । अहङ्कारः रुद्रः । इन्द्रियादयः देवा इति । जगन्त्य् अपि एवं द्विविधानि ज्ञेयानि । तान्य् अपि आधिदैविकानि प्रसिद्धानि । आध्यात्मिकानि तु मानसिकाः सङ्कल्पाः ज्ञेयाः ॥म्त्_३,५।९॥  
  

  
यं यान्ति दृश्यवृन्दानि पयांसीव महार्णवम् ।
  
य आत्मानं पदार्थं च प्रकाशयति दीपवत् ॥मु_३,५।१०॥  

  
दृश्यवृन्दानि यम् द्रष्टृरूपम् यं । यान्ति यस्मिन् लयीभवन्तीत्य् अर्थः । यः शुद्धचित्स्वरूपः यः । आत्मानम् चिन्मात्रस्वरूपम् स्वात्मानम् । तथा पदार्थं जातौ एकवचनम् । पदार्थांश् च दीपवत् प्रकाशयति प्रकटीकरोति ॥म्त्_३,५।१०॥  
  

  
आकाशे यः शरीरे च दृशत्स्व् अप्सु लतासु च ।
  
पांसुष्व् अद्रिषु वातेषु पातालेषु च संस्थितः ॥मु_३,५।११॥  

  
यः आत्मा । आकाशे शरीरे च । तथा दृशत्सु शिलासु । अप्सु लतासु च पांसुषु रजस्सु । अद्रिषु पर्वतेषु । वातेषु पातालेषु च संस्थितः भवति । उपलक्षणं चैतत् । तेन सर्वत्र स्थावरे स्थित इति ज्ञेयम् । स्थावरेषु स्थितत्वं आत्मनः कथम् अस्तीति चेत् । सत्यम् । सर्वे स्थावराः तावत् विचार्यमाणाः अनिर्वाच्यतायाम् एव विश्राम्यन्ति । अनिर्वाच्यता एव च आत्मनः स्वरूपम् इति न कश्चिद् विरोधः । अथ वा स्थावराः तावत् आत्मयुक्ताः निरात्मकाः वा । निरात्मकत्वे किंरूपत्वं तेषां स्यात् । सात्मकत्वे तु स्फुटम् एव तेष्व् आत्मनः अवस्थानम् इति योज्यम् ॥म्त्_३,५।११॥  

  
यः प्लावयति संरब्धं पुर्यष्टकम् इतस् ततः ।
  
येन मूकीकृता मूढाः शिलाध्यानम् इवास्थिताः ॥मु_३,५।१२॥  

  
यः आत्मा । पुर्यष्टकम् अन्तःकरणत्रयं तन्मात्रपञ्चकम् इतिस्वरूपं पुर्यष्टकं । अर्थाच् चेतनवर्गम् । इतः ततः प्लावयति यत्र तत्र गमयति । चेष्टां कारयतीति यावत् । मूढाः जडाः । येन सारतया स्थितेन आत्मना । मूकीकृताः विमर्शासमर्थाः कृताः सन्तः । शिलाध्यानम् शिलावत् ध्यानम् । आस्थिताः इव भवन्ति । अत्यन्तजडा इव भवन्तीति यावत् । मूढानाम् अपि परमार्थतः शुद्धचिन्मात्ररूपत्वात् इवशब्दप्रयोगः ॥म्त्_३,५।१२॥  
  

  
व्योम येन कृतं शून्यं शैला येन घनीकृताः ।
  
आपो द्रुताः कृता येन दीप्तो यस्य वशाद् रविः ॥मु_३,५।१३॥  

  
येन सर्वशक्तित्वात् निस्तत्त्वरूपताम् आश्रितेन येनात्मना । व्योम व्याप्यतया स्थितम् आकाशम् । शून्यम् निस्तत्त्वस्वरूपं । कृतम् । तथा येन मृच्छिलाभावं श्रितेन येनात्मना । शैलाः स्वव्याप्याः पर्वताः । घनीकृताः निबिडाः सम्पादिताः । तथा येन द्रवत्वभावं गतेन येनात्मना । आपः स्वव्याप्यानि जलानि । द्रुताः द्रवत्वाख्यगुणयुक्ताः । कृताः । तथा रविः व्याप्यभावेन स्थितः सूर्यः । यस्य वशात् दीपनशीलतेजोभावं गतस्य यस्यात्मनः वशेन । दीप्तो भवति । उपलक्षणं चैतत् ॥म्त्_३,५।१३॥  
  

  
प्रसरन्ति यतश् चित्राः संसारासारवृष्टयः ।
  
अक्षयामृतसम्पूर्णाद् अम्भोदाद् इव वृष्टयः ॥मु_३,५।१४॥  

  
अक्षयम् नाशरहितम् । यत् अमृतम् आनन्दरसः । तेन सम्पूर्णात् निर्भरात् । यतः यस्मात् आत्मनः । संसारासारवृष्टयः संसाररूपाः धारासारवृष्टयः । प्रसरन्ति सञ्चरं यान्ति । का इव । वृष्टयः इव । यथा अक्षयामृतसम्पूर्णात् अविनाशिजलपूर्णात् । अम्भोदात् मेघात् । वृष्टयः प्रसरन्ति । तथेत्य् अर्थः ॥म्त्_३,५।१४॥  

  
आविर्भावतिरोभावमय्यस् त्रिभुवनोर्मयः ।
  
स्फुरन्त्य् अविरतं यस्मिन् घृणाव् इव मरीचयः ॥मु_३,५।१५॥  

  
आविर्भावतिरोभावमय्यः आविर्भावतिरोभावयुक्ताः । त्रिभुवनोर्मयः । यस्मिन् अर्थात् समुद्ररूपे । यस्मिन् अविरतम् स्फुरन्ति । का इव । मरीचयः इव । यथा घृणौ सूर्ये । मरीचयः स्फुरन्ति । तथेत्य् अर्थः ॥म्त्_३,५।१५॥  
  

  
नाशरूपो ऽविनाशात्मा यो ऽन्तःस्थः सर्ववस्तुषु ।
  
गुप्तो यो व्यतिरिक्तो ऽपि सर्वभावेषु संस्थितः ॥मु_३,५।१६॥  

  
अविनाशात्मा यथा तथा सम्भावितस्य स्वनाशस्यापि साक्षितया स्थितत्वात् विनाशरहितः । यः आत्मा । नाशरूपः भवति । नाशभावेनापि स्थितत्वात् । अन्यथा आत्मरहितस्य नाशस्य केन रूपेण भानं स्यात् । तथा व्यतिरिक्तः अपि शुद्धचिन्मात्ररूपत्वेन समस्तपदार्थोत्तीर्णस्वरूपः अपि । यः आत्मा । सर्वभावेषु संस्थितः भवति । सारतया स्थितत्वात् । विरुद्धं च अविनाशिनः विनाशरूपत्वम् सर्वभावव्यतिरिक्तस्य सर्वभावेषु संस्थितत्वम् । यः आत्मा कथम्भूतः । सर्ववस्तुषु अन्तःस्थः । अन्तः नियामकत्वेन स्थितः । अत एव गुप्तः बहिः अदृश्यः ॥म्त्_३,५।१६॥  

  
प्रकृतिव्रततिर् व्योम्नि जाता ब्रह्माण्डसत्फला ।
  
चित्तमूलेन्द्रियदला येन नृत्यति वायुना ॥मु_३,५।१७॥  

  
प्रकृतिः जगन्मूलकारणभूतं किम् अपि तत्त्वम् । सा एव व्रततिः लता । येन वायुना येनात्मरूपेण वातेन । नृत्यति कार्यभावेन परिणामे कर्तृत्वं भजति । अन्यथा कार्यवर्गगतजडत्वान्यथानुपपत्त्या जडरूपायाः तस्याः कार्यभावेन परिणामं प्रति कर्तृत्वायोगात् । प्रकृतिव्रततिः कथम्भूता । व्योम्नि न किञ्चिद्रूपतया आकाशस्वरूपे चिन्मात्रे । जाता प्रादुर्भूता । तथा ब्रह्माण्डम् एव सत्फलं यस्याः । सा । तादृशी । तथा चित्तम् एव मूलं यस्याः । सा । तादृशी । तथा इन्द्रियाण्य् एव दलाणि यस्याः । सा । तादृशी । चित्तमूलत्वेन प्रकृतेः प्रतीतिमात्रसिद्धत्वमात्रम् उक्तम् इति ब्रह्माण्डमूलकारणभूतायाः प्रकृतेः कथं तदन्तर्गतपुरुषचिन्मात्रमूलत्वम् उक्तम् इति न पर्यनुयोज्यम् ॥म्त्_३,५।१७॥  
  

  
यश् चिन्मणिः प्रकचति प्रतिदेहसमुद्गकम् ।
  
यस्मिन्न् इन्दौ स्फुरन्त्य् एता जगज्जालमरीचयः ॥मु_३,५।१८॥  

  
चिन्मणिः चिद् एव मणिः । प्रकाशकत्वात् रत्नम् । तत्स्वरूपः यः आत्मा । प्रतिदेहसमुद्गकम् सर्वेषु देहसमुद्गेषु । प्रकचति जीवभावेन स्फुर-ति । अन्यथा देहान्तर्गतानां जीवानां किंरूपत्वं स्यात् । युक्तं च समुद्गके रत्नप्रकचनम् । एताः पुरः दृश्यमानाः । जगज्जालमरीचयः । यस्मिन् इन्दौ स्फुरन्ति । अन्यथा किमाधारम् आसां भानं स्यात् । न हि निराधारस्य जगज्जालस्य स्फुरणं बुद्धिम् आरोहति । मरीचित्वं च जगज्जालस्य चित्प्रकाशविषयत्वेन चित्प्रकाशतानपायाज् ज्ञेयम् । अचिद्रूपो हि चिद्विषयतायोग्यो न भवति । विरुद्धत्वेन तत्सान्निध्ये तस्य सन्निधानासम्भवात् ॥म्त्_३,५।१८॥  
  

  
प्रशान्तचिद्घने यस्मिन् स्फुरन्त्य् अमृतवर्षिणि ।
  
धाराजलानि भूतानि दृष्टयस् तडितः स्फुटाः ॥मु_३,५।१९॥  

  
अमृतवर्षिणि आनन्दवर्षिणि । प्रशान्तचिद्घने यस्मिन् निरपेक्षशुद्धचिदाख्यमेघस्वरूपे यस्मिन् आत्मनि । भूतानि समस्ताः पदार्थाः । धाराजलानि । दृष्टयः तद्विषयाणि ज्ञानानि । स्फुटाः प्रकटाः । तडितः स्फुरन्ति । युक्तं च जलवर्षिणि मेघे धाराजलानां तडितां च स्फुरणम् । आनन्दवर्षित्वं चात्मनः परप्रेमास्पदत्वेन ज्ञेयम् । न हि आनन्दावर्षी परप्रेमास्पदो भवति । आनन्दवर्षिणि पुत्रादौ एव प्रेमास्पदत्वदर्शनात् । आत्मनः परप्रेमास्पदत्वं च सर्वेषु स्वसाक्षिकम् एवेति नायस्तम् ॥म्त्_३,५।१९॥  
  

  
चमत्कुर्वन्ति वस्तूनि यदालोकनया मिथः ।
  
असज् जातम् असद् येन येन सत् सत्त्वम् आगतम् ॥मु_३,५।२०॥  

  
वस्तूनि भोक्तृभोग्यरूपाणि भावजातानि । मिथः अन्योऽन्यस्मिन् । यदालोकनया यद्दर्शनेन । यद्दर्शनभावेनेति यावत् । चमत्कुर्वन्ति आनन्दम् अनुभवन्ति । यद्दर्शनम् एव तेषां चमत्कारकारणम् अस्तीति यावत् । मिथ्या इति सामान्याक्षेपेणोक्तम् । अयं भावः । भोक्तारः तावत् इष्टानिष्टान् भोग्यान् अनुभूय भोग्यान्तरनिरपेक्षा जायन्ते । अन्यथा तत्कालं विषयीकृतस्य भोग्यस्य भोगः समाप्तिं न व्रजेत् । तत्कालं भोग्यान्तरनिरपेक्षत्वं च तत्र तेषां चमत्कारानुभवनं विना न सिध्यति । एकस्मिन् विषये अनुभूयमानेन चमत्कारेणैव हि पुरुषः अन्येषु विषयेषु निरपेक्षो भवति । स च चमत्कारः विचार्यमाणः नैरपेक्ष्यकारणत्वात् आत्मस्वरूप एव भवति । परमविश्रान्तिपदस्वरूपस्य आत्मन एव नैरपेक्ष्यकारणत्वात् इति युक्तम् एव भोक्तुः भोग्येषु यद्दर्शनरूपं चमत्कारकारणम् इति । अनुभवमात्रगम्ये ऽस्मिन् वस्तुनि प्रतिभावद्भिः स्वयम् अपि यतनीयम् इत्य् अलं प्रपञ्चेन । तथा येन साक्षितया स्थितेन येनात्मना । असत् असत् जातम् । तथा येन तादृशेन येनात्मना । सत् सत्त्वम् आगतम् । साक्षिणं विना सदसद्गतयोः सत्त्वासत्त्वयोः असङ्कल्पत्वात् ॥म्त्_३,५।२०॥  
  

  
चलतीदम् अनिच्छस्य कायायो यस्य सन्निधौ ।
  
जडं परमरत्नस्य शान्तम् आत्मनि तिष्ठतः ॥मु_३,५।२१॥  

  
अनिच्छस्य इच्छाधारमते रहितत्वात् इच्छारहितस्य । अत एवात्मनि शान्ते । तिष्ठतश् चलनेच्छाख्यक्षोभरहितं तिष्ठतः । यस्य परमरत्नस्य सन्निधौ जडं ग्राह्यैकरूपत्वेन अचेतनम् । इदं कायायः शरीराख्यम् अयः । चलति चेष्टां करोति । कायचेष्टाकारणत्वेनाभिमतस्य प्राणस्यापि आत्मशक्तियुक्तत्वेन परमार्थतः कायचलनकारणत्वायोगात् । बाह्यरत्नगतजडत्वराहित्यद्योतनार्थं परमपदोपादानम् । युक्तम् च अयसः अयस्कान्ताख्यरत्नसन्निधाने चलनम् ॥म्त्_३,५।२१॥  
  

  
नियतिर् देशकालौ च चलनं स्पन्दनं क्रियाः ।
  
इति येन गतं सत्तां सर्वसत्त्वाभिगामिना ॥मु_३,५।२२॥  

  
नियतिः पदार्थेषु नियमादायकः शक्तिविशेषः । देशः पदार्थाधारभूतः वस्तुविशेषः । कालः सूर्यचाराद्यनुमेयः कलनामात्रस्वरूपः पदार्थपरिवर्तिकारकः को ऽपि वस्तुविशेषः । चलनम् सामान्यचलनम् । स्पन्दनं क्रियाविषया चेष्टा । क्रिया पाकादिरूपं कर्म । उपलक्षणं चैतत् । इति एतत् । सर्वसत्त्वाभिगामिना समस्तसत्ताविषयपदार्थव्यापकेन । येनात्मना । सत्तां गतम् । व्यापकेनैव हि व्याप्यं सत्तां लभते ॥म्त्_३,५।२२॥  
  

  
शुद्धसंविन्मयत्वाद् यः खं भवेद् व्योमवित्तया ।
  
पदार्थवित्तयार्थत्वम् अवतिष्ठत्य् अनिष्ठितः ॥मु_३,५।२३॥  

  
शुद्धसंविन्मयत्वात् । शुद्धा केनापि रूपेण निष्ठां न गता । या संवित् संवेदनं । तत्स्वरूपत्वात् । अनिष्ठितः केनापि रूपेण निष्ठां न गतः । यः । व्योमवित्तया व्योमाहम् इति संविद्युक्तत्वेन । खं व्योम । भवति । पदार्थाभावरूपं भवतीत्य् अर्थः । पदार्थवित्तया पदार्थो ऽहम् इति संविद्युक्तत्वेन । अर्थत्वम् पदार्थभावम् । अवतिष्ठति आश्रयति । उपसर्गसामर्थ्यात् तिष्ठतेर् आश्रयणम् अर्थः । घटत्वे निष्ठितः घटः पटतां न यातीति अनिष्ठित इत्य् उक्तम् ॥म्त्_३,५।२३॥  

  
सर्गान्तश्लोकेनात्ममाहात्म्यवर्णनं समापयति  

  
कुर्वन्न् अपीव जगतां महताम् अनन्त- स्पन्दं न किञ्चन करोति कदाचनापि ।
  
स्वात्मन्य् अनस्तमयसंविदि निर्विकारे त्यक्तोदयस्थितिमतिः स्थित एक एव ॥मु_३,५।२४॥  

  
य इति शेषः । यः आत्मा महताम् जगताम् अनन्तस्पन्दम् कुर्वन् अपि इव जगत्प्रादुर्भावान्यथानुपपत्त्या महाजगद्विषयम् अनन्तं स्पन्दं कुर्वन्न् अपीव । कदाचन किञ्चन न करोति अतिशुद्धेन कर्तृत्वाभिमानाभावात् । अन्यथा इवशब्दप्रयोगायोगात् । यः कथम्भूतः । अनस्तमयसंविदि । अनस्तमया यथा तथा कल्पितस्य स्वास्तमयस्यापि साक्षित्वेनावस्थानात् परमार्थतः अस्तमयरहिता । या संवित् । तत्स्वरूपे । तथा निर्विकारे रागद्वेषादिरूपेभ्यः विकारेभ्यः निष्क्रान्ते । स्वात्मनि स्वस्वरूपे । स्थितः । पुनः कथम्भूतः । त्यक्ता उदयस्थित्योः जगद्विषयोः उदयस्थित्योः । मतिः येन । सः । तादृशः । जगतः उदये स्थितौ अर्थात् संहारे च निरपेक्ष इत्य् अर्थः । इति शिवम् ॥म्त्_३,५।२४॥  

  
इति श्रीभास्करकण्ठविरचितायां श्रीमोक्षोपायटीकायाम् उत्पत्तिप्रकरणे पञ्चमः सर्गः ॥ ३,५ ॥  
  
  

  
ॐ एवं परमात्मनः स्वरूपं माहात्म्यं च प्रतिपाद्य श्रीरामं तत्प्राप्तिं प्रति त्वरमाणं ज्ञात्वा सुगमं तत्प्राप्त्युपायं कथयति  

  
अस्य देवातिदेवस्य परस्य परमात्मनः ।
  
ज्ञानाद् एव परा सिद्धिर् न त्व् अनुष्ठानखेददा ॥मु_३,६।१॥  

  
अस्य प्रोक्तस्वरूपस्य । देवातिदेवस्य निरतिशयक्रीडाशीलस्य द्योतनशीलस्य च निरतिशयपरमात्मनः । ज्ञानाद् एव ज्ञानाख्याद् उपायाद् एव । सिद्धिः प्राप्तिरूपा सिद्धिः । भवति । अस्य सिद्धिः अनुष्ठानखेददा । अनुष्ठानेन यः खेदः । तं ददातीति तादृशी । न भवति ॥म्त्_३,६।१॥  
  

  
नन्व् अनुष्ठानं विना कथं युक्तता स्याद् इत्य् । अत्राह  

  
अत्र ज्ञानम् अनुष्ठानं न त्व् अन्यद् उपयुज्यते ।
  
मृगतृष्णाजलभ्रान्तिशान्तिवेदनरूपि तत् ॥मु_३,६।२॥  

  
अत्र अस्यां आत्मप्राप्तिरूपायां सिद्धौ । ज्ञानम् अनुष्ठानं सिद्धेः कार्यसाधकः प्रयत्नः । भवति । अन्यत् ज्ञानाख्यानुष्ठानव्यतिरिक्तं कायव्यापाराख्यं । अनुष्ठानं नोपयुज्यते । तत् ज्ञानम् । मृगतृष्णायां या जलभ्रान्तिः । तस्याः शान्तिः । येन । तत् । तादृशं यत् वेदनम् । तद्वत् रूपम् । अस्यास्तीति तादृशं भवति । सम्यग्ज्ञानरूपं भवतीत्य् अर्थः ॥म्त्_३,६।२॥  

  
नन्व् ईदृशो ऽसाव् आत्मा कुत्र तिष्ठतीत्य् । अत्राह  

  
न चैष दूरे नाकाशे नालभ्यो विषमो न च ।
  
स्वानन्दभासरूपो ऽसौ स्वदेहाद् एव लभ्यते ॥मु_३,६।३॥  

  
एषः आत्मा । दूरे न च भवति । स्वशरीरान्तर्वर्तित्वात् । एतेन दूरस्थमहातीर्थाश्रयत्वशङ्का निवारिता । एषः आत्मा । आकाशे न भवति । एतेन उपरिस्थभुवनाश्रयत्वशङ्का निवारिता । एषः आत्मा । अलभ्यः लब्धुम् अशक्यः । न भवति । सदा लब्धत्वात् । अन्यथा आत्मत्वायोग्यत्वात् । एतेन दुर्लभत्वशङ्का निवारिता । एषः आत्मा । विषमः कठिनः । न च भवति । परप्रेमास्पदत्वात् । न हि कठिने प्रेमास्पदत्वं युक्तम् । परत्वविशेषितस्य तु प्रेम्नः का कथा । एतेन ऐश्वर्यलेशमदग्रस्तराजादिवत् क्रौर्याशङ्का निवारिता । पुरुषेण स्वानन्दभासरूपः भोगादिविषयनिरपेक्षस्वयम्भातानन्दप्रतिभासस्वरूपः । असौ आत्मा । स्वदेहाद् एव लभ्यते । स्वानन्दभासरूप इत्य् अनेन विषमत्वनिरासः । स्वदेहाद् इत्य् अनेन दूरस्थत्वाकाशस्थत्वयोः निरासः । लभ्यते इत्य् अनेन अलभ्यत्वनिरासः ॥म्त्_३,६।३॥  
  

  
ननु तपःप्रभृतिनापि केचिद् आत्मप्राप्तिं कथयन्तीत्य् । अत्राह  

  
किञ्चिन् नोपकरोत्य् अत्र तपोदानव्रतादिकम् ।
  
स्वभावमात्रविश्रान्तिम् ऋते नात्रास्ति साधनम् ॥मु_३,६।४॥  

  
अत्र अस्यां आत्मप्राप्तिरूपायां सिद्धौ । तपोदानव्रतादिकम् किञ्चित् नोपकरोति लेशेनापि उपकारं न करोति । बाह्याङ्गत्वेन आरादुपकारकत्वात् । तपःप्रभृतिना हि सत्त्वशुद्धिर् एव भवति । नात्मप्राप्तिः । अत्र अस्यां आत्मप्राप्तौ । स्वभावविश्रान्तिम् ऋते स्वरूपविश्रान्तिं विहाय । साधनं न भवति ॥म्त्_३,६।४॥  
  

  
स्वभावविश्रान्तौ असमर्थान् प्रति उपायं कथयति  

  
शास्त्रसत्सङ्गसद्योगिपरतैवात्र केवलम् ।
  
साधनं बोधनं मोहजालस्य यद् अकृत्रिमम् ॥मु_३,६।५॥  

  
अत्र अस्याम् आत्मप्राप्तौ । शास्त्रं च अध्यात्मशास्त्रं । तच् च सत्सङ्गसद्योगिनः च शास्त्रसत्सङ्गसद्योगिनः । तत्र परता एकनिष्ठत्वम् । एव । न तु तपःप्रभृतिकम् । साधनं उपायः । भवति । साधनं किं । यत् मोहजालस्य जगति जगत्त्वज्ञानाख्यस्य मिथ्याज्ञानप्रपञ्चस्य । लक्षणया जगति जगत्त्वज्ञानाख्यस्य मोहजालयुक्तस्य पुरुषस्याकृत्रिमं सहजं । बोधनं ब्रह्मैवेदम् इत्य् । एवम्बोधकारि भवति ॥म्त्_३,६।५॥  
  

  
शास्त्रादिपरताफलभूतस्यात्मविश्रान्तिम् प्रति साधनभूतस्य मुख्यम् उपायत्वं कथयति  

  
अयं स देव इत्य् एव सम्परिज्ञानमात्रतः ।
  
जन्तोर् न जायते दुःखं जीवन्मुक्तत्वम् एति च ॥मु_३,६।६॥  

  
अयम् अहन्तया इदन्तया च पुरःस्फुरणशीलः अहङ्कारादिकः संसारः । सः सर्वेषां परमार्थतः आत्मभावेन स्थितत्वात् प्रसिद्धः । देवः द्योतनशीलं क्रीडाशीलं च चित्तत्त्वं भवति । इत्य् एव एतावन्मात्रेणैव । सम्परिज्ञानमात्रतः सम्यग्ज्ञानमात्रेण । जन्तोः दुःखं न जायते । प्रवाहागतस्य दुःखस्यापि चिन्मात्रत्वज्ञानात् । सः जन्तुः जीवन्मुक्तत्वं चैति प्राप्नोति । शरीरसान्निध्ये ऽपि मुक्तत्वात् ॥म्त्_३,६।६॥  
  

  
साधनभावेन प्रसिद्धस्य तपःप्रभृतिकस्यासाधनत्वम् असहमानः आत्मनः सुलभत्वे निकटवर्तित्वे च सन्दिहानश् च श्रीरामः पृच्छति  

  
सम्परिज्ञातमात्रेण किलानेनात्मनात्मनि ।
  
पुनर् दोषा न बाधन्ते मरणाद्याः कदाचन ॥मु_३,६।७॥  

  
आत्मनि स्वस्मिन् । सम्परिज्ञातमात्रेण अहमादिजगदधिष्ठानतया सम्यङ्निश्चितेन । अनेन आत्मना मरणाद्याः दोषाः न बाधन्ते । न हि चिन्मात्रतां गतस्य देहगताः मरणाद्याः बाधां कर्तुं समर्थाः भवन्ति ॥म्त्_३,६।७॥  

  
तर्हि ज्ञातज्ञेयत्वेन मौनम् एव कुर्व् इत्य् । अत्राह  

  
देवदेवो महान् एष कुतो दूराद् अवाप्यते ।
  
तपसा केन तीव्रेण क्लेशेन कियताथ वा ॥मु_३,६।८॥  

  
अस्माभिः एषः देवदेवः कुतः दूरात् कियतः दूरात् । अवाप्यते । तथा केन तीव्रेण तपसा अवाप्यत अथ वा कियता क्लेशेन प्राणरोधनादिरूपेण क्लेशेन । अवाप्यते । न हि ईदृशस्य देवदेवस्य तपआदिकं प्राणरोधनादिकं च विना प्राप्तिः युज्यते । सर्वेषां तत्प्राप्तिप्रसङ्गात् । न हि सर्वे तत्प्राप्तिभाजः दृश्यन्ते । न चानवाप्तस्य ज्ञानविषयत्वं युक्तं । प्राप्तस्य घटादेर् एव तद्विषयतादर्शनाद् इति भावः ॥म्त्_३,६।८॥  
  

  
श्रीवसिष्ठः उत्तरं कथयति  

  
स्वपौरुषप्रयत्नेन विवेकेन विकासिना ।
  
स देवो ज्ञायते राम न तपस्स्नानकर्मभिः ॥मु_३,६।९॥  

  
हे राम । स्वपौरुषप्रयत्नेन निजमानसिकपौरुषाख्यप्रयत्नस्वरूपेण । तथा विकासिना विकासयुक्तेन विचारेण । को ऽहम् इदं जगच् च किम् इत्य् एवंरूपेण विवेकेन । पुरुषेण स देवः ज्ञायते । तपःस्नानकर्मभिः न ज्ञायते । चित्तादिशोधनमात्रपरत्वात् तेषाम् । ज्ञायते इत्य् अनेन ज्ञानमात्रम् एवात्र साधनीयं । नावाप्तिः । न हि पुरःस्थायां शुक्तौ रजतभ्रमयुक्तस्य शुक्त्यवाप्तिं काङ्क्षमाणस्यापि शुक्त्यवाप्तिः सधनीया । शुक्तिर् एवेयम् इत्य् एवंरूपस्य ज्ञानमात्रस्यैव साधनीयत्वात् इति द्योतितम् । कुतो दूराद् इत्य् अस्यात्यन्तासङ्गतत्त्वेनोत्तराकथनम् ॥म्त्_३,६।९॥  
  

  
रागादियुक्तस्य तपआदेः स्फुटम् एव असाधनत्वम् । तद्रहितस्य तु साधनत्वे ऽपि रागादिराहित्यस्यैव साधनत्वं युक्तम् इत्य् अभिप्रायेणाह  

  
रागद्वेषतमःक्रोधमदमात्सर्यवर्जनम् ।
  
विना राम तपोदानं क्लेश एव न वास्तवम् ॥मु_३,६।१०॥  

  
तपश् च दानं च तत् तपोदानं । वास्तवम् सहजभावकृतं ॥म्त्_३,६।१०॥  

  
रागाद्युपहते चित्ते वञ्चयित्वा परं धनम् ।
  
यद् अर्ज्यते ततो दानाद् यस्यार्थस् तस्य तत् फलम् ॥मु_३,६।११॥  

  
ततः तस्य धनस्य । सार्वविभक्तिकः तसिल् ॥म्त्_३,६।११॥  
  

  
रागाद्युपहते चित्ते व्रतादि क्रियते च यत् ।
  
स दम्भः प्रोच्यते तस्य फलम् अस्ति मनाङ् न वा ॥मु_३,६।१२॥  

  
वाशब्दः पक्षान्तरे ॥म्त्_३,६।१२॥  

  
फलितं कथयति  

  
तस्मात् पुरुषयत्नेन मुख्यम् औषधम् आहरेत् ।
  
सच्छास्त्रसज्जनासङ्गं संसृतिव्याधिनाशने ॥मु_३,६।१३॥  

  
आहरेत् अर्जयेत् । कुर्याद् इति यावत् । संसृतिव्याधिनाशने संसृत्याख्यव्याधिनाशनार्थम् ॥म्त्_३,६।१३॥  
  

  
अत्रैकं पौरुषं यत्नं वर्जयित्वेतरा गतिः ।
  
सर्वदुःखक्षयप्राप्तौ न काचिद् उपपद्यते ॥मु_३,६।१४॥  

  
अत्रास्याम् आत्मप्राप्तौ । पौरुषं यत्नम् सच्छास्त्रविचारादिरूपं । गतिः उपायः । सर्वदुःखक्षयप्राप्तौ समस्तदुःखक्षयप्राप्तिरूपायां ॥म्त्_३,६।१४॥  

  
ननु तत् पौरुषं कीदृग् अस्तीत्य् । अत्राह  

  
शृणु तत् पौरुषं कीदृग् आत्मज्ञानस्य लब्धये ।
  
येन शाम्यन्त्य् अशेषेण रागद्वेषविषूचिकाः ॥मु_३,६।१५॥  

  
त्वं शृणु । कीदृक् कीदृशं । तत् पौरुषं आत्मज्ञानस्य लब्धये भवति । येन पौरुषेण । रागद्वेषविषूचिकाः अशेषेण शाम्यन्ति । अन्यथा आत्मज्ञानलब्धिहेतुत्वं तस्य न स्याद् इति भावः ॥म्त्_३,६।१५॥  

  
प्रतिज्ञातं पौरुषस्वरूपकथनम् एव करोति  

  
यथासम्भवया वृत्त्या लोकशास्त्राविरुद्धया ।
  
सन्तोषसन्तुष्टमना भोगगर्धं परित्यजन् ॥मु_३,६।१६॥  

  
यथासम्भवम् उद्योगाद् अनुद्विग्नतया स्वया ।
  
साधुसङ्गमसच्छास्त्रपरतां प्रथमं श्रयेत् ॥मु_३,६।१७॥  

  
यथासम्भवया सम्भवानुसरिण्या । न तु प्रयत्नसाधितया । वृत्त्या जीविकया । भोगगर्धं भोगलोभम् ॥म्त्_३,६।१६-१७॥  
  

  
यथाप्राप्तार्थसन्तुष्टो यो गर्हितम् उपेक्षते ।
  
साधुसङ्गमसच्छास्त्ररतः शीघ्रं स मुच्यते ॥मु_३,६।१८॥  

  
गर्हितम् अन्यायागतम् धनादिकम् ॥म्त्_३,६।१८॥  

  
ननु कथं सः शीघ्रं मुच्यते इत्य् । अत्राह  

  
विचारणापरिज्ञातस्वभावस्य महामतेः ।
  
अनुकम्प्या भवन्त्य् एते ब्रह्मविष्ण्विन्द्रशङ्कराः ॥मु_३,६।१९॥  

  
विचारणया साधुसङ्गादिप्रभावसिद्धेन विचारेण । परिज्ञातः देहादिव्यतिरिक्तत्वेन निश्चितः । स्वभावः स्वरूपं । येन । सः । तादृशस्य महामतेः बुद्धियुक्तस्य पुरुषस्य । एते ब्रह्मविष्ण्विन्द्रशङ्कराः अनुकम्प्याः । कीदृशाः । एषां जगज्जननादिव्यापारपरतारूपा विपद् अस्तीत्य् एवंरूपानुकम्पाविषयाः भवन्ति । किम् उ वक्तव्यं तस्य शीघ्रं मोक्षः कथं स्याद् इति भावः ॥म्त्_३,६।१९॥  
  

  
ननु प्रथमं तावत् त्वया साधुसङ्गतिर् एवोपायत्वेनोक्ता । स साधुर् एव कः स्याद् यस्य सङ्गतिः क्रियते इत्य् । अत्राह  

  
भृशं यं सुजनप्रायं लोकाः साधुं प्रचक्षते ।
  
स विशिष्टः स साधुः स्यात् तं प्रयत्नेन संश्रयेत् ॥मु_३,६।२०॥  

  
सुजनप्रायम् बाहुल्येन सुजनम् । प्रायपदेनासाधुत्वे ऽपि । प्रयोजनवशाद् बान्धवैः उक्तसुजनत्वे पुरुषे साधुत्वे ऽपि परनिन्दैकरसिकखलजनप्रोक्तासाधुजनत्वे पुरुषे साधुत्वासाधुत्वयोः निरासः ॥म्त्_३,६।२०॥  

  
साधुनिर्णयं कृत्वा शास्त्रनिर्णयं करोति  

  
अध्यात्मविद्या विद्यानां प्रधानं तत्कथाश्रयम् ।
  
शास्त्रं सच्छास्त्रम् इत्य् आहुर् मुच्यते तद्विचारवान् ॥मु_३,६।२१॥  

  
विद्यानाम् समस्तज्ञानानां मध्ये । अध्यात्मविद्या आत्मज्ञानं । प्रधानं भवति । अतः पण्डिताः तत्कथाश्रयम् अध्यात्मविद्याकथावाचकम् । शास्त्रम् सच्छास्त्रम् इत्य् आहुः । तद्विचारवान् प्रोक्तसच्छास्त्रविचारयुक्तः पुरुषः । मुच्यते संसारकृतात् बन्धनात् मुक्तो भवति । अतः अध्यात्मशास्त्रम् एवात्रोपयुक्तम् अस्तीति भावः ॥म्त्_३,६।२१॥  
  

  
सच्छास्त्रादेः उत्पन्नस्य विवेकस्य मुख्योपायत्वं सर्गान्तश्लोकेन स्फुटीकृत्य कथयति  

  
सच्छास्त्रसत्सङ्गमजैर् विवेकैस् तथा विनश्यन्ति बलान् मलानि ।
  
यथा जलानां कतकानुषङ्गाद् यथा जडानाम् अभयोपयोगात् ॥मु_३,६।२२॥  

  
मलानि रागादिरूपाणि । जनपक्षे रजोरूपाणि । कतकम् जलशुद्धिकारी द्रव्यविशेषः । द्वितीयं दृष्टान्तं कथयति । यथा जडानाम् इति । जडानां स्वविवेकहीनानाम् । अभयोपयोगात् । अभयेन केनचिद् दत्तेनाभयेन । कृतः यः उपयोगः समाश्वासनाख्यः उपयोगः । तस्मात् मलानि रज्जुसर्पादिकृतभयरूपाणि मलानि । विनश्यन्ति । तथेत्य् अर्थः । विवेकिनां अभयं स्वविचारेण विनश्यन्तीति जडानाम् इत्य् उक्तम् । इति शिवम् ॥म्त्_३,६।२२॥  
  

  
इति श्रीभास्करकण्ठविरचितायां श्रीमोक्षोपायटीकायाम् उत्पत्तिप्रकरणे षष्ठः सर्गः ॥ ३,६ ॥  
  
  

  
दूरदेशगमनं उपायजालप्रयोगं च विनात्मावाप्तिम् अमन्यमानः श्रीरामः पुनर् अपि पूर्वोक्तम् एव प्रश्नं करोति  

  
य एष देवः कथितो यस्मिञ् ज्ञाते विमुच्यते ।
  
वद क्वासौ स्थितो देवः कथम् एनम् अहं लभे ॥मु_३,७।१॥  

  
त्वया यः एषः देवः कथितः । तथा यस्मिन् देवे । ज्ञाते सति । पुरुषेण विमुच्यते मुक्तिः प्राप्यते । त्वम् वद । असौ देवः क्व स्थितः भवति । अहम् एनम् अमुं देवं । कथम् कैः उपायैः । लभे प्राप्नोमि ॥म्त्_३,७।१॥  
  

  
श्रीवसिष्ठः उत्तरं कथयति  

  
य एष देवः कथितो नैष दूरे ऽवतिष्ठते ।
  
शरीरे संस्थितो नित्यं चिन्मात्रम् इति विश्रुतः ॥मु_३,७।२॥  

  
मया यः एषः देवः कथितः । एषः दूरे दूरदेशे । नावतिष्ठते । यतः चिन्मात्रम् इति विश्रुतः प्रसिद्धः । एषः नित्यं शरीरे स्थितः भवति । अन्यथा पाषाणतुल्यस्य शरीरस्यापि मृतशरीरवत् चेष्टाश्रयत्वं न स्यात् । न च शरीरस्थस्य दूरस्थत्वं वक्तुं युक्तं । स्वहस्तयोर् अपि दूरस्थत्वासंयोगात् इति भावः ॥म्त्_३,७।२॥  
  

  
ननु तर्हि देहपरिमाणः एवासौ स्यात् । तथा च देहवद् अनित्यत्वम् अप्य् अस्य स्याद् इत्य् । अत्राह  

  
एष सर्वम् इदं विश्वं न विश्वं त्व् एष सर्वगः ।
  
विद्यते ह्य् एष एवैको न तु विश्वाभिधास्ति दृक् ॥मु_३,७।३॥  

  
एषः आत्मा । सर्वम् इदम् विश्वम् सर्वम् इदं जगत् । भवति । सर्वं सारत्वेन स्थितत्वात् । तु पक्षान्तरे । सर्वगः स च सारत्वेन सर्वपदार्थगः । एषः विश्वं न भवति । हि यस्मात् । एष एक एव विद्यते । विश्वाभिधा दृक् विश्वनामा दृष्टिः । विश्वम् इति यावत् । न अस्ति । भासमानस्यापि विश्वस्य तद्दृष्ट्या एतद्रूपत्वानपायात् । न हि तरङ्गाक्रान्ते जले तरङ्गाभिधा दृक् भवति । भासमानेष्व् अपि तरङ्गेषु विवेकिजनदृष्ट्या जलत्वानपायात् ॥म्त्_३,७।३॥  
  

  
ननु शशिभृदादयो ऽपि महादेवतास्वरूपाः सन्त्य् । तत् कथम् त्वया विद्यते ह्य् एष एवैक इत्य् उक्तम् इत्य् । अत्राह  

  
चिन्मात्रम् एष शशिभृच् चिन्मात्रं गरुडध्वजः ।
  
चिन्मात्रम् एव तपनश् चिन्मात्रं कमलोद्भवः ॥मु_३,७।४॥  

  
एषः सृष्टिसंहारकत्वेन प्रसिद्धः । शशिभृत् श्रीमहादेवः । चिन्मात्रं भवति । ननु कथम् एतद् इति चेत् । सत्यं । शशिभृत् सचेतनो ऽस्ति चेतनारहितो वा । अचेतनत्वे पाषाणरूपस्य तस्य जगद्गतस्यावरतुल्ययोगक्षेमत्वम् एव । सचेतनत्वे तु स्फुटम् चिन्मात्रम् एव तद्भावेन स्फुरति । ननु तर्हि शशिभृत्कीटयोः समत्वम् एव स्याद् इति चेत् । केनोक्तं नास्तीति । ननु कार्यविलक्षणतादर्शनाद् भेदः कल्प्यते । अयुक्तम् एव कल्प्यते । न हि अग्निकणमहाग्निचययोः कार्यवैलक्षण्येन भेदः कल्पयितुं युक्तः । ननु अग्निकणमहाग्निचययोः कार्यवैलक्षण्यं नास्ति दाहाख्यस्यैकस्य कार्यस्य दर्शनात् इति चेत् । शशिभृत्कीटयोर् अपि । किंरूपं कार्यवैलक्षण्यम् अस्ति ज्ञानक्रियायाः करणक्रियायाश् चैकत्वात् । यस् तु बह्वल्पताकृतो भेदः अस्ति । सः दृष्टान्ते ऽप्य् अस्तीति न को ऽपि विरोधः । एवम् अन्यत्रापि योज्यम् । गरुडध्वजः स्थित्यधिकारी । तपनः ब्रह्माण्डगतवस्तुपाककारी सूर्यः । कमलोद्भवः सर्गाधिकारी श्रीब्रह्मा । आभ्यन्तरार्थविवक्षायां शशिभृत् अहङ्कारः । गरुडध्वजः बुद्धिः । तपनः प्राणः । कमलोद्भवः मनः । इति योज्यम् ॥म्त्_३,७।४॥  
  

  
श्रीरामः पृच्छति  

  
बाला अपि वदन्त्य् एतद् यदि चेतनमात्रकम् ।
  
जगद् इत्य् एव केवात्र नाम स्याद् उपदेशता ॥मु_३,७।५॥  

  
यदि जगत् चेतनमात्रकम् भवति । इत्य् एव भवति । एतद् एव सत्यं भवतीति यावत् । तदा बाला अपि एतत् वदन्ति । सर्वे एव हि चेतनापरपर्यायजीवमयं जगत् कथयन्ति । अतः अत्र उपदेशता नाम का स्यात् । अज्ञातज्ञापनस्यैवोपदेशत्वात् । अत्र बाला इत्य् अनेन विज्ञानवादिनां बौद्धानां ग्रहणम् । ते एव हि विज्ञानापरपर्यायस्य चेतनस्यात्मत्वं कथयन्ति ॥म्त्_३,७।५॥  

  
श्रीवसिष्ठः उत्तरं कथयति  

  
चिन्मात्रं चेतनं विश्वम् इति यज् ज्ञातवान् असि ।
  
न किञ्चिद् एतद् विज्ञातं भवता भवतारणम् ॥मु_३,७।६॥  

  
चेतनं चिन्मात्रं चेतनाख्यं चिन्मात्रम् । विश्वं भवति । इति एवम् । असि त्वम् । यत् ज्ञातवान् । भवता एतत् किञ्चित् लेशेनापि । भवतारणम् संसारात् तारकं । न विज्ञातम् । चिन्मात्रपदार्थानभिज्ञत्वात् । चिन्मात्रपदार्थज्ञानमात्रेणैव हि च संसारः नश्यति ॥म्त्_३,७।६॥  

  
कथम् एतद् इत्य् । अत्राह  

  
चेतनं नाम संसारो जीव एष पशुः स्मृतः ।
  
एतस्माद् एव निर्यान्ति जरामरणवीचयः ॥मु_३,७।७॥  

  
नाम निश्चये । चेतनं संसारः भवति । चिन्मात्रस्थस्य चेत्यौन्मुख्यस्यैव चेतनत्वात् चेत्यौन्मुख्यस्यैव च संसारत्वात् । संसारो हि संसरणम् उच्यते । संसरणं च स्वस्थानात् उत्थानं । चिन्मात्रस्य च चेत्यौन्मुख्यसमये शुद्धचिन्मात्रतारूपात् स्वस्थानात् उत्थानं भवत्य् एवान्यथा चेत्यौन्मुख्यत्वं नाम किं स्यात् । पण्डितैः एषः चेतनरूपः संसारः । पशुः स्वरूपज्ञानरहितत्वेन पशुतुल्यः । जीवः स्मृतः । जीवनक्रियाकर्ता हि जीवः उच्यते । चेतनं च जीवनम् एव । अतः तद्वति तदुपचारात् चेतनस्यैव जीवत्वम् भवति । तद्वति तदुपचाराश्रयणं त्व् अत्र परमार्थतः शुद्धचिन्मात्ररूपस्य जीवस्य जीवत्वे जीवनक्रियाव्यतिरिक्तसाधनान्तरबुद्धिनिरासार्थं कृतम् । ननु ततो ऽपि किम् इत्य् । अत्राहैतस्माद् एवेति । जरामरणवीचयः शरीरादिगताः जरामरणतरङ्गाः । एतस्माद् एव अस्माच् चेतनात् एव । निर्यान्ति निर्गच्छन्ति । प्रादुर्भवन्तीति यावत् । स्वप्नद्रष्टरि न स्वप्नशरीरगताः जरामरणवीचय इति भावः ॥म्त्_३,७।७॥  
  

  
पुनर् अप्य् एतद् एव कथयति  

  
पशुर् अज्ञो ह्य् अमूर्तो ऽपि दुःखस्यैवैष भाजनम् ।
  
चेतनत्वाच् चेततीदम् अत्यनर्थः स्वयं स्थितः ॥मु_३,७।८॥  

  
अमूर्तः स्थूलसूक्ष्मशरीरव्यतिरिक्तः । तथा दुःखस्यैव स्वयम् उत्पाद्यमानप्रपञ्चरूपस्य दुःखस्यैव । भाजनं पात्रभूतः । तद्रूपतया शुद्धचिन्मात्रात् उत्थानात् । अन्यथा उत्थानस्यापि व्यर्थत्वात् । तथा अज्ञः शुद्धचिन्मात्राख्यस्वस्वरूपपरामर्शहीनः । अत एव पशुः अपि पशुतुल्यो ऽपि सन् । एषः जीवः । चेतनत्वात् चेतनमात्रस्वरूपत्वात् । इदम् अग्रे स्फुरत्स्वरूपम् अहङ्कारादिकं जगत् । चेतति स्वस्फूर्तिविषयं करोति । चेतनस्य ह्य् एतद् एव चेतनत्वं यत् किञ्चिच् चेततीति चेतनत्वाद् इत्य् उक्तम् । ननु तच्चेतनेन किं सम्पन्नम् इत्य् । अत्राहातीति । ततः अत्यनर्थः जगद्रूपः महान् अनर्थः । स्वयं तदिच्छां विना । स्थितः प्रादुर्भूतः । अत्र च स्वप्नस्य दृष्टान्तत्वं स्फुटम् एवेति नायस्तम् ॥म्त्_३,७।८॥  
  

  
नन्व् अस्य चेतनस्येदं दुःखं किं कदाचिच् छ्राम्येद् अपीत्य् । अत्राह  

  
चेत्यनिर्मुक्तता या स्याद् अचेत्योन्मुखताथ वा ।
  
अस्य सा भरितावस्था तां ज्ञात्वा नानुशोचति ॥मु_३,७।९॥  

  
चेत्यात् निर्मुक्तता प्रथमं स्वातन्त्र्येण चेत्याभिमुखीभूय ततः विचारद्वारेण ततः निष्क्रान्तिः । या भवति । अथ वा अचेत्योन्मुखता चेत्यानौन्मुख्यम् एव । या भवति । अस्य चेतनस्य । सा भरितावस्था पूर्णावस्था । भवति । स्वरूपभूतेन चिन्मात्रत्वेन पूर्णत्वात् । तां भरितावस्थां । ज्ञात्वा परमार्थस्वरूपत्वेन निश्चित्य । नानुशोचति संसाराख्यदुःखभाक् न भवति । भरितावस्थानेन स्वस्मिन् स्थितायाः चेतनतायाः असत्यत्वज्ञानेन तदुक्ते दुःखे ऽप्य् असत्यत्वज्ञानात् । अत्र च चेत्यनिर्मुक्तता जीवन्मुक्ततावस्थायां भवति । अचेत्योन्मुखता विदेहमुक्ततावस्थायाम् इति विभागो ज्ञेयः ॥म्त्_३,७।९॥  
  

  
ननु तदा अस्य चेतनस्य कीदृशी अवस्था भविष्यतीत्य् । अत्राह  

  
भिद्यते हृदयग्रन्थिश् छिद्यन्ते सर्वसंशयाः ।
  
क्षीयन्ते चास्य कर्माणि तस्मिन् दृष्टे परापरे ॥मु_३,७।१०॥  

  
तस्मिन् सर्वात्मत्वेन स्थितत्वात् प्रसिद्धे । परापरे पररूपचिन्मात्रापररूपचेतनस्वरूपे महाचिन्मात्रे । दृष्टे परमार्थतः आत्मभावेन निश्चिते सति । अस्यां भरितावस्थायां ज्ञातायाम् इति यावत् । अस्य चेतनस्य । हृदयग्रन्थिः भोगादिविषया । भिद्यते नश्यते । तृप्तत्वात् । तथा सर्वसंशयाः पदार्थस्वरूपविषयाः सर्वे सन्देहाः । छिद्यन्ते । चिन्मात्रसारतानिश्चयात् । तथा कर्माणि शरीरयात्रानिमित्तं कृतानि कर्माणि । क्षीयन्ते । लेपानादायकत्वात् ॥म्त्_३,७।१०॥  
  

  
ननु तर्हि अत्यन्तोपादेयभूतं अचेत्योन्मुखत्वम् एवाहं साधयामीत्य् । अत्राह  

  
तस्य चेत्योन्मुखत्वं तु चेत्यासम्भवनं विना ।
  
रोद्धुं न शक्यं दृश्यं तु चेत्यं शाम्यतु वै कथम् ॥मु_३,७।११॥  

  
तस्य चेतनस्य । चेत्योन्मुखत्वम् चेतनत्वापादकं चेत्यौन्मुख्यम् । चेत्यासम्भवनं विना रोद्धुं शक्यं न भवति । न हि तूलपिण्डे पतितः अग्निः शान्तो भवति । ननु तर्हि चेत्यम् एव नाशयामि इत्य् । अत्राह चेत्यम् इति । दृश्यं दृश्यस्वरूपं चेत्यम् । कथं शाम्यतु । न शाम्यत्य् एव सतः नाशायोगात् । अयं भावः । चेत्यं यदि अस्ति तर्हि कथं शाम्येत् । यदि नास्ति तदा चेत्यानौन्मुख्यं स्वयम् एव सिद्धं भवतीति । न तदाहरणे ज्ञानमात्रं विना प्रयत्नो युक्तः । न हि वन्ध्यापुत्रनाशचिन्ता केनापि क्रियते इति ॥म्त्_३,७।११॥  
  

  
अत्र श्रीरामः पृच्छति  

  
साधुसङ्गमसच्छास्त्रैः संसारार्णवतारकः ।
  
दृश्यते परमात्मा यः स ब्रह्मन् वद कीदृशः ॥मु_३,७।१२॥  

  
हे ब्रह्मन् । पुरुषेण साधुसङ्गमसच्छास्त्रैः । संसार एव दुर्लङ्घ्यत्वेन अर्णवः । तस्मात् तारकः । यः परमात्मा दृश्यते । त्वम् वद । सः कीदृशः भवति ॥म्त्_३,७।१२॥  
  

  
श्रीवसिष्ठः श्रीरामप्रश्नम् अनादृत्य पूर्वोक्तम् एवार्थं कथयति  

  
यद् एतच् चेतनं जीवो विशीर्णो जन्मजङ्गले ।
  
एतम् आत्मानम् इच्छन्ति ये ते ऽज्ञाः पण्डिता अपि ॥मु_३,७।१३॥  

  
यद् एतत् चेतनम् जन्मजङ्गले विशीर्णः परिच्छिन्नतां गतः । जीवः भवति । एतम् ये आत्मानम् इच्छन्ति ते पण्डिताः अपि देहात्माभिमानिभ्यः सकाशात् किञ्चिन्मात्रम् विचारिणः अपि । अज्ञाः भवन्ति । अनात्मनि जीवो आत्मत्वदर्शनात् ॥म्त्_३,७।१३॥  
  

  
कथम् एतद् इत्य् । अत्राह  

  
जीव एवेह संसाराश् चेतनाद् दुःखसन्ततेः ।
  
अस्मिञ् ज्ञाते न विज्ञातं किञ्चिद् भवति कुत्रचित् ॥मु_३,७।१४॥  

  
संसाराः जाग्रदादिभेदभिन्नाः संसाराः । दुःखसन्ततेः चेतनात् संसारगतदुःखसन्ततेः । स्वाश्रयतया अनुभवनात् जीवे एव भवन्ति । अतः अस्मिन् संसाराश्रये जीवे । ज्ञाते सति । लक्षणया प्राप्ते सति । किञ्चित् विज्ञातं ज्ञानविषयीकृतं । लक्षणया प्राप्तं । न भवति ॥म्त्_३,७।१४॥  
  

  
तर्हि कस्य ज्ञानेन किञ्चित् प्राप्तं भवतीत्य् । अत्राह  

  
ज्ञायते परमात्मा चेद् राम तद् दुःखसन्ततिः ।
  
क्षयम् एति विषावेशशान्ताव् इव विषूचिका ॥मु_३,७।१५॥  

  
हे राम । परमात्मा प्रोक्तस्य जीवस्य सारतया स्थितम् परमात्मतत्त्वम् । चेत् यदि । ज्ञायते । लक्षणया प्राप्यते । तत् तदा । दुःखसन्ततिः संसाररूपा दुःखसन्ततिः । क्षयम् नाशम् । एति गच्छति । तदैव किञ्चित् प्राप्तं भवतीत्य् अर्थः । का इव । विषूचिका इव । यथा सा विषावेशशान्तौ क्षयम् एति । तथेत्य् अर्थः ॥म्त्_३,७।१५॥  

  
श्रीरामः परमात्मस्वरूपश्रवणाकाङ्क्षानिर्भरत्वेन कथनायोग्यत्वाच् छ्रीवसिष्ठेनानादृतम् अपि आत्मस्वरूपप्रश्नं पुनः करोति  

  
रूपं कथय मे ब्रह्मन् यथावत् परमात्मनः ।
  
यस्मिन् दृष्टे नरो मोहात् समग्रात् सन्तरिष्यति ॥मु_३,७।१६॥  

  
रूपम् स्वरूपम् । यथावत् सम्यक् ॥म्त्_३,७।१६॥  
  

  
श्रीवसिष्ठः आकाङ्क्षानिर्भरत्वेन श्रीरामस्याधिकारित्वं निश्चित्योत्तरं कथयति  

  
देशाद् देशान्तरं दूरं प्राप्तायाः संविदो वपुः ।
  
निमेषेणैव यन् मध्ये तद् रूपं परमात्मनः ॥मु_३,७।१७॥  

  
देशात् आलम्बनीकृतात् एकस्मात् संवेद्यरूपात् देशात् । दूरं अत्यन्तविलक्षणम् । देशान्तरम् आलम्बनविषयीक्रियमाणम् अन्यसंवेद्याख्यम् देशान्तरम् । निमेषेणैव एकस्मिन् निमेषे एव । न तु मध्ये मौढ्यम् अनुभूय । प्राप्तायाः आलम्बनभावेन गृह्णन्त्याः । संविदः दृश्यग्रहणोन्मुखायाः चितः । मध्ये पूर्वापरसंवेद्यरागारूषितायां मध्यावस्थायां । यत् वपुः भवति यत् अनिर्वाच्यं स्वरूपं भवति । तद् एव । न तु तत्सदृशम् अन्यत् । परमात्मनः समस्तजीवात्मसारभूतस्य परमात्मतत्त्वस्य । रूपं भवति । सर्वमयत्वे ऽपि सर्वोत्तीर्णत्वात् । ननु पूर्वसंवेद्यम् आलम्बनीकृत्य तदैवोत्तरसंवेद्यम् आलम्बनीकुर्वन्त्याः संविदः किम् इदं मध्यं नाम यत्रस्थायाः चितः परमात्मरूपता उक्ता । उच्यते । पूर्वसंवेद्येन रञ्जितायाः संविदः स्वं निर्मलं रूपम् अप्राप्योत्तरसंवेद्येन करिष्यमाणस्य रागस्यायुक्तत्वात् निर्मलस्वरूपतामयं मध्यम् अवश्यम् एवास्तीति ज्ञातव्यम् । यथा नीलीरागरञ्जितस्य पटस्य पीतरागकरणेच्छया प्रक्षालणेन स्फुटीकृतं शुद्धपटतामयं मध्यं भवति । अन्यथा करिष्यमाणस्य पीतरागस्य करणासम्भवात् । ननु पूर्वसंवेद्यविषया संवित् पूर्वम् एव क्षीणा । उत्तरसंवेद्यविषया तु नवीना जाता । तथा च मध्यं नाम शून्यम् एवास्तीति । किं शून्यरूप एवात्मास्तीति चेत् । न । उत्तरसंवेद्यग्रहणकाले पूर्वसंवेद्यस्मृत्यनुपपत्तेः । न हि पूर्वसंवेद्यग्रहणकालस्थां मध्ये शुद्धरूपतया स्थितां उत्तरसंवेद्यग्रहणकाले ऽपि स्थिताम् एकां संविदम् अन्तरेण पूर्वसंवेद्यविषया स्मृतिः उपपद्यते । एतेन संवेद्योपरागरहितं जाड्यारूषितं संवित्तत्त्वं परमात्मत्वेनोक्तम् । अत्र चाभ्यासं कुर्वताम् अचिराद् अयत्नेनैव परमात्मलाभो भविष्यत्य् । अस्यैव च मध्यधामावेश इति नामास्तीत्य् अलं रहस्योद्घाटनेन । अत्र च सदृशयोः संवेद्ययोः मध्यम् अतिदुर्लभम् इति दूरम् इत्य् उक्तम् ॥म्त्_३,७।१७॥  
  

  
अत्यन्ताभाव एवास्ति संसारस्य जगत्स्थितेः ।
  
यस्मिन् बोधमहाम्भोधौ तद् रूपं परमात्मनः ॥मु_३,७।१८॥  

  
यस्मिन् बोधमहाम्भोधौ बोधाख्ये महासमुद्रे । जगत्स्थितेः जगत्सत्तास्वरूपस्य । संसारस्य । अत्यन्ताभाव एव बुद्बुदवत् त्रैकालिकः अभावः एव । अस्ति । तत् परमात्मनः रूपं भवति । अयं भावः । मुमुक्षुः सच्छास्त्रादिभिः प्रथमं रज्जुसर्पादिदृष्टान्तेन ततः कनककटकादिदृष्टान्तेन दृश्यस्य ब्रह्मव्यतिरिक्तसत्ताभावं निश्चित्य शुद्धचित्तत्त्वैक्ये जातनिश्चयः यदा अभ्यासबलेन सर्वत्र शुद्धचित्तत्त्वमात्रम् एवानुभवति सुवर्णकार इव कटकादिषु सुवर्णताम् तदा तस्य ज्ञानम् यत्स्वरूपं भवति तद् एव परमात्मस्वरूपम् इति । ननु जगत्प्रतियोगिकः अत्यन्ताभावः न सम्भवति । पूर्वं भूतत्वात् जगतः जगदत्यन्ताभावे निश्चितस्यापि हि पूर्वं जगद् भासमानम् आसीद् एवेति चेद् । असत् एतत् । पौर्वकालिकं मिथ्याभानं हि वस्तुनः उत्तरकाले निश्चितं त्रैकालिकाभावप्रतियोगित्वं न निहन्ति । पूर्वं रज्जौ भाते सर्पे ऽपि अत्यन्ताभावप्रतियोगित्वघातित्वप्रसङ्गात् । पूर्वं सर्पत्वेन भातायां रज्जौ तु सर्वे सर्पस्य त्रैकालिकात्यन्ताभावप्रतियोगित्वं स्फुटम् एव पश्यन्तीति न को ऽपि विरोधः ॥म्त्_३,७।१८॥  
  

  
द्रष्टृदृश्यक्रमो यत्र स्थितो ऽप्य् अस्तम् अलं गतः ।
  
यद् अनाकाशम् आकाशस् तद् रूपं परमात्मनः ॥मु_३,७।१९॥  

  
स्थितः अपि प्रत्यक्षं भासमानो ऽपि । द्रष्टृदृश्यक्रमः अयं द्रष्टा इदं दृश्यम् इत्य् एवंरूपः क्रमः । यत्र यस्मिन् वस्तुनि । अलं अतिशयेन । सम्यग् इति यावत् । अस्तं लयं । गतः भवति । ननु स्थितस्य द्रष्टृदृश्यक्रमस्य कथम् अन्यस्मिन् लयसम्भवः । तथा चानेन द्वारेण परमात्मस्वरूपकथनम् अयुक्तम् एवेति चेन् । न । द्रष्टृदृश्यौ तावत् कस्यचित् साक्षिणः भातौ भवतः न वा । न चेत् कथं तर्हि तयोः द्रष्टृदृश्यत्वे सिध्यतः । यथा तथा तत्सिद्धौ अपि कथं तयोः व्यवस्था सिध्यति । अयं द्रष्टैवेदं दृश्यम् एवेति भातौ चेत् तर्हि तस्मिन् लयः तयोः सुकरः एव । न हि स्वप्नसाक्षिणम् अतिक्रम्य स्वप्नभाते द्रष्टृदृश्ये केनापि स्वरूपेण युक्ते सम्भवतः इति न कश्चिद् विरोधः । तथा यत् वस्तु । अनाकाशम् ग्राहकैकस्वभावत्वेन ग्राह्यत्वाभावात् ग्राह्यैकस्वरूपाकाशव्यतिरिक्तम् अपि सत् । आकाशः भवति । व्यापकत्वस्वच्छत्वादिगुणैः आकाशशब्दवाच्यो भवतीत्य् अर्थः । तत् तद् एव वस्तु । न तु तत्सदृशम् अन्यत् किञ्चित् । परमात्मनः रूपं भवति ॥म्त्_३,७।१९॥  
  

  
अशून्यम् इव यच् छून्यं यस्मिञ् शून्ये जगत् स्थितम् ।
  
सर्गौघे सति यच् छून्यं तद् रूपं परमात्मनः ॥मु_३,७।२०॥  

  
शून्यम् बाह्यान्तःकरणाग्राह्यत्वेन न किञ्चिद् रूपं । यत् वस्तु । अशून्यम् इव किञ्चिद् इव । भवति । अन्यथा जगद्रूपभ्रमाधिष्ठानत्वासम्भवात् । न हि असद् वस्तु कस्यचिद् अधिष्ठानीभवितुम् अर्हति । वन्ध्यापुत्रस्यापि मैत्रभ्रमाधिष्ठानत्वप्रसङ्गात् । तथा शून्ये प्रोक्तन्यायेन शून्यस्वरूपे । यस्मिन् । जगत् स्थितं सत्ताभाक् भवति । मृदीव घटादयः । अन्यथा जगतः किंरूपत्वं स्यात् इति भावः । तथा सर्गौघे सृष्टिसमूहे । सति अधिष्ठेयतया कार्यतया वा स्थितिं भजति सति । यत् शून्यम् स्वव्यतिरिक्तवस्तुरहितम् एव । भवति । न हि रज्जौ सर्पावस्थानेन मृदि वा घटावस्थानेन स्वव्यतिरिक्तवस्तुयुक्तत्वं कल्पयितुं शक्यते । तत् परमात्मनः रूपं भवति ॥म्त्_३,७।२०॥  
  

  
यन् महाचिन्मयम् अपि बृहत्पाषाणवत् स्थितम् ।
  
जडं त्व् अजडम् एवान्तस् तद् रूपं परमात्मनः ॥मु_३,७।२१॥  

  
यत् यत् वस्तु । महाचिन्मयम् अपि समस्तजगत्साक्षितान्यथानुपपत्त्या महाचित्प्रकाशस्वरूपम् अपि सत् । बृहत्पाषाणवत् स्थितं भवति । महाजडम् इव भवति । अतिशान्तत्वेन स्वपरामर्शे ऽपि स्वातन्त्र्येण विमुखत्वात् । यत् कथम्भूतं तु । अन्तः पारमार्थिके स्वरूपे । अजडम् एव सत् । जडं तु जडम् इव इत्य् अर्थः । इदं विशेषणद्वयम् यथासङ्ख्यातिक्रमेण पूर्वार्धोक्तस्यार्थस्य समर्थकत्वेन ज्ञेयम् । तत् परमात्मनः रूपं भवति ॥म्त्_३,७।२१॥  
  

  
सबाह्याभ्यन्तरं सर्वं येन सम्प्राप्य सङ्गमम् ।
  
स्वरूपसत्ताम् आप्नोति तद् रूपं परमात्मनः ॥मु_३,७।२२॥  

  
सर्वं सबाह्याभ्यन्तरं बाह्याभ्यन्तरत्वेन वर्तमानं समस्तं जगत् । येन साक्षितया स्थितेन येन वस्तुना । सङ्गमं सम्बन्धं । प्राप्य । यद्विषयत्वं प्राप्येति यावत् । स्वरूपसत्ताम् प्रातिस्विकस्य रूपस्य सत्ताम् । प्राप्नोति । साक्षिप्रतीतौ स्फुरणं विना हि सतो ऽपि नीलसुखादेः सत्ता असत्कल्पा एव दृश्यते । तत् परमात्मनः रूपं भवति ॥म्त्_३,७।२२॥  

  
प्रकाशस्य यथालोको यथा शून्यत्वम् अम्बरे ।
  
तथेदं संस्थितं यत्र तद् रूपं परमात्मनः ॥मु_३,७।२३॥  

  
प्रकाशस्य तेजसः । यथा आलोकः पदार्थप्राकट्यहेतुः भास्वरताख्यो गुणविशेषः भवति । यथा वा शून्यत्वम् शून्यभावः । अम्बरे आकाशे । भवति । तथा तद्वत् । इदम् जगत् । यत्र यस्मिन् अदृश्ये वस्तुनि । स्थितं भवति । तत् परमात्मनः रूपं भवति । अयं भावः । यथा भासमानः आलोकः स्वप्रधानत्वेन न कथ्यते । अन्यथा प्रकाशगुणत्वकथनानुपपत्तेः । प्रकाशश् च विचार्यमाणः अनिर्वाच्यताम् एवावगाहते । तथा भासमानम् इदं जगत् अपि अनिर्वाच्ये कस्मिन् चित्सारभूते प्रधाने स्थितम् इति ज्ञेयम् । यस्मिन् तु स्थितम् अस्ति तद् एव परमात्मा भवतीति । नन्व् एतैः अनुमानगम्यस्य कस्यापि वस्तुनः परमात्मत्वं साधितम् । तथा चासौ परमात्मा कल्पित इति ज्ञेयम् । अनुमानगम्यस्य कल्पितत्वात् । निर्विकल्पप्रत्यक्षमात्रगम्यस्य स्वलक्षणस्यैव परमार्थसत्त्वाद् इति चेद् । असद् एतत् । उपदेश्यस्य प्रतिक्षणं मध्यावस्थासु आत्मत्वेन प्रत्यक्षं स्फुरणशीलम् अप्य् आत्मतया अज्ञातम् परमात्मस्वरूपं । चिरविस्मृतपुरःस्थितबान्धववत् तवात्मा भवतीति न को ऽप्य् अत्र प्रतिभावतः प्रति अनुमानस्पर्शः । अप्रतिभावतां त्व् अत्राधिकार एव नास्तीत्य् अलं परदोषगुणविचारणेन ॥म्त्_३,७।२३॥  
  

  
श्रीरामः पृच्छति  

  
सर्वतः परमात्मैष कथं नामाभिबुध्यते ।
  
इयतो ऽस्य जगन्नाम्नो दृश्यस्यासम्भवः कुतः ॥मु_३,७।२४॥  

  
अस्माभिः । एषः जगद्व्यतिरिक्तस्वरूपः । परमात्मा । सर्वतः सर्वत्र । सर्वास्व् अवस्थास्व् इति यावत् । कथं नाम अभिबुध्यते । यतः इयतः बाह्यान्तरव्यापकस्य । अस्य दृश्यस्य असम्भवः कुतः स्यात् । जाग्रति हि स्थूलं जगत् स्फुरति । स्वप्ने स्वप्नजगत् । सुषुप्तौ जाड्यम् । एताभ्यः व्यतिरिक्ता तु अवस्था नास्तीति । अयं च प्रश्नः सर्वदा परमात्ममयत्वासादनाकाङ्क्षिणा श्रीरामेण जाग्रति प्रतिक्षणं स्फुरमाणाः शुद्धपरमात्मस्वरूपमय्यः मध्यावस्थाः अनाश्रित्य कृतः ॥म्त्_३,७।२४॥  
  

  
श्रीवसिष्ठः उत्तरं कथयति  

  
भ्रमस्य जागतस्यास्य जातस्याकाशवर्णवत् ।
  
अत्यन्ताभावसम्बोधो यदि रूढिबलं भवेत् ॥मु_३,७।२५॥  

  
तज् ज्ञातं ब्रह्मणो रूपं भवेन् नान्येन कर्मणा ।
  
दृश्यात्यन्ताभावतस् तु ऋते नान्या शुभा गतिः ॥मु_३,७।२६॥  

  
आकाशवर्णवत् जातस्य प्रादुर्भूतस्य । अस्य पुरःस्फुरतः । जगत इति यावत् । अत्यन्ताभावसम्बोधः अत्यन्ताभावज्ञानम् । न तु नाशनाख्यः । रूढि सिद्धियुक्तं । बलं यत्र । तत् । तादृशं । भवेत् यदि स्यात् । तत् तदा । ब्रह्मणः परमात्मनः । रूपं स्वरूपं । ज्ञातं भवेत् । अन्येन कर्मणा एतद्व्यतिरिक्तेन तपःप्रभृतिना । न भवेत् । यतः दृश्यात्यन्ताभावतः ऋते दृश्यात्यन्ताभावाद् ऋते । अन्या शुभा गतिः शुभः उपायः । न भवति । दृश्यात्यन्ताभावश् च ज्ञानद्वारेणैव सिध्यति । प्रयत्नसाधितस्य अभावस्य प्रध्वंसाभावत्वाद् इति शुक्तौ रजतात्यन्ताभाववत् मृदि घटात्यन्ताभाववद् वात्यन्ताभावसम्बोधस्योपायत्वकथनम् ॥म्त्_३,७।२५-२६॥  
  

  
ननु सम्यग्ज्ञानद्वारेण सिद्धस्य दृश्यत्वरूपजगदत्यन्ताभावस्यैव कथं परमात्मप्राप्तौ उपायत्वम् अस्तीत्य् । अत्राह  

  
अत्यन्ताभावसम्पत्तौ दृश्यस्यास्य यथास्थितेः ।
  
शिष्यते परमार्थो ऽसौ बुध्यते ज्ञायते ततः ॥मु_३,७।२७॥  

  
यथास्थितेः एवम् एव वर्तमानस्य । न तु प्रयत्ननाशितस्य । अस्य दृश्यस्य जगद्रूपस्य दृश्यस्य । अत्यन्ताभावसम्पत्तौ अत्यन्ताभावस्य सम्पत्तौ । शुक्तौ भातरजतात्यन्ताभाववत् मृदि भातघटात्यन्ताभाववद् वा सिद्धौ सत्यां । असौ परमार्थः दृश्याधिष्ठानभूतः दृश्यसारभूतः वा असौ परमात्मा । शिष्यते शेषत्वेन स्थितो भवति । रजतात्यन्ताभावज्ञाने इव शुक्तिः घटात्यन्ताभावज्ञाने इव वा मृत् । तद्व्यतिरेकेणान्यस्य कस्याप्य् असत्त्वात् ततः पुरुषेणासौ बुध्यते । अस्तीति परोक्षप्रतीत्या निश्चीयते । ततः तदनन्तरम् । ज्ञायते । अहम् इत्य् अपरोक्षप्रतीत्या निश्चीयते ॥म्त्_३,७।२७॥  
  

  
ननु ज्ञानोपायिकः दृश्यात्यन्ताभावो मा सिध्यतु प्राणरोधनाद्युपायजालसाधितया विस्मृत्या एव परमात्मज्ञानं भविष्यतीत्य् । अत्राह  

  
न चिद् अप्रतिबिम्बास्ति दृश्याभावाद् ऋते क्वचित् ।
  
क्व विना प्रतिबिम्बेन किलादर्शो ऽवतिष्ठते ॥मु_३,७।२८॥  

  
चित् साक्षिभावेन स्थितम् चित्तत्त्वम् । दृश्याभावाद् ऋते स्वसाक्षिभावसिद्धात् दृश्याभावात् ऋते । अप्रतिबिम्बा दृश्यप्रतिबिम्बरहिता । दृश्यसाक्षिताम् अकुर्वतीति यावत् । क्वचिन् न भवति । स्वभावत्यागप्रसङ्गात् । अत्र समर्थकं दृष्टान्तं कथयति । क्व विनेति । न हि बिम्बसत्तायां प्रतिबिम्बरहितः आदर्शः दृश्यते इति भावः । नन्व् अन्यदेशस्थे बिम्बे सत्तां भजत्य् अपि आदर्शः प्रतिबिम्बरहितः दृश्यते । तथा बहिः दृश्यसत्ता भवतु । प्राणरोधादिद्वारेण बहिः अप्रसरन्ती चित् दृश्यस्पर्शरहिता भविष्यतीति चेत् । असद् एतत् । अत्यन्ताभावज्ञानं विना दृश्यबीजस्य नाशयितुम् अशक्यत्वात् । अन्यथा निद्रितस्यान्तः स्वप्नप्रपञ्चभानं न स्यात् । ननु तस्य प्राणरोधाद्युपायराहित्यात् स्वप्नप्रतिभानम् अस्तीति चेत् । तर्हि दृश्यात्यन्ताभावज्ञानहीनान् कपटरहितान् प्राणरोधादिकारिणः एव पृच्छ । किं युष्माकं स्वप्नप्रतिभानम् अस्ति न वेति । ननु कपटरहिताः दृश्यात्यन्ताभावज्ञानयुक्ता अपि अस्माभिः पृष्टा एव । तैर् अपि स्वस्य स्वप्नप्रदर्शकत्वम् उक्तम् । उच्यतां नाम का हानिः । यथा जाग्रति भासत एव जगतः अत्यन्ताभावज्ञानं तेषाम् अस्ति तथा स्वप्ने ऽपि । न हि ते भासमानम् एव दृश्यं दृश्यतया पश्यन्ति । किं तु ब्रह्मतयेत्य् अलं प्रपञ्चेन ॥म्त्_३,७।२८॥  
  

  
ननु तथापि दृश्यात्यन्ताभावेन विनैवात्मतत्त्वं पश्याम इत्य् । अत्राह  

  
जगन्नाम्नो ऽस्य दृश्यस्य सत्तासम्भवनं विना ।
  
बुध्यते परमं तत्त्वं न कदाचन केनचित् ॥मु_३,७।२९॥  

  
अस्य पुरःस्फुरतः । जगन्नाम्नः जगद् इति नामधेययुक्तस्य । दृश्यस्य दृशिक्रियाविषयस्य भावजातस्य । सत्तासम्भवनं विना अत्यन्ताभावं विना । केनचित् पुरुषेण । कदाचित् । परमं तत्त्वम् परमात्माख्यं तत्त्वम् । न बुध्यते न ज्ञायते । तस्मात् दृश्यात्यन्ताभावः सम्यग्ज्ञानोपायेन साध्यः इति भावः ॥म्त्_३,७।२९॥  
  

  
दृश्यासत्तायां सन्दिहानः श्रीरामः पृच्छति  

  
इयतो दृश्यजालस्य ब्रह्माण्डस्य जगत्स्थितेः ।
  
मुने कथम् असत्तास्ति क्व मेरुः सर्षपोदरे ॥मु_३,७।३०॥  

  
वैपुल्यकथनम् । यथा मेरुः सर्षपोदरे अस्तीति केनचिद् उक्ते सति । तस्मिन् असम्भवार्थप्रतिपादकत्वम् एव विश्राम्यति । तथा जगतः सत्ता नास्तीति प्रतिपादके त्वय्य् अपीति भावः ॥म्त्_३,७।३०॥  

  
श्रीवसिष्ठः उत्तरं कथयति  

  
दिनानि कतिचिद् राम यदि तिष्ठस्य् अखिन्नधीः ।
  
साधुसङ्गमसच्छास्त्रपरमस् तद् अहम् क्षणात् ॥मु_३,७।३१॥  

  
प्रमार्जयामि ते दृश्यं बोधो मृगजलं यथा ।
  
दृश्याभावे द्रष्टृता च शाम्येद् बोधो ऽवशिष्यते ॥मु_३,७।३२॥  

  
हे राम । त्वं । चेत् यदि कतिचित् दिनानि कियन्ति दिनानि । अखिन्नधीः अनुद्विग्नमतिः सन् । सम्मुखधीः सन्न् इति यावत् । साधुसङ्गमसच्छास्त्रपरमः तिष्ठसि । तत् तदा । अहं क्षणात् ते तव । त्वां प्रतीति यावत् । दृश्यम् दृश्यरूपं जगत् । प्रमार्जयामि नाशयामि । ज्ञानद्वारेणात्यन्ताभावयुक्तत्वं सम्पादयामीति यावत् । कः यथा । बोधो यथा । यथा बोधः सम्यग्ज्ञानम् । मृगतृष्णाजलं प्रमार्जयति । तथेत्य् अर्थः । अनेन साधुसङ्गादेः दृश्यात्यन्ताभावज्ञानं प्रति मुख्यम् उपायत्वम् उक्तम् । ननु दृश्यमार्जनेन किं सेत्स्यतीत्य् । अत्राह दृश्याभावे इति । दृश्याभावे ज्ञानद्वारेण दृश्याभावे सिद्धे सति । द्रष्टृता च शाम्येत् लयं व्रजेत् । ननु तर्हि अभाव एव शिष्यते इत्य् । अत्राह बोध इति । बोधः दृश्यद्रष्ट्रत्यन्ताभावसाक्षिभूतं शुद्धचित्तत्त्वं । शिष्यते अवशिष्टं भवति । अन्यथा सिद्धस्यापि दृश्यात्यन्ताभावस्य असत्कल्पत्वं स्यात् ॥म्त्_३,७।३१-३२॥  
  

  
ननु कथं दृश्यमात्रात्यन्ताभावेनैव द्रष्टृता शान्तिं व्रजतीत्य् । अत्राह  

  
द्रष्टृत्वं सति दृश्ये ऽस्मिन् दृश्यत्वं सत्य् अवेक्षके ।
  
एकत्वं सति हि द्वित्वे द्वित्वं चैकत्ववेदने ॥मु_३,७।३३॥  

  
अस्मिन् पुरःस्फुरणशीले । दृश्ये दृशिक्रियाविषये भावजाते । सति सत्तां भजति सति । द्रष्टृत्वम् परमार्थतः शुद्धचिन्मात्रस्वरूपद्रष्टृविषयः द्रष्टृभावः स्यात् । विषयसद्भावेन दृशिक्रियां प्रति कर्तृत्वसम्भवात् । तण्डुलादिषु हि सत्सु तद्विषयां पाकक्रियां प्रति कर्तृत्वं भजतः पुरुषस्यैव पाचकत्वं भवति । न केवलं दृश्यसत्तया द्रष्टुः एव द्रष्टृता भवति । अपि तु द्रष्टृसत्तयापि दृश्यस्य दृश्यत्वम् अस्तीत्य् अभिप्रायेणाह दृश्यत्वम् इति । अवेक्षके प्रेक्षके । द्रष्टरीति यावत् । सति सत्ताम् भजति सति । दृश्यत्वम् परमार्थतः शुद्धचिन्मात्रस्वरूपदृश्याश्रयः दृश्यभावः स्यात् । न हि पाचकेन पाकक्रियाविषयीकृतं तण्डुलादिकम् ओदनावस्थाद्यपरपर्यायं पाच्यभावम् अवलम्बते । अतः अन्योऽन्यापेक्षत्वेन दृश्यमात्रात्यन्ताभावेन द्रष्टृविषया द्रष्टृता नश्यत्य् एवेति भावः । द्रष्टृत्वदृश्यत्वान्योऽन्याश्रयकथनप्रसङ्गेन तयोः एकत्वद्वित्वयोर् अपि अन्योऽन्याश्रयं कथयति एकत्वम् इति । एकत्वम् मुख्यतया पूर्वं गणनार्हे द्रष्टरि गतम् एकत्वम् । द्वित्वे अवरतया पश्चाद् गणनार्हदृश्यगते द्वित्वे । सति सत्तां भजति सति । स्यात् । द्वित्वाभावे गणनस्यैव अप्रवृत्तेः । गणनं हि द्वित्वादिकं वीक्ष्यैव व्यवस्थातुं प्रवर्तते । द्वित्वाद्यभावे तु किमर्थं तस्य प्रवर्तनं स्यात् । व्यवस्थायाः स्वयं वृत्तौ च तत्प्रथमावयवभूतस्य एकत्वस्य स्फुटा एवासिद्धिः । तथा द्वित्वम् दृश्यगतं द्वित्वम् । एकत्ववेदने एकत्वाकारे वेदने । द्रष्टृगते एकत्वे इति यावत् । सति । स्यात् । एकं विगणय्यैव द्वितीयो गणनविषयतां यातीति स्फुटा एव हि एकत्वं विना द्वित्वस्य अनुपपत्तिः ॥म्त्_३,७।३३॥  
  

  
फलितं कथयति  

  
एकाभावे द्वयोर् एव सिद्धिर् भवति नात्र हि ।
  
द्वित्वैक्यद्रष्टृदृश्यत्वक्षये सद् अवशिष्यते ॥मु_३,७।३४॥  

  
हि निश्चये । अतः अत्र अनयोः एकत्वद्वित्वयोः मध्ये । एकाभावे एकस्य द्वित्वस्य वा अभावे सति । द्वयोः एव उभयोः द्वित्वैकत्वयोः एव । सिद्धिः न भवति । ननु ततः किं सेत्स्यतीत्य् । अत्राह द्वित्वैक्येति । द्वित्वैक्ययोः द्रष्टृदृश्ययोश् च क्षयः द्वित्वैक्यद्रष्टृदृश्यक्षयः । तस्मिन् सति सत् द्वित्वादिसाक्षित्वेन स्थितं सदाख्यं वस्तु । अवशिष्यते अवशिष्टं भवति ॥म्त्_३,७।३४॥  
  

  
व्यवहितं दृश्यप्रमार्जनप्रतिज्ञां पुनर् अपि करोति  

  
अहन्तादि जगद् दृश्यं सर्वं ते मार्जयाम्य् अहम् ।
  
अत्यन्तासत्त्वसंवित्त्या मनोमकुरतो मलम् ॥मु_३,७।३५॥  

  
अहम् । अहन्तादि अहम्भावप्रमुखम् । मलं मलभूतं । सर्वं दृश्यं जगत् । ते मनोमकुरतः त्वन्मनोदर्पणात् । अत्यन्तासत्त्वसंवित्त्या अत्यन्ताभावज्ञानेन । दृश्यविषयात्यन्ताभावज्ञानोत्पादनेनेति यावत् । प्रमार्जयामि । युक्तं च मकुरात् मलापमार्जनम् ॥म्त्_३,७।३५॥  
  

  
नन्व् एतावतः दृश्यस्य प्रमार्जनं कथं कर्तुं शक्नोषीत्य् । अत्राह  

  
नासतो विद्यते भावो नाभावो विद्यते सतः । ।
  
यत् तु नास्ति स्वभावेन कः क्लेशस् तत्प्रमार्जने ॥मु_३,७।३६॥  

  
असतः सत्ताकर्तृत्वम् अभजतः । भावः सत्ता । न विद्यते । शशशृङ्गस्यापि सत्तापत्तेः । सतः सत्ताकर्तृत्वं भजतः । अभावः असत्ता । न विद्यते । स्वरूपहानिप्रसङ्गात् । न च स्वरूपहानिः युक्ता । अग्नेर् अपि अग्नित्वहानिप्रसङ्गात् । यत् स्वरूपेण नास्ति । तत्प्रमार्जने कः क्लेशः भवति । न हि शशिशृङ्गत्रोटने कस्यापि यत्नः दृष्टः ॥म्त्_३,७।३६॥  
  

  
ननु तथापि प्रवर्तने किम् आयातम् इत्य् । अत्राहजगद् आदाव् अनुत्पन्नम् यच् चेदं दृश्यते ततम् ।
  
तत् स्वात्मन्य् एव विमले ब्रह्म चित्त्वात् स्वबृंहितम् ॥मु_३,७।३७॥  

  
जगत् आदौ प्रथमं एव । अनुत्पन्नं भवति । अतः जगत्प्रमार्जने क्लेशो नास्तीति भावः । ननु यदि जगत् प्रथमम् एवानुत्पन्नं भवति तर्हि किम् इदं भासत इत्य् । अत्राह यच् चेदम् इति । यच् चेदम् यच् चैतत् । ततम् विस्तारितस्वरूपं किञ्चित् दृश्यते । तत् ब्रह्म एव ब्रह्माख्यं वस्तु एव । विमले स्वात्मनि शुद्धचिन्मात्रस्वरूपायां स्वभित्तौ । चित्त्वात् स्वबृंहितं अतिशयेन बृंहागतं भवति । अन्यथा ब्रह्मत्वायोगात् । बृंहायुक्तम् एव हि ब्रह्मोच्यते । न च वस्तुनि बृंहणं नामान्यवस्तुनः उत्पत्तिः वक्तुं शक्यते । जले ऽपि द्रवत्वात् प्रादुर्भूतस्य तरङ्गतया बृंहणस्यान्यवस्तूत्पत्तित्वप्रसङ्गात् । न च मूर्खो ऽपि जले तरङ्गानाम् अन्यत्वम् अङ्गीकरोति । चिद्रूपस्यात्मन एव स्वप्नपदार्थभावेन बृंहणं दृष्टम् इति चित्त्वाद् इत्य् उक्तम् ॥म्त्_३,७।३७॥  
  

  
पुनः पुनर् एतद् एव कथयति  

  
जगन् नाम न चोत्पन्नं न चास्ति न च दृश्यते ।
  
हेम्नीव कटकादित्वं किम् एतन्मार्जने श्रमः ॥मु_३,७।३८॥  

  
नाम निश्चये । जगत् न चोत्पन्नं भवति । न च अस्ति । न च दृश्यते । ब्रह्मण एवैतद्रूपतया स्थितत्वात् । जगत् किम् इव । कटकादित्वम् इव । यथा हेम्नि भासमानं कटकादित्वं नास्ति । हेम्नः एव तद्रूपतया स्थितत्वात् । तथा इत्य् अर्थः । अतः एतत्प्रमार्जने श्रमः किं भवति । ब्रह्मताज्ञानमात्रेणैव प्रमार्जितत्वात् । न हि हेम्नि भासमानं कटकादित्वं अशक्यप्रमार्जनं भवति । हेमताज्ञानमात्रेणैव तस्य प्रमार्जितत्वात् ॥म्त्_३,७।३८॥  

  
एतावत आश्वासरहितं शिष्यं ज्ञात्वा तस्य समाश्वासनं करोति  

  
तथैतद् विस्तरेणेह वक्ष्यामो बहुयुक्तिभिः ।
  
अबाधितं यथा नूनं स्वयम् एवानुभूयते ॥मु_३,७।३९॥  

  
वयम् । एतत् पूर्वोक्तं वस्तु । विस्तरेण बहुयुक्तिभिः तथा इहास्मिन् शास्त्रे । वक्ष्यामः । नूनं निश्चये । यथा त्वया एतत् अबाधितं स्वयम् एवानुभूयते ॥म्त्_३,७।३९॥  
  

  
प्रकृतम् एव कथयति  

  
आदाव् एव हि नोत्पन्नं यत् तस्येहास्तिता कुतः ।
  
कुतो मरौ जलसरिद् द्वितीयेन्दौ कुतो ग्रहः ॥मु_३,७।४०॥  

  
हि निश्चये । यत् वस्तु । आदाव् एव उत्पन्नं न भवति । तस्येहास्तिता सत्त्वम् । कुतः भवति । अत्र दृष्टान्तद्वयम् कथयति कुत इत्यादि ॥म्त्_३,७।४०॥  
  

  
यथा वन्ध्यासुतो नास्ति यथा नास्ति मरौ जलम् ।
  
यथा नास्ति नभोवृक्षस् तथा नास्ति जगद्भ्रमः ॥मु_३,७।४१॥  

  
जगद्भ्रमः जगद्रूपः भ्रमः । जगद् इति यावत् ॥म्त्_३,७।४१॥  
  

  
तर्हि किम् इदं भासते इत्य् । अत्राह  

  
यद् इदं दृश्यते राम तद् ब्रह्मैव निरामयम् ।
  
एतत् पुरस्ताद् वक्ष्यामो युक्तितो न गिरैव वः ॥मु_३,७।४२॥  

  
अस्माभिः यत् इदं दृश्यते । तत् निरामयम् भावाभावाख्यामयरहितम् । ब्रह्मैव भवति । वयम् । एतत् पुरस्तात् अग्रे । युक्तितः युक्तिभिः । वः युष्माकम् । वक्ष्यामः । न गिरा एव वक्ष्यामः । सार्वविभक्तिकस् तसिल् ॥म्त्_३,७।४२॥  
  

  
सर्गान्तश्लोकेन युक्तियुक्तवाक्योपेक्षां त्याज्यत्वेन कथयति  

  
यन् नाम युक्तिभिर् इह प्रवदन्ति तज्ज्ञास् तत्रावहेलनम् अयुक्तम् उदारबुद्धेः । ।
  
यो युक्तियुक्तम् अवमत्य विमूढबुद्ध्या कष्टावहो भवति तं विदुर् अज्ञम् एव ॥मु_३,७।४३॥  

  
नाम निश्चये । अवहेलनम् उपेक्षा । कष्टावहः कष्टदायी । असम्भवप्रयत्नैर् आत्मन इति शेषः । इति शिवम् ॥म्त्_३,७।४३॥  
  

  
इति श्रीभास्करकण्ठविरचितायां श्रीमोक्षोपायटीकायाम् उत्पत्तिप्रकरणे सप्तमः सर्गः ॥ ३,७ ॥  
  
  

  
श्रीरामः पृच्छति  

  
कयैतज् ज्ञायते युक्त्या कथम् एतत् प्रसिध्यति ।
  
न्याये ऽनुभूत एतस्मिन् न ज्ञेयम् अवशिष्यते ॥मु_३,८।१॥  

  
एतत् दृश्यासत्यत्वम् । ननु किमर्थम् अत्र युक्तिं पृच्छसीत्य् । अत्राह न्यायेति । यतः एतस्मिन् न्याये । न्यायेन अनुभूते सति । ज्ञेयम् नावशिष्यते । युक्तिश्रवणेन सर्वस्य ज्ञातत्वात् ॥म्त्_३,८।१॥  

  
श्रीवसिष्ठः विस्तरकथनप्रतिज्ञां सम्पादयिष्यन्न् उत्तरं कथयति  

  
बहुकालम् इयं रूढा मिथ्याज्ञानविषूचिका ।
  
जगन्नाम्नी विचाराख्याद् ऋते मन्त्रान् न शाम्यति ॥मु_३,८।२॥  

  
आरूढा बुद्धौ सत्यतया स्फुरिता । जगतश् च मिथ्याज्ञानरूपत्वं शुक्तिरजतवज् ज्ञेयम् । युक्तश् च विषूचिकायाः मन्त्रेण नाशः ॥म्त्_३,८।२॥  

  
वक्ष्यमाणोपदेशश्रवणं प्रति श्रीरामं दृढीकरोति  

  
वदाम्य् आख्यायिका राम या इमा बोधसिद्धये ।
  
ताश् चेच् छृणोषि तत् साधो मुक्त एवासि बुद्धिमान् ॥मु_३,८।३॥आख्यायिकाः उपदेशकारीणि आख्यानानि । बोधसिद्धये दृश्यात्यन्ताभावज्ञानसिद्धये । मुक्तः दृश्येनास्पृष्टः ॥म्त्_३,८।३॥  
  

  
अश्रवणे दण्डं कथयति  

  
नो चेद् उद्वेगशीलत्वाद् अर्धाद् उत्थाय गच्छसि ।
  
तत् तिर्यग्धर्मिणस् ते ऽद्य किञ्चिन् नापि तु सेत्स्यति ॥मु_३,८।४॥  

  
त्वं नो चेत् शृणोषि । अथ वा उद्वेगशीलत्वात् अर्धाद् उत्थाय गच्छसि । तत् तदा । तिर्यग्धर्मिणः पशुतुल्यस्य । ते । किञ्चिद् अपि न सेत्स्यति ॥म्त्_३,८।४॥  
  

  
ननु दृढतया श्रवणेनापि यदि किञ्चिन् न सेत्स्यति तदा किं कार्यम् इत्य् । अत्राह  

  
यो यम् अर्थं प्रार्थयते तदर्थं यतते तथा ।
  
सो ऽवश्यं तद् अवाप्नोति न चेच् छ्रान्तो निवर्तते ॥मु_३,८।५॥  

  
यः पुरुषः । यम् अर्थम् यत् वस्तु । प्रार्थयते प्रार्थनाविषयं करोति । तथा तदनुकल्पेन । न त्व् अन्यथा । यतते । सः अवश्यं तत् आप्नोति । चेत् यदि । श्रान्तः न निवर्तते ॥म्त्_३,८।५॥  
  

  
नन्व् अहम् अस्मिन् प्रार्थिते वस्तुनि किंरूपं यत्नं करोमीत्य् । अत्राह  

  
साधुसङ्गमसच्छास्त्रपरो भवसि राम चेत् ।
  
तद् दिनैर् एव वा मासैः प्राप्नोषि परमं पदम् ॥मु_३,८।६॥  

  
निरतिशयप्रतिभावत्त्वे दिनैः । अन्यथा मासैर् । इति विभागः ॥म्त्_३,८।६॥  

  
श्रीवसिष्ठसाधुत्वे निश्चितः श्रीरामः आत्मज्ञानप्रबोधनिमित्तं शास्त्रं पृच्छति  

  
आत्मज्ञानप्रबोधाय शास्त्रं शास्त्रविदां वर ।
  
किन्नाम तत्प्रधानं स्याद् यस्मिञ् ज्ञाते न शोच्यते ॥मु_३,८।७॥  

  
आत्मज्ञानप्रबोधाय आत्मज्ञानाविर्भावार्थम् । न शोच्यते दृश्यासक्तिरूपं शोचनं नानुभूयते ॥म्त्_३,८।७॥  
  

  
श्रीवसिष्ठ उत्तरं कथयति  

  
आत्मज्ञानप्रधानानाम् इदम् एव महामते ।
  
शास्त्राणां परमं शास्त्रं महारामायणाभिधम् ॥मु_३,८।८॥  

  
आत्मज्ञानं प्रधानं वाच्यतया सारभूतं येषां । ते । तादृशानाम् । इदं रामायणाभिधम् अयम् महारामायणाख्यः इतिहासः । ननु श्रीवाल्मीकिना स्वेनोपनिबद्धे श्रीमहारामायणे श्रीरामवृत्तान्तकथनप्रसङ्गतः श्रीरामं प्रति श्रीवसिष्ठेन कृतः उपदेशः निबद्धः यः केनापि दयालुना अस्माच् छ्रीमहारामायणाद् उद्धृतः तत् कथम् उपदेशकालानन्तरभाविनः श्रीमहारामायणस्य श्रीवसिष्ठेन इदम् इत्य् अनेन परामर्शः कृतः । अनेन हि श्रीमहारामायणस्य श्रीवसिष्ठकृतत्वं द्योतते इति चेत् । आरम्भे एवास्माभिः अयं निर्णयः कृतः । किं पुनः पुनः पृच्छसि । यतः तत्र प्रतिभावतां स्वयम् अस्यार्थस्यावबोधकत्वं उक्तम् । तद्रहितानां त्व् अनधिकारः उक्तः । इति प्रतिभाम् एव पृच्छ । यदि न प्रतिभा अस्ति तदानधिकारित्वान् मौनम् एव कार्यम् इत्य् अलं प्रपञ्चेन ॥म्त्_३,८।८॥  
  

  
श्रीमहारामायणम् एव प्रशंसति  

  
इतिहासोत्तमाद् अस्मात् परो बोधः प्रवर्तते ।
  
सर्वेषाम् इतिहासानाम् अयं सार उदाहृतः ॥मु_३,८।९॥  

  
अस्मात् रामायणाख्यात् ॥म्त्_३,८।९॥  

  
श्रुते ऽस्मिन् वाङ्मये यस्माज् जीवन्मुक्तत्वम् अक्षतम् ।
  
उदेति स्वयम् एवात इदम् एवातिपावनम् ॥मु_३,८।१०॥  

  
वाङ्मये शास्त्रे ॥म्त्_३,८।१०॥  

  
स्थितम् एवास्तम् आयाति जगद्दृश्यं विचारणात् ।
  
यथा स्वप्ने परिज्ञाते स्वप्नार्थाद् एव भावना ॥मु_३,८।११॥  

  
स्थितम् एव न तु मुद्गरादिप्रहारैः नाशं नीतम् । अत्र दृष्टान्तम् आह यथेति । भावना सत्यताभावना । एवकारः पादपूरणार्थः । अयं भावः । यथा स्वप्ने जाग्रदवस्थायां असत्यतया परिज्ञाते सति । तत्रानुभूतैः भावाभावैः हर्षामर्षौ न ज्ञायेते । अन्यथा हि जाग्रत्य् अनुभूतैर् अतीतैर् अपि भावाभावैर् इव तत्रत्यैः भावाभावैः हर्षामर्षोत्पादः स्यात् । तथा महारामायणविचारणेन दृश्ये असत्यतया ज्ञाते सति दृश्यविषयैः भावाभावैः हर्षामर्षौ न ज्ञायेते इति ॥म्त्_३,८।११॥  

  
नन्व् अन्यान्य् अपि शास्त्राणि सन्त्य् एव । तत् कथम् अस्यैवासाधारणकारणत्वं कथयसीत्य् । अत्राह  

  
यद् इहास्ति तद् अन्यत्र यन् नेहास्ति न तत् क्वचित् ।
  
इदं समस्तविज्ञानशास्त्रकोशं विदुर् बुधाः ॥मु_३,८।१२॥  

  
यत् इह अस्मिन् रामायणे । अस्ति सामस्त्येन विद्यते । तत् अन्यत्र अन्यशास्त्रेषु । अस्ति व्यस्तत्वेन भवतीत्य् अर्थः । यत् इह नास्ति तत् क्वचित् कुत्रापि शास्त्रे । नास्ति । अतः बुधाः समस्तशास्त्रसारज्ञाः । इदम् एतत् श्रीमहारामायणं । समस्तविज्ञानशास्त्रकोशं सकलाध्यात्मशास्त्रभाण्डागारं । विदुः जानन्ति ॥म्त्_३,८।१२॥  
  

  
उक्तलक्षणश्रीमहारामायणश्रवणे फलं कथयति  

  
य इदं शृणुयाद् नित्यं तस्योदारचमत्कृतेः ।
  
बालस्यापि परं बोधं बुद्धिर् एति न संशयः ॥मु_३,८।१३॥  

  
बालस्यापि मूर्खस्यापीत्य् अर्थः । पण्डितस्य तु का कथेति भावः ॥म्त्_३,८।१३॥  

  
एतद्विमुखस्य कर्तव्यं कथयति  

  
यस्मै नेदं त्व् अभव्याय रोचते दुष्कृतोदयात् ।
  
विचारयतु यत्किञ्चित् स शास्त्रं ज्ञानवाङ्मयम् ॥मु_३,८।१४॥  

  
अभव्याय आसुरस्वभावयुक्ताय । ज्ञानवाङ्मयम् ज्ञानवाक्यनिर्भरम् ॥म्त्_३,८।१४॥  

  
ननु मुक्तिकामस्य मम किम् एतच्छ्रवणेनेत्य् । अत्राह  

  
जीवन्मुक्तत्वम् अस्मिंस् तु श्रुते समनुभूयते ।
  
स्वयम् एव यथा पीते नीरोगत्वं वरौषधे ॥मु_३,८।१५॥  

  
स्वयम् एव अयत्नम् एव ॥म्त्_३,८।१५॥  
  

  
श्रूयमाणे हि शास्त्रे ऽस्मिञ् श्रोता वेत्त्य् एतद् आत्मना ।
  
यथावद् इदम् अस्माभिर् न तूक्तं वरशापवत् ॥मु_३,८।१६॥  

  
एतत् मदुक्तं वस्तु । ननु यद्य् एतच्छ्रवणे प्रवृत्तस्य किञ्चित् प्रत्यवायादि स्यात् तदा किं कार्यम् इत्य् । अत्राह इदम् इति । वरशापवत् वरशापयुक्तम् । मन्त्रवद् इति शेषः ॥म्त्_३,८।१६॥  

  
सर्गान्तश्लोकेन स्वात्मविचारस्य दृश्यात्यन्ताभावज्ञाने असाधारणकारणत्वं कथयति  

  
शाम्यति संसृतिदुःखम् इदं ते स्वात्मविचारमहाकथयैव ।
  
नो धनदानतपःश्रुतवेदैस् तत्कथनोज्झितयत्नशतेन ॥मु_३,८।१७॥  

  
ते तव । इदं दृश्यस्वरूपं । संसृतिदुःखम् जन्माख्यं दुःखं । स्वात्मविचारमहाकथया । स्वात्मविचारस्य । या महाकथा अन्योऽन्यं महती कथा । तयैव शाम्यति । धनदानतपःश्रुतवेदैः इदं संसृतिदुःखम् नो शाम्यति । अतः भवितव्यम् इति शेषः । अतः कारणात् पुरुषेण । तस्य स्वात्मविचारस्य । यत् कथनम् साधुभिः सह अन्योऽन्यकथनं । तदर्थं उज्झितानि त्यक्तानि । यत्नशतानि कथनव्यतिरिक्तानि यत्नशतानि । येन । सः । तादृशेन भवितव्यम् । इति शिवम् ॥म्त्_३,८।१७॥  
  

  
इति श्रीभास्करकण्ठविरचितायां श्रीमोक्षोपायटीकायाम् उत्पत्तिप्रकरणे ऽष्टमः सर्गः ॥ ३,८ ॥  
  
  

  
ॐ पूर्वसर्गान्तश्लोकार्थम् एव स्फुटं कथयति  

  
तच्चित्तास् तद्गतप्राणा बोधयन्तः परस्परम् ।
  
कथयन्तश् च तं नित्यं तुष्यन्ति रमयन्ति ये ॥मु_३,९।१॥तेषां ज्ञानैकनिष्ठानाम् आत्मज्ञानविचारणात् ।
  
सा जीवन्मुक्ततोदेति विदेहोन्मुक्ततैव या ॥मु_३,९।२॥  

  
तच्चित्ताः । तस्मिन् स्वात्मविचारे । चित्तं येषां । ते । तादृशाः । तथा तस्मिन् स्वात्मविचारे । गताः निष्ठां गताः । प्राणाः बाह्येन्द्रियाणि येषां । ते । तादृशाः । तथा तम् आत्मविचारं । परस्परम् बोधयन्तः । तथा तं आत्मविचारं । कथयन्तश् च ये साधवः । तुष्यन्ति तुष्टियुक्ताः भवन्ति । तथा रमयन्ति अन्यान् तुष्टियुक्तान् सम्पादयन्ति । आत्मज्ञानैकनिष्ठानां आत्मविचारैकपराणां । तेषां पुरुषाणाम् । आत्मज्ञानविचारणात् सा जीवन्मुक्तता उदेति प्रादुर्भवति । या विदेहमुक्ततैव भवति । निःशेषं देहाभिमानाभावात् ॥म्त्_३,९।१-२॥  
  

  
श्रीरामः पृच्छति  

  
ब्रह्मन् विदेहमुक्तस्य जीवन्मुक्तस्य लक्षणम् ।
  
ब्रूहि येन तथैवाहं यते शास्त्रदृशा धिया ॥मु_३,९।३॥  

  
जीवन्मुक्तस्येत्य् अत्र चशब्दो ऽध्याहार्यः । यते यत्नं करोमि । लक्षणम् स्वरूपप्रतिष्ठापकः धर्मः । धिया बुद्ध्या । कथम्भूतया । शास्त्रम् एव दृक् नेत्रे । यस्याः । सा । तादृश्या । शास्त्रानुसारिण्येत्य् अर्थः ॥म्त्_३,९।३॥  
  

  
श्रीवसिष्ठ उत्तरं कथयति  

  
यथास्थितम् इदं यस्य व्यवहारवतो ऽपि च ।
  
अस्तं गतं स्थितं व्योम स जीवन्मुक्त उच्यते ॥मु_३,९।४॥  

  
व्यवहारवतो ऽपि विश्वपदार्थेषु व्यवहारं कुर्वतो ऽपि । यस्य पुरुषस्य । यथास्थितम् अनेन प्रकारेणैव स्थितम् । न तु केनापि प्रयत्नेन नाशितस्वरूपं । इदम् पुरःस्फुरणशीलं जगत् । अस्तं गतं नाशं गतं । अत एव व्योम शून्यरूपं भवति । पण्डितैः स जीवन्मुक्तः उच्यते । भासमानस्य जगतः शुक्तिकारजतवत् असत्यत्वदर्शित्वं जीवन्मुक्तलक्षणम् इति भावः ॥म्त्_३,९।४॥  
  

  
बोधैकनिष्ठतां यातो जाग्रत्य् एव सुषुप्तवत् ।
  
य आस्ते व्यवहर्तैव स जीवन्मुक्त उच्यते ॥मु_३,९।५॥  

  
बोधे दृश्यात्यन्ताभावज्ञानपूर्वके आत्मज्ञाने । एकं केवलं । निष्ठा रतिः यस्य । सः बोधैकनिष्ठः । तस्य भावः तत्ता । ताम् यातः गतः । यः पुरुषः । जाग्रत्य् एव जाग्रदवस्थायाम् एव । तत्रापि व्यवहर्तैव प्रवाहागतव्यवहारकार्य् एव । सुषुप्तवत् सुषुप्त्याविष्ट इव । आस्ते । निरनुसन्धान आस्ते इति यावत् । पण्डितैः सः जीवन्मुक्तः उच्यते । दृश्यते च स्त्र्यादिनिष्ठस्य पुरुषस्य जाग्रति व्यवहर्तुर् एव सतः सुषुप्तवद् अवस्थितिर् इति नायस्तम् ॥म्त्_३,९।५॥  
  

  
नोदेति नास्तम् आयाति सुखे दुःखे मुखप्रभा ।
  
यथाप्राप्तस्थितेर् यस्य स जीवन्मुक्त उच्यते ॥मु_३,९।६॥  

  
यथाप्राप्तस्थितेः प्रवाहागतनिष्ठस्य । यस्य । सुखे दुःखे च मुखप्रभा नोदेति नास्तम् आयाति हर्षामर्षराहित्यात् । पण्डितैः सः जीवन्मुक्तः उच्यते ॥म्त्_३,९।६॥  
  

  
यो जागर्ति सुषुप्तस्थो यस्य जाग्रन् न विद्यते ।
  
यस्य निर्वासनो बोधः स जीवन्मुक्त उच्यते ॥मु_३,९।७॥  

  
यः पुरुषः । जागर्ति बाह्यपदार्थविषयं बोधं भजति । कथम्भूतः । सुषुप्ते सुषुप्तौ इव तिष्ठतीति । तादृशः । एकचिन्मात्रतानिश्चयेन बाह्यप्रपञ्चानुसन्धानरहितत्वात् । तथा यस्य पुरुषस्य । जाग्रत् लौकिका जाग्रदवस्था । न विद्यते तुर्यमयत्वात् । जीवन्मुक्तो हि जाग्रति सर्वं चिन्मात्रमयं पश्यन् तुर्यावस्थाविष्ट एव भवति । तथा यस्य निर्वासनः अहम्ममतारूपवासनारहितः । बोधः बाह्यदेहादिपदार्थज्ञानं । भवति । पण्डितैः स जीवन्मुक्त उच्यते ॥म्त्_३,९।७॥  
  

  
रागद्वेषभयादीनाम् अनुरूपं चरन्न् अपि ।
  
यो ऽन्तर् व्योमवद् अत्यच्छः स जीवन्मुक्त उच्यते ॥मु_३,९।८॥  

  
यः पुरुषः । रागद्वेषभयादीनाम् अनुरूपं चरन् अपि । रागाधारे पुत्रादौ रतिं भजन् अपि । द्वेषाधारे शत्रौ विमुखो भवन् अपि । भयकारणात् सिंहादेः चलन् अपि । अन्तः मनसि । व्योमवत् अत्यच्छः अतिनिर्मलः भवति । पुत्रादिविषयस्य रत्यादेः प्रवाहबलेन निरनुसन्धानकरणात् । अनुसन्धान एव हि मनसि मलं भवति । पण्डितैः सः जीवन्मुक्तः उच्यते । आदिशब्देन देहादिविषयाणाम् अस्मितादीनां ग्रहणम् ॥म्त्_३,९।८॥  
  

  
यस्य नाहङ्कृतो भावो बुद्धिर् यस्य न लिप्यते । ।
  
कुर्वतो ऽकुर्वतो वापि स जीवन्मुक्त उच्यते ॥मु_३,९।९॥  

  
यस्य पुरुषस्य । अहङ्कृतः भावः अहङ्कारमयी चित्तवृत्तिः । नास्ति । सर्वत्र ब्रह्मकर्तृत्वदर्शनात् । तथा यस्य पुरुषस्य । बुद्धिः न लिप्यते लेपयुक्ता न क्रियते । रागादिरूपैः पापैर् इति शेषः । पण्डितैः सः जीवन्मुक्त उच्यते । यस्य कथम्भूतस्य । कुर्वतः शरीरयात्रानिमित्तं प्रवाहागतं वा कर्म कुर्वतः । तथा केनापि कारणेन अकुर्वतः वा । तत्र करणकाले निरनुसन्धानकरणात् अकरणकाले शुद्धचिन्मात्रपरामर्शनिष्ठत्वात् अहम्भावधीलेपराहित्यं ज्ञेयम् ॥म्त्_३,९।९॥  

  
यश् चोन्मेषनिमेषाभ्यां विधेः प्रलयसम्भवौ ।
  
पश्येत् त्रिलोक्याः खसमः स जीवन्मुक्त उच्यते ॥मु_३,९।१०॥  

  
खसमः आकाशसदृशः । यः पुरुषः । त्रिलोक्याः विधेः भ्वादिबाह्यत्रिलोकीविधानस्य जाग्रदाद्यान्तरत्रिलोकीविधानस्य च । उन्मेषनिमेषाभ्यां । अर्थात् परमात्मतया निश्चितस्य चित्तत्त्वस्य उन्मेषेण चेत्यानौन्मुख्याख्येन प्रादुर्भावेन । निमेषेण चेत्यौन्मुख्याख्येन स्वरूपगोपनेन । प्रलयसम्भवौ पश्यति संहारोत्पत्ती । तथा तिरोभावाविर्भावौ पश्यति । पण्डितैः सः जीवन्मुक्तः उच्यते । अथ वा स्वपरामर्शः उन्मेषः । तत्रापि उपेक्षा निमेषः । तथा च उन्मेषेण सम्भवः । निमेषेण प्रलयः । इति यथासङ्ख्यं विहायैव सम्बन्धः कार्यः ॥म्त्_३,९।१०॥  
  

  
भोक्तैव यो न भोक्तेव शुद्धबोधैकतां गतः ।
  
बुद्धः सुप्त इवास्ते ऽन्तः स जीवन्मुक्त उच्यते ॥मु_३,९।११॥  

  
शुद्धबोधैकतां शुद्धबोधेनैकत्वं गतः । यः पुरुषः । बुद्धः बोधयुक्तः सन् । अन्तः सुप्तः इव आस्ते तिष्ठति । निरनुसन्धानत्वात् । यः कथम्भूत इव । भोक्ता एव भुजिक्रियाकर्तृत्वं भजन्न् एव । अभोक्ता इव स्वस्मिन् शुद्धबोधताज्ञानेन भोक्ताहम् इत्य् अभिमानाभावात् । पण्डितैः सः जीवन्मुक्तः उच्यते ॥म्त्_३,९।११॥  
  

  
नित्यं द्रष्टैव चाद्रष्टा जीवन्न् एव मृतोपमः ।
  
व्यवहर्तैव शैलाभः स जीवन्मुक्त उच्यते ॥मु_३,९।१२॥  

  
यः द्रष्टैव दृशिक्रियाकर्तृत्वं भजन्न् एव । न त्व् अन्धवत् तिष्ठन् । अद्रष्टा भवति । तथा यः जीवन्न् एव जीवनक्रियाकर्तृत्वं भजन्न् एव । मृतोपमः भवति । मृतसदृशः भवति । मृतवत् भोगादिवाञ्छाभावात् । तथा यः व्यवहर्ता एव व्यवहारं कुर्वन् एव । शैलाभः भवति । तत्त्वतः क्षोभराहित्यात् । पण्डितैः सः जीवन्मुक्तः उच्यते ॥म्त्_३,९।१२॥  
  

  
यस्मान् नोद्विजते लोको लोकान् नोद्विजते च यः ।
  
हर्षामर्षभयोन्मुक्तः स जीवन्मुक्त उच्यते ॥मु_३,९।१३॥लोकः सामान्यलोकः । यस्मात् नोद्विजते उद्वेगकारणाभावेन उद्वेगं न याति । तथा यः लोकात् न उद्विजते निष्प्रयोजनत्वात् । स्वप्रयोजनपरः एव हि येभ्यः स्वप्रयोजनं न पश्यति तेभ्यः उद्विजते । यः कथम्भूतः । हर्षामर्षभयोन्मुक्तः हर्षामर्षभयरहितः । स्वस्मिन् शुद्धबोधैकताज्ञानात् । पण्डितैः सः जीवन्मुक्तः उच्यते ॥म्त्_३,९।१३॥  
  

  
शान्तसंसारकलनः कलावान् अपि निष्कलः ।
  
यः सचित्तो ऽपि निश्चित्तः स जीवन्मुक्त उच्यते ॥मु_३,९।१४॥  

  
शान्ता आत्मनि चिन्मात्रतादर्शनेन लयं गता । संसारकलना यस्य । सः । तादृशः । यः पुरुषः । कलावान् अपि ज्ञानाख्यकलायुक्तो ऽपि । निष्कलः कलाभ्यः निष्क्रान्तः भवति । स्वस्य निष्कलचिन्मात्रताज्ञानात् । तथा यः सचित्तः अपि शुद्धसत्त्वस्वरूपचित्तयुक्तः अपि । निश्चित्तः चित्तान् निष्क्रान्तः भवति । मलिनचित्ताभावात् । पण्डितैः सः जीवन्मुक्तः उच्यते ॥म्त्_३,९।१४॥  
  

  
यः समस्तार्थजातेषु व्यवहार्य् अपि शीतलः ।
  
परार्थेष्व् इव पूर्णात्मा स जीवन्मुक्त उच्यते ॥मु_३,९।१५॥  

  
पूर्णात्मा निरपेक्षशान्तचिन्मात्रत्वेन तृप्तात्मा । यः समस्तार्थजातेषु प्रवाहागतेषु सकलेषु प्रयोजनसमूहेषु । शीतलः किम् अयं सिध्यति न वेति सन्तापरहितः भवति । केष्व् इव । परार्थेष्व् इव । यथा लौकिकः परार्थेषु शीतलः भवति । तथेत्य् अर्थः । पण्डितैः स जीवन्मुक्तः उच्यते ॥म्त्_३,९।१५॥  

  
जीवन्मुक्तिम् उक्त्वा क्रमप्राप्तां विदेहमुक्तिं कथयति  

  
जीवन्मुक्तपदं त्यक्त्वा देहे कालवशात् क्षते ।
  
चिद् यात्य् अदेहमुक्तत्वं पवनः स्पन्दनाम् इव ॥मु_३,९।१६॥  

  
चित् लक्षणया चिद्भावतागतः जीवन्मुक्तः । देहे शरीरे । कालवशात् नियतिवशेन । क्षते नष्टे सति । जीवन्मुक्तपदम् जीवन्मुक्ततां । त्यक्त्वा । अदेहमुक्तत्वं विदेहमुक्तभावं । याति । क इव कां त्यक्त्वा । पवन इव स्पन्दनाम् । यथा पवनः स्पन्दनाम् चेष्टाकरणम् । त्यजति । तथेत्य् अर्थः । पवनः स्पन्दताम् इवेति वा पाठः ॥म्त्_३,९।१६॥  
  

  
जीवन्मुक्तवत् तस्यापि लक्षणानि लेशतः कथयति  

  
विदेहमुक्तो नोदेति नास्तम् एति न शाम्यति ।
  
न सन् नासन् न दूरस्थं न चाहं न च वेतरत् ॥मु_३,९।१७॥  

  
विदेहमुक्तः अनहम्भावेन गृहीतस्य देहस्याप्य् अभावेन विदेहमुक्तिं गतः पुरुषः । न उदेति सदोदितचिन्मात्रभावेन अवस्थानात् । तथा अस्तम् न एति । यथा तथा कल्पितस्य तदस्तस्य ततः एवोत्थानात् । अन्यथासम्भवात् । तथा न शाम्यति संसारभानाभावप्रसङ्गात् । न सत् भवति । बाह्यान्तरकरणागोचरत्वात् । तथा असत् न भवति । एतादृक्प्रपञ्चभावेन भानाभावप्रसङ्गात् । न हि शशशृङ्गं केनापि रूपेण भातुं शक्नोति । तथा दूरस्थं न भवति । सर्वेषाम् अहन्तासारत्वेन स्थितत्वात् । तथा अहं न भवति । परिच्छिन्नः प्रमाता न भवति । अपरिमितप्रमातृत्वेन स्थितत्वात् । तथा इतरत् परिमितं प्रमेयं । न भवति । अपरिमितप्रमेयभावेन स्थितत्वात् ॥म्त्_३,९।१७॥  
  

  
विश्वोत्तीर्णताम् उक्त्वा विश्वमयतां लेशतः कथयति  

  
सूर्यो भूत्वा प्रतपति विष्णुः पाति जगत्त्रयम् ।
  
रुद्रः सर्वान् संहरति सर्वान् सृजति पद्मजः ॥मु_३,९।१८॥  

  
असौ शुद्धचिन्मात्रतां यातः विदेहमुक्तः सूर्यो भूत्वा सूर्यभावम् आसाद्य । प्रतपति तापक्रियाकर्तृत्वं भजति । तथा विष्णुः भूत्वा जगत्त्रयं पाति रक्षति । एवं सर्वत्र योज्यम् । एषां सूर्यादीनां च बाह्यान्तरत्वेन द्वैविध्यं ज्ञेयम् । बाह्ये हि सूर्यः यः व्योम्नि दृश्यते । आन्तरस् तु प्राणः । सूर्यवत् शरीरपाककारित्वात् । तथा विष्णुः बुद्धिः । तद्वत् सङ्कल्पस्थितिकारित्वात् । तथा रुद्रः अहङ्कारः । तद्वत् सर्वसङ्कल्पानां स्वस्मिन् लयीकरणात् । तथा पद्मजः मनः । तद्वत् सङ्कल्पोत्पादकत्वात् । एवं यथासम्भवं सर्वत्र योज्यम् । ननु कथं विदेहमुक्तः सूर्यादिचराचरपदार्थभावम् आगत्य तद्गताः सर्वाः क्रियाः करोतीति चेत् । सत्यम् । तत्र चराः तावत् स्फुटम् एव अन्तर्यामिशुद्धचित्तत्त्वाधिष्ठिताः लक्ष्यन्ते । अन्यथा मरणावस्थां गतेष्व् अपि तेषु प्राग्वत् क्रियाधारत्वप्रसङ्गात् । ननु तत्क्रियायां प्राण एव प्रेरकः दृश्यते । निष्प्राणानाम् अचरशरीराणां निष्क्रियत्वदर्शनात् । असद् एतत् । न हि प्राणो नामात्र प्रेरकत्वे समर्थः कश्चिच् चेतन इव लक्ष्यते । किं त्व् अन्यस्य कस्यापि स्वतन्त्रस्य चेतनस्य प्रेरणया । देवदत्तप्रेर्यमाणकन्दुकवत् निर्गमप्रवेशकारीव दृश्यते इति शुद्धस्य चिन्मात्रस्यैव चरान्तर्यामित्वेन चरगतक्रियाकर्तृत्वं ज्ञायते । अचरेष्व् अपि दृश्यमाणा अवस्थितिक्रिया क्रियात्वात् चरगतक्रियावत् तत्कृता एव ज्ञेया । यतः यत्र साक्षाच् चेतनतया भासमानानां चराणां स्वक्रियायाम् असामर्थ्यम् अस्ति तत्र साक्षाज् जडत्वेन भासमानानां अचराणां का कथा क्रियाकारित्वे । तेन यथा अधिष्ठातृभूतेन देवदत्तेन क्वचित् स्थापिताः स्तम्भादयः तिष्ठन्ति तथा स्वान्तर्गतेन केनापि तत्त्वेन स्थापिताः अचराः तिष्ठन्तीति ज्ञेयम् । तत्र देवदत्तस्य तेभ्यः बहिःस्थता प्रत्यक्षम् एव दृश्यते इति न तत्र तस्य तदन्तर्गतत्वं कल्प्यते । अत्र तु बहिः स्थूलस्य कस्याप्य् अदर्शनात् तदन्तर्गतत्वं कल्प्यते । बहिर्गतत्वम् अपि तस्य न विरुध्यते इत्य् आस्ताम् एतत् । एवं च शुद्धचिन्मात्रे पर्यवसितं सर्वक्रियाकर्तृत्वं तन्मयतागते तस्मिन्न् अपि सिद्धम् एव । समुद्रे लीनस्य जलबिन्दोः इव समुद्रगुणविशिष्टत्वम् । अवशिष्टं मृतशरीरम् अपि पक्षाक्षिप्तम् एव ज्ञेयम् । ननु तथापि विदेहमुक्तः सर्वाः क्रियाः करोतीत्य् एतावन्मात्रम् एव सिद्धम् । न तु सर्वं भूत्वेत्य् एतत् सिद्धम् । तत्र का वार्तेति चेत् । सत्यम् । तत्रेयं वार्ता । चराचराः भावाः किम्मयाः इति विचार्यमाणे तत्स्वरूपं हस्तग्राहाभावात् अनिर्वाच्यतायाम् एव विश्राम्यति । अनिर्वाच्यता एव च शुद्धचित्तत्त्वस्य स्वरूपम् इति शुद्धचिद्रूपतां गतस्य विदेहमुक्तस्य सर्वभावो युक्त एवेति न को ऽपि विरोधः । एतच् च शुद्धचित्तत्त्वस्वरूपम् अनुभवत्सु प्रत्यक्षसिद्धम् एव । तदविद्वदर्थे तु अयं प्रयत्नः कृत इत्य् अलं प्रपञ्चेन ॥म्त्_३,९।१८॥  
  

  
खं भूत्वा पवनस्कन्धान् धत्ते सर्क्षसुरासुरान् ।
  
कुलाचलगणो भूत्वा लोकपालपुरास्पदम् ॥मु_३,९।१९॥  

  
सर्क्षसुरासुरान् नक्षत्रदेवासुरसहितान् । कुलाचलगणः भूत्वा लोकपालपुरास्पदं भवतीति सम्बन्धः ॥म्त्_३,९।१९॥  

  
भूमिर् भूत्वा बिभर्तीमां लोकस्थितिम् अखण्डिताम् ।
  
तृणगुल्मलता भूत्वा ददाति फलसन्ततिम् ॥मु_३,९।२०॥  

  
स्पष्टम् ॥म्त्_३,९।२०॥  

  
बिभ्रज् जलानलाकारं ज्वलति भवति द्रुतः ।
  
चन्द्रो ऽमृतं प्रस्रवति मृतिं हालाहलं विषम् ॥मु_३,९।२१॥  

  
जलाकारं बिभ्रद् द्रुतः द्रवगुणयुक्तः । भवति । अनलाकारं बिभ्रत् ज्वलतीत्य् योज्यम् । चन्द्रो भूत्वा हालाहलं भूत्वेति सम्बन्धनीयम् ॥म्त्_३,९।२१॥  
  

  
तेजः प्रकटयत्य् आशास् तनोत्य् आन्ध्यं तमो भवत् ।
  
शून्यं सद् व्योमताम् एति गिरिः सन् रोधयत्य् अलम् ॥मु_३,९।२२॥  

  
रोधयति रोधनं करोति ॥म्त्_३,९।२२॥  

  
करोति जङ्गमं चित्त्वे स्थावरं स्थावराकृतिः ।
  
भूत्वार्णवो वलयति भूस्त्रियं वलयो यथा ॥मु_३,९।२३॥  

  
चित्त्वे चिद्भावे स्थित्वा । चिद्भावयुक्तो भूत्वेति यावत् । जङ्गमं करोति स्थावराकृतिः सन् स्थावरं करोति । अर्णवः भूत्वा भूस्त्रियं भूर् एव स्त्री । ताम् वलयति समन्तात् पर्यन्तेषु आवृणोति । को यथा । वलयो यथा । यथा वलयः स्त्रियं । अर्थात् स्त्रीभुजं । वलयति । तथेत्य् अर्थः ॥म्त्_३,९।२३॥  
  

  
परमार्कवपुर् भूत्वा प्रकाशे ऽन्तर् विसारयन् ।
  
त्रिजगत्त्रसरेण्वोघं शान्तम् एवावतिष्ठति ॥मु_३,९।२४॥  

  
परमार्कवपुः चित्सूर्यवपुः । भूत्वा । प्रकाशे प्रकाशरूपायां स्वभित्तौ । त्रिजगत्त्रसरेण्वोघं त्रिजगदाख्यं परमाणुसमूहं । विसारयन् विस्तारयन् । शान्तम् एव साक्षिभावेन स्थितत्वात् तत्कृतक्षोभरहितम् एवावतिष्ठति । युक्तं चार्कस्य प्रकाशे त्रसरेण्वोघविसारणं शान्तम् अवस्थानं च ॥म्त्_३,९।२४॥  

  
विशेषकलनाम् अशक्यां ज्ञात्वा सामान्येन कथयति  

  
यत् किञ्चिद् इदम् आभाति भातं वा भाम् उपैष्यति ।
  
कालत्रयगतं दृश्यं तद् असौ सर्वम् एव वा ॥मु_३,९।२५॥  

  
वा पक्षान्तरे । यत् किञ्चित् इदं जगत् । भातम् पूर्वं स्फुरितं । तथा आभाति अद्य स्फुरति । तथा भाम् स्फुरणम् । उपैष्यति अग्रे आगमिष्यति । तत् कालत्रयगतम् सर्वं दृश्यम् असौ उक्तः विदेहमुक्तः । भवति ॥म्त्_३,९।२५॥  

  
अत्र श्रीरामः पृच्छति  

  
कथम् एवं वद ब्रह्मन् भूयते विषमा हि मे ।
  
दृष्टिर् एषा तु दुष्प्रापा दुराक्रम्येति निश्चयः ॥मु_३,९।२६॥  

  
हे ब्रह्मन् । त्वं वद कथय । पुरुषेण एवम् एतादृग्गुणयुक्तेन विदेहमुक्तेन । कथम् भूयते कथं सम्पद्यते । हि यस्मात् कारणात् । मे निश्चयः । इति एवं । भवति । इति किम् । इति विषमा कठिना । एषा पूर्वोक्ता । दृष्टिः विदेहमुक्तिरूपा दृष्टिः । दुष्प्रापा दुराक्रम्या च भवति ॥म्त्_३,९।२६॥  
  

  
श्रीवसिष्ठ उत्तरं कथयति  

  
मुक्तिर् एषोच्यते राम ब्रह्मैतत् समुदाहृतम् ।
  
निर्वाणम् एतत् कथितं शृणु सम्प्राप्यते कथम् ॥मु_३,९।२७॥  

  
हे राम । पण्डितैः एषा एतत् विदेहमुक्तत्वं । मुक्तिः उच्यते । जीवन्मुक्तत्वस्य सत्त्वरूपचित्ताश्रयत्वेनामुक्तिकल्पत्वात् । पण्डितैः एतत् ब्रह्म समुदाहृतम् कथितम् । सर्वपदार्थभावेन बृंहणाभाक्त्वात् । पण्डितैः एतत् निर्वाणं कथितम् सर्वथा परिमिताहन्तायाः लयीभावात् । त्वं शृणु एतत् पुरुषेण कथं प्राप्यते ॥म्त्_३,९।२७॥  

  
यद् इदं दृश्यते दृश्यम् अहन्त्वत्तादिसंयुतम् ।
  
सतो ऽप्य् अस्याप्य् अनुत्पत्त्या बुद्ध्या वैतद् अवाप्यते ॥मु_३,९।२८॥  

  
अस्माभिः । अहन्त्वत्तादिसंयुतं यद् इदम् दृश्यं जगत् । दृश्यते अनुभूयते । सतः अपि एवम् एव स्थितस्यापि । अस्य जगतः । अनुत्पत्त्याः बुद्ध्या अनुत्पन्नम् एवेदम् इत्य् एवंरूपस्य अभावस्य ज्ञानेनैव । तज्जगद्विषयानुत्पन्नत्वज्ञानेनेति यावत् । एतत् उक्तगुणं विदेहमुक्तत्वम् । अवाप्यते प्राप्यते । अपिवाशब्दौ एवशब्दार्थे । एतेन दृश्यात्यन्ताभावस्य विदेहमुक्तिं प्रति कारणत्वम् उक्तम् ॥म्त्_३,९।२८॥  

  
श्रीरामः पुनः पृच्छति  

  
विदेहमुक्तास् त्रैलोक्यं सम्पद्यन्ते यदा तदा ।
  
मन्ये ते सर्गताम् एव गता वेद्यविदां वर ॥मु_३,९।२९॥  

  
विदेहमुक्ताः यदा यदि । त्रैलोक्यं सम्पद्यन्ते । हे वेद्यविदां वर । अहं मन्ये । तदा ते सर्गताम् एव गताः सर्गभावम् एव गताः भवन्ति । सर्गान्तर्गतपदार्थभावेनैव स्फुरणात् ॥म्त्_३,९।२९॥  

  
श्रीवसिष्ठ उत्तरं कथयति  

  
विद्यते चेत् त्रिभुवनं तत् तत्तां सम्प्रयान्तु ते ।
  
यत्र त्रैलोक्यशब्दार्थो न सम्भवति कश्चन ॥मु_३,९।३०॥  

  
तत्र त्रिलोकतां यातं ब्रह्मेत्य् उक्त्यर्थधीः कुतः ।
  
तस्मान् नो सम्भवत्य् अन्या जगच्छब्दार्थकल्पना ॥म्त्_३,९।३१॥  

  
त्रिभुवनं सर्गः ।चेद् यदि । विद्यते सत्यं भवति । तत् तदा । ते विदेहमुक्ताः । तत्ताम् त्रिभुवनतां । सम्प्रयान्तु सम्यक् गच्छन्तु । यत्र यस्मिन् स्थाने । कश्चन त्रैलोक्यशब्दार्थः त्रैलोक्यशब्दयुक्तः अर्थः । त्रैलोक्यशब्दार्थः त्रैलोक्याख्यः शब्दः तदर्थश् चेति यावत् । न सम्भवति । तत्र तस्मिन् स्थाने । इत्य् उक्त्यर्थधीः एवंरूपोक्त्यर्थाकारा धीः । एवंरूपा उक्तिः एवंरूपः अर्थश् चेति यावत् । कुतः भवति । त्रैलोक्यशब्दार्थयोर् असम्भवात् । न सम्भवतीत्य् अर्थः । इति किम् । इति ब्रह्म लक्षणया विदेहमुक्तः । त्रिलोकतां सर्गतां । यातं भवति । उपसंहारं करोति तस्माद् इति । तस्मात् ततो हेतोः । अन्या ब्रह्मणः अन्या । जगच्छब्दार्थकल्पना जगच्छब्दार्थरूपा कल्पना । न भवति ॥म्त्_३,९।३०-३१॥  
  

  
अनेन प्रसङ्गेन जगद्ब्रह्मणोः ऐक्यम् एव पुनः पुनः कथयति  

  
अनन्यच् छान्तम् आभासमात्रम् आकाशनिर्मलम् ।
  
ब्रह्मैव जगद् इत्य् एव सत्यं सत्यावबोधिनः ॥मु_३,९।३२॥  

  
जगत् कर्तृ । अनन्यत् सर्वरूपत्वेन स्थितत्वात् स्वव्यतिरिक्तवस्तुरहितं । शान्तं स्वरूपे विश्रान्तम् । आभासमात्रकम् आभासमात्रस्वरूपम् । आकाशनिर्मलम् आकाशवत् स्वच्छम् । ब्रह्म एव भवति । इत्य् एव एतद् एव । सत्यावबोधिनः सत्यज्ञानयुक्तस्य । सत्यं भवति ॥म्त्_३,९।३२॥  

  
अत्र दृष्टान्तं कथयति  

  
यथा हि हेमकटके विचार्यापि न दृश्यते ।
  
कटकत्वं क्वचिन् नाम ऋते निर्मलहाटकम् ॥मु_३,९।३३॥  

  
यथा हीति दृष्टान्तत्वद्योतकम् । अस्माभिः । हेमकटके सुवर्णवलये । विचार्यापि विचारयित्वापि । निर्मलहाटकम् ऋते कटकत्वं नाम क्वचित् न दृश्यते । यथा कटकं हेमैव भवति तथा जगत् ब्रह्मैव भवतीति पूर्वश्लोकदृष्टान्ततया योज्यम् उत्तरश्लोकद्वयं च ॥म्त्_३,९।३३॥  

  
द्वितीयं दृष्टान्तं कथयति  

  
जलाद् ऋते पयोवीचौ नाहं पश्यामि किञ्चन ।
  
वीचित्वं त्वादृशैर् दृष्टं यत् तु नास्त्य् एव तत्र हि ॥मु_३,९।३४॥  

  
अहं पयोवीचौ जलतरङ्गे । जलाद् ऋते किञ्चन न पश्यामि पयोवीचौ नास्ति ॥म्त्_३,९।३४॥  
  

  
तृतीयं दृष्टान्तं कथयति  

  
स्पन्दत्वं पवनाद् अन्यन् न कदाचन कुत्रचित् ।
  
स्पन्द एव सदा वायुर् जगत् तस्मान् न विद्यते ॥मु_३,९।३५॥  

  
कदाचन कुत्रापि काले । कुत्रचित् कुत्रापि देशे । स्पन्दत्वम् पवनात् अन्यत् न भवति । यतः वायुः स्पन्द एव भवति । फलितं कथयति जगद् इति । यतः जगतः ब्रह्मत्वे दृष्टान्तत्रयम् अस्ति तस्मात् जगत् न विद्यते । अतश् च विदेहमुक्तस्य सर्गतागमनं कथं भवतीति भावः ॥म्त्_३,९।३५॥  
  

  
पुनर् अपि पूर्वोक्तम् अर्थम् एव सदृष्टान्तं कथयति  

  
यथा शून्यत्वम् आकाशस् ताप एव मरौ जलम् ।
  
तेज एव यथालोको ब्रह्मैव त्रिजगत् तथा ॥मु_३,९।३६॥  

  
स्पष्टम् ॥म्त्_३,९।३६॥  

  
श्रीरामः पृच्छति  

  
अत्यन्ताभावसम्पत्त्या जगद्दृश्यस्य मुक्तता ।
  
ययोदेति मुने युक्त्या तां ममोपदिशोत्तमाम् ॥मु_३,९।३७॥  

  
हे मुने । जगद्दृश्यस्य जगद्रूपस्य दृश्यस्य । यया युक्त्या अत्यन्ताभावसम्पत्त्या अत्यन्ताभावसम्पादनेन । मुक्तता उदेति । त्वम् मम उत्तमां निरतिशयाम् । ताम् युक्तिं । उपदिश । जगद्विषयस्यात्यन्ताभावस्य मुक्ततासाधने कथं सामर्थ्यम् अस्तीत्य् अत्र युक्तिं कथयेति भावः ॥म्त्_३,९।३७॥  
  

  
ननु युक्तिम् एव किं पुनः पुनः पृच्छसीत्य् अत्रोत्तरकथनपूर्वं प्रश्नान्तरं करोति  

  
मिथः सम्पन्नयोर् द्रष्टृदृश्ययोर् एकसङ्क्षये ।
  
द्वयाभावे स्थितिं याते निर्वाणम् अवशिष्यते ॥मु_३,९।३८॥  

  
दृश्यस्य जगतस् तस्माद् अत्यन्तानुद्भवो यथा ।
  
ब्रह्म चेत्थं स्वभावस्थं बुध्यते वद मे तथा ॥मु_३,९।३९॥  

  
उक्तनीत्या मिथः सम्पन्नयोः यतः त्वयैवैतद् उक्तम् इति शेषः । यतः त्वया एव उक्तं मिथः सम्पन्नयोः उक्तनीत्या मिथः सिद्धयोः । द्रष्टृदृश्ययोः मध्ये । एकसङ्क्षये सति । ततः द्वयाभावे स्थितिं याते सति । निर्वाणं कैवल्यम् । अवशिष्यते । तस्मात् ततः कारणात् । दृश्यस्य जगतः दृश्यस्वरूपस्य जगतः । अत्यन्तानुद्भवः अत्यन्ताभावस्वरूपा अत्यन्तानुत्पत्तिः । यथा यया युक्त्या । बुध्यते ज्ञायते । तथा ब्रह्म जगद्भावेन बृंहितं शुद्धचित्तत्त्वं । इत्थं जगद्रूपेण । स्वभावस्थं स्वरूपस्थं । यथा बुध्यते । त्वं तथा च मे वद कथय ॥म्त्_३,९।३८-३९॥  

  
रसावेशेनोन्मत्तवत् पुनर् अपि दृश्यात्यन्ताभावसिद्धियुक्तिं ब्रह्मणः इत्थंस्वभावावस्थितियुक्तिं च पृच्छति  

  
कयैतज् ज्ञायते युक्त्या कथम् एतत् प्रसिध्यति । ।
  
एतस्मिंस् तु मुने सिद्धे न साध्यम् अवशिष्यते ॥मु_३,९।४०॥  

  
एतत् अयं दृश्यात्यन्ताभावः इदम् ब्रह्मणः इत्थंस्वभावावस्थानं च । ननु किमर्थम् अत्र पुनः पुनः प्रश्नान् करोषीत्य् । अत्राह एतस्मिन् इति । हे मुने । एतस्मिन् सिद्धे सति । साध्यम् साधनीयं । नावशिष्यते अवशिष्टं न भवति । मुक्तिमात्रस्यैवाकाङ्क्षितत्वात् तस्य चानेनैव सिद्धत्वात् ॥म्त्_३,९।४०॥  

  
श्रीवसिष्ठः उत्तरं कथयति  

  
बहुकालम् इयं रूढा मिथ्याज्ञानविषूचिका । ।
  
नूनं विचारमन्त्रेण निर्मूलम् उपशाम्यति ॥मु_३,९।४१॥  

  
नूनं निश्चये । इयं मिथ्याज्ञानविषूचिका शुद्धचिन्मात्रे दृश्यम् इदम् इत्य् एवंरूपो ज्ञानविशेषः । रूढा मनसि सत्यत्वेन भाता । युक्तं च मन्त्रेण विषूचिकायाः उपशमनम् । विचारश् चात्र किंरूपम् इदं दृश्यम् इत्य् एवंरूपो ज्ञेयः ॥म्त्_३,९।४१॥  

  
नन्व् अस्मिन् समये मया कृत एव लेशतो विचारः । तत् कथम् इदं दृश्यं न शान्तम् इत्य् । अत्राह  

  
न शक्यते झगित्य् एव समुच्छेदयितुं क्षणात् ।
  
समप्रयतने ह्य् अद्रौ समारोहावरोहणे ॥मु_३,९।४२॥  

  
समुच्छेदयितुं नाशयितुम् । उत्तरार्धेनैतत् समर्थयति समेति । यथा कश्चित् पर्वताग्रम् आरूढः ततश् चावतरितुम् इच्छन् न झगित्य् एवावतरितुं शक्नोति । तथा चिररूढा दृश्यसत्यताप्रतीतिः न झगिति दूरीकर्तुं शक्यते इति बहुकालं विचारः कर्तव्य इति भावः ॥म्त्_३,९।४२॥  

  
युक्तिकथनं फलितत्वेन प्रतिजानीते  

  
तस्माद् अभ्यासयोगेन युक्त्या न्यायोपपत्तिभिः ।
  
जगद्भ्रान्तिर् यथा शाम्येत् तथेदं कथ्यते शृणु ॥मु_३,९।४३॥  

  
तस्मात् ततो हेतोः । अभ्यासयोगेन विचाराभ्यासयुक्त्या । तथा युक्त्या स्वबुद्धिकृतया युक्त्या । तथा न्यायोपपत्तिभिः न्यायशास्त्रेषूक्ताभिः युक्तिभिः । जगद्भ्रान्तिः दृश्यस्वरूपजगद्भ्रमः । यथा येन प्रकारेण । शाम्येत् । तथा तेन प्रकारेण । इदम् वक्ष्यमाणं वाग्जालं । मया कथ्यते । त्वं तत् शृणु श्रवणविषयं कुरु ॥म्त्_३,९।४३॥  
  

  
ननु तच्छ्रवणेन मम किं सेत्स्यतीत्य् । अत्राह  

  
वदाम्य् आख्यायिकां राम याम् इमां बोधसिद्धये ।
  
तां चेच् छृणोषि तत् साधो मुक्त एवासि बुद्धिमान् ॥मु_३,९।४४॥स्पष्टम् ॥म्त्_३,९।४४॥  
  

  
समनन्तरकृतां प्रतिज्ञां सम्पादयन् प्रकरणारम्भे प्रतिज्ञातं सविस्तरकथनं प्रस्तौति  

  
अथोत्पत्तिप्रकरणं मयेदं तव कथ्यते । ।
  
यः किलोत्पद्यते राम तेन मुक्तेन भूयते ॥मु_३,९।४५॥  

  
अथशब्दः आनन्तर्यार्थः सङ्क्षेपकथनानन्तरतां द्योतयति । किमर्थम् उत्पत्तिप्रकरणम् एव प्रथमं कथ्यते इत्य् । अत्राह यः किलेति । अतः मुक्तिकथने प्रवृत्तैर् अस्माभिः उत्पत्तिप्रकरणकथनम् एव कार्यम् । अन्यथा निराधारायाः मुक्तेः कथनम् अयुक्तं स्याद् इति भावः ॥म्त्_३,९।४५॥  
  

  
विस्तरेण कथयिष्यमाणे ऽस्मिन्न् उत्पत्तिप्रकरणे त्वं किं कथयसीत्य् । अत्राह  

  
इयम् इत्थं जगद्भ्रान्तिर् भात्य् अजातैव खात्मिका ।
  
इत्य् उत्पत्तिप्रकरणे कथ्यते ऽस्मिन् मयाधुना ॥मु_३,९।४६॥  

  
इयम् पुरःस्फुरणशीला । जगद्भ्रान्तिः जगदाकारः भ्रमः । इत्थं अनया युक्त्या । अजाता एव अनुत्पन्ना एव । अतः खात्मिका आकाशस्वरूपा सती । भाति स्फुरति । इति एतत् । मया अधुना अस्मिन् उत्पत्तिप्रकरणे कथ्यते ॥म्त्_३,९।४६॥  

  
उत्पत्तिप्रकरणम् एव कथयिष्यन् स्थूणानिखननन्यायेनोत्पत्तिमूलकारणभूतशुद्धचिन्मात्रप्रकटनार्थम् आदौ तदावरकप्रपञ्चलयं तावत् कथयति  

  
यद् इदं दृश्यते किञ्चिज् जगत् स्थावरजङ्गमम् । ।
  
सर्वं सर्वप्रकाराढ्यं ससुरासुरकिन्नरम् ॥मु_३,९।४७॥  

  
तन् महाप्रलये प्राप्ते रुद्रादिपरिणामिनि ।
  
भवत्य् असद् अदृश्यं च क्वापि याति विनश्यति ॥मु_३,९।४८॥किञ्चित् अनिर्वाच्यस्वरूपम् । सर्वप्रकाराढ्यं समस्तभावाभावादिप्रकारयुक्तं । महाप्रलये तुर्याख्ये अवस्थाविशेषे महाकल्पान्तसमये च । रुद्रादिपरिणामिनि रुद्रादिलययुक्ते । रुद्रो ऽत्र अहङ्कारः संहाराधिकारी श्रीमहादेवो ज्ञेयः । आदिशब्देन बुद्ध्यादेः सृष्टिस्थित्यधिकारिणः विष्ण्वादेश् च ग्रहणम् । अदृश्यम् बाह्येन्द्रियागोचरम् । ननु कथम् अदृश्यं च भवतीत्य् । अत्राह क्वापीति । क्वापि याति अनिर्वाच्ये कस्मिन् चित्तत्त्वे एकतां याति । अन्यतया स्फुरतीति यावत् । अत एव विनश्यति अदर्शनं गच्छति । न हि भासमानस्य सर्वथा विनाशो युक्तः । शुक्तिकारजतस्यापि सर्वथा विनाशप्रसङ्गात् । न हि शुक्तिकारजतं सर्वथा विनश्यति । किं तु शुक्तिभावेन स्फुरति ॥म्त्_३,९।४७-४८॥  
  

  
ननु भासमानस्यैतस्य जगतः नाशे किं शिष्यते । भासमानस्य शुक्तिकारजतस्य नाशे हि शुक्तिका शिष्यते इत्य् । अत्राह  

  
ततः स्तिमितगम्भीरं न तेजो न तमस् ततम् ।
  
अनाख्यम् अनभिव्यक्तं सत् किञ्चिद् अवशिष्यते ॥मु_३,९।४९॥ततः दृश्यनाशानन्तरम् । किञ्चित् अर्थात् दृश्यविनाशसाक्षिस्वरूपं किम् अपि अनिर्वाच्यं वस्तु । शिष्यते शिष्टं भवति । अन्यथा भासमानस्य इयतः जगतः कुत्रावस्थानं स्यान् । न हि भासमानस्य विनाशो घटस्वरूपनाशवत् युक्तः । शुक्तिकारजतनाशवद् अन्यरूपतया स्फुरणमात्ररूपत्वात् । अन्यरूपतया स्फुरणं प्राधान्यं विना नोपपद्यत इति । किञ्चित् कथम्भूतम् । स्तिमितगम्भीरम् । स्तिमितम् चेत्यौन्मुख्याख्यस्पन्दरहितम् । गम्भीरम् स्वविषयावगाहित्रभावेनावगाहनक्रियाविषयत्वाभावेन च अवगाहितुम् अशक्यम् । तादृशं च तत् तादृशं चेति । पुनः कथम्भूतं । न तेजः शुद्धचिन्मात्ररूपत्वेन जीवादिस्वरूपलौकिकचेतनव्यतिरिक्तम् इत्य् अर्थः । तथा न तमः जडपदार्थव्यतिरिक्तम् इत्य् अर्थः । अथ वा चिन्मात्ररूपत्वेन चेत्यस्वरूपबाह्यतेजस्तमोव्यतिरिक्तम् इति ज्ञेयम् । पुनः कथम्भूतम् । सर्वत्रानुस्यूतम् । पुनः कथम्भूतम् । अनाख्यम् आख्याकर्तृत्वेनावस्थानात् आख्याविषयत्वाभावाच् चाख्यातुम् अशक्यम् इत्य् अर्थः । पुनः कथम्भूतं । अनभिव्यक्तम् बाह्यान्तःकरणागोचरत्वेन अप्रकटस्वरूपम् । कृतश् च पूर्वम् एषां विशेषणानां हेतुहेतुमद्भावेन शृङ्खलाबन्ध इति न पुनर् आयस्तम् ॥म्त्_३,९।४९॥  
  

  
अवशिष्टतया प्रोक्तं वस्तु पुनर् अपि विस्तरेण विशिनष्टि  

  
न शून्यं नापि चाकाशं न दृश्यं न च दर्शनम् ।
  
न च भूतपदार्थौघो यद् अनन्ततया स्थितम् ॥मु_३,९।५०॥  

  
अनन्ततया अनन्तभावेन । स्थितं यत् वस्तु । शून्यं न भवति । तत्त्वे हि जगदधिष्ठानत्वम् अयुक्तं स्यात् । न हि शून्यं कस्यापि अधिष्ठानं दृष्टम् । तत्र भासमानस्य पिच्छिकादेः नायनरश्म्यधिष्ठानत्वात् । तथा यत् वस्तु । आकाशं न भवति । प्रोक्तन्यायेन शून्यव्यतिरिक्तत्वात् । आकाशस्य च शून्यैकमयत्वात् । यत् दृश्यं न भवति । केवलद्रष्टृस्वरूपत्वात् । यत् वस्तु । दर्शनम् न भवति । द्रष्टृदृश्यानपेक्षसिद्धिकत्वात् । यत् भूतपदार्थौघः न भवति । तत्त्वे हि जडं स्यात् ॥म्त्_३,९।५०॥  
  

  
किम् अप्य् अव्यपदेशात्म पूर्णात् पूर्णतराकृति ।
  
न सन् नासन् न सदसन् नाभावो भवनं न च ॥मु_३,९।५१॥  

  
पूर्णात् पूर्णत्वेनाभिमतात् आकाशादेः । पूर्णतराकृति पूर्णतराकारम् । यत् वस्तु । किम् अप्य् अव्यपदेशात्म किम् अप्य् अनिर्वाच्यस्वरूपं भवति । तथा यत् सत् न भवति । [॥।] जगदधिष्ठानत्वायोगात् । तथा यत् सदसत् न भवति । उभयदोषप्रसङ्गात् । तथा यत् अभावः न भवति । तद्विरुद्धाभावतयाप्य् अवस्थानात् ॥म्त्_३,९।५१॥  
  

  
चिन्मात्रं चेत्यरहितम् अनन्तम् अजरं शिवम् ।
  
अनादिमध्यपर्यन्तं यद् अनाधि निरामयम् ॥मु_३,९।५२॥  

  
यत् एवंविधं भवति । एवंविधं कीदृग् इत्य् अपेक्षायाम् आह चिन्मात्रम् इत्यादि । चिन्मात्रम् केवलं चित्स्वरूपम् । अत एव चेत्यरहितम् चेत्यारूषितम् । अनन्तम् स्वान्तस्यापि साक्षित्वेन स्थितत्वात् । तत्र हि अनादिमध्यपर्यन्तम् आदिमध्यपर्यन्तव्यवस्थाकारिदेशकालभासकत्वात् आदिमध्यपर्यन्तरहितम् । अनाधि चित्ताभावेन तदाश्रिताधिरहितम् । निरामयम् भावाभावादिस्वरूपरोगरहितम् ॥म्त्_३,९।५२॥  

  
यस्मिञ् जगत् प्रस्फुरति दृष्टिमौक्तिकहंसवत् ।
  
यश् चेदं यश् च नैवेदं देवः सदसदात्मकः ॥मु_३,९।५३॥  

  
यस्मिन् वस्तुनि । जगत् प्रस्फुरति अधिष्ठेयतया विलसति । कथं । दृष्टिमौक्तिकहंसवत् । दृष्टौ स्फुरितौ मौक्तिकहंसौ दृष्टिमौक्तिकहंसौ । ताव् इव तद्वत् । रोगवशेन हि दृष्ट्यवयवभूताः रश्मयः मौक्तिकभावेन हंसभावेन चाकाशे स्फुरन्ति । सदसदात्मकः सदसत्स्वरूपः । अनिर्वाच्य इति यावत् । यः देवः । यः क्रीडाशीलः द्योतनशीलश् च । इदं इदन्तया विषयीकृतं भावजातं भवति । सारभावेन स्थितत्वात् । यः देवः इदं न भवति । अहन्तासारत्वेन स्थितत्वात् ॥म्त्_३,९।५३॥  
  

  
अकर्णजिह्वो ऽनासात्वङ्नेत्रः सर्वत्र सर्वदा ।
  
यः शृणोत्य् आस्वादयति जिघ्रन् स्पृशति पश्यति ॥मु_३,९।५४॥  

  
अकर्णजिह्वः श्रोत्रेन्द्रियरसनेन्द्रियरहितः । तथा अनासात्वङ्नेत्रः घ्राणेन्द्रियत्वगिन्द्रियनेत्रेन्द्रियरहितः । यः सर्वत्र सर्वदेशेषु । सर्वदा सर्वकालेषु । शृणोति समस्तशब्दश्रवणक्रियां करोति । आस्वादयति समस्तास्वादास्वादनक्रियां करोति । जिघ्रन् भवति । समस्तगन्धशिङ्घणक्रियां कुर्वन् भवति । स्पृशति सम्स्तस्पर्शस्पर्शनक्रियां करोति । पश्यति समस्तरूपदर्शनक्रियां करोति । समस्तदेशकालगतसमस्तप्रसादसमस्तेन्द्रियसारत्वेन स्थितत्वात् श्रवणादिक्रियाकर्तृत्वाभिमानग्रस्तसमस्तदेशकालगतसमस्तप्रमातृभावेन वा स्थितत्वात् । न चेन्द्रियसारत्वेन स्थितस्यास्यान्येन्द्रियापेक्षा युक्ता । इन्द्रियाणाम् इन्द्रियान्तरनैरपेक्ष्येण तत्सारस्यापि तद्वत् तदपेक्षायाः अयुक्तवात् । कल्प्यमानानाम् अपि तेषां एतत्सारत्वं विना नकिञ्चिद्रूपत्वापत्तेः । एतत्सारत्वे तु एतस्यैव तद्भावेनापि स्थितत्वात् । सर्वप्रमातृभावेन स्थितत्वे अपि नेन्द्रियान्तरापेक्षा । तदिन्द्रियैर् एवेन्द्रियमत्त्वेन इन्द्रियान्तराणाम् अनुपयोगित्वात् ॥म्त्_३,९।५४॥  
  

  
स एव सदसद्रूपं येनालोकेन लक्ष्यते ।
  
सर्गचित्रम् अनाद्यन्तं खरूपं चाप्य् अरञ्जनम् ॥मु_३,९।५५॥  

  
स एव चिन्मात्रस्वरूपः सन् द्रष्टृताम् आपन्नः स एव । न त्व् अन्यः कश्चित् । येनालोकेन यत्स्वरूपेण । सर्गचित्रं जगद्रूपं चित्रम् । चित्प्रकाशेन लक्ष्यते दृश्यते । चिदालोकं विना द्रष्टुः जगद्दर्शनासम्भवात् । कथम्भूतं सर्गचित्रं । सदसद्रूपं । फलतः सदसद्भ्याम् अनिर्वचनीयम् । पुनः कथम्भूतम् । अनाद्यन्तम् अनाद्यन्तचिन्मात्रसारत्वेनाद्यन्तरहितम् इत्य् अर्थः । पुनः कथम्भूतं च । खरूपं च । आभासमात्ररूपत्वेन स्वप्नवत् आकाशरूपं चेत्य् अर्थः । पुनः कथम्भूतम् । अरञ्जनम् भासमानाभिः भावाभावरञ्जनाभिः शुद्धत्वेन परमार्थतो मुक्तम् इत्य् अर्थः । अपिशब्दः पादपूरणार्थः ॥म्त्_३,९।५५॥  
  

  
अर्धोन्मीलितदृग्भ्रूभूमध्यतारकवज् जगत् ।
  
व्योमात्मैव सदाभासं स्वरूपं यो ऽभिपश्यति ॥मु_३,९।५६॥  

  
यः स्वरूपं चिन्मात्राख्यं स्वभावं । जगत् नश्वरचेत्यरूपं । पश्यति स्वगोचरीकरोति । कथम्भूतम् जगत् । व्योमात्मैव परमार्थतो जगद्रूपताभावात् नकिञ्चिद्रूपम् एव । पुनः कथम्भूतं । सदाभासं सद् इवाभासत इति सदाभासम् । परमार्थतो न सद् इत्य् अर्थः । कथं पश्यति । अर्धोन्मीलितदृग्भ्रूभूमध्यतारकवत् । अर्धम् उन्मीलिता दृक् येन । सः अर्धोन्मीलितदृक् । भ्रुवौ एव भूः स्थानं । तस्या मध्यं भ्रूभूमध्यं । अर्धोन्मीलितदृशः भ्रूभूमध्ये भासमाना या तारका । तद्वत् । अर्धोन्मीलितनेत्रः पुरुषः स्वभ्रूमध्ये स्वदृष्टिरश्मिम् एव तारकाकारां यथा पश्यति । तथेत्य् अर्थः । अभिनयगम्यश् चार्थः ॥म्त्_३,९।५६॥  
  

  
यस्यान्यद् अस्ति न विभोः कारणं शशशृङ्गवत् ।
  
यस्येदं च जगत् कार्यं तरङ्गौघ इवाम्भसः ॥मु_३,९।५७॥  

  
यस्य विभोः कारणं नास्तीत्य् अर्थः । ननु कथं नास्य कारणम् अस्ति । सत्यम् । तत्कारणं चिद्रूपम् अचिद्रूपं वा । नान्त्यः चिद्रूपं प्रति अचिद्रूपकारणत्वायोगात् । आद्ये तु स एव चिद्रूपः चिद्रूपस्य स्वस्य कारणं कथं स्यात् । इति सर्वस्य जगतः तत्कार्यत्वं कथयति यस्येदम् इति । जगतः चिन्मात्रकार्यत्वं स्वप्नजगद्वज् ज्ञेयम् ॥म्त्_३,९।५७॥  

  
ज्वलतः सर्वतो ऽजस्रं चित्तस्थालीषु तिष्ठतः ।
  
यस्य चिन्मात्रदीपस्य भासा भाति जगत्त्रयम् ॥मु_३,९।५८॥  

  
यस्य चिन्मात्रदीपस्य । दीपत्वं चास्य प्रकाशकत्वेन ज्ञेयम् । भासा इन्द्रियद्वारनिर्गतया चित्प्रभया । जगत्त्रयम् अवस्थात्रये भासमानं प्रपञ्चत्रयं । भाति स्फुरति । कथम्भूतस्य । सर्वतः सर्वत्र । ज्वलतः सर्वं प्रकटयितुं समर्थस्येत्य् अर्थः । पुनः कथम्भूतस्य । चित्तस्थालीषु चित्तरूपेषु पात्रेषु । तिष्ठतः सारभावेन स्थितवतः । युक्तं च दीपस्य पात्रेष्व् अवस्थानम् । यद्य् अपि सुषुप्तौ चित्तं लीयत एव तथापि बीजत्वेनात्रास्यावस्थानात् एवम् उक्तम् । बहिर् अपि भूर्भुवस्स्वराख्यं जगत्त्रयं चित्तेनैव भाति ॥म्त्_३,९।५८॥  
  

  
यं विनार्कादयो ऽप्य् एते प्रकाशास् तिमिरोपमाः ।
  
सति यस्मिन् प्रवर्तन्ते त्रिजगन्मृगतृष्णिकाः ॥मु_३,९।५९॥  

  
यं विना चक्षुरिन्द्रियसारभावेन स्थितं यं विना । एते दृश्यमानाः । अर्कादयो ऽपि तिमिरोपमा अन्धकारसदृशाः । भवन्ति । चक्षुषा अप्रकाशिताः सूर्यादयो हि स्फुटम् एवान्धकारसदृशा एव । सतीति । यथा सूर्यसन्निधाने मृगतृष्णिकाः प्रवर्तन्ते । तथा यत्सन्निधाने त्रिजगद् इत्य् अर्थः ॥म्त्_३,९।५९॥  

  
सस्पन्दे समुदेतीव निःस्पन्दे ऽन्तर्गतेव च ।
  
इयं यस्मिञ् जगल्लक्ष्मीर् अलात इव चक्रता ॥मु_३,९।६०॥  

  
यस्मिन् सस्पन्दे दृश्यौन्मुख्याख्यस्पन्दयुक्ते सति । जगल्लक्ष्मीः समुदेतीव । निःस्पन्दे सति । अन्तर्गतेव तदन्तर्गतेव च भवति । परमार्थतो नोदेति नान्तर्गच्छतीति इवशब्दोपादानम् । कस्मिन्न् इवालात इव । यथालाते सस्पन्दे भ्रामिते सति । चक्रता चक्राकारत्वम् । उदेति । अस्पन्दे सति । अलातान्तर्गतेव भवति । तथेत्य् अर्थः ॥म्त्_३,९।६०॥  
  

  
जगन्निर्माणविलयविलासो व्यापको महान् ।
  
स्पन्दास्पन्दात्मको यस्य स्वभावो निर्मलो ऽक्षयः ॥मु_३,९।६१॥  

  
जगन्निर्माणविलयविलासः जगत्सृष्टिसंहारविलासः । यस्याक्षयः नाशरहितः । निर्मलः भेदमालिन्यादूषितः । महान् महत्त्वयुक्त । अत एव व्यापकः । स्वभावः स्वरूपम् एव । भवति । न त्व् अन्यत् । कथं । सृष्टिसंहारविलासः चेत्यमानो ऽचेत्यमानो वा इत्य् एतस्यासत्कल्पत्वाद् अलं तच्चिन्तयाद्ये चिद्विषयतया चिदन्तर्गतत्वात् तद्रूप एवेति न विरोधः । कथम्भूतः । स्पन्दास्पन्दात्मकः स्पन्दास्पन्दस्वरूपः । तत्र सृष्टिविलासः स्पन्दमयः । अस्पन्दमयः संहारविलासः ॥म्त्_३,९।६१॥  
  

  
स्पन्दास्पन्दमयी यस्य पवनस्येव सर्वगा ।
  
सत्ता नाम्नैव भिन्नेव व्यवहारान् न वस्तुतः ॥मु_३,९।६२॥  

  
यस्य स्पन्दास्पन्दमयी सत्ता । चेत्यौन्मुख्ययुक्ता सत्ता स्पन्दमयी । तद्रहितास्पन्दमयी । व्यवहारान् नाम्नैव व्यवहारार्थं कृतेन नाम्ना एव । भिन्ना इव । कथम्भूता । सर्वगा विश्वे तदुत्तीर्णे च स्वरूपे गता । कस्येव । पवनस्येव । पवनस्य स्पन्दमयी सत्ता यया वृक्षादयः कम्पन्ते । ऽस्पन्दमयी आकाशस्वरूपा । ननु कथं स्पन्दास्पन्दमय्याः सत्ताया एकत्वं । सत्यं । सस्पन्दस्य निःस्पन्दस्य च जलस्यैकत्वं यथा निपुणैर् निश्चीयते तथात्रापीति न विरोधः ॥म्त्_३,९।६२॥  
  

  
सर्वदैव प्रबुद्धो यः सुप्तो यः सर्वदैव च ।
  
न प्रसुप्तो न बुद्धश् च यः सर्वत्रैव सर्वदा ॥मु_३,९।६३॥  

  
यः सर्वदैव सर्वासु दशास्व् एव । प्रबुद्धः साक्षितयावस्थानात् प्रकृष्टज्ञानयुक्त एव । यः सर्वदा एव सुप्तश् च । तत्परामर्शरहितत्वात् सुप्तिं गतश् च भवति । यः सर्वत्रैव सर्वदेशेषु एव । सर्वदा सर्वावस्थाविशेषेषु । प्रसुप्तो न भवति । नित्यं बोधरूपत्वात् । बुद्धश् च न भवति । उपेक्षया स्वपरामर्शे ऽपि विमुखत्वात् ॥म्त्_३,९।६३॥  

  
यदस्पन्दः शिवं शान्तं यत्स्पन्दस् त्रिजगत्स्थितिः ।
  
स्पन्दास्पन्दविलासात्मा य एको भरिताकृतिः ॥मु_३,९।६४॥  

  
इति । यदस्पन्दः यच्चेत्यौन्मुख्यराहित्यम् । शान्तं क्षोभरहितं । शिवम् आनन्दः । भवति । यत्स्पन्दः यच्चेत्यौन्मुख्यम् । त्रिजगत्स्थितिः त्रिजगत्सत्ता । भवति । यः एकः स्पन्दास्पन्दविलासात्मा चेत्यौन्मुख्यतायुक्ततद्रहितस्वरूपः । भवति । कथम्भूतः । भरिताकृतिः । भरिता सर्वमयी । आकृतिः स्वरूपं यस्य । तादृशः । एकस्य युगपत्स्पन्दमयत्वं वैचित्र्यावहम् ॥म्त्_३,९।६४॥  

  
आमोद इव पुष्पेषु न नश्यति विनाशिषु ।
  
प्रत्यक्षस्थो ऽप्य् अथाग्राह्यः शौक्ल्यं शुक्लपटेष्व् इव ॥मु_३,९।६५॥  

  
यः विनाशिषु पदार्थेषु । न नश्यति तन्नाशे ऽपि तदुपादानतया सूक्ष्मत्वेनावस्थानात् । न हि घटे नष्टे ऽपि तदपेक्षया सूक्ष्मम् उपादानभूतं मृत्स्वरूपं नश्यति । क इवामोद इव । यथा पुष्पे नष्टे ऽपि तदामोदः आकाशे भ्राम्यन् किञ्चित् कालं न नश्यति । तथेत्य् अर्थः । यः अग्राह्यः केनापि बाह्येनान्तरेण वेन्द्रियेण ग्रहीतुं शक्यो न भवति । कथम्भूतो ऽपि । प्रत्यक्षस्थो ऽपि प्रत्यक्षे वर्तमानो ऽपि । न हि कस्यचित् स्वात्माप्रत्यक्षः नाहम् अत्रास्मीति । किम् इव । शौक्ल्यम् इव । यथा पटे वर्तमानं शुक्लत्वं प्रत्यक्षम् अपि न हस्तेन ग्राह्यं भवति । तथेत्य् अर्थः ॥म्त्_३,९।६५॥  
  

  
मूकोपमो ऽपि यो वक्ता मन्ता यो ऽप्य् उपलोपमः ।
  
यो भोक्ता नित्यतृप्तो ऽपि कर्ता यश् चाप्य् अकिञ्चन ॥मु_३,९।६६॥  

  
यः वक्ता भवति । सर्ववक्तृरूपतया स्थितत्वात् । कथम्भूतो ऽपि । मूकोपमो ऽपि मूकोपमत्वं चास्य निर्विकल्पत्वात् । यः मन्तापि ज्ञाता । न हि तं विना को ऽप्य् अन्यो मन्ता नाम स्यात् । उपलोपमः भवति । चिन्मात्रस्वरूपत्वेन मन्तृत्वलेपरहितत्वात् । यः नित्यतृप्तो ऽपि परानन्दरूपत्वेन सर्वदैव स्वेनैव तृप्तो ऽपि । भोक्ता भवति । भोक्तुः तद्रूपतानपायात् । यः कर्तापि सर्वकर्तॄणां सामर्थ्यापादकत्वेन कर्तृत्वम् आपन्नो ऽपि । अकिञ्चन भवति । किञ्चनात्र कर्ता ज्ञेयः । कर्तातो न भवतीत्य् अर्थः । अकर्तृत्वं चास्य नकिञ्चनत्वेनैव ज्ञेयम् । कर्तृत्वस्य किञ्चिद्रूपत्वात् ॥म्त्_३,९।६६॥  
  

  
यो ऽनङ्गो ऽपि समस्ताङ्गः सहस्रकरलोचनः ।
  
न किञ्चित् संस्थितेनापि येन व्याप्तम् इदं जगत् ॥मु_३,९।६७॥  

  
यः अनङ्गो ऽपि शुद्धचिन्मात्रत्वेनाङ्गरहितो ऽपि । समस्ताङ्गो भवति । यः कथम्भूतः । सहस्रकरलोचनः । सहस्रपदम् अत्रानन्ततावाचकं । तेन अनन्तकरलोचन इत्य् अर्थः । अनन्तकरलोचनत्वं चास्यानन्तदेहे स्वात्मभूततया ज्ञेयम् । सहस्रेति विशेषणद्वारेण हेतुः । तथा येन सर्वम् इदं व्याप्तम् । अन्यथा किम्मयम् एतत् स्याद् इति भावः । येन कथम्भूतेनापि । न संस्थितेनापि कुत्रापि न वर्तमानेनापि । कथं । किञ्चित् लेशेनापीत्य् अर्थः । नसंस्थितत्वं वास्य ग्रहीतुम् अशक्यत्वात् ॥म्त्_३,९।६७॥  

  
निरिन्द्रियबलस्यापि यस्याशेषेन्द्रियक्रियाः ।
  
यस्य निर्मनसो ऽप्य् एता मनोनिर्माणरीतयः ॥मु_३,९।६८॥  

  
यस्याशेषेन्द्रियक्रियाः भवन्ति । कथम्भूतस्यापि । निरिन्द्रियबलस्यापि । अशेषेन्द्रियक्रियत्वम् अस्येन्द्रियसाररूपतया । यस्य निर्मनसो ऽपि निर्विकल्पचिन्मात्रतया मनोरूपस्यापि । मनोनिर्माणरीतयः भवन्ति । अन्यथा येन तेन रूपेण भासमानानाम् आसां कुत उत्थानं स्यात् ॥म्त्_३,९।६८॥  
  

  
यदनालोचनाद् भान्ति संसारोरगभीतयः ।
  
यस्मिन् दृष्टे पलायन्ते सर्वथा सर्वदेतयः ॥मु_३,९।६९॥  

  
यदनालोचनात् यद्विषयसम्यग्ज्ञानाभावात् । संसारोरगभीतयः संसाराख्यसर्पोद्भवानि भयानि । भान्ति विलसन्ति । यथा रज्जुसम्यग्ज्ञानाभावात् उरगभीतयः स्फुरन्तीत्य् उरगपदाभिप्रायः । परमात्माज्ञानाद् एव हि तस्मिन् संसारः तद्भीतयश् च भान्ति । यस्मिन् परमात्मनि । दृष्टे स्वरूपत्वेनानुभूते सति । सर्वथा सर्वप्रकारेण वर्तमाना । ईतयः बाधाः । सर्वदा सर्वकालेषु । पलायन्ते दूरे गच्छन्ति । ईतीनां पलायनम् ईतिरूपताविपर्ययेण परमात्मरूपताज्ञानम् एव । तासाम् अपि परमार्थतः तद्रूपत्वात् ॥म्त्_३,९।६९॥  
  

  
साक्षिणि स्फार आभासे ध्रुवे दीप इव क्रियाः ।
  
सति यस्मिन् प्रवर्तन्ते चित्रेहाः स्पन्दपूर्विकाः ॥मु_३,९।७०॥  

  
साक्षिणि सर्वासां स्तैमित्यस्पन्दावस्थानां ग्राहकत्वेन साक्षिभूते । स्फारे व्यापके । आभासे स्फुरत्तैकसारे । ध्रुवे उदासीने । यस्मिन् सति सन्निधिमात्रं भजति सति । चित्रेहाः नानाविधाः मनोव्यापाराः । कथम्भूताः । स्पन्दपूर्विकाः शरीरचेष्टाः । प्रवर्तन्ते । तत्सहिता इत्य् अर्थः । असति आन्तरे कस्मिन् चित्तत्त्वे विकल्पानां शरीरचेष्टानां चोत्थानं युक्तं न स्याद् इति भावः । का इव । क्रिया इव लोकक्रिया इव । यथा दीपे सन्निधिमात्रं भजति लोकक्रिया स्वयम् एव प्रवर्तन्ते । तथेत्य् अर्थः ॥म्त्_३,९।७०॥  
  

  
यस्माद् घटपटाकारपदार्थशतपङ्क्तयः ।
  
तरङ्गकणकल्लोलवीचयो वारिधेर् इव ॥मु_३,९।७१॥  

  
यस्माद् उपादानभूतात् । यतः घटपटाकारपदार्थशतपङ्क्तयः घटपटस्वरूपाः पदार्थशतसमूहाः । भवन्ति । यद्य् अपि परमाण्वादेर् एवोपादानत्वम् अन्यैर् उक्तं तथापि चेतनान् प्रति तस्योपादानत्वाभावात् किम् अपि चेतनाचेतनस्वरूपम् उपादानं कल्प्यम् इति न विवादः । का इव । तरङ्गकणकल्लोलवीचय इव । यथा ताः अम्बुधेः भवन्ति । तथेत्य् अर्थः ॥म्त्_३,९।७१॥  
  

  
स एवान्यतयोदेति यः पदार्थशतभ्रमैः ।
  
कटकाङ्गदकेयूरनूपुरैर् इव काञ्चनम् ॥मु_३,९।७२॥  

  
स एव चिदाख्यो ऽपूर्वरूपेण वर्तमान एवान्यतयान्यस्वरूपेणोदेति उदयं यात्य् । अन्यस्वरूपताम् इव भजत इत्य् अर्थः । कैः कृत्वा । पदार्थशतभ्रमैः पदार्थशतरूपाः भ्रमाः । तैः । पदार्थशतैर् इत्य् अर्थः । शतपदं चात्रानन्ततापरम् । किम् इव । काञ्चनम् इव । यथा काञ्चनं । तद् एव कटकाङ्गदकेयूरनूपुरैर् उदेति । तथेत्य् अर्थः ॥म्त्_३,९।७२॥  

  
यस् त्वम् एकावभासात्मा यो ऽहम् एते जनाश् च ये ।
  
यश् च न त्वम् अबुद्धात्मन् नाहं नैते जनाश् च यः ॥मु_३,९।७३॥  

  
हे अबुद्धात्मन् अद्य तावत् अज्ञातपरमात्मतत्त्व । एकावभासात्मा केवलज्ञानस्वरूपः । यः त्वम् उपदेश्यभूतः अस्ति । त्वत्तया भातीत्य् अर्थः । यः अहम् उपदेशकभूतः अस्ति । मत्तया भातीत्य् अर्थः । यश् च य एते जनाः अस्ति । तत्तया भातीत्य् अर्थः । सर्वत्र सारतया स्थितत्वात् । ननु परिच्छिन्न एव तर्ह्य् असौ नेत्य् आह यश् चेति । त्वत्तादिविकल्परहितशुद्धचिन्मात्ररूपेण परमार्थतः स्थितत्वाद् इत्य् अर्थः ॥म्त्_३,९।७३॥  
  

  
अन्येवाव्यतिरिक्तैव सैवासेव च भङ्गुरा ।
  
पयसीव तरङ्गाली यस्मिन् स्फुरति दृश्यभूः ॥मु_३,९।७४॥  

  
भङ्गुरा नश्वरस्वभावा । दृश्यभूः । दृश्यं दृशिक्रियाविषयो भावजातं । तद् एव भूः नानारचनाधारत्वात् भूमिः । सा यस्मिन्न् आधारभूते । स्फुरति विलसति । चित्स्वरूपस्य दृश्याधारत्वं स्वप्नदृष्टान्तेन ज्ञेयं । कथम्भूतैवाव्यतिरिक्तैव ततो व्यतिरेकम् अनापन्नैव । अन्येवान्यवत् । भासमानेत्य् अर्थः । अव्यतिरिक्तस्यान्यताभासनं वैचित्र्यावहं । व्यतिरेकाभावे ऽपि जातिव्यक्त्योर् इव ऐक्याभावम् आशङ्क्य तन्मयतां कथयति सैवेति । सैव न तु लेशेनाप्य् अतद्रूपतामती । असेव अतद्वद् भासमाना । केव । तरङ्गालीव । तरङ्गाल्याः च पयसि तद्रूपतायाम् अप्य् अतद्रूपतयेव भासनं सर्वप्रतीतिसिद्धम् एव ॥म्त्_३,९।७४॥  
  

  
यतः कालस्य कलना यतो दृश्यस्य दृश्यता ।
  
मानसी कलना येन येन भासां विभासनम् ॥मु_३,९।७५॥  

  
कालस्य वर्तमानाद्युपाध्यसहितस्य वस्तुनः । यतः कलना कल्पना भवति । न ह्य् आन्तरं कल्पयितारं विना कालस्य कल्पना युक्तेति भावः । यतः दृश्यस्य दृश्यता भवति । न हि द्रष्टारं विना दृश्यस्य दृश्यत्वम् उपपद्यते । येन मानसी कलना भवति । न हि साक्षिणं विना मनो ऽपि सिध्यति । येन भासां घटादिज्ञानानां । विभासनं स्फुरणं । भवति । न हि ज्ञातारं विना ज्ञानान्य् उत्पद्यन्ते ॥म्त्_३,९।७५॥  
  

  
क्रियां रूपं रसं गन्धं स्पर्शं शब्दं च चेतनम् ।
  
यद् वेत्सि तद् असौ देवो येन वेत्सि तद् अप्य् असौ ॥मु_३,९।७६॥  

  
क्रियाम् इत्य् अनेन वेत्सीत्य् अस्य स्थाने करोषीत्य् एतत् सम्बन्धनीयम् । तेनायम् अर्थः । त्वं । क्रियां यत् करोषि । तत् करणम् । अपि असौ पूर्वोक्तः । देवः क्रीडाकारी । भवति । येन कर्मेन्द्रियेण करोषि । तत् कर्मेन्द्रियम् । अप्य् असौ देवः भवति । तथा रूपं रसं गन्धं स्पर्शं शब्दं यद् वेत्सि तद् वेदनम् । असौ देवः भवति । येन धीन्द्रियपञ्चकेन वेत्सि तद् अप्य् असौ देवः भवति । तथा चेतनम् सङ्कल्पादिकं । यद् वेत्सि तद् असौ देवः भवति । येनान्तःकरणेन । वेत्सि तद् अप्य् असौ देवः भवति । एतेन क्रियाफलस्य तत्करणस्य च तन्मयता कथिता । कर्तुस् तु सा निर्विवादसिद्धैव ॥म्त्_३,९।७६॥  
  

  
एवं विशेषणद्वारेण तत्स्वरूपम् उक्त्वा तत्प्रवेशोपायम् आह  

  
द्रष्टृदर्शनदृश्यानां मध्ये यद् दर्शनं स्थितम् ।
  
साधो तदवधानेन स्वात्मानम् अवबुध्यसे ॥मु_३,९।७७॥  

  
हे साधो परमात्मबोधार्ह । त्वं तदवधानेन तत्रावधानदानेन । स्वात्मानं स्वरूपभूतं परमात्मानम् । अवबुध्यसे जानासि । तत्र कुत्र । द्रष्टृदर्शनदृश्यानां त्रयाणां । मध्ये । यद् दर्शनं स्थितं भवति । अयम् अत्र निर्णयः । सर्वो व्यवहारः तावत् त्रिपुट्याम् एव सम्पद्यते । तत्र द्रष्टा कर्ता । दर्शनं क्रिया । दृश्यम् आलम्बनभूतं कर्म । यद्विषया क्रियोत्पद्यते । करणं त्व् असाधारणकारणरूपम् एतेभ्यो न व्यतिरिच्यते । सामग्र्या एव करणत्वात् । तत्राहं द्रष्टेत्य् अभिमानग्रस्ताद् द्रष्टुः ग्राह्यैकरूपदृश्यविषयं दर्शनम् उत्पद्यते । ऽन्यथा तयोः द्रष्टृदृश्यतायोगात् । द्रष्टाभिमानग्रस्तत्वान् न झगिति शुद्धीकर्तुं शक्यते । दृश्यं त्व् अत्यन्तजडतया तत्तुल्ययोगक्षेमम् एवातः तौ हित्वा दर्शन एवावधानं विहितं । ननु दर्शनम् अप्य् आश्रयविषयदोषेण दूषितं । नतरां शुद्धीकर्तुं शक्यते । सत्यं । द्रष्टरि स्थिताया अहन्तायाः दृश्यस्थायाः जडतायाश् च निवारणम् अशक्यम् एव । लेशत उभयस्पर्शदूषितस्य दर्शनस्य तु अंशभावेन स्थितदोषद्वयनिवारणं सुशकम् एव । तत्रेयं रीतिः । दर्शनं मद्रूपं नास्ति । स्फुटं मद्व्यतिरिक्तत्वात् । मद्व्यतिरिक्तत्वं चास्य द्रष्टृत्वाभावात् दृश्यरूपम् अपि नास्ति । ग्राहकत्वात् । अतः ताभ्यां व्यतिरिक्तं किम् अपि ग्रहीतुम् अशक्यम् अव्यपदेश्यं दर्शनं नामास्तीति सिद्धा दर्शनस्य परमात्मरूपता । ततो द्रष्टृदृश्ययोश् च सा सिद्धतरैव । न हि दर्शनसम्बन्धविलये द्रष्टृदृश्ययोः स्थितिः सम्भवति । दर्शनाश्रयत्वेनैव द्रष्टुर् द्रष्टृत्वात् । तद्विषयत्वेन च दृश्यस्य दृश्यत्वात् । अथवा दर्शनम् अत्र दर्शनेच्छाकालीनं ज्ञेयं । तद् धि तदा आश्रयविषयोपरागाभावेन शुद्धतयैव स्फुरति । पश्चात् तु स्थूलतां याति ॥म्त्_३,९।७७॥  
  

  
पूर्वोक्तं सर्गान्तश्लोकेन सङ्गृह्णाति  

  
अजम् अजरम् अजाड्यं शाश्वतं ब्रह्म नित्यं शिवम् अमलम् अनाद्यं वन्ध्यवेद्यैर् अनिन्द्यम् ।
  
सकलकलनशून्यं कारणं कारणानाम् अनुभवनम् अवेद्यं वेदनं वित्त्वम् अन्तः ॥मु_३,९।७८॥  

  
वित्त्वं वेत्तीति यावत् । अन्तः भवति । सर्वस्य दृश्यजातस्य पर्यवसानरूपं भवति । महाप्रलये शिष्यते इति यावत् । कथम्भूतं । अजम् सर्वदैव वर्तमानत्वात् । अजरं शरीरव्यतिरिक्तत्वात् । अजाड्यं मनोव्यतिरिक्तत्वात् । शाश्वतं विश्वात्मकत्वे ऽपि स्वरूपाद् अच्युतत्वात् । ब्रह्म जगद्रूपेण बृंहणात् । नित्यं कालत्रयानपायित्वात् । शिवं सुखैकरूपत्वात् । अमलं भेदमालिन्यरहितत्वात् । अनाद्यं कस्यापि तदाद्यत्वेनावर्तमानत्वात् । वन्ध्यवेद्यैः व्यर्थवेद्यैर् । अनिन्द्यम् अकदर्थितं । तत्स्थैर् भावाभावैर् अदूषितत्वात् । सकलकलनशून्यं निर्विकल्पस्वरूपत्वात् । कारणानां कारणत्वेनाभिमतानां ब्रह्मादीनां । कारणं । तेषाम् अप्य् आकृतिमत्त्वेन सकारणत्वात् । अनुभवनम् अनुभवस्वरूपं । अनुभव एव पूर्वोक्तविशेषाणां सम्भवात् । अनुभवस्वरूपत्वे ऽपि वेद्यमालिन्यम् आशङ्क्याहावेद्यम् इति । अवेद्यं वेद्यस्पर्शादूषितं । वेदनम् । अचेत्यचिद्रूपम् इति यावत् । इति शिवम् ॥म्त्_३,९।७८॥  
  

  
इति श्रीभास्करकण्ठविरचितायां श्रीमोक्षोपायटीकायाम् उत्पत्तिप्रकरणे नवमः सर्गः ॥ ३,९ ॥  
  
  

  
ॐ । अत्र मोहम् आपन्न इव श्रीरामः पृच्छति  

  
महाप्रलयसम्पत्तौ यद् एतद् अवशिष्यते ।
  
भवत्व् एतद् अनाकारं नाम नास्त्य् अत्र संशयः ॥मु_३,१०।१॥  

  
अत्र संशयो नास्ति । एतत् वस्तु । अनाकारम् आकाररहितं । भवतु । अत्र ममापि विश्वासो ऽस्तीतीति भावः । एतत् किं । महाप्रलयसम्पत्तौ सर्वभावक्षये । यत् एतत् सद् वस्तु । अवशिष्यते अवशिष्टतया तिष्ठति ॥म्त्_३,१०।१॥  
  

  
बहिर् अनुभूयमानाकाररहितशून्यादिवस्तुरूपतानिरासस् तु तस्य न युज्यत इति कथयति  

  
न शून्यं कथम् एतत् स्यान् न प्रकाशः कथं भवेत् ।
  
कथं वा न तमोरूपं कथं वा नैव खात्मकम् ॥मु_३,१०।२॥  

  
तत् शून्यं कथं न भवेत् । तद् एव भवत्व् इत्य् अर्थः । एवं सर्वत्र योज्यम् । प्रकाशः महाभूतप्रकाशः । खात्मकम् आकाशरूपम् ॥म्त्_३,१०।२॥  

  
कथं वा नैव चिद्रूपं जीवो वा न कथं भवेत् ।
  
कथं न बुद्धितत्त्वं स्यात् कथं वा न मनो भवेत् ॥मु_३,१०।३॥  

  
चिद्रूपत्वस्यापि तत्र परमार्थतया निवारणाद् एतद् उक्तम् ॥म्त्_३,१०।३॥  

  
कथं वा न न किञ्चित् स्यात् कथं वा सर्वम् इत्य् अपि ।
  
अनया च वचोभङ्ग्या मम मोह इवोदितः ॥मु_३,१०।४॥  

  
न किञ्चित् केनापि रूपेण स्थितं न भवति । नकिञ्चित्त्वस्यापि निराकरणात् । सर्वम् इत्य् अपि कथं वा न भवति ॥म्त्_३,१०।४॥  

  
श्रीवसिष्ठ उत्तरम् आह  

  
विषमो ऽयम् अति प्रश्नो भवता समुदाहृतः ।
  
भिनद्म्य् एनं त्व् अयत्नेन नैशं तम इवांशुमान् ॥मु_३,१०।५॥  

  
अतिशब्दो भिन्नक्रमः । भवता अयं प्रश्नः अतिविषमः दुर्बोधतरः । समुदाहृतः । तु विशेषे । ऽहं एनम् अयत्नेन सुखेनैव । भिनद्मि । मनोग्रन्थिरूपत्वात् प्रश्नस्य भिनद्मीति कथनम् । क इवांशुमान् इव सूर्य इव । अंशुमान् यथा नैशं निशासम्बन्धि । तमः भिनत्ति । तथेत्य् अर्थः ॥म्त्_३,१०।५॥  

  
प्रश्नम् एव भिनत्ति  

  
महाकल्पान्तसम्पत्तौ यत् तत् सद् अवशिष्यते ।
  
तद् राम न यथा शून्यं तद् इदं शृणु कथ्यते ॥मु_३,१०।६॥  

  
महाकल्पान्तसम्पत्तौ तुर्ये तुर्यातीते महाप्रलयसमयनिष्पत्तौ वा । तत् प्रसिद्धं केनापि अपलपितुम् अशक्यं । हे राम । तत् यच्छब्दकथितं सद् वस्तु । यथा येन प्रकारेण । शून्यं न भवति । तत् तम् एव प्रकारम् । इदं समनन्तरम् एव कथ्यमानं । शृणु । यतो मया कथ्यते ॥म्त्_३,१०।६॥  

  
तद् एव कथयति  

  
अनुत्कीर्णा यथा स्तम्भे संस्थिता सालभञ्जिका ।
  
तथा विश्वं स्थितं तत्र तेन शून्यं न तत् पदम् ॥मु_३,१०।७॥  

  
अनुत्कीर्णा तक्षकारेण निस्तक्ष्य न प्रकटीकृता । स्तम्भे संस्थितत्वम् अस्या अग्रे प्रकटीभावात् । विश्वस्य सद्रूपे स्थितत्वम् अद्यैव भासमानत्वाद् । इति तु विशेषः । तत् पदं परमात्माख्यं पदम् । यदि तच् छून्यं स्यात् तदा जगत् कुत्र भूयात् । निरधिष्ठानस्य भ्रमस्यायुक्तत्वाद् इति भावः । भेदेनैव भातीत्य् अनुत्कीर्णेत्य् उक्तम् ॥म्त्_३,१०।७॥  
  

  
एतद् एवम् विस्तरं कथयति  

  
अयम् इत्थं महाभोगो जगदाख्यो ऽवभासते ।
  
सत्यो भवत्व् असत्यो वा यत्र तत्र क्व शून्यता ॥मु_३,१०।८॥  

  
अयम् अनुभूयमानः विस्तारः । सत्यो भवतु सत्स्वरूपो भवाख्यः । जगद् इति नामधेयः । महाभोगः महाविस्तारः । सत्यो भवतु सत्स्वरूपो भवत्व्। असत्यो वासत्स्वरूपो वा भवतु । सः यत्र आधारभूते यस्मिन् वस्तुनि । अवभासते स्फुरति । तत्र क्व शून्यता । न युक्तेति भावः ॥म्त्_३,१०।८॥  
  

  
यथा न पुत्रिकाशून्यः स्तम्भो ऽनुत्कीर्णसालिकः ।
  
तथा तात जगद् ब्रह्म तेन शून्यं न तत् पदम् ॥मु_३,१०।९॥  

  
अनुत्कीर्णसालिकः अनुत्कीर्णपुत्रिकः । दार्ष्टान्तिके योजयति तथेति । हे तात हे पूज्य । तथेत्य् अनेन पूर्ववाक्यस्थं नेति शून्य इति च पदद्वयम् आकृष्यते । तेनायम् अर्थः । तथा ब्रह्म जगच्छून्यं न भवति । फलितम् आह तेनेति ॥म्त्_३,१०।९॥  
  

  
सोम्याम्भसि यथा वीचिर् न चास्ति न च नास्ति च ।
  
तथा जगद् ब्रह्मणीदं शून्याशून्यपदं गतम् ॥मु_३,१०।१०॥  

  
सोम्याम्भसि क्षोभरहिते जले । न चास्ति । तदानीम् अलभ्यत्वात् । न च नास्ति । अग्रे स्फुटीभविष्यमाणत्वात् । दार्ष्टान्तिकम् आह तथेति । भासमानत्वाद् अशून्यपदं गतं । परमार्थतो नकिञ्चिद्रूपत्वाच् छून्यपदं गतम् इति योज्यम् ॥म्त्_३,१०।१०॥  
  

  
ननु तर्हि पुत्रिकादिसादृश्येन सिद्धा एव ब्रह्मणि जगत्स्थितिर् इत्य् । अत्राह  

  
देशकालादिशान्तत्वात् पुत्रिकारचनं द्रुमे ।
  
सम्भवत्य् अजधातौ तु केन नान्तर् विमुह्यते ॥मु_३,१०।११॥  

  
द्रुमे लक्षणया स्तम्भे । पुत्रिकारचनं देशवशेन कालवशेन कर्त्रादिवशेन च सम्भवति । तु विशेषे । अजधातौ नवीनप्रादुर्भावरहितचिदाख्यमूलकारणविषये । ऽन्तः मनसि । केन पुरुषेण । न मुह्यते मोहितेन भूयते । ऽपि तु सर्वेणैवेत्य् अर्थः । कुतो मुह्यते । देशकालादिशान्तत्वात् । आदिशब्देन कर्त्रादीनां ग्रहणम् । देशकालकर्त्रादिशान्तेर् इत्य् अर्थः । तच्छान्तिश् चात्र शुद्धचिन्मात्रतयैव ज्ञेया । मोहश् च देशकालादिस्पर्शरहिते ब्रह्मणि कथं जगद् भाति इत्य् एवंरूपो ज्ञेयः ॥म्त्_३,१०।११॥  
  

  
फलितम् आह  

  
तत् स्तम्भपुत्रिकाद्य् एतत् परमार्थजगत्स्थितेः ।
  
एकदेशेन सदृशम् उपमानं न सर्वतः ॥मु_३,१०।१२॥  

  
यतः देशकालादिसम्भवेन स्तम्भे पुत्रिकारचनं युक्तं । तच्छान्त्या तु चिद्धातौ तु न युक्तम् । तत् ततो हेतोः । एतत् समनन्तरम् एवोक्तं स्तम्भपुत्रिकादि । आदिशब्देन वीच्यम्भसोर् ग्रहणम् । परमार्थे या जगत्स्थितिस् । तस्याः एकदेशेन शून्यतानिवारणमात्रेण । सदृशम् उपमानं भवति । न सर्वतः न सर्वेण प्रकारेण । न भवतीत्य् अर्थः ॥म्त्_३,१०।१२॥  
  

  
जगदाधारत्वेन शून्यत्वं निरस्य तद्रूपतया निरस्यति  

  
न कदाचिद् उदेतीदं परस्मान् न च शाम्यति ।
  
इदंरूपं केवलं सद् ब्रह्म स्वात्मनि संस्थितम् ॥मु_३,१०।१३॥  

  
परस्मात् परमात्मनः । ननु यदि जगन् नोदेति न च शाम्यति तर्हि किम् इदं भासत इत्य् । अत्राह इदम् इति । केवलम् अद्वितीयं । सत् सत्स्वरूपं । ब्रह्म बृंहितं वस्तु । स्वात्मनि स्वस्वरूपे । संस्थितं भवति । कथम्भूतं इदंरूपं । इदं शान्त्युदयसहितं जगत् । रूपं स्वरूपं । यस्य । तत् । तादृशं । शान्त्युदयसहितस्य जगतो ब्रह्मत्वं ब्रह्माश्रयबृंहाविषयत्वेन ज्ञेयं । बृंहाविषयो हि ब्रह्मस्वरूपम् एव भवति । तथा च ब्रह्मणः शून्यत्वं न युक्तम् इति भावः ॥म्त्_३,१०।१३॥  

  
अशून्यत्वासम्भवेन शून्यत्वनिरासम् आह  

  
अशून्यापेक्षया शून्यशब्दार्थपरिकल्पना ।
  
अशून्यत्वासम्भवतः शून्यत्वाशून्यते कुतः ॥मु_३,१०।१४॥अशून्यत्वापेक्षयाशून्यत्वस्य किञ्चिद्रूपत्वस्यापेक्सया तद् अपेक्ष्येत्य् अर्थः । शून्यत्वपरिकल्पना । शून्यत्वस्य नकिञ्चिद्रूपत्वस्य । परिकल्पना कल्पनं । भवति । ततः किम् इत्य् । अत्राह अशून्यत्वेति । अशून्यत्वासम्भवतः उक्तयुक्त्या किञ्चिद्रूपत्वासम्भवेन । शून्यत्वाशून्यते नकिञ्चित्त्वकिञ्चित्त्वे । कुतः । न स्त इत्य् अर्थः । सापेक्षयोर् एकनाशे द्वयोर् अपि नाशाद् इति भावः । किञ्चिद्रूपत्वाभावश् च निरालम्बशुद्धचिन्मात्रतया ज्ञेयः ॥म्त्_३,१०।१४॥  
  

  
शून्यत्वं निवार्य प्रकाशरूपत्वं निवारयति  

  
ब्रह्मण्य् अयं प्रकाशो हि न सम्भवति भूतजः ।
  
सूर्यानलेन्दुतारादि कुतस् तत्र किलाव्यये ॥मु_३,१०।१५॥  

  
अयं नेत्रेण दृश्यमाणः । भूतजः अग्न्यादिभूतोत्पन्नः । प्रकाशः तेजः । हि निश्चये । ब्रह्मणि व्यापके वस्तुनि । न सम्भवति । चिन्मात्रतया तदुत्तीर्णत्वात् । अत्र हेतुत्वेनोत्तरार्धम् आह सूर्येति । किलशब्दो हेतुत्वद्योतनार्थः । अव्यये नाशरहिते । सूर्यादीनाम् आकृतिमत्त्वेन नाशसम्भवान् नात्र स्थितिर् युक्ता । तद्रूपतायास् तु का कथा इति भावः ॥म्त्_३,१०।१५॥  
  

  
तमोरूपत्वं निवारयति  

  
महाभूतप्रकाशानाम् अभावस् तम उच्यते ।
  
महाभूताभावजं तु तेनात्र न तमः क्वचित् ॥मु_३,१०।१६॥  

  
तेजोऽभावस्यैव तमस्त्वं वादिभिः प्रतिपादितम् इति भावः । फलितम् आह महाभूतेति । तु विशेषे । महाभूताभावजं लक्षणया महाभूतप्रकाशाभावात् जातं । तद्रूपम् इति यावत् । तमो । ऽत्र सद्वस्तुनि । तेन महाभूतप्रकाशाभावत्वेन हेतुना । नास्ति । कुत्र । क्वचित् कस्मिन्न् अप्य् अंशे महाभूतस्थित्यायतने । महाभूतप्रतियोगिकाभावासम्भवेन तमो ऽप्य् अत्र न युक्तं । तद्रूपस्य तु का कथेति भावः ॥म्त्_३,१०।१६॥  
  

  
ननु तेजसो ऽभावे कथं तत् प्रकाशत इत्य् । अत्राह  

  
स्वानुभूतिप्रकाशो ऽस्य केवलं व्योमरूपिणः ।
  
यो ऽन्तर् अस्ति स तेनैव न त्व् अन्येनानुभूयते ॥मु_३,१०।१७॥  

  
व्योमरूपिणः नकिञ्चिद्रूपस्यास्य सद्वस्तुनः । स्वानुभूतिः स्वास्वरूपभूता चासाव् अनुभूतिः अनुभवः । स्वानुभूतिः । सैव प्रकाशः प्राकट्यकरणभूतं तेजः । स्वानुभूत्यैवासौ भाति न बाह्यतेजसेत्य् अर्थः । कथम्भूतद् इत्य् । अत्राह यो ऽन्तर् इति । यो ऽन्तर् अस्ति । पुरुषेण स तेनैवाकरणभूतेन तेनैवानुभूयते । स्वप्रतीतिविषयतां नीयते । न त्व् अन्येन । अन्यस्य तत्र प्रवेशासम्भवात् । स्वयम् एवासाव् अनुभवो ऽनुभवितानुभवनम् अनुभूतिविषयश् चेति । न तत्र कस्याप्य् अपेक्षेति भावः ॥म्त्_३,१०।१७॥  
  

  
प्रकृतम् अनुसन्धत्ते  

  
मुक्तं तमःप्रकाशाभ्याम् इत्य् एतद् अजरं पदम् ।
  
आकाशकोशम् एवैनं विद्धि कोशं जगत्स्थितेः ॥मु_३,१०।१८॥  

  
इति अनेन प्रकारेण । एतत् अवशेषतया कथ्यमानम् । अजरं जरादोषरहितं । पदं स्थानं । तमःप्रकाशाभ्यां तमसा प्रकाशेन च । मुक्तं भवति । खात्मकत्वम् अस्य निवारयितुं प्रस्तौति । आकाशेति । त्वम् एनं परमात्मानम् । आकाशकोशम् एव आकाशमध्यम् एव । जगत्स्थितेः कोशं भाण्डागारं । विद्धि जानीहि ॥म्त्_३,१०।१८॥  

  
दृष्टान्तेनैतद् एव दृढयतिबिल्वस्य बिल्वसञ्ज्ञस्य यथा भेदो न कश्चन ।
  
तथेह ब्रह्मजगतोर् न मनाग् अपि भिन्नता ॥मु_३,१०।१९॥  

  
बिल्वस्य बिल्वफलस्य । बिल्वसञ्ज्ञस्य बिल्वेति सञ्ज्ञाप्रवृत्तिनिमित्तस्य वस्तुनः । यथा येन प्रकारेण । कश्चन को ऽपि । भेदः नास्ति । तथा तेन प्रकारेणेहास्मिंल् लोकत्रये । ब्रह्मजगतोर् मनाग् अपि भिन्नता न भवति । यद् एव ब्रह्म तद् एव जगत् । यद् एव जगत् तद् एव ब्रह्मेति भावः । बिल्वस्य बिल्वमध्यस्येति वा पाठः ॥म्त्_३,१०।१९॥  
  

  
ननु तथापि प्रकृते किम् आयातम् इत्य् । अत्राह  

  
सलिले ऽन्तर् यथा वीचिर् मृदो ऽन्तर् घटको यथा ।
  
तथा यत्र जगत्सत्ता तत् कथं खात्मकं भवेत् ॥मु_३,१०।२०॥  

  
सलिले जले । ऽन्तः वीचिः यथा भवति । तथा तेन प्रकारेण । यत्र यस्मिन्न् उपादानभूते । जगत्सत्ता भवति । तद् वस्तु । खात्मकम् आकाशस्वरूपं । कथं भवेत् ॥म्त्_३,१०।२०॥  

  
चिद्रूपतानिवारणार्थं प्रक्रियाम् आरभते  

  
मृज्जलाद्युपमानश्रीः साकारात्र समा न सा ।
  
ब्रह्म त्व् आकाशविशदं तस्यान्तःस्थं तथैव तत् ॥मु_३,१०।२१॥  

  
मृज्जलाद्युपमानश्रीः । अत्र ब्रह्मविषये । समा योग्या । न भवति । कुत इत्य् अपेक्षायाम् आह । साकारेति । यतः साकारा आकारसहिता भवति । साकारत्वेन कथं मृज्जलादेर् उपमानयोग्यत्वम् इत्य् । अत्राह ब्रह्मेति । तुः विशेषे । ब्रह्माकाशविशदं निराकारं । भवति । साकारस्य मृदादेः निराकारं ब्रह्म प्रति उपमानत्वं न युक्तम् इति भावः । फलितम् आह । तस्येति । तत् ततो हेतोः । तदन्तःस्थं तदन्तरे स्थितं । जगत् तथैव निराकारं भवतीत्य् अर्थः ॥म्त्_३,१०।२१॥  
  

  
पुनर् अप्य् उपसंहारव्याजेन जगतो निराकारत्वं साधयति  

  
तस्माद् यादृक् चिदाकाशम् आकाशाद् अपि निर्मलम् ।
  
तदन्तःस्थं तादृग् एव जगच्छब्दार्थभाग् अपि ॥मु_३,१०।२२॥  

  
आकाशाद् अपि निर्मलत्वं चिदाकाशस्य जडत्वाभावेन ज्ञेयम् । तदन्तःस्थं जगत् । तादृग् एव निराकारम् एव भवति । कथम्भूतम् अपि । जगच्छब्दार्थभाग् अपि । भावप्रधानो निर्देशः । तेन जगद्रूपतया भासमानत्वेन जगच्छब्दार्थताभाग् अपीत्य् अर्थः ॥म्त्_३,१०।२२॥  
  

  
मरिचे ऽन्तर् यथा तैक्ष्ण्यम् ऋते भोक्तुर् न लक्ष्यते ।
  
चिन्मात्रत्वं पराकाशे तथा चेत्यकलां विना ॥मु_३,१०।२३॥  

  
यथा केनचित् मरिचे ऽन्तः मरिचान्तरे । स्थितं तैक्ष्ण्यं तिक्तता । भोक्तुः ऋते न लक्ष्यते न दृश्यते । भोक्तरि तु सति तेनैव लक्ष्यते इत्य् अर्थः । तथा पराकाशे परमात्मनि । स्थितं चिन्मात्रत्वं । चेत्यकलां चेत्यांशं विना । न लक्ष्यते । चेत्यचर्वणाद् एव हि चिन्मात्रस्य चिन्मात्रता ज्ञायते ॥म्त्_३,१०।२३॥  

  
फलितम् आह  

  
तस्माच् चिद् अप्य् अचिद्रूपा चेत्यरिक्ततयात्मनि ।
  
जगत्ता तादृश्य् एवेयं तादृङ्मात्रात्मतावशा ॥मु_३,१०।२४॥  

  
तस्मात् ततो हेतोः । चेत्यरिक्ततया चेत्यराहित्येनात्मनि चिन्मात्राख्ये स्वस्वरूपे । चिद् अपि अचिद् एव भवति । चेत्यस्यैव पूर्वनयेन चिन्मात्रतादृढीकरणसामर्थ्यात् तस्य चात्राभावात् । तस्याभावश् चात्र ब्रह्मान्तःस्थत्वेन ब्रह्मतयैव ज्ञेयः । ब्रह्माभिन्ने जगत्य् अपि अचित्त्वम् अतिदिशति । जगत्तेति । इयं जगत्तापि । तादृशी एव चिद्रूपब्रह्माभिन्नत्वेनाचिद्रूपैव भवति । अत्र हेतुतया विशेषणम् आह । तादृङ्मात्रात्मतावशेति । यतः तादृङ्मात्रात्मतायाः अचिद्रूपब्रह्ममात्रस्वरूपतायाः । वशा आयत्ता । अचिद्ब्रह्मस्वरूपिणीत्य् अर्थः । एतेन ब्रह्मजगतोः सर्वथाभेदो ऽपि साधितः । न ब्रह्मणो ऽचिद्रूपमात्रता । तस्या अग्रे ऽपि साध्यमानत्वात् ॥म्त्_३,१०।२४॥  
  

  
ननु जगतः सर्वथाभिन्नत्वे रूपालोकमनस्काराः किंरूपा इत्य् । अत्राह  

  
रूपालोकमनस्कारास् तन्मया एव नेतरत् ।
  
यथास्थितम् अतो विश्वं सुषुप्तं तुर्यम् एव वा ॥मु_३,१०।२५॥  

  
रूपालोकमनस्काराः । रूपं नीलपीतादि । आलोकः तद्दर्शनम् करणभूतः प्रकाशो वा । मनस्कारः मानसः परामर्शः । तद्विषयाः एते तन्मया एव । एवशब्दार्थम् आह नेतरद् इति । तन्मयत्वं चैषां तद्विषयत्वं विनासत्कल्पत्वात् । फलितम् आह यथेति । अतो हेतोः । विश्वं जगत् । यथास्थितम् अनेन प्रकारेणैव वर्तमानं । न तु यया कयापि शक्त्यान्तर्धिम् आपादितं । सुषुप्तं भवति । सुषुप्तौ भेदसंस्कारम् आशङ्क्याह तुर्यम् इति । तुर्यस्वरूपचिन्मात्रैकमयम् एव वा भवतीत्य् अर्थः ॥म्त्_३,१०।२५॥  

  
जगतः तुर्यरूपब्रह्मत्वेन योगिनो व्यवहारे ऽपि ब्रह्ममयताम् आह  

  
तेन योगी सुषुप्तात्मा व्यवहार्य् अपि शान्तधीः ।
  
आस्ते ब्रह्म निराभासं सर्वभासां समुद्गकम् ॥मु_३,१०।२६॥  

  
तेन पूर्वोक्तेन हेतुना । योगी जगद्ब्रह्मैकत्वे समाहितः । ब्रह्म ब्रह्मस्वरूपम् । आस्ते । कुत एवंरूप आस्ते । यतः व्यवहार्य् अपि व्यवहारं कुर्वाणो ऽपि । शान्तधीः क्षोभरहितबुद्धिः । ईदृशो ऽपि कुतः । यतः सुषुप्तात्मा प्रपञ्चं प्रति सुप्तान्तःकरणः । प्रपञ्चं प्रति सुप्तमनसो हि शान्तधीत्वं युक्तम् एव । कथम्भूतं ब्रह्म । निराभासं नानाभासेभ्यो निष्क्रान्तं । तदुत्तीर्णम् इत्य् अर्थः । पुनः कथम्भूतं । सर्वभासां सर्वेषां घटपटादिज्ञानानां । समुद्गकम् उद्भूतिस्थानम् ॥म्त्_३,१०।२६॥  
  

  
पुनर् अपि प्रकृतं ब्रह्मजगदभेदम् एव कथयति  

  
आकारिणि यथा सौम्ये स्थितस् तोये द्रवक्रमः ।
  
अनाकृतौ तथा विश्वं स्थितं तत्सदृशं परे ॥मु_३,१०।२७॥  

  
आकारिणि बाह्येन्द्रियग्राह्यस्वरूपयुक्ते । सौम्ये क्षोभरहिते । तोये । द्रवक्रमः आद्यस्पन्दनासमवायिकारणभूतगुणविशेषपरिपाटी । यथा स्थितः भवति । तथानाकृतौ परे परब्रह्मणि । विश्वं स्थितं भवति । कथम्भूतं । तत्सदृशम् अनाकृतीत्य् अर्थः । सौम्ये जले यथा स्फुटीभविष्यमाणत्वेन किञ्चित्त्वार्हो ऽपि द्रवाख्यो गुणः तन्मयः । तथा भासमानत्वेन भिन्नत्वार्हो ऽपि प्रपञ्चः ब्रह्ममय इति भावः ॥म्त्_३,१०।२७॥  
  

  
अभेदम् उक्त्वा तत्त्वम् एव कथयति  

  
पूर्णात् पूर्णं प्रसरति निराकारान् निराकृति ।
  
ब्रह्मणो विश्वम् आभातं तद् विश्वार्थविवर्जितम् ॥मु_३,१०।२८॥  

  
पूर्णाद् ब्रह्मणः । पूर्णरूपं जगत् । प्रसरति विलसति । प्रसरणं चात्र प्रपञ्चाक्रान्तबुद्धिं शिष्यं प्रयुक्तम् । निराकारात् ब्रह्मणः । निराकृति जगत् । प्रसरति । अतः ब्रह्मणः यद् विश्वम् आभातं भानम् आगतं । तत् विश्वार्थविवर्जितम् विश्वार्थैः घटपटादिभिः विवर्जितं भवति । ब्रह्मैकमयं भवतीत्य् अर्थः ॥म्त्_३,१०।२८॥  
  

  
पूर्णात् पूर्णं प्रसरति संस्थितं पूर्णम् एव तत् ।
  
अतो विश्वम् अनुत्पन्नं यच् चोत्पन्नं तद् एव तत् ॥मु_३,१०।२९॥  

  
पूर्णाद् ब्रह्मणः । पूर्णरूपं जगत् । प्रसरति विलसति । प्रसरणं संस्थितं भवति । न तु तत्प्रसरणेन काचित् खण्डनास्य जायते इत्य् अर्थः । फलितम् आहात इति । अतः पूर्वोक्ताद् धेतोः । विश्वम् अनुत्पन्नं भवति । ब्रह्मत्वेन तस्य सदा स्थितत्वात् । विश्वानुत्पन्नत्वम् असहमानं प्रत्य् आह यच् चेति । यत् चोत्पन्नं भवति । तत् तद् एव ब्रह्मैव । भवति । उत्पन्नस्यापि ब्रह्मत्वाविरुद्धत्वाद् इत्य् अर्थः ॥म्त्_३,१०।२९॥  
  

  
एतावत्या प्रक्रियया सिद्धम् अचिद्रूपत्वं ब्रह्मणः कथयति  

  
चेत्यासम्भवतस् तस्मिन् पदे केव चिदर्थता ।
  
आस्वादकासम्भवतो मरिचे केव तीक्ष्णता ॥मु_३,१०।३०॥  

  
अत इत्य् अध्याहार्यम् । अतो हेतोः । चेत्यासम्भवतः । चेत्यस्य चिद्विषयस्य जगतो । ऽसम्भवतः । तस्मिन् पदे ब्रह्मस्वरूपे पदे । केव चिदर्थता चिच्छब्दप्रवृत्तिनिमित्तता । भवति । न कापीत्य् अर्थः । चेत्यविषयीकरणेनैव हि चितः चिद् इति नाम युक्तम् । चेत्याभावे तु तन् न युक्तम् । चेत्याभावश् च सविस्तरं पूर्वं साधितः । चिदर्थतानिषेधश् चात्र तदुत्तीर्णतया ज्ञेयः न जडतयेति । अत्र समर्थकं दृष्टान्तम् आह आस्वादकेति । केव न कापीत्य् अर्थः । आस्वादकासम्भवत आस्वादकासम्भवेन इत्य् अर्थः ॥म्त्_३,१०।३०॥  

  
पुनर् अप्य् एतद् एव कथयति  

  
सत्येवेयम् असत्यैव चितेश् चित्तोदिता परे ।
  
अभावात् प्रतिबिम्बस्य प्रतिबिम्बार्हता कुतः ॥मु_३,१०।३१॥  

  
चितेः चित्ता चित्सम्बन्धी चिद्भावः । परे परमात्मनि । असत्यैव परमार्थतो ऽसत्स्वरूपैव सती । सत्येव सत्यवद् । उदितात्र दृष्टान्तम् आह अभावाद् इति । दर्पणस्येति शेषः । यथा दर्पणस्य प्रतिबिम्बार्हता प्रतिबिम्बेनैव ज्ञायते । तदभावे तु सा न ज्ञायते । एवं परस्य चित्ता चेत्येनैव ज्ञायते । तदभावे तु कुतो ज्ञायते इति भावः ॥म्त्_३,१०।३१॥  
  

  
जीवादिरूपतानिरासार्थं परमात्मतत्त्वं विशिनष्टि  

  
परमाणोर् अपि परं तद् अणीयो ऽप्य् अणीयसः ।
  
शुद्धं सूक्ष्मं परं शान्तं तद् आकाशोदराद् अपि ॥मु_३,१०।३२॥  

  
तत् ब्रह्म । परमाणोर् अपि परम् अणीयः अतिसूक्ष्मं । भवति । कथम्भूताद् अपि । अणीयसो ऽपि द्व्यणुकाद्यपेक्षया सूक्ष्मतराद् अपि । सूक्ष्मतरत्वं चास्य बाह्येन्द्रियाग्राह्यत्वेन ज्ञेयम् । तत् ब्रह्म । कथम्भूतं । शुद्धं रागादिरजोऽदूषितं । सूक्ष्मं । परम् उत्तीर्णं । शान्तं सर्वप्रचारशून्यं । कस्माद् अपि । आकाशोदराद् अपि ॥म्त्_३,१०।३२॥  

  
दिक्कालाद्यनवच्छिन्नरूपत्वाद् अतिविस्तृतम् ।
  
तद् अनाद्यन्तम् आभासं भासनीयविवर्जितम् ॥मु_३,१०।३३॥  

  
तत् ब्रह्मातिविस्तृतम् अतिविस्तीर्णं भवति । कुतः । दिक्कालाद्यनवच्छिन्नरूपत्वात् । आदिशब्देन वस्तुपरिग्रहः त्रिविधपरिच्छेदशून्यत्वाद् इत्य् अर्थः । ननु कथम् अस्य दिगादिपरिच्छेदशून्यत्वं । तथात्वे ऽप्य् अतिविस्तृतत्वम् इति चेत् । दिक् तावत् चेत्यमाना न वा । न चेत् तर्हि स्वयम् एवासिद्धा कथम् अन्यं परिच्छेदयेत् । चेत्यमाना चेत् तर्हि चितैव सा परिच्छिन्ना कथं तां परिच्छेदयेत् । एवं कालादेर् अपि ज्ञेयम् । दिगादिभिः परिच्छिन्नम् एव परिच्छिन्नं भवति । तदभावे त्व् अतिविस्तृतम् एवेति स्थितम् अस्यातिविस्तृतत्वम् । पुनः कथम्भूतम् । अनाद्यन्तं यथा तथा कल्प्यमानयोर् अप्य् आद्यन्तयोः साक्षित्वाद् आद्यन्तरहितम् । पुनः कथम्भूतं । भासनीयविवर्जितम् आभासज्ञेयरहितज्ञानस्वरूपम् इत्य् अर्थः ॥म्त्_३,१०।३३॥  
  

  
प्रोक्तविशेषणावष्टम्भेन जीवादिरूपताम् अस्य निवारयति  

  
चिद्रूपम् एव नो यत्र लभ्यते तत्र जीवता ।
  
कथं स्याच् चित्तताकारा वासनानिलरूपिणी ॥मु_३,१०।३४॥  

  
यत्रैवंविधगुणविशिष्टे ब्रह्मणि । चिद्रूपम् एव भावप्रधानो निर्देशः चिद्रूपत्वम् एव । नो लभ्यते पूर्वन्यायेन नानुभूयते । तत्र तादृशे ब्रह्मणि । जीवता जीवभावः । कथं स्यात् । कथम्भूता । चित्तताकारा चेत्यशयनाविष्टं चित्तत्वं चित्तं । तद्रूपिणीत्य् अर्थः । पुनः कथम्भूता । वासनानिलरूपिणी । चेत्यभावना वासना । सैव चलत्तयानिलः । तद्रूपिणी । शुद्धा चिद्रूपतापि यत्र नास्ति चेत्यशयनाविष्टाया जीवतायाः का तत्र वार्तेति भावः ॥म्त्_३,१०।३४॥  
  

  
चिद्रूपत्वाभावेनैव युगपज्जीवादितां निराकरोति  

  
चिद्रूपानुदयाद् एव तत्र नास्त्य् एव जीवता ।
  
न बुद्धिता न चित्तत्त्वं नेन्द्रियत्वं न वासनाः ॥मु_३,१०।३५॥  

  
चिद्रूपानुदयाद् एव चित्स्वरूपानुद्भूतेर् एव । न त्व् अन्येन हेतुना । तद्रूपानुदयस् तु पूर्वं कथितः । सूक्ष्मरूपेण स्थिता चेत्यभावना वासना । ननु चिद्रूपानुदयेन कथम् अत्र जीवादिता नास्ति । सत्यं । चिदुच्छूनताया एव जीवादिभावेन तद्रूपत्वानुदये युक्तम् एव जीवताद्यभावत्वम् इति न विरोधः ॥म्त्_३,१०।३५॥  

  
फलितम् आह  

  
एवं स्थितं लयारम्भपूर्णम् अप्य् अजरं पदम् ।
  
अस्मद्दृष्ट्या स्थितं शान्तं शून्यम् आकाशतो ऽधिकम् ॥मु_३,१०।३६॥  

  
लयारम्भपूर्णं स्थितम् अपि अजरं जराख्यशरीरधर्मरहितं । पदं परमात्मलक्षणं स्थानम् । अस्मद्दृष्ट्याकाशतः आकाशापेक्षयाधिकं शान्तं । तथा शून्यं नकिञ्चिद्रूपं । स्थितं भवति । कथम् । एवं पूर्वोक्तया युक्त्येत्य् अर्थः ॥म्त्_३,१०।३६॥  

  
परमात्मस्वरूपं दुर्बोधं ज्ञात्वा पुनर् अपि श्रीरामः पृच्छति  

  
परमार्थस्य किं रूपं तस्यानन्तचिदाकृतेः ।
  
पुनर् एतत् समाचक्ष्व निपुणं बोधवृद्धये ॥मु_३,१०।३७॥  

  
त्वं पुनः निपुणं सम्यक् । बोधवृद्धये परमात्मविषयज्ञानवृद्धये । एतत् समाचक्ष्व कथय । एतत् किं । तस्य प्रसिद्धस्यानन्तचिदाकृतेः दिगाद्यपरिच्छिन्नचित्स्वरूपस्य । परमार्थस्य सत्यस्वरूपस्य परमात्मनः । किं रूपम् अस्तीति ॥म्त्_३,१०।३७॥  

  
श्रीवसिष्ठ उत्तरम् आह  

  
महाप्रलयसम्पत्तौ सर्वकारणकारणम् ।
  
शिष्यते यत् परं ब्रह्म तद् इदं वर्ण्यते शृणु ॥मु_३,१०।३८॥  

  
महाप्रलयसम्पत्तौ तुर्ये तुर्यातीते महाकल्पान्तसमये वा । कारणकारणं मूलकारणं । यत् परं ब्रह्म जगद्भावेन बृंहां गतं परमात्मलक्षणं वस्तु । शिष्यते महाप्रलयसाक्षिभावेन शिष्टं भवति । मया तद् इदं वर्ण्यते । ऽतः त्वं शृणु ॥म्त्_३,१०।३८॥  

  
परमात्मस्वरूपम् एव वर्णयति  

  
नाशयित्वा स्वम् आत्मानं मनसो वृत्तिसङ्क्षये ।
  
यद् रूपं यद् अनाख्येयं तद् रूपं तस्य वस्तुनः ॥मु_३,१०।३९॥  

  
तस्य वस्तुनः परं ब्रह्मापरपर्यायस्य परमात्मलक्षणस्य वस्तुनः । तत् रूपं भवति । तत् किं । यत् तद् रूपं । शिष्यत इति शेषः । शिष्यते स्वनाशसाक्षिभावेन शिष्टं भवति । कस्य । मनसः । किं कृत्वा । स्वम् आत्मानं नाशयित्वा शुद्धचिन्मात्रे लयं नीत्वा । कस्मिन् सति । वृत्तिसङ्क्षये वृत्तिनाशे सति इत्य् अर्थः । तद् रूपं किं । यत् अनाख्येयं भवति । अतिशुद्धत्वेन आख्यायोग्यं न भवतीत्य् अर्थः । अयं भावः । मनसैव मनः छित्त्वेति न्यायेन किञ्चिन्मात्रं सम्यक्ज्ञानेन संसारकलनाभ्यो निष्क्रान्तं शुद्धं मनः भावनाबलेन शुद्धाशुद्धवृत्तिक्षयेण हेतुना शुद्धाशुद्धं स्वं रूपं नाशयति । ततः तन् मनः शुद्धतरे कुत्राप्य् अनाख्येये लयीभूतम् अनाख्येयं भवति । एतद्रूपता च सुषुप्तौ सर्वैर् अनुभूयते । किं तु मूढतामिश्रा । तच् च मनो यदा तादृक् स्यात् तदास्य परमात्मताभावः भवतीति । तत्रैव योगिना सावधानेन भाव्यम् इति ॥म्त्_३,१०।३९॥  
  

  
नास्ति दृश्यं जगद् द्रष्टा दृश्याभावाद् विलीनवत् ।
  
भातीति भासनं यत् स्यात् तद् रूपं तस्य वस्तुनः ॥मु_३,१०।४०॥  

  
तस्य वस्तुनः परमात्मलक्षणस्य वस्तुनः । तद् रूपं भवति । तत् किं । यद् इति एवं । भासनं स्फुरणं स्यात् । इति किम् । इति दृश्यं दृशिक्रियाविषयो । जगत् नास्ति प्रतीतिमात्रसिद्धत्वात् । द्रष्टा दृशिक्रियाकर्ता । दृश्याभावाद् विलीनवत् लीन इव । भातीति । अयं भावः । पूर्वं सम्यग्ज्ञानेन दृश्यात्यन्ताभावो युक्त्या निश्चेयः । ततः दृश्यात्यन्ताभावेन द्रष्टापि लयीभूत इव भवति । ततश् च द्रष्टा दृश्यं च नास्तीति स्फुरति । तत्स्फुरणं च द्रष्टृदृश्यलेपरहितत्वेन नकिञ्चिद्रूपत्वाद् अनाख्येयं भवति । तद् एव च परमात्मस्वरूपम् इति । तत्र योगिना सावधानेन भाव्यम् इति ॥म्त्_३,१०।४०॥  
  

  
चितेर् जीवस्वभावो यो यदि चेत्योन्मुखो वपुः ।
  
चिन्मात्रं विमलं शान्तं तत् तत् कारणकारणम् ॥मु_३,१०।४१॥  

  
तत् प्रसिद्धं । तच् चिन्मात्रं । कारणकारणं मूलकारणभूतं परमात्मस्वरूपं भवति । तत् चिन्मात्रं किं । चितेः जीवोपादानकारणभूतायाः चितेः । वपुः स्वरूपं । चिन्मात्रस्वरूपत्वात् चितेः । पुनः कथम्भूतं । विमलं चेत्यमालिन्येनादूषितं । पुनः कथम्भूतं । शान्तं चेत्यक्षतक्षोभरहितं । तत् चिन्मात्रं किं । यः जीवस्वभावः जीवस्य रूपो । भवति । स्वभावशब्दापेक्षया यच्छब्दस्य पुंलिङ्गता । ननु कदासौ जीवस्वभावो भवतीत्य् आह यदीति । यदि चेत्योन्मुखः स्यात् । चेत्योन्मुखायाः चितेर् एव जीवत्वात् । अयं भावः । यच् चिन्मात्रं चेत्योन्मुखं सत् जीवतां याति तद् एव सम्यग्ज्ञानेन चेत्यासत्त्वं निश्चित्य शुद्धीकृतं सत् अनाख्येयं भवति । तद् एव च परमात्मरूपम् इति । तत्र योगिना सावधानेन भाव्यम् इति । चितिश् च स्वपरामर्शकारितया परामर्शकर्तृत्वेन परामर्शविषयत्वेन च द्विविधास्ति । तत्र प्रथमायाः चिन्मात्रम् इति नाम द्वितीयस्याः चितिर् इति ॥म्त्_३,१०।४१॥  
  

  
अङ्गुष्ठस्याथ वाङ्गुल्या वाताद्यस्पर्शने सति ।
  
जीवतश् चेतसो रूपं यत् तत् परमम् आत्मनः ॥मु_३,१०।४२॥  

  
रूपम् इति शेषः । तत् परमम् उत्कृष्टं वस्तु । परमात्मनः रूपं भवति । तत् किं । चेतसः मनसः । यद् रूपं भवति । कथम्भूतस्य चेतसः । जीवतः स्वव्यापारं प्रति समर्थस्य । न तु मूर्छाद्यवस्थावत् तत्राशक्तस्य । तदा हि तस्य मूढत्वम् एव भवति । न परमात्मत्वम् । कस्मिन् सति । अङ्गुष्ठस्याथ वाङ्गुल्या । उपलक्षणं चैतत् । सर्वशरीरावयवानां वाताद्यस्पर्शने सति । आदिशब्देन तेजःप्रभृतीनां ग्रहणम् । अस्पर्शनम् अस्पर्शः । अयं भावः । पुरुषस्य यस्मिन् कस्मिंश्चिच् छरीरावयवे कस्यापि द्रव्यस्य स्पर्शे असति तदा निरालम्बम् एव तद् अवयवव्यापि चैतन्यं भवेत् । तदा तदवयवमात्रानुसन्धानपरस्य तस्य बाह्यग्रहणसमर्थम् अपि मनः शुद्धनिरालम्बाचेत्यचिन्मात्ररूपपरमात्मरूपम् एव तिष्ठतीति । तदैव सर्वाः मनोवृत्तीः विहाय योगिना सावधानेन परीक्ष्यम् इति ॥म्त्_३,१०।४२॥  
  

  
अस्वप्नाया अनन्ताया अजडाया घनस्थितेः ।
  
यद् रूपं चिरचिन्तायास् तत् तदानघ शिष्यते ॥मु_३,१०।४३॥  

  
हे ऽनघ रागादिदोषरहित । तत् वस्तु । तदा महात्मलयसमये । शिष्यते । तत् किं । यत् रूपं भवति । कस्याः । चिरचिन्तायाः । चिरं सर्वरात्रं । कृता या चिन्ता प्राप्तेष्टविषयम् आध्यानम् । तस्याः चिन्ताविशेषणान्य् आहास्वप्नाया इत्यादि । अस्वप्नायाः स्वप्नत्वेनापरिणतायाः । जाग्रति क्रियमाणा चिन्ता स्वप्नत्वेन परिणमते । स्वप्नतया परिणतत्वे तु अनायत्ततयान्यविषयिण्य् अपि स्याद् इति युक्तम् उक्तम् अस्वप्नाया इति । अनन्तायाः अच्छिन्नसन्तानत्वेन प्रवृत्तायाः । अन्या काचिच् चिन्ता तत्र मध्ये नायातीत्य् अर्थः । अजडायाः काचिद् धि चिन्ता नैरन्तर्येण क्रियमाणा मूर्छाम् आवहति । तन्निवारणार्थम् अजडाया इति विशेषणम् । घनस्थितेः । घना निबिडा । चिन्त्यमानस्यापि प्रवेशम् अदधती । स्थितिर् अवस्थानं । यस्याः । सा । तादृश्याः । निरालम्बाया इत्य् अर्थः । अयं भावः । जाग्रति क्रियमाणा छिन्ना जाड्यदोषरहिता चिन्त्यमानस्पर्शदूषिता चिन्ताच्छिन्नबोधमयाचेत्यचिन्मयताम् एव यात्य् । अचेत्यचिन्मयम् एव च परमात्मरूपम् इति योगिना तत्र सावधानेन भाव्यम् इति ॥म्त्_३,१०।४३॥  
  

  
यद् व्योम्नो हृदयं यद् वा शिलायाः पवनस्य च ।
  
तस्याचेत्यस्य चिद्व्योम्नस् तद् रूपं परमात्मनः ॥मु_३,१०।४४॥  

  
तस्य प्रसिद्धस्य । अचेत्यस्य स्पर्शादूषितस्य । चिद्व्योम्नः भानाकाशरूपस्य । परमात्मनः रूपं स्वरूपं । तत् भवति । तत् किं । यत् व्योम्नः हृदयं शून्याख्यं । भवति । यद् वा । यत् हृदयं । शिलायाः पवनस्य च भवति । तत्र शिलाया हृदयं अन्यस्य प्रवेशानर्हं सूक्ष्मावयवनैविद्ध्यरूपं भवति । पवनस्य हृदयं मृग्यमानं शून्यतायाम् एव विश्राम्यति । नन्व् एतेन जडत्वम् अस्यायातम् इति चेन् । न । चिद्व्योम्न इति नामधेयकथनेन तन्निवारणात् । विचारे क्रियमाणे व्योमादीनां हृदयं यथायथं शून्यरूपम् अन्यप्रवेशाम् अर्हं भवति । तादृग् एव च परमात्मनो रूपम् इति योगिना तत्र सावधानेन भाव्यम् ॥म्त्_३,१०।४४॥  
  

  
अचेत्यस्यामनस्कस्य जीवतो या क्रियावतः ।
  
स्यात् स्थितिः सा परा शान्ता सत्ता तस्याद्यवस्तुनः ॥मु_३,१०।४५॥  

  
परा उत्कृष्टा । शान्ता क्षोभरहिता । सत्तावस्थितिः । तस्याद्यवस्तुनः परमात्मलक्षणस्य वस्तुनः । सा स्यात् । सा का । या स्थितिः सत्ता स्यात् । कस्य । जीवतः जीवयुक्तस्य पुरुषस्य । न तु मृतस्य । कथम्भूतस्याचेत्यस्य । सम्यग्ज्ञानेन चेत्याभावे निश्चितत्वात् । चेत्यरहितस्यात एवामनस्कस्य मनोरहितस्य । पुनः कथम्भूतस्य । क्रियावतः चलनादिक्रियाकारिणः । अयं भावः । चेत्यं प्रति मनोव्यापारम् अकुर्वन् अत एव सर्वथानुसन्धानशून्यः पुरुषः चलनादिक्रियाकारी यादृशो भवति तादृग् एव सृष्ट्यादिव्यापारकारि परम् आत्मतत्त्वं भवतीति । तत्र योगिना सावधानेन भाव्यम् इति ॥म्त्_३,१०।४५॥  
  

  
चित्प्रकाशस्य यन् मध्यं प्रकाशस्य घनस्य च ।
  
दर्शनस्य च यन् मध्यं तद् रूपं ब्रह्मणो विदुः ॥मु_३,१०।४६॥  

  
पण्डिताः । ब्रह्मणः नानापदार्थभावेन बृंहितस्य परमात्मनः । तद् रूपं विदुः जानन्ति । तत् किं । चित्प्रकाशस्य चित उत्थितस्य चेत्यप्रकाट्यरूपस्य प्रकाशस्य । यत् मध्यं मध्यावस्था । भवति । तथा घनस्य निबिडस्य । प्रकाशस्य सूर्यमण्डलादेर् उत्थितस्य । यन् मध्यं मध्यावस्था । भवति । तथा दर्शनस्य द्रष्टुर् उत्थितायाः दृशिक्रियायाः । यन् मध्यं मध्यावस्था । भवति । अयं भावः । चित्प्रकाशस्य बाह्यप्रकाशस्य दर्शनस्य च तिस्रो ऽवस्था भवन्ति । आद्यावस्था मध्यावस्थान्त्यावस्था । तत्र बाह्यप्रकाशस्यादित्यादेर् उत्थानसमये याद्यावस्था सादित्यस्पर्शदूषिता । या च पदार्थप्रकाशनसमये ऽन्त्यावस्था सा पदार्थस्पर्शदूषिता । मध्यावस्था तु शुद्धप्रकाशस्वरूपानाख्या च भवति । तादृग् एव च परमात्मस्वरूपम् इति । तत्र योगिना सावधानेन भाव्यम् । चित्प्रकाशदर्शनयोर् अप्य् एवं योज्यम् । चित्प्रकाशस्य दर्शनस्य च परिमितत्वापरिमितत्वमात्रकृतो भेदो ज्ञेयः ॥म्त्_३,१०।४६॥  

  
वेदनस्य प्रकाशस्य दृश्यस्य तमसस् तथा ।
  
वेदनं यद् अनाद्यन्तं तद् रूपं परमात्मनः ॥मु_३,१०।४७॥  

  
तत् परमात्मनः रूपं भवति । तत् किं । यद् वेदनम् अनुसन्धानं । भवति । कथम्भूतम् । अनाद्यन्तं नैरन्तर्येण प्रवृत्तम् । सान्तरस्यैव हि मध्ये पुनः पुनः सादित्वं सान्तत्वं च भवति । कस्य । प्रकाशस्यार्थप्रकाशरूपस्य । वेदनस्य ज्ञानस्य । पुनः कस्य । तमसः ग्राह्यैकस्वरूपस्य । दृश्यस्य अवश्यदर्शनीयतया कल्पितस्य कस्यचिद् देवताविशेषस्य । अयं भावः । ज्ञानधारणा ज्ञेयैकरूपदेवताधारणा च नैरन्तर्येण प्रवर्तमाना ज्ञानैकमयतया देवतैकमयतया च परिणता सती एकस्वरूपपरमात्मरूपा भवतीति । तत्र योगिना सावधानेन भाव्यम् । अथ वा वेदनस्य ज्ञानकरणस्य । प्रकाशस्य । दृश्यस्यालोकाभाम् [?]कृतचक्षुर्ग्राह्यस्य । तमसः बाह्यतमस इति योज्यम् । बाह्यतेजसः बाह्यतमसश् च धारणायाः कैश्चिद् उक्तत्वात् ॥म्त्_३,१०।४७॥  
  

  
यतो जगद् उदेतीव नित्यानुदितरूप्य् अपि ।
  
विभिन्नवद् इवाभिन्नं तद् रूपं पारमात्मिकम् ॥मु_३,१०।४८॥  

  
तत् पारमात्मिकम् परमात्मसम्बन्धि । रूपं भवति । किं तत् । यतः यस्मात् । जगद् उदेतीव उदयं यातीव । भासमानत्वात् । कथम्भूतम् अपि । नित्यानुदितरूप्य् अपि नित्यम् अनुदितं । परमार्थतः चिन्मात्ररूपतया जगद्रूपेणाप्रादुर्भूतं रूपम् अस्यास्तीति । तादृशम् अपि । पुनः कथम्भूतम् । अभिन्नं तन्मयं । पुनः कथम्भूतं । स्थितम् इति शेषः । स्थितं वर्तमानं । कथं । विभिन्नवत् विभिन्नम् इव । परमार्थतः भिन्नत्वनिरासाय वतिशब्दोपादानम् । अयं भावः । यतः सूक्ष्मतराद् वस्तुन इदं जगत् पयस इव वीचिकदम्बकं निर्याति । तद् एव परमात्मनो रूपम् इति । तत्र योगिना सावधानेन भाव्यम् इति ॥म्त्_३,१०।४८॥  

  
व्यवहारपरस्यापि यत् पाषाणवद् आसनम् ।
  
अव्योम्न एव व्योमत्वं तद् रूपं पारमात्मिकम् ॥मु_३,१०।४९॥  

  
तत् पारमात्मिकम् परमात्मसम्बन्धि । रूपं भवति । किं तत् । यत् व्यवहारपरस्यापि व्यवहारं कुर्वाणस्यापि । पाषाणवत् आसनं स्थितिः । भवति । तद् आसनं किं । अव्योम्न एव जडत्वादिव्योमधर्मरहितत्वेनाकाशस्वरूपव्यतिरिक्तस्य एव । व्योमत्वं व्योमभावः । अयं भावः । व्यवहारं कुर्वन्न् अपि पुरुषः तत्रत्यसिद्ध्यसिद्ध्यनुसन्धानरहितः परमात्मरूप एव भवतीति । तत्र योगिना सावधानेन भाव्यम् इति ॥म्त्_३,१०।४९॥  

  
वेद्यवेदनवेत्तृत्वरूपत्रयम् इदं पुनः ।
  
यत्रोदेत्य् अस्तम् आयाति तत् तत् परमम् उत्तमम् ॥मु_३,१०।५०॥  

  
तत् तत् प्रसिद्धं । परमम् उत्कृष्टं । उत्तमम् निरतिशयम् परमात्मलक्षणं वस्तु । भवति । तत् किं । यत्र यस्मिन् । इदम् अनुभूयमानं । वेद्यं विदिक्रियाविषयो । वेदनं विदिक्रिया । वेत्ता विदिक्रियाकर्ता । तेषां भावः वेद्यवेदनवेत्तृत्वम् । तदाख्यं रूपत्रयं वेद्यवेदनवेत्तृत्वरूपत्रयं उदेति अस्तं याति । अयं भावः । वेद्यादित्रिपुटी चेत्यमानत्वेन कुत्रचिच् चिन्मात्राख्ये वस्तुनि उदेति लयीभवति च । तद् एव परमात्मनो रूपम् इति । योगिना तत्र सावधानेन भाव्यम् इति ॥म्त्_३,१०।५०॥  
  

  
वेद्यवेदनवेत्तृत्वं यत्रेदं प्रतिबिम्बति ।
  
अबुद्ध्यादौ महादर्शे तद् रूपं परमं स्मृतम् ॥मु_३,१०।५१॥  

  
पण्डितैः । तत् परमं उत्कृष्टं । रूपं परमात्मलक्षणं स्वरूपं । स्मृतम् । तत् किं । यत्र महादर्शे वेद्यवेदनवेत्तृत्वं वेद्यादित्रिपुटी । प्रतिबिम्बति प्रतिबिम्बतया स्फुरति । कथम्भूते । ऽबुद्ध्यादौ बुद्ध्यादिरहिते । युक्तं चादर्शस्य बुद्ध्यादिरहितत्वम् । आदर्शस्य जाड्येन बुद्ध्यादिरहितत्वम् अस्य उत्तीर्णत्वेनेति विशेषः । अयं भावः । वेद्यादित्रिपुटी क्षण एव स्फुरमाणा क्षण एव च लयभागिनी स्वस्फूर्त्याश्रयस्य किम् अपि मालिन्यम् अनादधती प्रतिबिम्बतयैव भाति । यतः प्रतिबिम्बम् अपि क्षण एव स्फुरति क्षण एव च लयीभवति स्वाश्रयस्य मकुरादेः मालिन्यं न दधाति । तव वेद्यादित्रिपुटीप्रतिबिम्बाश्रयं त्रिपुटीव्यतिरिक्तं किम् अपि वस्तु स्वीकार्यम् । अन्यथा त्रिपुटीप्रतिबिम्बायोगात् । तच् च तादृशं स्वीक्रियमाणम् अनाख्यम् एव भवति । तद् एव च परमात्मतत्त्वम् इति । तत्र योगिना सावधानेन भाव्यम् इति ॥म्त्_३,१०।५१॥  

  
मनष्षष्ठेन्द्रियातीतं यद् रूपं स्यान् महाचितेः ।
  
जङ्गमे स्थावरे वापि तत् सर्गान्ते ऽवशिष्यते ॥मु_३,१०।५२॥  

  
तत् वस्तु । सर्गान्ते महाप्रलये । ऽवशिष्यते । तत् किं । यत् महाचितेः चिन्मात्रस्य । रूपं स्यात् । कथम्भूतं । मनष्षष्ठेन्द्रियातीतं । मन एव षष्ठं येषां । तानि मनःषष्ठानि । तानि च तानीन्द्रियाणि मनःषष्ठेन्द्रियाणि । तान्य् अतीतं मनःषष्ठेन्द्रियातीतं । तदगोचरम् इत्य् अर्थः । कुत्र । जङ्गमे स्थावरे वापि । अयं भावः । जङ्गमे चित्तत्वं तावन् निर्विवादम् एव । स्थावरे तृणादाव् अपि तथैव पर्वतादाव् अपि । तृणाद्युद्गमेन नैव निर्णीतम् । न । न हि निश्चेतनात् कस्याप्य् उद्गमो युक्तः । मृतशरीराद् रोमाद्युद्गमादर्शनात् । तथा च येन रूपेण सर्वत्र चिद् अस्ति तद् अनाख्यम् एव । तद् एव च परमात्मतत्त्वम् इति । तत्र योगिना सावधानेन भाव्यम् इति ॥म्त्_३,१०।५२॥  
  

  
स्थावराणां हि यद् रूपं तच् चेद् बोधमयं भवेत् ।
  
मनोबुद्ध्यादिनिर्मुक्तं तत् परेण समं भवेत् ॥मु_३,१०।५३॥  

  
हिशब्दोपादानं पादपूरणार्थं । तत् परेण परमात्मना । समं तुल्यं । भवेत् स्यात् । तत् तदा । कदा । तत् बोधमयं बोधनस्वरूपं । चेत् स्यात् । तत् किं । स्थावराणां यद् रूपं भवति । अयं भावः । स्थावराणां रूपं अवश्यं क्षोभरहितम् एव किं तु जाड्यदूषितम् । अतः जाड्यं विहाय ज्ञेयास्पर्शेनैव स्वं ज्ञानतत्त्वं क्षोभरहितं कार्यं । ततश् च परमात्मप्राप्तिर् भवतीति । तत्र योगिना सावधानेन भाव्यम् इति । एताश् च धारणाः प्रत्येकं परमात्मप्राप्त्युपायभूता इति स्फुटीकृताः इति ॥म्त्_३,१०।५३॥  
  

  
सर्गान्तश्लोकेन पूर्वोक्तम् उपसंहरति  

  
ब्रह्मार्कशक्रहरविष्णुसदाशिवादि- शान्तौ शिवं परमम् एतद् इहैकम् आस्ते ।
  
शिष्टं प्रदिष्टम् अविनष्टम् अकष्टम् इष्टं मिश्रं न मिश्रम् अणुनाश्रितम् आश्रितेन ॥मु_३,१०।५४॥  

  
एतत् स्वात्मत्वेन स्थितं । शिवं परानन्दस्वरूपं । परमम् उत्कृष्तं । वस्तु । आस्ते स्वस्वरूपे तथैव तिष्ठति । न तु नश्यति । कस्यां सत्यां । ब्रह्मार्कशक्रहरविष्णुसदाशिवादिशान्तौ सत्यां । आदिशब्देन सुरादितृणान्तानां ग्रहणम् । ब्रह्मादीनां तत्तद्भुवनाधिपतीनां । शान्तिरूपे महाकल्पान्तसमये सति । हरः संहारकारी । सदाशिवः सर्वस्य स्वमयतापादनेनानन्दकारी । अथ वा ब्रह्मादीनां सङ्कल्पोत्पत्त्यादिकारिणां मनःप्रभृतीनां । शान्तौ तुर्याख्ये सतीत्य् अर्थः । कथम्भूतं । शिष्टं प्रदिष्टं सर्वशान्तिसाक्षितया शेषत्वेन कथितं । पुनः कथम्भूतम् । अविनष्टम् नाशागोचरं । पुनः कथम्भूतम् । अकष्टं सुबोधं । पुनः कथम्भूतम् । इष्टं सर्वस्य प्रियतमं । पुनः कथम्भूतं । मिश्रं नानाभावाभावस्वरूपं । पुनः कथम्भूतं । न मिश्रं शुद्धचिन्मात्ररूपं । पुनः कथम्भूतम् । अणुना परिमितेनाश्रितेन धर्मभूतेन जगताश्रितम् आधारत्वेन गृहीतम् । इति शिवम् ॥म्त्_३,१०।५४॥  
  

  
इति श्रीभास्करकण्ठविरचितायां श्रीमोक्षोपायटीकायाम् उत्पत्तिप्रकरणे दशमः सर्गः ॥ ३,१० ॥  
  
  

  
ॐ श्रीरामः पृच्छति  

  
इदंरूपम् इदं दृश्यं जगन् नामास्ति भासुरम् ।
  
महाप्रलयसम्पत्तौ भो ब्रह्मन् क्व नु गच्छति ॥मु_३,११।१॥  

  
इदं पुरः स्फुरत् । दृश्यं दृशिक्रियाविषयो । जगन् नाम जगदाख्यं वस्तु । अस्ति परमार्थत एवास्ति । अन्यथा भासमानत्वायोगात् । कथम्भूतम् इदंरूपम् । इदम् अनुभूयमानभावाभावमयं । रूपं स्वरूपं यस्य । तत् इदंरूपम् । ततः किम् इत्य् । अत्राह महाप्रलयेति । भो ब्रह्मन् । इदम् एव जगत् महाप्रलयसम्पत्तौ क्व नु गच्छति । कं देशं यातीत्य् अर्थः ॥म्त्_३,११।१॥  

  
श्रीवसिष्ठो ऽप्य् एतत्सदृशं किञ्चित् पृच्छति  

  
कुत आयाति कीदृग् वा वन्ध्यापुत्रः क्व गच्छति ।
  
क्व याति कुत आयाति वद वा व्योमकाननम् ॥मु_३,११।२॥  

  
कुतः आयाति । उत्पत्तिसमये इत्य् अर्थः । कीदृग् वा किंस्वरूपो वा । याति । क्व गच्छति । नाशसमय इत्य् अर्थः । एतत्सदृशः तव प्रश्न इति भावः ॥म्त्_३,११।२॥  

  
श्रीरामो ऽत्रोत्तरं दधाति  

  
वन्ध्यापुत्रो व्योमवनं नैवास्ति न भविष्यति ।
  
कीदृशी दृश्यता तस्य कीदृशी तस्य नास्तिता ॥मु_३,११।३॥  

  
वर्तमानभविष्यन्निषेधेन भूतनिषेधो ऽप्य् आक्षिप्तः । ततः किम् इत्य् । अत्राह कीदृशीति । दृश्यता दर्शनयोग्यता । लक्षणयास्तितेति यावत् ॥म्त्_३,११।३॥  

  
श्रीवसिष्ठः श्रीरामोक्तम् उत्तरं दृष्टान्तीकृत्योत्तरम् आह  

  
वन्ध्यापुत्रव्योमवने यथा न स्तः कदाचन ।
  
जगदाद्य् अखिलं दृश्यं तथा नास्ति कदाचन ॥मु_३,११।४॥  

  
जगदादीत्य् आदिशब्देन प्रलयः गृह्यते । कदाचन कदापीत्य् अर्थः ॥म्त्_३,११।४॥  

  
फलितम् आह  

  
न चोत्पन्नं न च ध्वंसि यत् किलादौ न विद्यते ।
  
उत्पत्तिः कीदृशी तस्य नाशशब्दस्य का कथा ॥मु_३,११।५॥  

  
किलेति निश्चये । यत् वस्तु । आदौ पूर्वं । न चोत्पन्नं भवति । न च ध्वंसि भवति । नाशभाग् अपि न भवति । तथा न विद्यते स्थितिविषयतां च न याति । तस्य कीदृशी किंरूपा । उत्पत्तिर् भवति । उत्पत्त्यभावे च नाशशब्दस्य का कथा । एतद् वक्तुम् अपि न युक्तम् इति भावः ॥म्त्_३,११।५॥  
  

  
श्रीरामः पुनः पृच्छति  

  
वन्ध्यापुत्रनभोवृक्षकल्पना तावद् अस्ति हि ।
  
सा यथा नाशजन्माढ्या तथैवेदं न किं भवेत् ॥मु_३,११।६॥  

  
तावच्छब्दो विप्रतिपत्त्यभावद्योतकः । हि निश्चये । वन्ध्यापुत्रादिकल्पनाभावे वन्ध्यापुत्रेत्यादिकथैव न युक्ता स्याद् इति भावः । ततः किम् इत्य् । अत्राह सा इति । सा वन्ध्यापुत्रादिकल्पना । असत्यत्वे ऽपि नाशजन्माढ्या नाशजन्मयुक्ता । यथा भवति । तथेदं दृश्यम् । असत्यत्वे ऽपि नाशजन्माढ्यं किं न भवेत् । भवत्व् इत्य् अर्थः । तथा च क्व नु गच्छतीति प्रश्नो युक्त एवेति भावः ॥म्त्_३,११।६॥  

  
अन्यत्र स्त्रियि दृष्टस्य पुत्रस्यारोपेण युक्तैव वन्ध्यापुत्रकल्पनात्र तु दृश्यस्य क्व यत्रापि सत्तैव नास्तीति न तत्कल्पना युक्तेत्य् उत्तरं श्रीवसिष्ठो भङ्ग्यान्तरेणाह  

  
फुल्लस्यातुलभुः सम्यग् आलकैः कुरु कोलनम् ।
  
निरन्वया यथैवोक्तिर् जगत्सत्ता तथैव हि ॥मु_३,११।७॥  

  
हि निश्चये । जगत्सत्ता तथैव तेन प्रकारेणैव । निरन्वया कम् अप्य् अर्थम् अनुद्दिश्य प्रवृत्ता । व्यर्थेति यावत् । भवति । तथा कथं । फुल्लस्येत्यादि कोलनम् इत्यन्तोक्तिर् यथा निरन्वया भवति ॥म्त्_३,११।७॥  
  

  
निरन्वयत्वम् एव दृष्टान्तान्तरैः प्रतिपादयति  

  
यथा सौवर्णकटके दृश्यमानम् अपि स्फुटम् ।
  
कटकत्वं तु नास्त्य् एव जगत्त्वं तु तथा परे ॥मु_३,११।८॥  

  
यथा सौवर्णकटके स्फुटं दृश्यमानम् अपि कटकत्वं नास्ति परमार्थतः सुवर्णैकमयत्वात् । परे चिन्मात्रे । जगत्त्वं तथैव नास्तीत्य् अर्थः ॥म्त्_३,११।८॥  

  
आकाशे च यथा नास्ति शून्यत्वं व्यतिरेकवत् ।
  
जगत्त्वं ब्रह्मणि तथा नास्त्य् एवाप्य् उपलब्धिमत् ॥मु_३,११।९॥  

  
चशब्दः समुच्चये । व्यतिरेकवत् व्यतिरेकयुक्तम् । आकाशशून्यत्वयोः व्यतिरेकानुपलब्धेर् इत्य् अर्थः । दार्ष्टान्तिकम् आह जगत्त्वम् इति । जगत्त्वम् जगद्रूपत्वम् । तथा तेन प्रकारेण । ब्रह्मणि व्यापके चित्स्वरूपे । नास्त्य् एव । विचारासहत्वाद् इत्य् अर्थः । कथम्भूतम् अपि । उपलब्धिमद् अपि भासमानत्वेन उपलब्धम् अपीत्य् अर्थः ॥म्त्_३,११।९॥  
  

  
कज्जलान् न यथा कार्ष्ण्यं श्वैत्यं च न यथा हिमात् ।
  
पृथग् एवं भवेद् बुद्धं जगन् नास्ति परे पदे ॥मु_३,११।१०॥  

  
यथा कार्ष्ण्यं कृष्णता । कज्जलात् पृथक् न भवेत् । तथा श्वैत्यं श्वेतता । हिमाद् यथा पृथङ् न भवेत् । बुद्धं परमार्थेन निश्चितं । जगत् । परे पदे परमात्मनि । एवं तथा । पृथक् नास्ति । परे पदे इति सप्तमीद्वयं पञ्चमीस्थाने ज्ञेयम् ॥म्त्_३,११।१०॥  
  

  
यथा शैत्यं च शशिनो न हिमाद् व्यतिरिच्यते ।
  
ब्रह्मणो न तथा सर्गो विद्यते व्यतिरेकवान् ॥मु_३,११।११॥  

  
चशब्दः समुच्चये । यथा शैत्यं शीतता । हिमात् शीतलात् । शशिनः । न व्यतिरिच्यते नाधिका भवति । तथा सर्गः ब्रह्मणः व्यतिरेकवान् भेदवान् । न भवति ॥म्त्_३,११।११॥  
  

  
गुणिगुणनिदर्शनेनैक्यम् उक्त्वा जगतो भ्रमसिद्धतया ऐक्यं कथयति  

  
मरुनद्यां यथा तोयं द्वितीयेन्दौ यथेन्दुता ।
  
नास्त्य् एवैवं जगन् नास्ति दृष्टम् अप्य् अमलात्मनि ॥मु_३,११।१२॥  

  
दार्ष्टान्तिकं कथयति एवम् इति । अमलात्मनि शुद्धचित्स्वरूपे परमात्मनि । एवम् तथा । दृष्टम् अपि भातम् अपि । जगन् नास्तीत्य् अर्थः । ननु पूर्वं कटकादयः दृष्टान्तत्वेनोपात्ता इह तु मरुजलादीति वैषम्यम् आपतितम् इति चेन् । न । पूर्वदृष्टान्तैः ब्रह्मैकरूपत्वं जगत उक्तम् । इहासत्यत्वम् । फलतस् तु सर्वेषां दृष्टान्तानां ब्रह्मैकतायाम् एव तात्पर्यम् इति न किञ्चिद् विरुद्धम् ॥म्त्_३,११।१२॥  
  

  
पुनर् अप्य् एतद् एव दृष्टान्तान्तरेण दृढयतिसंविद्विलोचनालोको भात्य् अयं संविदम्बरे ।
  
जगदाख्ये ऽमले व्योम्नि दृष्टिमुक्तावली यथा ॥मु_३,११।१३॥  

  
अयं आत्मत्वेन प्रत्यक्षे स्थितः । संविद्विलोचनालोकः । संविद् एव चिद् एव । विलोचनं प्रकाशकत्वसाम्येन नेत्रं । तस्यालोकः रश्मिः । भाति पदार्थभावेन स्फुरति । कुत्र । जगदाख्ये जगन्नाम्नि । संविदम्बरे चिदाकाशे । का यथा । दृष्टिमुक्तावली यथा । यथा सा अमले व्योम्नि भूताकाशे । स्फुरति । तथेत्य् अर्थः । अयं भावः । यथा नेत्रान् निर्गताः रश्मयः आकाशे स्फुरन्तः मुक्तावलीरूपेण दृश्यन्ते । तथा चित उत्थिताः चिदालोकाख्याः रश्मयः जगदाख्ये चिदम्बरे स्फुरन्तः नानापदार्थरूपेण दृश्यन्ते इति ॥म्त्_३,११।१३॥  
  

  
चिदाकाशे चिदाकाशश् चित्त्वाद् यः कचति स्वयम् ।
  
तद् एव तेन रूपं स्वं जगद् इत्य् अवबुध्यते ॥मु_३,११।१४॥  

  
चिदाकाशः चिदाकाशे चिदाकाशाख्यायां स्वभित्तौ । चित्त्वाच् चिद्भावेन । कचति स्फुरति । अहम् इति स्वपरामर्शविषयो भवतीति यावत् । परामर्शाभावे हि तस्य चित्त्वम् एव न स्यात् । तेन तेन चिदाकाशेन । तत् कचनाख्यं स्वं रूपं । जगद् इत्य् अवबुध्यते ज्ञायते । कचनरूपत्वाद् एव जगतः ॥म्त्_३,११।१४॥  
  

  
प्रकृतम् अनुसरति  

  
आदाव् एव हि यन् नास्ति कारणासम्भवात् स्वयम् ।
  
वर्तमाने ऽपि तन् नास्ति नाशः स्यात् तत्र कीदृशः ॥मु_३,११।१५॥  

  
हि निश्चये । यत् यत् जगदाख्यं वस्तु । कारणासम्भवात् आदौ एव स्वयं नास्ति । तत् वर्तमाने ऽपि नास्ति । तत्र तस्मिन् वस्तुनि । नाशः वन्ध्यापुत्रदृष्टान्तेन शङ्कितः नाशः । कीदृशः किंरूपः । स्यात् विषयाभावेनायोग्यत्वान् न स्याद् इत्य् अर्थः ॥म्त्_३,११।१५॥  

  
ननु परमात्मलक्षणस्य कारणस्य सद्भावात् कारणासम्भवः कथम् उदेत्य् । अत्राह  

  
क्वासम्भवद्भूतजाड्यं पृथ्व्यादेर् जडवस्तुनः ।
  
कारणं भवितुं शक्तं छायाया आतपो यथा ॥मु_३,११।१६॥  

  
भूतेषु दृश्यमानं जाड्यं भूतजाड्यम् । असम्भवत् भूतजाड्यं यस्य । तत् असम्भवद्भूतजाड्यं । अर्थात् चिदाख्यं वस्तु । पृथ्व्यादेः जडवस्तुनः कारणं भवितुं क्व शक्तं । न शक्तम् इत्य् अर्थः । अत्र दृष्टान्तम् आह छायाया इति । आतपस्य छायाया नाशकत्वेन स्फुटं छायाकारणत्वायोगाद् दृष्टान्तता ॥म्त्_३,११।१६॥  
  

  
ननु कारणाभावे ऽपि जगद् अस्तु इत्य् । अत्राह  

  
कारणाभावतः कार्यं नेदं तत् किञ्चनोदितम् ।
  
यत् तत्कारणम् एवास्ति तद् एवेत्थम् अवस्थितम् ॥मु_३,११।१७॥  

  
तत् पूर्वोक्ताद् धेतोः । कारणाभावतः कारणाभावात् । इदम् अनुभूयमानं । कार्यं जगदाख्यं कार्यम् । उदितम् उत्पन्नं । नास्ति । कथं । किञ्चन लेशेनापीत्य् अर्थः । पुनः किम् एतद् दृश्यत इत्य् । अत्राह यद् इति । तद् एव वस्तु । इत्थं जगद्रूपेणावस्थितं वर्तमानं भवति । तद् एव किं । यत् वस्तु । तत्कारणम् एतस्य जगतः कारणत्वेन शङ्कितं वस्तु । एव भवति । न त्व् अन्यत् किञ्चिद् इति भावः ॥म्त्_३,११।१७॥  
  

  
अजातम् एव यद् भाति संविदो भानम् एव तत् ।
  
यज् जगद् दृश्यते स्वप्ने संवित्कचनम् एव तत् ॥मु_३,११।१८॥  

  
यद् वस्तु । अजातम् एव भाति । तत् संविदो ज्ञानस्य । भानम् एव तथात्वेन स्फुरणम् एव । भवति । अत्रानुरूपं दृष्टान्तम् आह यद् इति । तत् इत्य् अनेन जगतः परामर्शः । स्वप्नस्य संवित्कचनरूपत्वं सर्वप्रतीतिसिद्धम् एवेति दृष्टान्तत्वेन गृहीतम् ॥म्त्_३,११।१८॥  

  
संवित्कचनम् एवान्तर् यथा स्वप्नजगद्भ्रमः ।
  
सर्गादौ ब्रह्मणि तथा जगत्कचनम् आततम् ॥मु_३,११।१९॥  

  
अन्तः मनसि । स्वप्नजगद्भ्रमः स्वप्नजगद्रूपो भ्रमः । स्वप्नजगद् इति यावत् । सर्गादौ बुद्ध्यारोपिते सर्गारम्भे । तथाशब्देन संवित्कचनम् आक्षिप्यते । आततम् विस्तीर्णम् ॥म्त्_३,११।१९॥  
  

  
यद् इदं दृश्यते किञ्चित् तत् सद् एवात्मनि स्थितम् ।
  
नास्तम् एति न चोदेति जगत् किञ्चित् कदाचन ॥मु_३,११।२०॥  

  
यत् इदम् अनुभूयमानं । किञ्चित् वस्तु । दृश्यते । तत् सद् एव सद् वस्त्व् एव । स्वात्मनि चिन्मये स्वस्वरूपे । स्थितं भवति । फलितम् आह नास्तम् इति । अत इत्य् अध्याहार्यं । चिन्मात्राख्येन रूपेण सदैव स्थितत्वाद् इति भावः ॥म्त्_३,११।२०॥  

  
यथा द्रवत्वं सलिलं स्पन्दत्वं पवनो यथा ।
  
यथा प्रकाश आभासो ब्रह्मैव त्रिजगत् तथा ॥मु_३,११।२१॥  

  
न हि कश्चित् द्रवत्वादि सलिलादेः पृथक्कृत्य दर्शयितुं समर्थ इति भावः । प्रकाशः सूर्यादिप्रकाशः । आभासः अर्थप्राकट्यं ॥म्त्_३,११।२१॥  
  

  
यथा पुरम् इवास्ते ऽन्तर् विद् एव स्वप्नसंविदि ।
  
तथा जगद् इवाभाति स्वात्मैव परमात्मनि ॥मु_३,११।२२॥  

  
यथा स्वप्नसंविदि स्वप्नज्ञाने । स्वप्नावस्थायाम् इति यावत् । अन्तः अन्तःकरणे । विद् एव ज्ञानम् एव । पुरम् इवाभाति विलसति । तथा स्वात्मैव परमात्मनि । परमात्मेत्याख्यायां स्वभित्तौ । जगद् इवाभाति । न त्व् अन्यज् जगन् नामास्तीति भावः ॥म्त्_३,११।२२॥  
  

  
अत्र श्रीरामः पृच्छति  

  
एवं चेत् तत् कथं ब्रह्मन् सुघनप्रत्ययं वद ।
  
इदं दृश्यविषं जातम् असत्स्वप्नानुभूतिवत् ॥मु_३,११।२३॥  

  
हे ब्रह्मन् । त्वं वद । एवं चेत् पूर्वोक्तः प्रकारो यदि भवति । तत् तर्हि । इदम् अनुभूयमानं । दृश्यविषं । दृश्यम् एव मोहादायकत्वेन विषं विषद्रव्यं । सुघनप्रत्ययं । सुघनः प्रत्ययः आश्वासः यस्मिन् । तत् । तादृशं । कथं केन हेतुना । जातम् उत्पन्नं । कथम् । असत्स्वप्नानुभूतिवत् । असती या स्वप्नानुभूतिः स्वप्नाकारा अनुभूतिः । स्वप्नम् इति यावत् । तद्वत् ॥म्त्_३,११।२३॥  

  
दृश्यात्यन्तासम्भवं विना मुक्तिम् अमन्यमानः तम् एव विस्तरेण पृच्छति  

  
सति दृश्ये किल द्रष्टा सति द्रष्टरि दृश्यता ।
  
एकसत्त्वे द्वयोर् बन्धो मुक्तिर् एकक्षये द्वयोः ॥मु_३,११।२४॥  

  
किलेति निश्चये । दृश्यसत्तायां द्रष्टृसत्ता भवति । द्रष्टृसत्तायां च दृश्यसत्ता भवति । यतः त्वयैवेति भावः । फलितम् आह एकसत्त्वेति । द्वयोः मध्ये एकसत्त्वे बन्धः स्यात् । द्वयोः मध्ये एकक्षये मुक्तिः स्यात् । तस्मात् मुक्त्यर्थम् एकक्षय एव साध्यः इति भावः ॥म्त्_३,११।२४॥  
  

  
ननु तत्रापि किं पुनः पुनः दृश्यात्यन्ताभावम् एव पृच्छसीत्य् । अत्राह  

  
अत्यन्तासम्भवो यावद् बुद्धो दृश्यस्य नाक्षयः ।
  
तावद् द्रष्टुर् अद्रष्टृत्वं न सम्भवति मोक्षदम् ॥मु_३,११।२५॥  

  
बुद्धः सम्यक् ज्ञातः । अक्षयः अविच्छिन्नः । अद्रष्टृत्वं अद्रष्टृभावः । शुद्धचिन्मात्रतेति यावत् । दृश्यात्यन्ताभावस्य सुकरत्वाद् द्रष्टृतानिरासस्य च दृश्यात्यन्ताभावं विना दुष्करत्वाच् च पुनः पुनः दृश्यात्यन्ताभावप्रश्न इति भावः ॥म्त्_३,११।२५॥  
  

  
ननु दृश्यात्यन्ताभावे तव किं प्रयोजनं । दृश्यध्वंसेनापि कार्यसिद्धेर् इत्य् । अत्राह  

  
दृश्यं चेत् सम्भवत्य् आदौ पश्चात् क्षयम् उपागतम् ।
  
तद् दृश्यस्मरणानर्थरूपो बन्धो न नश्यति ॥मु_३,११।२६॥  

  
तत् तदा । दृश्यस्मरणानर्थरूपः दृश्यस्मरणम् एवानर्थः । सः रूपं यस्य । सः तादृशः बन्धः । न नश्यति नाशं न याति । पूर्वं सत्यतया ज्ञातस्य ततो नष्टस्यार्थस्य स्मरणं हि दुर्निवारम् एव । यथा मात्रादेर् इति भावः । तत् कदा । चेत् यदि । आदौ पूर्वं । दृश्यं सम्भवति सत्यतया उपपत्तिमद् भवति । पश्चात् क्षयं नाशम् । उपागतं भवति । तस्मात् त्रैकालिक एवाभावो ऽत्राङ्गीकरणीय इति भावः ॥म्त्_३,११।२६॥  
  

  
ननु नष्टस्य दृश्यस्य का स्मृतिर् भवतीत्य् । अत्राह  

  
यत्र क्वचन संस्थस्य स्वादर्शस्येव चिद्गतेः ।
  
प्रतिबिम्बो लगत्य् एव सर्गस्मृतिमयो ह्य् अयम् ॥मु_३,११।२७॥  

  
हि निश्चये । अयं समनन्तरम् उक्तः । सर्गस्मृतिमयः सर्गस्मरणस्वरूपः । प्रतिबिम्बः लगत्य् एवावश्यं लगति । कस्याः । चिद्गतेः चित्प्रकारस्य । कस्येवादर्शस्येव । यथा यत्र क्वचन संस्थितस्यादर्शस्य पदार्थसान्निध्ये प्रतिबिम्बो लगति तथा यत्र क्वचन स्थितायाः चिद्गतेः सूक्ष्मत्वेन स्थितदृश्यसान्निध्यात् प्रतिबिम्बो लगतीत्य् अर्थः ॥म्त्_३,११।२७॥  

  
तर्हि मुक्तिः कदा सम्भवतीत्य् । अत्राह  

  
आदाव् एव हि नोत्पन्नं दृश्यं नास्त्य् एव चेत् स्वयम् ।
  
द्रष्टृदृश्यभ्रमाभावात् तत् सम्भवति मुक्तता ॥मु_३,११।२८॥  

  
दृश्यं दृशिक्रियाविषयो भावजातं । आदाव् एव प्रथमम् एव । स्वयं स्वभावेनानुत्पन्नं अजातं सत् । चेत् यदि । नास्त्य् एव । तत् तदा । मुक्तता सम्भवति उपपत्तियुक्ता भवति । कुतः । द्रष्टृदृश्यभ्रमाभावात् । अयं भावः । दृश्यात्यन्ताभावे सति पुरुषस्येदं दृश्यम् इति भ्रमः शाम्यति । तच्छान्तौ चाहं द्रष्टेति भ्रमो ऽपि शाम्यत्य् एव । ततश् च शुद्धचिन्मात्रस्वरूप एवासौ शिष्यते । तद् एव च मुक्तिर् इति ॥म्त्_३,११।२८॥  
  

  
प्रश्नम् उपसंहरति  

  
तस्माद् असम्भवन्मुक्तेर् मम प्रोत्साहयुक्तितः ।
  
अत्यन्तासम्भवं दृश्ये कथयात्मविदां वर ॥मु_३,११।२९॥  

  
हे आत्मविदां वर श्रेष्ठ । तस्मात् ततो हेतोः । असम्भवन्मुक्तेः दृश्यात्यन्ताभावज्ञानं विनानुपपद्यमानमुक्तेः । मम । दृश्ये वर्तमानम् अत्यन्तासम्भवं । कथय । कुतः । प्रोत्साहयुक्तितः प्रकृष्टम् उद्योगं कृत्वेत्य् अर्थः ॥म्त्_३,११।२९॥  

  
श्रीवसिष्ठ उत्तरम् आह  

  
असद् एव यथा भाति जगत् सर्वात्मकं तथा ।
  
शृण्व् अहं कथया राम दीर्घया कथयामि ते ॥मु_३,११।३०॥  

  
त्वं शृणु । अहं तथा तं प्रकारं । कथयामि । कया । दीर्घया सविस्तरया । कथया वाक्यप्रबन्धेन । तथा कथं । सर्वात्मकं समस्तदृश्यस्वरूपं । जगत् । यथा येन प्रकारेण । असद् एव भाति बुद्बुदौ असत्यतया स्फुरति ॥म्त्_३,११।३०॥  
  

  
ननु किमर्थं दीर्घया कथया कथयसीत्य् । अत्राह  

  
व्यवसायकथावाक्यैर् यावत् तन् नानुवर्णितम् ।
  
न विश्राम्यति ते तावद् धृदि पांसुर् यथा ह्रदे ॥मु_३,११।३१॥  

  
व्यवसायकथावाक्यैः । व्यवसायस्य विशिष्टस्य निश्चयस्योत्पादिका कथा व्यवसायकथा । तदभिधायकैः वाक्यैः व्यवसायकथावाक्यैः । तत् दृश्यासत्त्वं । यावत् नानुवर्णितं स्यात् । तावत् ते हृदि न विश्राम्यति न स्थितिं करोति । को यथा । पांसुर् यथा । यथा पांसू रजः । ह्रदे न विश्राम्यति । तथेत्य् अर्थः ॥म्त्_३,११।३१॥  
  

  
ननु दृश्यात्यन्ताभावज्ञानेन किं मम सेत्स्यतीत्य् । अत्राह  

  
अत्यन्ताभावम् अस्यास् त्वं जगत्सर्गभ्रमस्थितेः ।
  
बुद्ध्वैकध्याननिष्ठात्मा व्यवहारं करिष्यसि ॥मु_३,११।३२॥  

  
त्वं व्यवहारं परम्परायातं राज्यरूपं व्यवहारं । करिष्यसि कूटकार्षापणव्यवहारवत् करिष्यसि । न तु वैराग्यावस्थावत् तद्विमुखो भविष्यसि । मूढत्वावस्थावद् वा तदासक्तः । त्वं कथम्भूतः । एकध्याननिष्ठात्मा । एकस्य चिन्मात्राख्यस्य वस्तुनः । ध्याने चिन्तायां । निष्ठा यस्य । तादृशः आत्मा सत्त्वरूपं मनः यस्य । सः । तादृशः । अन्तः चिन्मात्रध्यान एकनिष्ठः । बहिः व्यवहारभाग् अपि भविष्यसीत्य् अर्थः । किं कृत्वा । अस्याः अनुभूयमानायाः । जगत्सर्गभ्रमस्थितेः । जगत्सर्गरूपा जगत्सृष्टिरूपा । या भ्रमस्थितिः भ्रमदार्ढ्यं । तस्याः अत्यन्ताभावं त्रैकालिकाभावं । बुद्ध्वा ज्ञात्वेत्य् अर्थः ॥म्त्_३,११।३२॥  
  

  
ननु ततो ऽपि किम् इत्य् अपेक्षायां फलान्तरम् अपि कथयति  

  
भावाभावग्रहोत्सर्गस्थूलसूक्ष्मचलाचलाः ।
  
दृशस् त्वां वेधयिष्यन्ति न महाद्रिम् इवेषवः ॥मु_३,११।३३॥  

  
दृश्यात्यन्ताभावज्ञाने सति भावाभावग्रहोत्सर्गस्थूलसूक्ष्मचलाचलाः दृशः त्वां न वेधयिष्यन्ति हर्षामर्षोत्पादनरूपां ताडनां न कुर्वन्ति । भावः उद्भूतिः । अभावः अन्तर्धिः । ग्रहः ग्रहणं । उत्सर्गः त्यागः । भावादीनाम् अपि दृश्यतयात्यन्ताभावस्य सम्पन्नत्वान् न तत्कृता ताडना तव भविष्यति । न हि वन्ध्यापुत्रेण कश्चित् ताडित इति भावः । ताः का इव । इषवः इव । यथा इषवः महान्तं पर्वतं न विध्यन्ति । तथेत्य् अर्थः ॥म्त्_३,११।३३॥  

  
दृश्यात्यन्ताभावकथनं प्रतिजानीते  

  
स एषो ऽस्त्य् एक एवात्मा न द्वितीयास्ति कल्पना ।
  
जगद् अत्र यथोत्पन्नं तत् ते वक्ष्यामि राघव ॥मु_३,११।३४॥  

  
सः प्रसिद्धः । एषः सर्वेषाम् अपरोक्षत्वेन वर्तमानः । एक एवास्ति । एवशब्दार्थं स्फुटयति नेति । द्वितीया कल्पना दृश्यमयी कल्पना । नास्ति । तथा च दृश्यात्यन्ताभावः स्फुट एवेति भावः । तर्हि भासमानं जगत् कथम् अस्तीत्य् । अत्राह जगद् इति । अत्राद्वितीये ब्रह्मणि । जगत् यथा उत्पन्नं तत् ते वक्ष्यामि । तेनैव दृश्यात्यन्ताभावः स्फुटीभविष्यतीति भावः ॥म्त्_३,११।३४॥  

  
सर्गान्तश्लोकेनैतत् सङ्गृह्णाति  

  
तस्माद् इमानि सकलानि विजृम्भितानि यो हीदम् अङ्ग सकले सकलं महात्मा ।
  
रूपावलोकनमनोमननप्रकाश- कोशास्पदं स्वयम् उदेति च लीयते च ॥मु_३,११।३५॥  

  
तस्मात् परमात्मलक्षणात् उपादानकारणात् । इमानि अनुभूयमानानि । विजृम्भितानि दृश्यरूपाणि विलासितानि । मृद इव घटा निर्यान्तीति शेषः । तस्मात् कस्मात् । हि निश्चये । हे अङ्ग । यः सकलं समस्तदृश्यप्रपञ्चरूपं भूत्वा । स्वयं स्वेनैवोदेति च उदयं याति च । विलीयते लयं याति च । यः महात्मा किं । रूपावलोकनमनोमननं मनस्कारः । प्रकाशः इन्द्रियेणालोकितस्य रूपस्य मनोमननद्वारेण साक्षिभूते चिन्मात्रे स्फुरणम् । तेषां कोशरूपम् आस्पदं स्थानं । तत्रैवैते तिष्ठन्ति । तत एव च निर्यान्तीत्य् अर्थः । इति शिवम् ॥म्त्_३,११।३५॥  
  

  
इति श्रीभास्करकण्ठविरचितायां श्रीमोक्षोपायटीकायाम् उत्पत्तिप्रकरणे एकादशः सर्गः ॥ ३,११ ॥  
  
  

  
ॐ । वक्ष्यामीति प्रतिज्ञां सम्पादयति  

  
एतस्मात् परमाच् छान्तात् पदात् परमपावनात् ।
  
यथेदम् उत्थितं विश्वं तच् छृणूत्तमया धिया ॥मु_३,१२।१॥  

  
एतस्मात् समनन्तरम् एव प्रतिपादितस्वरूपात् । परमात् सर्वोत्कृष्टात् । शान्तात् प्रपञ्चक्षोभरहितात् । परमपावनात् पावनानाम् अपि पावकत्वेन निरतिशयपावनात् । पदात् परात्मलक्षणात् स्थानात् । यथा येन प्रकारेणेदम् अनुभूयमानं । विश्वं जगत् । उत्थितं प्रादुर्भूतं । तत् तं प्रकारम् । उत्तमयोत्कृष्टया । धिया । शृणु । एतेनोत्तमधीर् एवाधिकारित्वेनोक्तः ॥म्त्_३,१२।१॥  
  

  
तद् एव कथयति  

  
सुषुप्तं स्वप्नवद् भाति भाति ब्रह्मैव सर्गवत् ।
  
सर्वम् एकं च तच् छान्तं तत्र तावत् क्रमं शृणु ॥मु_३,१२।२॥  

  
सुषुप्तं सुषुप्तिः । स्वप्नवत् स्वप्न इव । भाति स्फुरति । घननिद्रात उत्थितस्य एव स्वप्नप्रादुर्भावात् । ब्रह्मैव सर्गभावेन बृंहितं चिन्मात्राख्यं वस्तु एव । सर्गवत् सर्ग इव । भाति । ननु तर्हि जगदुपादानभूतं ब्रह्म जगद्वद् एव जडं स्यात् । कार्यवैगुण्ययुक्तस्य कारणस्यादर्शनात् इत्य् । अत्राह सर्वम् इति । तत् ब्रह्म । सर्वं भवति । एकं च भवति । शान्तं च भवति । सर्वथाश्चर्यम् एव तद् इति भावः । ननु कथम् उत्पद्यत इत्य् । अत्राह तत्रेति । तावच्छब्दः साकल्ये ॥म्त्_३,१२।२॥  

  
क्रमम् एव कथयति  

  
तस्यानन्तप्रकाशात्मरूपस्याततचिन्मणेः ।
  
सत्तामात्रात्म कचनं यद् अजस्रं स्वभावतः ॥मु_३,१२।३॥  

  
तद् आत्मनि स्वयं किञ्चिच् चेत्यताम् इव गच्छति ।
  
अगृहीतात्मकं संविदीहामर्षणसूचकम् ॥मु_३,१२।४॥  

  
तत् कचनं । किञ्चित् लेशेन । चेत्यताम् इव गच्छति परमार्थतो न गच्छतीतीवशब्दोपादानम् । कथं । स्वयं स्वेनैव । न तु परप्रेरणया । परस्य तत्राभावात् । कस्मिन् । आत्मनि स्फुरणाख्यचेतकस्वभावे खरूपे । तद्व्यतिरेकेण तदा कस्याप्य् अभावात् । तत् किं । यत् कचनं स्फुरणम् । अहम् इति परामर्श इति यावत् । अजस्रं सन्ततं । स्वभावतः स्वभावेनैव । भवति । कस्य । तस्य सर्वेष्व् अहम् इति भासमानत्वेन प्रसिद्धस्यानन्तप्रकाशात्मरूपस्यानन्तः अपरिच्छिन्नः । यः प्रकाशः तदात्मा । तदेकमयः स्वभावः स्वरूपं यस्य । सः । तस्यानन्तप्रकाशरूपस्येति यावत् । आततचिन्मणेः । आततः सर्वत्र व्याप्तः यः चिन्मणिः । तस्य । कथम्भूतं कचनं । सत्तामात्रात्म सत्तामात्रस्वरूपं । स्फुरत्तारूपे कचन एव सत्ताव्यवहारात् । अयं भावः । शुद्ध  
  

  
मानत्वं च चिद्विषयत्वं । तच् च चित्सम्बन्धः । चिताथाचिद्रूपस्य सम्बन्धो न युज्यते विरुद्धत्वात् । न हि तेजस्तमसोः सम्बन्धः क्वापि दृष्टः । चितश् च शान्तत्वम् उक्तन्यायेन चेत्यासम्भवेनैव सिद्धम् इति ॥म्त्_३,१३।५०॥  
  

  
ब्रह्मैव कचति स्वच्छम् इत्थम् आत्मात्मनात्मनि ।
  
चित्त्वाद् द्रवत्वात् सलिलम् इवावर्ततयात्मनि ॥मु_३,१३।५१॥  

  
इत्थं जगद्रूपतया । स्वच्छं चेत्यमलरहितं । आत्मना स्वयम् । आत्मनि भित्तिभूते स्वस्वरूपे । आत्म सर्वात्मभूतं । ब्रह्मैव कचति भाति । कुतः । चित्त्वात् चिद्भावात् । चेत्यरूपजगत्तयाभाने चित्त्वम् एव तस्य न स्याद् इति भावः । अत्र दृष्टान्तम् आह द्रवत्वाद् इति । यथा सलिलं द्रवत्वात् आत्मनि सलिलाख्ये स्वरूपे । आवर्तरूपेण स्फुरत् भवति । तथेत्य् अर्थः ॥म्त्_३,१३।५१॥  
  

  
असद् एवेदम् आभाति सद् इवेहानुभूयते ।
  
विनश्यत्य् असद् एवान्ते स्वप्ने स्वमरणं यथा ॥मु_३,१३।५२॥  

  
इदं जगत् । असद् एव भाति विलसति । अस्माभिः सद् इव सद्वत् । इह परात्मस्वरूपे । ऽनुभूयते । ऽन्ते संहारे । असद् एव विनश्यति । अत्र दृष्टान्तम् आह स्वप्न इति ॥म्त्_३,१३।५२॥  

  
जगदत्यन्ताभावं विस्तरेणोक्त्वा सिद्धान्तभूतं ब्रह्ममयत्वं तस्य कथयति  

  
अथ वाजस्वरूपत्वात् सदैवेदम् अनामयम् ।
  
अखण्डितम् अनाद्यन्तं ज्ञातमात्राम्बरोदरम् ॥मु_३,१३।५३॥  

  
अथ वा इदं जगत् । सदैवाजस्वरूपत्वात् जन्मरहितचिन्मात्रस्वरूपत्वात् । अनामयम् पूर्वोक्ताधारत्वाधेयत्वादिरोगरहितं भवति । न त्व् अभावयुक्तम् । तदभावश् च तदाक्रान्तबुद्धीन् सत्यं तद्रूपम् अपश्यतः प्रत्य् एवोक्तः । कथम्भूतम् इदं । अखण्डितं पूर्णस्वरूपं । अनाद्यन्तं आद्यन्तरहितम् । ज्ञातमात्राम्बरोदरम् । ज्ञातमात्रम् एव । न तु मुद्गरादिप्रहारैः नाशितं सत् । अम्बरोदरम् सम्यग्ज्ञानेनालोचितं हि जगत् अम्बरोदरम् एव भवति ॥म्त्_३,१३।५३॥  
  

  
सर्गान्तश्लोकेन पूर्वोक्तं सङ्गृह्णाति  

  
आकाश एव परमे प्रथमः प्रजेशो नित्यं स्वयं कचति शून्यतया समानः ।
  
स ह्य् आतिवाहिकवपुर् न तु भूतरूपी पृथ्व्यादि तेन न सद् अस्ति यदा न जातम् ॥मु_३,१३।५४॥  

  
प्रथमः आद्यः । प्रजेशः ब्रह्मा । परमे सर्वोत्तीर्णे । आकाशे चिदाकाशे । नित्यं सदा । स्वयं स्वेनैव । कचति स्फुरति । तथा च पूर्वोक्ता सर्वा प्रक्रिया सर्गारम्भं विना अतुष्टमनसः प्रत्य् एवेति भावः । कथम्भूतः । शून्यतया शून्यभावेन । समानः शुद्धत्वेन तत्समानः । न तु तद्रूपः जडत्वापत्तेः । हि निश्चये । सः प्रजेशः । आतिवाहिकवपुः सूक्ष्मशरीरमयः । भवति । न तु भूतरूपः । तु विशेषे । सः स्थूलपृथ्व्यादिभूतरूपी न भवति । तेन तदभूतरूपिताख्येन हेतुना । पृथ्व्यादि सत् नास्ति । ननु प्रजेशस्यापृथ्व्यादिरूपतया कथं न पृथ्व्यादि सत् अस्तीत्य् । अत्राह यदेति । यत इत्य् अस्यार्थे । यतः जातम् उत्पन्नं । नास्ति । शुद्धमनोरूपस्य प्रजेशस्य तद्रूपताग्रहणेन पृथ्व्यादेर् जातत्वं स्यान् । न तु पूर्वन्यायेन प्रजेशस्य तद्रूपताग्रहणं सम्भवत्य् । अतः पृथ्व्यादेर् अपि जातत्वं न सम्भवतीति भावः । इति शिवम् ॥म्त्_३,१३।५४॥  

  
इति श्रीभास्करकण्ठविरचितायां श्रीमोक्षोपायटीकायाम् उत्पत्तिप्रकरणे त्रयोदशः सर्गः ॥ ३,१३ ॥  
  
  

  
ॐ । एवं जगतो ऽत्यन्ताभावं परमात्मैकमयतां च पुनः पुनः उक्त्वा तावन्मात्रम् एव साधनीयं ज्ञात्वा पुनर् अपि तद् एव कथयति  

  
इत्थं जगद् अहन्तादि दृश्यं जातं न किञ्चन ।
  
अजातत्वाच् च नास्त्य् एव यच् चास्ति परम् एव तत् ॥मु_३,१४।१॥  

  
अहन्तादि अहन्ताप्रभृति । दृश्यं जगत् इत्थं पूर्वप्रकारेण । किञ्चन लेशेनापि । न जातं भवति । ततः किम् इत्य् । अत्राह अजातेति । जगत् अजातत्वात् । चशब्दः पादपूरणार्थः । नास्त्य् एव । ननु कथम् अजातत्वेन जगतो ऽसत्त्वं साधयसि भासमानत्वेन सत्त्वाद् इत्य् । अत्राह यच् चेति । तत् परम् एव उत्तीर्णं चिन्मात्रम् एव । भवति । न तु जगत् । तत् किं । यत् अस्ति यत् भासमानत्वेन निराकर्तुं न शक्यत इत्य् अर्थः ॥म्त्_३,१४।१॥  
  

  
ननु तर्हि पूर्वं साधिता जीवता कथम् अस्तीत्य् । अत्राह  

  
परमाकाश एवासौ जीवतां चेतति स्वयम् ।
  
निःस्पन्दाम्भोधिजठरे सलिलं स्पन्दताम् इव ॥मु_३,१४।२॥  

  
असौ पूर्वोक्तः । परमाकाश एव चिन्मात्राकाश एव । स्वयं स्वेन । जीवतां जीवभावं । चेतति अनुभवति । किम् इव । सलिलम् इव । यथा निःस्पन्दाम्भोधिजठरे निःस्पन्दसमुद्रमध्ये । स्थितं जलं स्पन्दतां । स्पन्दशब्देनात्र स्पन्दयुक्तो लक्ष्यते । स्पन्दयुक्ततां । चेतति । चेतनं चात्र तद्योग्यतामात्रम् एव । न हि तत्र सलिलस्य सस्पन्दता केनाप्य् अंशेन युक्ता । एवं ब्रह्मण्य् अपि जीवतायोग्यत्वमात्रम् एव । न तु तत्र जीवता नाम काचिद् अस्ति । सलिले ऽग्रे सस्पन्दतायुक्तत्वात् योग्यताज्ञानं । ब्रह्मणि जीवरूपतया भासनेनेति विशेषः ॥म्त्_३,१४।२॥  
  

  
एतद् एव नानाभङ्गीभिः प्रतिपादयति  

  
आकाशरूपम् अजहद् एव वेत्तीव दृश्यताम् ।
  
स्वप्नसङ्कल्पशैलादाव् इव चिद्वृत्तिर् आन्तरी ॥मु_३,१४।३॥  

  
असौ परमाकाशः दृश्यताम् दृश्यभावं । वेत्ति इव अनुभवति इव । कथम्भूत एव । आकाशरूपं चिन्मात्राकाशाख्यं रूपम् । अजहद् एव । तत्त्यागे तु वेदनम् अस्य न स्याद् इति भावः । केवान्तरी अहम्परामर्शस्य सारभूतान्तःकरणोपहिता । चिद्वृत्तिर् इव सा यथा । स्वप्नसङ्कल्पशैलादौ स्वप्ने सङ्कल्पे च स्वविषयीकृते स्वस्वरूपपर्वतादौ स्थितां । दृश्यतां वेत्ति । शैलो ऽयम् इति । तथेत्य् अर्थः ॥म्त्_३,१४।३॥  
  

  
पृथ्व्यादिरहितो देहो यो विराडात्मनो महान् ।
  
आतिवाहिक एवासौ चिन्मात्राच्छनभोमयः ॥मु_३,१४।४॥  

  
पृथ्व्यादिरहितः स्थूलपृथ्व्यादिस्पर्शादूषितः । विराडात्मनः विराट्स्वरूपतया स्थितस्य परमात्मनः । महान् व्यापकः । यो देहो ऽस्ति । सः आतिवाहिक एव सूक्ष्म एव । भवति । अत्र हेतुत्वेन विशेषणम् आह चिन्मात्रेति । यतः चिन्मात्राख्यनिर्मलाकाशस्वरूपः । चिन्मात्रमयस्य शरीरस्यातिवाहिकत्वं स्वप्ने दृष्टम् इति नायस्तम् ॥म्त्_३,१४।४॥  

  
अक्षयस्वप्नशैलाभः स्थिरस्वप्नपुरोपमः ।
  
चित्रकृत्स्थितचित्तस्थचित्रसैन्यसमाकृतिः ॥मु_३,१४।५॥  

  
अनिखातमहास्तम्भपुत्रिकौघसमोपमः ।
  
ब्रह्माकाशे ऽनिखातात्मा सुस्तम्भे सालभञ्जकः ॥मु_३,१४।६॥  

  
आद्यः प्रजापतिः पूर्वं स्वयम्भूर् इति विश्रुतः ।
  
प्राक्तनानां स्वकार्याणाम् अभावाद् अपकारणः ॥मु_३,१४।७॥  

  
आद्यः कारणभूतः । स्वयम्भूर् इति विश्रुतः । स्वयम्भूर् इति नाम्ना प्रसिद्धः । प्रजापतिः । पूर्वं सर्गारम्भे । अपकारणः कारणरहितः । भवति । कुतः । प्राक्तनानां स्वकार्याणां पूर्वकल्पकृतकर्मणाम् । अभावात् । कर्मणां च जन्महेतुत्वं सर्वशास्त्रेषु प्रसिद्धम् एव । कार्याणाम् अभावश् चास्य चिन्मात्रतः सद्य उत्थितत्वेन ज्ञेयः । किंरूपो ऽसौ । अक्षय इत्यादि । अक्षयः इतरस्वप्नशैलवत् क्षणिकत्वदोषरहितः यः स्वप्नशैलः । तद्वद् आभा यस्य । स अक्षयस्वप्नशैलाभः । स्थिरस्वप्नपुरोपमः । इतरस्वप्नपुरवैलक्ष्येण स्थिरं स्थिराकारं । यत् स्वप्नपुरं । तस्योपमा यस्य । सः । एतेन विशेषणद्वयेनातिवाहिकतायाम् अप्य् अस्य स्थिरतोक्ता । चित्रकृति स्थितं चित्तं चित्रकृत्स्थितचित्तं । तत्रस्थं यत् चित्रसैन्यम् अग्रे प्रकटीभवद् आलेख्यसैन्यं । तेन समाकृतिः स्वरूपं यस्य । सः चित्रकृत्स्थितचित्तस्थचित्रसैन्यसमाकृतिः । अनिखातो ऽनुत्कीर्णः । यः महास्तम्भपुत्रिकौघः । तेन समा उपमा यस्य । सः अनिखातमहास्तम्भपुत्रिकौघसमोपमः । ब्रह्माकाशे सुस्तम्भे अनिखातात्मा अनुत्कीर्णस्वरूपः । सालभञ्जकः महती पुत्रिका । अनिखातेति विशेषणस्यैवेयं व्याख्या । एतेन विशेषणद्वयेन ब्रह्मैकमयतास्योक्ता ॥म्त्_३,१४।५-७॥  
  

  
महाप्रलयपर्यन्तेष्व् आद्याः किल पितामहाः ।
  
मुच्यन्ते सर्व एवातः प्राक्तनं कर्म तेषु किम् ॥मु_३,१४।८॥  

  
सर्वे एव आद्याः पितामहाः महाप्रलयपर्यन्तेषु । पर्यन्तशब्देनात्र उद्रेकता विवक्षिता । मुच्यन्ते चिन्मात्राख्ये स्वरूपे लयीभवन्ति । फलितम् आहातः इति । अतो हेतोः । तेषु सर्वेषु आद्येषु पितामहेषु । प्राक्तनं कर्म किं भवति । न किञ्चिद् अपीत्य् अर्थः । तथा च । सर्वे ऽपि ते ऽपकारणा एवेति भावः ॥म्त्_३,१४।८॥  

  
मोक्तव्य एव कुड्यात्मा दृश्यो ऽदृश्यश् च संस्थितः ।
  
न च दृश्यं न च द्रष्टा न स्रष्टा सर्वम् एव च ॥मु_३,१४।९॥  

  
प्रतिच्छन्दः पदार्थानां सर्वेषाम् एष एव सः ।
  
अस्माद् उदेति जीवाली दीपाली दीपकाद् इव ॥मु_३,१४।१०॥  

  
एष स एव पूर्वोक्तः प्रजापतिर् एव । सर्वेषां पदार्थानां प्रतिच्छन्दः समष्टिरूपः आभासः । भवति । सर्वेषाम् आभासानाम् एतत्स्वरूपत्वात् । कथम्भूतो ऽसौ । मोक्तव्य एव मोक्तुं मध्ये गन्तुं शक्य एव । कुड्यात्मा । कुड्यं हि रोधकत्वेन मध्ये गन्तुं न शक्यते । ऽयं तु अपूर्वम् एव कुड्यः । मोक्तव्यत्वम् अस्य सर्वेषां दृश्यसञ्चाराणां प्रवेशनिर्गममहत्त्वात् । कुड्यत्वं तु सर्वाधारत्वेन । पुनः कथम्भूतः । दृश्यः संस्थितः दृश्यरूपेणास्थितः । अदृश्यश् च स्थितः द्रष्टृरूपेण च स्थितः । चिन्मात्राभासशुद्धमनोरूपप्रजापतिरूपत्वाद् द्रष्टृदृश्ययोः । पुनः किं । न दृश्यं न च द्रष्टा न स्रष्टा न सृजिक्रियाकर्ता सर्वोत्तीर्णरूपत्वात् । पुनः किं । सर्वम् एव च । ननु कथम् अयं प्रतिच्छन्दः अस्तीत्य् । अत्राह अस्माद् इति । यतः अस्मात् प्रजापतेः । जीवाली उदेति प्रादुर्भवति । ननु मृदो घटाली रज्जुसमूहात् वा सर्पालीन्यं तथा उदेति । न तयोः तत्प्रतिच्छन्दत्वं दृश्यते इत्य् । अत्राह दीपालीति । विवर्तपरिणामाभ्याम् अन्य एव प्रतिच्छन्द्यप्रतिच्छन्दकरूपः प्रकारः अत्रास्तीति भावः ॥म्त्_३,१४।९-१०॥  
  

  
सङ्कल्प एव सङ्कल्पात् किलैति क्ष्मादिवर्जितः ।
  
क्ष्मादिमान् इव निष्कुड्यः स्वप्नात् स्वप्नान्तरं यथा ॥मु_३,१४।११॥  

  
किलेति निश्चये । क्ष्मादिवर्जितः आभासरूपत्वेन स्थूलपृथ्व्यादिरहितः । क्ष्मादिमान् इव भासमानत्वेन तत्सहित इव भासमानः । निष्कुड्यः भासमानैः कुड्यरूपैः पर्वतादिभिः हीनः । सङ्कल्पः जगदाख्यः सङ्कल्पः । सङ्कल्पात् शुद्धमनोरूपाद् ब्रह्मणः । एति प्रादुर्भवति । अत्र दृष्टान्तम् आह स्वप्नाद् इति । स्वप्नात् सङ्कल्परूपात् । स्वप्नान्तरं सङ्कल्परूपम् अन्यस्वप्नम् । यथैति । तथेत्य् अर्थः ॥म्त्_३,१४।११॥  

  
अस्माद् एव प्रतिच्छन्दाज् जीवाः सम्प्रसरन्त्य् अमी ।
  
सहकारिकारणानाम् अभावाच् च स एव ते ॥मु_३,१४।१२॥  

  
अस्मात् प्रजापतिनाम्नः । प्रतिच्छन्दात् आभासात् । अमी प्रत्यक्सं स्फुरमाणाः । जीवाः । सम्प्रसरन्ति सञ्चारं यान्ति । तर्हि तत उत्पन्नत्वेन ततो भिन्ना एव स्युर् इत्य् । अत्राह सहकारीति । ते जीवाः । स एव भवन्ति । न तु ततो भिन्नाः । कुतः । सहकारिकारणानाम् प्राक्तनकर्मरूपाणां सहकारिकारणानाम् । अभावात् । सहकारिकारणाभावे कार्यं कारणरूपम् एवेति हि प्रसिद्धिः ॥म्त्_३,१४।१२॥  
  

  
सहकारिकारणानाम् अभावे कार्यकारणम् ।
  
एकम् एतद् अतो नान्यः परस्मात् सर्गविभ्रमः ॥मु_३,१४।१३॥  

  
कार्यं च तत् कारणं च कार्यकारणं । परस्मात् दृश्यापेक्षया उत्कृष्टात् प्रजापतेः । सर्गविभ्रमः सर्गविलासः ॥म्त्_३,१४।१३॥  

  
ब्रह्मैवाद्यो विराडात्मा विराडात्मैव सर्गता ।
  
जीवाकाशः स एवेत्थं स्थितः पृथ्व्याद्य् असद् यतः ॥मु_३,१४।१४॥  

  
ब्रह्म एव ब्रह्मतत्त्वम् एवाद्यः विराडात्मा विराट्स्वरूपो परमात्मा । भवति । विराडात्मा एव सर्गता सर्गः । भवति । पादपूरणार्थो भावप्रत्ययः । उपसंहारं करोति जीवेति । स पूर्वोक्तः । जीवाकाश एव चेत्यत्वादितन्मात्रान्तवलितचिन्मात्राख्यः जीवाकाश एव । इत्थं प्रजापत्यादिसर्गरूपेण । स्थितो भवति । अत्र हेतुम् आह पृथ्व्यादीति । यतः यस्मात् कारणात् । पृथ्व्यादि असत् भवति ॥म्त्_३,१४।१४॥  
  

  
जीवाकाश इति श्रुत्वा किञ्चित् संशयम् आपन्नः श्रीरामः पृच्छति  

  
किं स्यात् परिमितो जीवराशिर् आहो अनन्तकः ।
  
आहोस्विद् अस्त्य् अनन्तात्मा जीवपिण्डो ऽचलोपमः ॥मु_३,१४।१५॥  

  
जीवराशिः जीवाकाशत्वेनोक्तः जीवपुञ्जः । परिमितः किं स्यात् आहो अनन्तकः अपरिमितः स्यात् । आहोस्वित् अनन्तात्मा जीवपिण्डः अचलोपमः पर्वतप्रख्यः । अस्ति । राशिः भिन्नत्वेन वर्तमानानां समूहः । पिण्डः मृत्पिण्डवत् एक एव कश्चिज् जीवमयः पिण्ड इति भेदः ॥म्त्_३,१४।१५॥  
  

  
ननु किं तव राशिपिण्डत्वयोः प्रश्नेनेत्य् आशङ्क्याह  

  
धाराः पयोमुच इव शीकरा इव वारिधेः ।
  
कणास् तप्तायस इव कस्मान् निर्यान्ति जीवकाः ॥मु_३,१४।१६॥  

  
धारा जलधाराः । शीकराः जलकणाः । तप्तायसः वह्न्यभिज्वलितात् अयसः । कणाः वह्निमयाः लेशाः । कस्माद् इति । जीवराशेः जीवपिण्डस्य वानङ्गीकारे एतेषां निर्याणं न सम्भवतीति भावः ॥म्त्_३,१४।१६॥  
  

  
प्रश्नम् उपसंहरति  

  
इति मे भगवन् ब्रूहि जीवजालविनिर्णयम् ।
  
ज्ञातम् एतन् मया प्रायस् तद् एव प्रकटीकुरु ॥मु_३,१४।१७॥  

  
हे भगवन् त्वं । इति पृष्टं । जीवजालविनिर्णयं मे ब्रूहि । एतावद् उक्त्वा त्वया किं न श्रुतम् इत्य् । अत्राह ज्ञातम् इति । मया एतत् प्रायः बाहुल्येन । ज्ञातम् । न त्व् अशेषेणातः तद् एव प्रकटीकुरु येनाशेषेण जानामीति भावः ॥म्त्_३,१४।१७॥  
  

  
श्रीवसिष्ठ उत्तरम् आह  

  
एक एव न जीवो ऽस्ति राशीनां सम्भवः कुतः ।
  
शशशृङ्गं समुड्डीय प्रयातीतीव ते वचः ॥मु_३,१४।१८॥  

  
परमार्थतः एक एव जीवो नास्ति । त्वत्पृष्टानां राशीनां सम्भवः कुतः स्यात् । एतत्प्रश्नस्यासम्बद्धार्थत्वं कथयति शशेति । शशशृङ्गं समुड्डीय प्रयाति इति एतद्वचनसदृशं । ते वचः अस्ति । आदौ शशशृङ्गम् एव नास्ति । का कथा तदुड्डयनस्य । तथा जीव एव नास्ति । का कथा तद्राश्यादेर् इति भावः ॥म्त्_३,१४।१८॥  
  

  
सर्वम् एतत् पृष्टं निराकरोति  

  
न जीवो ऽस्ति न जीवानां राशयः सन्ति राघव ।
  
न चैकः पर्वतप्रख्यो जीवपिण्डो ऽस्ति कश्चन ॥मु_३,१४।१९॥  

  
परमार्थतः सर्वस्य शुद्धचिन्मात्रैकमयत्वात् जीवो नास्ति । हे राघव । जीवानांराशयो न सन्ति । न च एकः कश्चन पर्वतप्रख्यः जीवपिण्डो ऽस्ति । अतश् च त्वत्प्रश्नो ऽयं न युक्त इति भावः ॥म्त्_३,१४।१९॥  
  

  
आशीःप्रकारेण निश्चयम् अस्य कर्तव्यत्वेन कथयति  

  
जीवशब्दार्थकलनाः समस्तकलनान्विताः ।
  
न च काश्चन सन्तीति निश्चयो ऽस्तु तवाचलः ॥मु_३,१४।२०॥  

  
तवेति निश्चयः अयं निश्चयः । अचलः स्थिरो । ऽस्तु । इति किं । इति जीवशब्दार्थकलनाः । ताः समस्तकलनान्विताः समस्ताभिः अहम्भावादिकलनाभिः अन्विताः । न सन्ति ॥म्त्_३,१४।२०॥  
  

  
ननु जीवादीनां प्रत्यक्षेण स्फुरणात् कथम् अयं निश्चयः युक्तः स्याद् इत्य् । अत्राह  

  
शुद्धं चिन्मात्रम् अमलं ब्रह्मास्तीह हि सर्वगम् ।
  
तद् यथा सर्वशक्तित्वाद् विन्दते यां स्वयं कलाम् ॥मु_३,१४।२१॥  

  
चिन्मात्रानुक्रमेणैव सम्प्रफुल्लां लताम् इव ।
  
ननु मूर्ताम् अमूर्तां वा ताम् एवाशु प्रपश्यति ॥म्त्_३,१४।२२॥  
  

  
हि निश्चये । शुद्धं चिन्मात्रं शुद्धचिन्मात्रस्वरूपम् । अत एवामलं ब्रह्मास्ति । कथम्भूतं । सर्वगम् समस्तदेशकालव्यापकम् । ततः किम् इत्य् । अत्राह तद् इति । तत् ब्रह्म । सर्वशक्तित्वात् यतः सर्वशक्तिर् अस्ति । ततः यां जीवादिमयीं । कलां कलनां । यथा येन प्रकारेण । स्वयं स्वेन । न तु पारतन्त्र्येण । विन्दते स्वोपलब्धिविषयं करोति । कथम्भूतां कलां । चिन्मात्रानुक्रमेण चिन्मात्रपरिपाट्या । लताम् इव लतावत् । सम्प्रफुल्लां विकसितां । चिन्मात्रस्यैव हीयं परिपाटी यत् कलनाः विकासयति । ननु निश्चये । तां कलनां । मूर्ताम् अमूर्तां वा स्थूलां सूक्ष्मां वाशु तस्मिन्न् एव क्षणे । प्रपश्यति सम्पन्नाम् एव पश्यति । तथा च । जीवः परमार्थतः स्वयं सिद्धो नास्ति । कस्य राशिता पिण्डता वा भवेद् इति भावः ॥म्त्_३,१४।२१-२२॥  
  

  
ननु यदि ब्रह्म जीवादि पश्यति तदा तद्भिन्नम् एवैतत् स्यात् । स्वभिन्नस्यैव दृष्टिगोचरत्वाद् इत्य् । अत्राह  

  
जीवो बुद्धिः क्रियास्पन्दो मनो द्वित्वैक्यम् इत्य् अपि ।
  
स्वसत्तां प्रकचन्तीं तां नियोजयति वेदने ॥मु_३,१४।२३॥  

  
तत् ब्रह्म । तां प्रसिद्धां । स्वसत्तां स्वस्फुरत्तां । वेदने नियोजयति वेदनविषयां करोति । पश्यतीति यावत् । स्वसत्तां कथम्भूतां । जीवः बुद्धिः क्रियास्पन्दः हिताहितप्राप्तिपरिहारार्थाश् चेष्टाः । मनः । द्वित्वं च तत् ऐक्यं च द्वित्वैक्यम् । इत्य् अपि एतद्रूपेण । कचन्तीं स्फुरन्तीं । तथा च । दृष्टिगोचरत्वे ऽपि न जीवादेर् भिन्नत्वं युक्तम् इति भावः ॥म्त्_३,१४।२३॥  
  

  
ननु ब्रह्मसत्ता कथं जीवादिभावेन स्फुरतीत्य् । अत्राह  

  
साबुद्धैवं भवत्य् एव भवेद् ब्रह्मैव बोधतः ।
  
अबोधः प्रेक्षया याति नाशं न तु स बुध्यते ॥मु_३,१४।२४॥  

  
सा ब्रह्मसत्ताबुद्धा ब्रह्मसत्ताभावेनाज्ञाता सती । एवं भवति एव जीवादिरूपतया भासत एव । बोधतः ब्रह्मसत्ताभावेन ज्ञानात् । ब्रह्मैव भवेत् । सत्तातद्वतोः भेदाभावात् । ननु जीवादेः ब्रह्मसत्ताभावेन ब्रह्ममयत्वे ऽपि ब्रह्मसत्ताविषयस् तु यः अबोध आसीत् सः अबोधत्वेन ज्ञातः सन् घटादिवत् तथैव तिष्ठति । तथा च न ब्रह्मैकमयता सिध्यति इत्य् । अत्राह अबोध इति । अबोधः प्रेक्षया बोधेन । नाशं याति । तु पक्षान्तरे । सः अबोधः । न बुध्यते बोधविषयो न सम्पद्यते विरुद्धत्वात् तदुद्बोधकाले एव नष्टत्वात् । न हि तमः तेजोविषयो भवतीति भावः ॥म्त्_३,१४।२४॥  
  

  
एतद् एव दृष्टान्तेन दृढीकरोति  

  
यथान्धकारो दीपेन प्रेक्ष्यमाणः प्रणश्यति ।
  
न चास्य ज्ञायते तत्त्वम् अबोधस्यैवम् एव हि ॥मु_३,१४।२५॥  

  
यथान्धकारः दीपेन प्रेक्ष्यमाणः द्रष्टुम् आरब्धः । प्रणश्यति । अस्यान्धकारस्य । तत्त्वं स्वरूपं । न च ज्ञायते । पुरुषेणेति शेषः । दार्ष्टान्तिके योजयति अबोधस्येति । हि निश्चये । ऽबोधस्याज्ञानस्यैवम् एव तत्त्वं न ज्ञायते इत्य् अर्थः ॥म्त्_३,१४।२५॥  

  
जीवस्य ब्रह्मत्वम् उपसंहरति  

  
एवं ब्रह्मैव जीवात्मा निर्विभागो निरन्तरः ।
  
सर्वशक्तिर् अनाद्यन्तो महाचित्साररूपधृत् ॥मु_३,१४।२६॥  

  
एवं पूर्वोक्तप्रकारेण । जीवात्मा ब्रह्मैव भवति । ब्रह्मत्वापादकान्य् अस्य विशेषणान्य् आह निर्विभाग इति । निर्विभागः विभागरहितः । न हि जीवस्वरूपे कश्चिद् विभागो ऽस्ति निरवयवत्वात् । निरन्तरः प्रकाशनिर्भरितत्वेन मध्ये ऽवकाशहीनः । सर्वशक्तिः सर्वशक्तित्वं चास्य स्वप्नादौ प्रत्यक्षदृष्टम् एव । अनाद्यन्तः आद्यन्तरहितत्वं चास्याद्यन्तपरिच्छेदकत्वेनैव सिद्धम् । न हि परिच्छेद्यः परिच्छेदकस्य परिच्छेदं कर्तुं शक्नोति । महाचित्साररूपधृत् । महाचित् विमर्शशक्तिः । तस्याः सारः प्रकाशः । तस्य रूपं धारयति महाचित्साररूपधृत् । प्रकाशस्वरूप इत्य् अर्थः ॥म्त्_३,१४।२६॥  
  

  
सर्वथैव भेदकलनां निराकरोति  

  
सर्वानन्ततया त्व् अस्य न काचिद् भेदकल्पना ।
  
विद्यते या हि कलना सा तद् एवानुभूतितः ॥मु_३,१४।२७॥  

  
तु विशेषे । ऽस्य ब्रह्मणः । सर्वानन्ततया सर्वश् चासाव् अनन्तश् च सर्वानन्तः । तस्य भावः सर्वानन्तता । तया । काचिद् भेदकलना भेदाकारा कलना । भेद इति यावत् । नास्ति । सर्वरूपस्यानन्तस्य च भेदायोगात् । न हि घटाद्यपेक्षयानन्तस्य घटशरावादिसर्वरूपस्य मृदादेः घटभेदो युक्तः । ननु सर्वत्वम् अनन्तत्वं च असर्वात् सान्ताच् च भेदकम् एव । तथा च ताभ्याम् एव तस्य भेदः सम्पद्यत इत्य् । अत्राह विद्यत इति । हि यस्मादर्थे । या कलना भेदकलना । विद्यते । सा तद् एव ब्रह्मैव । भवति । कुतो । ऽनुभूतितः अनुभूतिस्वरूपतः । अयं भावः । या काचित् कलनास्ति सानुभूता न वा । न चेत् सा स्वयम् असिद्धा ब्रह्मणि भेदं कथं कुर्यात् । अनुभूता चेत् तर्हि अनुभवरूपैवानुभवस्य च चिद्रूपत्वेन ब्रह्मत्वं सिद्धम् एवेति । ब्रह्मैव सा भवेद् इति ॥म्त्_३,१४।२७॥  
  

  
अत्र श्रीरामः पृच्छति  

  
एवम् एतत् कथं ब्रह्मन्न् एकजीवेच्छयाखिलाः ।
  
जगज्जीवा न युज्यन्ते महाजीवैकतावशात् ॥मु_३,१४।२८॥  

  
हे ब्रह्मन् । एतत् त्वयोक्तम् । एवं भवति । सत्यम् एव भवतीत्य् अर्थः । सर्वेषां जीवानां तत्रैकजीवेच्छानुवर्तित्वम् आशङ्कते । कथम् इति । अखिलाः जगज्जीवाः । जगति स्थिता जीवाः जगज्जीवाः । महाजीवैकतावशात् । महाजीवेन चेत्यत्वादितन्मात्रान्तप्रपञ्चवलितचिन्मात्राख्यमहाजीवेन । या एकता ऐक्यं । तस्याः वशात् वशेन । एकजीवेच्छया एकस्य कस्यापि सामान्यजीवस्येच्छया । कथं न युज्यन्ते । अयं भावः । सर्वेषां जीवानां प्रोक्तस्वरूपमहाजीवैकमयत्वे एकस्मिन् जीवे उदितयेच्छया सर्वेषां जीवानां योगो युक्तः ॥म्त्_३,१४।२८॥  
  

  
श्रीवसिष्ठ उत्तरम् आह  

  
महाजीवात्म तद् ब्रह्म सर्वशक्तिमयात्मकम् ।
  
स्थितं यथेच्छम् एवेह निर्विभागं निरन्तरम् ॥मु_३,१४।२९॥  

  
महाजीवात्म महाजीवः । तत् ब्रह्म इह यथेच्छं स्वेच्छासदृशं । स्थितं भवति । तत् ब्रह्म कथम्भूतं । सर्वशक्तिमयात्मकम् । सर्वशक्तिमयः सर्वशक्तिनिर्भरः । आत्मा यस्य । तत् । तादृशम् । सर्वशक्तिमयात्मकत्वं च ब्रह्मणः सर्वशक्तीनां तत एवोत्थानात् । पुनः कथम्भूतं । निर्विभागं अखण्डस्वरूपत्वेन विभागान् निष्क्रान्तम् । पुनः कथम्भूतं । निरन्तरम् प्रकाशाख्यसारभरितम् ॥म्त्_३,१४।२९॥  
  

  
ननु ब्रह्म यथेच्छं स्थितं भवतु । ततः किम् इत्य् । अत्राह  

  
यद् एवेच्छति तत् तस्य भवत्य् आशु महात्मनः ।
  
पूर्वं तु नश्यतीच्छा चिद् अतो द्वित्वम् उदेति तत् ॥मु_३,१४।३०॥  

  
तत् ब्रह्म । यद् एवेच्छति इच्छाविषयं करोति । तद् एव । न त्व् अन्यत् । तस्य महात्मनः व्यापकस्वरूपस्य ब्रह्मणः । आशु इच्छाक्षणे एव । भवति सम्पद्यते । एकतेच्छानाशेन द्वित्वोत्पत्तिम् अस्मात् कथयति पूर्वम् इति । चित् इच्छा । नीलम् उत्पलम् इतिवत् चिद्विशेषितेच्छा ज्ञेया । चिद्विशेषितत्वं चात्र चिद्विषयत्वं ज्ञेयम् । यत इत्य् अध्याहार्यम् । तेनायम् अर्थः । यतः चित् इच्छा । चिद्रूप एव भवामीत्य् एवंरूपा एकतेच्छा । पूर्वं प्रथमसर्गारम्भे । ऽतः सप्तम्यर्थे तसिल् अस्मिन् ब्रह्मणि । तुशब्दः इवार्थे । नश्यति तु सुस्फूर्त्यविषयतारूपं नाशं यातीव । परमार्थतः तु न नश्यति तस्याः सर्वत्रानुगमात् । इति तुशब्दोपादानम् । चिद्विषयेच्छानाशश् च चेत्यविषयेच्छोद्भूतेर् एव ज्ञेयः । तत् तस्मात् कारणात् । द्वित्वं चेत्यस्वरूपजीवादिरूपेण स्थितो द्विधाभावः । उदेति प्रादुर्भवति । एकतेच्छानाशहेतुभूततया द्वित्वेच्छया एव द्वित्वम् उदेतीति भावः ॥म्त्_३,१४।३०॥  
  

  
द्वित्वोदयानन्तरं शक्तिक्रियाक्रमकरणं कथयति  

  
पश्चाद् द्वित्वविभक्तानां स्वशक्तीनां प्रकल्पितः ।
  
अनेनेत्थं हि भवतीत्य् एवं तेन क्रियाक्रमः ॥मु_३,१४।३१॥  

  
पश्चात् । तेन ब्रह्मणा । द्वित्वविभक्तानां । द्वित्वेन द्विधाभावेन । विभक्तानां विभागेन स्थापितानां । स्वशक्तीनां । इत्य् एवं इति प्रकारेण । क्रियाक्रमः कल्पितः । हि निश्चये । इत्य् एवं कथं । अनेन सम्पद्यते ॥म्त्_३,१४।३१॥  
  

  
सम्पन्नं स्वेष्टं कथयति  

  
शक्त्याद्यया तया ब्राह्म्या नियमो यः प्रकल्पितः ।
  
तं विना नोदयो ऽन्यासां प्रधानेच्छैव रोहति ॥मु_३,१४।३२॥  

  
तया प्रसिद्धयाद्यया मूलकारणभूतया । ब्राह्म्या ब्रह्मसम्बन्धिन्या । शक्त्या । यः नियमः स्वेच्छासदृशी नियतिः । प्रकल्पितः । तं नियमं । विना ऋते । ऽन्यासां जीवस्थानानाम् । उदयो न स्यात् । अत इत्य् अध्याहार्यम् । अतः प्रधानेच्छैव रोहति । प्रधानस्य महाजीवात्मभूतस्य ब्रह्मणः । इच्छैव रोहति जीवेच्छारूपेण परिणमते । तथा च प्रधानेच्छानुवर्तित्वम् एव । न सा नियमकारित्वम् उक्तम् । इह तु तच्छक्तेर् इति चेन् । न । शक्तितद्वतोर् अभेदात् ॥म्त्_३,१४।३२॥  
  

  
एतद् एव नानारचनाभिः कथयति  

  
यस्या जीवाभिधानायाः शक्त्या येच्छा फलत्य् असौ ।
  
प्रधानशक्तिनियमानुष्ठानेन विना न तु ॥मु_३,१४।३३॥  

  
यस्याः जीवाभिधानायाः शक्त्याः शक्तिरूपस्य यस्य जीवस्य । या इच्छा फलति फलयुक्ता भवति । तस्या इत्य् अध्याहार्यम् । तस्याः शक्तेः असौ इच्छा । प्रधानशक्तिनियमानुष्ठानेन विना । प्रधानशक्तेः ब्रह्मशक्तेः । यत् नियमानुष्ठानं नियमकरणं । तद् विना न भवति । स्वरूपम् एव न लभते । का कथा तत्फलस्येति भावः ॥म्त्_३,१४।३३॥  
  

  
प्रधानशक्तिनियमः सुप्रतिष्ठो भवेन् न चेत् ।
  
तत् फलं शक्त्यशक्तत्वान् नेहितानां क्वचिद् भवेत् ॥मु_३,१४।३४॥  

  
प्रधानशक्तेः ब्रह्मशक्तेः । नियमः प्रधानशक्तिनियमः । सुप्रतिष्ठः सुस्थिरः । न चेद् भवेत् यदि न स्यात् । तत् तदा । रोहितानां क्वचित् कुत्रापि देशे काले वा । फलं न स्यात् । कुतः । शक्त्यशक्तत्वात् । शक्त्या ब्रह्मशक्त्या । लक्षणया तन्नियमेन । यत् शक्तत्वं फलं प्रति सामर्थ्यं । तदभावः अशक्तत्वं । तस्मात् शक्त्यशक्तत्वात् । यतः रोहितानां नानाविधानां क्रियाणां फलं विद्यते ऽतः अनुमीयते को ऽपि नियमो ऽस्ति येन क्रियाणां फलोत्पादनं प्रति सामर्थ्यम् अस्तीति भावः ॥म्त्_३,१४।३४॥  

  
प्रकृतम् अनुसरति  

  
एवं ब्रह्म महाजीवो विद्यते ऽन्तादिवर्जितः ।
  
जीवत्कोटिमहाकोटी भवत्य् अथ न किञ्चन ॥मु_३,१४।३५॥  

  
एवं पूर्वोक्तप्रकारेण । ब्रह्मान्तादिवर्जितः अन्तमध्यादिरहितः । महाजीवः विद्यते । कुतो निर्यान्ति जीवका इति पूर्वतरोक्तस्य प्रश्नस्योत्तरम् आह जीवत्कोटीति । तत् ब्रह्म । जीवत्कोटिमहाकोटी । जीवतां जीवनक्रियाकर्तृकाणां । कोटिमहाकोटी कोटिमहाकोटिसङ्ख्ये । भवति स्वयम् एव तद्रूपो भवति । न तु ततो जीवाः निर्यान्तीति भावः । अथ तथापि । न किञ्चन भवति । चिन्मये स्वरूपे तथैव स्थितत्वात् ॥म्त्_३,१४।३५॥  
  

  
ननु ब्रह्म केन जीवतां यातीत्य् । अत्राह  

  
चेत्यसंवेदनाज् जीवो भवत्य् आयाति संसृतिम् ।
  
तदसंवेदनाद् रूपं शमम् आयाति संसृतेः ॥मु_३,१४।३६॥  

  
चेत्यसंवेदनात् चिद्विषयभूतभावजातपरामर्शात् । ब्रह्म जीवो भवति । ततः संसृतिं याति सुखदुःखलेपस्वरूपसंसारभाक् भवति । ननु कदाचित् संसृतिर् अस्य निवर्तते न वेत्य् । अत्राह तद् इति । तदसंवेदनात् चेत्यापरामर्शात् । अस्येत्य् अध्याहार्यम् । अस्य जीवस्य । संसृतेः संसारस्य । रूपं शमं शान्तिं । याति ॥म्त्_३,१४।३६॥  
  

  
ननु संसृत्युपशमेन जीवस्य किं सम्पद्यत इत्य् । अत्राह  

  
एवं कनिष्ठजीवानां ज्येष्ठजीवक्रियाक्रमैः ।
  
समुदेत्य् आद्यजीवत्वं ताम्राणाम् इव हेमता ॥मु_३,१४।३७॥  

  
एवं सति संसृत्युपशमे सति । ज्येष्ठजीवस्य ब्रह्मणः । क्रियाक्रमैः ज्येष्ठजीवक्रियाक्रमैः । कनिष्ठजीवानाम् आद्यजीवत्वं ब्रह्मत्वं । समुदेति प्रादुर्भवति । ज्येष्ठजीवक्रियाक्रमा अत्र ब्रह्मकृताः क्रियाक्रमा ज्ञातव्याः । ब्रह्मकृतक्रियाक्रमस्यैव जीवानां ब्रह्मत्वापादने समर्थत्वात् । अत्र दृष्टान्तम् आह ताम्राणाम् इति । स्वर्णकारक्रियाक्रमैः ताम्राणां यथा हेमत्वं समुदेति । तथेत्य् अर्थः ॥म्त्_३,१४।३७॥  
  

  
पूर्वतरोक्तं स्मरति  

  
अत्रानन्ते पराकाशे इत्थम् एष गणो ऽप्य् असन् ।
  
खात्मैव सन्न् इवोदेति चिच्चमत्करणात्मकः ॥मु_३,१४।३८॥  

  
इत्थं पूर्वोक्तक्रमेणात्रानन्ते पराकाशे प्रसिद्धे ऽपरिमेये चिदाकाशे । एषः पूर्वोक्तः । गणः चेत्यत्वादिरूपः प्रपञ्चः । असन्न् अपि सन्न् इवोदेति । कथम्भूतः । खात्मैव नकिञ्चिद्रूप एव । पुनः कथम्भूतः । चिच्चमत्करणात्मकः । चितः यत् चमत्करणं स्वशक्त्यास्वादकरणं । तत् आत्मा स्वरूपं यस्य । सः चिच्चमत्करणात्मकः । चमत्करणं विना स्वतन्त्रायाः चितेः चेत्योन्मुखतायोगात् ॥म्त्_३,१४।३८॥  
  

  
ननु चमत्करणार्थम् अन्यापेक्षाया अवश्यम्भावात् कुतो ऽस्याः स्वतन्त्रादीत्य् । अत्राह  

  
स्वयम् एव चमत्कारो यः समागम्यते चिता ।
  
भविष्यन्नामदेहादि तद् अहम्भावनं विदुः ॥मु_३,१४।३९॥  

  
यः चमत्कारः चिता सह स्वयं चिदाश्रयेण स्वविषयेन च यत्नेन विना । समागम्यते स्वयं समागमविषयतां भजति । पण्डिताः तद् अहम्भावनम् अहङ्कारं । विदुः । अहङ्कारो ऽपि चिच्चमत्कार एव । का कथा जीवस्येति अहम्भावग्रहणाभिप्रायः । कथम्भूतं । भविष्यन्नामदेहादि । भविष्यत् नाम च देहादि च यस्य । तत् । नामाहङ्कारेत्य् अभिधा । देहः स्थूलसूक्ष्मरूपः । चिन्नैरपेक्ष्यद्योतनाय समागम्यत इति कर्मकर्तृव्यपदेशः ॥म्त्_३,१४।३९॥  
  

  
प्रकृतं चिदैक्यं बहुविस्तरेण कथयति  

  
चितो यः स्याच् चिदालोकस् तन्मयत्वाद् अनन्तकः ।
  
स एष भुवनाभोग इति तस्याः प्रबिम्बति ॥मु_३,१४।४०॥  

  
चितः अनन्तस्वभावस्य चित्प्रकाशस्य । यः आलोकः भावप्रकटनहेतुः स्वभावविशेषः । स्याद् अस्ति । कथम्भूतः । तन्मयत्वात् चिन्मयत्वाद् । अनन्तकः चिद्वद् अपरिमेयः । अपरिमेयत्वं च चितः परिमातुर् अभावेन स्वयं स्वस्मिन् परिमातृतासम्भवाच् च ज्ञेयम् । स एषः पूर्वोक्तः विषयस्य स्वव्यतिरिक्तस्य चिदालोकः । तस्याः चितः । भुवनाभोग इति भुवनविस्तारो ऽयम् इति । प्रतिबिम्बति मालिन्यानादायकत्वेन प्रतिबिम्बभावेन स्फुरति ॥म्त्_३,१४।४०॥  
  

  
परिणामविकारादिशब्दैः सैव चिद् अव्यया ।
  
तादृग्रूप्याद् अभेद्यापि स्वशक्त्यैव विबुध्यते ॥मु_३,१४।४१॥  

  
स्वशक्त्या एव प्रमातृभावेन स्फुरन्त्या निजशक्त्या एव कर्त्र्याव्यया नाशरहिता । सैव चित् परिणामविकारादिशब्दैः विबुध्यते विज्ञायते । शब्दस्यार्थबोधं प्रति कारणत्वं सुप्रसिद्धम् एवेति नायस्तम् । कथम्भूतापि । तादृग्रूप्यात् चिद्रूपतायाः । अभेद्यापि भिन्नीकर्तुम् अयोग्यापि । ननु स्वरूपाद् अभिन्नत्वे कथं परिणामादिशब्दवाच्यत्वं अस्या इति चेत् । सत्यम् । यथा तोयं स्वरूपाद् अभिन्नम् अपि तरङ्गताम् आसाद्य तोयपरिणामशब्देन तद्विकारशब्देन च कथ्यते तथेयम् अपीति न विरोधः ॥म्त्_३,१४।४१॥  
  

  
अविच्छिन्नविलासात्म स्वतो यत् स्वदनं चितः ।
  
अचेत्यस्य प्रकाशस्य जगद् इत्य् एव तत् स्थितम् ॥मु_३,१४।४२॥  

  
अचेत्यस्य प्रकाशस्य चेत्यलेपरहितप्रकाशरूपायाः चितः । स्वयम् अयत्नेन । यत् स्वदनं स्वशक्त्यास्वादः भवति । कथम्भूतम् । अविच्छिन्नविलासात्म । अविच्छिनविलासः छेदरहितस्फुरणयुक्तः । आत्मा यस्य । तत् अविच्छिन्नविलासात्म । तत् स्वदनं जगद् इत्य् एव जगत्स्वरूपेण । स्थितं भवति ॥म्त्_३,१४।४२॥  

  
आकाशाद् अपि सूक्ष्मैषा या शक्तिर् वितता चितः ।
  
सा स्वभावत एवैनाम् अहन्तां परिपश्यति ॥मु_३,१४।४३॥  

  
या एषा आकाशाद् अपि सूक्ष्मापरिच्छेद्या । वितता सर्वत्र व्याप्ता । चितः शक्तिः सामर्थ्यं अस्ति । सा चित् । स्वभावत एव स्वसत्तयैव । न तु यत्नादिना । एनां प्रोक्तविशेषणां । अहन्तां परिपश्यति अहङ्कारभावेन चेतति ॥म्त्_३,१४।४३॥  
  

  
आत्मन्य् आत्मात्मनैवास्या यत् प्रस्फुरति वारिवत् ।
  
जगदन्तम् अहन्ताणुं तद् एवासौ प्रपश्यति ॥मु_३,१४।४४॥  

  
अस्याः चितः । आत्मा स्फुरत्ताख्यं स्वरूपम् । आत्मनि स्फुरत्ताख्ये स्वरूपे स्वस्वरूपे । आत्मना स्वभावेन । न तु यत्नेन । यत् स्फुरति विलसति । कथं । वारिवत् जलवत् । तद् एव स्फुरणम् एवासौ चिद् । अहन्ताणुं प्रपश्यति परिमिताहन्तारूपतया परामृशति । कीदृशम् अहन्ताणुं । जगदन्तम् जगत्पर्यन्तम् ॥म्त्_३,१४।४४॥  
  

  
चमत्कारकरी चारु यच् चमत्कुरुते चितिः ।
  
इयं स्वात्मनि तस्यैव जगन्नाम कृतं ततम् ॥मु_३,१४।४५॥  

  
चमत्कारकरी चमत्कारकरण[ ? ]स्यैव । ततं विस्तीर्णं । जगन्नाम जगद् इति नाम । कृतं । तयैवेति शेषः ॥म्त्_३,१४।४५॥  
  

  
चितश् चित्त्वम् अहङ्कारः सैव राघव कल्पना ।
  
तन्मात्रादि चिद् एवातो द्वित्वैकत्वे क्व संस्थिते ॥मु_३,१४।४६॥  

  
चितः चित्त्वम् अहङ्कारः भवति । अहङ्कारतया चित्त्वस्यैव परिणामाद् इत्य् अर्थः । हे राघव । सैवाहङ्कार एव । कल्पना भवति । कल्पनापदापेक्षं स्त्रीत्वं । अतः तन्मात्रादि अहङ्कारोत्पन्नं तन्मात्रादिकम् । चिद् एव भवति । तन्मात्रकारणस्याहङ्कारस्य चित्त्वात् । द्वित्वैकत्वे क्व संस्थिते भवतः । न स्त इति भावः । ननु द्वित्वं मा भवतु । एकत्वं कथं नास्तीति चेन् । मैवं । स्वप्रतिपक्षं द्वित्वं विनैकत्वस्याप्य् असिद्धेः । न हि छायां विना प्रकाशः प्रकाशो भवति अनिर्वाच्यत्वात् ॥म्त्_३,१४।४६॥  
  

  
एवं चिदेकमयत्वं सर्वस्य प्रसाध्य भेदत्यागं शिष्यं प्रति अनुष्ठेयत्वेन विदधाति  

  
जीवहेताव् असन्त्यागे त्वं चाहं चेति सन्त्यज ।
  
शेषं सदसतोर् मध्ये भवेत्यर्थात्मको भवेत् ॥मु_३,१४।४७॥  

  
पुरुषः । इत्यर्थात्मकः । इतिशब्दाक्षिप्तगुरूपदेशवाक्यार्थात्मकः । तत्पर इति यावत् । भवेत् । इतिशब्दाक्षिप्तं गुरूपदेशम् आह त्वं चाहं चेति त्यज । येन जीवता दूरे गच्छतीति भावः । पुनः किंरूपः तिष्ठामीत्य् । अत्राह शेषम् इति । सदसतोः मध्ये स्थितं सत्त्वासत्त्वाभ्याम् अनिर्वचनार्हं । शेषं सर्वप्रपञ्चबाधे ऽपि साक्षितया शुद्धं चिन्मात्रं । भव ॥म्त्_३,१४।४७॥  
  

  
एवं शिष्यं प्रति अभेदं विधेयत्वेनोक्त्वा तत्कृपया पुनर् अप्य् अभेदम् एव कथयति  

  
चिता यथादौ कलिता स्वसत्ता सा तथोदिता ।
  
अभिन्ना दृश्यते व्योम्नः सत्तासत्ते ऽथ वेद्म्य् अहम् ॥मु_३,१४।४८॥  

  
चितादौ सर्गारम्भे । स्वसत्ता स्फुरामीतिरूपा निजा सत्ता । यथा येन जीवादिरूपेण । कलिता । अस्या इत्य् अध्याहार्यम् । अस्याः चितः सा सत्ता । तथा तेन रूपेणोदिता प्रादुर्भूता सती । चिदाकाशात् अभिन्ना दृश्यते । ज्ञानिभिर् इति शेषः । अहम् इत्य् अनेन सत्तासामान्यप्रमाता कथितः । अथाहं सत्तासत्ते वेद्मि जानामि । न तु तथास्तीति भावः ॥म्त्_३,१४।४८॥  
  

  
चित्खं खं जगदीहाः खं खम् अब्धिविबुधाचलाः ।
  
खाकारचिच्चमत्काररूपत्वान् नान्यद् अस्ति हि ॥मु_३,१४।४९॥  

  
चित्खं खम् आकाशं भवति । जगदीहाः । जगतां हिताहितप्राप्तिपरिहारार्थाः चेष्टाः । खं भवन्ति । अब्धिश् च विबुधाश् चाचलाश् च । ते अपि खम् एव भवन्ति । अत्र हेतुत्वेनोत्तरार्धम् आह खाकारेति । हि यस्मादर्थे । खाकारः यः चिच्चमत्कारः । स एव रूपं यस्य । सः । तस्य भावः तत्त्वं । तस्मात् खाकारचिच्चमत्काररूपत्वात् । अन्यत् नास्ति । यतः सर्वं खरूपं चिच्चमत्कारमात्ररूपं भवतीत्य् अर्थः ॥म्त्_३,१४।४९॥  
  

  
यो यद्विलासस् तस्मात् स न कदाचन भिद्यते ।
  
अपि सावयवात् तत्त्वात् कैवानवयवे कथा ॥मु_३,१४।५०॥  

  
यः यद्विलासः यस्य स्फुरणं भवति । सः सावयवात् तत्त्वाद् अपि तस्मात् कदा न जातु न । भिद्यते । न हि कश्चित् तरङ्गं तोयात् भिन्नं वदतीति भावः । अनवयवे अवयवरहिते । स्वप्ने ऽपि तद् वाच्यम् इति भावः ॥म्त्_३,१४।५०॥  
  

  
ननु चितः जगद्रूपत्वे ऽपि तद्ग्राहिण्या अन्यस्याश् चितः सद्भावात् नाभेदमयतेत्य् । अत्राह  

  
चितेर् नित्यम् अचेत्यायाश् चिन् नास्त्य् अवितताकृतेः ।
  
यद् रूपं जगतो रूपं तत्तत्स्फुरणरूपिणः ॥मु_३,१४।५१॥  

  
नित्यम् अचेत्यायाः चेतितुम् अयोग्यायाः । चितेः चित् स्वग्राहिणी चित् । नास्ति चिद्रूपत्वहानेर् इति भावः । चितेः कथम्भूतायाः । अवितताकृतेः । सूक्ष्मतयावितता कुत्रापि न स्थिताकृतिः रूपं यस्याः । सा । तस्याः । ननु एतद् असिद्धं । स्फुरामीतिरूपेण युक्तत्वाद् इत्य् । अत्राह यद् रूपम् इति । यद् रूपं । यत् स्फुरामीत्यादिकं । रूपं भवति । तद् इत्य् अध्याहार्यम् । तत् जगत एव रूपम् । न तु चितेः । मुख्यतः चितित्वं हि स्फुरामीत्य् अस्य ग्राहिकायाः चितेर् एव । स्फुरामीति ग्राह्यरूपायास् तु गौणं चितित्वं भवद् अपि न जगत्त्वं व्यभिचरति । कथम्भूतस्य जगतः । तत्तत्स्फुरणरूपिणः । तत्तत्स्फुरणानि स्फुरामीत्यादीनि । रूपं यस्य । तत् । तस्य तत्तत्स्फुरणरूपिणः । यत् किञ्चिच् चेत्यताम् आयाति तत् सर्वं जगद् एवेत्य् अर्थः ॥म्त्_३,१४।५१॥  
  

  
मनो बुद्धिर् अहङ्कारो भूतानि गिरयो दिशः ।
  
इति पर्यायरचना चितस् तत्त्वाज् जगत्स्थितेः ॥मु_३,१४।५२॥  

  
मनो बुद्धिर् इत्यादिरूपेणोक्ता शब्दसन्ततिः । चितः पर्यायरचना भवति । कुतः । जगत्स्थितेः मनोबुद्ध्यादिरूपायाः जगत्स्थितेः । तत्त्वात् चिद्रूपत्वात् । सर्वे शब्दाः चिद्वाचका एवेति भावः ॥म्त्_३,१४।५२॥  

  
चितश् चित्त्वं जगद् विद्धि नाजगच् चित्त्वम् अस्ति हि ।
  
अजगत्त्वाद् अचिच् चित् स्याद् भावाभेदाज् जगत् कुतः ॥मु_३,१४।५३॥  

  
चितः सम्बन्धि चित्त्वं चिद्भावं । येन सा चिद् इति नामयोग्या भवति स को ऽपि धर्मः । तम् इति यावत् । जगत् विद्धि जानीहि । अत्र हेतुम् आह नेति । हि यस्मात् कारणात् । चित्त्वम् अजगत् जगतो व्यतिरिक्तं । नास्ति । चेत्यरूपजगदभावे ऽनिर्वाच्यायाः चितः स्फुटं चित्त्वायोग्यत्वात् । अवान्तरं फलितम् आह अजगद् इति । अत इत्य् अध्याहार्यम् । अतो हेतोः । चित् अजगत्त्वाद् धेतोर् । अचित् स्यात् चिन्नामयोग्या न स्यात् । यदि जगन् न स्याद् अनिर्वाच्यायाः चितेर् अपि चित्त्वं न स्याद् इति भावः । परमं फलितम् आह भावाभेदाद् इति । भावाभेदात् पूर्वन्यायसिद्धेन चिज्जगतोर् अभेदेन सिद्धात् पदार्थाभेदात् । जगत् कुतः कथं । स्यात् । चित्त्वजगतोर् अभेदे सति चित्त्वस्य चिदेकमयतया चित एव सर्वथा स्थितत्वात् जगन् नास्तीति भावः ॥म्त्_३,१४।५३॥  
  

  
चितेर् मरिचबीजस्य निजा यान्तश् चमत्कृतिः ।
  
सैवैषा जीवतन्मात्रमात्रं जगद् इति स्थिता ॥मु_३,१४।५४॥  

  
चितेः चिन्नाम्नः । मरिचबीजस्यान्तः मध्ये । या चमत्कृतिः अर्थात् तीक्ष्णतास्थानीयः स्वशक्त्यास्वादाख्यः चमत्कारः । भवति । सैवैषा जगद् इति जगद्रूपेण । स्थिता भवति । कथम्भूतं जगत् । जीवतन्मात्रमात्रं केवलं जीवपञ्चतन्मात्रस्वरूपं । न तु स्थूलभूतमयं । स्वप्नन्यायेन स्थूलताया असत्यत्वात् ॥म्त्_३,१४।५४॥  
  

  
चित्त्वात् स्वशक्तिकचनं यद् अहम्भावनं चितेः ।
  
जीवः स्पन्दात्मकर्मात्मा भविष्यदभिधो ह्य् असौ ॥मु_३,१४।५५॥  

  
चितेः स्वशक्तिकचनं स्वशक्तिस्फुरणरूपं । अहम्भावनं यद् अस्ति । कुतः । चित्त्वात् चिद्भावाख्यात् हेतोः । हि निश्चये । असौ स्वशक्तिस्फुरणं । जीवः भवति । जीवापेक्षया पुंलिङ्गता । कथम्भूतो जीवः । स्पन्दात्म किञ्चित्स्फुरणरूपं । यत् कर्म । तत् आत्मा स्वरूपं । यस्य । स्पन्दात्मकर्मात्मा चित्स्पन्दरूप एवेत्य् अर्थः । पुनः कथम्भूतः । भविष्यदभिधः वैखरीप्रादुर्भाव इत्य् अर्थः ॥म्त्_३,१४।५५॥  

  
यच् चिच् चित्त्वेन कलनं सुसम्पाद्याभिधार्थदिक् ।
  
व्यवच्छेदविकारैस् तद् भिद्यते ऽतो न विद्यते ॥मु_३,१४।५६॥  

  
चित् आर्षः षष्ठीलोपः चितः । यत् चित्त्वेन चिद्भावेन । कलनं परिच्छेदः । भवति । कथम्भूतं । सुसम्पाद्या सुखेन सम्पादयितुं शक्याभिधार्थदिक् नामार्थलेशः येन । तत् सुसम्पाद्याभिधार्थदिक् । परिच्छिन्नस्यैव हि वस्तुनः नाम तद्वाच्यत्वं च कर्तुं शक्यं । तत् भिद्यते चितः भिन्नत्वेन स्थीयते । कैः । व्यवच्छेदविकारैः । चित्तं न स्पृशतीति यावत् । भवन्तु जडेभ्यः भिन्नतापादनानि । त एव विकाराः । तैः । तद्युक्तत्वाद् इति यावत् । चितो भिन्नं । का हानिर् इत्य् । अत्राहात इति । अतः चितो भिन्नत्वात् । न विद्यते । चिद्भिन्नस्य चेत्यमानतायोगात् । तदयोगे च सतो ऽपि । तस्यासङ्कल्पत्वात् । चिद्रूपत्वेन कलनाभावेन व्यर्थस्य चित्त्वस्याप्य् अभावः । चित्त्वाभावे च जगतो ऽभावः । तदभावे च शुद्धस्य चिन्मात्रस्यैव साम्राज्यम् इति भावः ॥म्त्_३,१४।५६॥  
  

  
ननु भवतु चिदेकमयत्वं सर्वस्य । तदंशभूतयोः कर्तृकर्मणोस् तु परस्परं भेदो दुर्निवार इत्य् । अत्राह  

  
चित्स्पन्दरूपिणोर् अस्ति न भेदः कर्तृकर्मणोः ।
  
स्पन्दमात्रं भवेत् कर्म स एव पुरुषः स्मृतः ॥मु_३,१४।५७॥  

  
चित्स्पन्दरूपिणोः चित्स्फूर्त्याख्यरूपयुक्तयोः । कर्तृकर्मणोः भेदः नास्ति । कथम् एतद् इत्य् । अत्राह स्पन्देति । स्पन्दमात्रं कर्म भवेत् । बहिःस्पन्दस्यैव कर्मत्वदर्शनात् । स एव पुरुषः स्मृतः । पण्डितैर् इति शेषः । अयं भावः । अन्तः विचार्यमाणं ज्ञानं विना न किञ्चिल् लभ्यते । घटपटादिश् च बहिर्भूतः । अतः ज्ञानस्य तैः सह को ऽपि सम्बन्धो नास्तीति शुद्धं ज्ञानं शिष्टं । स एव च चितः स्फुरणाख्यः स्पन्दः । तद् एव कर्म । बहिःस्थितस्य शरीरचलनादिरूपस्य कर्मणो ऽपि तत्पूर्वकत्वात् । तत् तत्त्वम् एव । स एव च पुरुषः । अन्तर् अन्यस्यानुपलम्भात् बहिःशरीरस्य मृत्पिण्डरूपस्य पुरुषत्वायोगात् इति सिद्धं कर्मणः पुरुषत्वम् ॥म्त्_३,१४।५७॥  
  

  
सर्वस्य जीवादेर् वर्गस्यैकत्वं साधयति  

  
जीवश् चित्त्वे परिस्पन्दः पुंसां चित्तं स एव च ।
  
मनस् त्व् इन्द्रियरूपं सन् नानानानैव गच्छति ॥मु_३,१४।५८॥  

  
जीवः चित्त्वे चिद्भावे । चित्स्वरूप इति यावत् । परिस्पन्दः भवति । पुंसां स एव कर्मापरपर्यायं चित्तं भवति । परिस्पन्द एव च । चित्स्पन्दत्वव्यतिरिक्तस्य जीवस्य चित्तस्य वाभावात् । तु विशेषे । मन एव चित्स्पन्दरूपं चित्तम् । इन्द्रियरूपं सत् । नानानानात्वं गच्छति । चित्तं कथम्भूतम् एव । अनानैव । परमार्थतः एकत्वात् नानात्वरहितं । इदम् अत्र तात्पर्यम् । जीवस् तावत् चित्स्पन्द एव । तच्चित्तम् अपि विकल्पात्मकं तथैव । तद् एव च चित्तम् इन्द्रियरूपेण परिणमते । ततश् च स्वपरिणामभूतेन्द्रियद्वारेण बहिर् निर्गत्य रूपादिपञ्चकस्वरूपविषयरूपताम् आपद्यते । ततश् च तदाधारभूतपञ्चकताम् आसाद्यते । ततश् च तत्कार्यभावेन परिणमते इति चित्स्पन्द एव स्थूलसूक्ष्मभावरूपेण स्थितः । स च चिदव्यतिरिक्त इति सर्वं चिद्रूपम् एव स्थितम् इति ॥म्त्_३,१४।५८॥  
  

  
शान्ताशेषविशेषं हि चित्प्रकाशच्छटा जगत् ।
  
कार्यकारणकादित्वं तस्माद् अन्यन् न विद्यते ॥मु_३,१४।५९॥  

  
हि यस्मात् अर्थे । ऽशेषं समस्तं जगत् चित्प्रकाशच्छटा चित्प्रकाशे सिद्धपदार्थपङ्क्तिमयत्वात् चित्प्रकाशपङ्क्तिः । भवति । कथम्भूतं । शान्ताशेषविशेषं । शान्ताः चिन्मात्रे प्रलीनाः । अशेषाः समस्ताः । विशेषाः भावाः यस्य । तत् । तस्मात् ततो हेतोः । कार्यकारणकादित्वम् अन्यत् चिन्मात्रात् पृथक् । न विद्यते । कार्यकारणत्वादेर् अपि जगत्त्वेन चित्प्रकाशच्छटात्वानपायात् ॥म्त्_३,१४।५९॥  
  

  
अच्छेद्यो ऽहम् अदाह्यो ऽयम् अक्लेद्यो ऽशोष्य एव च ।
  
नित्यः सततगः स्थाणुर् अचलो ऽहम् इति स्थितम् ॥मु_३,१४।६०॥सर्वस्य जीवादेर् जगतः चित्प्रकाशमयत्वे सति इति स्थितम् भवति । अयं निश्चय एव प्रतिष्ठितो भवति इति । किम् इति । अहं चित्प्रकाशरूपः अहम् । अच्छेद्यः अशरीरवत् छेदयोग्यो नास्मि । एवम् अदाह्यो ऽयम् इत्य् आदाव् अपि सम्बन्धनीयम् । अहं नित्यो ऽस्मि । नित्यत्वे विशेषणद्वारेण हेतुम् आह सततग इति । सर्वकालग इत्य् अर्थः । पुनः कथम्भूतः । स्थाणुः स्वस्वरूपे दृढं स्थितः । अत्रापि हेतुम् विशेषणत्वेनाहाचल इति । यतः निष्कम्प इत्य् अर्थः ॥म्त्_३,१४।६०॥  
  

  
ननु चिदेकमयत्वे सति वादिनः किमर्थं विवदन्ति इत्य् । अत्राह  

  
विवदन्ते यथा ह्य् अत्र विवदन्ते तथा भ्रमैः ।
  
भ्रमन्तो न वयं त्व् एते जाता विगतविभ्रमाः ॥मु_३,१४।६१॥  

  
वादिन इति शेषः । वादिनः तार्किकादयः । अत्र चित्प्रकाशे । यथा येन प्रकारेण । विवदन्ते विवादं कुर्वन्ति । तथा भ्रमैः मिथ्याज्ञानैः । विवदन्ते । ज्ञाततत्त्वानां विवादाभावात् । तथा हि । तार्किकाः आत्मानं ज्ञानगुणं संसारिणं च कथयन्ति । साङ्ख्याः उदासीनं ज्ञानरूपम् अपि परमाणुरूपम् । चार्वाका भूतरूपं । बौद्धाः शून्यरूपं । वेदान्तिनः शान्तस्वरूपं । एवम् अन्ये ऽप्य् अन्यत् किञ्चित् । यद्य् अपि एते ऽधिकारिकृपयैव विवदन्ते तथापि अधिकारिणां तत्तत्पदनिष्ठानाम् अधःस्थं पदं परित्यज्योर्ध्वपदगमनार्थं वादिनां भ्रमः उक्तः । यदि वादिनः भ्रमेण विवदन्ते तर्हि यूयं कथं स्थिताः इत्य् । अत्राह भ्रमन्त इति । तु व्यतिरेके । एते वयं विगतभ्रमाः वाद्युक्तनानागुणोत्तीर्णशुद्धचिन्मात्राङ्गीकारात् दूरीभूतमिथ्याज्ञानाः । जाताः । कथम्भूताः । न भ्रमन्त इत्य् अर्थः । ननु श्रीवसिष्ठेन तन्मतनिरासपरेण विवाद एव कृतः । मैवम् । बोधनार्थतन्मतनिरासे ऽपि चिन्मात्राङ्गीकारेणैव सर्वमताङ्गीकारात् । चिन्मात्रं हि सर्वे ऽङ्गीकुर्वन्त्य् एव । किं तु तद्विशेषेषु विवदन्ते ॥म्त्_३,१४।६१॥  

  
पुनर् अपि चिदेकमयत्वम् एव कथयति  

  
दृश्ये मूर्ते ऽज्ञसंरूढे विकारादि पृथग् भवेत् ।
  
नामूर्ते तज्ज्ञकचिते चित्खे सदसदात्मनि ॥मु_३,१४।६२॥  

  
मूर्ते स्थूले । दृश्ये दृशिक्रियाविषये भावजाते । कथम्भूते । ऽज्ञसंरूढे । अज्ञेषु मूर्खेषु । संरूढे दृढीभूते । मूर्खज्ञाते इति यावत् । विकारादि । आदिशब्दात् परिणामादेर् ग्रहणम् । पृथक् भवेत् । स्थूलस्य दृश्यस्य विकारादिधर्माधिकरणत्वे योग्यतास्तीति भावः । अमूर्ते सूक्ष्मे । तज्ज्ञकचिते तत्त्वज्ञेषु स्फुरिते । चित्खे चिदाकाशे । विकारादि पृथक् न भवेत् । कथम्भूते चित्खे । सदसदात्मनि सदसत्स्वरूपे । विकारादि यदि सत् तदापि तन्मयम् एव । यद्य् असत् तदापि तथैवेति भावः ॥म्त्_३,१४।६२॥  
  

  
चित्तत्त्वं चेत्यरसतः शक्तीः कालादिनामिकाः ।
  
तनोत्य् आकाशविशदाश् चिन्मधुश्रीः स्वमञ्जरीः ॥मु_३,१४।६३॥  

  
चिन्मधुश्रीः चिदाख्यावसन्तलक्ष्मीः । कालादिनामिकाः कालदेशादिनामयुक्ताः । शक्तीः स्वमञ्जरीः तनोति विस्तारयति । कुतः । चेत्यरसतः चेत्यास्वादेन युक्तम् । युक्तं च वसन्तलक्ष्म्याः रसेन मञ्जरीतननम् । शक्तीः किं । चित्तत्त्वम् चिन्मात्ररूपिण्य एव । शक्तितद्वतोर् अभेदात् । पुनः कथम्भूताः । आकाशविशदाः । न तु भासमानस्थूलरूपयुक्ताः ॥म्त्_३,१४।६३॥  
  

  
स्वभावेन चिन्मात्रस्य चेत्यरूपतया स्फुरणं कथयति  

  
स्वयं विचित्रं स्फुरति चित्कञ्चुकम् अनाहतम् ।
  
स्वयं विचित्रं कचति चिद्रत्नम् अपकारणम् ॥मु_३,१४।६४॥  

  
चित्कञ्चुकम् । कञ्चुकं लक्षणया पटः । चिदाख्यः पटः । स्वयं स्वभावेन । विचित्रं स्फुरति चित्रपटवत् विचित्रतायुक्तं भवतीत्य् अर्थः । विचित्रता चार्थचेत्यकृता ज्ञेया । तथा चिद्रत्नं स्वयं विचित्रं कचति । रत्नस्य च कचनं युक्तम् एव । स्वयम् इत्य् अस्यार्थं स्वयम् एवाहापकारणं इति ॥म्त्_३,१४।६४॥  

  
स्वयं विलक्षणस्पन्दश् चिद्वायुर् अजडात्मकः ।
  
स्वयं विचित्रवलनं चिद्वारि न निखातगम् ॥मु_३,१४।६५॥  

  
विलक्षणस्पन्दः बाह्यवायोः व्यतिरिक्तस्पन्दयुक्तः । अत्र हेतुत्वेन विशेषणम् आह अजडात्मक इति । जडाजडयोः स्पन्दो ऽवश्यं विलक्षण एव स्याद् इति भावः । वारि निखातगं सत् । विचित्रवलनं विचित्रस्फुरणं भवति । चिद्वारि तु निखातगं सत् । विचित्रवलनं न भवति ॥म्त्_३,१४।६५॥  
  

  
स्वयं विचित्रधातूच्चैश् चिच्छृङ्गम् अपनिर्मितम् ।
  
स्वयं चित्ररसोल्लासा चिज्ज्योत्स्ना सततोदिता ॥मु_३,१४।६६॥  

  
उच्चैः चिच्छृङ्गम् अपनिर्मितम् निर्माणरहितम् । विचित्रधातु । विचित्रा नानाविधाः । धातवः भूताख्यानि कारणद्रव्याणि । यस्मिन् । तत् । भवति । शृङ्गम् अपि विचित्रधातु विचित्रगैरिकादिधातुयुक्तं भवति । किं तु निर्मितम् । स्वयं चिज्ज्योत्स्ना चित्ररसोल्लासा नानाविधचेत्यरसोल्लासयुक्ता । तया सततोदिता भवति । बाह्यज्योत्स्नापि विचित्रामृतरसोल्लासयुक्ता भवति । किं तु शुक्लपक्ष एवोदिता भवति ॥म्त्_३,१४।६६॥  
  

  
स्वयं सदैव प्रकटश् चिदालोको ऽमलात्मकः ।
  
स्वयम् अस्तङ्गतेवाज्ञे ज्ञे ज्ञानाद् उदिता चितिः ॥मु_३,१४।६७॥  

  
आलोकस्य प्रकटतागुणयुक्तत्वात् इति भावः । स्वयम् इति । चितिः स्वयं अज्ञे मूर्खे । ऽस्तङ्गतेव भवति । अस्तङ्गतत्वं च अस्याः स्थितायाः अपि ज्ञानाविषयीभाव एवात इवशब्दोपादानम् । चितिः स्वयं ज्ञे ज्ञानयुक्ते । ज्ञानाद् उदिता भवति । यथाकाशे ज्वलन्न् अपि सूर्यो ऽन्धं प्रत्य् अनुदितः । नेत्रसहितं प्रति तूदितः । एवम् इयम् अपीति भावः ॥म्त्_३,१४।६७॥  
  

  
स्वयं जडेषु जाड्येन पदं सौषुप्तम् आगता ।
  
स्वयं स्पन्दि तथास्पन्दि चित्त्वाच् चितिमहानभः ॥मु_३,१४।६८॥  

  
चितिः जडेषु स्थावरादिषु । जाड्येन जडभावेन । स्वयं सौषुप्तपदं सुषुप्तिस्थानम् । आगता भवति । चितिमहानभः चिदाख्यो महाकाशः । स्वयम् स्पन्दि स्फुरत्तायुक्तं भवति । तथा तेन प्रकारेणास्पन्दि शान्ततायुक्तो भवति । बाह्याकाशस्य तु वातरूपेण सस्पन्दत्वं स्वरूपेणास्पन्दत्वम् ॥म्त्_३,१४।६८॥  
  

  
गुणिनि गुणवत् चिति जगतः सदसत्त्वं कथयति  

  
चित्प्रकाशप्रकाशो हि जगद् अस्ति च नास्ति च ।
  
चिदाकाशैकशून्यत्वं जगद् अस्ति च नास्ति च ॥मु_३,१४।६९॥  

  
हि निश्चये । चित्प्रकाशप्रकाशः । चित्प्रकाशस्य चिदाख्यस्य तेजसः । प्रकाशः आलोकाख्यगुणभूतः । जगत् अस्ति च नास्ति च । चकारः स्वयं अस्तित्वनास्तित्वयोः समप्रधानत्वं द्योतयति । अयं भावः । यथा तेजोरूपे गुणिनि आलोकाख्यो गुणः भेदेन भासमानत्वात् अस्ति । ततो व्यतिरेकेण लब्धुम् अशक्यत्वान् नास्ति । तथा जगद् अपि चिदाख्ये आधारभूते गुणिनि भासमानत्वाद् अस्ति । तद्व्यतिरेकेण लब्धुम् अशक्यत्वान् नास्तीति । एवम् अग्रे ऽपि योज्यम् । चिदाकाशेति । चिदाकाशस्यैकं शून्यत्वं शून्यत्वाख्यो गुणः । चिदाकाशैकशून्यत्वम् ॥म्त्_३,१४।६९॥  
  

  
चिदालोकमहारूपं जगद् अस्ति च नास्ति च ।
  
चिन्मारुतघनस्पन्दो जगद् अस्ति च नास्ति च ॥मु_३,१४।७०॥  

  
महारूपं भासुरः शुक्लाख्यगुणः । चिन्मारुतेति । स्पन्दस्य च वायुगुणत्वं प्रसिद्धम् एव ॥म्त्_३,१४।७०॥  
  

  
चिद्घनध्वान्तकृष्णत्वं जगद् अस्ति च नास्ति च ।
  
चिदर्कालोकदिवसो जगद् अस्ति च नास्ति च ॥मु_३,१४।७१॥  

  
ध्वान्तस्य च कृष्णत्वं गुणः । चिदर्केति । दिवसस्यार्कालोकानुविधायित्वात् तद्गुणत्वम् ॥म्त्_३,१४।७१॥  

  
पूर्वोक्तं दृढयितुं सर्वथा चिद्गुणत्वम् एव जगतः कथयति  

  
चित्कज्जलरजःशैलपरमाणुर् जगद्भ्रमः ।
  
चिदग्न्यौष्ण्यं जगल्लेखा जगच् चिच्छङ्खशुक्लता ॥मु_३,१४।७२॥  

  
चित् एव कज्जलरजःशैलः अञ्जनाद्रिः । तस्य परमाणुः । परमाणोः पर्वतगुणत्वं तदाश्रितत्वेनोपचाराज् ज्ञेयम् । जगदाकारः जगद्भ्रमः । जगद् इति यावत् । जगल्लेखा जगत्पङ्क्तिः ॥म्त्_३,१४।७२॥  
  

  
जगच् चिच्छैलजठरं चिज्जलद्रवता जगत् ।
  
जगच् चिदिक्षुमाधुर्यं चित्क्षीरस्निग्धता जगत् ॥मु_३,१४।७३॥  

  
जगत् चिच्छैलस्य जठरम् अन्तःस्थः साररूपः भागः । भवति । द्रवता द्रवत्वं । स्निग्धता स्नेहाख्यो गुणः ॥म्त्_३,१४।७३॥  
  

  
जगच् चिद्धिमशीतत्वं चिज्ज्वालाज्वलनं जगत् ।
  
जगच् चित्सर्पिषि स्नेहो वीचिश् चित्सरितो जगत् ॥मु_३,१४।७४॥  

  
चिज्ज्वाला चिदाख्याग्निशिखा । तस्या ज्वलनं ज्वलनक्रिया । वीचेः रचनारूपत्वात् जलगुणत्वम् ॥म्त्_३,१४।७४॥  
  

  
जगच् चित्क्षौद्रमाधुर्यं जगच् चित्कनकाङ्गदम् ।
  
जगच् चित्पुष्पसौगन्ध्यं चिल्लताग्रफलं जगत् ॥मु_३,१४।७५॥  

  
रूपत्वेन गुणत्वम् । फलस्य लतागुणत्वं तदाश्रितत्वेनोपचारात् ॥म्त्_३,१४।७५॥  

  
फलितम् आह  

  
चित्सत्तैव जगत्सत्ता जगत्सत्तैव चिद्वपुः ।
  
अत्र भेदविकारादि न खे मलम् इव स्थितम् ॥मु_३,१४।७६॥  

  
अतः चित्सत्तैव जगत्सत्ता भवति । जगत्सत्तैव चिद्वपुर् भवति । न हि गुणसत्ता गुणिनो भिन्ना गुणिसत्ता च गुणाद् भिन्ना भवतीति भावः । अत्र चिज्जगतोः । भेदविकारादि । आदिशब्देन परिणामादेर् ग्रहणम् । स्थितं न भव-ति । किम् इव । खे आकाशे । मलम् इव ॥म्त्_३,१४।७६॥  

  
जगतः सदसन्मयताम् उपसंहरति  

  
इतीदं सन्मयत्वेन सदसद् भुवनत्रयम् ।
  
अविकल्प्यतदात्मत्वात् सत्तासत्ते तद् एव वा ॥मु_३,१४।७७॥  

  
इति पूर्वोक्तप्रकारेण । भुवनत्रयं भूर्भुवःस्वराख्यं जाग्रदादिकं वा भुवनत्रितयं । सन्मयत्वेन सत्स्वरूपचिद्विकारत्वेन । सदसद् भवति । मूलकारणायाः चितः सदसदसत्त्वे सत्तासत्ताधारत्वकृतं भेदम् आशङ्क्याह अविकल्प्येति । वाशब्दः पक्षान्तरद्योतकः । तद् एव त्रिभुवनम् एव । सत्तासत्ते भवति । कुतः । अविकल्प्यतदात्मत्वात् । अविकल्प्यः सत्त्वासत्त्वविकल्पायोग्यः । यः तदात्मा चिदात्मा । तस्य भावः तत्त्वं। तस्मात् । अयं भावः । सदसद् इति पदद्वयम् अस्तिनास्तिक्रियाकर्तारं कथयति । तथा च कर्तृकर्मविकल्पः दुर्निवारः । सत्तासत्ते तु शुद्धनिरालम्बास्तिनास्तिक्रियावाचके ऽविकल्प्यं चित्स्वरूपम् एव कथयतः । तदभिन्नस्य त्रिभुवनस्यापि सत्तासत्तात्वम् एव युक्तं । न सदसत्त्वम् इति ॥म्त्_३,१४।७७॥  
  

  
ननु जगद्ब्रह्मणोर् अवयवावयविभावो ऽस्तु इत्य् । अत्राह  

  
अवयवावयविताशब्दार्थौ शशशृङ्गवत् ।
  
अनुभूत्यपलापाय कल्पितौ यैर् धिग् अस्तु तान् ॥मु_३,१४।७८॥  

  
यैः जडैः । अनुभूत्यपलापाय जगच्चिदैक्याख्यम् अनुभवम् अपलपितुं । अवयवावयविताशब्दः अवयवावयविभावाख्यः शब्दः । अर्थः तद्वाच्यः सम्बन्धविशेषः । तौ अवयवावयविताशब्दार्थौ । कल्पितौ स्वविकल्पेन सम्भावितौ । कथं कल्पितौ । शशशृङ्गवत् । यथा कश्चिद् बहिर् असद् अपि शशशृङ्गं कल्पयति । तथेत्य् अर्थः । तान् धिग् अस्तु ते धिक्कारविषया एवेत्य् अर्थः । धिक्कारविषयत्वं च तेषां अवयवाभिन्नस्यावयविनः भेदेन ज्ञानात् । न ह्य् अवयवभिन्नो ऽवयवी नाम कश्चिद् अस्तीति भावः ॥म्त्_३,१४।७८॥  
  

  
न विद्यते जगद् यत्र साद्रिद्यूर्वीनदीश्वरम् ।
  
चिदेकत्वात् प्रसङ्गः स्यात् कस् तत्रेतरविभ्रमे ॥मु_३,१४।७९॥  

  
यत्र यस्मिन् चिद्रूपाख्ये स्थाने । साद्रिद्यूर्वीनदीश्वरम् पर्वताकाशभूमिसमुद्रसहितं । जगत् । चिदेकत्वात् चिदैक्यात् । न विद्यते । तत्रेतरविभ्रमे षष्ठ्यर्थे सप्तमी । इतरस्य तत्कार्यरूपस्य भ्रमस्य । कः प्रसङ्गः ॥म्त्_३,१४।७९॥  
  

  
चितः सर्वमयत्वं शिलादृष्टान्तेन कथयति  

  
शिलाहृदयपीनापि स्वाकाशविशदैव चित् ।
  
धत्ते ऽन्तर् अखिलं शान्तं सन्निवेषं यथा शिला ॥मु_३,१४।८०॥  

  
चित् शान्तं परमार्थतो भावाभावादिक्षोभरहितं । अखिलं समस्तं । सन्निवेशं चेत्याख्यं रचनाविशेषम् । अन्तः स्वमध्य एव । धत्ते । कथम्भूतैव । शिलाहृदयपीनापि । प्रकाशाख्यसारभरितत्वेन शिलाहृदयवत् पीनापि सती । स्वाकाशविशदैव । सुष्ठु आकाशवत् विशदा निर्मला एव । न तु जगदन्तर्धारणे योग्या । अत्र दृष्टान्तम् आह यथेति । शिला यथा सारेण पूरितापि लेखौघाख्यं सन्निवेशं अन्तर् धत्ते । तथेत्य् अर्थः ॥म्त्_३,१४।८०॥  

  
ननु तथाप्य् अहं प्रष्टा भिन्न एवास्म्य् । अन्यथा प्रश्नायोगाद् इत्य् । अत्राह  

  
पदार्थनिकराकाशे त्वम् आकाशलवोपमः ।
  
त्वत्तामत्तात्मतात्वत्तामत्तोल्लेखा न सन्ति ते ॥मु_३,१४।८१॥  

  
पदार्थनिकराकाशे । पदार्थानां निकरः समूहः । स एव नकिञ्चिद्रूपत्वेनावकाशः । तस्मिन् । तन्मध्य इत्य् अर्थः । त्वं प्रष्टा । आकाशलवोपमः असि । फलितम् आह त्वत्तेति । अतः ते तव प्रष्टुः । त्वत्तामत्तात्मतात्वत्तामत्तोल्लेखाः । त्वत्तामत्तात्मतया त्वद्भावमद्भावरूपत्वेन । स्थिताः उल्लेखाः । त्वत्तामत्तोल्लेखाः त्वद्भावमद्भावविकल्पाः । त्वद्भावरूपत्वेन स्थिताः त्वत्ताविकल्पाः । मद्भावरूपत्वेन स्थिता मत्ताविकल्पाः । न सन्ति । आकाशरूपत्वात् ॥म्त्_३,१४।८१॥  
  

  
पल्लवदृष्टान्तेन प्रकृतं चितः सर्वमयत्वं कथयति  

  
पल्लवान्तरलेखौघसन्निवेशवद् आततम् ।
  
अन्यानन्यात्मकम् इदं धत्ते ऽन्तश् चित् स्वभावतः ॥मु_३,१४।८२॥  

  
चित् । इदं चेत्यम् । अन्तः स्वमध्ये । धत्ते । कुतः । स्वभावतः । ननु कयापि प्रयोजनापेक्षया कथम्भूतं । अन्यानन्यात्मकम् । अन्यः स्वतः भिन्नः । अनन्यः स्वतो ऽभिन्नः । आत्मा यस्य । तत् अन्यानन्यात्मकम् । पुनः कथम्भूतम् । आततं विस्तारयुक्तम् । कथं धत्ते । पल्लवान्तरे पल्लवमध्ये स्थितः । लेखौघसन्निवेशः इव पल्लवान्तरलेखौघसन्निवेशवत् । पल्लवे लेखौघस्य च भासमानत्वेन भिन्नत्वं पृथक्कृत्य लब्धुम् अशक्यत्वाद् अभिन्नत्वं च स्फुटम् स्थितम् एवेत्य् उपमानम् ॥म्त्_३,१४।८२॥  
  

  
समस्तकारणौघानां कारणादिपितामहम् ।
  
स्वभावतो ऽकारणात्म चित्त्वं विद्ध्य् अनुभूतितः ॥मु_३,१४।८३॥  

  
त्वं । चित्त्वं चिद्भावं । स्वभावतः स्वरूपेणानुभूतितः स्वानुभवेन । न तु मत्कथनमात्रेणाकारणात्म अकारणः । कारणरहितः आत्मा स्वरूपं यस्य । तत् । तादृशं । विद्धि जानीहि । कथम्भूतं । कारणनाम्नादिभूतः यः पितामहः । तत्स्वरूपं कारणादिपितामहं । केषां कारणानां । समस्तकारणौघानां । समस्तस्य दृश्यस्य । ये कारणौघाः । तेषाम् । अयं भावः । सर्वस्य दृश्यस्य कारणानि पञ्चतन्मात्राणि । तेषां कारणम् अहङ्कारः । तत्कारणं चित्त्वम् इति ॥म्त्_३,१४।८३॥  
  

  
ननु जगद्वत् चिद् अपि असत्यैव भवत्व् इत्य् । अत्राह  

  
न चासत्त्वम् अचेत्यायाश् चितो वाचापि सिध्यति ।
  
यद् अस्ति तद् उदेतीति दृष्टं बीजाद् इवाङ्कुरम् ॥मु_३,१४।८४॥  

  
अचेत्यायाः चेत्यमलादूषितायाः । चितः असत्त्वं वाचापि न सिध्यति वक्तुम् अपीदं न योग्यम् इत्य् अर्थः । अत्र हेतुत्वेनोत्तरार्धम् आह यद् इति । यतः यद् अस्ति तद् उदेति अन्यतया प्रादुर्भवति । इति दृष्टम् अस्माभिर् इति शेषः । अत्र दृष्टान्तम् आह बीजाद् इति । अयं भावः । यथा बीजभावेन स्थितम् अङ्कुरं बीजात् उदेति । तथा चिन्मात्रस्वरूपेण स्थितं चेत्यम् अपि । तथा च चेत्यान्यथानुपपत्त्या चिन्मात्रस्यासत्यत्वं न युक्तम् इति ॥म्त्_३,१४।८४॥  

  
सर्गान्तश्लोकेन पूर्वोक्तं सङ्गृह्णाति  

  
गगनम् इव सुशून्यभेदम् अस्ति त्रिभुवनम् अङ्ग महाचितो ऽन्तर् अस्याः ।
  
परमपदमयं समस्तदृश्यं त्व् इदम् इति निश्चयवान् भवानुभूतेः ॥मु_३,१४।८५॥  

  
हे अङ्ग । त्रिभुवनं अस्याः महाचितः चिन्मात्रस्यान्तः मध्ये । सुशून्यभेदम् । सुशून्यः अतिशयेन नकिञ्चिद्रूपः । भेदो यस्य । तत् । सर्वथा स्वरूपभेदरहितम् इत्य् अर्थः । अस्ति । किम् इव । गगनम् इव । यथा गगनं भेदरहितम् अस्ति । तथेत्य् अर्थः । फलितम् आह परमेति । अतः त्वं इति निश्चयवान् एवं निश्चययुक्तो । भव । कुतो । ऽनुभूतितः स्वानुभवेन । न तु मदुक्त्या कृतेन श्रद्धामात्रेण इति । किम् इति । समस्तदृश्यं परमपदमयं सर्वोत्तीर्णचित्स्वरूपम् एव । भवति ॥म्त्_३,१४।८५॥  
  

  
श्रीवाल्मीकिर् भरद्वाजं प्रति तत्रत्यं सर्गान्तश्लोकेन दिनावसानं कथयति  

  
इत्य् उक्तवत्य् अथ मुनौ दिवसो जगाम सायन्तनाय विधये ऽस्तम् इनो जगाम ।
  
स्नातुं सभा कृतनमस्करणा जगाम श्यामाक्षये रविकरैश् च सहाजगाम ॥मु_३,१४।८६॥  

  
इति पूर्वोक्तं । मुनौ श्रीवसिष्ठे । उक्तवति कथयति सति । अथ पूर्वश्लोकोक्तोपदेशानन्तरम् । दिवसः दिनं । जगाम गतः । अत्र हेतुम् आह अस्तम् इति । यतः इनः सूर्यः । अस्तं जगाम । सभा श्रोतॄणां सभा । सायन्तनविधये सायन्तनाग्निहोत्राद्यर्थं । स्नातुं जगाम । स्नानं विना कुत्रापि विधाव् अधिकाराभावात् । सा सभा श्यामाक्षये रात्र्यवसाने । दिनादाव् इति यावत् । रविकरैः सूर्यकिरणैः । सह । पुनः आजगामागता । श्रवणार्थम् इति शेषः । इति शिवम् ॥म्त्_३,१४।८६॥  
  

  
इति श्रीभास्करकण्ठविरचितायां श्रीमोक्षोपायटीकायाम् उत्पत्तिप्रकरणे चतुर्दशः सर्गः ॥ ३,१४ ॥  
  
  

  
ॐ श्रीवसिष्ठः पूर्वदिने कथ्यमानम् उपस्तौति  

  
जगद् आकाशम् एवेदं यथा हि व्योम्नि मौक्तिकम् ।
  
विमले भाति खात्मैव जगच् चिद्गगने तथा ॥मु_३,१५।१॥  

  
इदम् अनुभूयमानं । जगत् । आकाशम् एव भवति । अत्र हेतुत्वेन दृष्टान्तयुक्तं वाक्यम् आह यथा हीति । हि यस्मादर्थे । यस्मात् जगत् विमले चिद्गगने चिदाकाशे । तथा भाति । कथम्भूतम् एव । खात्मैव चिदाकाशस्वरूपम् एव । तथा कथं । यथा व्योम्नि भूताकाशे । मौक्तिकं मुक्तासमूहो । भाति । अयं भावः । यथा गगने भ्रमदृष्ट्या दृश्यमानं मौक्तिकम् आकाशम् एव तथा चिद्गगने दृश्यमानं जगद् अपि चिद्गगनम् एवेति ॥म्त्_३,१५।१॥  
  

  
अनुत्कीर्णैव भातीव त्रिजगत्सालभञ्जिका ।
  
चित्स्तम्भे न च सोत्कीर्णा न चोत्कर्तात्र विद्यते ॥मु_३,१५।२॥  

  
चित्स्तम्भे चिदाख्ये स्तम्भे । त्रिजगत्सालभञ्जिका त्रिजगदाख्या पुत्रिकानुत्कीर्णैव सती । भातीव । परमार्थतस् तु न भातीतीवशब्दोपादानम् । ननु किमर्थं नोत्कीर्णास्तीत्य् । अत्राह न चेति । सा जगदाख्या पुत्रिका । न चोत्कीर्णा । अर्हप्रत्ययार्थो ऽत्र स्वयं बोद्धव्यः । उत्कर्तुं योग्या न भवति । नकिञ्चिद्रूपत्वात् । न चात्रोत्कर्ता उत्करणकर्ता । विद्यते । द्वैताभावात् ॥म्त्_३,१५।२॥  

  
समुद्रे ऽन्तर् जलास्पन्दाः स्वभावाद् अच्युता अपि ।
  
विदि वेद्या भवन्तीव परे दृश्यविदस् तथा ॥मु_३,१५।३॥  

  
यथेत्य् अध्याहार्यम् । समुद्रे ऽन्तः समुद्रान्तर्भागे स्थिताः । जलास्पन्दाः तरङ्गाः । स्वभावाद् अच्युता अपि जलाख्यात् स्वरूपाद् अभ्रष्टा अपि । यथा विदि ज्ञाने विषये । वेद्याः वीचितया वेदितुं योग्या । भवन्तीव । परमार्थतस् तु न भवन्तीति इवशब्दोपादानम् । तथा परे उत्तीर्णे चित्स्वरूपे । दृश्यविदः दृश्यरूपा विदः । दृश्यानीति यावत् । भवन्तीव ॥म्त्_३,१५।३॥  
  

  
जलान्तर्गतसूर्याभाजालकारचनान्य् अपि ।
  
जगद्भानं प्रति स्थूलान्य् अणुं प्रति यथाचलाः ॥मु_३,१५।४॥  

  
जलस्यान्तर्गता सूर्याभा जलान्तर्गतसूर्याभा । तस्याः जालकारचनानि जलान्तर्गतसूर्याभाजालकारचनान्य् अपि । स्वभावश् चायं जलान्तर्गता सूर्याभा जालकरूपा सम्पद्यते । तानि जगद्भानं प्रति तथा स्थूलानि भवन्ति । यथाचलाः पर्वताः । अणुं प्रति स्थूलाः भवन्ति ॥म्त्_३,१५।४॥  
  

  
उक्तं दृष्टान्तस्थूलत्वं दृढयतिजगद्भानम् अभानाभं ब्रह्मणो ऽव्यतिरेकतः ।
  
जलसूर्यांशुजालं तु व्यतिरेकानुभूतिदम् ॥मु_३,१५।५॥  

  
जगद्भानम् अभानाभं भवति । कुतः । ब्रह्मणः अव्यतिरेकतः ब्रह्मरूपत्वाद् इत्य् अर्थः । तु व्यतिरेके । जलसूर्यांशुजालं व्यतिरेकानुभूतिदम् भेदप्रथाकारि भवति । अतो ऽत्र स्थूलत्वं युक्तम् इति भावः ॥म्त्_३,१५।५॥  
  

  
अनुभूतान्य् अपीमानि जगति व्योमरूपिणि ।
  
पृथ्व्यादीनि न सन्त्य् एव स्वप्नसङ्कल्पयोर् इव ॥मु_३,१५।६॥  

  
व्योमरूपिणि चिन्मात्राकाशस्वरूपे । जगति । कयोर् इव । स्वप्नसङ्कल्पयोर् इव । स्वप्ने सङ्कल्पे च अनुभूतान्य् अपि पृथ्व्यादीनि । यथा न सन्ति । तथेत्य् अर्थः ॥म्त्_३,१५।६॥  

  
पिण्डग्राहः सद् इत्य् अस्मिन् विज्ञानाकाशरूपिणि ।
  
मरुनद्यां जलम् इव न सम्भवति कुत्रचित् ॥मु_३,१५।७॥  

  
ग्रहणं ग्राहः । पिण्डवत् ग्राहः पिण्डग्राहः । सद् इति पिण्डग्राहः सद्व्यवहारहेतुः पिण्डग्राहः । विज्ञानाकाशरूपिणि अस्मिन्न् अनुभूयमाने । भवति । कुत्रचित् कुत्रापि । लेशेन सम्भवति । अत्र दृष्टान्तम् आह मरुनद्याम् इति ॥म्त्_३,१५।७॥  
  

  
नन्व् असत्स्वरूपे जगति दृश्यता कथं भाति इत्य् । अत्राह  

  
जगत्य् अपिण्डग्राहे ऽस्मिन् सङ्कल्पनगरोपमे ।
  
मरौ सरिद् इवाभाति दृश्यता भ्रान्तिरूपिणी ॥मु_३,१५।८॥  

  
अविद्यमानः पिण्डवत् ग्राहः यस्य । तस्मिन् अपिण्डग्राहे । सङ्कल्पनगरोपमे सङ्कल्पोल्लिखितनगरसदृशे । ऽस्मिन् जगति दृश्यता दृश्यभावः । भ्रान्तिरूपिणी मिथ्याज्ञानरूपा । भाति विलसति । केव । मरौ मरुदेशे । सरिद् इव ॥म्त्_३,१५।८॥  

  
भ्रमरूपत्वेनासद्रूपस्य जगतः स्वप्नवत् तुलादेशापूरणं कथयति  

  
स्वप्नाद्रिणेव जगता तुलादेशौ न कौचन ।
  
पूरितौ कलनोन्मुक्ता दृश्यश्रीर् व्योम केवलम् ॥मु_३,१५।९॥  

  
स्वप्नाद्रिणेव स्वप्नाद्रिवत् । जगता तुलादेशौ पूरितौ न भवतः । गुरुत्वस्यासद्रूपत्वात् तुलापूरणं । विस्तारस्यासद्रूपत्वात् देशापूरणं । एतच् च स्वप्नादौ सर्वप्रतीतिसिद्धम् एवेति तस्य दृष्टान्तता । फलितम् आह कलनेति । कलनोन्मुक्ता दृश्यत्वाख्यकलनामुक्ता ॥म्त्_३,१५।९॥  
  

  
वर्जयित्वाज्ञविज्ञातजगच्छब्दार्थभावनाम् ।
  
जगद्ब्रह्मखशब्दानाम् अर्थे नास्त्य् एव भिन्नता ॥मु_३,१५।१०॥  

  
अज्ञैः चित्स्वरूपज्ञानशून्यैः । विज्ञाता स्वानुभवविषयीकृता । जगच्छब्दार्थभावना । जगद् इति शब्दस्य । तदर्थस्य च भावनानुसन्धानं । तां अज्ञविज्ञातजगच्छब्दार्थभावनां वर्जयित्वा परित्यज्य । जगद्ब्रह्मखशब्दानाम् अर्थे भिन्नता भेदो । नास्त्य् एव । पर्यायरूपा एवैते शब्दा इत्य् अर्थः । अज्ञस्याज्ञाततत्त्वतया जगतः आकाशरूपत्वं न सिद्धम् इति जगत्सत्यत्वनिष्ठायाः तद्भावनायाः परित्याग उक्तः ॥म्त्_३,१५।१०॥  
  

  
इदं त्व् अचेत्यचिन्मात्रभानोर् भानं नभः प्रति ।
  
तथा सूक्ष्मं यथा मेघं प्रति सङ्कल्पवारिदः ॥मु_३,१५।११॥  

  
तु विशेषे । अचेत्यचिन्मात्रभानोः चेत्यादूषितचित्सूर्यस्य । भानम् आभासः । इदं जगत् । नभः प्रति बाह्याकाशापेक्षया । तथा तेन प्रकारेण । सूक्ष्मं भवति । यथा मेघं प्रति जाग्रद्दृष्टमेघापेक्षया । सङ्कल्पवारिदः स्वविकल्पोल्लेखितः मेघः सूक्ष्मो भवति ॥म्त्_३,१५।११॥  

  
यथा स्वप्नपुरं स्वच्छं जाग्रत्पुरवरं प्रति ।
  
तथा जगद् इदं स्वच्छं सङ्कल्पितजगत् प्रति ॥मु_३,१५।१२॥  

  
यथा लौकिकबुद्ध्या । जाग्रत्पुरवरं प्रति स्वप्नपुरं स्वच्छं केवलाभासरूपत्वेन स्थूलताख्यमलरहितं । भवति । तथा ज्ञानिदृष्ट्या । इदं जाग्रत्य् अनुभूयमानं । जगत् । सङ्कल्पितजगत् प्रति स्वच्छं सङ्कल्पाख्यमलरहितशुद्धचिन्मात्ररूपत्वात् निर्मलं भवति । यद्य् अपि ज्ञानिनः स्वप्नपुरम् अपि तादृशम् एव तथाप्य् अज्ञबोधनार्थम् एवम् उक्तम् ॥म्त्_३,१५।१२॥  

  
तस्माद् अचेत्यचिद्रूपं जगद् व्योमैव केवलम् ।
  
शून्यौ व्योमजगच्छब्दौ पर्यायौ विद्धि चिन्मयौ ॥मु_३,१५।१३॥  

  
तस्मात् पूर्वोक्तात् हेतोः । अचेत्यचिद्रूपं शुद्धचिन्मात्ररूपं । जगत् । केवलं व्योमैव भवति । फलितम् आह शून्याव् इति । अतः शून्यौ पिण्डग्राहाभावेन नकिञ्चिद्रूपौ । चिन्मयौ चित्स्वरूपौ । व्योमजगच्छब्दौ पर्यायौ विद्धि एकार्थवाचकत्वात् ॥म्त्_३,१५।१३॥  
  

  
वक्ष्यमाणवृत्तान्ताकाङ्क्षया पूर्वोक्तम् उपसंहरति त्रिभिः  

  
तस्मान् न किञ्चिद् उत्पन्नं जगदादीह दृश्यकम् ।
  
अनाख्यम् अनभिव्यक्तं यथास्थितम् अवस्थितम् ॥मु_३,१५।१४॥  

  
तस्मात् चिदेकमयत्वात् हेतोः । जगदादि दृश्यं किञ्चित् लेशेनापि । उत्पन्नं न भवति । कथम्भूतं । अनाख्यं नामानर्हम् । अत्र हेतुत्वेन विशेषणम् आहानभिव्यक्तम् इन्द्रियागोचरम् । अन्यरूपत्वेन अनभिव्यक्तस्य हि नामायुक्तम् । ननु तर्हि अपूर्वत्वं जगतः स्याद् इत्य् आशङ्क्य विशेषणम् आहावस्थितम् इति । अवस्थितं तिष्ठत् । कथं । यथास्थितं । यथैव पूर्वं तथैव । न त्व् अपूर्वतयेत्य् अर्थः । यथा पूर्वं सर्पतया ज्ञाता रज्जुः ततः रज्जुतया ज्ञातापि पूर्ववद् एव तिष्ठति । न त्व् अन्यरूपतां प्राप्नोति । तथेत्य् भावः ॥म्त्_३,१५।१४॥  

  
जगद् एव महाकाशं चिदाकाशम् अभित्तिमत् ।
  
तद् देशस्याणुमात्रस्य तुलायाश् चाप्रपूरकम् ॥मु_३,१५।१५॥  

  
जगत् चिदाकाशम् एव भवति । कथम्भूतं चिदाकाशं । महाकाशं बाह्याकाशापेक्षया महत्त्वात् महाकाशाख्यायुक्तम् । पुनः कथम्भूतम् । अभित्तिमत् । जीवादिप्रपञ्चः तत्तद्धर्माधारतया भित्तिः । तद्रहितम् । फलितम् आह तद् इति । अतः तत् चिदाकाशमयं जगत् । गुरुत्वाभावेन वैपुल्याभावेन चाणुमात्रस्य देशस्य तुलायाश् चापूरकम् भवति । पूरणकारि न भवति ॥म्त्_३,१५।१५॥  
  

  
तद् एव पुनः विशिनष्टि  

  
आकाशरूपम् एवाच्छं पिण्डग्रहविवर्जितम् ।
  
व्योम्नि व्योममयं चित्रं सङ्कल्पपुरवत् स्थितम् ॥मु_३,१५।१६॥  

  
आकाशरूपम् एव नकिञ्चिद्रूपम् एव । अच्छं शुद्धबोधस्वरूपं । पिण्डग्रहविवर्जितम् । पिण्डवत् यः ग्रहः । तेन वर्जितम् । युक्तं चाकाशस्य पिण्डग्रहरहितत्वं । व्योम्नि चिदाकाशे । व्योममयं चिदाकाशमयं । चित्रम् आलेख्यं । सङ्कल्पपुरवत् सङ्कल्पोल्लिखितपुरवत् । स्थितम् व्यवतिष्ठमानं । सङ्कल्पपुरस्य चाकाशमयत्वं तुलादेशापूरकत्वं च युक्तम् एवेति सिद्धः सर्वस्य जगतः विवक्षितः अत्यन्ताभावः । यच् चोत्पत्तिः पूर्वम् उक्ता साप्य् अनुत्पत्तिकल्पत्वेनात्यन्ताभावस्यैव साधनीति न पूर्वापरविरोधः ॥म्त्_३,१५।१६॥  
  

  
अथ जगतः तुलादेशाद्यपूरकत्वसाधकं महावृत्तान्तं वृत्तान्तकामान् प्रति कृपया कथयति  

  
अत्रेदं मण्डपाख्यानं शृणु श्रवणभूषणम् ।
  
निःसन्देहो यथैषो ऽर्थश् चित्ते विश्रान्तिम् एष्यति ॥मु_३,१५।१७॥  

  
त्वम् । अत्र जगतो देशाद्यपूरकत्वे । मण्डपाख्यानं । मण्डपेति नाम्ना प्रसिद्धम् आख्यानं मण्डपाख्यानं । शृणु । कथम्भूतं । श्रवणभूषणं श्रवणार्हम् इत्य् अर्थः । ततः किम् इत्य् । अत्राह निःसन्देह इति । यथा येन । निःसन्देहः सन्देहान् निष्क्रान्तः । एषः पूर्वोक्तः । अर्थः । चित्ते त्वच्चित्ते । विश्रान्तिम् एष्यति ॥म्त्_३,१५।१७॥  
  

  
त्वरयाविष्टः श्रीरामः मण्डपाख्यानं प्रति श्रीवसिष्ठं प्रार्थयति  

  
सद्बोधवृद्धये ब्रह्मन् समासेन वदाशु मे ।
  
मण्डपाख्यानम् अखिलं येन बोधो विवर्धते ॥मु_३,१५।१८॥  

  
जगतः तुलादेशापूरकत्वज्ञानं सद्बोधः । तस्य वृद्धये । फलितम् आह येनेति । येन उदितेनेत्य् अर्थः ॥म्त्_३,१५।१८॥  
  

  
श्रीवसिष्ठः मण्डपाख्यानम् एव कथयति  

  
अभूद् अस्मिन् महीपीठे कुलपद्मो विकासवान् ।
  
पद्मो नाम नृपः श्रीमान् बहुपुत्रो ऽतिकोशवान् ॥मु_३,१५।१९॥  

  
अस्मिन् महीपीठे पद्मो नाम नृपः अभूत् । तस्यैव नानाविधानि विशेषणान्य् आह कुलेति । विकासवान् कुलपद्मः । पद्मस्य च विकासो युक्तः । पद्मशब्दो ऽत्र लक्षणया श्रेष्ठवाचकः । अतिकोशवान् बहुभाण्डागारयुक्तः ॥म्त्_३,१५।१९॥  
  

  
मर्यादापालने ऽम्भोधिर् द्विषत्तिमिरभास्करः ।
  
कान्ताकुमुदिनीचन्द्रो दोषतृष्णाहुताशनः ॥मु_३,१५।२०॥  

  
अम्भोधेः मर्यादपालनं प्रसिद्धम् एव । कान्ताकुमुदिनीचन्द्रः । चन्द्रत्वम् अस्य तद्विकासकारित्वेन । दोषतृष्णाहुताशनत्वं दोषतृष्णादाहकत्वेन ॥म्त्_३,१५।२०॥  
  

  
मेरुर् विबुधवृन्दानां यशश्चन्द्रोद्भवार्णवः ।
  
सरः सद्गुणहंसानां कलाकमलभास्करः ॥मु_३,१५।२१॥  

  
विबुधाः पण्डिताः । त एव विबुधा देवाः । तेषां । मेरुः बहुकाञ्चनप्रदत्वेनाश्रयत्वेन च मेरुपर्वतसदृशः । यश इति । यशःचन्द्रोद्भवे ऽर्णवः समुद्रः । सद्गुणरूपाणां हंसानां सरः । कला एव कमलानि । तेषां विकासप्रदत्वेन भास्करः ॥म्त्_३,१५।२१॥  

  
शात्रवाम्भोदपवनो मत्तमातङ्गकेसरी ।
  
समस्तविद्यादयितः सर्वाश्चर्यगुणाकरः ॥मु_३,१५।२२॥  

  
शात्रवं शत्रुसमूहः । स एवाम्भोदः मेघः । तस्य पवनः नाशकारित्वात् । मातङ्गा अत्र शत्रुसेना या विवक्षिताः । समस्ता या विद्यारूपाः नायिकाः । तासां दयितः पतिः । सर्वे च ते आश्चर्यभूताः गुणाः । तेषाम् आकरः उत्पत्तिस्थानम् ॥म्त्_३,१५।२२॥  

  
शूरारिसागरक्षोभविलसन्मन्दराचलः ।
  
विलासपुष्पौघमधुः सौभाग्यकुसुमायुधः ॥मु_३,१५।२३॥  

  
शूराश् च ते ऽरयः । तद्रूपः यः सागरः । तस्य क्षोभे विलसन् मन्दराचलः । विलासा विभ्रमा एव । पुष्पाणि । तेषां यः ओघः । तस्य मधुः वसन्तः । विकासकारित्वात् । सौभाग्येन सुभगभावेन । कुसुमायुधः कामः ॥म्त्_३,१५।२३॥  
  

  
लीलालतालास्यमरुत् साहसोत्सवकेशवः ।
  
सौजन्यकैरवशशी दुर्लीलालतिकानलः ॥मु_३,१५।२४॥  

  
लीला इव लता । तस्या लास्ये नर्तने । मरुत् । लीलायुक्त इत्य् अर्थः । साहसम् एव हिताहितानपेक्षं कर्म एव । उत्सवः महः । तस्य केशवः विष्णुः । तस्य हिरण्याख्यादिवधसाहसकारित्वाद् उपमानत्वं । सौजन्यम् एव कैरवं । तस्य विकासकारित्वात् शशी चन्द्रः । दुर्लीलालतिकानां दाहकत्वाद् अनलः अग्निः ॥म्त्_३,१५।२४॥  
  

  
तस्यासीत् सुभगा भार्या लीला नाम विलासिनी ।
  
सर्वसौभाग्यवलिता कमलेवोदितावनौ ॥मु_३,१५।२५॥  

  
तस्य पद्माख्यस्य राज्ञः । लीला नाम भार्या लीलाख्या भार्यासीत् । अस्या विशेषणान्य् आह सुभगेति । सुभगा प्रशस्तरूपयुक्ता । विलासिनी विलासयुक्ता । सर्वसौभाग्यैः वलिता भरितावनौ भूमौ । कमलेवोदिता उत्पन्ना ॥म्त्_३,१५।२५॥  

  
सर्वसम्पत्तिवलिता लीलामधुरभाषिणी ।
  
सानन्दमन्दचलिता द्वितीयेन्दूदयस्मिता ॥मु_३,१५।२६॥  

  
लीलेति । लीलया मधुरं भाषिणी । सानन्देति । सानन्दं मन्दं चलितं यस्याः । सा । द्वितीयेति । द्वितीयेन्दूदयभूतं स्मितं यस्याः । सा ॥म्त्_३,१५।२६॥  
  

  
अलकालिमनोहारिवदनाम्भोजशालिनी ।
  
शीताङ्गी कर्णिकागौरी जङ्गमेव सरोजिनी ॥मु_३,१५।२७॥  

  
अलकाल्या मनोहारि यत् वदनाम्भोजं । तेन शालिनी । शीताङ्गी शिशिराङ्गी । कर्णिकेति । कर्णिकावद् गौरी । केव । जङ्गमा सञ्चारिणी । सरोजिनीव । सरोजिन्य् अपि अलिमनोहारि अम्भोजशालिनी शीताङ्गी कर्णिकया गौरी भवति ॥म्त्_३,१५।२७॥  
  

  
लताविलासकुन्दौघहासिनी रसशालिनी ।
  
प्रबालहस्ता पुष्पाढ्या मधुश्रीर् इव देहिनी ॥मु_३,१५।२८॥  

  
शालिनी शृङ्गारसुशालिनी । प्रबालेति । प्रबालवत् हस्तौ यस्याः । सा । पुष्पेति । पुष्पैर् आभरणभूतैः पुष्पैर् । आढ्या । केव । देहिनी मूर्तिमती । मधुश्रीर् इव । सापि कुन्दौघैः हासिनी । रसेन वसन्तरसेन । शालिनी च भवति । शेषं समानम् ॥म्त्_३,१५।२८॥  
  

  
अवदाता तनुः पुण्या जनताह्लाददायिनी ।
  
गङ्गेव गां गता देवनदी हंसविलासिनी ॥मु_३,१५।२९॥  

  
अवदाता तनुः सिताङ्गी । पुण्या भाग्यवती । जनतेति । जनतायाः आह्लाददायिनी । हंसेति । हंसवत् विलासयुक्ता । केव । गां भूमिं । गता । देवनदी गङ्गेव । सापि तादृश्य् एव भवति ॥म्त्_३,१५।२९॥  

  
तस्य भूतलपुष्पेषोः सकलाह्लाददायिनः ।
  
परिचर्यां चिरं कर्तुम् अन्या रतिर् इवोदिता ॥मु_३,१५।३०॥  

  
पुष्पेषोः रतेः परिचर्यां कर्तुं युक्तत्वात् एतद् उक्तम् ॥म्त्_३,१५।३०॥  
  

  
सर्गान्तश्लोकेन तस्याः सतीगुणान् आह  

  
उद्विग्ने प्रोद्विग्ना मुदिता मुदिते समाकुलाकुलिते ।
  
प्रतिबिम्बसमा कान्ता सङ्क्रुद्धे केवलं भीता ॥मु_३,१५।३१॥  

  
सा कान्ता । तस्येति शेषः । तस्य राज्ञः । प्रतिबिम्बसमासीत् । कथम्भूता । तस्मिन् प्रोद्विग्ने सति । प्रोद्विग्ना । तस्मिन् मुदिते सति । मुदिता । तस्मिन् समाकुले सति । समाकुला । तस्मिन् सङ्क्रुद्धे सति । केवलं भीता । एतावन्मात्रेणैव केवलं सा विरुद्धासीद् इति भावः । इति शिवम् ॥म्त्_३,१५।३१॥  

  
इति श्रीभास्करकण्ठविरचितायां श्रीमोक्षोपायटीकायाम् उत्पत्तिप्रकरणे पञ्चदशः सर्गः ॥ ३,१५ ॥  
  
  

  
ॐ तस्य राज्ञः तया राज्ञ्या सह क्रीडाम् आह  

  
भूतलाप्सरसा सार्धम् अनन्यवनितापतिः ।
  
अकृत्रिमप्रेमरसं स रेमे कान्तया तया ॥मु_३,१६।१॥  

  
स राजा । तया लीलाख्यया । कान्तया सहाकृत्रिमः प्रेमरसः यत्र तत् अकृत्रिमप्रेमरसं । वक्ष्यमाणेषु स्थानेषु वक्ष्यमाणैः क्रीडाविशेषैः । रेमे । तया किंरूपया । भूतलाप्सरसा । स कथम्भूतः । अनन्यवनितापतिः नान्यवनितायाः पतिः । तस्याम् एव रत इत्य् अर्थः ॥म्त्_३,१६।१॥  
  

  
क्रीडास्थानान्य् आह  

  
उद्यानवनगुल्मेषु तमालगहनेषु च ।
  
पुष्पमण्डपतल्पेषु लतावलयसद्मसु ॥मु_३,१६।२॥  

  
उद्यानवनेषु विहितानि यानि गुल्मानि वेश्मानि । तेषु । पुष्पेति । पुष्पैः कृतानि यानि मण्डपतल्पानि । तेषु । मण्डपः जनाश्रयः । लतावलयसद्मसु लतामण्डलगृहेषु ॥म्त्_३,१६।२॥  
  

  
पुष्पान्तःपुरशय्यासु पुष्पसम्भारवीथिषु ।
  
वसन्तोद्यानदोलासु क्रीडापुष्करिणीषु च ॥मु_३,१६।३॥  

  
पुष्पैः रचिता याः अन्तःपुरशय्याः । तासु । पुष्पेति । पुष्पसम्भारेण पुष्पसमूहेन युक्ताः वीथ्यः मार्गाः । तासु । वसन्तेति । वसन्ते रचिताः उद्यानदोलाः । तासु ॥म्त्_३,१६।३॥  
  

  
चन्दनद्रुमषण्डेषु सन्तानकतलेषु च ।
  
कदम्बनिम्बगेहेषु पारिभद्रोदरेषु च ॥मु_३,१६।४॥  

  
षण्डाः समूहाः । सन्तानकाः द्रुमविशेषाः । कदम्बेति । कदम्बनिम्बतलेषु रचितानि यानि गेहानि । तेषु । पारिभद्रेति । पारिभद्राः वृक्षविशेषाः ॥म्त्_३,१६।४॥  
  

  
शैलकन्दरकच्छेषु वातायनपुरेषु च ।
  
सरित्तटकटप्रेषु वारणोपरिसद्मसु ॥मु_३,१६।५॥  

  
शैलकन्दरेषु स्थिताः ये कच्छाः । तेषु । वातायनेति । वातायनयुक्तानि च तानि पुराणि गृहोपरिगृहाणि । तेषु । सरिद् इति । सरित्तटानां ये कटप्राः समूहाः । तेषु । वारणेति । वारणोपरिकृतेषु सद्मसु ॥म्त्_३,१६।५॥  

  
ग्रीष्मे तुषारहर्म्येषु लतामण्डपकेषु च ।
  
हेममन्दिरवृक्षेषु मुक्तामाणिक्यभित्तिषु ॥मु_३,१६।६॥  

  
तुषारहर्म्येषु शीतलगृहेषु । हेमेति । हेममन्दिरोपरिरोपिताः ये हेममन्दिरवृक्षाः । तेषु । मुक्तेति । मुक्तामाणिक्यैः रचिताः भित्तयः येषां गृहाणां । तेषु ॥म्त्_३,१६।६॥  

  
विकसत्कुन्दमन्दारमकरन्दसुगन्धिषु ।
  
वसन्तवनजालेषु कूजत्कोकिलमालिषु ॥मु_३,१६।७॥  

  
वसन्ते पुष्पितानि यानि वनजालानि । तेषु । विकसद् इति कूजद् इति च विशेषणद्वयं वसन्तवनजालेष्व् इत्य् अस्यैव ॥म्त्_३,१६।७॥  
  

  
नानारत्नतृणानां च स्थलेषु मृदुदीप्तिषु ।
  
निर्झरेषु तरत्तारशीकरासारवर्षिषु ॥मु_३,१६।८॥  

  
नाना च तानि रत्नभूतानि तृणानि । तेषां । स्थलेषु कथम्भूतेषु । मृदुदीप्तिषु कमलेष्व् इत्य् अर्थः । निर्झरेति । निर्झरेषु कथम्भूतेषु । तरद् इति । तरन्तः उत्थितवन्तः ये ताराः उद्भटाः । शीकराः जलकणाः । तेषाम् आसारः धारासाराः । तं वर्षन्ति । तादृशेषु ॥म्त्_३,१६।८॥  
  

  
शैलानां हेममाणिक्यशिलाफलहकेषु च ।
  
देवर्षिमुनिगेहेषु दूरपुण्याश्रमेषु च ॥मु_३,१६।९॥  

  
शैलानां हेममाणिक्योत्पत्तिस्थानभूतानि यानि शिलाफलहकानि । तेषु ॥म्त्_३,१६।९॥  
  

  
कुमुद्वतीषु फुल्लासु स्मेरासु नलिनीषु च ।
  
वनस्थलीषु फुल्लासु फुल्लासूत्पलिनीषु च ॥मु_३,१६।१०॥  

  
स्मेरासु फुल्लासु ॥म्त्_३,१६।१०॥  
  

  
क्रीडास्थानान्य् उक्त्वा क्रीडाप्रकारान् आह  

  
प्रहेलिकाभिर् आख्यानैस् तथैवाक्षरमुष्टिभिः ।
  
अष्टापदैर् बहूद्द्योतैस् तथा गूढचतुर्थकैः ॥मु_३,१६।११॥  

  
आख्यानैः वृत्तान्तकथनैः । अक्षरमुष्टिभिः क्रीडाविशेषैः ॥म्त्_३,१६।११॥  

  
नाटकाख्यायिकाभिश् च श्लोकैर् बिन्दुमतीभ्रमैः ।
  
देशभाषाविभागैश् च नगरग्रामचेष्टितैः ॥मु_३,१६।१२॥  

  
नाटकेषूक्ता या आख्यायिकाः । ताभिः । बिन्दुमतीभ्रमैः क्रीडाविशेषैः । देशेति । देशभाषाणां विभागैः विभागकरणैः । नगरेति । नगरचेष्टितैः ग्रामचेष्टितैश् चेति योज्यम् ॥म्त्_३,१६।१२॥  

  
स्रग्दाममाल्यवलनैर् नानाभरणयोजनैः ।
  
लीलाविलोलचलनैर् विचित्ररसभाजनैः ॥मु_३,१६।१३॥  

  
वलनैः परिवर्तनैः । नानेति । नानाभरणानां योजनैः अन्योऽन्यं संयोजनैः । लीलेति । लीलया विलोलानि यानि चलनानि गमनानि । तैः कथम्भूतैः । विचित्रेति । विचित्राणां नानाविधानां । रसानां शृङ्गारादीनां । भाजनैः पात्रैः ॥म्त्_३,१६।१३॥  
  

  
आर्द्रक्रमुककर्पूरताम्बूलीदलचर्वणैः ।
  
फुल्लपुष्पलताकुञ्जदेहगोपनखर्वणैः ॥मु_३,१६।१४॥  

  
चर्वणैः चर्वितैः । फुल्लेति । फुल्लपुष्पाश् च ताः लताः । तासां यानि कुञ्जानि । तेषु । देहगोपना शरीरगुप्तिकरणं । तदर्थं यानि खर्वणानि ह्रस्वीभवनानि । तैः ॥म्त्_३,१६।१४॥  
  

  
समालम्भनलीलाभिर् दोलारोहणविभ्रमैः ।
  
गृहे कुसुमदोलाभिर् अन्योऽन्यान्दोलनक्रमैः ॥मु_३,१६।१५॥  

  
समालम्भनं अङ्गरागकरणम् । अन्योऽन्येति । अन्योऽन्यं परस्परम् । आन्दोलनम् दोलाकम्पनं । तस्य क्रमैः ॥म्त्_३,१६।१५॥  
  

  
नौयानयुग्यहस्त्यश्वदान्तोष्ट्रादिगमागमैः ।
  
जलकेलिविलासेन परस्परसमुक्षणैः ॥मु_३,१६।१६॥  

  
नौयानं च युग्यभूतैर् वाहनभूतैः । हस्त्यश्वदान्तोष्ट्रादिभिः । गमागमाश् च । तैः । दान्तो वलीवृन्दः । परस्परेति । परस्परम् अन्योऽन्यं । समुक्षणानि सेचनानि । तैः ॥म्त्_३,१६।१६॥  

  
नृत्तगीतकलालास्यताण्डवोद्भटवृत्तिभिः ।
  
सङ्गीतकैः सङ्कथनैर् वीणामुरजवादनैः ॥मु_३,१६।१७॥  

  
नृत्ताद्या या उद्भटाः उद्रिक्ताः । वृत्तयः व्यापाराः । ताभिः ॥म्त्_३,१६।१७॥  

  
पुनर् अपि क्रीडास्थानान्य् आह  

  
उद्यानेषु सरित्तीरवृक्षेषु वनवीथिषु ।
  
अन्तःपुरेषु हर्म्येषु तेषु तेषु तथा तथा ॥मु_३,१६।१८॥  

  
तथा तथा पूर्वोक्तैः नानाविधैः क्रीडाविशेषैः ॥म्त्_३,१६।१८॥  

  
सा बाला सुखसंवृद्धा तस्य प्रणयिनी प्रिया ।
  
एकदा चिन्तयाम् आस शुभसङ्कल्पशालिनी ॥मु_३,१६।१९॥  

  
तस्य पद्माख्यस्य राज्ञः । प्रणयिनी पत्नी । सा लीलाख्या । बाला । एकदा एकस्मिन् दिने । चिन्तयाम् आस चिन्तां कृतवती । कथम्भूता । सुखसंवृद्धा । पुनः कथम्भूता । शुभेति । शुभसङ्कल्पेन वक्ष्यमाणेन प्रशस्तेन सङ्कल्पेन । शालिनी ॥म्त्_३,१६।१९॥  
  

  
किं चिन्तयाम् आसेत्य् । अत्राह  

  
प्राणेभ्यो ऽपि प्रियो भर्ता ममैष जगतीपतिः ।
  
यौवनोल्लासलक्ष्मीवान् कथं स्याद् अजरामरः ॥मु_३,१६।२०॥  

  
मम एसः भर्ता अजरामरः जरामरणाख्यदोषरहितः । कथं स्यात् केन हेतुना स्याद् इत्य् अन्वयः । प्राणेभ्यः जीवेभ्यः ॥म्त्_३,१६।२०॥  

  
भर्त्रानेन सहोत्तुङ्गस्तनी कुसुमसद्मसु ।
  
कथं स्वैरं चिरं कान्ता रमेयाब्दशतान्य् अहम् ॥मु_३,१६।२१॥  

  
अहं कान्तानेन भर्त्रा सहाब्दशतानि कथं रमेय केनोपायेन वर्षशतानि क्रीडां कुर्याम् इत्य् अर्थः ॥म्त्_३,१६।२१॥  

  
तथा यतेय क्रमतस् तपोजपयमेहितैः ।
  
रजनीशरुची राजा यथा स्याद् अजरामरः ॥मु_३,१६।२२॥  

  
अत इत्य् अध्याहार्यम् । अतो ऽहं तथा तपोजपयमेहितैः करणभूतैः । अतो यत्नं करोमि । यथा रजनीशरुचिः चन्द्रप्रभा । राजाजरामरः स्यात् ॥म्त्_३,१६।२२॥  
  

  
ज्ञानवृद्धांस् तपोवृद्धान् विद्यावृद्धान् अहं द्विजान् ।
  
पृच्छामि तावन् मरणं कथं न स्यान् नृणाम् इति ॥मु_३,१६।२३॥  

  
अहं ज्ञानवृद्धान् तपोवृद्धान् तथा विद्यावृद्धान् द्विजान् इति तावत् पृच्छामि इति । किम् इति । नृणां मरणं कथं न स्यात् केन हेतुना न स्यात् ॥म्त्_३,१६।२३॥  

  
तस्याः सङ्कल्पम् उक्त्वा बाह्यप्रयत्नम् आह  

  
अथानाय्याशु सम्पूज्य द्विजान् पप्रच्छ सानता ।
  
अमरत्वं कथं विप्रा भवेद् इति पुनः पुनः ॥मु_३,१६।२४॥  

  
अथ सङ्कल्पानन्तरम् । आनाय्येत्य् अत्र । परिजनैर् इति शेषः । पुनः पुनर् इति इच्छोद्रेकद्योतनपरम् ॥म्त्_३,१६।२४॥  

  
विप्रा उत्तरं कथयन्ति  

  
तपोजपयमैर् देवि समस्ताः सिद्धसिद्धयः ।
  
सम्प्राप्यन्ते ऽमरत्वं तु न कदाचन लभ्यते ॥मु_३,१६।२५॥  

  
सिद्धसिद्धयः । सिद्धानां सिद्धियुक्तानां । सिद्धयः । तु व्यतिरेके ॥म्त्_३,१६।२५॥  

  
द्विजेभ्यः स्वेप्सितासिद्धिं श्रुत्वा पुनर् अपि तच्चिन्ताम् आह  

  
इत्य् आकर्ण्य द्विजमुखाच् चिन्तयाम् आस सा पुनः ।
  
इदं स्वप्रज्ञयैवाशु भीता प्रियवियोगतः ॥मु_३,१६।२६॥  

  
स्वप्रज्ञयैव । न तु तदुक्तानुसारेण ॥म्त्_३,१६।२६॥  
  

  
किं चिन्तयाम् आसेत्य् । अत्राह  

  
मरणं भर्तुर् अग्रे मे यदि दैवाद् भविष्यति ।
  
तत् सर्वदुःखनिर्मुक्ता संस्थास्ये सुखम् आत्मनि ॥मु_३,१६।२७॥  

  
भर्तृमृतिदुःखादर्शनाद् इति भावः ॥म्त्_३,१६।२७॥  

  
अथ वर्षसहस्रेण भर्तादौ म्रियते यदि ।
  
तत् करिष्ये तथा येन जीवो गेहान् न यास्यति ॥मु_३,१६।२८॥  

  
वर्षसहस्रेणेति पदम् आशीर्द्योतकम् । अथ यदिभर्तादौ वर्षसहस्रान्ते म्रियते तत् तदा । तथा तम् उपायं । करिष्ये येन जीवः भर्तृजीवः । गेहात् न यास्यति ॥म्त्_३,१६।२८॥  
  

  
ततः किम् इत्य् । अत्राह  

  
तद्भ्रमाद् भर्तृजीवे ऽस्मिन् निजे शुद्धान्तमण्डपे ।
  
भर्त्रावलोकिता नित्यं निवत्स्यामि यथासुखम् ॥मु_३,१६।२९॥  

  
अहं तद्भ्रमात् । भर्तावलोकते माम् इति भ्रमात् । नित्यं सदा । यथासुखं निवर्त्स्यामि । कथम्भूताहं । अस्मिन् भर्तृजीवे निजे स्वकीये । शुद्धान्तमण्डपे मया साधितेनोपायेन स्थिते सति । भर्त्रावलोकिता वीक्षिता ॥म्त्_३,१६।२९॥  
  

  
अद्यैवारभ्यैतदर्थं देवीं ज्ञप्तिं सरस्वतीम् ।
  
जपोपवासनियमैर् आ तोषं पूजयाम्य् अहम् ॥मु_३,१६।३०॥  

  
अद्यैव । न तु श्वः । एतदर्थं भर्तृजीवस्य स्वगेहान् निर्गमाभावार्थम् । ज्ञप्तिं देवीं स्वप्रतिभां देवीं । आ तोषं प्रसादपर्यन्तम् । ननु ज्ञप्त्याराधनतया कुतः श्रुतम् । ज्ञप्तिप्रसादाद् एवेति ब्रूमः । सर्वत्र ज्ञप्तिप्रसादस्यैव कारणत्वात् । अग्रे वक्ष्यमाणः ज्ञप्त्युपदेशश् च स्वप्रतिभाकृतः ज्ञेयः । यतः यत् यत् लीलया कृतं श्रुतं वा तत् स्वप्रतिभयैव । यद् अपि गुर्वादिमुखेन श्रूयते तद् अपि स्वप्रतिभयैव । सर्वत्र स्वप्रतिभायाः स्थितत्वात् ॥म्त्_३,१६।३०॥  

  
चिन्तानन्तरं तत्प्रयत्नं कथयति  

  
इति निश्चित्य सा नाथम् अनुक्त्वैव वराङ्गना ।
  
यथाशास्त्रं चचारोग्रं तपो नियमम् आस्थिता ॥मु_३,१६।३१॥  

  
नियमम् आस्थिताश्रिता । तं विना तपसो व्यर्थत्वात् ॥म्त्_३,१६।३१॥  
  

  
तत् तपः विशेषणद्वारेण कथयति  

  
त्रिरात्रस्य त्रिरात्रस्य पर्यन्ते कृतपारणा ।
  
देवद्विजगुरुप्राज्ञविद्वत्पूजापरायणा ॥मु_३,१६।३२॥  

  
त्रिरात्रस्य त्रिरात्रस्येति वीप्सायां द्वित्वम् ॥म्त्_३,१६।३२॥  
  

  
स्नानदानतपोध्याननित्योद्युक्तशरीरिका ।
  
सर्वास्तिक्यसदाचारकारिणी क्लेशकारिणी ॥मु_३,१६।३३॥  

  
स्नानादिषु नित्यम् उद्युक्तं चेष्टायुक्तं । शरीरं यस्याः । सा । सर्वेति । आस्तिक्यः आस्तिकयोग्यः । क्लेशः तपोरूपः ॥म्त्_३,१६।३३॥  
  

  
यथाकालं यथोद्योगं यथाशास्त्रं यथाक्रमम् ।
  
तोषयाम् आस भर्तारम् अपरिज्ञाततत्स्थितिम् ॥मु_३,१६।३४॥  

  
अपरिज्ञाता । तस्या लीलायाः । त्रयम् एतत् तपः करोतीत्य् एवंरूपा स्थितिर् । येन । सः ॥म्त्_३,१६।३४॥  

  
त्रिरात्रशतम् एवं सा बाला नियमशालिनी ।
  
अनारततपोनिष्ठम् अतिष्ठत् कष्टचेष्टया ॥मु_३,१६।३५॥  

  
अनारतेति । अनारतं तपसि निष्ठा यत्र । तत् । क्रियाविशेषणम् एतत् । कष्टचेष्टया रात्रित्रयानन्तरं पारणादिरूपया दुःखदया चेष्टया ॥म्त्_३,१६।३५॥  

  
अथ ज्ञप्तिप्रसादम् आह  

  
त्रिरात्राणां शतेनाथ पूजिता प्रतिमाम् इता ।
  
तुष्टा भगवती गौरी वागीशीदम् उवाच ताम् ॥मु_३,१६।३६॥  

  
अथ नियमानन्तरम् । वागीशी ज्ञप्तिः । गौरी शुद्धस्वरूपा । वागीशीत्वम् अस्याः वाचां मूलकारणत्वेन ज्ञेयं । प्रतिमाम् इता शिलादिप्रतिमाम् आश्रिता । स्वया प्रतिभया प्रतिमायाम् आभासेन तस्याः दर्शनं दत्तवान् इति भावः ॥म्त्_३,१६।३६॥  
  

  
ज्ञप्त्या कथ्यमानं वाक्यम् आह  

  
निरन्तरेण तपसा भर्तृभक्त्यतिशायिना ।
  
परितुष्टास्मि ते वत्से गृहाण वरम् ईप्सितम् ॥मु_३,१६।३७॥  

  
निरन्तरेणाच्छिन्नेन ॥म्त्_३,१६।३७॥  

  
ज्ञप्तिवाक्यं श्रुत्वा राज्ञी तां स्तौति  

  
जय जन्मजराज्वालादाहदोषशशिप्रभे ।
  
जय हार्दान्धकारौघनिवारणरविप्रभे ॥मु_३,१६।३८॥  

  
शशिप्रभायाः दाहदोषनिवारकत्वं रविप्रभायाः चान्धकारनिवर्तकत्वं प्रसिद्धम् एव ॥म्त्_३,१६।३८॥  
  

  
अम्ब मां त्रिजगन्मातस् त्रायस्व कृपणाम् इमाम् ।
  
इदं वरद्वयं देहि यद् इह प्रार्थये शुभम् ॥मु_३,१६।३९॥  

  
कृपणां दीनां । शुभम् इति वरद्वयविशेषणम् ॥म्त्_३,१६।३९॥  

  
वरद्वयमध्ये एकं कथयति  

  
एकं तावद् विदेहस्य भर्तुर् जीवो ममाम्बिके ।
  
अस्माद् एव हि मा यासीन् निजान्तःपुरमण्डपात् ॥मु_३,१६।४०॥  

  
वरद्वयमध्ये एकम् इदं वरं देहि । किम् इत्य् अपेक्षायाम् आह विदेहेति । विदेहस्य मृतस्य । मा यासीत् मा गच्छतु ॥म्त्_३,१६।४०॥  

  
द्वितीयं कथयति  

  
द्वितीयं त्वां महादेवि प्रार्थये ऽहं यदा यदा ।
  
दर्शनाय वरार्थेन तदा मे देहि दर्शनम् ॥मु_३,१६।४१॥  

  
द्वितीयम् इदं देहि । किम् इत्य् अपेक्षायाम् आह त्वाम् इति । हे देवि । अहं त्वां यदा दर्शनाय प्रार्थये तदा त्वं वरार्थेन वरानुरोधेन । दर्शनं देहि ॥म्त्_३,१६।४१॥  

  
वरद्वयम् अङ्गीकृत्य ज्ञप्त्य  
  

  
४। प्रकरण: स्थिति (४,१।१-४,२४।१९, ४,२५।१२-४,३३।२६)  
  

  
ॐ अथ स्थितिप्रकरणं व्याख्यायते । ॐ  

  
प्रत्यक्ज्योतिः किम् अपि परमम् भावयित्वाथ देवं ध्यात्वा चित्ते भवभयहरं श्रीगणेशं विभुं च ।
  
मौलौ कृत्वा गुरुचरणयोर् धूलिपुञ्जं च टीका स्थित्याख्ये ःस्मिन् प्रकरणवरे तन्यते भास्करेण ॥मु_४,१।०॥  

  
एवम् उत्पत्तिप्रकरणे ःनुत्पत्तिरूपां जगदुत्पत्तिम् प्रतिपाद्य तच्छ्रवणेन च तत्र श्रीरामम् प्रतीतिभाजं निर्वर्ण्य तदनन्तरं योग्यं स्थितिप्रकरणारम्भं करोति  

  
अथोत्पत्तिप्रकरणाद् अनन्तरम् इदं शृणु ।
  
स्थितिप्रकरणं राम ज्ञातं निर्वाणकारि यत् ॥मु_४,१।१॥  

  
अथशब्दो मङ्गलमात्रप्रयोजनः । इदं वक्ष्यमाणम् । स्थितिप्रकरणं किम् । यत् ज्ञातं श्रवणमनननिदध्यासनविषये कृतं सत् । निर्वाणम् ब्रह्मणि आत्यन्तिकं लयं करोतीति तादृशम् । भवति ॥म्त्_४,१।१॥  
  

  
स्थितिप्रकरणम् एव कथयति  

  
एवं तावद् इदं विद्धि दृश्यं जगद् इति स्थितम् ।
  
अहं चेत्याद्य् अनाकारम् भ्रान्तिमात्रम् असन्मयम् ॥मु_४,१।२॥  

  
तावत् त्वम् एवं विद्धि । अन्यत् स्वयम् एव ज्ञास्यसीति भावः । एवं कथम् इत्य् अपेक्षायाम् आह इदम् इति । जगद् इति । जगद् इति नामधेयेन स्थितम् । इदं दृश्यम् पुरःस्फुरत् । दृशिक्रियाविषयो भावजातम् । अहम् इत्यादि च भवति । कथम्भूतम् । अनाकारम् भ्रान्तिमात्रम् असन्मयं च ॥म्त्_४,१।२॥  

  
अकर्तृकम् अनङ्गं च गगने चित्रम् उत्थितम् ।
  
अद्रष्टृकं सानुभवम् अनिद्रं स्वप्नदर्शनम् ॥मु_४,१।३॥  

  
गगने चिदाकाशे । चित्रम् आलेख्यम् इव । उदितम् प्रादुर्भूतम् । कीदृक् चित्रम् । अकर्तृकम् कर्तृरहितम् । अनङ्गम् निःस्वरूपम् । पुनः किम् । स्वप्नदर्शनम् स्वप्नदर्शनस्वरूपम् । स्वप्नदर्शनम् कथम्भूतम् । अद्रष्टृकम् द्रष्टृरहितम् । सानुभवम् द्रष्ट्रनुभवविषयतां गतम् । अनिद्रम् निद्रादोषादृष्टम् । अत्रालौकिकत्वकथनेन विस्मयकारित्वे एव भरः कृतः ॥म्त्_४,१।३॥  
  

  
भविष्यत्पुरनिर्माणं चित्रसंस्थम् इवोदितम् ।
  
मर्कटानलतापाभम् अम्ब्वावर्तवद् आस्थितम् ॥मु_४,१।४॥  

  
भविष्यत्पुरस्य च नकिञ्चिद्रूपत्वं स्फुटम् एव । मर्कटस्यानलत्वेनाभासमानः अनलः मर्कटानलः । तस्य यः तापः । तस्याभा यस्य । तत् । मर्कटो हि कम् अपि फलविशेषम् अग्निभ्रमेण गृह्णाति । आस्थितम् स्थितियुक्तम् ॥म्त्_४,१।४॥  
  

  
सद्रूपम् अपि निःशून्यं तेजः सौरम् इवाम्बरे ।
  
रत्नाभाजालम् इव खे दृश्यमानम् अभित्तिमत् ॥मु_४,१।५॥  

  
सद्रूपम् चिन्मात्रसारत्वात् । निःशून्यम् नकिञ्चित्त्वात् । अम्बरे हि सौरं तेजः सद्रूपम् अपि निःशून्यम् इव भातीति तस्योपमानत्वेन ग्रहणम् ॥म्त्_४,१।५॥  
  

  
सङ्कल्पपुरवत् प्रौढम् अनुभूतम् असन्मयम् ।
  
कथार्थप्रतिभानात्म न क्वचित् स्थितम् अस्ति च ॥मु_४,१।६॥  

  
कथायाः अनेन कथ्यमानायाः कथायाः । यः अर्थः । तस्य यत् प्रतिभानम् स्फुरणम् । तदात्म तत्स्वरूपम् । कथाः श्रवणकाले हि श्रोतुः तदर्थः पुरः इव प्रतिभाति । न क्वचित् स्थितम् विचारासहत्वात् । अस्ति च प्रतिभासमानत्वात् ॥म्त्_४,१।६॥  
  

  
निःसारम् अप्य् अतीवान्तःसारं स्वप्नाचलोपमम् ।
  
भूताकाशम् इवाकारभासुरं शून्यमात्रकम् ॥मु_४,१।७॥  

  
निःसारम् पिण्डग्रहाभावात् । अतीवातिशयेनान्तःसारम् चिन्मात्रसारत्वात् । आकारभासुरम् नीलरूपयुक्ताकारभास्वरम् ॥म्त्_४,१।७॥  
  

  
शरदभ्रम् इवाग्रस्थम् अलक्ष्यक्षयम् आक्षयि ।
  
वर्णो व्योमतलस्येव दृश्यमानम् अवस्तुकम् ॥मु_४,१।८॥  

  
स्पष्टम् ॥म्त्_४,१।८॥  

  
स्वप्नाङ्गनारताकारम् अर्थनिष्ठम् अनर्थकम् ।
  
चित्रोद्यानम् इवोत्फुल्लम् अरसं सरसाकृति ॥मु_४,१।९॥  

  
अर्थनिष्ठम् रेतःस्रवाख्यार्थक्रियारतम् । अनर्थकम् प्रभाते ःदृश्यमानत्वात् वृथाभातम् । पुनः कथम्भूतम् । अरसम् आस्वादरहितम् अपि । सरसाकृति सरसा इवाकृतिः यस्य । तत् । किम् इव । उत्फुल्लं चित्रोद्यानम् आलेख्योद्यानम् । इव । तस्यापि अरसत्वे ःपि सरसाकृतित्वम् प्रसिद्धम् ॥म्त्_४,१।९॥  
  

  
प्रकाशम् इव निस्तेजश् चित्रार्कानलवत् स्थितम् ।
  
अनुभूतम् मनोराज्यम् इवासत्यम् अवास्तवम् ॥मु_४,१।१०॥  

  
स्पष्टम् ॥म्त्_४,१।१०॥  

  
चित्रपद्माकर इव सारसौगन्ध्यवर्जितम् ।
  
शून्ये प्रकचितं नानावर्णम् आकारितात्मकम् ॥मु_४,१।११॥  

  
शून्ये अचेत्यचिन्मात्राख्यायां शून्यभित्तौ । आकारितः आकारयुक्तः । आत्मा यस्य । तादृशम् ॥म्त्_४,१।११॥  
  

  
परमार्थेन शुष्यद्भिर् भूतपेलवपल्लवैः ।
  
ततं जडम् असारात्म कदलीस्तम्भभासुरम् ॥मु_४,१।१२॥  

  
ततं व्याप्तम् ॥म्त्_४,१।१२॥  
  

  
स्फारितेक्षणदृश्यान्धकारचक्रकवत् ततम् ।
  
अत्यन्तम् अभवद्रूपम् अपि प्रत्यक्षवत् स्थितम् ॥मु_४,१।१३॥  

  
स्फारितेक्षणस्य दृश्यानि यानि अन्धकारचक्रकाणि । तद्वत् ततम् । अभिनयगम्यश् चायम् अर्थः ॥म्त्_४,१।१३॥  
  

  
वार् बुद्बुद इवाभोगि शून्यम् अन्तः स्फुरद्वपुः ।
  
रसात्मकं सत्यरसम् अविच्छिन्नक्षयोदयम् ॥मु_४,१।१४॥  

  
रसात्मकम् इच्छास्वरूपं जलस्वरूपं च । सत्यरसं । सत्यस्य चिन्मात्रतत्त्वस्य । रसः यस्य । तत् । चिन्मात्रतत्त्वेनैव पुष्टिं गतम् इत्य् अर्थः ॥म्त्_४,१।१४॥  
  

  
नीहार इव विस्तारि गृहीतं सन् न किञ्चन ।
  
जडं शून्यास्पदं शून्यं केषाञ्चित् परमाणुवत् ॥मु_४,१।१५॥  

  
केषाञ्चित् स्थूलबुद्धीनां तार्किकाणाम् ॥म्त्_४,१।१५॥  

  
किञ्चिद् भूतमयो ःस्तीति स्थितं शून्यम् अभूतकम् ।
  
गृह्यमाणम् असद्रूपं निशातम इवोत्थितम् ॥मु_४,१।१६॥  

  
अयं संसारः किञ्चित् भूतमयः अस्तीति स्थितम् भासमानम् । एतैर् विशेषणैः समस्तः स्थितिप्रकरणार्थः सङ्गृह्योक्तः । स्थितिप्रकरणे एवंरूपाया जगत्स्थितेर् वक्तुम् इष्टत्वात् ॥म्त्_४,१।१६॥  
  

  
श्रीरामः पृच्छतिमहाकल्पक्षये दृश्यम् आस्ते बीज इवाङ्कुरम् ।
  
परे भूय उदेत्य् एतत् तत एवेति किं वद ॥मु_४,१।१७॥  

  
इति किम् एतद् एव किम् अस्ति अथ वा नेति । वद कथय ॥म्त्_४,१।१७॥  
  

  
एवम्बोधाः किम् अज्ञाः स्युर् उत तज्ज्ञा इति स्फुटम् ।
  
यथावद् भगवन् ब्रूहि सर्वसंशयशान्तये ॥मु_४,१।१८॥  

  
एवम् पूर्वश्लोकोक्तरूपः । बोधः येषां । ते । तादृशाः ॥म्त्_४,१।१८॥  
  

  
श्रीवसिष्ठ उत्तरम् आहइदम् बीजे ःङ्कुर इव दृश्यम् आस्ते महाक्षये ।
  
ब्रूते यः परम् अज्ञत्वम् एतत् तस्यातिशैशवात् ॥मु_४,१।१९॥  

  
अतिशैशवात् अतिमौर्ख्यात् ॥म्त्_४,१।१९॥  
  

  
हेतुकथनम् अवश्योपदेश्यत्वेनाहस्पर्शे किं तद् असम्बद्धं कथम् एतद् अवास्तवम् ।
  
विपरीतो बोध एष वक्तुः श्रोतुश् च मौर्ख्यकृत् ॥मु_४,१।२०॥  

  
असम्बद्धं तत् किम् भवति । न किञ्चिद् अपीत्य् अर्थः । एतत् अवास्तवम् असम्बद्धं । कथम् भवति । स्पर्शे आमुखे इत्य् । एष विपरीतः बोधः वक्तुः श्रोतुश् च मौर्ख्यकृत् भवति । एतत् अनेन हेतुना असम्बद्धम् भवति इति वक्तुः वक्तव्यम् । अनेन हेतुना एतत् अवास्तवं न भवतीति श्रोतुः पर्यनुयोगः कार्यः । अन्यथा तयोः मौर्ख्यम् एवेति भावः ॥म्त्_४,१।२०॥  
  

  
फलितम् आह  

  
बीजकाले ःङ्कुर इव जगद् आस्ते इतीह या ।
  
बुद्धिः सासत्प्रलापार्था मूढा शृणु कथं किल ॥मु_४,१।२१॥  

  
अत इत्य् अध्याहार्यम् । असत्प्रलापार्था असत्प्रलापस्येवार्थः यस्याः । सा । असत्प्रलापरूपेति यावत् । मूढा जडा । कथं केन हेतुना । हेत्वकथने ममापि मौर्ख्यापातः स्याद् इति भावः ॥म्त्_४,१।२१॥  
  

  
बीजम् भवेत् स्वयं दृश्यं चित्तादीन्द्रियगोचरः ।
  
वटधानादि धान्यादि युक्तम् अत्राङ्कुरोद्भवः ॥मु_४,१।२२॥  

  
चित्तादीन्द्रियगोचरः । अत एव दृश्यम् वटधानादि तथा धान्यादि बीजम् भवेत् । अत्र धानादिरूपे तथा धान्यादिरूपे बीजे । अङ्कुरोद्भवः युक्तम् भवति ॥म्त्_४,१।२२॥  
  

  
मनःषष्ठेन्द्रियातीतं यः खाद् अतितराम् अपि ।
  
बीजं तद् भवितुं शक्तं स्वयम्भूर् जगतः कथम् ॥मु_४,१।२३॥  

  
मनः षष्ठं येषाम् । तानि मनःषष्ठानि । तादृशानि च तानीन्द्रियाणि । तान्य् अतीतम् । स्वयम्भूः चिन्मात्रम् ॥म्त्_४,१।२३॥  
  

  
आकाशाद् अपि सूक्ष्मस्य परस्य परमात्मनः ।
  
सर्वाक्षानुपलभ्यस्य कीदृशी बीजता कथम् ॥मु_४,१।२४॥  

  
स्पष्टम् ॥म्त्_४,१।२४॥  
  

  
सत् सूक्ष्मम् असदाभासम् असद् एव ह्य् अतद्दृशाम् ।
  
कीदृशी बीजता तत्र बीजाभावे कुतो ःङ्कुरः ॥मु_४,१।२५॥  

  
सत् अपि यत् चिन्मात्राख्यं वस्तु । अतद्दृशाम् न तस्मिन् दृक् येषाम् । ते । तादृशाम् । चिन्मात्रज्ञानरहितानाम् इति यावत् । असद् एव भवति । अत्र हेतुम् आह । असदाभासम् इति । असद्वत् आभासः यस्य । तत् । तादृशम् । अत्रापि हेतुत्वेन विशेषणम् आह सूक्ष्मम् इति । सूक्ष्मत्वाद् असदाभासत्वम् । असदाभासत्वाद् असत्त्वम् इत्य् अर्थः । तत्र तस्मिन् चिन्मात्राख्ये वस्तुनि । बीजता कीदृशी भवति । न भवति । स्थूलस्यैव बीजत्वयोगाद् इत्य् अर्थः । बीजाभावे अङ्कुरः जगदाख्यः अङ्कुरः । कुतः भवति । नैव युक्त इत्य् अर्थः ॥म्त्_४,१।२५॥  
  

  
गगनाङ्गाद् अपि स्वच्छे शून्ये तत्र परे पदे ।
  
कथं सन्ति जगन्मेरुसमुद्रगगनादयः ॥मु_४,१।२६॥  

  
गगनाङ्गात् स्वच्छत्वं जाड्याख्यमालिन्यरहितत्वात् ज्ञेयम् ॥म्त्_४,१।२६॥  

  
नकिञ्चिद् यत् कथं किञ्चित् तत्रास्ते वस्त्व् अवस्तुनि ।
  
अस्ति चेत् तत् कथं तत्र विद्यमानं न दृश्यते ॥मु_४,१।२७॥  

  
यत् चिन्मात्रम् । बाह्यान्तःकरणातीतत्वात् नकिञ्चिद् भवति । तत्र तस्मिन् । अवस्तुनि नकिञ्चिद्रूपे चिन्मात्रे । इन्द्रियगम्यत्वेन किञ्चिद्रूपं वस्तु जगदाख्यं वस्तु । कथम् आस्ते । तथापि चेत् अस्ति तत्र विद्यमानं कथं न दृश्यते । तर्हि विद्यमानत्वम् एवास्य युक्तं स्याद् इति भावः । ननु जगतः विद्यमानत्वं कथं नास्ति इति चेत् । विचारासहत्वान् नास्तीति ब्रूमः । यो हि विचारं सहते तस्यैव विद्यमानत्वम् । यथा रज्जुसर्पापेक्षया रज्जोः ॥म्त्_४,१।२७॥  
  

  
नकिञ्चिदात्मनः किञ्चित् कथम् एति कुतो ःथ वा ।
  
शून्यरूपाद् घटाकाशाज् जातो ःद्रिः क्व कुतः कदा ॥मु_४,१।२८॥  

  
पूर्वश्लोकव्याख्ययैव गतार्थो ःयं श्लोकः ॥म्त्_४,१।२८॥  
  

  
प्रतिपक्षे कथं किञ्चिद् आस्ते छायातपे यथा ।
  
कथम् आस्ते तमो भानौ कथम् आस्ते हिमे ःनलः ॥मु_४,१।२९॥  

  
किञ्चित् किम् अपि । प्रतिपक्षे कथम् आस्ते । प्रतिपक्षे अवस्थानं कस्यापि न युक्तम् इति भावः । विशेषेणैतद् एव दर्शयति च्छायेत्यादि ॥म्त्_४,१।२९॥  
  

  
मेरुर् आस्ते कथम् अणौ कुतः किञ्चिद् अनाकृतौ ।
  
तदतद्रूपयोर् ऐक्यं क्व च्छायातपयोर् इव ॥मु_४,१।३०॥  

  
दृष्टान्तानि विशेषतयोक्त्वा दार्ष्टान्तिकम् अपि तत्तयैव कथयति कुतः किञ्चिद् इति । किञ्चित् इन्द्रियगम्यत्वात् किञ्चिद्रूपं जगत् । अनाकृतौ इन्द्रियागम्यत्वेनाकाररहिते चिन्मात्रे । कुतः न युक्तम् एतद् इति भावः । नन्व् एकत्वे न बीजाङ्कुरत्वम् अनयोर् अस्तीत्य् अत्राह तदतद् इति । तदतद्रूपयोः अत्यन्तभिन्नयोः ॥म्त्_४,१।३०॥  

  
साकारे वटधानादाव् अङ्कुरो ःस्तीति युक्तिमत् ।
  
अनाकारे महाकारं जगद् अस्तीत्य् अयुक्तिमत् ॥मु_४,१।३१॥  

  
स्पष्टम् ॥म्त्_४,१।३१॥  

  
देशान्तरे यच् च नरान्तरे च बुद्ध्यादिसर्वेन्द्रियशक्त्यदृश्यम् ।
  
नास्त्य् एव तत्तद्विधबुद्धिबोधे नकिञ्चिद् इत्य् एव तद् उच्यते च ॥मु_४,१।३२॥  

  
देशान्तरे च अस्मिन् देशे अन्यस्मिन् देशे च । नरान्तरे च त्वयि अन्येषु नरेषु च । कालस्याप्य् एतद् उपलक्षणम् । तेन कालान्तरे चेत्य् अपि ज्ञेयं । तेनायम् अर्थः । बुद्ध्यादीनां सर्वेन्द्रियशक्तीनां चादृश्यं यत् वस्तु । देशान्तरे नरान्तरे च तत्तद्विधबुद्धिबोधे । तत्तद्विधाः तत्तत्प्रकाराः । याः बुद्धयः । तासां यः बोधः । तत्र । नास्ति । तद्विषयो नास्तीति यावत् । पण्डितैः तत् नकिञ्चिद् इत्य् एव उच्यते कथ्यते ॥म्त्_४,१।३२॥  
  

  
ततः किम् इत्य् अत्राह  

  
कार्यस्य तत् कारणताम् प्रयातम् वक्तीति यस् तस्य विमूढबोधः ।
  
कैर् नाम तत्कार्यम् उदेति तस्मात् स्वैः कारणौघैः सहकारिरूपैः ॥मु_४,१।३३॥  

  
तत् नकिञ्चिद् इति नामार्हं वस्तु । कार्यस्य कारणताम् प्रयातम् भवति । इति यः वक्ति । तस्य विमूढबोधः भवति । नासौ तज्ज्ञ इति भावः । सहकारिकारणाभावेन तस्य कारणतां निवारयति तत्कार्यम् इति । स्वैः निजैः । सर्वस्य नकिञ्चिद्रूपचिन्मात्रस्वरूपत्वेन सहकारिकारणसत्ता नास्तीति भावः ॥म्त्_४,१।३३॥  
  

  
एतेन सिद्धं सिद्धान्तं सर्गान्तश्लोकेन कथयति  

  
दुर्बुद्धिभिः कारणकार्यभावं सङ्कल्पितं दूरतरे व्युदस्य ।
  
यद् एव तत् सत्यम् अनादिमध्यं जगत् तद् एव स्थितम् इत्य् अवेहि ॥मु_४,१।३४॥दुर्बुद्धिभिः कुबुद्धियुक्तैः । सङ्कल्पितं स्वसङ्कल्पेनोल्लिखितम् । न तु परमार्थसन्तं कार्यकारणभावं जगद्ब्रह्मविषयं कार्यकारणभावम् । व्युदस्य परित्यज्य । त्वम् इति अवेहि सत्यतया निश्चिनु इति । किम् इति । अनादिमध्यम् आदिमध्ययोर् अपि साक्षित्वेन स्थितत्वात् आदिमध्यरहितम् । यत् एव । तत् प्रसिद्धम् । सत्यम् सत्यभूतम् चिन्मात्राख्यं वस्तु अस्ति । तद् एव न तु तत्कार्यम् । जगत् अस्ति । इति शिवम् ॥म्त्_४,१।३४॥  
  

  
इति श्रीभास्करकण्ठविरचितायां श्रीमोक्षोपायटीकायां जन्यजनकनिराकरणं स्थितिप्रकरणे प्रथमः सर्गः ॥१॥  
  

  
वसिष्ठ उवाच  

  
अथैतदभ्युपगमे वच्मि वेद्यविदां वर ।
  
समस्तकलनातीते महाचिद्व्योम्नि निर्मले ॥मु_४,२।१॥  

  
जगदाद्यङ्कुरस् तत्र यद्य् अस्ति तद् असौ तदा ।
  
कैर् इवोदेति कथय कारणैः सहकारिभिः ॥मु_४,२।२॥  

  
हे वेद्यविदां वर । अथाहम् एतत् बीजत्वम् । अङ्गीकृत्य । वच्मि कथयामि । किं वक्षीत्य् अपेक्षायाम् आह समस्तेति । समस्तकलनातीते सर्वकार्यकारणभावादिकलनातीते । निर्मले चेत्याख्यमलादूषिते । सहकारिभिः कारणैः सहकारिकारणैः । युग्मम् ॥म्त्_४,२।१-२॥  
  

  
सहकारिकारणानाम् अभावे वाङ्कुरोद्गतिः ।
  
वन्ध्याकन्या च दृष्टेह न कदाचन केनचित् ॥मु_४,२।३॥  

  
वाशब्दः पादपूरणार्थः । चशब्दः समुच्चये ॥म्त्_४,१।३॥  

  
सहकारिकारणानाम् अभावे यच् च वोदितम् ।
  
मूलकारणम् एवात्मा तत् स्वभावे स्थितं तथा ॥मु_४,२।४॥  

  
यत् च जगदाख्यं कार्यम् । सहकारिकारणानाम् अभावे उदितम् कारणात् अन्यतया प्रादुर्भूतम् भवति । तत् तथा तेन प्रकारेण । स्वभावे स्वस्वरूपे । स्थितम् । मूलकारणम् आत्मा मूलकारणभूत आत्मैव भवति । न कार्यम् । सहकारिकारणसम्भव एव कार्यत्वदर्शनात् ॥म्त्_४,१।४॥  
  

  
सर्गादौ सर्गरूपेण ब्रह्मैवात्मनि तिष्ठति ।
  
यथास्थितम् अनाकारं क्व जन्यजनकक्रमः ॥मु_४,२।५॥  

  
सर्गादौ चेत्योन्मुखतासमये ॥म्त्_४,१।५॥  
  

  
अथ पृथ्व्यादयो ःन्ये वा कुतो ःप्य् आगत्य कुर्वते ।
  
सहकारिकारणत्वं तत् पूर्वैवात्र दूषणा ॥मु_४,२।६॥  

  
पूर्वा दूषणेति । सर्गागमे या दूषणा अस्ति सा एव सहकार्यभिमतपृथ्व्याद्यागमे ःप्य् अस्तीत्य् अर्थः ॥म्त्_४,१।६॥  
  

  
फलितम् आह  

  
तस्मात् परे जगच् छान्तम् आस्ते तत् सहकारणैः ।
  
विना प्रसरतीत्य् उक्तिर् बालस्य न विपश्चितः ॥मु_४,२।७॥  

  
तस्मात् ततो हेतोः । जगत् परे शान्तम् बीजत्वेन स्थितम् अस्ति । सहकारणैः सहकारिकारणैः विना । तत् प्रसरति इत्य् उक्तिः बालस्य मूर्खस्य । भवति । विपश्चितः पण्डितस्य । न भवति ॥म्त्_४,१।७॥  
  

  
परमफलितं कथयति  

  
तस्माद् राम जगन् नासीन् न चास्ति न भविष्यति ।
  
चेतनाकाशम् एवाच्छं कचतीत्थम् इवात्मनि ॥मु_४,२।८॥  

  
हे राम । तस्मात् जगत् नासीत् न चास्ति न च भविष्यति सहकारिकारणाभावात् । पुनः किम् एतत् स्फुरतीत्य् । अत्राह चेतनेति । अच्छम् चेत्यरहितं । चेतनाकाशम् चिन्मात्राकाशम् । आत्मनि इत्थम् जगद्रूपेण । स्फुरति इव कचति इव ॥म्त्_४,१।८॥  

  
अत्यन्ताभाव एवास्य जगतो विद्यते यदा ।
  
तदा ब्रह्मेदम् अखिलम् इति सद् राम नान्यथा ॥मु_४,२।९॥  

  
अन्यथा असत् ॥म्त्_४,१।९॥  

  
ननु प्रागभावादिर् एव कथं नात्रास्ति । किम् अत्यन्ताभावेनेत्य् । अत्राह  

  
पूर्वप्रध्वंसनान्योःन्याभावैर् यद् उपशाम्यति ।
  
अशान्तम् एव तच् चित्ते न शाम्यत्य् एव तद् यतः ॥मु_४,२।१०॥  

  
पूर्वप्रध्वंसनान्योःन्याभावैः प्रागभावेन प्रध्वंसाभावेन अन्योःन्याभावेन च । यत् शाम्यति तत् अशान्तम् एव भवति । यतः तत् वस्तु । चित्ते मनसि । न शाम्यति संस्कारत्वेन स्थितत्वात् । तस्माद् अत्यन्ताभाव एवात्र युक्त इति भावः ॥म्त्_४,१।१०॥  
  

  
अत्यन्ताभावम् एवातो जगद्दृश्यस्य सर्वदा ।
  
वर्जयित्वेतरा युक्तिर् नास्त्य् एवानर्थसङ्क्षये ॥मु_४,२।११॥  

  
जगद्दृश्यस्यात्यन्ताभाव एव जगद्रूपस्यानर्थस्य क्षये युक्तिः नान्यत् किञ्चिद् इति पिण्डार्थः ॥म्त्_४,१।११॥  
  

  
चिदाकाशस्य बोधो ःयं जगदादीति यत् स्थितम् ।
  
अयं सो ःहम् इदं रूपालोकचित्तकलाद्य् अपि ॥मु_४,२।१२॥  

  
इदं जगदादीति यत् स्थितम् अस्ति । अयम् चिदाकाशस्य बोध एव भवति । नान्यत् । आदिशब्देन प्रलयस्य ग्रहणम् । जगदादीति विशेषेण कथयति अयं सो ःहम् इत्यादि । चित्तकला मनस्कारः ॥म्त्_४,१।१२॥  
  

  
इदम् अर्कादि पृथ्व्यादि तथेदं वत्सरादि च ।
  
अयं कल्पः क्षणश् चायम् इमे मरणजन्मने ॥मु_४,२।१३॥  

  
स्पष्टम् ॥म्त्_४,१।१३॥  
  

  
अयं कल्पान्तसंरम्भो महाकल्पान्त एष सः ।
  
अयं स सर्गप्रारम्भो भावाभावक्रमस् त्व् असौ ॥मु_४,२।१४॥  

  
स्पष्टम् ॥म्त्_४,१।१४॥  

  
लक्षाणीमानि कल्पानाम् इमा ब्रह्माण्डकोटयः ।
  
इमे ब्रह्मेन्द्रनिचया इमा विष्ण्वादिशक्तयः ॥मु_४,२।१५॥  

  
विष्ण्वादिरूपाः शक्तयः विष्ण्वादिशक्तयः ॥म्त्_४,१।१५॥  
  

  
एते चेमे परिणता इमे भूय उपागताः ।
  
इमानि धिष्ण्यजालानि देशकालकला इमाः ॥मु_४,२।१६॥  

  
एते इमे परिणताः मृताः ॥म्त्_४,१।१६॥  
  

  
उपसंहारं करोति  

  
महाचित्परमाकाशम् अनावृत्तम् अनन्तकम् ।
  
यथा पूर्वं स्थितं शान्तम् इत्य् एवं कचति स्वयम् ॥मु_४,२।१७॥  

  
अनावृत्तम् आवृत्तिरहितम् । अनन्तकम् अन्तरहितम् । शान्तम् स्वस्मिन् स्वरूपे एव सर्वदा निलीनम् । महाचित्परमाकाशम् । इति अनेन प्रकारेण । एवम् जगद्रूपेण । कचति स्फुरति ॥म्त्_४,१।१७॥  

  
परमाणुसहस्रांशभास एता महाचितेः ।
  
स्वभावभूता एवान्तःस्थिता नायान्ति यान्ति नो ॥मु_४,२।१८॥  

  
महाचितेः अन्तःस्थिताः । अत एव स्वभावभूताः । परमाणोः यः सहस्रांशः । तत्परिमाणाः भासः दीप्तयः । एताः सर्गपरम्पराः । न आयान्ति नो यान्ति सदा स्थितत्वात् ॥म्त्_४,१।१८॥  
  

  
स्वयम् अन्तश् चमत्कारो यस् समुद्गीर्यते चिता ।
  
तत् सर्गभानम् भातीदम् भारूपं न च भित्तिमत् ॥मु_४,२।१९॥  

  
चिता चिन्मात्रेण । अन्तःस्थितः यः चमत्कारः स्वरूपपरामर्शरूपः आस्वादः । बहिः समुद्गीर्यते सम्यक् उद्गीर्यते । तत् इदं समुद्गिरणं । सर्गभानम् भाति । इदं कथम्भूतम् । भारूपम् ज्ञानस्वरूपम् । न भित्तिमत् भित्तिरहितम् ॥म्त्_४,१।१९॥  
  

  
नोद्यन्ति न च नश्यन्ति नायान्ति न च यान्ति च ।
  
महाशिलान्तर्लेखानां सन्निवेश इवाचलाः ॥मु_४,२।२०॥  

  
सर्गा इति शेषः ॥म्त्_४,१।२०॥  
  

  
इमे सर्गाः प्रस्फुरन्ति स्वतः स्वात्मनि निर्मले ।
  
नभसीव नभोभागा निराकारा निराकृतौ ॥मु_४,२।२१॥  

  
स्वतः स्वभावेन ॥म्त्_४,१।२१॥  

  
द्रवत्वानीव तोयस्य स्पन्दा इव सदागतेः ।
  
आवर्ता इव वाम्भोधेर् गुणिनो वाथवा गुणाः ॥मु_४,२।२२॥  

  
पूर्वश्लोकदृष्टान्तत्वेनैव योज्यम् ॥म्त्_४,१।२२॥  

  
विज्ञानघन एवैकम् इदम् इत्थम् इव स्थितम् ।
  
सोदयास्तमयारम्भम् अनन्तं शान्तम् आततम् ॥मु_४,२।२३॥  

  
विज्ञानघने ज्ञानैकस्वरूपे चिन्मात्रतत्त्वे । इदम् जगत् ॥म्त्_४,१।२३॥  
  

  
सहकार्यादिहेतूनाम् अभावे शून्यता जगत् ।
  
स्वयम्भूर् जायते चेति किलोन्मत्तकफूत्कृतम् ॥मु_४,२।२४॥  

  
उन्मत्तकफूत्कृतम् उन्मत्तप्रलापः ॥म्त्_४,१।२४॥  

  
सर्गान्तश्लोकेन फलितं कथयति  

  
प्रशान्तसर्वार्थकलाकलङ्को निरस्तनिःशेषविकल्पतल्पः ।
  
चिराय विद्रावितदीर्घनिद्रो भवाभयो भूषितभूः प्रबुद्धः ॥मु_४,२।२५॥तस्माद् इत्य् अध्याहार्यम् । तस्मात् त्वम् भव । कीदृश इत्य् अपेक्षायां विशेषणान्य् आह प्रशान्त इत्यादि । प्रशान्तः ब्रह्मैकताविज्ञानेन प्रकर्षेण शान्तः । सर्वार्थरूपः कलङ्कः यस्य । सः । निरस्ता निःशेषविकल्पा एव तल्पम् येन । सः । विद्राविता दीर्घनिद्रा अविद्यारूपा दीर्घनिद्रा येन । सः । अत एव प्रबुद्धः सम्यग्ज्ञानयुक्तः । अतः अभयः भयरहितः । इति शिवम् ॥म्त्_४,१।२५॥  
  

  
इति श्रीभास्करकण्ठविरचितायां श्रीमोक्षोपायटीकायां स्थितिप्रकरणे द्वितीयः सर्गः ॥२॥श्रीरामः पृच्छतिमहाप्रलयसर्गादौ प्रथमो ःसौ प्रजापतिः ।
  
स्मृत्यात्मा जायते सर्गे स्मृत्यात्मैव ततो जगत् ॥मु_४,३।१॥  

  
प्रथमः प्रजापतिः शुद्धमनोरूपः ब्रह्मा । स्मृत्यात्म स्मृतिरूपम् ॥म्त्_४,३।१॥  
  

  
श्रीवसिष्ठः उत्तरं कथयतिमहाप्रलयसर्गादाव् एवम् एतद् रघूद्वह ।
  
स्मृत्यात्मैव भवत्य् आदौ प्रथमो ःसौ प्रजापतिः ॥मु_४,३।२॥  

  
एवम् एतत् एतत् सत्यम् एवेत्य् अर्थः ॥म्त्_४,३।२॥  
  

  
तत्सङ्कल्पात्म च जगत् स्मृत्यात्मैवम् इदं ततः ।
  
इति सङ्कल्पनगरं स्थितम् पूर्वप्रजापतेः ॥मु_४,३।३॥  

  
तत्सङ्कल्पात्म स्मृतिस्वरूपप्रजापतिस्वरूपम् ॥म्त्_४,३।३॥  
  

  
इति स्थिते ःपि सा राम तस्य पूर्वप्रजापतेः ।
  
स्थितिर् न सम्भवत्य् एव नभसीव महाद्रुमः ॥मु_४,३।४॥  

  
सा स्मृतिरूपा ॥म्त्_४,३।४॥  
  

  
श्रीरामः पृच्छतिन सम्भवति किम् ब्रह्मन् सर्गादौ प्राक्तनी स्मृतिः ।
  
महाप्रलयसम्मोहैर् नश्यति प्राक्स्मृतिः कथम् ॥मु_४,३।५॥  

  
महाप्रलयसम्मोहैः महाप्रलयकृताभिः मूर्च्छाभिः ॥म्त्_४,३।५॥  
  

  
श्रीवसिष्ठ उत्तरं कथयतिप्राङ्महाप्रलये प्राज्ञ पूर्वे ब्रह्मादयः पुरा ।
  
किल निर्वाणम् आयातास् ते ःवश्यम् ब्रह्मतां गताः ॥मु_४,३।६॥  

  
निर्वाणम् मुक्तिम् ॥म्त्_४,३।६॥  
  

  
प्राक्तन्याः कः स्मृतेस् स्मर्ता तस्मात् कथय सुव्रत ।
  
स्मृतिर् निर्मूलतां याता स्मर्तुर् मुक्ततया यतः ॥मु_४,३।७॥  

  
स्पष्टम् ॥म्त्_४,३।७॥  
  

  
अतः स्मर्तुर् अभावे सा स्मृतिः कोदेतु किं कथम् ।
  
अवश्यं हि महाकल्पे सर्वे मोक्षैकभागिनः ॥मु_४,३।८॥  

  
स्पष्टम् ॥म्त्_४,३।८॥  
  

  
नानुभूते ःनुभूते च स्वतश् चिद्व्योम्नि या स्मृतिः ।
  
सा जगच्छ्रीर् इति प्रौढा दृश्याभावे हि चित्प्रभा ॥मु_४,३।९॥  

  
स्वतः न तु प्रजापतिरूपग्रहात् । नानुभूते पूर्वाननुभूते विषये । अनुभूते पूर्वम् अनुभूते विषये । चिद्व्योम्नि या स्मृतिः भवति । सा जगच्छ्रीर् इति प्रौढा भवति । न प्रजापतिस्मृतिर् इति भावः । कुत एतद् इत्य् । अत्राह दृश्येति । हि यस्मात् । दृश्याभावे स्मृतिरूपदृश्याभावे । चित्प्रभा एव भवति । न प्रजापतिप्रभा ॥म्त्_४,३।९॥  
  

  
अथवालम् अनया स्मृतिकल्पनया । यतः चित्प्रभैव जगद् अस्तीत्य् अभिप्रायेनाह  

  
भाति संवित्प्रभैवाच्छम् अनाद्यन्तावभासिनी ।
  
यत् तद् एतज् जगद् इति स्वयम्भूर् इति च स्थितम् ॥मु_४,३।१०॥  

  
अनाद्यन्तावभासिनी सदा भातत्वेनाद्यन्तावभासरहिता । संवित्प्रभा एव अच्छं यत् भाति तत् एतत् जगद् इति स्थितम् भवति । स्वयम्भूर् इति च स्थितम् भवति । अतः स्मृतेः स्वयम्भुवश् च न कापि सत्तास्तीति भावः ॥म्त्_४,३।१०॥  
  

  
अनादिकालसंसिद्धं यद् भानम् ब्रह्मणो निजम् ।
  
स आतिवाहिको देहो विराजो जगदाकृतिः ॥मु_४,३।११॥  

  
अनादिकालसंसिद्धम् सततसिद्धम् । ब्रह्मणः चिन्मात्रतत्त्वस्य । यत् निजं स्वसम्बन्धि । भानम् भवति । सः विराजः विराड्रूपस्य प्रजापतेः । आतिवाहिकः देहः भवति । कथम्भूतः । जगदाकृतिः समस्तजगत्स्वरूपः ॥म्त्_४,३।११॥  
  

  
परमाणाव् इदम् भाति जगत् सभुवनत्रयम् ।
  
देशकालक्रियाद्रव्यदिनरात्रिक्रमान्वितम् ॥मु_४,३।१२॥  

  
द्रव्यम् क्रियाविषयः पदार्थः । परमाण्वन्तस् त्रिभुवनाभानम् इन्द्रस्य निर्वाणप्रकरणे वक्ष्यति ॥म्त्_४,३।१२॥  
  

  
परमाणुम् प्रति ततस् तस्यान्तस् तादृग् एव च ।
  
भाति भास्वरिताकारं तादृग्गिरिकुलावृतम् ॥मु_४,३।१३॥  

  
ततः ततो हेतोः । तस्य परमाण्वन्तर्वर्तिनः त्रिभुवनस्य । प्रति परमाणुम् अन्तः प्रतिपरमाणुमध्ये । तादृक् एव न त्व् अन्यरूपम् । भास्वरिताकारं तादृग्गिरिकुलावृतम् तादृशपर्वतसमूहाकुलम् । अर्थात् त्रिभुवनम् भाति ॥म्त्_४,३।१३॥  
  

  
तत्रापि तादृगाकारम् एवम् प्रत्य् अणुम् आततम् ।
  
दृश्यम् आभाति भारूपम् एतद् अङ्ग न वास्तवम् ॥मु_४,३।१४॥  

  
तत्रापि प्रत्यणुवर्तिनि त्रिभुवने ःपि । भारूपम् ज्ञानस्वरूपम् । फलितम् आह एतद् इति । हे अङ्ग । अतः एतत् त्रिभुवनम् । वास्तवम् परमार्थसत् । न भवति । स्वप्नवद् भारूपत्वात् ॥म्त्_४,३।१४॥  
  

  
इत्य् अस्त्य् अन्तो न सद्दृष्टेर् असद्दृष्टेश् च वा क्वचित् ।
  
अस्यास् त्व् अभ्युदितम् बुद्धम् अबुद्धम् प्रति वानघ ॥मु_४,३।१५॥  

  
इति अनेन प्रकारेण । सद्दृष्टेः चिन्मात्रदृष्टेः । असद्दृष्टेः चेत्यदृष्टेः वा । अन्तो ःवसानम् । नास्ति । अस्याः सद्दृष्टेर् असद्दृष्टेश् च । अभ्युदितम् अभ्युदयः । प्रादुर्भाव इति यावत् । बुद्धम् प्रति अबुद्धम् प्रति वा भवति । बुद्धम् प्रति सद्दृष्टेः अभ्युदयः असद्दृष्टेः अबुद्धम् प्रतीति क्रमो ज्ञेयः ॥म्त्_४,३।१५॥  
  

  
ननु एका एव भासमाना जगदाख्या दृष्टिर् अस्ति । तत् कथम् उक्तम् बुद्धम् प्रति सद्दृष्टेर् अन्तो नास्ति असद्दृष्टेर् अबुद्धम् प्रतीत्य् । आह  

  
बुद्धम् प्रतीदम् ब्रह्मैव केवलं शान्तम् अव्ययम् ।
  
अबुद्धम् प्रति तु द्वैतम् भासुरम् भुवनान्वितम् ॥मु_४,३।१६॥  

  
इदम् एव जगत् । बुद्धस्य सद्दृष्ट्या भाति । अबुद्धस्यासद्दृष्ट्या । यथा एकः रज्जुः बुद्धम् प्रति रज्जुतया भाति । अबुद्धम् प्रति सर्पतयेति भावः ॥म्त्_४,३।१६॥  
  

  
यथेदम् भासुरम् भाति जगद् अण्डकजृम्भितम् ।
  
तथा कोटिसहस्राणि भान्त्य् अन्यान्य् अप्य् अणाव् अणौ ॥मु_४,३।१७॥  

  
स्पष्टम् ॥म्त्_४,३।१७॥  
  

  
यथा स्तम्भे पुत्रिकान्तस् तस्याश् चाङ्गेषु पुत्रिका ।
  
तस्याश् च पुत्रिकास्त्य् अङ्गे तथा त्रैलोक्यपुत्रिका ॥मु_४,३।१८॥  

  
त्रैलोक्याख्या पुत्रिका त्रैलोक्यपुत्रिका ॥म्त्_४,३।१८॥  
  

  
न भिन्ना न च सङ्ख्येया यथाद्रौ परमाणवः ।
  
तथा ब्रह्मबृहन्मेरौ त्रैलोक्यपरमाणवः ॥मु_४,३।१९॥  

  
स्पष्टम् ॥म्त्_४,३।१९॥  

  
सूर्यौघांशुष्व् असङ्ख्यातुं शक्यन्ते लघवो ःणवः ।
  
नानाद्यन्ताश् चिदादित्ये त्रैलोक्यपरमाणवः ॥मु_४,३।२०॥  

  
स्पष्टम् ॥म्त्_४,३।२०॥  
  

  
यथाणवो वहन्त्य् अर्कदीप्तिष्व् अप्सु रजःसु च ।
  
तथा वहन्ते चिद्व्योम्नि त्रैलोक्यपरमाणवः ॥मु_४,३।२१॥  

  
स्पष्टम् ॥म्त्_४,३।२१॥  

  
शून्यानुभवमात्रात्म भूताकाशम् इदं यथा ।
  
सर्गानुभवमात्रात्म चिदाकाशम् इदं तथा ॥मु_४,३।२२॥  

  
शून्यस्य यः अनुभवः । तन्मात्रम् आत्मा स्वरूपं यस्य । तत् ॥म्त्_४,३।२२॥  
  

  
सर्गस् तु सर्गशब्दार्थतया बुद्धो नयत्य् अधः ।
  
स ब्रह्मशब्दार्थतया बुद्धः श्रेयो भवत्य् अलम् ॥मु_४,३।२३॥  

  
श्रेयः मोक्षरूपम् ॥म्त्_४,३।२३॥  

  
सर्गान्तश्लोकेनाप्य् एतद् एव कथयति  

  
विज्ञानात्मा शासिता विश्वबीजम् ब्रह्मैवाद्यं स्वं चिदाकाशमात्रं ।
  
तस्माज् जातं यत् तद् एवेति वेद्यं विद्धि स्वान्तर् बोधसम्बोधमात्रम् ॥मु_४,३।२४॥विज्ञानात्मा ज्ञानैकस्वरूपः । शासिता प्रेरकः । स्वम् सर्वेषाम् आत्मत्वेन स्थितम् । चिदाकाशमात्रम् आद्यम् ब्रह्मैव विश्वबीजं विश्वस्य बीजम् इव बीजम् । न तु साक्षाद् बीजम् । तस्य समनन्तरम् एव निराकृतत्वात् । भवति । तस्मात् तादृशात् ब्रह्मणः । यत् जातम् भवति । तत् तद् एव भवति । इति अतो हेतोः । त्वम् वेद्यम् विदिक्रियाविषयम् भावजातम् । स्वान्तः स्वमनसि । बोधस्य यः सम्बोधः स्वपरामर्शः । तन्मात्रं विद्धि जानीहि । लिङ्गसङ्करो ःलिङ्गत्वद्योतनार्थः । इति शिवम् ॥म्त्_४,३।२४॥  
  

  
इति श्रीभास्करकण्ठविरचितायां श्रीमोक्षोपायटीकायां स्थितिप्रकरणे तृतीयः सर्गः ॥३॥इन्द्रियग्रामसङ्ग्रामसेतुना भवसागरः ।
  
तीर्यते नेतरेणेह केनचिन् नाम कर्मणा ॥मु_४,४।१॥  

  
इन्द्रियग्रामेणेन्द्रियसमूहेन । यः सङ्ग्रामः । स एव सेतुः । तेन ॥म्त्_४,४।१॥  
  

  
शास्त्रसत्सङ्गमाभ्यासैः सविवेको जितेन्द्रियः ।
  
अत्यन्ताभावम् एवास्य दृश्यौघस्यावगच्छति ॥मु_४,४।२॥  

  
अवगच्छति जानाति ॥म्त्_४,४।२॥  

  
एतत् ते कथितं सर्वं स्वरूपं रूपिणां वर ।
  
संसारसागरश्रेण्यो यथायान्ति प्रयान्ति च ॥मु_४,४।३॥  

  
हे रूपिणां वर । मया ते । अर्थात् संसारसागरश्रेणीनां सर्वम् स्वरूपम् । कथितम् । तथा संसारसागरश्रेण्याः यथायान्ति प्रयान्ति च । तद् अपि कथितम् ॥म्त्_४,४।३॥  

  
बहुनात्र किम् उक्तेन मनः कर्मद्रुमाङ्कुरम् ।
  
तस्मिंश् छिन्ने जगच्छाखश् छिन्नः कर्मतरुर् भवेत् ॥मु_४,४।४॥  

  
कर्मतरुः कथम्भूतः । जगन्त्य् एव शाखाः यस्य । सः । तादृशः ॥म्त्_४,४।४॥  
  

  
मनः सर्वम् इदं राम तस्मिन्न् अन्तश् चिकित्सिते ।
  
चिकित्सितो ःयं सकलो जन्मजालमयो भवः ॥मु_४,४।५॥  

  
स्पष्टम् ॥म्त्_४,४।५॥  

  
तद् एतज् जायते लोके मनो मललवाकुलम् ।
  
मनसो व्यतिरेकेण देहः क्व किल दृश्यते ॥मु_४,४।६॥  

  
जायते जगत्तया उत्पद्यते । मललवाकुलम् सङ्कल्पाख्यमललेशाकुलम् ॥म्त्_४,४।६॥  
  

  
दृश्यात्यन्तासम्भवनम् ऋते नान्येन हेतुना ।
  
मनःपिशाचः प्रशमं याति कल्पशतैर् अपि ॥मु_४,४।७॥  

  
दृश्यात्यन्तासम्भवनं दृश्यात्यन्ताभावम् ॥म्त्_४,४।७॥  
  

  
एतच् च सम्भवत्य् एव मनोव्याधिचिकित्सने ।
  
दृश्यात्यन्तासम्भवात्म परमौषधम् उत्तमम् ॥मु_४,४।८॥  

  
मनोव्याधिचिकित्सने कार्ये । सम्भवत्य् एव प्रभवत्य् एव ॥म्त्_४,४।८॥  
  

  
मनो मोहम् उपादत्ते म्रियते जायते पुनः ।
  
कस्यचित् तु प्रसादेन बध्यते मुच्यते पुनः ॥मु_४,४।९॥  

  
कस्यचिद् अनाख्यस्य चिन्मात्रस्य ॥म्त्_४,४।९॥  

  
स्फुरतीत्थं जगत् सर्वं चित्ते मननमन्थरे ।
  
शून्य एवाम्बरे स्फारे गन्धर्वाणाम् पुरं यथा ॥मु_४,४।१०॥  

  
मननमन्थरे मननभरिते ॥म्त्_४,४।१०॥  

  
मनसीदं जगत् कृत्स्नं स्फारं स्फुरति चास्ति च ।
  
पुष्पगुच्छ इवामोदस् तत्स्थस् तस्माद् इवेतरः ॥मु_४,४।११॥  

  
स्फारम् विस्तीर्णम् ॥म्त्_४,४।११॥  

  
यथा तिलकणे तैलं गुणो गुणिनि वा यथा ।
  
यथा धर्मिणि वा धर्मस् तथेदम् मनसि स्थितम् ॥मु_४,४।१२॥  

  
स्पष्टम् ॥म्त्_४,४।१२॥  

  
यथाम्भसि तरङ्गौघ इन्दौ द्वीन्दुभ्रमो यथा ।
  
मृगतृष्णा यथा तापे संसारश् चित्तके तथा ॥मु_४,४।१३॥  

  
स्पष्टम् ॥म्त्_४,४।१३॥  

  
रश्मिजालं यथा सूर्ये यथालोकश् च तेजसि ।
  
यथौष्ण्यं चित्रभानौ च मनसीदं तथा जगत् ॥मु_४,४।१४॥  

  
स्पष्टम् ॥म्त्_४,४।१४॥  
  

  
शैत्यं यथैव तुहिने यथा नभसि शून्यता ।
  
यथा चञ्चलता वायौ मनसीदं तथा जगत् ॥मु_४,४।१५॥  

  
स्पष्टम् ॥म्त्_४,४।१५॥  

  
सर्गान्तश्लोकेनाप्य् एतद् एव कथयति  

  
मनो जगज् जगद् अखिलं तथा मनः परस्परं त्व् अविरहितं सदैव हि ।
  
तयोर् द्वयोर् मनसि निरन्तरं क्षते क्षतं जगन् न तु जगति क्षते मनः ॥मु_४,४।१६॥निरन्तरम् अतिशयेन । तयोः द्वयोर् इति निर्धारणे षष्ठी । तस्मान् मन एव सम्यग्ज्ञानाद्युपायेन नाशनीयम् इति भावः । इति शिवम् ॥म्त्_४,४।१६॥  
  

  
इति श्रीभास्करकण्ठविरचितायां श्रीमोक्षोपायटीकायां स्थितिप्रकरणे चतुर्थः सर्गः ॥४॥श्रीरामः पृच्छतिभगवन् सर्वधर्मज्ञ पूर्वापरविदां वर ।
  
अयम् मनसि संसारः स्फारः कथम् इव स्थितः ॥मु_४,५।१॥  

  
मनसि परमाणुरूपे मनसि । स्फारः विस्तीर्णः ॥म्त्_४,५।१॥  
  

  
यथायम् मनसि स्फार आरम्भः स्फुरति स्फुटम् ।
  
दृष्टान्तदृष्ट्या स्फुटया तथा कथय मे ःनघ ॥मु_४,५।२॥  

  
आरम्भः जगदाख्य आरम्भः ॥म्त्_४,५।२॥  
  

  
श्रीवसिष्ठ उत्तरं कथयतियथैन्दवानां विप्राणां जगन्त्य् अवपुषाम् अपि ।
  
स्थितानि जातदार्ढ्यानि मनसीदं तथा स्थितम् ॥मु_४,५।३॥  

  
अवपुषाम् मृतत्वेन शरीररहितानाम् ॥म्त्_४,५।३॥  
  

  
लवणस्य यथा राज्ञश् चेन्द्रजालाकुलाकृतेः ।
  
चण्डालत्वम् अनुप्राप्तं तथेदम् मनसि स्थितम् ॥मु_४,५।४॥  

  
इन्द्रजालेन ऐन्द्रजालिकप्रयुक्तेनेन्द्रजालेनाकुला आकृतिर् यस्य । सः ॥म्त्_४,५।४॥  
  

  
भार्गवस्य चिरं कालं स्वर्गभोगबुभुक्षया ।
  
भोगेश्वरत्वं च यथा तथेदम् मनसि स्थितम् ॥मु_४,५।५॥  

  
भार्गवस्य शुक्रस्य ॥म्त्_४,५।५॥  

  
श्रीरामः पृच्छतिभगवन् भृगुपुत्रस्य स्वर्गभोगबुभुक्षया ।
  
कथम् भोगाधिनाथत्वं संसारित्वम् बभूव च ॥मु_४,५।६॥  

  
भोगाधिनाथत्वं किं संसारित्वं संसारभावः ॥म्त्_४,५।६॥  
  

  
श्रीवसिष्ठः उत्तरम् आहशृणु राम पुरा वृत्तं संवादम् भृगुकालयोः ।
  
सानौ मन्दरशैलस्य तमालविटपाकुले ॥मु_४,५।७॥  

  
स्पष्टम् ॥म्त्_४,५।७॥  
  

  
पुरा मन्दरशैलस्य सानौ कुसुमसङ्कुले ।
  
अतप्यत तपो घोरं कस्मिंश्चिद् भगवान् भृगुः ॥मु_४,५।८॥  

  
स्पष्टम् ॥म्त्_४,५।८॥  

  
तम् उपास्ते स्म तेजस्वी बालः पुत्रो महामतिः ।
  
शुक्रः सकलचन्द्राभः प्रकाश इव भास्करम् ॥मु_४,५।९॥  

  
स्पष्टम् ॥म्त्_४,५।९॥  

  
भृगुर् वरवने तस्मिन् समाधाव् एव संस्थितः ।
  
सर्वकालं समुत्कीर्णो वनोपलतलाद् इव ॥मु_४,५।१०॥  

  
आसीद् इत्य् अध्याहार्यम् ॥म्त्_४,५।१०॥  

  
शुक्रः कुसुमशय्यासु कलधौताब्जिनीषु च ।
  
मन्दारतरुदोलासु बालो ःरमत लीलया ॥मु_४,५।११॥  

  
रमणे हेतुम् आह बाल इति ॥म्त्_४,५।११॥  

  
विद्याविद्यादृशोर् मध्ये शुक्रो प्राप्तमहापदः ।
  
त्रिशङ्कुर् इव रोदोःन्तर् अवर्तत तदा किल ॥मु_४,५।१२॥  

  
रोदोःन्तः रोदस्योः द्व्यावापृथिव्योर् । अन्तः मध्ये ॥म्त्_४,५।१२॥  

  
निर्विकल्पसमाधिस्थे स कदाचित् पितर्य् अथ ।
  
अव्यग्रो ःभवद् एकान्ते जितारिर् इव भूमिपः ॥मु_४,५।१३॥  

  
स्पष्टम् ॥म्त्_४,५।१३॥  
  

  
ददर्शाप्सरसं तत्र गच्छन्तीं नभसः पथा ।
  
क्षीरोदमध्यलुलितां लक्ष्मीम् इव जनार्दनः ॥मु_४,५।१४॥  

  
अप्सरसं विशिनष्टि  

  
मन्दारमाल्यवलिताम् मन्दानिलचलालकाम् ।
  
हारिझाङ्कारिगमनां सुगन्धितनभोःनिलाम् ॥मु_४,५।१५॥  

  
स्पष्टम् ॥म्त्_४,५।१५॥  
  

  
लावण्यपादपलताम् मदघूर्णितलोचनाम् ।
  
अमृतीकृततद्देशां देहेन्दूदयकान्तिभिः ॥मु_४,५।१६॥  

  
स्पष्टम् ॥म्त्_४,५।१६॥  
  

  
कान्ताम् आलोक्य तस्याभूद् उल्लासतरलम् मनः ।
  
दृष्टे निर्मलपूर्णेन्दौ वपुर् अम्बुनिधेर् इव ॥मु_४,५।१७॥  

  
स्पष्टम् ॥म्त्_४,५।१७॥  

  
सर्गान्तश्लोकेन सुरवधूत्वम् अस्य कथयतिमनसिजेषुशताहतम् आशये स परिरुध्य मनस् तदनूशनाः ।
  
विगलितेतरवृत्तितयात्मना सुरवधूमय एव बभूव सः ॥मु_४,५।१८॥  

  
आशये हृद्देशे । परिरुध्य अन्याभ्यः वृत्तिभ्यः बद्ध्वा । इति शिवम् ॥म्त्_४,५।१८॥  
  

  
इति श्रीभास्करकण्ठविरचितायां श्रीमोक्षोपायटीकायां स्थितिप्रकरणे पञ्चमः सर्गः ॥५॥  
  
  

  
अथ ताम् मनसा ध्यायंस् तत्रैवामीलितेक्षणः ।
  
आरब्धवान् मनोराज्यम् इदम् एकः किलोशनाः ॥मु_४,६।१॥  

  
उशनाः शुक्रः ॥म्त्_४,६।१॥  
  

  
एषा हि ललना व्योम्नि सहस्रनयनालये ।
  
सम्प्राप्तो ःयम् अहं स्वर्गम् आलोलसुरसुन्दरम् ॥मु_४,६।२॥  

  
सहस्रनयनालये स्वर्गे ॥म्त्_४,६।२॥  
  

  
इमे ते मृदुमन्दारकुसुमोत्तंससुन्दराः ।
  
द्रवत्कनकनिःष्यन्दविलासिवपुषः सुराः ॥मु_४,६।३॥  

  
स्पष्टम् ॥म्त्_४,६।३॥  
  

  
इमास् ता लोचनोल्लाससृष्टनीलाब्जवृष्टयः ।
  
मुग्धा हासविलासिन्यः कान्ता हरिणदृष्टयः ॥मु_४,६।४॥  

  
स्पष्टम् ॥म्त्_४,६।४॥  
  

  
इमे ते कौस्तुभोद्द्योता अन्योःन्यप्रतिबिम्बिताः ।
  
विश्वरूपोपमाकारा मरुतो मत्तकाशिनः ॥मु_४,६।५॥  

  
विश्वरूपस्य विष्णोः । समः आकारः येषां । ते । मरुतो देवविशेषाः ॥म्त्_४,६।५॥  
  

  
ऐरावणकटामोदविरक्तमधुपश्रुताः ।
  
इमास् ताः काकलीगीता गीर्वाणगणगीतयः ॥मु_४,६।६॥  

  
काकलीगीताः काकलीगीताख्याः ॥म्त्_४,६।६॥  

  
इयं सा कनकाम्भोजचरद्वैरिञ्चसारसा ।
  
मन्दाकिनीतटोद्यानविश्रान्तसुरनायिका ॥मु_४,६।७॥  

  
स्पष्टम् ॥म्त्_४,६।७॥  

  
एते ते यमचन्द्रेन्द्रसूर्यानिलजलानलाः ।
  
लोकपालास् तनूद्द्योतकीर्णदीप्तोज्ज्वलार्चिषः ॥मु_४,६।८॥  

  
स्पष्टम् ॥म्त्_४,६।८॥  

  
अयं स सुरविक्रान्तहेतिकण्डूयिताननः ।
  
ऐरावणो रणद्दन्तप्रोतदैत्येन्द्रमण्डलः ॥मु_४,६।९॥  

  
सुरैः देवैः । विक्रान्तहेतिभिः कण्डूयितम् आननम् यस्य । सः ॥म्त्_४,६।९॥  
  

  
इमे ते भूतलस्थाना व्योमतारकतां गताः ।
  
वैमानिकाश् चलच्चारुहारचामरकुण्डलाः ॥मु_४,६।१०॥  

  
भूतले स्थानं येषाम् । ते भूतलस्थानाः ॥म्त्_४,६।१०॥  

  
इमास् ता विविधोद्यानमणिमन्दिरमण्डिताः ।
  
विमानपङ्क्तयश् चारुचामीकरमयातपाः ॥मु_४,६।११॥  

  
चारुचामीकरमयः आतपः उद्द्योतः यासाम् । ताः ॥म्त्_४,६।११॥  

  
मेरूपलतलास्फालशीकराकीर्णदेवताः ।
  
एतास् ताः कीर्णमन्दारा गङ्गासलिलवीचयः ॥मु_४,६।१२॥  

  
मेरूपलतलेषु यः आस्फालः विघट्टनम् । तेन ये शीकराः । तैः आकीर्णाः देवताः याभिस् । ताः ॥म्त्_४,६।१२॥  
  

  
एताः प्रसृतमन्दारमञ्जरीपुञ्जपिञ्जराः ।
  
दोलालोलाप्सरःश्रेण्यः शक्रोपवनवीथयः ॥मु_४,६।१३॥  

  
स्पष्टम् ॥म्त्_४,६।१३॥  

  
इमे ते कुन्दमन्दारमकरन्दसुगन्धयः ।
  
चन्द्रांशुनिकराकाराः पारिजातसमीरणाः ॥मु_४,६।१४॥  

  
स्पष्टम् ॥म्त्_४,६।१४॥  
  

  
पुष्पकेसरनीहारपटवासेरणोत्सुकैः ।
  
लताङ्गनागणैर् व्याप्तम् इदं तन् नन्दनं वनम् ॥मु_४,६।१५॥  

  
पुष्पकेसरम् एव नीहारः । स एव पटवासः । तस्य यत् ईरणम् चालनम् । तत्रौत्सुकैः ॥म्त्_४,६।१५॥  
  

  
कान्तगीतरवानन्दप्रनर्तितसुराङ्गनौ ।
  
इमौ तौ वल्लकीस्निग्धस्वरौ नारदतुम्बुरू ॥मु_४,६।१६॥  

  
स्पष्टम् ॥म्त्_४,६।१६॥  
  

  
इमे ते पुण्यकर्तारो भूरिभूषनभूषिताः ।
  
व्योमन्य् उड्डयमानेषु विमानेषु सुखं स्थिताः ॥मु_४,६।१७॥  

  
स्पष्टम् ॥म्त्_४,६।१७॥  
  

  
मदमन्मथमत्ताङ्ग्य इमास् ताः सुरयोषितः ।
  
देवेश्वरं निषेवन्ते वनं वनलता इव ॥मु_४,६।१८॥  

  
स्पष्टम् ॥म्त्_४,६।१८॥  

  
चन्द्रांशुजालकुसुमाश् चिन्तामणिगुलुच्छकाः ।
  
कल्पवृक्ष इमे पक्वरत्नस्तवकदन्तुराः ॥मु_४,६।१९॥  

  
स्पष्टम् ॥म्त्_४,६।१९॥  
  

  
इह तावद् इमं शक्रम् अहम् आसनसंस्थितम् ।
  
द्वितीयम् इव देवेशम् पूजयैवाभिवादये ॥मु_४,६।२०॥  

  
देवेशम् महादेवम् ॥म्त्_४,६।२०॥  

  
इति सञ्चिन्त्य शुक्रेण मनसैव शचीपतिः ।
  
तेनाभिवादितस् तत्र द्वितीय इव वै भृगुः ॥मु_४,६।२१॥  

  
मनसा एव न तु कायेन ॥म्त्_४,६।२१॥  

  
अथ सादरम् उत्थाय शुक्रः शक्रेण पूजितः ।
  
गृहीतहस्तम् आनीय समीप उपवेशितः ॥मु_४,६।२२॥  

  
स्पष्टम् ॥म्त्_४,६।२२॥  

  
धन्यस् त्वदागमेनाद्य स्वर्गो ःयं शुक्र शोभते ।
  
उष्यतां चिरम् एवेह शक्र इत्थम् उवाच तम् ॥मु_४,६।२३॥  

  
स्पष्टम् ॥म्त्_४,६।२३॥  
  

  
अथ तत्रोपविश्यासौ भार्गवः शोभिताननः ।
  
श्रियं जहार शशिनः सकलस्यामलस्य च ॥मु_४,६।२४॥  

  
स्पष्टम् ॥म्त्_४,६।२४॥  
  

  
सर्गान्तश्लोकेनास्य नरत्वत्यागं कथयति  

  
सकलसुरगणाभिवन्दितो ःसौ भृगुतनयः शतमन्युपार्श्वसंस्थः ।
  
चिरतरम् अतुलाम् अवाप तुष्टिं नरमतिम् उज्झितवान् अलम् बभूव ॥मु_४,६।२५॥  

  
असौ शुक्रः । नरमतिम् नरो ःहम् इति बुद्धिम् । अलम् अतिशयेन । उज्झितवान् बभूव सम्पन्नः । देवत्वम् एव स्वस्मिन् ज्ञातवान् इति भावः । इति शिवम् ॥म्त्_४,६।२५॥  
  

  
इति श्रीभास्करकण्ठविरचितायां श्रीमोक्षोपायटीकायां स्थितिप्रकरणे षष्ठः सर्गः ॥६॥  
  
  

  
इति शुक्रः पुरम् प्राप्य वैबुधं स्वेन चेतसा ।
  
विसस्मार निजम् भावम् प्राक्तनं व्यसनं विना ॥मु_४,७।१॥  

  
इति एवम् । शुक्रः स्वेन चेतसा वैबुधम् पुरम् प्राप्य । व्यसनम् अप्सरोविषयाम् आसक्तिं । विना । सर्वं निजम् प्राक्तनम् भावम् विसस्मार । व्यसनस्यापि मानुषभावे एवोद्भूतत्वात् प्राक्तनत्वं ज्ञेयम् ॥म्त्_४,७।१॥  

  
मुहूर्तम् अथ विश्रम्य तस्य पार्श्वे शचीपतेः ।
  
स्वर्गं विहर्तुम् उत्तस्थौ स्वर्वासिपरिचोदितः ॥मु_४,७।२॥  

  
स्वर्वासिपरिचोदितः अमरचोदितः ॥म्त्_४,७।२॥  
  

  
स्वर्गश्रियं समालोक्य लोललोचनलाञ्छितम् ।
  
स्त्रैणं द्रष्टुं जगामासौ नलिनीम् इव सारसः ॥मु_४,७।३॥  

  
स्त्रैणम् स्त्रीसमूहम् ॥म्त्_४,७।३॥  
  

  
तत्र ताम् मृगशावाक्षीं कान्ताम् अध्यागताम् असौ ।
  
ददर्श विपिनान्तःस्थाम् भृङ्गश् चूतलताम् इव ॥मु_४,७।४॥  

  
ताम् पूर्वम् मनुष्यलोके ःनुभूताम् ॥म्त्_४,७।४॥  

  
ताम् आलोक्य लसल्लोलविलासवलिताकृतिम् ।
  
आसीद् विलीयमानाङ्गो ज्योत्स्नयेन्दुमणिर् यथा ॥मु_४,७।५॥  

  
स्पष्टम् ॥म्त्_४,७।५॥  

  
विलीयमानसर्वाङ्गस् ताम् अवैक्षत कामिनीम् ।
  
चन्द्रकान्त इव ज्योत्स्नां शीतलां खे विलासिनीम् ॥मु_४,७।६॥  

  
स्पष्टम् ॥म्त्_४,७।६॥  

  
तेनावलोकिता सापि तत्परायणतां गता ।
  
निशान्ते चक्रवाकेन कान्तेन परिकूजिता ॥मु_४,७।७॥  

  
स्पष्टम् ॥म्त्_४,७।७॥  
  

  
रसाद् विकसतोर् नूनम् अन्योःन्यम् अनुरक्तयोः ।
  
प्रातर् अर्कनलिन्योर् या शोभा सैव तयोर् अभूत् ॥मु_४,७।८॥  

  
तयोः शुक्राप्सरसोः ॥म्त्_४,७।८॥  
  

  
सङ्कल्पितार्थदायित्वाद् देशस्य मदनेन सा ।
  
सर्वाङ्गं विवशीकृत्य शुक्रायैव समर्पिता ॥मु_४,७।९॥  

  
देशस्य स्वर्गदेशस्य । सङ्कल्पितार्थदायित्वात् । मदनेन असौ अप्सराः । सर्वाङ्गं सर्वेषु अङ्गेषु । विवशीकृत्य । शुक्राय समर्पिता दत्ता । सर्वसङ्कल्पदायिनः स्वर्गदेशस्यैव माहात्म्यम् एतत् । यन् मदनेनासौ विवशीकृत्य शुक्राय समर्पितेति भावः ॥म्त्_४,७।९॥  
  

  
पेतुः स्मरशरास् तस्या मृदुष्व् अङ्गेषु भूरिशः ।
  
पलाशेष्व् इव पद्मिन्या धारा नवपयोमुचः ॥मु_४,७।१०॥  

  
स्पष्टम् ॥म्त्_४,७।१०॥  
  

  
सा बभूव स्मराधूता लोलालिवलयालका ।
  
मन्दवातविनुन्नाया मञ्जर्याः सहधर्मिणी ॥मु_४,७।११॥  

  
स्पष्टम् ॥म्त्_४,७।११॥  

  
नीलनीरजनेत्रां तां हंसवारणगामिनीम् ।
  
मदनः क्षोभयाम् आस पूरः कमलिनीम् इव ॥मु_४,७।१२॥  

  
पूरः जलपूरः ॥म्त्_४,७।१२॥  

  
अथ तां तादृशीं दृष्ट्वा शुक्रः सङ्कल्पितार्थभाक् ।
  
तमः सङ्कल्पयाम् आस संहारम् इव भूतकृत् ॥मु_४,७।१३॥  

  
सङ्कल्पयाम् आस सङ्कल्पेनोत्पादितवान् ॥म्त्_४,७।१३॥  

  
त्रिविष्टपस्य देशो ःसौ बभूव तिमिराकुलः ।
  
भूलोकस्यान्धतमसो लोकालोकतटो यथा ॥मु_४,७।१४॥  

  
स्पष्टम् ॥म्त्_४,७।१४॥  

  
लज्जान्धकारतीक्ष्णांशौ तस्मिंस् तिमिरमण्डले ।
  
प्रतिष्ठाम् आगते तस्य मिथुनस्येव मन्मथे ॥मु_४,७।१५॥  

  
तेषु सर्वेषु भूतेषु गतेष्व् अभिमतां दिशम् ।
  
तस्मात् प्रदेशाद् भूलोकं दिनान्ते विहगेष्व् इव ॥मु_४,७।१६॥  

  
सा दीर्घधवलापाङ्गा प्रवृद्धमदना तथा ।
  
आजगाम भृगोः पुत्रम् मयूरी वारिदं यथा ॥मु_४,७।१७॥  

  
तिमिरमण्डले कस्मिन् । लज्जा एवान्धकारः । तस्य । तीक्ष्णांशौ सूर्ये । नाशकत्वात् ॥म्त्_४,७।१५-१७॥  
  

  
धवलागारमध्यस्थे पर्यङ्के परिकल्पिते ।
  
विवेश भार्गवस् तत्र क्षीरोद इव माधवः ॥मु_४,७।१८॥  

  
स्पष्टम् ॥म्त्_४,७।१८॥  

  
सा पादाव् अवलम्ब्यास्य विवशेव वरानना ।
  
रराज च सुरेभस्य पादलग्नेव पद्मिनी ॥मु_४,७।१९॥  

  
विवशा परायत्तः ॥म्त्_४,७।१९॥  
  

  
उवाच चेदं ललितं लसत्स्नेहोत्कया गिरा ।
  
वचो मधुरम् आनन्दि विलासि वलिताक्षरम् ॥मु_४,७।२०॥  

  
स्पष्टम् ॥म्त्_४,७।२०॥  

  
पश्यामलेन्दुवदन मण्डलीकृतकार्मुकः ।
  
अबलाम् अनुबध्नाति माम् एष किमनङ्गकः ॥मु_४,७।२१॥  

  
कुत्सितः अनङ्गः किमनङ्गकः ॥म्त्_४,७।२१॥  
  

  
पाहि माम् अबलां नाथ दीनां त्वच्छरणाम् इह ।
  
कृपणाश्वासनं साधो विद्धि सच्चरितव्रतम् ॥मु_४,७।२२॥  

  
स्पष्टम् ॥म्त्_४,७।२२॥  

  
स्नेहदृष्टिम् अजानद्भिर् मूढैर् एव महामते ।
  
प्रणया अवगण्यन्ते न रसज्ञैः कदाचन ॥मु_४,७।२३॥  

  
प्रणयाः लक्षणया प्रणययुक्ताः । अवगण्यन्ते अवमन्यन्ते ॥म्त्_४,७।२३॥  
  

  
अशङ्कितोपसम्पन्नः प्रणयो ःन्योःन्यरक्तयोः ।
  
अधःकरोति निष्यन्दं चान्द्रम् आस्वादितम् प्रिय ॥मु_४,७।२४॥  

  
चान्द्रं निष्यन्दम् अमृतम् ॥म्त्_४,७।२४॥  

  
न तथा सुखयत्य् एषा चेतस् त्रिभुवनेशता ।
  
यथा परस्परानन्दी स्नेहः प्रथमरक्तयोः ॥मु_४,७।२५॥  

  
स्पष्टम् ॥म्त्_४,७।२५॥  

  
त्वत्पादस्पर्शनेनेयं समाश्वस्तास्मि मानद ।
  
चन्द्रपादपरामृष्टा यथा निशि कुमुद्वती ॥मु_४,७।२६॥  

  
स्पष्टम् ॥म्त्_४,७।२६॥  

  
संस्पर्शामृतपानेन तव जीवामि सुन्दर ।
  
चन्द्रांशुरसपानेन चकोरी चपला यथा ॥मु_४,७।२७॥  

  
स्पष्टम् ॥म्त्_४,७।२७॥  

  
माम् इमां चरणालीनाम् भ्रमरीं करपल्लवैः ।
  
आलिङ्ग्यामृतसम्पूर्णे सत्पद्महृदये कुरु ॥मु_४,७।२८॥  

  
चरणयोः आ समन्तात् । लीनाम् चरणालीनाम् ॥म्त्_४,७।२८॥  
  

  
इत्य् उक्त्वा पुष्पमृद्वङ्गी सा तस्य पतितोरसि ।
  
व्याघूर्णितालिनयना सुतराव् इव मञ्जरी ॥मु_४,७।२९॥  

  
स्पष्टम् ॥म्त्_४,७।२९॥  

  
सर्गान्तश्लोकेन कथयति  

  
तौ दम्पती तत्र विलासकान्तौ विलेसतुस् तासु वनस्थलीषु ।
  
किञ्जल्कगौरानिलघूर्णितासु मत्तौ द्विरेफाव् इव पद्मिनीषु ॥मु_४,७।३०॥  

  
स्पष्टम् । इति शिवम् ॥म्त्_४,७।३०॥  
  

  
इति श्रीभास्करकण्ठविरचितायां श्रीमोक्षोपायटीकायां स्थितिप्रकरणे सप्तमः सर्गः ॥७॥इति चित्तविलासेन चिरम् उत्प्रेक्षितैः प्रियैः ।
  
प्रणयैर् भार्गवस्यासीत् तुष्टये ससमागमः ॥मु_४,८।१॥  

  
ससमागमः तया अप्सरसा सह समागमः ॥म्त्_४,८।१॥  
  

  
मन्दारदामाकुलया वैबुधासवमत्तया ।
  
तदा तेन तया सार्धं द्वितीयेनामलेन्दुना ॥मु_४,८।२॥विहृतम् मत्तहंसासु हेमपङ्कजिनीषु च ।
  
तटेष्व् अमरवाहिन्याः सह किन्नरचारणैः ॥मु_४,८।३॥  

  
वैबुधासवः अमृतम् ॥म्त्_४,८।२-३॥  
  

  
पीतम् इन्दुदलस्यन्दि देवैः सह रसायनम् ।
  
पारिजातलताजालनिलयेषु विलासिना ॥मु_४,८।४॥  

  
स्पष्टम् ॥म्त्_४,८।४॥  

  
चारुचैत्ररथोद्यानलतादोलासु लीलया ।
  
चिरं विलसितं व्यग्रैः सह विद्याधरीगणैः ॥मु_४,८।५॥  

  
स्पष्टम् ॥म्त्_४,८।५॥  
  

  
नन्दनोपवनाभोगो मन्दरेणेव वारिधिः ।
  
भृशम् उल्लोलतां नीतः प्रमथैः सह शाम्भवैः ॥मु_४,८।६॥  

  
शुक्रेण शाम्भवैः शम्भुसम्बन्धिभिः । प्रमथैः रुद्रगणैः । सह । नन्दनोपवनाभोगः भृशम् उल्लोलताम् नीतः ॥म्त्_४,८।६॥  

  
बालहेमलताजालजटिलासु दरीषु च ।
  
भ्रान्तम् उन्मत्तरागेण मैरवीष्व् अब्जिनीषु च ॥मु_४,८।७॥  

  
शुक्रेण कर्त्रा भ्रान्तम् भ्रमः कृतः । शुक्रेण कथम्भूतेन । उन्मत्तरागेण उद्रिक्तरागेण ॥म्त्_४,८।७॥  

  
कैलासवनकुञ्जेषु तया सह विलासिना ।
  
हारेन्दुधवला रात्रिः क्षपिता गणगीतिभिः ॥मु_४,८।८॥  

  
गणगीतिभिः गन्धर्वादिगीतकृतैः विनोदैर् इत्य् अर्थः ॥म्त्_४,८।८॥  

  
गन्धमादनशैलस्य विश्रम्योपरि सानुषु ।
  
सा तेन कनकाम्भोजैर् आपादम् अभिमण्डिता ॥मु_४,८।९॥  

  
आपादम् पादपर्यन्तम् ॥म्त्_४,८।९॥  

  
लोकालोकतटान्तेषु विचित्राश्चर्यहारिषु ।
  
क्रीडितं कृतहासेन राम तेन तया सह ॥मु_४,८।१०॥  

  
स्पष्टम् ॥म्त्_४,८।१०॥  
  

  
मन्दरान्तरकच्छेषु सार्धं हरिणशावकैः ।
  
अवसत् स समाः षष्टिं कल्पितामरमन्दिरः ॥मु_४,८।११॥  

  
कल्पितम् कल्पनया सम्पादितम् । अमरमन्दिरम् देवगृहम् । येन । सः ॥म्त्_४,८।११॥  

  
क्षीरार्णवतटेष्व् अस्य वनितासहचारिणः ।
  
क्षीणं कृतयुगाद् अर्धं श्वेतद्वीपजनैः सह ॥मु_४,८।१२॥  

  
स्पष्टम् ॥म्त्_४,८।१२॥  
  

  
गन्धर्वनगरोद्यानलीलाविरचनैर् असौ ।
  
सृष्टानन्तजगत्सृष्टेः कालस्यानुकृतिं गतः ॥मु_४,८।१३॥  

  
स्पष्टम् ॥म्त्_४,८।१३॥  

  
अथावसद् असौ शुक्रः पुरन्दरपुरे पुनः ।
  
सुखं चतुर्युगान्य् अष्टौ हरिणेक्षणया सह ॥मु_४,८।१४॥  

  
स्पष्टम् ॥म्त्_४,८।१४॥  

  
पुण्यक्षयानुसन्धानात् ततश् चावनिमण्डले ।
  
तयैव सह मानिन्या पपातापहृताकृतिः ॥मु_४,८।१५॥  

  
स्पष्टम् ॥म्त्_४,८।१५॥  

  
परालूनसमस्ताङ्गो हृतस्यन्दननन्दनः ।
  
चिन्तापरवशो ध्वस्तः समितीवाहतो भटः ॥मु_४,८।१६॥  

  
हृते स्यन्दननन्दने रथनन्दनोपवने यस्य । सः । भटपक्षे हृतः स्यन्दननन्दनः प्रशस्तरथः यस्य । सः ॥म्त्_४,८।१६॥  

  
पतितस्यावनौ तस्य चिन्तया सह दीर्घया ।
  
शरीरं शतधा यातं शिलापातीव निर्झरः ॥मु_४,८।१७॥  

  
स्पष्टम् ॥म्त्_४,८।१७॥  

  
संशीर्णयोर् देहकयोश् चित्ते ते वासनावृते ।
  
विचेरतुस् तयोर् व्योम्नि निर्नीडौ विहगौ यथा ॥मु_४,८।१८॥  

  
स्पष्टम् ॥म्त्_४,८।१८॥  

  
तत्राविविशतुश् चान्द्रं ते चित्ते रश्मिजालकम् ।
  
प्रालेयताम् उपेत्याशु शालिताम् अथ जग्मतुः ॥मु_४,८।१९॥  

  
प्रालेयताम् अवश्यायभावम् ॥म्त्_४,८।१९॥  

  
शालींस् तान् भुक्तवान् पक्वान् दशार्णेषु द्विजोत्तमः ।
  
शौक्राञ् शुक्राङ्गनागर्भान् मालवेषु च भूपतिः ॥मु_४,८।२०॥  

  
शौक्रान् शुक्रसम्बन्धिनः । तदुपादानबीजनिमित्तानीति यावत् । शुक्राङ्गना गर्भे येषाम् । तान् ॥म्त्_४,८।२०॥  

  
अजायतोशनाः पूर्वं दशार्णेषु द्विजोत्तमात् ।
  
नृपाद् उत्तमसौभाग्यान् मालवेषु तदङ्गना ॥मु_४,८।२१॥  

  
तदङ्गना शुक्राङ्गना । अप्सराः इति यावत् ॥म्त्_४,८।२१॥  
  

  
स तत्र ववृधे बालः सा तत्र ववृधे ःङ्गना ।
  
तौ पूर्वदम्पती जातौ स्वर्भ्रष्टाव् इव भूतले ॥मु_४,८।२२॥  

  
स्पष्टम् ॥म्त्_४,८।२२॥  

  
अथ षोडशवर्षो ःभूच् छुक्रः सारङ्गनामभृत् ।
  
पितुर् गृहे यौवनवाञ् श्रीमान् विप्रकुमारकः ॥मु_४,८।२३॥  

  
सारङ्गेति नाम बिभर्तीति सारङ्गनामभृत् ॥म्त्_४,८।२३॥  
  

  
मालानामसुरस्त्री सा कुमारी राजसद्मनि ।
  
भृङ्गेक्षणा गता वृद्धिं लता वरवने यथा ॥मु_४,८।२४॥  

  
स्पष्टम् ॥म्त्_४,८।२४॥  

  
राजपुत्री ततो माला पूजयाम् आस शङ्करम् ।
  
लभेयम् प्राक्तनं सिद्धम् पतिम् इत्य् अनिशं शुभा ॥मु_४,८।२५॥  

  
स्पष्टम् ॥म्त्_४,८।२५॥  

  
अथ मालवभूपस्य यज्ञे द्विजसभागतम् ।
  
माला ददर्श सारङ्गम् पित्रा सह समागतम् ॥मु_४,८।२६॥  

  
स्पष्टम् ॥म्त्_४,८।२६॥  

  
तं दृष्ट्वा सानवद्याङ्गी प्राक्तनस्नेहभाविता ।
  
दृष्टचन्द्रेन्दुमणिवत् स्नेहस्विन्नाङ्गिका बभौ ॥मु_४,८।२७॥  

  
प्राक्तनस्नेहेन पूर्वजन्मस्नेहेन । भाविता वासिता ॥म्त्_४,८।२७॥  

  
ततो यज्ञसभामध्ये दाशार्णद्विजदारकम् ।
  
भर्तृत्वे वरयाम् आस सा माला मालवात्मजा ॥मु_४,८।२८॥  

  
स्पष्टम् ॥म्त्_४,८।२८॥  
  

  
क्रमात् कृतविवाहाय तस्मै वार्धकजर्जरः ।
  
मालवेशो ःखिलं राज्यम् प्रतिपाद्य वनं ययौ ॥मु_४,८।२९॥  

  
वार्धकजर्जरः जराजर्जरः । प्रतिपाद्य दत्त्वा ॥म्त्_४,८।२९॥  

  
स सारङ्गस् तया सार्धं तस्मिन् मालवमण्डपे ।
  
चकारातिसुखी राज्यं शक्रवच् छरदां शतम् ॥मु_४,८।३०॥  

  
स्पष्टम् ॥म्त्_४,८।३०॥  

  
अथ कालेन महता चञ्चलत्वाच् च चेतसः ।
  
अप्रियत्वम् मिथो यातौ दम्पती तौ विधेर् वशात् ॥मु_४,८।३१॥  

  
स्पष्टम् ॥म्त्_४,८।३१॥  

  
सारङ्गस् तु जराजीर्णः पातसज्जकलेवरः ।
  
दध्रे श्वसनशैथिल्याज् जीर्णपर्णसवर्णताम् ॥मु_४,८।३२॥  

  
श्वसनशैथिल्यात् वातशैथिल्यात् ॥म्त्_४,८।३२॥  

  
जायाजनविरागेण वार्धकातिशयेन च ।
  
मरणम् मन्दमन्देहो निरीहो ःभिननन्द सः ॥मु_४,८।३३॥  

  
स्पष्टम् ॥म्त्_४,८।३३॥  
  

  
अथ नीरसराज्यस्य दुःखातिशयशंसिनः ।
  
अरण्य इव वेतालो मोहो ःतिघनतां गतः ॥मु_४,८।३४॥  

  
स्पष्टम् ॥म्त्_४,८।३४॥  

  
मोहान्धकूपपतितम् भोगासङ्गाद् अनारतम् ।
  
अविवेकिनम् अज्ञानम् असज्जनपरायणम् ॥मु_४,८।३५॥  

  
स्पष्टम् ॥म्त्_४,८।३५॥  

  
जहारैनं ततो मृत्युस् तृष्णाकवलिताशयम् ।
  
पतङ्गम् इव मण्डूकः कृताक्रन्दम् अकिञ्चनम् ॥मु_४,८।३६॥  

  
अकिञ्चनम् असमर्थम् ॥म्त्_४,८।३६॥  

  
ततः कर्मफलम् भुक्त्वा स्वम् परत्र शुभाशुभम् ।
  
अङ्गेषु धीवरो जातः स दुर्भाववशात् तदा ॥मु_४,८।३७॥  

  
दुर्भाववशात् दुर्वासनावशात् ॥म्त्_४,८।३७॥  

  
तत्र धीवरकर्माणि कुर्वन् स शरदां शतम् ।
  
दुःखजर्जरचेतस्त्वाद् वैराग्यं समुपाययौ ॥मु_४,८।३८॥  

  
स्पष्टम् ॥म्त्_४,८।३८॥  

  
दुःखं संसार इत्य् एवं चिन्तयन् भास्करं ततः ।
  
सम्पतंस् तेन सञ्जातः सूर्यवंशे महानृपः ॥मु_४,८।३९॥  

  
सम्पतन् शरणं गच्छन् ॥म्त्_४,८।३९॥  
  

  
शुभभाववशात् सो ःथ किञ्चिज् ज्ञानम् अवाप्तवान् ।
  
जज्ञे नृपतनुं त्यक्त्वा गुरुः सर्वोपदेशकः ॥मु_४,८।४०॥  

  
स्पष्टम् ॥म्त्_४,८।४०॥  
  

  
मन्त्रासाधितसिद्धिर् हि सो ःथ विद्याधरो ःभवत् ।
  
कल्पम् एकं तु बुभुजे ततो वैद्याधरीम् पुरीम् ॥मु_४,८।४१॥  

  
स्पष्टम् ॥म्त्_४,८।४१॥  

  
कल्पावसानसमयं नीत्वा पवनरूपया ।
  
तन्वा सृष्टौ प्रवृत्तायाम् भूयो जातो मुनेः सुतः ॥मु_४,८।४२॥  

  
स्पष्टम् ॥म्त्_४,८।४२॥  

  
ततो मुनीनां सम्पर्कात् तपस्य् उग्रे व्यवस्थितः ।
  
अवसन् मेरुगहने मन्वन्तरम् अनिन्दितः ॥मु_४,८।४३॥  

  
स्पष्टम् ॥म्त्_४,८।४३॥  

  
तत्र तस्य समुत्पन्नो मृग्याः पुत्रो नराकृतिः ।
  
तत्स्नेहेन परम् मोहम् पुनर् अभ्याययौ क्षणात् ॥मु_४,८।४४॥  

  
मृग्याः मृगीसकाशात् ॥म्त्_४,८।४४॥  

  
पुत्रस्यास्य धनम् मे ःस्तु गुणाश् चायुश् च शाश्वतम् ।
  
इत्य् अनारतचिन्ताभिर् जहौ सत्याम् अवस्थितिम् ॥मु_४,८।४५॥  

  
सत्याम् अवस्थितिम् सत्यभूतं धर्मपरत्वम् ॥म्त्_४,८।४५॥  
  

  
धर्मचिन्तापरिभ्रंशात् पुत्रार्थम् भोगचिन्तनात् ।
  
क्षीणायुषं तम् अहरन् मृत्युः सर्प इवानिलम् ॥मु_४,८।४६॥  

  
स्पष्टम् ॥म्त्_४,८।४६॥  

  
भोगैकचिन्तया सार्धं स समुत्क्रान्तचेतनः ।
  
प्राप्य मद्रेशपुत्रत्वम् आसीन् मद्रमहीपतिः ॥मु_४,८।४७॥  

  
मद्रेशपुत्रत्वम् मद्रदेशभूपसुतत्वम् ॥म्त्_४,८।४७॥  

  
मद्रदेशे चिरं कृत्वा राज्यम् उच्छिन्नशात्रवः ।
  
जराम् अभ्याजगामात्र हिमाशनिम् इवाम्बुजः ॥मु_४,८।४८॥  

  
स्पष्टम् ॥म्त्_४,८।४८॥  
  

  
मद्रराजतनुं तं तु तपोवासनया सह ।
  
तत्याज तेन जातो ःसौ तपस्वी तापसात्मजः ॥मु_४,८।४९॥  

  
सः मद्रराजतनुं तत्याजेति सम्बन्धः । तेन तनुत्यागेन ॥म्त्_४,८।४९॥  

  
समङ्गाया महानद्यास् तटम् आसाद्य तापसः ।
  
तपस् तेपे महाबुद्धिः स राम विगतज्वरः ॥मु_४,८।५०॥  

  
समङ्गा नदीभेदः ॥म्त्_४,८।५०॥  

  
सर्गान्तश्लोकेन शुक्रस्य सुखावस्थानं कथयति  

  
विविधजन्मदशाविवशाशयः समनुसृत्य शरीरपरम्पराम् ।
  
सुखम् अतिष्ठद् असौ भृगुनन्दनो वरनदीसुतटे दृढवृक्षवत् ॥मु_४,८।५१॥  

  
वरनदीसुतटे समङ्गाख्यायाः उत्कृष्टायाः नद्याः शोभने तीरे । इति शिवम् ॥म्त्_४,८।५१॥  

  
इति श्रीभास्करकण्ठविरचितायां श्रीमोक्षोपायटीकायां स्थितिप्रकरणे अष्टमः सर्गः ॥८॥  
  
  

  
इति चिन्तयतस् तस्य शुक्रस्य पितुर् अग्रतः ।
  
जगामातितरां कालो बहुसंवत्सरात्मकः ॥मु_४,९।१॥  

  
स्पष्टम् ॥म्त्_४,९।१॥  

  
अथ कालेन महता पवनातपजर्जरः ।
  
कायस् तस्य पपातोर्व्यां छिन्नमूल इव द्रुमः ॥मु_४,९।२॥  

  
स्पष्टम् ॥म्त्_४,९।२॥  

  
मनस् तु चञ्चलाभोगं तासु तासु दशासु च ।
  
बभ्रामातिविचित्रासु वनराजिष्व् इवैणकः ॥मु_४,९।३॥  

  
स्पष्टम् ॥म्त्_४,९।३॥  

  
भ्रान्तम् उद्भ्रान्तम् अभितश् चक्रार्पितम् इवाकुलम् ।
  
मनस् तस्य विशश्राम समङ्गासरितस् तटे ॥मु_४,९।४॥  

  
चक्रार्पितो हि उद्भ्रमति ॥म्त्_४,९।४॥  

  
अनन्तवृत्तान्तघनाम् पेलवां सुदृढाम् अपि ।
  
तां संसृतिदशां शुक्रो विदेहो ःनुभवन् स्थितः ॥मु_४,९।५॥  

  
तां संसृतिदशाम् समङ्गातटतापससम्बन्धिनीं संसारदशाम् । विदेहः स्थूलदेहरहितः ॥म्त्_४,९।५॥  

  
मन्दराचलसानुस्था सा तनुस् तस्य धीमतः ।
  
तापप्रसरसंशुष्का चर्मशेषा बभूव ह ॥मु_४,९।६॥  

  
स्पष्टम् ॥म्त्_४,९।६॥  

  
शारीररन्ध्रप्रवहद्वातशीत्काररूपया ।
  
चेष्टादुःखक्षयानन्दात् काकल्येव स्म गायति ॥मु_४,९।७॥  

  
तस्य सा तनुः । चेष्टाया यत् दुःखम् पीडा । तस्य क्षयात् य आनन्दः । ततः हेतोः । काकल्या कलसूक्ष्मया गानवाचा । गायति स्म इव । कथम्भूतया । शारीररन्ध्रेषु प्रवहन् यः वातः । तेन शीत्कारः ध्वनिविशेषः । स एव रूपं यस्याः । तादृश्या ॥म्त्_४,९।७॥  

  
प्राणानुस्मरणोच्छ्वासम् इव वाष्पं स्म मुञ्चति ।
  
चण्डानिलविलासेन लुलित्वा वनभूमिषु ॥मु_४,९।८॥  

  
वाष्पम् कथम्भूतम् । प्राणाणाम् पूर्वं स्थितानाम् यद् अनुस्मरणम् अनुक्षणं स्मरणम् । तेन उच्छ्वासः वृद्धिः यस्य । तत् । वाष्पत्वं चात्रावश्यायस्य ज्ञेयम् ॥म्त्_४,९।८॥  
  

  
तनुम् एव विशिनष्टि  

  
मनोवराकम् अवटे लुठितम् भवभूमिषु ।
  
हसन्तीवातिशुभ्राभ्रसितया दन्तमालया ॥मु_४,९।९॥  

  
भवभूमिषु स्थिते अवटे अप्सरोरूपे अवटे ॥म्त्_४,९।९॥  

  
दर्शयन्ती स्वकं शून्यं वपुर् अक्ष्णोर् अकृत्रिमम् ।
  
मुखारण्यजरत्कूपरूपया गर्तशोभया ॥मु_४,९।१०॥  

  
पुनः कथम्भूता । अक्ष्णोः स्वस्याक्षियुगलस्य । मुखम् एवारण्यम् । तस्य जरत्कूपतया गर्तशोभया । तद्व्याजेनेति यावत् । स्वं वपुः शून्यं दर्शयन्ती । शून्या एवाहम् अस्मीति दर्शयन्तीति यावत् । मृतशरीरस्य च मुखे मांसशेषात् गर्तो जायते ॥म्त्_४,९।१०॥  
  

  
तापोपतप्ता संसिक्ता वर्षाजलभरेण सा ।
  
पांसुना पवनोत्थेन दुष्कृतेनेव रूषिता ॥मु_४,९।११॥  

  
सा इति तनूपरामर्शः ॥म्त्_४,९।११॥  
  

  
शुष्ककाष्ठवद् आलोला पातेषु कृतझाङ्कृता ।
  
धारानिकरपातेन विनुन्ना जलदागमे ॥मु_४,९।१२॥  

  
विनुन्ना प्रेरिता । चालितेति यावत् ॥म्त्_४,९।१२॥  
  

  
प्रावृड्निर्झरपूरेण प्लुता गिरिनदीतटे ।
  
तारमारुतशीत्कारा वनोपल इव स्थिता ॥मु_४,९।१३॥  

  
तारः मारुतशीत्कारः यस्यां सा । वनोपल इव वनोपलवत् । स्थिता ॥म्त्_४,९।१३॥  
  

  
वक्रा शुष्कान्त्रतन्त्री च पूता झाङ्कारकारिणी ।
  
अरण्यलक्ष्मीवीणेव शून्यचर्ममयोदरी ॥मु_४,९।१४॥  

  
अरण्यलक्ष्म्याः वीणा अरण्यलक्ष्मीवीणा । सा इव ॥म्त्_४,९।१४॥  
  

  
ननु तादृशी तस्य तनुः वनहिंस्रैः कथं न भुक्तेत्य् । अत्राह  

  
रागद्वेषविहीनत्वात् तस्य पुण्याश्रमस्य तु ।
  
महातपस्त्वाच् च भृगोर् न भुक्ता मृगपक्षिभिः ॥मु_४,९।१५॥  

  
पुण्याश्रमस्य च रागद्वेषविहीनत्वम् तत्रस्थप्रा--णिरागद्वेषविहीनत्वेन ज्ञेयम् ॥म्त्_४,९।१५॥  
  

  
सर्गान्तश्लोकेनाप्य् एतद् एव कथयति  

  
यमनियमकृशीकृताङ्गयष्टेश् चरति तपः स्म भृगूद्वहस्य चेतः ।
  
तनुर् अथ पवनापनीतरक्ता चिरम् अलुठन् महतीषु सा शिलासु ॥मु_४,९।१६॥  

  
यमनियमकृशीकृताङ्गयष्टेः भृगूद्वहस्य शुक्रस्य । चेतः तपः चरति स्म । अथ सा तनुः पवनापनीतरक्ता सती महतीषु शिलासु अलुठत् लुठितवती । इति शिवम् ॥म्त्_४,९।१६॥  
  

  
इति श्रीभास्करकण्ठविरचितायां श्रीमोक्षोपायटीकायां स्थितिप्रकरणे नवमः सर्गः ॥९॥  
  
  

  
अथ वर्षसहस्रेण दिव्येन परमेश्वरः ।
  
भृगुः परमसम्बोधाद् विरराम समाधितः ॥मु_४,१०।१॥  

  
समाधितः कथम्भूतात् । परमसम्बोधात् ज्ञेयमालिन्यादूषितज्ञानरूपात् । न तु मूर्च्छारूपात् ॥म्त्_४,१०।१॥  

  
नापश्यद् अग्रे तनयं तं नयावनताननम् ।
  
सीमान्तं गुणसीमायाः पुण्यम् मूर्तम् इव स्थितम् ॥मु_४,१०।२॥  

  
स्पष्टम् ॥म्त्_४,१०।२॥  
  

  
अपश्यत् केवलं कालं कङ्कालम् पुरतो महत् ।
  
देहयुक्तम् इवाभाग्यं दारिद्र्यम् इव मूर्तिमत् ॥मु_४,१०।३॥  

  
कालम् कृष्णम् । कङ्कालम् करङ्कम् । अभाग्यम् भाग्यविपर्ययः ॥म्त्_४,१०।३॥  

  
कङ्कालं विशिनष्टि  

  
तापशुष्कवपुः कृत्तिरन्ध्रस्फुरिततित्तिरि ।
  
संशुष्कान्त्रोदरगुहाछायाविश्रान्तदर्दुरम् ॥मु_४,१०।४॥  

  
तित्तिरयः कीटविशेषाः ॥म्त्_४,१०।४॥  
  

  
नेत्रगर्तकसंसुप्तप्रसूनवनकीटकम् ।
  
मक्षिकापञ्जरप्रोतकोशकारिक्रिमिव्रजम् ॥मु_४,१०।५॥  

  
मक्षिकापञ्जरेषु पञ्जराकारेणोपविष्टेषु मक्षिकासमूहेषु । प्रोतः कोशकारक्रिमिव्रजः यस्मिन् । तत् ॥म्त्_४,१०।५॥  

  
प्राक्तनीम् उपभोगेहाम् इष्टानिष्टफलप्रदाम् ।
  
धाराधौतान्तया तन्वा हसच् छुष्कास्थिमालया ॥मु_४,१०।६॥  

  
हसत् हसद् इवेत्य् अर्थः ॥म्त्_४,१०।६॥  
  

  
शिरोघटेन शुभ्रेण सम्पन्नेनेन्दुवर्चसा ।
  
विडम्बयच् च कर्पूरप्लुतलिङ्गशिरःश्रियम् ॥मु_४,१०।७॥  

  
इन्दुवर्चसा चन्द्रमहसा । लिङ्गम् शिवलिङ्गम् ॥म्त्_४,१०।७॥  
  

  
ऋज्वा संशुष्कसितया स्वास्थिमात्रावशेषया ।
  
ग्रीवयात्मानुसृतया दीर्घीकुर्वद् इवाकृतिम् ॥मु_४,१०।८॥  

  
आत्मानुसृतया । आत्मना स्वेन । अनुसृतया सम्बद्धया ॥म्त्_४,१०।८॥  

  
मृणालिकापाण्डुरया धारावधुतमांसया ।
  
नासास्थिलतया वक्त्रं कृतसीमाक्रमं दधत् ॥मु_४,१०।९॥  

  
कृतसीमाक्रमम् कृतमर्यादाक्रमम् ॥म्त्_४,१०।९॥  

  
दीर्घकन्धरया नूनम् उत्तानीकृतवक्त्रया ।
  
प्रेक्षमाणम् इव प्राणान् उत्क्रान्तान् अम्बरोदरे ॥मु_४,१०।१०॥  

  
नूनम् वितर्के ॥म्त्_४,१०।१०॥  

  
जङ्घोरुजानुदोर्दण्डैर् द्विगुणं दीर्घतां गतैः ।
  
प्रमिमाणम् इवाशान्तं दीर्घाध्वश्रमभीतितः ॥मु_४,१०।११॥  

  
आशान्तम् दिगन्तम् ॥म्त्_४,१०।११॥  

  
उदरेणातिनिम्नेन चर्मशेषेण शोषिणा ।
  
प्रदर्शयद् इवाज्ञस्य हृदयस्यातिशून्यताम् ॥मु_४,१०।१२॥  

  
स्पष्टम् ॥म्त्_४,१०।१२॥  

  
प्रेक्ष्य तच् छुष्ककङ्कालम् आलानम् इव दन्तिनः ।
  
पूर्वापरपरामर्शम् अकुर्वन् भृगुर् उत्थितः ॥मु_४,१०।१३॥  

  
भृगुः किं कुर्वन् । पुत्रस्नेहेन पूर्वापरपरामर्शम् अकुर्वन् । योगिनाम् अपि हि कदाचित् प्रकृतिवशात् देहपातं तावत् पूर्वापरपरामर्शहीनत्वं जायते । किं तु तेषां तत् क्षणिकम् एवेति । उत्थितः स्वात्मतत्त्वपरामर्शात् उच्चलितः ॥म्त्_४,१०।१३॥  
  

  
आलोकसमकालं हि प्रतिभातं ततो भृगोः ।
  
चिरम् उत्क्रान्तजीवः किम् मत्पुत्रो ःयम् इति क्षणात् ॥मु_४,१०।१४॥  

  
ततः उत्थानानन्तरम् । आलोकसमकालम् पुत्रकङ्कालदर्शनसमकालम् । भृगोः इति प्रतिभातम् स्फुरितम् इति । किम् इति । अयम् मत्पुत्रः चिरम् बहुकालाद् आरभ्य । उत्क्रान्तजीवः किम् कथम् । सम्पन्न इत्य् अर्थः ॥म्त्_४,१०।१४॥  
  

  
अचिन्तयत एवास्य भविष्यत्ताबलं ततः ।
  
कालम् प्रति बभूवाशु कोपः परमदारुणः ॥मु_४,१०।१५॥  

  
अथ भविष्यत्ताबलम् भवितव्यताबलम् । अचिन्तयतः तत्क्षणोत्थपूर्वापरविमर्शराहित्येनाविमृशतः । अस्य भृगोः । कालम् प्रति चिन्मात्रस्थक्रियावैचित्र्यरूपे काले । परमदारुणः कोपः बभूव ॥म्त्_४,१०।१५॥  

  
अकाल एव मत्पुत्रो नीतः किम् इति कोपितः ।
  
कालाय शापम् उत्स्रष्टुम् भगवान् उपचक्रमे ॥मु_४,१०।१६॥  

  
अकाले तद्युगनियतमनुष्यायुरसमाप्तिरूपे कालाभावे । इदम् अत्र तात्पर्यम् । निर्विकल्पसमाधिना शुद्धचिन्मात्रतां यातः असौ भृगुः । तस्मात् समाधेः उत्थितः । ततः बाह्यस्पर्शेन किञ्चिन्मात्रं स्फटिकवद् आस्रष्टुम् आरब्धः । तत्र प्रथमम् अकाले पुत्रम् मृतं दृष्ट्वा विवशीभूतः । समनन्तरकालानुभूतेन चिन्मात्ररूपेण स्वेन कृतं क्रियावैचित्र्यरूपं कालं नाशयितुम् ऐच्छत् । यश् च कालागमः स कथं स्वयं कृतं स्वभावसहचरम् एतं नाशयामीति विवेकागम एव ज्ञेयः । इत्य् आस्तां रहस्योद्घाटनेन ॥म्त्_४,१०।१६॥  
  

  
अथाकलितरूपो ःसौ कालः कवलितप्रजः ।
  
आधिभौतिकम् आस्थाय वपुर् मुनिम् उपाययौ ॥मु_४,१०।१७॥  

  
अकलितरूपः । अकलितम् परमात्मगतत्वेन स्थितत्वात् प्रमेयताम् अगतम् । रूपं यस्य । सः । आधिभौतिको देहः परमार्थतः विचाररूपः एव ज्ञेयः । बाह्यान् प्रति तु देवतारूपः ॥म्त्_४,१०।१७॥  
  

  
कीदृशः उपाययाव् इत्य् अपेक्षायाम् बाह्यदेवतारूपत्वम् बाह्यदृष्टीन् प्रति कथयति  

  
खड्गपाशधरः श्रीमान् कुण्डली कवचान्वितः ।
  
षड्भुजः षण्मुखो बह्व्या वृतः किङ्करसेनया ॥मु_४,१०।१८॥  

  
स्पष्टम् ॥म्त्_४,१०।१८॥  
  

  
यच्छरीरसमुत्थेन ज्वालाजालेन वल्गता ।
  
फुल्लकिंशुकवृक्षस्य बभाराद्रेः श्रियं नभः ॥मु_४,१०।१९॥  

  
स्पष्टम् ॥म्त्_४,१०।१९॥  

  
यत्करस्थत्रिशूलाग्रनिष्ठ्यूतैर् अग्निमण्डलैः ।
  
विरेजुर् उदितैर् आशाः कानकैर् इव कुण्डलैः ॥मु_४,१०।२०॥  

  
स्पष्टम् ॥म्त्_४,१०।२०॥  

  
यत्पाशश्वसनायस्तशिखरा मेदिनीभृतः ।
  
दोलाम् इव समारूढाश् चेलुः पेतुश् च घूर्णिताः ॥मु_४,१०।२१॥  

  
आयस्तशिखरा आकृष्टशिखराः ॥म्त्_४,१०।२१॥  

  
यत्खड्गमण्डलोद्द्योतश्यामम् बिम्बं विवस्वतः ।
  
कल्पदग्धजगद्धूमपर्याकुलम् इवाबभौ ॥मु_४,१०।२२॥  

  
स्पष्टम् ॥म्त्_४,१०।२२॥  
  

  
स उपेत्य महाबाहुः कुपितं तम् महामुनिम् ।
  
कल्पक्षुब्धाब्धिगम्भीरं सान्त्वपूर्वम् उवाच ह ॥मु_४,१०।२३॥  

  
सः कालः ॥म्त्_४,१०।२३॥  

  
विज्ञातलोकस्थितयो मुने दृष्टपरावराः ।
  
हेतुनापि न मुह्यन्ति किम् उ हेतुम् विनोत्तमाः ॥मु_४,१०।२४॥  

  
दृष्टः स्वरूपत्वेनानुभूतः । परावरः परावररूपेण स्थितं चिन्मात्रतत्त्वम् । यैः । ते ॥म्त्_४,१०।२४॥  

  
त्वम् अनन्ततपा विप्रो वयं नियतिपालकाः ।
  
तेन सम्पूज्यसे पूज्य साधो नेतरयेच्छया ॥मु_४,१०।२५॥  

  
अनन्ततपाः अपरिमिततपाः । तेन अनन्ततपस्त्वेन ॥म्त्_४,१०।२५॥  
  

  
मा तपः क्षपय क्षुब्धैः कल्पकालमहानलैः ।
  
यो न दग्धो ःस्मि मे तस्य किं त्वं शापेन धक्ष्यसि ॥मु_४,१०।२६॥  

  
यो ःस्मि यो ःहम् । चिन्मात्रक्रियावैचित्र्यरूपस्य कालस्य कदापि दाहासम्भवात् इति भावः । धक्ष्यसीति । दह भस्मीकरण इत्य् अस्य लृडन्तस्य प्रयोगः ॥म्त्_४,१०।२६॥  
  

  
संसारावलयो ग्रस्ता निगीर्णा रुद्रकोटयः ।
  
भुक्तानि विष्णुवृन्दानि केन शाप्ता वयम् मुने ॥मु_४,१०।२७॥  

  
स्पष्टम् ॥म्त्_४,१०।२७॥  
  

  
भोक्तारो हि वयम् ब्रह्मन् भोजनं युष्मदादयः ।
  
स्वयं नियतिर् एषा हि नावयोर् एतद् ईहितम् ॥मु_४,१०।२८॥  

  
आवयोः युष्माकम् अस्माकम् च । ईहितम् काङ्क्षितम् ॥म्त्_४,१०।२८॥  

  
स्वयम् ऊर्ध्वम् प्रयात्य् अग्निः स्वयं यान्ति पयांस्य् अधः ।
  
भोक्तारम् भोजनं याति सृष्टिश् चाप्य् अन्तकं स्वयम् ॥मु_४,१०।२९॥  

  
अन्तकम् कालम् ॥म्त्_४,१०।२९॥  

  
इदम् इत्थम् मुने रूपम् अस्येह परमात्मनः ।
  
स्वात्मनि स्वयम् एवात्मा स्वत एव विजृम्भते ॥मु_४,१०।३०॥  

  
विजृम्भते विचित्राभिः क्रियाभिः विलसति ॥म्त्_४,१०।३०॥  
  

  
नेह कर्ता न भोक्तास्ति दृष्ट्या नष्टकलङ्कया ।
  
बहवश् चेह कर्तारो दृष्ट्यानष्टकलङ्कया ॥मु_४,१०।३१॥  

  
नष्टकलङ्कया दृष्ट्या सम्यग्दृष्ट्या । अनष्टकलङ्कया दृष्ट्या असम्यग्दृष्ट्या ॥म्त्_४,१०।३१॥  

  
कर्तृताकर्तृते ब्रह्मन् केवलम् परिकल्पिते ।
  
असम्यग्दर्शनेनैव न सम्यग्दर्शनेन वः ॥मु_४,१०।३२॥  

  
स्पष्टम् ॥म्त्_४,१०।३२॥  

  
पुष्पाणि तरुषण्डेषु भूतानि भुवनेषु च ।
  
स्वयम् आयान्ति यान्तीह कल्प्यते हेतुता विधेः ॥मु_४,१०।३३॥  

  
मूढैः इह विधेः हेतुता कल्प्यते कल्पनया भाव्यते । न तु परमार्थतः हेतुता कस्याप्य् अस्ति । केवलस्य शुद्धचिन्मात्रस्यैव स्थितत्वात् ॥म्त्_४,१०।३३॥  

  
अब्बिम्बितस्य चन्द्रस्य चलने कर्त्रकर्तृते ।
  
न सत्ये नानृते यद्वत् तद्वत् कालस्य सृष्टिषु ॥मु_४,१०।३४॥  

  
कालस्य क्रियावैचित्र्यरूपस्य मम ॥म्त्_४,१०।३४॥  
  

  
मनो मिथ्याभ्रमाल् लोके कर्तृताकर्तृतामयम् ।
  
करोति कलनां रज्ज्वाम् भ्रान्तेक्षण इवाहिताम् ॥मु_४,१०।३५॥  

  
स्पष्टम् ॥म्त्_४,१०।३५॥  

  
फलितम् आह  

  
तेन मा गा मुने कोपम् आपदाम् ईदृशः क्रमः ।
  
यद् यथा तत् तथैवास्तु सत्यम् आलोकयाकुलः ॥मु_४,१०।३६॥  

  
आपदाम् क्रमः ईदृश एव भवति । एताः सर्वेषाम् एवायान्तीति भावः । यत् यथा अस्ति । तत् तथैवास्तु । आकुलः आकुलीभूतः त्वम् । सत्यम् आलोकय । प्रवाहायाते शुभाशुभजाले मा क्षोभं गच्छेति भावः ॥म्त्_४,१०।३६॥  
  

  
न वयम् प्रभुतार्थेन नाभिमानवशीकृताः ।
  
स्वतो हेवाकवशतः केवलं नियतौ स्थिताः ॥मु_४,१०।३७॥  

  
वयम् प्रभुतार्थेन प्रभुताप्रयोजनेन । नियतौ भगवत्कृते नियमने । न स्थिताः । न चाभिमानवशीकृताः सन्तः स्थिताः । किं तु स्वतः स्वभावतः उत्थितात् । हेवाकवशतः नियतौ केवलं स्थिताः । किञ्चिद् अप्य् अत्रास्मास्व् अधीनं नास्तीति भावः ॥म्त्_४,१०।३७॥  
  

  
प्रकृतव्यवहारेहां नियतां नियतेर् वशात् ।
  
प्राज्ञः समनुवर्तेत नाभिमानमहातमाः ॥मु_४,१०।३८॥  

  
नियताम् शास्त्रनियताम् । प्राज्ञः कथम्भूतः । न अभिमान एवाहङ्कर्तेत्य् अभिमान एव तमः यस्य । तादृशः ॥म्त्_४,१०।३८॥  

  
कर्तव्यम् एव क्रियते केवलं कार्यकोविदैः ।
  
सौषुप्तीं वृत्तिम् आश्रित्य कयाचिद् अपि नाशया ॥मु_४,१०।३९॥  

  
प्राज्ञैः सर्वं फलानुसन्धानरहितम् एव क्रियते इति भावः ॥म्त्_४,१०।३९॥  

  
क्व सा ज्ञानमयी दृष्टिः क्व महत्त्वं क्व धीरता ।
  
मार्गे सर्वप्रसिद्धे हि किम् अन्ध इव मुह्यसि ॥मु_४,१०।४०॥  

  
सा समनन्तरम् एवानुभूता । सर्वप्रसिद्धे लौकिके ॥म्त्_४,१०।४०॥  

  
त्रिकालामलदर्शित्वं धारयन्न् अपि चेतसि ।
  
अविचार्य जगद्यात्रां किम् मूर्ख इव मुह्यसि ॥मु_४,१०।४१॥  

  
त्रिकालामलदर्शित्वम् पूर्वापरविमर्शभाजनत्वम् ॥म्त्_४,१०।४१॥  
  

  
स्वकर्मफलपाकोत्थाम् अविचार्य दशां सुते ।
  
किम् मूर्ख इव सर्वज्ञ मुधा मां शप्तुम् अर्हसि ॥मु_४,१०।४२॥  

  
स्पष्टम् ॥म्त्_४,१०।४२॥  

  
देहिनाम् इह सर्वेषां शरीरं द्विविधम् मुने ।
  
किं न जानासि वा देहम् एकम् अन्यन् मनोःभिधम् ॥मु_४,१०।४३॥  

  
देहम् स्थूलदेहम् । अन्यत् द्वितीयम् ॥म्त्_४,१०।४३॥  

  
तत्र देहो जडो ःत्यर्थं विनाशैकपरायणः ।
  
मनस् तूत्थाननियतं कदर्थात् क्षीयते न वा ॥मु_४,१०।४४॥  

  
उत्थाने सङ्कल्परूपे उद्योगे । नियतं मनः । कदर्थात् क्लेशात् । क्षीयते । अथ वा तेनापि । न क्षीयते ॥म्त्_४,१०।४४॥  

  
चतुरेण यथा साधो रथः सारथिनोह्यते ।
  
कुर्वता किञ्चन स्वेहां देहो ःयम् मनसा तथा ॥मु_४,१०।४५॥  

  
उह्यते स्वाभिमतं देशम् प्रति नीयते ॥म्त्_४,१०।४५॥  

  
असत् सङ्कल्प्य क्रियते सच् छरीरं विनाश्यते ।
  
क्षणेन मनसा पङ्कपुरुषः शिशुना यथा ॥मु_४,१०।४६॥  

  
असत् अविद्यमानम् । सत् विद्यमानम् ॥म्त्_४,१०।४६॥  

  
चित्तम् एवेह पुरुषस् तत्कृतं कृतम् उच्यते ।
  
तद् बद्धं कलनाहेतोः कलनास्तं विमुच्यते ॥मु_४,१०।४७॥  

  
कलनाहेतोः सङ्कल्पाख्यात् कारणात् । कलनास्तम् अस्तकलनम् ॥म्त्_४,१०।४७॥  

  
अयं देह इदं नेत्रम् इदम् अङ्गम् इदं शिरः ।
  
इदं स्फारविकारं तन् मन एवाभिधीयते ॥मु_४,१०।४८॥  

  
मनः कथम्भूतम् । इदं स्फारविकारम् । इदम् इति स्फारः स्फुरणशीलः । विकारः यस्य । तादृशम् । मनः पण्डितैस् तद् अभिधीयते । तत् किम् । अयं देहः इदं नेत्रम् इदम् अङ्गम् इदम् शिरः इति यद् भवति ॥म्त्_४,१०।४८॥  

  
मनो हि जीवज् जीवाख्यं निश्चायकतया तु धीः ।
  
अहङ्कारो ःभिमानित्वान् नानात्वं त्व् इदम् एति हि ॥मु_४,१०।४९॥  

  
जीवत् जीवनक्रियाकर्तृताम् भजत् । निश्चायकतया निश्चयकर्तृत्वेन । अभिमानित्वात् देहो ःहम् इत्य् अभिमानकर्तृत्वेन । नानात्वजीवादिरूपं नानात्वम् ॥म्त्_४,१०।४९॥  

  
देहवासनया चेतस् त्व् अन्यानि स्वानि चेद्धया ।
  
पार्थिवानि शरीराणि सन्तीव परिपश्यति ॥मु_४,१०।५०॥  

  
चेतः इद्धया देहवासनया देहो ःहम् इति वासनया । अन्यानि परकीयानि । स्वानि स्वकीयानि । पार्थिवानि शरीराणि सन्ति इव पश्यति अनुभवति ॥म्त्_४,१०।५०॥  
  

  
आलोकयति चेत् सत्यं तद् असत्यमयीम् मनः ।
  
शरीरभावनां त्यक्त्वा परमां याति निर्वृतिम् ॥मु_४,१०।५१॥  

  
मनः सत्यम् सम्यक् । चेत् आलोकयति । तत् तदा । असत्यमयीम् असत्यस्वरूपाम् । शरीरभावनां त्यक्त्वा । परमां निर्वृतिम् चिन्मात्रमयतारूपम् आनन्दम् । याति ॥म्त्_४,१०।५१॥  

  
फलितम् आह  

  
तन् मनस् तव पुत्रस्य समाधौ त्वयि संस्थिते ।
  
स्वमनोरथमार्गेण दुराद् दूरतरं गतम् ॥मु_४,१०।५२॥  

  
यतः मन एव सर्वत्र कर्तृ अस्ति तत् ततो हेतोः ॥म्त्_४,१०।५२॥  

  
इदम् औशनसं त्यक्त्वा देहम् मन्दरकन्दरे ।
  
प्रयातं वैबुधं सद्म नीडोड्डीनः खगो यथा ॥मु_४,१०।५३॥  

  
औशनसम् शुक्रसम्बन्धि ॥म्त्_४,१०।५३॥  

  
तत्र मन्दारकुञ्जेषु पारिजातगृहेषु च ।
  
नन्दनोद्यानषण्डेषु लोकपालपुरीषु च ॥मु_४,१०।५४॥  

  
स्पष्टम् ॥म्त्_४,१०।५४॥  

  
मुने चतुर्युगान्य् अष्टौ विश्वाचीं देवसुन्दरीम् ।
  
असेवत महातेजाः षट्पदः पद्मिनीम् इव ॥मु_४,१०।५५॥  

  
स्पष्टम् ॥म्त्_४,१०।५५॥  

  
तीव्रसंवेगसम्पन्नस्वसङ्कल्पोपकल्पिते ।
  
अथ पुण्यक्षये जाते नीहार इव शार्वरे ॥मु_४,१०।५६॥  

  
स्पष्टम् ॥म्त्_४,१०।५६॥  

  
प्रम्लानकुसुमोत्तंसः स्विन्नाङ्गावलयालसः ।
  
स पपात तया साकं कालपक्वम् फलं यथा ॥मु_४,१०।५७॥  

  
वैबुधं तत् परित्यज्य नभस्य् एव शरीरकम् ।
  
भूताकाशम् अथासाद्य वसुधायाम् अजायत ॥मु_४,१०।५८॥  

  
स्पष्टम् ॥म्त्_४,१०।५७-५८॥  

  
आसीद् द्विजो दशार्णेषु कोसलेषु महीपतिः ।
  
धीवरो ःङ्गमहाटव्यां हंसस् त्रिपथगातटे ॥मु_४,१०।५९॥  

  
स्पष्टम् ॥म्त्_४,१०।५९॥  
  

  
सूर्यवंशी नृपः पौण्ड्रे सौरः साल्वेषु दैशिकः ।
  
कल्पं विद्याधरः श्रीमान् धीमान् अथ मुनेः सुतः ॥मु_४,१०।६०॥  

  
पौण्ड्रे देशे । सूर्यवंशी नृपः जातः । साल्वेषु सौरः सूर्यकुलोत्पन्नः । दैशिकः गुरुः । उत्पन्नः ॥म्त्_४,१०।६०॥  

  
मद्रेष्व् अथ महीपालस् ततस् तापसबालकः ।
  
वासुदेव इति ख्यातः समङ्गायास् तटे स्थितः ॥मु_४,१०।६१॥  

  
स्पष्टम् ॥म्त्_४,१०।६१॥  
  

  
अन्यास्व् अपि विचित्रासु वासनावशतः स्वयम् ।
  
विषमास्व् एव पुत्रस् ते चचारानन्तयोनिषु ॥मु_४,१०।६२॥  

  
स्पष्टम् ॥म्त्_४,१०।६२॥  

  
अन्यपदव्याख्यां कुर्वन् समङ्गातटतापसजन्मनः पूर्वभावीनि जन्मान्तराण्य् अस्य कथयति  

  
अभूद् विन्ध्यवने गोपः किरतः केकयेषु च ।
  
सौवीरेषु च सामन्तस् त्रैगर्तश् चैव दैशिकः ॥मु_४,१०।६३॥  

  
त्रैगर्तः त्रिगर्तदेशसम्बन्धी ॥म्त्_४,१०।६३॥  

  
वंशगुल्मः किरातेषु हरिणश् चीरजङ्गले ।
  
सरीसृपस् तालतले तमाले वनकुक्कुटः ॥मु_४,१०।६४॥  

  
स्पष्टम् ॥म्त्_४,१०।६४॥  

  
अयं स पुत्रो भवतो भूत्वा मन्त्रविदां वरः ।
  
प्रजजाप पुरा विद्यां विद्याधरपदप्रदाम् ॥मु_४,१०।६५॥  

  
प्रजजाप जपितवान् । विद्याम् मन्त्रम् ॥म्त्_४,१०।६५॥  
  

  
तेनासौ भगवन् ब्रह्मन् व्योम्नि विद्याधरो महान् ।
  
हारकुण्डलकेयूरी लीलानिचयलासकः ॥मु_४,१०।६६॥  

  
भगवन् ब्रह्मन् । असौ ते पुत्रः । तेन जपेन । विद्याधरः अभूत् । कीदृशो विद्याधरः अभूद् इत्य् अपेक्षायां विशेषणाण्य् आह हारेति ॥म्त्_४,१०।६६॥  
  

  
नायिकानलिनीभानुः पुष्पचाप इवापरः ।
  
विद्याधरीणां दयितो गन्धर्वपुरभूषणम् ॥मु_४,१०।६७॥  

  
स्पष्टम् ॥म्त्_४,१०।६७॥  

  
स कल्पावधिम् आसाद्य द्वादशादित्यधामनि ।
  
जगाम भस्मशेषत्वं शलभः पावके यथा ॥मु_४,१०।६८॥  

  
स्पष्टम् ॥म्त्_४,१०।६८॥  
  

  
जगन्निर्माणरहिते स्फारे नभसि सा ततः ।
  
वासना तस्य बभ्राम निर्नीडा विहगी यथा ॥मु_४,१०।६९॥  

  
स्पष्टम् ॥म्त्_४,१०।६९॥  

  
अथ कालेन सञ्जाते विचित्रारम्भकारिणि ।
  
संसाराडम्बरारम्भे ब्राह्मी रात्रिविपर्यये ॥मु_४,१०।७०॥  

  
सा मनोवासना तस्य वातव्यावलिता सती ।
  
कृते ब्राह्मणताम् एत्य जाताद्य वसुधातले ॥मु_४,१०।७१॥  

  
कृते कृतयुगे । युग्मम् ॥म्त्_४,१०।७०-७१॥  

  
वासुदेवाभिधानो ःसौ मुने विप्रकुमारकः ।
  
जातो मतिमताम् मध्ये समधीताखिलश्रुतिः ॥मु_४,१०।७२॥  

  
स्पष्टम् ॥म्त्_४,१०।७२॥  

  
कल्पं विद्याधरो भूत्वा नद्या अद्य महामुने ।
  
तपश् चरति ते पुत्रः समङ्गायास् तटे स्थितः ॥मु_४,१०।७३॥  

  
स्पष्टम् ॥म्त्_४,१०।७३॥  

  
सर्गान्तश्लोकेन जरढयोनिगमनं कथयति  

  
विविधविषमवासनानुवृत्त्या खदिरकरञ्जकरालकोटरासु ।
  
जगति जरढयोनिषु प्रयातो गहनतरासु च काननस्थलीषु ॥मु_४,१०।७४॥  

  
जरढयोनिपक्षे खदिरकरञ्जकरालासु नानाविधदुःखसङ्कटासु । इति शिवम् ॥म्त्_४,१०।७४॥  
  

  
इति श्रीभास्करकण्ठविरचितायां श्रीमोक्षोपायटीकायां स्थितिप्रकरणे दशमः सर्गः ॥१०॥  
  
  

  
अद्योद्दामतरङ्गौघझाङ्काररणितानिले ।
  
तीरे वरतरङ्गिण्याः तपस् तपति ते सुतः ॥मु_४,११।१॥  

  
वरतरङ्गिण्याः समङ्गायाः । तपति चरति ॥म्त्_४,११।१॥  

  
जटावान् अक्षवलयी जितसर्वेन्द्रियभ्रमः ।
  
तत्र वर्षशतान्य् अष्टौ संस्थितस् तपसि स्थिरे ॥मु_४,११।२॥  

  
स्पष्टम् ॥म्त्_४,११।२॥  
  

  
यदीच्छसि मुने द्रष्टुं तं स्वपुत्रमनोभ्रमम् ।
  
तत् समुन्मील्य विज्ञाननेत्रम् आशु विलोकय ॥मु_४,११।३॥  

  
स्वपुत्राकारम् मनोभ्रमम् स्वपुत्रमनोभ्रमम् । स्वपुत्रम् इति यावत् ॥म्त्_४,११।३॥  

  
इत्य् उक्ते जगदीशेन कालेन समदृष्टिना ।
  
मुनिः सञ्चिन्तयाम् आस ज्ञानाक्ष्णा तनयेहितम् ॥मु_४,११।४॥  

  
स्पष्टम् ॥म्त्_४,११।४॥  
  

  
ददर्श च मुहूर्तेन प्रतिभासवशाद् असौ ।
  
पुत्रोदन्तम् अशेषेण बुद्धिदर्पणबिम्बितम् ॥मु_४,११।५॥  

  
ददर्श ज्ञानदृष्ट्या दृष्टवान् ॥म्त्_४,११।५॥  
  

  
पुनर् मन्दरसानुस्थां काले कालाग्रसंस्थिताम् ।
  
समङ्गायास् तटाद् एत्य विवेश स्वतनुम् भृगुः ॥मु_४,११।६॥  

  
काले स्वल्पकाले । कालाग्रसंस्थिताम् कालपुरोवर्तिनीम् ॥म्त्_४,११।६॥  

  
विस्मयस्मेरया दृष्ट्या कालम् आलोक्य कान्तया ।
  
वीतरागम् उवाचेदं वीतरागो मुनिर् वचः ॥मु_४,११।७॥  

  
कालस्य समवर्तित्वात् वीतरागित्वम् ॥म्त्_४,११।७॥  
  

  
भृगुः कथयति  

  
भगवन् भूतभव्येश बाला वयम् अनाबिला ।
  
त्वादृशाम् एव धीर् देव त्रिकालामलदर्शिनी ॥मु_४,११।८॥  

  
बालाः मूर्खाः । अनाविलेत्य् अस्य उत्तरार्धेन सम्बन्धः ॥म्त्_४,११।८॥  

  
नानाकारं विकाराढ्या सत्येवासत्यरूपिणी ।
  
विभ्रमं जनयत्य् एषा धीरस्यापि जगद्गतिः ॥मु_४,११।९॥  

  
जगद्गतिः जगद्रचना ॥म्त्_४,११।९॥  

  
त्वम् एव देव जानासि त्वदभ्यन्तरवर्ति यत् ।
  
रूपम् अस्या मनोवृत्तेर् इन्द्रजालविधायकम् ॥मु_४,११।१०॥  

  
त्वदभ्यन्तरवर्ति त्वन्मध्यवर्ति ॥म्त्_४,११।१०॥  

  
मत्पुत्रस्यास्य भगवन् मृत्युः किल न विद्यते ।
  
तेनेमम् मृतम् आलोक्य जातः सम्भ्रमवान् अहम् ॥मु_४,११।११॥  

  
शुक्रस्य चिरजीवित्वात् ॥म्त्_४,११।११॥  
  

  
अक्षीणजीवितम् पुत्रं कालो मे नीतवान् इति ।
  
नियतेर् वशतो देव त्वच्छापेच्छा ममोदिता ॥मु_४,११।१२॥  

  
नियतेर् इति । मम या त्वच्छापेच्छा जाता सापि नियतिर् एव । अतो मम न को ःपि दोष इति भावः ॥म्त्_४,११।१२॥  

  
न तु विज्ञातसंसारगतयो वयम् आपदम् ।
  
सम्पदं वापि गच्छामो हर्षामर्षवशं किल ॥मु_४,११।१३॥  

  
प्राप्येति शेषः । आपदम् प्राप्य । सम्पदं वा प्राप्येति ॥म्त्_४,११।१३॥  

  
अयुक्तकारिणि क्रोधः प्रसादो युक्तकारिणि ।
  
कर्तव्य इति रूढेयं सांसारी भगवन् स्थितिः ॥मु_४,११।१४॥  

  
अतः त्वय्य् अयुक्तकारित्वम् आशङ्क्य मया क्रोधः कृत इति भावः ॥म्त्_४,११।१४॥  
  

  
इदं कार्यम् इदं नेति यावज्जीवं जगत्क्रमः ।
  
यावद् अग्निः स्थिता तावद् औष्ण्यदाहादिदृष्टयः ॥मु_४,११।१५॥  

  
स्पष्टम् ॥म्त्_४,११।१५॥  

  
इदं कार्यम् इदं नेति हेया यस्य जगत्स्थितिः ।
  
तस्यैतत्सम्परित्यागो हेय एव जगद्गुरो ॥मु_४,११।१६॥  

  
यस्य । इदं कार्यम् इदं न कार्यम् । इति एवंरूपा । जगत्स्थितिः हेया भवति । तस्य तत्सम्परित्यागो ःपि हेय एव । तत्त्यागस्यापि जगत्स्थितिरूपत्वात् । अतो मया पूर्वस्थितिः न त्यक्तेति भावः ॥म्त्_४,११।१६॥  
  

  
केवलं तानयीं चिन्ताम् अनालोक्य यदा वयम् ।
  
भगवन् भवते क्षुब्धा याताः स्मस् तेन वाच्यताम् ॥मु_४,११।१७॥  

  
तानयीं तनयसम्बन्धिनीम् । वाच्यताम् त्वत्क्रोधकारित्वरूपनिन्दायोग्यताम् ॥म्त्_४,११।१७॥  
  

  
त्वयेदानीम् अहं देव स्मारितस् तनयेहितम् ।
  
समङ्गायास् तटे तेन दृष्टो ःयं तनयो मया ॥मु_४,११।१८॥  

  
स्पष्टम् ॥म्त्_४,११।१८॥  

  
मन्ये जगति भूतानां द्वे शरीरे न सर्वग ।
  
मन एव शरीरं हि येनेदम् भाव्यते जगत् ॥मु_४,११।१९॥  

  
हे सर्वग । अहम् मन्ये । इहलोके भूतानां द्वे शरीरे न भवतः । हि यस्मात् । मन एव शरीरम् भवति । येन मनसा । इदं जगत् भाव्यते भावनया प्रकटीक्रियते ॥म्त्_४,११।१९॥  
  

  
काल आह  

  
सम्यग् उक्तं त्वया ब्रह्मञ् शरीरम् मन एव नः ।
  
करोति देहं सङ्कल्प्य कुम्भकारो घटं यथा ॥मु_४,११।२०॥  

  
स्पष्टम् ॥म्त्_४,११।२०॥  

  
करोत्य् अकृतम् आकारं कृतं नाशयति क्षणात् ।
  
सङ्कल्पेन मनो मोहाद् बालो वेतालकं यथा ॥मु_४,११।२१॥  

  
मोहात् अज्ञानात् ॥म्त्_४,११।२१॥  

  
तथा च सम्भ्रमे स्वप्नमिथ्याज्ञानादिभास्वराः ।
  
गन्धर्वनगराकारा दृष्टा मनसि शक्तयः ॥मु_४,११।२२॥  

  
स्पष्टम् ॥म्त्_४,११।२२॥  
  

  
स्थूलदृष्टिदृशं त्व् एताम् अवलम्ब्य महामुने ।
  
पुंसो मनः शरीरं च कायौ द्वाव् इति कथ्यते ॥मु_४,११।२३॥  

  
स्थूलदृष्टिरूपा दृक् स्थूलदृष्टिदृक् । ताम् ॥म्त्_४,११।२३॥  
  

  
मनोमनननिर्माणमात्रम् एतज् जगत्त्रयम् ।
  
न सन् नासद् इव स्फारम् उदितं नेतरन् मुने ॥मु_४,११।२४॥  

  
एतत् जगत् । मनसः यत् मननम् मननाख्यो धर्मः । तन्मात्रम् एव भवति । कथम्भूतम् । न सत् नासत् अनिर्वचनीयम् इत्य् अर्थः । पुनः कथम्भूतम् । स्फारम् इवोदितम् स्फुरणशीलम् इव प्रादुर्भूतम् । परमार्थतस् तु नोदितम् इतीवशब्दोपादानम् । मात्रशब्दस्यार्थं स्वकण्ठेन कथयति नेतरद् इति ॥म्त्_४,११।२४॥  
  

  
चित्तदेहाङ्गलतया भेदवासनयेद्धया ।
  
द्विचन्द्रत्वम् इवाज्ञानान् नानातेयं समुत्थिता ॥मु_४,११।२५॥  

  
चित्ताख्यस्य देहस्याङ्गलतया अङ्गलतारूपया । भेदवासनया द्वैतवासनया । इद्धया पुष्टया सत्या । इयं जगद्रूपा । नानाता समुत्थिता प्रादुर्भूता । किम् इव । द्विचन्द्रत्वम् इव । यथा द्विचन्द्रत्वम् अज्ञानात् समुत्तिष्ठति । तथेत्य् अर्थः ॥म्त्_४,११।२५॥  
  

  
भेदवासनया बह्व्या पदार्थनिचयम् मनः ।
  
भिन्नम् पश्यति सर्वत्र घटावटपटादिकम् ॥मु_४,११।२६॥  

  
बह्व्या विस्तीर्णया । सर्वत्र सर्वेषु देशेषु कालेषु च ॥म्त्_४,११।२६॥  

  
कृशो ःतिदुःखी मूढो ःहम् एताश् चान्याश् च भावनाः ।
  
भावयत् स्वविकल्पोत्था याति संसारताम् मनः ॥मु_४,११।२७॥  

  
संसारताम् संसारभावम् ॥म्त्_४,११।२७॥  

  
मननं कृत्रिमं रूपम् ममैतन् न पताम्य् अहम् ।
  
इति तत्त्यागतः शान्तं चेतो ब्रह्म सनातनम् ॥मु_४,११।२८॥  

  
तत्त्यागतः मननत्यागतः । सनातनम् अनादि ॥म्त्_४,११।२८॥  

  
यथेत्यादिं निरामया इत्यन्तम् एकं दृष्टान्तं विस्तरेण कथयति  

  
यथा प्रवितते ःम्बोधौ तते ःनेकतरङ्गिणि ।
  
सोम्यस्पन्दमयानेककल्लोलावलिशालिनि ॥मु_४,११।२९॥  

  
वार्यात्मनि समे स्वच्छे शुद्धे स्वादुनि शीतले ।
  
अविनाशिनि विस्तीर्णे महामहिमनि स्फुटे ॥मु_४,११।३०॥  

  
त्र्यश्रस् तरङ्गः स्वं रूपम् भावयन् स स्वभावतः ।
  
त्र्यश्रो ःस्मीति विकल्पेन करोति स्वेन कल्पनाम् ॥मु_४,११।३१॥  

  
भ्रश्यंश् चैव परिभ्रष्टरूपो ःस्मीति तलातलम् ।
  
भावयन् भूतलं याति तादृग्भावनया तया ॥मु_४,११।३२॥  

  
उत्थितं च बलाद् ऊर्ध्वम् उत्थितो ःस्मीति भावितः ।
  
तैस् तैर् विकल्पैस् तद्भावं विकल्पयति साभिधम् ॥मु_४,११।३३॥  

  
ससूर्यप्रतिबिम्बस् तु प्रकाशो ःस्मीति भावितः ।
  
सरजःपुञ्जपातस् तु मलिनो ःस्मीति भावितः ॥मु_४,११।३४॥  

  
सरत्नरश्मिजालस् तु शोभते दीप्तया श्रिया ।
  
तुषारभरविद्धस् तु शीतलो ःस्मीति विन्दति ॥मु_४,११।३५॥  

  
सतटाचलदावाग्निप्रतिबिम्बोज्ज्वलद्वपुः ।
  
बिभेति वत दग्धो ःस्मीत्य् आत्तमीनश् च कम्पते ॥मु_४,११।३६॥  

  
प्रतिबिम्बितवेलाद्रितटपक्षिवनद्रुमः ।
  
महान् आरम्भसंरम्भसंयुतो ःस्मीति राजते ॥मु_४,११।३७॥  

  
विमलोल्लसनोत्पन्नध्वस्तलोलशरीरकः ।
  
खण्डशः परियातो ःस्मीत्य् आत्ताक्रन्द इवारवी ॥मु_४,११।३८॥  

  
न चोर्मयस् ते जलधेर् व्यतिरिक्ताः पयोरसात् ।
  
न चैकं रूपम् एतेषां किञ्चित् सन्न् अप्य् असन्मयम् ॥मु_४,११।३९॥  

  
न च ते न्यूनदैर्घ्याद्या गुणास् तेषु च तेषु च ।
  
नोर्मयः संस्थिता अब्धौ न च तत्र न संस्थिताः ॥मु_४,११।४०॥  

  
केवलं स्वस्वभावस्थसङ्कल्पविकलीकृताः ।
  
नष्टानष्टाः पुनर् जाता जाताजाताः पुनः क्षताः ॥मु_४,११।४१॥  

  
परस्परपरामर्शान् नानाताम् उपयान्त्य् अलम् ।
  
एकरूपाम्बुसामान्यमया एव निरामयाः ॥मु_४,११।४२॥  

  
अनेकतरङ्गिणि अनेकतरङ्गयुक्ते । सोम्यस्पन्दमय्यः सोम्यजलस्पन्दरूपाः । अनेककल्लोलावलयः । ताभिः शालिनि । एतादृशे वार्यात्मनि । यथा सः प्रसिद्धः त्र्यश्रः त्र्यश्राकारः तरङ्गः । स्वं रूपम् त्र्यश्ररूपम् स्वं रूपम् । भावयन् प्रमातारम् प्रति प्रकटीकुर्वन् । स्वभावतः उत्थितेन स्वेन स्वस्माद् । अव्यतिरिक्तेन त्र्यश्रो ःस्मीति विकल्पेन कल्पनाम् त्र्यश्राकारकल्पनाम् । करोति । न केवलम् एताम् एव करोति । किं त्व् अन्या अपि क्रियाः करोति इत्य् आह भ्रश्यंश् चेत्यादि । सः त्र्यश्रः तरङ्गः परिभ्रष्टो ःस्मीति भावयन् । अत एव भ्रश्यन् । ततः तलातलम् तलातलाख्यम् । भूतलम् । तया तादृग्भावनया । याति गच्छति । उत्थितम् इति । सः त्र्यश्रः तरङ्गः ऊर्ध्वम् उत्थितो ःस्मीति भावितः । अत एव उत्थितश् च तैः तैः विकल्पैः उत्थानविकल्पैः । साभिधम् अभिधासहितम् । तद्भावम् उत्थानभावम् । विकल्पयति विकल्पेन सम्पादयति । ससूर्येति स्पष्टम् । सरत्नेति स्पष्टम् । सतटेति । आत्तमीनः । मीनैः आत्त आत्तमीनः । प्रतिबिम्बितेति स्पष्टम् । विमल इति । विमलं यत् उल्लसनम् । तेन उत्पन्नं यत् ध्वस्तं ध्वंसः । तेन लोलं शरीरं यस्य । सः । न चोर्मय इति । ते पूर्वोक्ताः । पूर्वम् एकवचनं जात्यपेक्षया ज्ञेयम् । तेनेह बहुवचनप्रयोगः । न चेति । ते च ऊर्मयः । तेषु गुणेषु । न भवन्ति । केवलम् इति । स्वस्वभावस्थः स्वस्वरूपस्थः । यः विकल्पः तरङ्गतासादनरूपः विकल्पः । तेन विकलीकृताः पयसः उच्छिन्नाः कृताः । परस्परेति । परस्परम् अन्योःन्यम् । यः परामर्शः निकटे अवस्थितिः । तस्मात् । नानाताम् उपयान्ति । कथम्भूताः । एकं रूपम् यत् अम्बुसामान्यम् । तन्मयाः एव । अत एव निरामयाः नाशोत्पादाख्यरोगरहिताः ॥म्त्_४,११।२९-४२॥  
  

  
दृष्टान्तम् उक्त्वा दार्ष्टान्तिकं कथयति द्वाभ्याम्  

  
तथैवास्मिन् प्रवितते सिते शुद्धे निरामये ।
  
ब्रह्ममात्रैकवपुषि ब्रह्मणि स्फाररूपिणि ॥मु_४,११।४३॥  

  
सर्वशक्ताव् अनाद्यन्ते पृथग्वद् अपृथक्कृताः ।
  
संस्थिताः शक्तयश् चित्रा विचित्राचारचञ्चलाः ॥मु_४,११।४४॥  

  
सितपदस्यार्थं स्वकण्ठेन कथयति शुद्धे इति । निरामये चेत्याख्याद् आमयात् निष्क्रान्ते । ब्रह्ममात्रम् एकम् केवलम् । वपुः स्वरूपं यस्य । तादृशे । स्फारम् स्फुरणशीलम् । वपुर् अस्यास्तीति । तादृशे । एतादृशे ब्रह्मणि । अपृथक्कृताः शक्तयः । तथैव तरङ्गवत् । पृथग्वत् संस्थिताः भवन्ति । युग्मम् ॥म्त्_४,११।४३-४४॥  
  

  
नानाशक्ति हि नानात्वम् एति स्ववपुषि स्थितम् ।
  
बृंहितम् ब्रह्मणि ब्रह्म पयसीवोर्मिमण्डलम् ॥मु_४,११।४५॥  

  
ब्रह्म शुद्धं चिन्मात्रतत्त्वम् । ब्रह्मणि स्ववपुषि ब्रह्माख्ये स्वस्वरूपे । बृंहितम् जगद्रूपया बृंहिततया युक्तं सत् । नानात्वम् नानाभावम् । एति गच्छति । कथम्भूतम् । नानाशक्ति । अन्यथा नानात्वगमनं युक्तं न स्याद् इति भावः । ब्रह्म किम् इव बृंहितम् । पयसि ऊर्मिमण्डलम् इव ॥म्त्_४,११।४५॥  
  

  
ननु यदि पटादिरूपेण ब्रह्मैव बृंहितम् अस्ति तर्हि पदार्थानाम् प्रत्येकं नियतं रूपं कथम् अस्तीत्य् । अत्राह  

  
नानारूपकरूपत्वाद् वैरूप्यशतकारिणी ।
  
नियतिर् नियताकारा पदार्थम् अधितिष्ठति ॥मु_४,११।४६॥  

  
नानारूपकम् यत् रूपम् । तद्युक्तत्वात् वैरूप्यशतकारिणी पदार्थानाम् प्रति नियतरूपाख्यविरूपताशतकारिणी । नियतिः नियत्याख्या शक्तिः । पदार्थम् अधितिष्ठति स्ववशं करोति । ब्रह्मणः उत्पन्नया नियतिशक्त्या एव पदार्थानाम् प्रत्येकं नियतं रूपम् अस्तीति भावः ॥म्त्_४,११।४६॥  
  

  
सामान्येनोक्त्वा स्तोकं विशेषेण कथयति  

  
जडा जाड्यम् उपादत्ते चित्त्वम् आयाति चिन्मयी ।
  
वासनारूपिणी शक्तिः स्वस्वरूपस्थितात्मनः ॥मु_४,११।४७॥  

  
वासनारूपिणी वासनारूपेण स्थिता । स्वस्वरूपस्थितः यः आत्मा । तस्य । शक्तिः नियतिशक्तिः । जडा जाड्यवासनारूपिणी भूत्वा । जाड्यम् उपादत्ते गृह्णाति । येन स्थावरं रूपम् प्रकटीकरोति । चिन्मयी चेतनत्ववासनारूपिणी भूत्वा । चित्त्वम् आयाति । येन जङ्गमं रूपम् प्रकटीकरोति ॥म्त्_४,११।४७॥  
  

  
फलितम् आह  

  
ब्रह्मैवानघ तेनेदं स्फाराकारं विजृम्भते ।
  
नानारूपैः परिस्पन्दैः परिपूर्ण इवार्णवः ॥मु_४,११।४८॥  

  
हे अनघ । तेन ततः हेतोः । इदं स्फाराकारम् जगत् । ब्रह्मैव विजृम्भते विलसति । क इव । परिपूर्णः अर्णवः इव । यथा सः नानारूपैः परिस्पन्दैः तरङ्गाख्यैः परिस्पन्दैः । विजृम्भते । तथेत्य् अर्थः ॥म्त्_४,११।४८॥  
  

  
नानातां स्वयम् आदत्ते नानाकारविहारतः ।
  
आत्मैवात्मन्य् आत्मनैव समुद्राम्भ इवाम्भसि ॥मु_४,११।४९॥  

  
नानाकारार्थम् नानाकारग्रहणार्थम् । यः विहारः क्रीडा । तस्मात् ॥म्त्_४,११।४९॥  

  
व्यतिरिक्ता न पयसो विचित्रा वीचयो यथा ।
  
व्यतिरिक्ता न सर्वेशात् समग्राः कलनास् तथा ॥मु_४,११।५०॥  

  
सर्वेशात् सर्वनियामकत्वेन स्थितात् चिन्मात्रतत्त्वात् । कलनाः जगद्रूपाः कलनाः ॥म्त्_४,११।५०॥  

  
स्तम्भपुष्पलतापत्त्रफलकोरकयुक्तयः ।
  
यथैकस्मिं स्थिता बीजे तथा ब्रह्मणि शक्तयः ॥मु_४,११।५१॥  

  
शक्तयः जगद्रूपाः शक्तयः ॥म्त्_४,११।५१॥  

  
नानाकर्तृतया नानाशक्तिता पुरुषे यथा ।
  
तथैवात्मनि सर्वज्ञे सर्वदा सर्वशक्तिता ॥मु_४,११।५२॥  

  
सर्वशक्तितायाम् हेतुम् आह सर्वज्ञ इति । यदि हि सर्वशक्तिः न स्यात् तर्हि सर्वज्ञः न स्यात् । सर्वज्ञत्वम् चात्र सर्वकर्तृतायां विश्रान्तम् । न हि यः सर्वं न जानाति सः सर्वं करोति । कुलालादौ घटादिज्ञानस्य नियतत्वेन दर्शनात् ॥म्त्_४,११।५२॥  

  
विचित्रवर्णता यद्वद् दृश्यते कठिनातपे ।
  
विचित्रशक्तिता तद्वद् देवेशे सदसन्मयी ॥मु_४,११।५३॥  

  
स्पष्टम् ॥म्त्_४,११।५३॥  

  
विचित्ररूपोदेतीयम् अविचित्रात् स्थितिः शिवात् ।
  
एकवर्णात् पयोवाहाच् छक्रचापलता यथा ॥मु_४,११।५४॥  

  
स्पष्टम् ॥म्त्_४,११।५४॥  

  
अजडाज् जडतोदेति जाड्यभावनहेतुका ।
  
ऊर्णनाभाद् यथा तन्तुर् यथा पुंसः सुषुप्तता ॥मु_४,११।५५॥  

  
जाड्यस्य जडत्वस्य । यत् भावनम् सङ्कल्पनम् । तद् एव हेतुः यस्याः । तादृशी ॥म्त्_४,११।५५॥  

  
अचित्तश् चैतसीं शक्तिं स्वबन्धायेच्छया शिवः ।
  
तनोति तान्तवं कोशं कोशकारक्रिमिर् यथा ॥मु_४,११।५६॥  

  
अचित्तः अत्यन्तशुद्धत्वेन चित्तरहितः । तान्तवं तन्तुसम्बन्धि ॥म्त्_४,११।५६॥  
  

  
स्वेच्छयात्मात्मनो ब्रह्मन् भावयित्वा स्वकं वपुः ।
  
संसारान् मोक्षम् आयाति स्वालानाद् इव वारणः ॥मु_४,११।५७॥  

  
आत्मा आत्मनः । आत्मसम्बन्धिन्या स्वेच्छया । स्वकम् निजम् । वपुः चिन्मात्राख्यं स्वरूपम् । भावयित्वा स्वस्वरूपत्वेन भावनाविषयतां नीत्वा । संसारात् देहो ःहम् इति भावनारूपात् संसारात् । मोक्षम् मुक्तिम् । आयति । क इव । वारणः इव । यथासौ स्वालानात् मोक्षम् आयाति । तथेत्य् अर्थः । स्वेच्छाशब्दो ःत्र इच्छामात्रवाचकः ॥म्त्_४,११।५७॥  
  

  
यद् एव भावयत्य् आत्मा सततम् भावितः स्वयम् ।
  
तयैवापूर्यते शक्त्या शीघ्रम् एव महान् अपि ॥मु_४,११।५८॥  

  
यद् एव याम् एव शक्तिम् । सततम् भावितः सदा वासितः । महान् अपि व्यापको ःपि सन् ॥म्त्_४,११।५८॥  

  
भाविता शक्तिर् आत्मानम् आत्मतां नयति क्षणात् ।
  
अनन्तम् अपि खम् प्रावृण्मिहिका महती यथा ॥मु_४,११।५९॥  

  
भाविता भावनाविषयीकृता । आत्मताम् । शक्तिरूपः यः आत्मा । तत्ताम् । मिहिकापक्षे आत्मताम् मिहिकात्वम् ॥म्त्_४,११।५९॥  

  
या शक्तिर् उदिता शीघ्रं याति तन्मयताम् अजः ।
  
याम् एव तु स्थितिं यातस् तन्मयो भवति द्रुमः ॥मु_४,११।६०॥  

  
अजः जन्मरहितः शुद्धं चिन्मात्रतत्त्वम् । स्थितिम् आधाररूपम् भूमिम् । द्रुमस्य आधारभूतभूम्यनुरूपत्वेनारोहणात् ॥म्त्_४,११।६०॥  
  

  
न मोक्षो मोक्ष ईशस्य न बन्धो बन्ध आत्मनः ।
  
बन्धमोक्षदृशौ लोके न जाने प्रोत्थिते कुतः ॥मु_४,११।६१॥  

  
ईशस्यात्मनः । आत्मनः ईशस्य । तर्हि बन्धमोक्षौ कस्य भवत इत्य् । अत्राह बन्धेति । बन्धमोक्षयोर् उत्थानम् एव परमार्थतो नास्तीति का तदाधारचिन्तेति भावः ॥म्त्_४,११।६१॥  
  

  
नास्य बन्धो न मोक्सो ःस्ति तन्मयश् चैव लक्ष्यते ।
  
ग्रस्तं नित्यम् असत्येन मायामयम् अहो जगत् ॥मु_४,११।६२॥  

  
अस्यात्मनः । परमार्थतः बन्धः नास्ति । मोक्षो ःपि नास्ति । किं तु आमुखतः तन्मयः बन्धमोक्षमयः । लक्ष्यते । ननु तर्हि जगति बन्धमोक्षकलना कथम् अस्तीत्य् । अत्राह । जगच्छब्देनात्र जगद्गताः प्रमातारः लक्ष्यन्ते । अहो आश्चर्ये । जगत् जगद्गताः प्रमातारः । असत्येन असत्यभूतेन बन्धमोक्षाख्येन केनापि । ग्रस्तम् स्वकलनाविष्टं कृतम् । अत्र हेतुं विशेषणद्वारेणाह मायामयम् इति । मायामयत्वाद् एवासत्येन ग्रस्तत्वम् इति भावः ॥म्त्_४,११।६२॥  
  

  
ननु कथम् आत्मा बन्धमोक्षादिकलनाग्रस्त इव सम्पन्न इत्य् । अत्राह  

  
यदैव चित्तं कलितम् अकलेन किलात्मना ।
  
कोशकीटवद् आत्मायम् अनेनावलितस् तदा ॥मु_४,११।६३॥  

  
अकलेन अखण्डत्वात् कलारहितेन । अनेनात्मना यदैव चित्तं कलितम् कलनया प्रकटीकृतम् । तदानेनात्मना कोशकीटवत् कोशकारक्रिमिवत् । आत्मा स्वस्वरूपम् । आवृतः । बन्धमोक्षादिकलनारूपेण कोशेनावृतः ॥म्त्_४,११।६३॥  
  

  
नन्व् एतेनात्मना कलितम् मनः कस्माद् उपादानान् निर्गतम् इत्य् । अत्राह  

  
अनन्यरूपास् त्व् अन्यत्वविकल्पितशरीरकाः ।
  
मनःशक्तय एतस्माद् इमा निर्यान्ति कोटिशः ॥मु_४,११।६४॥  

  
अनन्यरूपाः अभिन्नाः । इमाः पृथक्त्वेन वर्तमानाः ॥म्त्_४,११।६४॥  

  
तत्स्थास् तज्जाः पृथग्रूपाः समुद्राद् इव वीचयः ।
  
तत्स्थास् तज्जाः पृथक्स्थाश् च चन्द्राद् इव मरीचयः ॥मु_४,११।६५॥  

  
तत्स्थाः तस्मिन् परमात्मनि स्थिताः । तज्जाः तस्मात् परमात्मनः जाताः । एताः मनःशक्तयः पृथग्रूपाः भवन्ति । का इव । वीचय इव । यथा वीचयः समुद्रात् पृथग्रूपाः भवन्ति । तथेत्य् अर्थः । द्वितीयं दृष्टान्तं कथयति तत्स्था इति ॥म्त्_४,११।६५॥  
  

  
अस्मिन् स्पन्दमये स्फारे परमात्ममहाम्बुधौ ।
  
चिज्जले वितताभोगे चिन्मात्ररसशालिनि ॥मु_४,११।६६॥  

  
काश्चित् स्थिता हरिब्रह्मरुद्रचिद्वलनाधिकाः ।
  
लहर्यः प्रस्फुरन्त्य् एताः स्वभावोद्भावितात्मिकाः ॥मु_४,११।६७॥  

  
स्पन्दमये अहंविमर्शमये । अहंविमर्शस्यैवात्र स्पन्दत्वात् । स्फारे विस्तीर्णे । चित् चेत्योन्मुखा चित् । सा एव जलम् यस्मिन् । तादृशे । चिन्मात्रम् चेत्यानुन्मुखा चित् । सा एव रसः यस्मिन् । तादृशे । रसः जलस्य सारभूतः आस्वादाख्यो गुणः ज्ञेयः । एतादृशे परमात्ममहाम्बुधौ । काश्चित् एताः लहर्यः चिल्लहर्यः । प्रस्फुरन्ति । लहर्यः कथम्भूताः स्थिताः । हरिब्रह्मरुद्ररूपाः याः चिद्वलना चित्स्पन्दाः । ताः अधिकम् यासाम् । तादृश्यः स्थिताः । पुनः कथम्भूताः । स्वभावात् उद्भावितः प्रकटीभावं गतः । आत्मा यासाम् । ताः । काश्चिल् लहर्यः हरिब्रह्मरुद्ररूपतया स्फुरन्तीति भावः ॥म्त्_४,११।६६-६७॥  
  

  
काश्चिद् यममहेन्द्रार्कवह्निवैश्रवणादिकाः ।
  
घ्नन्ति कुर्वन्ति तिष्ठन्ति लहर्यश् चपलैषणाः ॥मु_४,११।६८॥  

  
चपलाः एषणाः इच्छाः । यासाम् । ताः ॥म्त्_४,११।६८॥  
  

  
काश्चित् किन्नरगन्धर्वविद्याधरसुरादिकाः ।
  
उत्पतन्ति पतन्त्य् उग्रा लहर्यः परिवल्गिताः ॥मु_४,११।६९॥  

  
परिवल्गिताः स्पन्दिताह् ॥म्त्_४,११।६९॥  

  
काश्चित् किञ्चित्स्थिताकारा यथा कमलजादिकाः ।
  
काश्चिद् उत्पन्नविध्वस्ता यथा सुरनरादिकाः ॥मु_४,११।७०॥  

  
किञ्चित् कालं स्थितः आकारः यासाम् । ताः किञ्चित्स्थिताकाराः ॥म्त्_४,११।७०॥  
  

  
क्रिमिकीटपतङ्गादिगोनासाजगरादिकाः ।
  
काश्चित् तस्मिन् महाम्भोधौ स्फुरन्त्य् एतेषु बिन्दुवत् ॥मु_४,११।७१॥  

  
एतेष्व् इति बहुवचनम् पादपूरणार्थम् । तेनैतस्मिन् महाम्भोधाव् इति योज्यम् ॥म्त्_४,११।७१॥  

  
काश्चिच् चलाननमृगगृध्रवञ्जुलकादयः ।
  
स्फुरन्ति गिरिकुञ्जेषु वेलावनतटेष्व् इव ॥मु_४,११।७२॥  

  
स्पष्टम् ॥म्त्_४,११।७२॥  

  
सुदीर्घजीविताः काश्चित् काश्चिद् अत्यल्पजीविताः ।
  
स्वतुच्छभावनात् तुच्छात् काश्चित् तुच्छशरीरिकाः ॥मु_४,११।७३॥  

  
काश्चित् तुच्छात् असत्यात् । स्वतुच्छभावनात् स्वविषयात् तुच्छविकल्पनात् । तुच्छशरीरिकाः भवन्ति ॥म्त्_४,११।७३॥  
  

  
संसारस्वप्नसंरम्भे काश्चित् स्थैर्येण भाविताः ।
  
स्वविकल्पहताः काश्चिच् छङ्कन्ते सुस्थिरं जगत् ॥मु_४,११।७४॥  

  
स्थैर्येण स्थिरतया । भाविताः स्थिरो ःयं संसार इति वासनायुक्ताः कृताः ॥म्त्_४,११।७४॥  

  
अल्पाल्पभावनाः काश्चिद् दैन्यदोषवशीकृताः ।
  
कृशो ःतिदुःखी मूढो ःहम् इति दुःखैर् दृढीकृताः ॥मु_४,११।७५॥  

  
अत्र भावनायाः अल्पाल्पत्वम् अतिमौढ्येन ज्ञेयम् ॥म्त्_४,११।७५॥  
  

  
काश्चित् स्थावरतां याताः काश्चिद् देवत्वम् आगताः ।
  
काश्चित् पुरुषताम् प्राप्ताः काश्चिद् दानवतां गताः ॥मु_४,११।७६॥  

  
स्पष्टम् ॥म्त्_४,११।७६॥  

  
सर्गान्तश्लोकेन पूर्वोक्तम् एवार्थं सङ्क्षिप्य कथयति  

  
काश्चित् स्थिता जगति कल्पशतान्य् अनल्पाः काश्चिद् व्रजन्ति परमम् पुरुषं सुशुद्धाः ।
  
ब्रह्मार्णवात् समुदिता लहरीविलोलाश् चित्संविदो हि मननापरनामवत्यः ॥मु_४,११।७७॥  
  

  
इति श्रीभास्करकण्ठविरचितायां श्रीमोक्षोपायटीकायाम् एकादशः सर्गः ॥११॥  
  
  

  
सुरासुरनराकारा इमा याः संविदो मुने ।
  
ब्रह्मार्णवाद् अभिन्नास् ते सत्यम् एतन् मृषेतरत् ॥मु_४,१२।१॥  

  
एतत् । सुरासुरनराकारा याः संविदः । ब्रह्मार्णवाद् अभिन्नत्वम् । इतरत् भिन्नत्वम् । सुरासुरनराणाम् प्राधान्यात् ग्रहणम् ॥म्त्_४,१२।१॥  

  
सुरासुरनराकाराः संविदः विशिनष्टि  

  
मिथ्याभावनया ब्रह्मन् स्वविकल्पकलङ्किताः ।
  
न ब्रह्म वयम् इत्य् अन्तर्निश्चयेन ह्य् अधोगताः ॥मु_४,१२।२॥  

  
कलङ्कितत्वे उत्तरार्धेन हेतुं कथयति न ब्रह्मेति । हिशब्दः यस्मादर्थे ॥म्त्_४,१२।२॥  

  
ब्रह्मणो व्यतिरिक्तत्वम् ब्रह्मार्णवगता अपि ।
  
भावयन्त्यो विमुह्यन्ति भीमासु भवभूमिषु ॥मु_४,१२।३॥  

  
भीमासु दुःखदायित्वेनात्यन्तभयानकासु ॥म्त्_४,१२।३॥  

  
या एताः संविदो ब्राह्म्यो मुने नैककलङ्किताः ।
  
एतत् तत् कर्मणाम् बीजम् अथ कर्मैव विद्धि वा ॥मु_४,१२।४॥  

  
एताः सुरासुरनराकारत्वेन पूर्वम् उक्ताः । संविदः परामर्शाः । ब्राह्म्यः ब्रह्मसम्बन्धिन्यः । नैककलङ्किताः न एकेन प्रकारेण कलङ्किताः । बहुप्रकारेण कलङ्किता इत्य् अर्थः । तत् एतत् ता एताः ब्राह्मीः संविदः । कर्मणाम् बीजम् कारणम् । विद्धि । अथ वा कर्मैव विद्धि । कर्मत्वेनेष्टस्य बाह्यकर्मणः एतदनु प्रणीतत्वात् । न हि संवित्परामर्शम् अन्तरेण बाह्यकर्मणः उत्थानं दृष्टं युक्तं वा ॥म्त्_४,१२।४॥  
  

  
एतासाम् एव समस्तजगन्निमित्तत्वं कथयति  

  
सङ्कल्परूपयैवान्तर् मुने कलनयैतया ।
  
कर्मजालकरञ्जानाम् बीजमुष्ट्या करालया ॥मु_४,१२।५॥  

  
इमा जगति विस्तीर्णे शरीरोपलपङ्क्तयः ।
  
तिष्ठन्ति परिवल्गन्ति रुदन्ति च हसन्ति च ॥मु_४,१२।६॥  

  
आब्रह्मस्तम्भपर्यन्तं स्पन्दनैः पवनो यथा ।
  
उल्लसन्ति नियच्छन्ति म्लायन्ति विहसन्ति च ॥मु_४,१२।७॥  

  
हे मुने । सङ्कल्परूपया सङ्कल्पस्वरूपया । कर्मजालकरञ्जानाम् बीजमुष्ट्या कर्मजालकारणभूतयेति यावत् । अत एव विकरालया भयानकया । एतया कलनया संविद्रूपया कलनया । विस्तीर्णे जगति आब्रह्मस्तम्भपर्यन्तं शरीरोपलपङ्क्तयः शरीरपाषाणपङ्क्तयः । तिष्ठन्ति परिवल्गन्ति रुदन्ति च हसन्ति उल्लसन्ति नियच्छन्ति म्लायन्ति विहसन्ति च उपलक्षणं चैतत् । सर्वाः क्रियाः कुर्वन्तीत्य् अर्थः । मृतशरीरेषु पूर्वोक्तक्रियाणाम् अदर्शनात् । को यथा । पवनो यथा । यथा पवनः स्वान्तःस्थैः स्पन्दनैः नानाविधाः क्रियाः करोति । तथेत्य् अर्थः ॥म्त्_४,१२।७॥  
  

  
ता एताः काश्चिद् अत्यच्छा यथा हरिहरादयः ।
  
काश्चिद् अल्पविमोहस्था यथोरगनरामरा ॥मु_४,१२।८॥  

  
स्पष्टम् ॥म्त्_४,१२।८॥  

  
काश्चिद् अत्यन्तमोहस्था यथा तरुतृणादयः ।
  
काश्चिद् अज्ञानसम्मूढाः क्रिमिकीटत्वम् आगताः ॥मु_४,१२।९॥  

  
स्पष्टम् ॥म्त्_४,१२।९॥  
  

  
काश्चित् तृणवद् उह्यन्ते दूरे ब्रह्ममहोदधेः ।
  
अप्राप्तभूमिका एता यथोरगनरादयः ॥मु_४,१२।१०॥  

  
अप्राप्तभूमिकाः अप्राप्तपाराः ॥म्त्_४,१२।१०॥  
  

  
तटमात्रं समालोक्य काश्चित् खेदम् उपागताः ।
  
जाताजाता निखन्यन्ते कृतान्तजरदाखुना ॥मु_४,१२।११॥  

  
तटमात्रं समालोक्य न त्व् आसाद्य । तदासादने हि पुनः पुनः कृतान्तनिखननं न युक्तं स्यात् । तटश् चात्र चिन्मात्रविश्रान्तिरूपो ज्ञेयः ॥म्त्_४,१२।११॥  

  
काश्चिद् अन्तरम् आसाद्य ब्रह्मतत्त्वमहाम्बुधेः ।
  
गतास् तत्ताम् अशोकाय हरिब्रह्महरादिकाः ॥मु_४,१२।१२॥  

  
तत्ताम् ब्रह्मताम् । अशोकाय शोकाभावाय ॥म्त्_४,१२।१२॥  

  
अल्पमोहान्विताः काश्चित् तम् एव ब्रह्मवारिधिम् ।
  
अदृष्टरागरोगौघम् अवलम्ब्य व्यवस्थिताः ॥मु_४,१२।१३॥  

  
अवलम्ब्य स्वात्मत्वेनाश्रित्य । काश्चित् जीवन्मुक्तरूपा इत्य् अर्थः ॥म्त्_४,१२।१३॥  
  

  
काश्चिद् भोक्तव्यजन्मौघा भुक्तजन्मौघकोटयः ।
  
वन्ध्याः प्रकाशतामस्यः संस्थिता भूतजातयः ॥मु_४,१२।१४॥  

  
प्रकाशतामस्यः प्रकृष्टतमसो गूणयुक्तः । अत एव वन्ध्या सम्यग्ज्ञानाख्यफलरहिताः ॥म्त्_४,१२।१४॥  
  

  
काश्चिद् ऊर्ध्वाद् अधो यान्ति तथाधस्तान् महत् पदम् ।
  
ऊर्ध्वाद् ऊर्ध्वतरं काश्चिद् अधस्तात् काश्चिद् अप्य् अधः ॥मु_४,१२।१५॥  

  
अधः पशुयोनिं नरकं वा । महत् पदम् मानुष्यं स्वर्गं वा ॥म्त्_४,१२।१५॥  
  

  
सर्गान्तश्लोकेन सिद्धान्तं कथयति  

  
बहुसुखदुःखकसङ्कटा क्रियेयम् परमपदास्मरणात् समागतेह ।
  
परमपदावगमात् प्रयाति नाशं विहगपतिस्मरणाद् विषव्यथेव ॥मु_४,१२।१६॥  

  
विहगपतेः गारुडिकमन्त्रदेवतारूपस्य गरुडस्येति शिवम् ॥म्त्_४,१२।१६॥  
  

  
इति श्रीभास्करकण्ठविरचितायां श्रीमोक्षोपायटीकायां स्थितिप्रकरणे द्वादशः सर्गः ॥१२॥  
  

  
ॐ । श्रीवसिष्ठः श्रीरामम् प्रत्य् आह  

  
विचारयन्तस् तत्त्वज्ञा इति ते जागतीर् गतीः ।
  
समङ्गायास् तटात् तस्मात् प्रचेलुश् चञ्चलांशवः ॥मु_४,१५।१॥  

  
जागतीः जगत्सम्बन्धिनीः । गतीः रचनाः ॥म्त्_४,१५।१॥  

  
क्रमाद् आकाशम् आक्रम्य निर्गत्याम्बुदकोटरैः ।
  
सम्प्रापुः सिद्धमार्गेण मन्दरं हेमकन्दरम् ॥मु_४,१५।२॥  

  
कोटरैर् इति । कोटरेभ्यः इत्य् अस्यार्थे ॥म्त्_४,१५।२॥  

  
अधित्यकायां तस्याद्रेर् आर्द्रपर्णावगुण्ठिताम् ।
  
ददर्श भार्गवः शुष्काम् पूर्वजन्मोद्भवां तनुम् ॥मु_४,१५।३॥  

  
स्पष्टम् ॥म्त्_४,१५।३॥  

  
उवाच चेदं हे तात तन्वी तनुर् इयं हि सा ।
  
या त्वया सुखसम्भोगैः पुरा समभिलालिता ॥मु_४,१५।४॥  

  
स्पष्टम् ॥म्त्_४,१५।४॥  

  
इयं सा मत्तनुर् यस्या मन्दारकुसुमोत्करैः ।
  
रचिताः शीतलाः शय्या मेरूपवनभूमिषु ॥मु_४,१५।५॥  

  
सा इति । न त्व् अन्या ॥म्त्_४,१५।५॥  

  
इयं सा मत्तनुर् मत्तदेवस्त्रीगणलालिता ।
  
सरीसृपमुखक्षुण्णा पश्य शेते धरातले ॥मु_४,१५।६॥  

  
स्पष्टम् ॥म्त्_४,१५।६॥  

  
नन्दनोद्यानषण्डेषु मम तन्वा ययानया ।
  
चिरं विलसितं सेयं शुष्ककङ्कालतां गता ॥मु_४,१५।७॥  

  
विलसितम् इति भावे क्तः ॥म्त्_४,१५।७॥  

  
सुराङ्गनाङ्गसंसङ्गाद् उत्तुङ्गानङ्गरङ्गया ।
  
चेतोवृत्त्या रहितया तन्वेह मम शुष्यते ॥मु_४,१५।८॥  

  
शुष्यते भावे लकारः ॥म्त्_४,१५।८॥  
  

  
तेषु तेषु विलासेषु तासु तासु दशासु च ।
  
तथा ता भावना बद्ध्वा कथं स्वस्थो ःसि देहक ॥मु_४,१५।९॥  

  
ताः भावनाः सुरस्त्रीविषयाः । स्वस्थो ःसि चञ्चलतारहितत्वात् । अनुकम्पितो देहः देहकः । तस्यामन्त्रणं देहकेति ॥म्त्_४,१५।९॥  

  
हा तनो क्वावभग्नासि तापसंशोषम् आगता ।
  
करङ्कताम् प्रयातासि माम् भावयसि दुर्भगे ॥मु_४,१५।१०॥  

  
करङ्कताम् कङ्कलताम् । हे दुर्भगे तनो । त्वम् माम् भावयसि किं स्मरसि । अतिस्नेहाकुलत्वाद् इयम् उक्तिः ॥म्त्_४,१५।१०॥  

  
देहेनाहं विलासेषु येनैव मुदितो ःभवम् ।
  
कङ्कलताम् उपगतात् तस्माद् एव बिभेम्य् अहम् ॥मु_४,१५।११॥  

  
येन देहेनाहं विलासेषु मुदितः अभवम् । कङ्कलताम् उपगतात् तस्माद् एव देहात् । अहम् बिभेमि ॥म्त्_४,१५।११॥  

  
ताराजालसमाकारो यत्र हारो ःभवत् पुरा ।
  
ममोरसि निलीयन्ते पश्य तत्र पिपीलकाः ॥मु_४,१५।१२॥  

  
निलीयन्ते लगन्ति ॥म्त्_४,१५।१२॥  
  

  
द्रवत्काञ्चनकान्तेन लोभं नीता वराङ्गनाः ।
  
येन मद्वपुषा तेन पश्य कङ्कलतोह्यते ॥मु_४,१५।१३॥  

  
उह्यते धार्यते ॥म्त्_४,१५।१३॥  

  
पश्य मे विततास्येन तापसंशुष्ककृत्तिना ।
  
मत्कङ्कालकुवक्त्रेण वित्रास्यन्ते वने मृगाः ॥मु_४,१५।१४॥  

  
वित्रास्यन्ते विकारयुक्तत्वेन त्रासयुक्ताः क्रियन्ते ॥म्त्_४,१५।१४॥  
  

  
पश्यातिसंशुष्कतया शवोदरदरी मम ।
  
प्रकाशार्कांशुजालेन विवेकेनेव शोभते ॥मु_४,१५।१५॥  

  
शवोदरम् मृतशरीरोदरम् एव दरी ॥म्त्_४,१५।१५॥  

  
मत्तनुः परिशुष्केयं स्थितोत्ताना वनावनौ ।
  
वैराग्यं नयतीवात्मतुच्छत्वेनाम्बरस्थितान् ॥मु_४,१५।१६॥  

  
अम्बरस्थितान् देवान् ॥म्त्_४,१५।१६॥  

  
शब्दरूपरसस्पर्शगन्धलोभविमुक्तया ।
  
निर्विकल्पसमाध्येव मम तन्वोष्यते गिरौ ॥मु_४,१५।१७॥  

  
मम तन्वा कथम्भूतया । निर्विकल्पे विकल्पनिष्क्रान्ते चिन्मात्रे । समाधिः यस्याः । सा । तादृश्या ॥म्त्_४,१५।१७॥  

  
संशान्ते चित्तवेताले याम् आनन्दकलां तनुः ।
  
याति ताम् अपि राज्येन जागतेन न गच्छति ॥मु_४,१५।१८॥  

  
जागतेन जगत्सम्बन्धिना ॥म्त्_४,१५।१८॥  

  
पश्य विश्रान्तसर्वेहं विगताशेषकौतुकम् ।
  
निरस्तकल्पनाजालं सुखं शेते कलेवरम् ॥मु_४,१५।१९॥  

  
स्पष्टम् ॥म्त्_४,१५।१९॥  

  
चित्तमर्कटसंरम्भसङ्क्षुब्धः कायपादपः ।
  
तथा वेगेन चलति यथा मूलानि कृन्तति ॥मु_४,१५।२०॥  

  
मूलकृन्तनम् व्यावहारिकक्षोभरूपं ज्ञेयम् ॥म्त्_४,१५।२०॥  

  
चित्तानर्थविमुक्तो ःसौ गजाभ्रहरिविभ्रमम् ।
  
नायम् पश्यति मे देहः परानन्द इव स्थितः ॥मु_४,१५।२१॥  

  
गजाभ्रहरीणाम् गजमेघसिंहानाम् । विभ्रमम् विलासम् । चाञ्चल्यम् इति यावत् । न पश्यति नानुभवति ॥म्त्_४,१५।२१॥  
  

  
सर्वाशाज्वरसम्मोहमिहिकाशरदागमम् ।
  
अचित्तत्वं विना नान्यच् छ्रेयः पश्यामि जन्तुषु ॥मु_४,१५।२२॥  

  
स्पष्टम् ॥म्त्_४,१५।२२॥  
  

  
त एव सुखसम्भोगसीमान्तं समुपागताः ।
  
महाधियः शान्तधियो ये याता विमनस्कताम् ॥मु_४,१५।२३॥  

  
स्पष्टम् ॥म्त्_४,१५।२३॥  

  
सर्वदुःखदशामुक्तां संशान्तां विगतज्वराम् ।
  
दिष्ट्या पश्याम्य् अमननां वने तनुम् इमाम् अहम् ॥मु_४,१५।२४॥  

  
स्पष्टम् ॥म्त्_४,१५।२४॥  

  
अत्र श्रीरामः पृच्छति  

  
भगवन् सर्वधर्मज्ञ भार्गवेण तदा किल ।
  
सुबहून्य् उपभुक्तानि शरीराणि पुनः पुनः ॥मु_४,१५।२५॥  

  
भृगुणोत्पादिते काये तत् तस्मिंस् तस्य किम् मुने ।
  
महान् अतिशयो जातः परिदेवनम् एव वा ॥मु_४,१५।२६॥  

  
अतिशयः अतिशयज्ञानम् ॥म्त्_४,१५।२५-२६॥  

  
श्रीवसिष्ठ उत्तरं कथयति  

  
शुक्रस्य कलना राम यासौ जीवदशां गता ।
  
कर्मात्मिका समुत्पन्ना भृगोर् भार्गवरूपिणी ॥मु_४,१५।२७॥  

  
कलना शुक्रजीवप्रादुर्भावकारी सम्विदाख्यः स्पन्दः । शुक्रस्य जीवदशाम् शुक्रसम्बन्धिजीवावस्थाम् । भृगोर् इति पञ्चमी । सेति शेषः ॥म्त्_४,१५।२७॥  
  

  
सा हीदम्प्रथमत्वेन समेत्य परमात् पदात् ।
  
भूताकाशपदम् प्राप्य वातव्यावलिता सती ॥मु_४,१५।२८॥  

  
प्राणापानप्रवाहेण प्रविश्य हृदयम् भृगोः ।
  
क्रमेण वीर्यताम् एत्य सम्पन्नौशनसी तनुः ॥मु_४,१५।२९॥  

  
इदम्प्रथमत्वेन तत्पूर्वत्वेन । समेत्य सम्यक् उत्थाय । औशनसी तनुः शुक्रशरीररूपा । युग्मम् ॥म्त्_४,१५।२८-२९॥  

  
विहितब्राह्मसंस्कारा ततः सा पितुर् अग्रगा ।
  
कालेन महता प्राप्ता शुष्ककङ्कालरूपताम् ॥मु_४,१५।३०॥  

  
स्पष्टम् ॥म्त्_४,१५।३०॥  

  
इदम्प्रथमम् आयाता यदा सा ब्रह्मणस् तनुः ।
  
अतस् ताम् प्रति शुक्रेण तदा तत् परिदेवितम् ॥मु_४,१५।३१॥  

  
इदम्प्रथमम् तत्पूर्वम् । तत् परिदेवितम् तादृशम् परिदेवनं कृतम् ॥म्त्_४,१५।३१॥  
  

  
वीतरागो ःप्य् अनिच्छो ःपि समङ्गाविप्ररूपवान् ।
  
स्वां शुशोच तनुं शुक्रः स्वभावो ह्य् एष देहजः ॥मु_४,१५।३२॥  

  
स्पष्टम् ॥म्त्_४,१५।३२॥  

  
किं तु प्रदर्शितं तेन शोकव्याजेन धीमताम् ।
  
वैराग्यप्रतिपत्त्यै तत् पृथक्त्वं देहदेहिनोः ॥मु_४,१५।३३॥  

  
किं त्व् इति पक्षान्तरे । तथा च परोपकारार्थम् एव शुक्रेण परिदेवनं कृतम् इति भावः ॥म्त्_४,१५।३३॥  
  

  
ज्ञस्याज्ञस्य च देहस्य यावज्जीवम् अयं क्रमः ।
  
लोकवद् व्यवहारो यत् सक्त्यासक्त्याथ वा सदा ॥मु_४,१५।३४॥  

  
अथ वा पक्षान्तरे । देहस्य व्यवहारः इति सम्बन्धः । यद् वा लक्षणया । देहस्य देहिन इत्य् अर्थः । तथा च ज्ञस्य देहस्याज्ञस्य वा देहस्येत्य् अर्थः । ज्ञस्यासक्त्या अज्ञस्य सक्त्येति क्रमो ज्ञेयः ॥म्त्_४,१५।३४॥  

  
ये परिज्ञातगतयो ये चाज्ञाः पशुधर्मिणः ।
  
लोकसंव्यवहारेषु ते स्थिता वनजालवत् ॥मु_४,१५।३५॥  

  
वनजालम् स्थितत्वमात्रे उपमानं ज्ञेयम् ॥म्त्_४,१५।३५॥  

  
व्यवहारी यथैवाज्ञस् तथैव किल पण्डितः ।
  
वासनामात्रभेदो ःत्र कारणम् बन्धमोक्षयोः ॥मु_४,१५।३६॥  

  
वासनामात्रभेदः शुद्धत्वाशुद्धत्वेन ज्ञेयः ॥म्त्_४,१५।३६॥  

  
यावच् छरीरं तावद् धि दुःखे दुःखं सुखे सुखम् ।
  
असंसक्तधियो धीरा दर्शयन्त्य् अप्रबुद्धवत् ॥मु_४,१५।३७॥  

  
दर्शयन्ति अन्यान् प्रति दर्शयन्ति । न तु स्वयम् पश्यन्ति ॥म्त्_४,१५।३७॥  

  
सुखेषु सुखिता नित्यं दुःखिता दुःखवृत्तिषु ।
  
महात्मानो हि दृश्यन्ते नूनम् अन्तस् तु शीतलाः ॥मु_४,१५।३८॥  

  
शीतलाः सुखदुःखकृतक्षोभरहिताः ॥म्त्_४,१५।३८॥  
  

  
स्तम्भस्य प्रतिबिम्बानि क्षुभ्यन्ति न वपुः स्थिरम् ।
  
ज्ञस्य कर्मेन्द्रियाण्य् एव क्षुभ्यन्ति न मनः स्थिरम् ॥मु_४,१५।३९॥  

  
स्थिरं वपुः दृढं स्तम्भाख्यं स्वरूपम् । क्षुभ्यन्तीत्य् अन्तर्गतणिच् । कौ प्रयोगौ । ते न क्षोभयन्तीत्य् अर्थः । कर्मेन्द्रियाण्य् उपलब्ध्याख्यकर्मकारीणि ज्ञानेन्द्रियाणीत्य् अर्थः ॥म्त्_४,१५।३९॥  
  

  
चलाचलतया तज्ज्ञो लोकवृत्तिषु तिष्ठति ।
  
अधःस्थितिर् इव स्वच्छम् प्रतिबिम्बेषु भास्करः ॥मु_४,१५।४०॥  

  
चलाचलतया अत्यन्तचाञ्चल्येन । भास्करः कथम्भूतः । अधः अधोदेशे । स्थितिः अवस्थानं यस्य । सः ॥म्त्_४,१५।४०॥  
  

  
सन्त्यक्तलोककर्मापि बद्ध एवाप्रबुद्धधीः ।
  
अत्यक्तमोहलीलो ःपि मुक्त एव प्रबुद्धधीः ॥मु_४,१५।४१॥  

  
प्रबुद्धधीत्वाप्रबुद्धधीत्वयोर् एवात्र बन्धमोक्षौ प्रति कारणत्वम् इति भावः ॥म्त्_४,१५।४१॥  

  
मुक्तबुद्धीन्द्रियो मुक्तो बद्धकर्मेन्द्रियो ःपि हि ।
  
बद्धबुद्धीन्द्रियो बद्धो मुक्तकर्मेन्द्रियो ःपि हि ॥मु_४,१५।४२॥  

  
हिशब्दः प्रसिद्धौ ॥म्त्_४,१५।४२॥  
  

  
सुखदुःखदृशोर् लोके बन्धमोक्षदृशोस् तथा ।
  
हेतुर् बुद्धीन्द्रियाण्य् एव तेजांसीव प्रकाशने ॥मु_४,१५।४३॥  

  
प्रकाशने अर्थप्रकटताकरणे ॥म्त्_४,१५।४३॥  

  
बहिर् लोकोचिताचारस् त्व् अन्तर् आचारवर्जितः ।
  
समो ःसन्न् इव तिष्ठ त्वं संशान्तसकलैषणः ॥मु_४,१५।४४॥  

  
अन्तः मनसि ॥म्त्_४,१५।४४॥  

  
सर्वैषणाविमुक्तेन स्वात्मनात्मनि तिष्ठता ।
  
कुरु कर्माणि कार्याणि नूनं सामनसि स्थितिः ॥मु_४,१५।४५॥  

  
हे राम । त्वम् । सर्वैषणाविमुक्तेन । अत एव आत्मनि न तु अनात्मरूपेषु विषयेषु । तिष्ठता आत्मना मनसा । कार्याणि नियतानि । कर्माणि कुरु । नूनं निश्चयेन । सा अमनसि स्थितिः मनसि स्थितिः न भवति ॥म्त्_४,१५।४५॥  

  
आधिव्याधिमहावर्ते गर्ते संसारवर्त्मनि ।
  
ममतोग्रान्धकूपे ःस्मिन् मा पतातपदायिनि ॥मु_४,१५।४६॥  

  
ममतोग्रान्धकूपे कथम्भूते । संसारवर्त्मनि संसाररूपे मार्गे । गर्ते गर्ततया स्थिते ॥म्त्_४,१५।४६॥  

  
न त्वम् भावेषु नो भावास् त्वयि तामरसेक्षण ।
  
शुद्धबुद्धस्वभावस् त्वम् आत्मसंस्थः स्थिरो भव ॥मु_४,१५।४७॥  

  
त्वम् साक्षिभूतशुद्धचिन्मात्ररूपः त्वम् । आत्मसंस्थः शुद्धबुद्धस्वभावस्वात्मपरः । न तु देहादिपरः ॥म्त्_४,१५।४७॥  
  

  
सर्गान्तश्लोकेनोत्तरं समापयति  

  
व्यपगतममतामहान्धकारम् पदम् अमलं विगतैषणं समेत्य ।
  
प्रभवसि यदि चेतसो महात्मंस् तद् अतिधिये महते सते नमस् ते ॥मु_४,१५।४८॥  

  
व्यपगतम् ममतारूपम् महान्धकारम् यस्य । तत् । तादृशम् । अत एवामलम् विगतैषणम् तृप्ततया समस्ताकाङ्क्षारहितम् । पदम् चिन्मात्राख्यम् पदम् । समेत्य स्वात्मत्वेन विभाव्य । यदि चेतसः प्रभवसि चेतः जेतुं समर्थो भवसि । हे महात्मन् । तत् तदा । ते तुभ्यम् । नमः अस्तु । कथम्भूताय । अतिधिये उत्कृष्टबुद्धये । महते महत्त्वयुक्ताय । सते सन्मात्रस्वरूपाय । इति शिवम् ॥म्त्_४,१५।४८॥  

  
इति श्रीभास्करकण्ठविरचितायां श्रीमोक्षोपायटीकायां स्थितिप्रकरणे पञ्चदशः सर्गः ॥१५॥  
  

  
अथाक्षिप्य वचस् तस्य तनयस्य तदा भृगोः ।
  
उवाच भगवान् कालो वचो गम्भीरनिःस्वनम् ॥मु_४,१६।१॥  

  
आक्षिप्य आक्षेपविषयं कृत्वा । भृगोः तनयस्य शुक्रस्य ॥म्त्_४,१६।१॥  
  

  
कालः कथयति  

  
समङ्गातापसीम् एतां तनुं सन्त्यज भार्गव ।
  
प्रविशेमां तनुं साधो नगरीम् इव पार्थिवः ॥मु_४,१६।२॥  

  
समङ्गातापसीम् समङ्गातापससम्बन्धिनीम् ॥म्त्_४,१६।२॥  
  

  
काले पूर्वजया तन्वा तपः कृत्वानया पुनः ।
  
गुरुत्वम् असुरेन्द्राणां कर्तव्यम् भवतानघ ॥मु_४,१६।३॥  

  
स्पष्टम् ॥म्त्_४,१६।३॥  

  
महाकल्पान्त आयाते भवता भार्गवी तनुः ।
  
अपुनर्ग्रहणायैषा त्याज्या प्रम्लानपुष्पवत् ॥मु_४,१६।४॥  

  
स्पष्टम् ॥म्त्_४,१६।४॥  

  
जीवन्मुक्तपदम् प्राप्तस् तन्वा प्राक्तनरूपया ।
  
महासुरेन्द्रगुरुतां कुर्वंस् तिष्ठ महामते ॥मु_४,१६।५॥  

  
प्राक्तनरूपया शुक्राख्यया ॥म्त्_४,१६।५॥  

  
कल्याणम् अस्तु वां यामो वयं त्व् अभिमतां दिशम् ।
  
न किञ्चिद् अपि तच् चित्तं यस्य नाभिमतम् भवेत् ॥मु_४,१६।६॥  

  
ननु कथं तवाप्य् अभिमतम् अस्तीत्य् । अत्राह न किञ्चिद् इति । तत् किञ्चिद् अपि न भवति । यस्य चित्तस्याभिमतम् नास्ति । अतो ममापि सचित्तत्वाद् अभिमतम् अस्तीति भावः ॥म्त्_४,१६।६॥  

  
इत्य् उक्त्वा मुञ्चतोः पुष्पं तयोः सो ःन्तरधीयत ।
  
तप्तांशुर् इव रोदस्योः समम् अंशुभिर् अंशुमान् ॥मु_४,१६।७॥  

  
तप्तांशुः सूर्यः । रोदस्योः द्यावापृथिव्योः ॥म्त्_४,१६।७॥  
  

  
गते तस्मिन् भगवति ताम् उक्त्वा भवितव्यताम् ।
  
विचार्य भार्गवो ःभेद्यां नियतां नियतेर् गतिम् ॥मु_४,१६।८॥  

  
कालकारणसंशुष्काम् भाविपुष्पशुभोदयाम् ।
  
विवेश तां तनुम् बालां सुलताम् इव माधवः ॥मु_४,१६।९॥  

  
अभेद्याम् भेत्तुम् अशक्याम् । कालाख्यं यत् कारणम् । तेन शुष्काम् । माधवः वसन्तः । लक्षणया वासन्तिकः रसः । भावी पुष्पवत् शुभः उदयः यस्याः । ताम् ॥म्त्_४,१६।८-९॥  

  
सा ब्राह्मणतनुर् भूमौ विवर्णवद् अनङ्गिका ।
  
पपात कम्पिता तूर्णम् छिन्नमूला लता यथा ॥मु_४,१६।१०॥  

  
ब्राह्मणतनुः समङ्गातापसतनुः ॥म्त्_४,१६।१०॥  

  
तस्याम् प्रविष्टजीवायाम् पुत्रतन्वाम् महामुनिः ।
  
चकाराप्यायनम् मन्त्रैः सकमण्डलुवारिभिः ॥मु_४,१६।११॥  

  
आप्यायनम् पूरणम् ॥म्त्_४,१६।११॥  
  

  
सर्वनाड्यः ततस् तन्व्यास् तस्याः पूर्णा विरेजिरे ।
  
सरितः प्रावृषीवाम्बुपूरपूरितकोटराः ॥मु_४,१६।१२॥  

  
स्पष्टम् ॥म्त्_४,१६।१२॥  
  

  
नलिनी प्रावृषीवासौ मधाव् इव नवा लता ।
  
यदा पूर्णा तदा तस्याः प्राणाः पल्लविता बभुः ॥मु_४,१६।१३॥  

  
असौ भार्गवतनुः । पूर्णा प्राणपूर्णा । तस्याः तन्वाः । पल्लविताः अपानादिरूपेणोच्छूनाः ॥म्त्_४,१६।१३॥  
  

  
अथ शुक्रः समुत्तस्थौ वहत्प्राणसमीरणः ।
  
रसमारुतसंयोगाद् आमूलम् इव वारिदः ॥मु_४,१६।१४॥  

  
आमूलम् मूलाद् आरभ्य ॥म्त्_४,१६।१४॥  

  
पुरो ःभिवादयाम् आस पितरम् पावनाकृतिः ।
  
प्रथमोल्लासितो मेघः स्तनितेनेव पर्वतम् ॥मु_४,१६।१५॥  

  
स्पष्टम् ॥म्त्_४,१६।१५॥  

  
पिताथ प्राक्तनीं तस्याप्य् आलिलिङ्ग तनुं ततः ।
  
स्नेहार्द्रवृत्तिर् जलदश् चिराद् गिरितटीम् इव ॥मु_४,१६।१६॥  

  
स्पष्टम् ॥म्त्_४,१६।१६॥  

  
भृगुर् ददर्श सस्नेहम् प्राक्तनीं तानयीं तनुम् ।
  
मत्तो जातो ःयम् इत्य् आस्था हरत्य् अपि महामतिम् ॥मु_४,१६।१७॥  

  
तानयीम् तनयसम्बन्धिनीम् । ननु तादृग्ज्ञानयुक्तेन तेन कथं तानयी तनुः सस्नेहं दृष्टेत्य् । अत्राह मत्त इति ॥म्त्_४,१६।१७॥  

  
मत्पुत्रो ःयम् इति स्नेहो भृगुम् अप्य् अहरत् तदा ।
  
परतात्मीयता चेयं यावदाकृति भाविनी ॥मु_४,१६।१८॥  

  
परता परभावः । आत्मीयता आत्मीयभावः । यावदाकृति यावच्छरीरम् । भाविनी अपरिहार्या ॥म्त्_४,१६।१८॥  

  
बभूवतुः पितापुत्रौ ताव् अथान्योःन्यशोभितौ ।
  
निशावसानमुदिताव् अर्कपद्माकराव् इव ॥मु_४,१६।१९॥  

  
निशावसाने प्रभाते । मुदितौ ॥म्त्_४,१६।१९॥  
  

  
अत्रैवान्यदृष्टान्तद्वयं कथयति  

  
चिरसङ्गमसम्बद्धाव् इव चक्राह्वदम्पती ।
  
घनागमघनस्नेहौ मयूरजलदाव् इव ॥मु_४,१६।२०॥  

  
चिरकालदृढोत्कण्ठयोग्यया कथया तया ।
  
स्थित्वा तत्र मुहूर्तं ताव् अथोत्थाय महामती ॥मु_४,१६।२१॥  

  
समङ्गाद्विजदेहं तम् भस्मसात् तत्र चक्रतुः ।
  
को हि नाम जगज्जात आचारं नानुतिष्ठति ॥मु_४,१६।२२॥  

  
आचारम् लोकाचारम् ॥म्त्_४,१६।२०-२२॥  
  

  
एवं तौ कानने तस्मिन् पावने भृगुभार्गवौ ।
  
संस्थितौ तपसा दीप्तौ दिवीव शशिभास्करौ ॥मु_४,१६।२३॥  

  
स्पष्टम् ॥म्त्_४,१६।२३॥  
  

  
चेरतुर् ज्ञातविज्ञेयौ जीवन्मुक्तौ जगद्गुरू ।
  
देशकालदशौघेषु सुशमं सुस्थिरं तपः ॥मु_४,१६।२४॥  

  
तपः कथम्भूतम् । शोभनः शमः यस्मिन् । तत् । तादृशम् ॥म्त्_४,१६।२४॥  

  
अथासुरगुरुत्वं स शुक्रः कालेन लब्धवान् ।
  
भृगुर् अप्य् आत्मनो योग्ये पदे ःतिष्ठद् अनामये ॥मु_४,१६।२५॥  

  
आत्मनः योग्ये पदे विदेहमुक्त्याख्ये पदे ॥म्त्_४,१६।२५॥  

  
सर्गान्तश्लोकेन शुक्रवृत्तान्तं सङ्क्षिप्य कथयति शुक्रो ःसाव् इति ।  

  
शुक्रो ःसौ प्रथमम् इति क्रमेण जात एतस्मात् परमपदाद् उदारकीर्तिः ।
  
स्वेनाशु स्मृतिपदविभ्रमेण पश्चाद् एवं च प्रविलुलितो दशान्तरेषु ॥मु_४,१६।२६॥एतस्मात् सर्वेषाम् आत्मत्वेन पुरो वर्तमानात् । परमपदात् चिन्मात्राख्यात् उत्तमात् स्थानात् । दशान्तरेषु समङ्गातापसत्वपर्यन्तेष्व् अवस्थाविशेषेषु । इति शिवम् ॥म्त्_४,१६।२६॥  
  

  
इति श्रीभास्करकण्ठविरचितायां श्रीमोक्षोपायटीकायां स्थितिप्रकरणे षोडशः सर्गः ॥१६॥  
  

  
ॐ । श्रीरामः पृच्छति  

  
भगवन् भृगुपुत्रस्य प्रतिभा सानुभूतितः ।
  
यथास्य सफला जाता तथान्यस्य न किम् भवेत् ॥मु_४,१७।१॥  

  
हे भगवन् । अस्य समनन्तरोक्तेन वृत्तान्तेन वर्णितस्य । भृगुपुत्रस्य । सा प्रतिभा तत् नानायोनिगमनरूपम् प्रतिभानम् । अनुभूतितः अनुभवात् हेतोः । सफला अर्थक्रियाख्यफलयुक्ता । जाता । अन्यथा हि भृगुसम्बन्धी स्वसम्बन्धी वा समङ्गातापसविषयो ःनुभवः न युक्तः स्यात् इति भावः । तथा तद्वत् । अन्यस्य शुक्रव्यतिरिक्तस्य पुरुषस्य । सा प्रतिभा सफला किम् कथम् । न भवेत् । न हि स्वप्ने प्रतिभातं स्वस्मिन् गजादित्वम् प्रत्यक्षम् अनुभूयते ॥म्त्_४,१७।१॥  
  

  
श्रीवसिष्ठो ःत्रोत्तरं कथयति  

  
इदम्प्रथमम् उत्पन्ना सा तदा ब्रह्मणः पदात् ।
  
शुद्धा मतिर् भार्गवस्य नान्यजन्मकलङ्किता ॥मु_४,१७।२॥  

  
इदम्प्रथमम् तत्पूर्वम् । यतः भार्गवस्य शुक्रस्य । ब्रह्मणः पदात् सद्यः उत्थितत्वात् । सा नानायोनिप्रतिभानविषया । बुद्धिः । शुद्धा पूर्वजन्मवासनानिचयाकलुषिता । आसीत् । ततः तस्य सा नानायोनिगमनरूपा प्रतिभा सफला जाता । अन्ये तु पूर्वतमम् उत्पन्नत्वात् मध्ये नानाजन्मान्तरोत्थवासनाजालकलङ्किताः सन्तः न स्वप्रतिभानम् प्रत्यक्षम् अनुभवन्तीति भावः ॥म्त्_४,१७।२॥  
  

  
नन्व् अस्याः शुद्धायाः मतेः स्वरूपं कीदृग् अस्तीत्य् । अत्राह सर्वैषणानाम् इति ।  

  
सर्वैषणानां संशान्तौ शुद्धा चित्तस्य या स्थितिः ।
  
तत् सत्त्वम् उच्यते सैषा विमला चिद् उदाहृता ॥मु_४,१७।३॥सर्वैषणानाम् नानाभोग्यजालविषयाणां समस्तानाम् इच्छानाम् । शान्तौ सुषुप्त्यादिप्रभावेन सम्यग्ज्ञानादिना वा शमने सति । चित्तस्य मनसः । या स्थितिः यत् अवस्थानम् । अस्ति । पण्डितैः तत् सत्त्वम् उच्यते । सा एव विमला चित् विमला मतिः । उदाहृता । किं च इयम् एव शुद्धा मतिः इदम्प्रथमम् उत्पन्नस्य च भवति जीवन्मुक्तस्य च भवति । इदम्प्रथमम् उत्पन्नस्य बाह्योन्मुखा । जीवन्मुक्तस्य तु त्यज्यमानबाह्येति विशेषः ॥म्त्_४,१७।३॥  
  

  
विशेषणेनोक्त्वा सामान्येन कथयति  

  
मनो निर्मलसत्त्वात्म यद् भावयति यादृशम् ।
  
तत् तथाशु भवत्य् एव यथावर्तो ःर्णवे ःम्भसः ॥मु_४,१७।४॥  

  
निर्मलसत्त्वात्म पूर्वश्लोकोक्तनिर्मलसत्त्वस्वरूपम् । मनः । यत् यादृशम् येन प्रकारेण युक्तम् । भावयति अनुसन्धानविषयतां नयति । तत् वस्तु । आशु तथा तेन प्रकारेण युक्तम् । भवति । तत् वस्तु क इव । आवर्तः इव । यथा अर्णवे स्थितः अम्भसः आवर्तः सद्यः अन्यप्रकारयुक्तो भवति । तथेत्य् अर्थः ॥म्त्_४,१७।४॥  

  
अनेन वृत्तान्तेन सिद्धं स्वमनीषितं कथयति  

  
यथा भृगुसुतस्यैष विभ्रमः प्रोदितः स्वयम् ।
  
प्रत्येकम् अप्य् एवम् एव दृष्टान्तो ःत्र भृगोः सुतः ॥मु_४,१७।५॥यथा भृगुसुतस्य एषः समनन्तरोक्तः । विभ्रमः नानायोनिप्रतिभासरूपो विभ्रमः । स्वयम् स्वभावेन । प्रोदितः प्रादुर्भूतः । एवम् एव तथैव । प्रत्येकम् प्रतिपुरुषम् । उदेति । सर्वे एव स्वमनःप्रतिभासरूपम् एव जगत् पश्यन्तीति भावः । अस्यार्थस्य दृढीकरणार्थम् पुनर् अपि शुक्रस्य दृष्टान्तत्वं कथयति दृष्टान्तो ःत्रेति ॥म्त्_४,१७।५॥  
  

  
एतद् एव नानादृष्टान्तैः सुगमं करोति  

  
बीजस्याङ्कुरपत्त्रादि स्वं चमत्कुरुते यथा ।
  
सर्वेषाम् भूतसङ्घानाम् भ्रमषण्डस् तथैव हि ॥मु_४,१७।६॥  

  
यथा बीजस्य स्वम् न त्व् अन्यबीजसाधारणम् । अङ्कुरपत्त्रादि । चमत्कुरुते उच्छूनतारूपम् आनन्दं करोति । हि निश्चये । सर्वेषाम् भूतसङ्घानाम् भूतसमूहानाम् । स्वः अनन्यसाधारणः भ्रमषण्डः जगद्रूपः भ्रमषण्डः । तथैव चमत्कुरुते नानास्वादसौख्यं करोति । साधारणत्वेन भासमानो ःप्य् अयं संसारः प्रत्येकम् भिन्न एवेति भावः ॥म्त्_४,१७।६॥  

  
यद् इदं दृश्यते विश्वम् एवम् एवाखिलं हि तत् ।
  
प्रत्येकम् उदितम् मिथ्या मिथ्यैवास्तम् उपैति च ॥मु_४,१७।७॥  

  
अस्माभिः यद् इदं विश्वम् संसारः । दृश्यते अनुभूयते । हि निश्चये । एवम् एवानेन प्रकारेण । स्थितम् एव तत् । अखिलं विश्वम् । मिथ्या प्रत्येकम् उदितम् उदेति । वर्तमाने क्तः । मिथ्या एवास्तम् उपैति च परचित्स्वरूपत्वेन सर्वदैव तथैव स्थितत्वात् । सत्यभूतोदयास्तमयविषयत्वायोगाद् इति भावः ॥म्त्_४,१७।७॥  
  

  
नास्तम् एति न चोदेति जगत् किञ्चन कस्यचित् ।
  
भ्रान्तिमात्रम् इदम् माया मुधैव परिजृम्भते ॥मु_४,१७।८॥  

  
इदम् जगत् । माया मायारूपम् ॥म्त्_४,१७।८॥  

  
यथास्मत्प्रतिभासस्थः सो ःयं संसारषण्डकः ।
  
तथा तेषां सहस्राणि मिथो ःदृष्टानि सन्ति हि ॥मु_४,१७।९॥  

  
यथा अस्मत्प्रतिभासस्थः सः अयम् सर्वेन्द्रियातीतचिन्मात्ररूपत्वेनेन्द्रियातीतो ःपि सन् इदन्तया स्फुरितः संसारषण्डः अस्ति । तथा तेषाम् संसारषण्डानाम् । सहस्राणि सन्ति । ननु कथं तानि न दृश्यन्ते इत्य् अपेक्षायां विशेषणम् आह मिथो ःदृष्टानीति । मिथः अन्योःन्यम् । अदृष्टानि दर्शनविषयतां न नीतानि ॥म्त्_४,१७।९॥  

  
मिथोःदर्शनदृष्टान्तं कथयति  

  
स्वप्नसङ्कल्पनगरव्यवहाराः परस्परम् ।
  
पृथग् यथा न दृश्यन्ते तथैते संसृतिभ्रमाः ॥मु_४,१७।१०॥  

  
यथा अन्यस्य स्वप्नादि अन्यो नानुभवति तथान्यस्य संसारम् अन्यो नानुभवतीति पिण्डार्थः । ननु कथं सर्गानाम् प्रतिपुरुषम् भेदः इति चेत् । न । एकस्मिन्न् एव वस्तुनि पुरुषभेदेन हेयत्वोपादेयत्वदर्शनात् ॥म्त्_४,१७।१०॥  
  

  
उपसंहारं करोति  

  
एवं नगरवृन्दानि नभःसङ्कल्परूपिणाम् ।
  
सन्ति तानि न दृश्यन्ते मिथो ज्ञानदृशं विना ॥मु_४,१७।११॥  

  
एवं सति । नभसि यः सङ्कल्पः पुरादिसङ्कल्पः । तद्वत् रूपं येषाम् । तादृशानां नगराणां वृन्दानि समूहाः । सन्ति । समासे उपसर्जनीभूतस्य नगरपदस्य विशेषणदानम् आर्षम् । तैः नगरवृन्दैः तानि नगरवृन्दानि । ज्ञानदृशं विना चिन्मात्रज्ञानाख्यां दृष्टिं विना । मिथः अन्योःन्यम् । न दृश्यन्ते नानुभूयन्ते । ज्ञानदृशा तु दृश्यन्ते एव । अत एवाहं तान् पश्यामि त्वं न पश्यसीति भावः ॥म्त्_४,१७।११॥  
  

  
सर्वप्रसिद्धानाम् पिशाचादीनाम् अप्य् एतद्रूपत्वं कथयति  

  
पिशाचयक्षरक्षांसि सन्त्य् एवंरूपकाणि हि ।
  
सङ्कल्पमात्रदेहानि सुखदुःखमयानि च ॥मु_४,१७।१२॥  

  
स्पष्टम् ॥म्त्_४,१७।१२॥  

  
स्वस्मिन्न् अप्य् एतद्रूपत्वम् एवातिदिशति  

  
एवम् एव वयं चेमे सम्पन्ना रघुनन्दन ।
  
स्वसङ्कल्पात्मकाकारा मिथ्यासत्यत्वभाविताः ॥मु_४,१७।१३॥  

  
मिथ्यासत्यत्वे स्वसत्यतायाम् । भाविताः भावनायुक्ताः ॥म्त्_४,१७।१३॥  
  

  
एवं स्तोकं विशेषेणोक्त्वा पुनर् अपि सामान्येन कथयति  

  
एवंरूपैव हि परे वर्तते सर्गसंसृतिः ।
  
न वास्तवी वस्तुतस् तु संस्थितेयम् अवस्तुनि ॥मु_४,१७।१४॥  

  
एवंरूपा प्रतिभासरूपा । परे उत्तीर्णे चिन्मात्रे । सर्गेति नामधेया संसृतिः सर्गसंसृतिः । न वास्तवी असत्यरूपा । तु पक्षान्तरे । वस्तुतः परमार्थतः । इयं सर्गसंसृतिः । अवस्तुनि शून्ये । स्थिता भवति । वस्तुत्वेन स्थिते चिन्मात्रे अवस्तुभूतसर्गाधारत्वायोगात् ॥म्त्_४,१७।१४॥  
  

  
पूर्वोक्तन्यायेन सिद्धस्य स्वाभीष्टस्योपसंहारं करोति  

  
प्रत्येकम् उदितं विश्वम् एवम् एव मुधैव हि ।
  
नवगुल्मकरूपेण वासन्तिकरसो यथा ॥मु_४,१७।१५॥  

  
एवम् पूर्वोक्तप्रकारेण । वासन्तिकरसः वसन्तसम्बन्धी रसः ॥म्त्_४,१७।१५॥  
  

  
प्रथमो ःयं स्वसङ्कल्पः सुप्रथाम् आगतस् तथा ।
  
यथातिपारमार्थ्येन दृढेनेत्थं विभाव्यते ॥मु_४,१७।१६॥  

  
अयम् प्रथमः ब्रह्मणः तत्पूर्वत्वेनोत्थितः । स्वसङ्कल्प एव । तथा तेन प्रकारेण । सुप्रथाम् अतिरूढिम् । गतः । यथा इत्थम् अनेन प्रकारेण । दृढेनाविचलता । अतिपारमार्थ्येनातिपरमार्थभावेन । विभाव्यते निश्चीयते । जनैर् इति शेषः ॥म्त्_४,१७।१६॥  

  
प्रत्येकम् उदितं चित्तं स्वस्वभावोदरस्थितम् ।
  
इदम् इत्थंसमारम्भं जगत् पश्यद् विनश्यति ॥मु_४,१७।१७॥  

  
स्वः आत्मीयः । स्वभावः चिन्मात्राख्यं स्वरूपम् । तस्योदरे उदर इवोदरे । न तु साक्षाद् उदरे । स्थितम् वर्तमानम् । प्रत्येकम् एकस्मिन् एकस्मिन् प्रत्येकम् । उदितम् उत्पन्नम् । चित्तम् । इत्थंसमारम्भम् दृश्यमानारम्भयुक्तम् । इदं जगत् पश्यत् अनुभवत् । विनश्यति स्वरूपपरामर्शात् भ्रश्यतीत्य् अर्थः ॥म्त्_४,१७।१७॥  
  

  
प्रतिभासवशाद् अस्ति नास्ति वस्त्ववलोकनात् ।
  
दीर्घः स्वप्नो जगज्जालम् आलानं चित्तदन्तिनः ॥मु_४,१७।१८॥  

  
प्रतिभासवशात् । न हि असतः प्रतिभासः युक्त इति भावः । वस्त्ववलोकनात् परमार्थावलोकनात् । न हि सम्यग्ज्ञानेन जगत् तिष्ठति । जगज्जालम् कः । दीर्घः स्वप्नः ॥म्त्_४,१७।१८॥  

  
चित्तसत्तैव हि जगज् जगत्सत्तैव चित्तकम् ।
  
एकाभावे द्वयोर् नाशस् तच् च सत्यविचारणात् ॥मु_४,१७।१९॥  

  
तत् एकाभावः । सत्यविचारणात् सत्यविचारात् ॥म्त्_४,१७।१९॥  

  
श्रीरामकृतस्य प्रश्नस्योत्तरम् अनुस्मरति  

  
शुद्धस्य प्रतिभासो हि सत्यो भवति चेतसः ।
  
निष्कलङ्के हि लगति पटे कुङ्कुमरञ्जना ॥मु_४,१७।२०॥  

  
अत्र दृष्टान्तम् आह निष्कलङ्क इति । निष्कलङ्के मलरहिते ॥म्त्_४,१७।२०॥  

  
अन्येनानाहृतस्यान्यो गुणो ःवश्यं विवर्धते ।
  
अनाक्रान्तस्य सङ्कल्पैः प्रतिभोदेति चेतसः ॥मु_४,१७।२१॥  

  
अनाहृतस्य अनाक्रान्तस्य । दृष्टान्तम् उक्त्वा दार्ष्टान्तिकं कथयति अनाक्रान्तस्येति । प्रतिभा प्रतिभासः । उदेति सफलत्वेन प्रादुर्भवति ॥म्त्_४,१७।२१॥  

  
सुवर्णो न स्थितिं याति मलवत्य् अंशुके यथा ।
  
एका दृष्टिः स्थितिं याति न म्लाने चित्तके तथा ॥मु_४,१७।२२॥  

  
सुवर्णः शोभनः शुक्लादिवर्णः । म्लाने सङ्कल्परूषिते ॥म्त्_४,१७।२२॥  

  
प्रमार्जनाद् इव मणेस् ताम्रस्येव च युक्तितः ।
  
चिरम् एकदृढाभ्यासाच् छुद्धिर् भवति चेतसः ॥मु_४,१७।२३॥  

  
एकस्मिन् सम्यग्ज्ञानादौ । यः दृढाभ्यासः नैरन्तर्येण तच्चिन्तनम् । तस्मात् ॥म्त्_४,१७।२३॥  
  

  
श्रीरामः पृच्छति  

  
प्रतिभासात्मनि जगत्य् एते कालक्रियाक्रमाः ।
  
सोदयास्तमया जाताः कथं शुक्रस्य चेतसः ॥मु_४,१७।२४॥  

  
प्रतिभासात्मनि जगति स्फुरितानां कालक्रियाक्रमाणां सोदयास्तमयत्वम् न युक्तम् । तच् च शुक्रचेतसः कथं जातम् इति भावः ॥म्त्_४,१७।२४॥  
  

  
श्रीवसिष्ठः उत्तरम् आह  

  
यादृग् जगद् इदं दृष्टं शुक्रेण पितृमातृतः ।
  
तादृक् तस्य स्थितं चित्ते मयूराण्डे मयूरवत् ॥मु_४,१७।२५॥  

  
पितृमातृतः उत्पन्नेन शुक्रेण यादृक् इदं जगत् दृष्टम् । तत् तस्य शुक्रस्य । चित्ते तादृक् स्थितम् आसीत् । कथम् । मयूरवत् । यथा मयूराण्डे मयूरः अस्ति । तथेत्य् अर्थः ॥म्त्_४,१७।२५॥  
  

  
स्वभावकोशात् स्वदितं तद् अनेन क्रमोदितम् ।
  
बीजेनाङ्कुरपत्त्रादिलतापुष्पफलं यथा ॥मु_४,१७।२६॥  

  
ततः अनेन शुक्रेण । तत् चित्तस्थं जगत् । स्वभावकोशात् चित्तरूपः यः स्वभावः । तद्रूपात् कोशात् । क्रमोदितम् सत् स्वदितम् आस्वादविषयीकृतम् । अत्र दृष्टान्तम् आह बीजेनेति ॥म्त्_४,१७।२६॥  

  
जीवो यद्वासनासारस् तद् एवान्तः प्रपश्यति ।
  
स्वप्न एवात्र दृष्टान्तो दीर्घस्वप्नस् त्व् इदं जगत् ॥मु_४,१७।२७॥  

  
ननु कथम् अत्र स्वप्नः दृष्टान्तः अस्तीत्य् । अत्राह दीर्घस्वप्न एवेति । दीर्घत्वम् चात्र चिरप्रतिभासवशाज् ज्ञेयम् ॥म्त्_४,१७।२७॥  

  
प्रत्येकम् उदितो राम ननु संसारषण्डकः ।
  
रात्रौ सैन्यनरस्वप्नजालवत् स्वात्मनि स्फुटः ॥मु_४,१७।२८॥  

  
रात्रौ हि सैन्यनरस्वरूपं स्वप्नजालम् प्रत्येकम् पृथग् । उदेति ॥म्त्_४,१७।२८॥  
  

  
श्रीरामः पृच्छति  

  
एष संसृतिषण्डौघो मिथः सम्मिलति स्वयम् ।
  
नो वापि यदि तन् मे त्वं यथावद् वक्तुम् अर्हसि ॥मु_४,१७।२९॥  

  
एषः संसृतिषण्डौघः स्वयम् स्वभावेन । मिथः अन्योःन्यम् । यदि मिलति यदि वा नो मिलति अपि । त्वम् एतत् यथावत् सम्यक् । वक्तुम् अर्हसि सम्यक् कथयेति यावत् ॥म्त्_४,१७।२९॥  
  

  
श्रीवसिष्ठ उत्तरम् आह  

  
मलिनं हि मनो ःवीर्यं न मिथः श्लेषम् अर्हति ।
  
अयो ःयसीवासन्तप्ते शुद्धे तप्ते तु लीयते ॥मु_४,१७।३०॥  

  
हि निश्चये । मलिनम् रागादिमलदूषितम् । अत एवावीर्यम् । मनः मिथः अन्योःन्यम् । श्लेषम् मेलनम् । नार्हति । किम् इव । अय इव । यथायः असन्तप्ते अयसि श्लेषं नार्हति । तथेत्य् अर्थः । तु पक्षान्तरे । मनः । शुद्धे मनसि । लीयते मिलति । अयश् च सन्तप्ते ःयसि लीयते ॥म्त्_४,१७।३०॥  

  
चित्ततत्त्वानि शुद्धानि सम्मिलन्ति परस्परम् ।
  
एकरूपाणि तोयानि यान्त्य् ऐक्यं नाबिलानि हि ॥मु_४,१७।३१॥  

  
स्पष्टम् ॥म्त्_४,१७।३१॥  

  
सर्गान्तश्लोकेनाप्य् एतद् एव कथयति  

  
शुद्धिर् हि चित्तस्य विवासनत्वम् अभूतसंवेदनरूपम् एकम् ।
  
तस्याः सुषुप्तात्मपदात् प्रबुध्य तन्मात्रयुक्त्या परसङ्गम् एति ॥मु_४,१७।३२॥  

  
हि निश्चये । अभूतसंवेदनात्म असिद्धपदार्थसंवेदनस्वरूपम् । विवासनत्वम् पदार्थविषयभावनाख्यसंस्कारराहित्यम् । एकम् केवलम् । चित्तस्य शुद्धिः भवति । तत् चित्तम् । सुषुप्तात्म सुषुप्तस्वरूपम् । यत् पदम् स्थानम् । तस्मात् । तस्याः शुद्धेः हेतोः । प्रबुध्य तुर्याख्यम् बोधम् प्राप्य । तन्मात्रयुक्त्या सूक्ष्मभूतयोगेन । परसङ्गम् अन्यैः सह श्लेषम् । एति गच्छति । तन्मात्रयुक्त्या मेलनं च स्वेन सह सर्वस्यैकोपादानत्वज्ञानम् एव ज्ञेयम् । इति शिवम् ॥म्त्_४,१७।३२॥  
  

  
इति श्रीभास्करकण्ठविरचितायां श्रीमोक्षोपायटीकायां स्थितिप्रकरणे सप्तादशः सर्गः ॥१७॥  
  

  
ॐ । ननु कथं तन्मात्रयुक्त्या चेतः अन्यैः सह मिलतीत्य् । अत्राह  

  
सर्वसंसृतिषण्डेषु बीजरूपकलात्मनः ।
  
तन्मात्रप्रतिभासस्य प्रतिभासे न भिन्नता ॥मु_४,१८।१॥  

  
बीजरूपा बीजस्वरूपा । या कला । तदात्मनः तत्स्वरूपस्य । स्थूलभूतबीजरूपस्येति यावत् । तन्मात्रप्रतिभासस्य पञ्चतन्मात्राकारस्य प्रतिभासस्य । सर्वसंसृतिषण्डेषु समस्तेषु सर्गरूपेषु षण्डेषु । प्रतिभासे स्फुरणे । भिन्नता नास्ति । मृद इव घटादिषु स्फुरणे । अतः तन्मात्रयुक्त्या चित्तस्यान्यमेलनं युक्तम् एवेति भावः । तन्मात्राणि च स्थूलभूतबीजभूतानि संस्कारमात्रशरीराणि आकाशादिभ्यो बुद्ध्या पृथक्कृतानि पञ्च शब्दादीनि ज्ञेयानि ॥म्त्_४,१८।१॥  
  

  
न केवलं सर्गैः सह मेलनम् एव तन्मात्रयुक्त्या भवति किं तु ब्रह्मणि मेलनम् अपि तयैवेत्य् अभिप्रायेणाह  

  
प्रवृत्तिर् वा निवृत्तिर् वा तन्मात्रापत्तिपूर्वकम् ।
  
सर्वस्य जीवजातस्य सुषुप्तत्वाद् अनन्तरम् ॥मु_४,१८।२॥  

  
सर्वस्य जीवजातस्य जीवसमूहस्य । सुषुप्तत्वात् सुषुप्तभावात् । अनन्तरम् पश्चात् । प्रवृत्तिः वा अन्यसर्गैः सह मेलनं वा । निवृत्तिर् वा सर्गेभ्यः निवृत्तिरूपम् ब्रह्मणि मेलनं वा । तन्मात्रापत्तिपूर्वकम् तन्मात्रयोगपूर्वकम् एव । भवति । सुषुप्तौ सर्गाणाम् बीजत्वेनावस्थानात् निवृत्त्यसम्भवः सर्गाणाम् प्राकट्येनानवस्थानात् प्रवृत्त्यसम्भव इति सुषुप्तत्वाद् अनन्तरम् इत्य् उक्तम् । अनन्तरम् इति कथनेन च सुषुप्तेर् अत्रावश्यम्भावः सूचितः । ब्रह्मसर्गयोः सेतुत्वेन स्थितायाः सुषुप्तेर् अवश्यम्भावस्य सुस्पष्टत्वात् । अत्र च प्रवृत्तिः जीवन्मुक्तानां निवृत्तिः विदेहमुक्तानाम् इति विषयविभागो द्रष्टव्यः । इतरेषाम् प्रवृत्तिस् तु अज्ञानमूलत्वेन नेह वक्तुं युक्ता ॥म्त्_४,१८।२॥  
  

  
प्रकृतत्वात् प्रवृत्तेः तन्मात्रापत्तिपूर्वकत्वम् पृथक् कथयति  

  
प्रवृत्तिभाजो ये जीवास् ते तन्मात्रपदं गताः ।
  
तन्मात्रैकतया सर्गान् मिथः पश्यन्ति कल्पितान् ॥मु_४,१८।३॥  

  
ये जीवाः जीवन्मुक्तस्वभावाः जीवाः । प्रवृत्तिभाजः सत्त्वशेषतया प्रवृत्तियुक्ताः भवन्ति । ते तन्मात्रैकतया तन्मात्रयुक्त्या । कल्पितान् परमार्थतया कल्पितस्वरूपान् । सर्गान् । मिथः अन्योःन्यम् । पश्यन्ति । जीवन्मुक्तानाम् मनांस्य् अन्योःन्यम् मिलन्तीत्य् अत्र परमं रहस्यम् ॥म्त्_४,१८।३॥  
  

  
तन्मात्रैक्यप्रणालेन चित्राः सर्गजलाशयाः ।
  
परस्परं सम्मिलन्ति घनतां यान्ति चाभितः ॥मु_४,१८।४॥  

  
तन्मात्राणाम् पञ्चतन्मात्राणाम् । यद् ऐक्यम् । तद् एव प्रणालः जलप्रवाहमार्गः । तेन । घनताम् घनीभावम् ॥म्त्_४,१८।४॥  
  

  
ननु सर्वे सर्गौघाः तन्मात्रैक्यप्रणालेन मिलन्त्य् अथ वा कतिपये एवेत्य् । अत्राह  

  
केचित् पृथक् स्थितिम् इताः पृथग् एव लयं गताः ।
  
केचिन् मिथः सम्मिलिता जगत्षण्डाः स्थिताः कृताः ॥मु_४,१८।५॥  

  
केचिद् अशुद्धमतयः । उत्तरार्धे केचित् शुद्धमतयः । कृताः कल्पिताः । न तु सहजाः ॥म्त्_४,१८।५॥  
  

  
नन्व् एतादृशाः सर्गौघाः कस्मिन्न् आधारे स्थिताः भवन्तीत्य् । अत्राह  

  
जगत्षण्डसहस्राणि यत्रासङ्ख्यान्य् अणाव् अणौ ।
  
अपरस्परलग्नानि काननम् ब्रह्म नाम तत् ॥मु_४,१८।६॥  

  
अपरस्परलग्नानि अन्योःन्यम् असङ्कीर्णानि । अणौ अणौ प्रत्यंशम् ॥म्त्_४,१८।६॥  

  
मिथः स मेलनं नैति घनतां समुपागतः ।
  
यद् यद् यत्र यथा रूढं तत् तत् पश्यति नेतरत् ॥मु_४,१८।७॥  

  
घनताम् घनीभावम् । गतः सर्गः । मिथः स मेलनं नैति न गच्छति । यतः सः सर्गः । लक्षणया तत्रस्थः प्रमाता । यत् यत् यत्र रूढम् परिचितम् । तत् तत् तत्र पश्यति । न इतरत् । अत्र प्रमातुर् अशुद्धमतित्वं हेतुत्वेन बहुशः उक्तम् ॥म्त्_४,१८।७॥  
  

  
वर्तमानमनोराज्यवशाज् जीवपरम्पराः ।
  
परस्परं सम्मिलिताः सर्गाणां रूढिभावनाः ॥मु_४,१८।८॥  

  
वर्तमानम् यत् मनोराज्यम् सङ्कल्पः । तद्वशात् । जीवपरम्पराः परस्परं सम्मिलिताः भवन्ति । समानमनोराज्यत्वाज् जीवाः परस्परम् मिलन्तीति भावः । जीवपरम्पराः कथम्भूताः । सर्गाणां रूढौ सत्यतायाम् । भावनाः यासाम् । ताः । अयम् भावः । शुद्धमतीनां सर्गाः तन्मात्रैक्यप्रणालेन सर्वदा मिलन्ति । अशुद्धमतीनां तु कदाचिद् एकसङ्कल्पत्वेनेति ॥म्त्_४,१८।८॥  
  

  
ननु कथम् इयं देहसत्ता प्राकट्यं गता यद्वशोदितसङ्कल्पाख्यमलावृतबुद्धीनां तन्मात्रैक्यप्रणालेनान्यसर्गैः सह मेलनं न भवतीत्य् । अत्राह  

  
देहसत्ता भृशं रूढा देहाभावस् तु विस्मृतः ।
  
देहत्वपरिरूढत्वाच् चिद्व्योम्ना विस्मृतात्मना ॥मु_४,१८।९॥  

  
चिद्व्योम्ना देहत्वपरिरूढत्वात् चिद्व्योमकर्तृकात् देहभावे परिरूढत्वात् । चिद्व्योम्ना स्वात्मत्वेन भावितात् देहभावात् इति यावत् । देहसत्ता रूढा प्ररोहं गता । तु पक्षान्तरे । देहाभावः परमार्थसन् देहप्रतियोगिकस् त्रैकालिको ःभावः । चिद्व्योम्ना कथम्भूतेन । विस्मृतात्मना विस्मृतस्वरूपेण । विस्मृतः विस्मृतिं नीतः ॥म्त्_४,१८।९॥  
  

  
अथान्येन दृष्टान्तेनान्यसर्गैः सम्मेलनं कथयति  

  
यथा शुद्धप्राणमरुत् परप्राणाभिवेधनात् ।
  
वेत्ति वेध्यमनोराज्यं तथा सर्गान् नराश्रयी ॥मु_४,१८।१०॥  

  
यथा शुद्धप्राणमरुत् प्राणायामादिना शुद्धप्राणः । प्राणयोगीति यावत् । परप्राणाभिवेधनात् । परप्राणेषु यत् अभिवेधनम् अभिव्याप्तिः । तस्मात् । परपुरप्रवेशाद् इति यावत् । वेध्यमनोराज्यम् । वेध्यस्य अभिव्याप्यस्य पुरुषस्य । मनोराज्यं वेत्ति । तथा तद्वत् । नराश्रयी तन्मात्रप्रणालेनान्यपुरुषाविष्टः जीवन्मुक्तः पुरुषः ब्रह्मणः प्रथमम् उत्थितः पुरुषो वा । सर्गान् आश्रितपुरुषसर्गान् । वेत्ति ॥म्त्_४,१८।१०॥  
  

  
एवं श्रीरामकृते प्रश्ने उत्तरं सम्यग् उक्त्वा पूर्वत्र यत्र तत्रोक्तानि विशीर्णानि उपदेशवाक्यानि कथयति  

  
सर्वेषां जीवराशीनाम् आत्मावस्थात्रयं श्रितः ।
  
जग्रत्स्वप्नसुषुप्ताख्यम् अत्र देहो न कारणम् ॥मु_४,१८।११॥  

  
अत्र अवस्थात्रयाश्रयणे ॥म्त्_४,१८।११॥  
  

  
एवम् आत्मनि जीवत्वम् अन्यावस्थात्रयात्मनि ।
  
तापाम्भसीव वीचित्वम् अस्मिन् कचति देहता ॥मु_४,१८।१२॥  

  
अन्यावस्थात्रयात्मनि । अन्यत् स्वव्यतिरिक्तत्वेन भासमानम् । यत् अवस्थात्रयम् जाग्रदाद्यवस्थात्रयम् । तत् । आत्मा स्वरूपं यस्य । तादृशे । अस्मिन् जीवत्वावच्छिन्ने । आत्मनि ॥म्त्_४,१८।१२॥  
  

  
चित्कलापदम् आसाद्य सुषुप्तान्तपदे स्थितम् ।
  
बुद्धो निवर्तते जीवो मूढः सर्गे प्रवर्तते ॥मु_४,१८।१३॥  

  
चित्कलापदम् तुर्याख्यम् पदम् । बुद्धः चित्कलाविमर्शनसमर्थः । निवर्तते पुनः विषयेष्व् आसक्तिं न भजते । प्रवर्तते विषयासक्तिम् भजते ॥म्त्_४,१८।१३॥  
  

  
स्वभावशुद्धिर् हि यदा तदा मैत्री प्रवर्तते ।
  
द्वयोर् एकत्वरूपैव सुसौहार्दनिदर्शना ॥मु_४,१८।१४॥  

  
मैत्री कथम्भूता एव । द्वयोः एकत्वरूपा एव । द्वयोर् एकत्वम् एव हि मैत्रीशब्दार्थः । पुनः कथम्भूता । सुसौहार्दनिदर्शना । सुसौहार्दम् प्रशस्तमित्रभावः । निदर्शनम् दृष्टान्तः यस्याः । सा । सुसौहार्दे हि द्वयोर् एकत्वम् एव भवति ॥म्त्_४,१८।१४॥  
  

  
अज्ञः सुषुप्तात् सम्बुद्धो जीवः कश्चित् स्वसर्गभाक् ।
  
सर्वगत्वाच् चितः कश्चित् परसर्गेण नीयते ॥मु_४,१८।१५॥  

  
स्वसर्गभाक् सुषुप्तावस्थायाः पूर्वं यादृक्स्वभाव आसीत् । तादृक्स्वभाव एवेत्य् अर्थः । परसर्गेण नयनम् स्वभावपरिवृत्तिः ज्ञेया । शुक्रादिसर्गदृष्टान्तेन वा परसर्गनयनं योज्यम् ॥म्त्_४,१८।१५॥  
  

  
ननु तस्मिन् सर्गे ःन्यः सर्गः कुत्रास्ति येनासौ नीयत इत्य् । अत्राह  

  
सर्गे सर्गे पृथग्रूपं सन्ति सर्गान्तराण्य् अपि ।
  
तेष्व् अप्य् अन्तःस्थसर्गौघाः कदलीदलपीठवत् ॥मु_४,१८।१६॥  

  
यथा कदलीदलेष्व् अन्तर् अन्यानि दलानि सन्ति तेष्व् अन्तर् अप्य् अन्यानि तथा सर्गेष्व् अपि सर्गान्तराणि सन्ति । तेष्व् अन्तर् अप्य् अन्यानि सन्तीति पिण्डार्थः ॥म्त्_४,१८।१६॥  
  

  
सर्गे सर्गान्तरापूरपत्त्रपीवरवृत्तिमान् ।
  
स्वभावशीतलो ब्रह्मकदलीदलमण्डपः ॥मु_४,१८।१७॥  

  
सर्गे एकस्मिन् सर्गे । यः सर्गान्तरापूरः अन्यसर्गसमूहः । स एव पत्त्राणि । तैः पीवरा बृंहणरूपा । वृत्तिः स्थितिः यस्य । सः । तादृशः ॥म्त्_४,१८।१७॥  
  

  
कदल्याम् अन्यता नास्ति यथा पत्त्रशतेष्व् अपि ।
  
ब्रह्मतत्त्वे ःन्यता नास्ति तथा सर्गशतेष्व् अपि ॥मु_४,१८।१८॥  

  
स्पष्टम् ॥म्त्_४,१८।१८॥  

  
बीजात् फलं रसाद् भूत्वा यथा बीजम् पुनर् भवेत् ।
  
तथा ब्रह्म मनो भूत्वा बोधाद् ब्रह्म पुनर् भवेत् ॥मु_४,१८।१९॥  

  
यथा फलम् बीजात् उपादानभूतात् बीजात् । भूत्वा प्रादुर्भूय । रसात् हेतोः । पुनः बीजम् भवेत् । तथा ब्रह्म मनो भूत्वा बोधात् । पुनः ब्रह्म भवेत् ॥म्त्_४,१८।१९॥  
  

  
रसकारणकम् बीजम् फलभावेन जृम्भते ।
  
ब्रह्मकारणको जीवो जगद्रूपेण जृम्भते ॥मु_४,१८।२०॥  

  
स्पष्टम् ॥म्त्_४,१८।२०॥  
  

  
रसस्य कारणं किं स्याद् इति वक्तुं न युज्यते ।
  
स्वभावो निर्विशेषत्वात् परं वक्तुं न युज्यते ॥मु_४,१८।२१॥  

  
कथं न युज्यत इत्य् । अत्राह स्वभाव इति । स्वभावः परम् केवलम् । निर्विशेषत्वात् । वक्तुम् अभियोगविषयतां नेतुम् । न युज्यते । स्वभावस्याभियोगे क्रियमाणे अविशेषात् सर्वेषु स्वभावेष्व् अभियोगः प्राप्नोतीति निर्विशेषत्वाद् इति पदस्याभिप्रायः ॥म्त्_४,१८।२१॥  

  
न चासत्ता सर्वमये वक्तुं क्वचन शक्यते ।
  
नाकारणे कारणादि परे वास्त्य् आदिकारणे ॥मु_४,१८।२२॥  

  
असतः सर्वमयत्वायोगात् इति भावः । नाकारण इति । अकारणे न विद्यते कारणं यस्य । तादृशे । आदिकारणे परे उत्कृष्टे चिन्मात्रे । कारणादि न अस्ति । आदिकारणत्वापायाद् इति भावः ॥म्त्_४,१८।२२॥  
  

  
बीजं जहन् निजवपुः फलीभूतं विलोक्यते ।
  
ब्रह्माजहन् निजवपुः फलम् बीजं च संस्थितम् ॥मु_४,१८।२३॥  

  
ब्रह्मणः बीजत्वावस्थाने निजवपुषः अहानम् एव हेतुः ॥म्त्_४,१८।२३॥  
  

  
बीजस्याकृतिमत् सर्वं तेनानाकृति तत्पदम् ।
  
न युज्यते समीकर्तुं तस्मान् नास्त्य् उपमा शिवे ॥मु_४,१८।२४॥  

  
सर्वम् समस्तम् स्वरूपम् । बीजस्याकृतिमत् भवति । तेन ततो हेतोः । शिवे शुद्धचिन्मात्रतत्त्वे । उपमा नास्ति ॥म्त्_४,१८।२४॥  

  
खम् एव जायते खाभान् न च तज् जायते ःन्यदृक् ।
  
अतो न जातं वा जातं विद्धि ब्रह्मनभो जगत् ॥मु_४,१८।२५॥  

  
खाभात् अत्यन्तनैर्मल्येनाकाशतुल्यात् ब्रह्मणः । खम् एव जायते । ननु कथम् एतद् इत्य् आह । न चेति । चशब्दो हेतौ । यतः तत् जगन्नाम खम् । अन्यदृक् ब्रह्मेतरदृग्रूपम् । न जायते नोत्पद्यते । फलितं कथयति अत इति । अतः परमार्थतो । न जातम् । आभासतः जातं वा । जगत् ब्रह्मनभः ब्रह्माकाशम् । विद्धि ॥म्त्_४,१८।२५॥  
  

  
दृश्यम् पश्यन् स्वम् आत्मानं न द्रष्टा सम्प्रपश्यति ।
  
प्रपञ्चाक्रान्तसंवित्तेः कस्योदेति निजा स्थितिः ॥मु_४,१८।२६॥  

  
द्रष्टा दृश्यम् दृशिक्रियाविषयीभूतम् भावजातम् । पश्यन् । स्वम् आत्मानम् द्रष्टृरूपम् निजम् आत्मानम् । न पश्यति नानुभवति । प्रपञ्चेनाक्रान्ता स्वोन्मुखतां नीता । संवित्तिः यस्य । तादृशस्य । कस्य पुरुषस्य । निजा स्थितिः स्वं स्वरूपम् । उदेति स्फुरति । न कस्यापीत्य् अर्थः ॥म्त्_४,१८।२६॥  
  

  
मृगतृष्णाजलभ्रान्तौ सत्यां केव विदग्धता ।
  
विदग्धतायां सत्यां तु केवासौ मृगतृष्णिका ॥मु_४,१८।२७॥  

  
अतो विदग्धता एव सत्सङ्गमादिना पोषणीयेति भावः ॥म्त्_४,१८।२७॥  

  
आकाशविशदो द्रष्टा सर्वगो ःपि न पश्यति ।
  
नेत्रं निजम् इवात्मानं दृशीभूतम् अहो भ्रमः ॥मु_४,१८।२८॥  

  
आकाशवद् विशदः शुद्धचिन्मात्ररूपत्वेनात्यन्तनिर्मलः । द्रष्टा । दृशीभूतम् दृश्यभावं गतम् । आत्मानम् द्रष्टाख्यम् आत्मानम् । न पश्यति । किम् इव । नेत्रम् इव । यथा नेत्रं निजम् आत्मानं न पश्यति । तथेत्य् अर्थः । अहो भ्रमः भवति ॥म्त्_४,१८।२८॥  
  

  
आकाशविशदम् ब्रह्म यत्नेनापि न लभ्यते ।
  
दृश्ये दृश्यतयादृष्टे त्व् अस्य लाभः सुदूरतः ॥मु_४,१८।२९॥  

  
कुतो न लभ्यते इत्य् । अत्राह दृश्य इति । तेन दृश्ये दृश्यत्वादर्शनम् एव ब्रह्मलब्धिर् इति भावः ॥म्त्_४,१८।२९॥  
  

  
त्वादृक्स्थूलो ःवधानेन विना यत्र न दृश्यते ।
  
तत्रातिदूरोदस्तैव द्रष्टुः सूक्ष्मस्य दृश्यता ॥मु_४,१८।३०॥  

  
यत्र यस्मिन् विषये । अवधानेन विना त्वादृक्स्थूलः न दृश्यते । तत्र तस्मिन् विषये । सूक्ष्मस्य द्रष्टुः दृश्यता अतिदूरोदस्ता एव भवति । त्वादृग् इति देहाभिप्रायेणोक्तिः ॥म्त्_४,१८।३०॥  

  
द्रष्टा द्रष्टैव भवति न तु स्पृशति दृश्यताम् ।
  
दृश्यं च दृश्यते तेन द्रष्टा राम न दृश्यते ॥मु_४,१८।३१॥  

  
द्रष्टा दृशिक्रियाकर्ता । द्रष्टा एव भवति । असौ द्रष्टा दृश्यताम् दृश्यभावम् । न स्पृशति । हे राम । तेन द्रष्ट्रा । दृश्यं दृश्यते येन । दृश्यस्य दृश्यत्वम् अस्तीति भावः । तेन द्रष्ट्रा । द्रष्टा द्रष्टृरूपः स्वात्मा । न दृश्यते । अतिसूक्ष्मत्वाद् इति भावः ॥म्त्_४,१८।३१॥  
  

  
द्रष्टैव सम्भवत्य् एको न तु दृश्यम् इहास्ति हि ।
  
द्रष्टा सर्वात्मको दृश्यं स्थितश् चेत् केव दृश्यता ॥मु_४,१८।३२॥  

  
सम्भवतीति । तस्यैव विचारसहत्वाद् इति भावः । सर्वात्मकः द्रष्टा दृश्यं स्थितः दृश्यतया स्थितः । चेत् भवति । तदा दृश्यता का इव भवति । अवश्यं च स्वप्नन्यायेन द्रष्टुः दृश्यतयावस्थानम् अङ्गीकर्तव्यम् ॥म्त्_४,१८।३२॥  

  
ननु कथं द्रष्टा दृश्यत्वेन तिष्ठतीत्य् आशङ्क्य दृष्टान्तं कथयति  

  
सर्वशक्तिमता राज्ञा यत् यत् सम्पाद्यते यथा ।
  
तत् तत् तथा भवत्य् आशु स एवोदेति तत्तया ॥मु_४,१८।३३॥  

  
यथा सर्वशक्तिमता सम्राट्त्वेन सर्वशक्तियुक्तेन । राज्ञा । यत् यत् वस्तु । यथा सम्पाद्यते सम्पादनक्रियाविषयतां नीयते । तत् तत् वस्तु । आशु तथा भवति सम्पद्यते । विचारे क्रियमाणे स एव राजा एव । तत्तया तत्तद्वस्तुरूपेण । उदेति स्फुरति । अयम् भावः । यथा सर्वशक्तिमान् राजा स्वाव्यतिरिक्तज्ञानद्वारेण ज्ञानविवर्तभूतसम्पद्यमानवस्तुतया स्फुरति । तथा द्रष्टा स्वाव्यतिरिक्तदृशिक्रियाद्वारेण दृशिक्रियाविवर्तभूतदृश्यमानपदार्थतया स्फुरतीति ॥म्त्_४,१८।३३॥  
  

  
यथा मधुरसोल्लासः षण्डो भवति भासुरः ।
  
रसताम् अजहच् चैव फलपुष्पदलोन्नतः ॥मु_४,१८।३४॥  

  
चिदुल्लासस् तथा जीवो भूत्वा भवति देहकः ।
  
चिन्मात्रतां ताम् अजहद् एव दर्शनदृङ्मयः ॥मु_४,१८।३५॥  

  
दर्शनदृङ्मयः कर्मसाधनो ःयं दर्शनशब्दः । तेन दृश्यदृङ्मयः इत्य् अर्थः । युग्मम् ॥म्त्_४,१८।३४-३५॥  
  

  
नानाषण्डसहस्रौघैर् अद्वितीयैर् निजात्मनः ।
  
यथोदेति रसो भौमश् चित् तथोदेत्य् अहम्भ्रमैः ॥मु_४,१८।३६॥  

  
भौमः भूमिसम्बन्धी ॥म्त्_४,१८।३६॥  

  
चिद्रसोल्लासवृक्षाणां कचताम् आत्मनात्मनि ।
  
दृश्यशाखाशताढ्यानाम् इह नान्तो ःवगम्यते ॥मु_४,१८।३७॥  

  
चिद् एव रसः । तस्य यः उल्लासः । तस्य वृक्षाणाम् जगताम् इति यावत् ॥म्त्_४,१८।३७॥  

  
षण्डः प्रत्येकम् एवान्तर् यथा रसचमत्कृतिम् ।
  
स्वादयत्य् एवम् एषा चित् पृथक् पश्यति संसृतीः ॥मु_४,१८।३८॥  

  
रसेन कृताम् उच्छूनतारूपां चमत्कृतिम् रसचमत्कृतिम् ॥म्त्_४,१८।३८॥  

  
या योदेति यथा यस्या जीवशक्तेः स्वसंसृतिः ।
  
ताम् तां तथैति सा स्वान्तश् चिद् भूतभुवनस्थितिम् ॥मु_४,१८।३९॥  

  
उदेति स्फुरति । चित् चित्स्वरूपा । सा जीवशक्तिः । स्वान्तः स्वमध्ये । तां ताम् भूतभुवनस्थितिम् । भूतानां तदाधारभूतानाम् । भुवनानां च संस्थितिम् संस्थाम् । एति प्राप्नोति ॥म्त्_४,१८।३९॥  
  

  
जीवसंसृतयः काश्चित् प्रमिलन्ति परस्परम् ।
  
स्वयं विहृत्य संसारे शाम्यन्ति चिरकालतः ॥मु_४,१८।४०॥  

  
काश्चित् शुद्धमतियुक्ताः । चिरकालतः देहपातानन्तरम् ॥म्त्_४,१८।४०॥  
  

  
सूक्ष्मया परया दृष्ट्या स्वम् पश्यस्य् अनया तथा ।
  
जगज्जालसहस्राणि परमाण्वन्तरेष्व् अपि ॥मु_४,१८।४१॥  

  
त्वम् । स्वम् चिन्मात्राख्यं स्वात्मानम् । अनया अस्मिन् प्रकरणे प्रोक्तया । परया उत्कृष्टया । सूक्ष्मया सूक्ष्मवस्तुविषयत्वेन सूक्ष्मरूपया । दृष्ट्या सम्यग्ज्ञानेन । पश्यसि अनुभवसि । तथाशब्दः समुच्चये । तथा परमाण्वन्तरेष्व् अपि जगज्जालसहस्राणि पश्यसि । अपिशब्दः परमाण्वन्तरेषु जगज्जालसहस्रदर्शनासम्भवद्योतकः ॥म्त्_४,१८।४१॥  
  

  
भित्तौ नभसि पाषाणे ज्वालायाम् अनिले जले ।
  
सन्ति संसारलक्ष्याणि तिले तैलम् इवाखिले ॥मु_४,१८।४२॥  

  
जगद्बीजभूतचिन्मात्रसारत्वेनेति भावः ॥म्त्_४,१८।४२॥  

  
शुद्धम् एति यदा चेतस् तदा जीवो भवेच् चितिः ।
  
शुद्धा च सा सर्वगता तेन सम्मेलनम् मिथः ॥मु_४,१८।४३॥  

  
सा चित् । तेन शुद्धत्वेन ॥म्त्_४,१८।४३॥  
  

  
सर्वेषाम् पद्मजादीनां स्वसत्ताभ्रमपूरकः ।
  
जगद्दीर्घमहास्वप्नः स्वयम् अन्तः समुत्थितः ॥मु_४,१८।४४॥  

  
स्वसत्ताभ्रमपूरकः स्वसत्ताभ्रमकारीत्य् अर्थः ॥म्त्_४,१८।४४॥  
  

  
स्वप्नात् स्वप्नान्तरं यान्ति काश्चिद् भूतपरम्पराः ।
  
तेनोपलम्भः कुड्यादाव् आसां दृढतरः स्थितः ॥मु_४,१८।४५॥  

  
काश्चिद् भूतपरम्पराः भूतपङ्क्तयः । स्वप्नात् एकस्मात् संसृतिरूपात् स्वप्नात् । स्वप्नान्तरम् अन्यसंसृतिरूपं स्वप्नम् । यान्ति । तेन ततः हेतोः । आसाम् स्वप्नात् स्वप्नान्तरं गतानाम् भूतपङ्क्तीनाम् । कुड्यादौ दृढतरः उपलम्भः स्थितः अस्ति । इदं कुड्यम् इत्यादिरूपं ज्ञानम् अस्ति ॥म्त्_४,१८।४५॥  
  

  
यद् यत्र चिद् भावयति तत् तत्राशु भवत्य् अलम् ।
  
तया स्वप्ने ःपि यद् दृष्टं तत्काले सत्यम् एव तत् ॥मु_४,१८।४६॥  

  
तया चिता ॥म्त्_४,१८।४६॥  

  
चिदणोर् अन्तरे सन्ति समस्तानुभवाणवः ।
  
यथा बीजान्तरे पत्त्रलतापुष्पफलाणवः ॥मु_४,१८।४७॥  

  
समस्ताः समस्तघटपटाद्याकाराः । अनुभवाणवः अनुभवलेशाः ॥म्त्_४,१८।४७॥  
  

  
परमाणुं जगद् अन्तर् धत्ते चित्परमाणुकः ।
  
लीनम् आकाशम् आकाशे द्वैतैक्यभ्रमम् उत्सृज ॥मु_४,१८।४८॥  

  
चित्परमाणुकः चिद्रूपः परमाणुः । जगत् परमाणुम् जगद्रूपम् परमाणुम् । अन्तः स्वात्मभित्तौ । धत्ते धारयति । फलितम् आह लीनम् इति । अतः आकाशम् जगदाख्यम् आकाशम् । आकाशे चिदाख्य आकाशे । लीनम् भवति । एतस्य फलं कथयति द्वैतैक्यम् इति । अतः त्वम् द्वैतैक्यभ्रमम् उत्सृज त्यज । एकतयापि वक्तुम् अशक्यस्य केवलस्य चिन्मात्रस्य स्थितत्वात् ॥म्त्_४,१८।४८॥  
  

  
देशकालक्रियाद्याख्यैः स्वैर् एवाणुभिर् एव चित् ।
  
अणून् अनुभवत्य् अन्तर् इतराणोर् असम्भवात् ॥मु_४,१८।४९॥  

  
स्वैर् एव स्वरूपभूतैर् एव । अणून् नानाभूतरूपान् अणून् । अन्तः स्वस्मिन् । इतराणोः देशादिरूपस्य चिद्व्यतिरिक्तस्याणोः ॥म्त्_४,१८।४९॥  

  
स्वयं सर्वस्य कचितः स्वच्छश् चिदणुषण्डकः ।
  
ब्रह्मादेः कीटनिष्ठस्य देहदृष्ट्यानुभावितः ॥मु_४,१८।५०॥  

  
देहदृष्ट्या अनुभावितः अनुभवविषयतां नीतः । कीटनिष्ठस्य कीटावसानस्य । अनुभावित इत्य् अत्र स्वार्थे णिच् आर्षः ॥म्त्_४,१८।५०॥  

  
कचितं किञ्चिद् एवेह वस्तुतस् तु न किञ्चन ।
  
स्वयं स्वत्वं स्वादयन्ते द्वैतं चित्परमाणवः ॥मु_४,१८।५१॥  

  
पुनः किम् एतत् स्फुरतीत्य् । अत्राह स्वयम् इति । चित्परमाणवः चिल्लेशाः । द्वैतम् घटपटादिरूपद्वैतस्वरूपम् । स्वत्वम् स्वभावम् । स्वादयन्ते चमत्कारविषयतां नयन्ति ॥म्त्_४,१८।५१॥  

  
स्वयम् प्रकचति स्फारदेहश् चिदणुषण्डकः ।
  
नेत्रादिकुसुमद्वारैः संविदामोदम् उद्गिरन् ॥मु_४,१८।५२॥  

  
स्फारदेहः स्फारस्वरूपः । संविदामोदम् घटपटादिज्ञानरूपम् आमोदम् ॥म्त्_४,१८।५२॥  
  

  
सम्पश्यतीतरान् कश्चिद् बहीरूपेण चिद्घनान् ।
  
सर्वगत्वाद् अनाशत्वाद् दृश्यबीजस्य वै चितेः ॥मु_४,१८।५३॥  

  
कश्चित् पुरुषः । जाग्रदवस्थाविष्ट इति यावत् । चितेः दृश्यबीजस्य चिदाख्यस्य दृश्यबीजस्य । सर्वगत्वात् तथा अनाशत्वात् । चिद्घनान् चित्स्वरूपत्वेन चिद्भरितान् । इतरान् स्वतो भिन्नत्वेन भातान् पदार्थान् । बहीरूपेण पश्यति बाह्या एते इति अनुभवति ॥म्त्_४,१८।५३॥  

  
अन्तर् एवाखिलं कश्चित् पश्यत्य् अविकलं जगत् ।
  
तत्रातिकालं कलनाद् उन्मज्जति निमज्जति ॥मु_४,१८।५४॥  

  
कश्चित् स्वप्नावस्थाविष्ट इति यावत् । अन्तर् एव स्वस्मिन्न् एव । न तु बाह्ये ॥म्त्_४,१८।५४॥  
  

  
स्वप्नात् स्वप्नान्तरं तत्र तथा पश्यन् पुनः पुनः ।
  
मिथ्यावटेषु लुठितः शिलेव शिखरच्युता ॥मु_४,१८।५५॥  

  
कश्चित् किं कुर्वन् । स्वप्नात् स्वप्नान्तरम् पुनः पुनः पश्यन् इति पूर्वेणैव सम्बन्धः । कश्चित् कथम्भूतः । मिथ्या व्यर्थम् । अवटेषु भावाभावाख्येष्व् अवटेषु । लुठितः । का इव । शिखरच्युता शिला इव ॥म्त्_४,१८।५५॥  

  
केचित् सम्मीलिताः केचिद् आत्मन्य् एव भ्रमे स्थिताः ।
  
मग्नाः स्वसंविद्रसतः स्फुरन्तो देहिषण्डकाः ॥मु_४,१८।५६॥  

  
केचित् सुषुप्त्यवस्थाविष्टाः । सम्मीलिताः निद्राग्रस्ताः । आत्मनि अज्ञानवलिते स्वात्मनि । देहिषण्डकाः जीवसमूहाः ॥म्त्_४,१८।५६॥  
  

  
तुर्यावस्थाविष्टान् कथयतिस्वयम् अन्तः प्रपश्यन्ति ये जगज्जीवसम्भ्रमम् ।
  
तैः कैश्चित् तत् तथा दृश्यम् असत्स्वप्नवद् आश्रितम् ॥मु_४,१८।५७॥  

  
ये जीवन्मुक्ताः जीवाः । जगज्जीवसम्भ्रमम् जगदाख्यं जीवसम्भ्रमम् । अन्तः मनसि । पश्यन्ति । न तु बहिः । तैः कैश्चित् तत् दृश्यं तथा आश्रितम् अन्तस्त्वेनैवाश्रितम् । कथम् । असत्स्वप्नवत् । तुर्यावस्थाविष्टा जीवन्मुक्ता हि बाह्यम् अपि जगत् स्वप्नवद् अन्तःस्थम् एवानुभवन्ति भ्रमस्वरूपत्वदर्शनात् ॥म्त्_४,१८।५७॥  
  

  
सर्वात्मत्वात् स्वभावस्य तद् दृश्यं सत्यम् आत्मनि ।
  
सर्वगो विद्यते यत्र तत्र सर्वम् उदेति हि ॥मु_४,१८।५८॥  

  
तत् दृश्यम् आत्मनि स्वस्मिन् स्वरूपे । सत्यम् भवति । कुतः । स्वभावस्य चिन्मात्राख्यस्य स्वभावस्य । सर्वात्मत्वात् सर्वरूपेण वर्तमानत्वात् । अयम् भावः । दृश्यं द्रष्ट्रपेक्षया सिद्धेन दृश्यत्वेनासत्यम् अपि सत् । सर्वरूपत्वावस्थितचिन्मात्रापरपर्यायस्वभावसारत्वेन स्वस्वरूपे सत्यम् एवेति । ननु कथम् एतद् इत्य् । अत्राह सर्वग इति । हि यस्मात् । सर्वगः सर्वव्यापकं स्वभावापरपर्यायम् चिन्मात्रत्वम् । यत्र विद्यते । तत्र सर्वम् दृश्यम् । उदेति प्रादुर्भवति । अतः स्वभावभूतचिन्मात्रवत् तत्सत्ताविनाभावि दृश्यम् अपि सत्यम् एवेति भावः ॥म्त्_४,१८।५८॥  
  

  
जीवान्तः प्रतिभासस्य सर्गस्य पुनर् अन्तरे ।
  
जीवषण्ड उदेत्य् उच्चैस् तस्यान्तर् इतरो ःपि च ॥मु_४,१८।५९॥  

  
स्पष्टम् ॥म्त्_४,१८।५९॥  

  
जीवान्तर् जायते जीवस् तस्यान्तर् अपि जीवकः ।
  
सर्वत्र रम्भादलवज् जीवबीजम् प्रजीवति ॥मु_४,१८।६०॥  

  
प्रजीवति प्रकृष्टायाः जीवनक्रियायाः कर्तृत्वम् भजति ॥म्त्_४,१८।६०॥  

  
दृश्यबुद्धिपरावृद्धि समम् एतद् अनन्तकम् ।
  
हेम्नीव कटकादित्वम् परिज्ञप्त्यैव नश्यति ॥मु_४,१८।६१॥  

  
अनन्तकम् अन्तरहितत्वेन भासमानम् । एतत् दृश्यम् । परिज्ञप्त्यैव चिन्मात्रम् एवेदम् इति ज्ञानेनैव । न त्व् अन्येन केनापि हेतुना । समम् युगपत् । न तु क्रमेण । नश्यति अदर्शनं याति । चिन्मात्ररूपत्वेनानुभूयमानत्वसिद्धेर् इत्य् अर्थः । एतत् कथम्भूतम् । दृश्यबुद्ध्या दृश्यम् इदम् इति बुद्ध्या । परा उत्कृष्टा । आ समन्तात् । वृद्धिः यस्य । तत् । एतत् किम् इव । कटकादित्वम् इव । यथा हेम्नि स्थितं कटकादित्वम् परिज्ञप्त्या हेमैवेदम् इति ज्ञानेन नश्यति । तथेत्य् अर्थः ॥म्त्_४,१८।६१॥  

  
विचारो यस्य नोदेति को ःहं किम् इदम् इत्य् अलम् ।
  
तस्याद्यन्ताविमुक्तो ःसौ दीर्घो जीवज्वरभ्रमः ॥मु_४,१८।६२॥  

  
आद्यन्ताविमुक्तः अविच्छिन्नप्रवाहः । जीवो ःहम् इति ज्वररूपः भ्रमः जीवज्वरभ्रमः ॥म्त्_४,१८।६२॥  
  

  
विचारः फलितस् तस्य विज्ञेयो यस्य सन्मतेः ।
  
दिनानुदिनम् आयाति तानवम् भोगगृध्नुता ॥मु_४,१८।६३॥  

  
विज्ञेय इत्य् । अत्र पण्डितैर् इति शेषः । भोगगृध्नुता भोगाकाङ्क्षा ॥म्त्_४,१८।६३॥  

  
यथा देहोपयुक्तं हि करोत्य् आरोग्यम् औषधम् ।
  
तथेन्द्रियजये न्यस्तो विवेकः फलितो भवेत् ॥मु_४,१८।६४॥  

  
देहोपयुक्तम् देहे प्रयुक्तम् । फलितः मोक्षाख्यव्यवहिते फलयुक्तः । इन्द्रियजयस्यैव मोक्षम् प्रति साक्षाद् उपायत्वाद् इति भावः ॥म्त्_४,१८।६४॥  

  
विवेको ःस्ति वचस्य् एव चित्रे ःग्निर् इव भास्वरः ।
  
यस्य तेन परित्यक्ता दुःखायैव विवेकिता ॥मु_४,१८।६५॥  

  
यस्येत्य् अस्य पूर्वार्धेन सम्बन्धः । परित्यक्तेति चित्ताभिप्रायेणोक्तम् ॥म्त्_४,१८।६५॥  
  

  
यथा स्पर्शेन पवनः सत्ताम् आयाति नो गिरा ।
  
तथेच्छातानवेनैव विवेको ःस्येति बुध्यते ॥मु_४,१८।६६॥  

  
स्पष्टम् ॥म्त्_४,१८।६६॥  

  
चित्रामृतं नामृतम् एव विद्धि चित्रानलं नानलम् एव विद्धि ।
  
चित्रे ःङ्गना नूनम् अनङ्गनैव वाचा विवेकस् त्व् अविवेक एव ॥मु_४,१८।६७॥  

  
यथा चित्रस्थस्यामृतादेः तृप्त्याद्यर्थक्रियाकारित्वाभावात् अनमृतादिरूपत्वम् एव । तथा केवलं वाचैव कथ्यमानस्य । अत एव इन्द्रियजयासाधकस्य विवेकस्य मोक्षाख्यार्थक्रियाकारित्वाभावाद् अविवेकत्वम् एवेति भावः ॥म्त्_४,१८।६७॥  
  

  
पुनः कीदृक् पुरुषो विवेकी अस्त्य् । अत्र सर्गान्तश्लोकेनाह  

  
पूर्वं विवेकेन तनुत्वम् एति रागो ःथ वैरं च समूलम् एव ।
  
पश्चात् परिक्षीयत एव यत्र स पावनस् तत्र विवेकितास्ति ॥मु_४,१८।६८॥  

  
यत्र यस्मिन् पुरुषे । रागः अथ वैरं च द्वेषः । विवेकेन विचारेण । पूर्वम् प्रथमम् । तनुत्वम् तानवम् । एति गच्छति । पश्चात् तनुत्वानन्तरम् । क्षीयते एव नश्यत्य् एव । सः पुरुषः । पावनः अस्ति । तत्र तस्मिन् पुरुषे । विवेकिता विचारयुक्तत्वम् । अस्ति । न तु वाक्यमात्रेण सदसन्निर्णायके इत्य् अर्थः । इति शिवम् ॥म्त्_४,१८।६८॥  
  

  
इति श्रीभास्करकण्ठविरचितायां श्रीमोक्सोपायटीकायां स्थितिप्रकरणे ःष्टादशः सर्गः ॥१८॥  
  

  
अतिदुर्बोधत्वेन पुनर् अपि पूर्वोक्तम् एवार्थं कथयति  

  
जीवबीजम् परम् ब्रह्म सर्वत्र खम् इव स्थितम् ।
  
तेन जीवोदरजगत्य् अपि जीवो ःस्त्य् अनेकधा ॥मु_४,१९।१॥  

  
जीवानाम् बीजम् प्रादुर्भवस्थानम् । परम् ब्रह्म खम् इवाकाशवत् । सर्वत्र दृश्यतयाभिमते समस्ते जगज्जाले । स्थितम् स्वरूपसारतया स्थितम् भवति । तेन ततो हेतोः । जीवस्य यत् उदरम् मध्यप्रदेशः । तत्रस्थितं यत् जगत् स्वप्नादिरूपं जगत् । तस्मिन् अपि अनेकधा नानाविधस्थावरजङ्गमात्मकप्रकारेण नानाप्रकारो । जीवो ःस्ति ॥म्त्_४,१९।१॥  
  

  
ततः किम् इत्य् अपेक्षायाम् आह  

  
चिद्घनैकघनात्मत्वाज् जीवान्तर् जीवजातयः ।
  
कदलीदलवत् सन्ति कीटा इव नरोदरे ॥मु_४,१९।२॥  

  
अतः चिद्घनेन एकम् केवलम् । घनः आत्मा यस्य । सः । तस्य भावः चिद्घनैकात्मत्वम् । तस्मात् हेतोः । जीवान्तः जीवानाम् मध्ये । जीवजातयः कदलीदलवत् सन्ति । कदलीदलेषु ह्य् अन्तर् अन्यानि दलानि सन्ति । जीवजातयः के इव । कीटा इव । यथा नरोदरे कीटाः सन्ति । तथेत्य् अर्थः ॥म्त्_४,१९।२॥  
  

  
ननु जीवः कुत उत्पद्यते इत्य् । अत्राह  

  
यो यो राम यथा ग्रीष्मे कल्कस्वेदाद् भवेत् क्रिमिः ।
  
तत्तन्नाम तथा चित्त्वात् खं जीवीभवति स्वतः ॥मु_४,१९।३॥  

  
हे राम । ग्रीष्मे ग्रीष्मकाले । कल्कस्वेदात् । कल्को मलम् । स च स्वेदश् च । तत् कल्कस्वेदम् । तस्मात् । यः यः क्रिमिः यथा येन रूपेण । भवेत् जायते । खम् आकाशम् । चित्त्वात् तथा तेन रूपेण । स्वतः जीवीभवति । खम् कथम्भूतम् । तत्तन्नाम तस्य तस्य क्रिमेर् नाम यस्य । तत् । अयम् भावः । ग्रीष्मे तावत् नानाविधाः क्रिमयः कल्कस्वेदात् जायन्ते । तेषां शरीरं तावत् कल्कस्वेदमयम् भवतु । तच्चालकस् तु जीवः जीवत्वान्यथानुपपत्त्या चित्त्वयुक्तम् आकाशम् एव । कल्कस्वेदस्य शरीरमात्रसम्पादने परिसमाप्तत्वात् तदन्यस्यासन्निधानाच् च । अतस् सर्वे जीवाः आकाशारूपा एवेति ॥म्त्_४,१९।३॥  
  

  
यथा यथा यतन्ते ते जीवकाः स्वात्मसिद्धये ।
  
तथा तथा भवन्त्य् आशु विचित्रोपासनक्रमैः ॥मु_४,१९।४॥  

  
ते आकाशमयाः । जीवकाः । स्वात्मसिद्धये यथा यथा यतन्ते विचित्रोपासनाक्रमैः यतनरूपैः नानाविधैर् उपासनाक्रमैः । तथा तथा भवन्ति ॥म्त्_४,१९।४॥  
  

  
सामान्येनोक्त्वा विशेषेण कथयति  

  
देवान् देवयजो यक्षयजो यक्षान् व्रजन्ति हि ।
  
ब्रह्म ब्रह्मयजो यान्ति यद् अतुच्छं तद् आश्रयेत् ॥मु_४,१९।५॥  

  
फलितम् आह यद् इति । अत इत्य् अध्याहारः । अतः पुरुषः यत् अतुच्छम् भवति । तत् आश्रयेत् ॥म्त्_४,१९।५॥  
  

  
ननु तर्हि शुक्रः कथं स्वयतनं विना नानारूपतां गत इत्य् । अत्राह  

  
स शुक्रो भृगुपुत्रो हि निर्मलत्वात् स्वसंविदः ।
  
बद्धः प्रथमदृष्टेन दृश्येनाशु स्वभावतः ॥मु_४,१९।६॥  

  
सः पूर्वप्रकरणोक्तः । भृगुपुत्रः शुक्रः । हि निश्चये । इदम्प्रथमतावरोहेण स्वसंविदः निर्मलत्वात् प्रथमदृष्टेन दृश्येन स्वभावतः प्रयतनं विनाशु बद्धः स्वोन्मुखः कृतः । अतो न विरोध इति भावः ॥म्त्_४,१९।६॥  
  

  
अभिजातापरिम्लाना बाला यत् प्रथमम् पुरः ।
  
संवित् प्राप्नोति तद्रूपा भवत्य् अन्या न काचन ॥मु_४,१९।७॥  

  
अभिजाता शुद्धा । अत एवापरिम्लाना तावत् कालुष्यम् अगता । बाला ब्रह्मणः सद्यः उत्थिता । संवित् । प्रथमम् आदौ । यत् पुरः पश्यति । तद्रूपा भवति । अन्या ब्रह्मणः पूर्वतरम् उत्थिता । काचन संवित् । न भवति यत्नं विना न भवति । यत्नेन तु भवत्य् एव । अन्यथा मोक्षाभावप्रसङ्गात् ॥म्त्_४,१९।७॥  
  

  
पूर्वं स्फुरितम् प्रश्नं श्रीरामः अस्मिन् समये पृच्छति  

  
जाग्रत्स्वप्नदशाभेदम् भगवन् वक्तुम् अर्हसि ।
  
कथं च जाग्रज् जाग्रत् स्यात् स्वप्नो ःजाग्रत् कथम् भवेत् ॥मु_४,१९।८॥  

  
किं कथयामीत्य् अपेक्षायाम् आह कथम् इति । जाग्रत् जाग्रत् कथं स्यात् । स्वप्नः अजाग्रत् स्वप्नः । कथम् भवेत् । एतद् एव कथय मे इति भावः ॥म्त्_४,१९।८॥  
  

  
श्रीवसिष्ठ उत्तरं कथयति  

  
स्थिरप्रत्यययुक्तं यत् तज् जाग्रद् इति कथ्यते ।
  
अस्थिरप्रत्ययं यत् स्यात् स स्वप्नः समुदाहृतः ॥मु_४,१९।९॥  

  
स्थिरप्रत्ययेन स एवायम् इत्य् एवंरूपप्रत्यभिज्ञायां क्षमेण स्थिरज्ञानेन । युक्तं यत् भवति । पण्डितैः तज् जाग्रद् इति कथ्यते । यत् अस्थिरप्रत्ययम् प्रत्यभिज्ञाक्षमास्थिरज्ञानयुक्तम् । स्यात् । पण्डितैः सः स्वप्नः समुदाहृतः कथितः ॥म्त्_४,१९।९॥  
  

  
जाग्रत्स्वप्नयोः कदाचित्सम्भवयुक्तं स्वप्नजाग्रत्त्वं कथयति  

  
जाग्रच् चेत् क्षणदृष्टः स्यात् स्वप्नः कालान्तरस्थितः ।
  
तज् जाग्रत् स्वप्नताम् एति स्वप्नो जाग्रत्त्वम् ऋच्छति ॥मु_४,१९।१०॥  

  
जाग्रल् लक्षणया जाग्रज्ज्ञानविषयीभूतं वस्तु । चेत् यदि । क्षणदृष्टः क्षणम् एव दृष्टः । स्यात् । अर्थात् ततः नष्टः । तथा स्वप्नः स्वप्नज्ञानविषयीभूतं वस्तु । कालान्तरस्थितः स्वप्नकालाद् अन्यस्मिन् काले ःपि स्थितः । चेत् स्यात् । कदाचिद् धि स्वप्नदृष्टम् अपि वस्तु प्रभाते प्रत्यक्षं दृश्यते । तत् तदा । जाग्रत् जाग्रद्वस्तुग्राहकं ज्ञानम् । स्वप्नताम् एति अस्थिरप्रत्ययत्वात् । स्वप्नः स्वप्नवस्तुग्राहकं ज्ञानम् । जाग्रत्त्वम् ऋच्छति स्थिरप्रत्ययत्वात् ॥म्त्_४,१९।१०॥  
  

  
ननु कथम् एतद् इत्य् । अत्राह  

  
जाग्रत्स्वप्नदशाभेदो न स्थिरास्थिरतां विना ।
  
समः सदैव सर्वत्र समस्तानुभवो ःनयोः ॥मु_४,१९।११॥  

  
यतः जाग्रत्स्वप्नदशाभेदः स्थिरतास्थिरतां विना न भवति । अतः क्षणिकजाग्रतः स्वप्नत्वं स्थिरस्वप्नस्य जाग्रत्त्वं युक्तम् एवेति भावः । अत्र समस्तानुभवम् प्रमाणत्वेन कथयति सम इति । अनयोः जाग्रत्स्वप्नयोः । समस्तेषु स्थितः अनुभवः समस्तानुभवः । सदा सर्वेषु कालेषु । सर्वत्र सर्वेषु देशेषु । समः एव भवति । स्थिरास्थिरतां विनेति अत्रापि सम्बन्धनीयम् ॥म्त्_४,१९।११॥  
  

  
फलितम् आह  

  
यद् एव स्थिरताम् एति तज् जाग्रद् इति कथ्यते ।
  
क्षणभङ्गात्मकः स्वप्नो यथा भवति तच् छृणु ॥मु_४,१९।१२॥  

  
अतः यद् एव स्थिरताम् एति पण्डितैः तत् स्वप्नो ःपि सन् जाग्रद् इति कथ्यते । यः क्षणभङ्गात्मकः सः जाग्रद् अपि सन् स्वप्नः भवति । यथैतद् भवति त्वम् तत् शृणु । यथा जाग्रत्स्वप्नयोः स्थिरत्वास्थिरत्वम् अस्ति तथा शृण्व् इत्य् अर्थः ॥म्त्_४,१९।१२॥  
  

  
तद् एव कथयति  

  
जीवधातुः शरीरे ःन्तर् विद्यते येन जीव्यते ।
  
तेजो वीर्यं जीवधातुर् इत्याद्यभिधम् अङ्ग तत् ॥मु_४,१९।१३॥  

  
जीवाख्यः धातुः जीवधातुः । शरीरे ःन्तः विद्यते । येन जीवधातुना । शरीरं जीव्यते प्राणधारणक्रियां कार्यते । जीव्यत इति णिचन्तः प्रयोगः । हे अङ्ग । तत् सः जीवधातुः । तेजो वीर्यं जीवधातुर् इत्याद्यभिधम् भवति । अत्र च धातुशब्दः मज्जादिवत् शरीरान्तश् चारित्वसादृश्यात् उपचारेण प्रयुक्तः ॥म्त्_४,१९।१३॥  

  
व्यवहारी यदा कायो मनसा कर्मणा गिरा ।
  
भवेत् तदा स सम्पन्नो जीवधातुः प्रसर्पति ॥मु_४,१९।१४॥  

  
यदा यस्मिन् काले । कायः । मनसा कर्मणा स्वाश्रितया क्रियया । गिरा च । व्यवहारी व्यवहारयुक्तो । भवेत् । तदा सः जीवधातुः सम्पन्नः सम्पूर्णः सन् । प्रसर्पति सर्वस्मिञ् शरीरे सञ्चारं करोतीत्य् अर्थः ॥म्त्_४,१९।१४॥  

  
ततः किम् इत्य् । आह  

  
तस्मिन् प्रसर्पत्य् अङ्गेषु स्पर्शात् संविद् उदेति हि ।
  
पुष्टत्वात् सैति चित्ताख्याम् अन्तर्लीनजगद्भ्रमा ॥मु_४,१९।१५॥  

  
तस्मिन् संविन्मये जीवधातौ । प्रसर्पति सति । अङ्गेषु स्पर्शात् जीवधातुस्पर्शात् । हि निश्चये । संवित् जीवधातुस्पन्दभूता शीतोष्णादिसञ्चेतनरूपा संवित् । उदेति प्रादुर्भवति । सा संवित् । अन्तर्लीनजगद्भ्रमा सती । पुष्टत्वात् जीवधातुप्रसर्पणेन पुष्टत्वात् । चित्ताख्याम् एति । ननु अन्तर्लीनजगद्भ्रमत्वं संविदः कथम् इति चेत् । सत्यम् । संवित् तावत् जीवधातोः उत्पद्यते । जीवधातुश् च पितृजीवधातोः उत्थानसमये जगद्भ्रमयुक्त एव उत्तिष्ठति । पितृजीवधातोर् अन्तर्लीनजगद्भ्रमत्वात् । अतः संविदो ःप्य् अन्तर्लीनजगद्भ्रमत्वं सिद्धम् ॥म्त्_४,१९।१५॥  

  
सेक्षणादिषु रन्ध्रेषु प्रसर्पन्ती बहिर्मयम् ।
  
नानाकारविकाराढ्यं रूपम् आत्मनि पश्यति ॥मु_४,१९।१६॥  

  
सा संवित् । ईक्षणादिरन्ध्रेषु प्रसर्पन्ती सती । बहिर्मयम् बहिःस्वरूपम् । नानाकारविकारैः घटपटादिरूपैः आकारविकारैः । आढ्यं रूपम् । आत्मनि पश्यति विमृशति । अन्तर् इव सङ्कल्पसिद्धघटपटादिताम् । न चैतत् कथम् इति वाच्यम् । स्वप्ने दृष्टत्वात् । यथा स्वप्ने संविद् एव नानारूपैर् भाति । तथा बहिर् अपीति न विरोधः ॥म्त्_४,१९।१६॥  
  

  
तत् स्थिरत्वात् तयैवाथ जाग्रद् इत्य् अवगम्यते ।
  
जाग्रत्क्रम इति प्रोक्तः सुषुप्तादिक्रमं शृणु ॥मु_४,१९।१७॥  

  
तया एव संविदा एव । न त्व् अन्येन देहादिना जडेन । तत् नानाकारविकाराढ्यं निजं स्वरूपम् । स्थिरत्वात् कम् अपि कालम् तथैव स्थितत्वात् । जाग्रद् इत्य् अवगम्यते ज्ञायते । जाग्रत्प्रक्रियोपसंहारपूर्वं सुषुप्तादिप्रक्रियां वक्तुम् प्रतिजानीते जाग्रत्क्रम इति ॥म्त्_४,१९।१७॥  

  
सुषुप्तादिक्रमम् एव कथयति  

  
मनसा कर्मणा वाचा यदा क्षुभ्यति नो वपुः ।
  
शान्त आतिष्ठति स्वच्छो जीवधातुस् तदा त्व् असौ ॥मु_४,१९।१८॥  

  
न क्षुभ्यति श्रान्तत्वात् । व्यवहारं न करोतीत्य् अर्थः । तदा तस्मिन् काले । जीवधातुः स्वच्छः सुप्तप्रसर्पणाख्यमलः । अत एव शान्तः क्षोभरहितः । आ समन्तात् । तिष्ठति । तुशब्दो निश्चये । यद्य् अपि सुषुप्तविषयः श्रीरामकृतः प्रश्नो नास्ति तथापि जाग्रत्स्वप्नयोर् अवश्यम् मध्यवर्तित्वात् सुषुप्तिनिर्णयः । न हि जाग्रतः निर्गत्य सुषुप्तिम् अगत्वा स्वप्नगमनम् पुरुषस्य युक्तम् । सेतुवत् सर्वत्र मर्यादात्वेन सुषुप्तेः स्थितत्वात् । यद्य् अपि शुद्धचिद् अपि सर्वत्र मध्ये सेतुत्वेन वर्तत एव तथापि विद्युद्द्योतरत्नवत् स्थूलदृष्ट्यविषयत्वात् तस्याः सेतुत्वाकथनम् । सूक्ष्मदृष्टीन् प्रति त्व् अनुपयोगात् कथनं न युक्तम् ॥म्त्_४,१९।१८॥  
  

  
तदा किं सम्पत्स्यते इत्य् । अत्राह  

  
समताम् आगतैर् वातैः क्षोभ्यते न हृदन्तरे ।
  
निर्वातसदने दीपो यथालोकैककारकः ॥मु_४,१९।१९॥  

  
समताम् मनःकृतक्षोभाभावात् समवाहित्वम् । आगतैः वातैः प्राणैः । असौ जीवधातुः हृदन्तरे न क्षोभ्यते क्षोभयुक्तो न क्रियते । अनेन मनोनाशेन प्राणरोधः प्राणरोधेन च मनोनाशः सम्पत्स्यते इति सूचितम् । तत्रापि केषाञ्चित् प्राणरोधेन मनोनाशः मतः । अस्माकं तु सम्यग्ज्ञानसाधितेन मनोनाशेनैव प्राणरोधः । स चेत् तत्र सहकारी तन् न दोषः । ततः सर्वथा मनोनाशः प्राणरोधेन । मनोनाशस् तु मदिरादिप्रयुक्तमनोनाशवन् नात्यन्तिक इति मतम् । अत्र प्रतिभान्विता एव प्रमाणम् इत्य् अलम् बहुना । जीवधातुः क इव । दीप इव । यथा निर्वातसदने वातैः आलोकैककारकः दीपो न क्षोभ्यते । तथेत्य् अर्थः ॥म्त्_४,१९।१९॥  
  

  
ततः किं सम्पद्यत इत्य् । अत्राह  

  
ततः सरति नाङ्गेषु संवित् क्षुभ्यति तेन नो ।
  
न चेक्षणादीन्य् आयाति रन्ध्राण्य् आयाति नो बहिः ॥मु_४,१९।२०॥  

  
ततः स जीवधातुः । अङ्गेषु न सरति सञ्चारं न करोति । तेन जीवधातुसरणेन । संवित् जीवधातुस्पन्दरूपा संवित् । नो क्षुभ्यति न उदेति । सा संवित् ईक्षणादीनि रन्ध्राणि न चायाति बहिः नो आयाति ॥म्त्_४,१९।२०॥  

  
तदासौ कुत्र तिष्ठतीत्य् अपेक्षायाम् आह  

  
जीवे ःन्तर् एव स्फुरति तैलसंविद् यथा तिले ।
  
शीतसंविद् धिम इव स्नेहसंविद् यथा घृते ॥मु_४,१९।२१॥  

  
असौ संवित् जीवे ःन्तः स्वधर्मिभूतजीवमध्ये एव । स्फुरति । का इव । तैलसंविद् इव तैलाकारा संवित् । तैलसंवित् तैलम् इति यावत् । यथा सा तिले स्फुरति । तथेत्य् अर्थः । एवम् अन्यस्मिन् दृष्टान्तद्वये ःपि योज्यम् ॥म्त्_४,१९।२१॥  
  

  
ननु तदा जीवः किं करोतीत्य् । अत्राहजीवः कालकलां काञ्चित् तिष्ठन् शान्ततयात्मनि ।
  
दशाम् आयाति सौषुप्तीं सौम्यवातां विचेतनाम् ॥मु_४,१९।२२॥  

  
तदा जीवः काञ्चित् अतिसूक्ष्मतया वक्तुम् अशक्याम् । कालकलां काललेशं तावत् । शान्ततया आत्मनि ज्ञानात्मनि स्वरूपे । तिष्ठन् प्रथमं तिष्ठन् । ततः विचेतनाम् अज्ञानमयीम् । सौम्यवाताम् समवाहिप्राणाम् । सौषुप्तीं दशाम् आयाति । अनेन जाग्रत्सुषुप्तयोर् मध्ये सूक्ष्मदृष्टिभिः वेद्यः मध्यधामप्रवेशः उक्तः । अनेनैव चाभिप्रायेण निद्रादौ जागरस्यान्त इत्याद्य् उक्तम् । इत्य् अलं रहस्योद्घाटनेन ॥म्त्_४,१९।२२॥  
  

  
ननु सुषुप्त एव जीवः क्षोभराहित्यात् कथं न तुर्यवान् अस्तीत्य् अपेक्षायाम् आह  

  
ज्ञात्वा चेतस्य् उपरते शाम्यन् व्यवहरन्न् अपि ।
  
जाग्रत्स्वप्नसुषुप्तेषु प्रबुद्धस् तुर्यवान् स्मृतः ॥मु_४,१९।२३॥  

  
ज्ञात्वा शुद्धचिन्मात्ररूपं स्वात्मानं सम्यग् ज्ञात्वा । चेतसि विकल्पस्वरूपे मनसि । उपरते लीने सति । व्यवहरन्न् अपि शरीरयात्रानिमित्तं व्यवहारं कुर्वन्न् अपि । शाम्यन् व्यवहारकृतं क्षोभम् अत्यन्तनैपुण्यात् अगच्छन् । तथा जाग्रत्स्वप्नसुषुप्तेषु प्रबुद्धः कीदृग्रूपाण्य् एतानीति सम्यग्ज्ञानयुक्तः । न तु जडः । पण्डितैः तुर्यवान् स्मृतः । सुषुप्तस् तु नैतादृशो ःस्तीति नासौ तुर्यवान् इति भावः ॥म्त्_४,१९।२३॥  

  
स्वप्नं निरूपयितुम् प्रस्तौति  

  
सौषुप्तात् सोम्यतां यातैः प्राणैः सञ्चाल्यते यदा ।
  
स जीवधातुस् सा संवित् ततश् चित्ततयोदिता ॥मु_४,१९।२४॥  

  
सुषुप्तम् एव सौषुप्तम् । तस्मात् । सोम्यतां यातैः वातैः । यदा सुषुप्तपरिणामकाले । स जीवधातुः चाल्यते । ततः तदा । सा संवित् जीवधातुस्पन्दरूपा संवित् । चित्ततया चित्तभावेन । उदिता प्रादुर्भूता । भवति ॥म्त्_४,१९।२४॥  
  

  
चित्ततया उदित्य किं करोतीत्य् । अत्राह  

  
स्वान्तःसंस्थं जगज्जालम् भागभागैः क्रमभ्रमैः ।
  
पश्यति स्वान्तर् एवाशु स्फारम् बीजम् इव द्रुमम् ॥मु_४,१९।२५॥  

  
ततः सा चित्तरूपा संवित् स्वान्तःसंस्थम् संस्काररूपेण स्वात्मनि स्थितम् । जगज्जालं स्वान्तर् एव न तु बाह्ये । आशु क्रमभ्रमैः न तु सहजक्रमयुक्तैः । भागभागैः पदार्थरूपैः लेशलेशैः । पश्यति अनुभवति । किम् इव । बीजम् इव । यथा स्फारम् अङ्कुरोन्मुखम् । बीजम् । द्रुमम् स्वान्तः पश्यति । अन्यथा तन्निर्गमानुपपत्तेः । तथेत्य् अर्थः ॥म्त्_४,१९।२५॥  
  

  
तद् एव विशेषतः कथयति  

  
जीवधातुर् यदा वातैः किञ्चित् सङ्क्षोभ्यते भृशम् ।
  
तदोह्यते ःम्बर इव पश्यत्य् आत्मनि खे गतिम् ॥मु_४,१९।२६॥  

  
वातबाहुल्यस्वभाव एवायं यत् पुरुषः स्वप्ने खे गतिम् पश्यतीति वाक्यार्थः ॥म्त्_४,१९।२६॥  

  
यदाम्भसा प्लाव्यते ःसौ तदा वार्यादिसम्भ्रमम् ।
  
अन्तर् एवानुभवति स्वामोदं कुसुमं यथा ॥मु_४,१९।२७॥  

  
असौ जीवधातुः । अम्भसा कफरूपेण जलेन । प्लाव्यते पूर्यते । वार्यादिसम्भ्रमम् उदकप्लवादिरूपं सम्भ्रमम् ॥म्त्_४,१९।२७॥  

  
यदा पित्तादिनाक्रान्तस् तदाग्न्यौष्ण्यादिसम्भ्रमम् ।
  
अन्तर् एवानुभवति स्फारम् बहिर् इवाखिलम् ॥मु_४,१९।२८॥  

  
परमार्थतस् तु न बहिः स्फारम् इति इवशब्दोपादनम् ॥म्त्_४,१९।२८॥  
  

  
रक्तापूर्णो रक्तवर्णान् देशकालान् बहिर् यदा ।
  
पश्यत्य् अनुभवात्मत्वात् तत्रैव च निमज्जति ॥मु_४,१९।२९॥  

  
यदा रक्तापूर्णः रक्तपूरितः । स्यात् । तदा बहिः रक्तवर्णान् देशकालान् पश्यति । न केवलम् पश्यति । तत्रैव च निमज्जति ॥म्त्_४,१९।२९॥  

  
ननु नानाव्यवहारान् कथम् पश्यतीत्य् । अत्राह  

  
सेवते वासनां यां तां सो ःन्तः पश्यति निद्रितः ।
  
पवनक्षोभितै रन्ध्रैर् बहिर् अक्षादिभिर् यथा ॥मु_४,१९।३०॥  

  
सः जीवधातुः । याम् शुभाशुभरूपाम् । वासनां सेवते निद्रितः सन् । ताम् अन्तः पश्यति । कथं तथा । तथा कथम् पवनक्षोभितः अक्षादिभिः रन्ध्रैः नेत्रादिद्वारैः । यथा बहिः पश्यति ॥म्त्_४,१९।३०॥  

  
सङ्गृह्य स्वप्नलक्षणं कथयति  

  
अनाक्रन्तेन्द्रियच्छिद्रो यद् अक्षुब्धो ःन्तर् एव सः ।
  
संविदानुभवत्य् आशु स स्वप्न इति कथ्यते ॥मु_४,१९।३१॥  

  
सः जीवधातुः । अनाक्रन्तेन्द्रियच्छिद्रः अन्तर् एव अक्षुब्धः बाह्यक्षोभरहितः सन् । संविदा संविदाख्येन धर्मेण । स्वप्ने यत् अनुभवति जगद्विषयम् अनुभवं करोति । पण्डितैः स स्वप्न इति कथ्यते ॥म्त्_४,१९।३१॥  
  

  
जाग्रल्लक्षणं कथयति  

  
समाक्रन्तेन्द्रियच्छिद्रो यत् क्षुब्धो बाह्यसंविदा ।
  
परिपश्यति तज् जाग्रद् इत्य् आहुर् मतिमत्तमाः ॥मु_४,१९।३२॥  

  
अतिशयेन मतिमन्तः मतिमत्तमाः । जाग्रत्स्वप्नयोर् एव पृष्टत्वात् तयोर् एवेहोपसंहारे सङ्ग्रहेण लक्षणाभिधानम् । न सुषुप्तेः ॥म्त्_४,१९।३२॥  
  

  
सर्गान्तश्लोकेनैतद् उपसंहरति  

  
इति विदितवता त्वयाधुनान्तः प्रथितमहामतिनेह सत्यतास्था ।
  
असति जगति नैव भावनीया मृतिहृतिसंसृतिदोषभावनीया ॥मु_४,१९।३३॥  

  
इति एवम् । विदितवता ज्ञातवता । अत एव प्रथिता विसृतिं गता । महामतिः यस्य । तादृशेन त्वया । असति जगति अधुना अन्तः मनसि । सत्यतास्था सत्यम् इदम् इत्य् एवंरूपा आस्था । न भावनीया भावनाविषयतां न नेया । सत्यतास्था का । या । मृतिश् च हृतिश् च संसृतिश् च ताः मृतिहृतिसंसृतयः । ता एव दोषाः । तान् भावयति सम्पादयतीति तादृशी । भवति । संसारसत्यतास्थायां हि तद्गताः मृत्यादिदोषाः बाधन्ते । तदसत्यतास्थायां तु ता अपि असत्यभूता एव काम् बाधां कर्तुं शक्नुवन्ति । न हि वन्ध्यापुत्रः कञ्चिद् बाधते । इति शिवम् ॥म्त्_४,१९।३३॥  

  
इति श्रीभास्करकण्ठविरचितायां श्रीमोक्षोपायटीकायां स्थितिप्रकरणे एकोनविंशः सर्गः ॥१९॥  
  

  
ॐ । एवं श्रीरामेण मध्ये पृष्टं जाग्रदादिस्वरूपं निर्णीय प्रकृतम् एवानुसन्दधाति  

  
एतत् ते कथितं सर्वम् मनोरूपनिरूपणे ।
  
मया राघव नान्येन केनचिन् नाम हेतुना ॥मु_४,२०।१॥  

  
एतत् सर्वम् यो यथा यतते सः तथा भवतीत्य् एतत् समस्तम् । मया । हे राघव । मनोरूपनिरूपणे मनोनिरूपणनिमित्तम् । ते कथितम् । अन्येन हेतुना न कथितम् व्यर्थत्वात् ॥म्त्_४,२०।१॥  

  
मनोनिरूपणम् एव करोतिदृढनिश्चयवच् चेतो यद् भावयति भूरिशः ।
  
तत्तां यात्य् अनलाश्लेषाद् अयःपिण्डो ःग्निताम् इव ॥मु_४,२०।२॥  

  
भूरिशः अभ्यासेन ॥म्त्_४,२०।२॥  
  

  
भावाभावग्रहोत्सर्गदृशश् चित्तेन कल्पिताः ।
  
नासत्या नापि सत्यास् ता मनश्चापलकारणाः ॥मु_४,२०।३॥  

  
मनश्चापलम् एव कारणं यासाम् । ताः मनश्चापलकारणाः । मनश्चापलकारणं हि रज्जुसर्पादिकम् अर्थक्रियाकारित्वाभावेन न सत्यम् भवति । भासमानत्वेनासत्यं च न भवति ॥म्त्_४,२०।३॥  
  

  
मनो हि हेतुः कर्तृ स्यात् कारणं च जगत्स्थितेः ।
  
विश्वरूपतयैवेदं तनोति मलिनम् मनः ॥मु_४,२०।४॥  

  
हि निश्चये । मनः जगत्स्थितेः हेतुः निमित्तकारणं कर्तृ । कर्तृ कारकः । कारणम् समवायिकारणम् असमवायिकारणं च । भवति । यतः इदम् मनः मलिनम् वासनामलदूषितं सत् । विश्वरूपतया इदम् जगत् । तनोति । नात्रान्यः कश्चित् कारकत्वं यातीति भावः । स्वप्नस्य चात्र दृष्टान्तत्वं स्फुटम् एव ॥म्त्_४,२०।४॥  

  
मनो हि पुरुषो राम तन् नियोज्यं शुभे पथि ।
  
तज्जयैकान्तसाध्या हि सर्वा जगति भूतयः ॥मु_४,२०।५॥  

  
नियोज्यम् प्रेरणीयम् । शुभे पथि विवेकस्वरूपे । हि यस्मात् । जगति सर्वाः विभूतयः भोगमोक्षरूपाण्य् ऐश्वर्याणि । तस्य मनसः । यः जयः शुभे पथि नियोजनम् । तेन साध्याः भवन्ति ॥म्त्_४,२०।५॥  

  
ननु शरीरस्य पुरुषत्वेन स्थितत्वात् कथं चक्षुषालभ्यमानस्य मनसः पुरुषत्वं कथयसीत्य् । अत्राह  

  
शरीरं चेत् शरीरं स्यात् कथं शुक्रो महामतिः ।
  
अगमद् विविधम् भेदम् बहुदेहसमुद्भवम् ॥मु_४,२०।६॥  

  
शरीरम् स्थूलश्रीरम् । शरीरम् लक्षणया पुरुषः । चेत् स्यात् । तदा सः शुक्रः । बहुदेहेभ्यः समुद्भवः यस्य । तादृशम् विविधम् भेदम् । कथम् अगमत् । शरीरस्यैकेनैव रूपेण स्थितत्वात् ॥म्त्_४,२०।६॥  
  

  
फलितं कथयति  

  
तस्माच् चित्तं हि पुरुषः पुरुषश् चित्तम् एव हि ।
  
यन्मयं च भवत्य् एतत् तद् अवाप्नोत्य् असंशयम् ॥मु_४,२०।७॥  

  
हि निश्चये । एतत् चित्तम् । यन्मयम् यद्विषयानुसन्धानमयम् ॥म्त्_४,२०।७॥  
  

  
परमफलितम् आह  

  
यद् अतुच्छम् अनायासम् अनुपाधि गतभ्रमम् ।
  
यत्नात् तदनुसन्धानं कुरु तत्तां च यास्यसि ॥मु_४,२०।८॥  

  
अतः यत् वस्तु । अतुच्छम् अनायासम् आयाससाध्यतारहितम् । अनुपाधि तथा गतभ्रमम् । भवति । त्वम् तदनुसन्धानं कुरु । ततः तत्ताम् अतुच्छत्वादिधर्मरहितवस्तुभावम् । यास्यसि ॥म्त्_४,२०।८॥  

  
सर्गान्तश्लोकेनाप्य् एतद् एव कथयतिअभिपतति मनःस्थितिं शरीरं न तु वपुराचरितम् मनः प्रयाति ।
  
अभिपततु तवात्र तेन सत्यं सुभग मनः प्रजहात्व् असत्यम् अन्यत् ॥मु_४,२०।९॥  

  
स्पष्टम् । इति शिवम् ॥म्त्_४,२०।९॥  
  

  
इति श्रीभास्करकण्ठविरचितायां श्रीमोक्षोपायटीकायां स्थितिप्रकरणे विंशः सर्गः ॥२०॥  
  

  
अत्र श्रीरामः पृच्छति  

  
भगवन् सर्वधर्मज्ञ संशयो मे महान् अयम् ।
  
हृदि व्यावर्तते लोलः कल्लोल इव सागरे ॥मु_४,२१।१॥  

  
व्यावर्तते स्फुरति ॥म्त्_४,२१।१॥  

  
दिक्कालाद्यनवच्छिन्ने तते नित्ये निरामये ।
  
म्लाना संविन् मनोनाम्नी कुतः केयम् उपस्थिता ॥मु_४,२१।२॥  

  
दिक्कालादिभिः अपरिच्छिन्ने स्वपरिच्छेदकस्य परिच्छेदं कर्तुम् अशक्यत्वात् । आदिशब्देन वस्त्वादेः ग्रहणम् । तते व्यापके । नित्ये प्राक्प्रध्वंसात्यन्ताभावरहिते । निरामये कलनाख्यरोगरहिते । म्लाना सङ्कल्पविकल्परूपत्वेन मलिना । मनोनम्नी । इयं संवित् संविदाख्यः स्पन्दः । कुतः उपस्थिता । नैतस्या उपस्थानम् अत्र युक्तम् इति भावः ॥म्त्_४,२१।२॥  
  

  
यस्माद् अन्यन् न नामास्ति न भूतं न भविष्यति ।
  
कुतः कीदृक् कथं तस्य कलङ्कः कुत्र विद्यते ॥मु_४,२१।३॥  

  
यस्मात् शुद्धचिन्मात्रतत्त्वात् । अन्यत् भिन्नं वस्तु । नाम निश्चये । नास्ति न भूतं न भविष्यति । तस्य कलङ्कः मनोरूपः कलङ्कः । कुतः विद्यते कीदृक् विद्यते कथं विद्यते । कुत्र विद्यते सर्वथा सम्भवानुपपत्तेः न विद्यते इत्य् अर्थः ॥म्त्_४,२१।३॥  

  
श्रीवसिष्ठः उत्तरं कथयति  

  
साधु राम त्वया प्रोक्तं ज्ञाता ते मोक्षभागिनी ।
  
मतिर् उत्तमनिःष्यन्दा नन्दनस्येव मञ्जरी ॥मु_४,२१।४॥  

  
उत्तमनिःष्यन्दा श्रेष्ठप्रवाहा ॥म्त्_४,२१।४॥  

  
पूर्वापरविचारार्थतत्परेयम् मतिस् तव ।
  
सम्प्राप्स्यति पदम् प्रोच्चैर् यत् प्राप्तं शङ्करादिभिः ॥मु_४,२१।५॥  

  
पूर्वापरविचाररूपः यः अर्थः । तत्र परा । प्रोच्चैः पदम् मोक्षाख्यं श्रेष्ठं स्थानम् ॥म्त्_४,२१।५॥  
  

  
तर्हि मत्प्रश्नस्योत्तरं कथयेत्य् । अत्राह  

  
प्रश्नस्यास्य तु हे राम न कालस् तव सम्प्रति ।
  
सिद्धान्तः कथ्यते यत्र तत्रायम् प्रश्न उच्यते ॥मु_४,२१।६॥  

  
मयायम् प्रश्न उच्यते कृतोत्तरः सम्पाद्यते इति सम्बन्धः ॥म्त्_४,२१।६॥  
  

  
ननु यदि सिद्धान्तकाले ःसौ प्रश्नः तव स्मृतिपथं नायास्यति तदा किं कार्यम् इत्य् । अत्राह  

  
सिद्धान्तकाले भवता प्रष्टव्यो ःहम् इदम् पदम् ।
  
करामलकवत् तेन सिद्धान्तस् ते भविष्यति ॥मु_४,२१।७॥  

  
करामलकवत् प्रयत्नरहितम् ॥म्त्_४,२१।७॥  
  

  
नन्व् अस्मिन् समय एव कथं न कथयसीत्य् । अत्राह  

  
सिद्धान्तकाले प्रश्नोक्तिर् एषा तव विराजते ।
  
प्रावृष्य् एव हि केकोक्तिर् युक्ता शरदि हंसगीः ॥मु_४,२१।८॥  

  
स्पष्टम् ॥म्त्_४,२१।८॥  

  
सहजो नीलिमा व्योम्नि शोभते प्रावृषः क्षये ।
  
प्रावृषि तु दनूदग्रपयोदपटलोत्थितः ॥मु_४,२१।९॥  

  
प्रावृषः क्षये शरदि । तु पक्षान्तरे । प्रावृषि नीलिमा शोभते । कथम्भूतः । दनुवत् दानवमातृवत् । उदग्रं यत् पयोदपटलम् । तस्माद् उत्थितः जातः ॥म्त्_४,२१।९॥  
  

  
एतद् उपसंहृत्य प्रकृतम् एवानुसरति  

  
अयम् प्रकृत आरब्धो मनोनिर्णय उत्तमः ।
  
यद्वशाज् जनताजन्म तद् आकर्णय सुव्रत ॥मु_४,२१।१०॥  

  
अयम् उत्तमः मनोनिर्णयः अस्माभिः आरब्धः । कथम्भूतः । प्रकृतः प्रकरणवशेन प्राप्तः । एनम् एव शृण्व् इति भावः । हे सुव्रत । यद्वशात् जनताजन्म जनसमूहजन्म भवति । त्वम् तद् आकर्णय शृणु । मनोनिर्णयाङ्गभूतत्वाद् इति भावः ॥म्त्_४,२१।१०॥  
  

  
तद् एव कथयति  

  
एवम् प्रकृतिर् एवेयम् मनोमननधर्मिणी ।
  
कर्मेति राम निर्णीतं सर्वैर् एव मुमुक्षुभिः ॥मु_४,२१।११॥  

  
हे राम । एवं सति । पूर्वसर्गोक्ते निश्चये परमार्थतया स्थिते सति । मनसः यत् मननम् अनुसन्धानाख्यो व्यापारः । तद्धर्मिणी तत्स्वरूपिणी । इयम् प्रकृतिः एव जगदुपादानरूपा मूलप्रकृतिर् एव । सर्वैः मुमुक्षुभिः कर्मेति निर्णीतम् । मनोमननम् एव कर्मेति पिण्डार्थः ॥म्त्_४,२१।११॥  

  
शृणु लक्षणभेदेन तन् नानामततां कथम् ।
  
वाग्मिनां वदतां यातं चित्राभिः शास्त्रदृष्टिभिः ॥मु_४,२१।१२॥  

  
त्वं शृणु । तत् मनोमननरूपं कर्म । लक्षणभेदेन । वाग्मिनाम् वादिनाम् । नानामतताम् । कथं यातम् । तद् एव कथयामीति भावः । वाग्मिनाम् कथम्भूतानाम् । चित्राभिः नानाविधाभिः । शास्त्रदृष्टिभिः शास्त्ररूपाभिः दृष्टिभिः । वदतां विवादं कुर्वताम् । अन्यथा मतभेदो न स्यात् ॥म्त्_४,२१।१२॥  
  

  
तद् एव कथयति  

  
यं यम् भावम् उपादत्ते मनो मननचञ्चलम् ।
  
तं तम् एति घनामोदमध्यस्थः पवनो यथा ॥मु_४,२१।१३॥  

  
मननेन मननाख्येन धर्मेण । चञ्चलम् नानापदार्थयायि । मनः । यं यम् भावम् शुभम् अशुभं वा पदार्थमननोद्भूतं वासनाविशेषम् । उपादत्ते गृह्णाति । तं तम् एति तत्तदनुसन्धानमयो भवतीत्य् अर्थः । को यथा । पवनः यथा । यथा घनामोदमध्यस्थः पवनः आमोदम् एति । तथेत्य् अर्थः ॥म्त्_४,२१।१३॥  
  

  
ततस् तम् एव निर्णीय तम् एव च विकल्पयन् ।
  
अन्तस् तया रञ्जनया रञ्जयन् स्वाम् अहङ्कृतिम् ॥मु_४,२१।१४॥  

  
तन्निश्चयम् उपादाय तत्रैव रसम् ऋच्छति ।
  
तन्मयत्वं शरीरे तु ततो बुद्धीन्द्रियेष्व् अपि ॥मु_४,२१।१५॥  

  
ततः तत् मनः । तम् एव भावम् । निर्णीयानुसन्धाय । तथा निश्चित्य । तम् एव च न त्व् अन्यत् । विकल्पयन् पुनः पुनः परामृशन् । तया तद्भावरूपया । रञ्जनया रागद्रव्येण । स्वाम् अहङ्कृतिम् निजाम् अहङ्कारवृत्तिम् । रञ्जयन् उपरक्तां कुर्वन् । मम कदा एतत् स्यात् इति परामृशन्न् इति यावत् । ततः तन्निश्चयम् तस्य भावस्य निश्चयम् । चमत्कारकारि इदम् इत्य् एवंरूपं निश्चयम् । उपादाय । तत्रैव तस्मिन् शुभे अशुभे वा वासनाविशेषे एव । रसम् आस्वादम् । आसक्तिम् इति यावत् । ऋच्छति गच्छति । ततः तदनन्तरम् । तु निश्चये । शरीरे तन्मयत्वम् भवति । अन्यथा तत्स्वरूपे बाह्ये पदार्थे प्रवृत्तिपरिहाररूपायाः चेष्टाया असम्भवात् न केवलं शरीरे एव किं तु बुद्धीन्द्रियेष्व् अपि तन्मयत्वम् भवति । अन्यथा तेषाम् अपि तत्र पुनः पुनः स्वक्रियाकारित्वायोगात् । कर्मेन्द्रियाणां तु शरीरेणैव ग्रहणम् । तथा हि । बाह्ये पुरुषः प्रथमं कपित्थादिकम् भुङ्क्ते । ततः तस्य मनः तस्य फलस्य वासनाम् अन्तः धारयति । ततः वासनारूपस्य तस्यैवानुसन्धानम् पुनः पुनः करोति । ततः वासनारूपेण तेन स्वाम् अहङ्कृतिं रञ्जयति । ततः तदाश्रितानि बुद्धीन्द्रियाण्य् अपि तद् एव प्रतिसम्मुखानि भवन्ति । ततः तदाश्रयं शरीरं तत् प्रत्य् एव चेष्टां करोतीति । युग्मम् ॥म्त्_४,२१।१४-१५॥  
  

  
ननु कुतः एतद् इत्य् । अत्राह  

  
यन्मयं हि मनो राम देहस् तदनु तद्वशात् ।
  
तत्ताम् आयाति गन्धान्तः पवनो गन्धताम् इव ॥मु_४,२१।१६॥  

  
यन्मयम् यद्भावमयम् । तत्ताम् तन्मयताम् ॥म्त्_४,२१।१६॥  
  

  
बुद्धीन्द्रियेषु वल्गत्सु कर्मेन्द्रियगणस् ततः ।
  
स्फुरति स्वत एवोर्वीरजो लोल इवानिले ॥मु_४,२१।१७॥  

  
स्फुरति स्वां क्रियाम् प्रति सम्मुखीभवति । स्वत एव प्रेरणां विना । कर्मेन्द्रियगणः किम् इव । उर्वीरज इव । यथा उर्वीरजः अनिले लोले सति । स्वत एव स्फुरति । तथेत्य् अर्थः ॥म्त्_४,२१।१७॥  

  
कर्मेन्द्रियगणे क्षुब्धे स्वशक्तिम् प्रथयत्य् अलम् ।
  
कर्म निष्पद्यते स्फारम् पांसुजालम् इवानिलात् ॥मु_४,२१।१८॥  

  
स्वशक्तिम् स्वकार्यम् प्रति निजं सामर्थ्यम् । प्रथयति विस्तारयति । कर्म विषयादानरूपं कर्म । निष्पद्यते सम्पद्यते ॥म्त्_४,२१।१८॥  

  
फलितं कथयति  

  
एवं हि मनसः कर्म कर्मबीजम् मनः स्मृतम् ।
  
अभिन्नैव तयोः सत्ता यथा कुसुमगन्धयोः ॥मु_४,२१।१९॥  

  
एवं हि सति । मनसः मनःसकाशात् । कर्म उत्पद्यते इति शेषः । पण्डितैः । मनः । कर्मैव बीजम् यस्य । तत् । तादृशम् । स्मृतम् । कर्मणः मनः उत्पद्यते इति भावः । फलितम् आहाभिन्नेति । अतः एतयोः कर्ममनसोः । सत्ता अभिन्नैव भवति । कयोः यथा । कुसुमगन्धयोः यथा । न हि मनोःनुवृत्तिं विना शरीराश्रयम् बाह्यम् अपि कर्म सम्पद्यते । न च हि कर्मसाधितवासनामात्ररूपतां विना मनो नाम किञ्चिद् अस्तीति भावः ॥म्त्_४,२१।१९॥  

  
यादृशम् भावम् आदत्ते दृढाभ्यासवशान् मनः ।
  
तथा स्पन्दो ःस्य कर्माख्यस् तथा शाखा विमुञ्चति ॥मु_४,२१।२०॥  

  
यादृशम् शुभम् अशुभं वा । शाखाः सङ्कल्परूपाः ॥म्त्_४,२१।२०॥  

  
तथा क्रियां तत्फलदां निष्पादयति चादरात् ।
  
ततस् तद् एव चास्वादम् अनुभूयाशु बध्यते ॥मु_४,२१।२१॥  

  
शरीरद्वारेणेति शेषः । तद् एव भावविषयीकृतं वस्त्व् एव । बध्यते घनतरं तद्वासनाविष्टो भवतीत्य् अर्थः ॥म्त्_४,२१।२१॥  

  
पुनर् अप्य् एतद् एव कथयति  

  
यं यम् भावम् उपादत्ते तत् तद् वस्त्व् इति विन्दति ।
  
तच् छ्रेयो ःन्यत् तु नास्तीति निश्चयो ःस्य प्रजायते ॥मु_४,२१।२२॥  

  
वस्तु सत्यभूतम् ॥म्त्_४,२१।२२॥  

  
धर्मार्थकाममोक्षार्थम् प्रयतन्ते सदैव हि ।
  
मनांसि दृढभावानि प्रतिपत्त्या स्वयैव हि ॥मु_४,२१।२३॥  

  
स्वया प्रतिपत्त्या न तु परप्रेरणया ॥म्त्_४,२१।२३॥  

  
यदर्थम् इयम् प्रक्रिया कृता तद् एव कथयति  

  
मनोभिः कापिलानां तु प्रतिपत्तिं निजाम् अलम् ।
  
उररीकृत्य निर्णीय कल्पिताः शास्त्रदृष्टयः ॥मु_४,२१।२४॥  

  
कापिलानाम् कपिलानुसारिणाम् । साङ्ख्यानाम् इति यावत् । मनोभिः । निजाम् प्रतिपत्तिम् निश्चयम् । उररीकृत्य ।शास्त्रदृष्टयः प्रकृतिपुरुषप्रतिपादिकाः शास्त्रदृष्टयः । कल्पिताः ॥म्त्_४,२१।२४॥  
  

  
कापिलान् एव विशिनष्टि  

  
मोक्षे तु नान्यथा प्राप्तिर् इति भावितचेतसः ।
  
स्वां दृष्टिम् प्रविवृण्वन्तः स्थिताः स्वनियमभ्रमैः ॥मु_४,२१।२५॥  

  
भावितम् भावनायुक्तम् । चेतः येषाम् । ते । स्वेन कृता ये नियमभ्रमाः । तैः । एषाम् अपि मनोवशाद् एव मतभेदो ःस्तीति भावः ॥म्त्_४,२१।२५॥  
  

  
वेदान्तवादिनो बुद्ध्या ब्रह्मेदम् इति दृढया ।
  
युक्तिं शमदमोपेतां निर्णीय परिकल्प्य च ॥मु_४,२१।२६॥  

  
मुक्तौ तु नान्यथा प्राप्तिर् इति भावितचेतसः ।
  
स्वां दृष्टिम् प्रविवृण्वन्तः स्थिताः स्वनियमभ्रमैः ॥मु_४,२१।२७॥  

  
युक्तिम् श्रवणादिरूपम् उपायम् ॥म्त्_४,२१।२६-२७॥  
  

  
विज्ञानवादिनो बुद्ध्या स्फुरत्स्वभ्रमरूपया ।
  
स्वां दृष्टिम् प्रविवृण्वन्ति स्वैर् एव नियमभ्रमैः ॥मु_४,२१।२८॥  

  
विज्ञानवादिनः विज्ञानाद्वैतवादिनः बौद्धाः । स्वां दृष्टिम् विज्ञानम् एवेदम् इतिरूपाम् । प्रविवृण्वन्ति प्रकटीकुर्वन्ति ॥म्त्_४,२१।२८॥  

  
आर्हतादिभिर् अन्यैश् च स्वयाभिमतयेच्छया ।
  
चित्राश् चित्रसमाचाराः कल्पिताः शास्त्रदृष्टयः ॥मु_४,२१।२९॥  

  
आदिशब्देन चार्वाकादीनां ग्रहणम् ॥म्त्_४,२१।२९॥  
  

  
निर्निमित्तोत्थसौम्याम्बुबुद्बुदौघैर् इवोत्थितैः ।
  
स्वनिश्चयैर् इति प्रौढा नानाकारा हि रीतयः ॥मु_४,२१।३०॥  

  
निर्निमित्तोत्थाः ये सौम्याम्बुबुद्बुदौघाः । तैर् इव अकस्माद् । उत्थितैर् । इत्य् अर्थः । रीतयः शास्त्ररीतयः ॥म्त्_४,२१।३०॥  
  

  
सर्वासाम् एव चैतासां रीतीनाम् एक आकरः ।
  
मनो नाम महाबाहो मणीनाम् इव सागरः ॥मु_४,२१।३१॥  

  
सर्वासाम् साङ्ख्यादिप्रणीतानाम् । आकरः उत्पत्तिस्थानम् ॥म्त्_४,२१।३१॥  

  
न निम्बेक्षू कटुस्वादू शीतोष्णौ नेन्दुपावकौ ।
  
यद् यथा मनसाभ्यस्तम् उपलब्धं तथैव तत् ॥मु_४,२१।३२॥  

  
कटुस्वादू तिक्तमधुरौ । अन्यथा चित्तवृत्तिभेदेन हेयोपादेयत्वं न स्यात् । यद् एव हि यस्य हेयत्वेन स्थितं तद् एवान्यस्योपादेयतया ॥म्त्_४,२१।३२॥  

  
फलितं कथयति  

  
यस् त्व् अकृत्रिम आनन्दस् तदर्थम् प्रयतेत न वै ।
  
मनस् तन्मयतां नेयं तेनासौ समवाप्यते ॥मु_४,२१।३३॥  

  
अत इत्य् अध्याहार्यम् । यतः कस्मिंश्चिद् अपि बाह्ये वस्तुनि स्वभावेन स्वादुता नास्ति । अतः यः अकृत्रिमः भोगादिविषयनिरपेक्षत्वेन स्थितत्वात् स्वाभाविकः । आनन्दः स्वात्मरूपः आनन्दः । भवति । पुरुषः तदर्थम् । वै निश्चये । यतेत । ननु केन यत्नेनासौ प्राप्यते इत्य् । अत्राह मन इति । पुरुषेण मनः सङ्कल्पात्मकं चित्तम् । तन्मयताम् स्वात्मभूतानन्दरूपताम् । नेयम् । अध्यात्मशास्त्रोपदिष्टमार्गेण तत्परामर्शैकप्रवणं कार्यम् इत्य् अर्थः । तेन मनसः तन्मयत्वनयनमात्रेण यत्नेनासौ अकृत्रिमः आनन्दः । प्राप्यते ॥म्त्_४,२१।३३॥  
  

  
ननु सुखदुःखवशीकृतम् मनः कथं तन्मयतां नेयम् इत्य् । अत्राह  

  
दृश्यं संसारडिम्बस्थं तुच्छम् परिजहन् मनः ।
  
तज्जाभ्यां सुखदुःखाभ्यां नावशः परिकृष्यते ॥मु_४,२१।३४॥  

  
संसार एव डिम्बः बालः । तत्र तिष्ठतीति तादृशम् । दृश्यम् दृशिक्रियाविषयम् भावजातम् । जहत् स्वौन्मुख्याविषयतां नयत् । मनः । तज्जाभ्याम् दृश्योत्पन्नाभ्याम् । सुखदुःखाभ्याम् । नावशः परिकृष्यते न बलात्कारेणास्वाधीनीक्रियते । अवश इति आविष्टलिङ्गम् ॥म्त्_४,२१।३४॥  
  

  
ननु दृश्ये को दोषो ःस्तीत्य् । अत्राह  

  
अपवित्रम् असद्रूपम् मोहनम् भयकारणम् ।
  
दृश्यम् आभासम् आभोगि बन्धम् मा भावयानघ ॥मु_४,२१।३५॥  

  
अनघ । दृश्यभावनानर्हत्वं दृश्यम् मा भावय मनोःनुसन्धानविषयम् मा कुरु । किमर्थं न भावयामीत्य् अपेक्षायां विशेषणान्य् आह अपवित्रम् इत्यादि । अपवित्रम् रागादिरूपपापोत्पादकत्वात् पवित्रतारहितम् । असद्रूपम् किंरूपम् इति विचारासहत्वात् पारमार्थिकसत्तारहितम् । मोहनम् अनात्मन्य् आत्मत्वरूपमोहोत्पादकम् । भयकारणम् मृत्याद्युपादानभयहेतुम् । आभासम् आभासमात्रस्वरूपम् । न तु वस्तुतया स्थितम् । आभोगि विस्तारयुक्तम् । बन्धम् आत्मज्ञानम् प्रति रोधकत्वात् बन्धस्वरूपम् ॥म्त्_४,२१।३५॥  
  

  
मायैषा सा ह्य् अविद्यैषा भावनैषा भयावहा ।
  
संविदस् तन्मयत्वं यत् तत् कर्मेति विदुर् बुधाः ॥मु_४,२१।३६॥  

  
एषा दृश्यभावना । सा स्वसिद्धा । माया भवति । एषा अविद्या भवति । एषा भयावहा भावना वासना । भवति । ननु तर्हि कर्म किंरूपम् अस्तीत्य् । अत्राह संविद इति । संविदः मनोरूपायाः संविदः । तन्मयत्वम् दृश्यमयत्वम् । यद् भवति । बुधाः तत् कर्मेति विदुः । कर्मापि एषैवेति भावः ॥म्त्_४,२१।३६॥  
  

  
ननु मनः किंरूपम् अस्ति येन कृता दृश्यभावना मायादिनामत्वेनोक्तेत्य् । अत्राह  

  
द्रष्टुर् दृश्यैकतानत्वं विद्धि त्वम् मोहनम् मनः ।
  
भ्रमायैव च तन् मिथ्या महीमक्कोलकर्मवत् ॥मु_४,२१।३७॥  

  
द्रष्टुः दृशिक्रियाकर्तुः । दृश्यैकतानत्वम् दृश्यम् प्रति सम्मुखताम् । मोहनम् मोहकारि । मनो विद्धि । तत् भ्रमाय भ्रमोत्पादाय सत् । मिथ्या भवति । आभासमात्रत्वेन वस्तुसत् न भवतीत्य् अर्थः । कथम् । मह्याम् मृत्तिकायाम् । मक्कोलकर्म सुधालेपः । तद्वत् । यथा मृत्तिकायां कृतसुधालेपः वस्तुतः सन् नास्ति । मृत्तिकायाः एव तथा स्थितत्वात् सुधायाः लेपतयैव भावात् । तथा चिन्मात्रे भासमानम् मनः वस्तुतः नास्ति चिन्मात्रस्यैव तथा स्थितत्वात् इत्य् अर्थः ॥म्त्_४,२१।३७॥  
  

  
ननु कथं द्रष्टृदृश्यैकतानतारूपम् मनः मिथ्यारूपम् अस्तीत्य् । अत्राह  

  
दृश्यतन्मयता यैषा स्वभावस्यानुभूयते ।
  
संसारमदिरा सेयम् अविद्येत्य् उच्यते बुधैः ॥मु_४,२१।३८॥  

  
अस्माभिः । स्वभावस्य द्रष्टृरूपस्य स्वभावस्य । या दृश्यतन्मयता दृश्यैकतानता । दृश्यते । बुधैः सा इयम् भ्रमोत्पादकत्वात् संसारमदिरारूपा अविद्येति उच्यते । अतो मनः अविद्यारूपम् एवावस्तुभूतम् इत्य् अर्थः ॥म्त्_४,२१।३८॥  
  

  
को ःनर्थः अनयाविद्यया क्रियते इत्य् । अत्राह  

  
अनयोपहतो लोकः कल्याणं नाधिगच्छति ।
  
भास्वरं तपनालोकम् पटलान्धेक्षणो यथा ॥मु_४,२१।३९॥  

  
अनया द्रष्टुः दृश्यतन्मयतारूपया । अविद्यया । कल्याणम् स्वात्मनि विश्रान्तिरूपम् । पटलम् नेत्ररोगविशेषः ॥म्त्_४,२१।३९॥  

  
ननु सा कुत उत्पद्यत इत्य् । अत्राह  

  
स्वयम् उत्पद्यते सा च सङ्कल्पाद् व्योमवृक्षवत् ।
  
असङ्कल्पनमात्रेण स्वयम् एव विनश्यति ॥मु_४,२१।४०॥  

  
उत्पद्यते प्रादुर्भवति । ननु सा कथं नश्यति इत्य् । अत्राहासङ्कल्पनमात्रेति । असङ्कल्पनमात्रेण सङ्कल्पाकरणमात्रेण । अत एवाह स्वयम् इति । न हि असङ्कल्पनं यत्नः । अपि तु सङ्कल्पनम् एव ॥म्त्_४,२१।४०॥  
  

  
नन्व् अविद्यानाशेन किं सम्पद्यते इत्य् । अत्राह  

  
असङ्कल्पनमात्रेण भावनायाम् महामते ।
  
क्षीणायां स्वप्रसादेन विमर्शेन विलासिना ॥मु_४,२१।४१॥  

  
असंसङ्गे पदार्थेषु सर्वेषु स्थिरतां गते ।
  
सत्यदृष्टौ प्रसन्नायाम् असत्ये क्षयम् आगते ॥मु_४,२१।४२॥  

  
निर्विकल्पचिद् अच्छात्मा स आत्मा समवाप्यते ।
  
नासत्ता यस्य नो सत्ता न सुखं नापि दुःखिता ॥मु_४,२१।४३॥  

  
भावनायाम् अविद्यायाम् । विमर्शेन स्वात्मविचारेण । कथम्भूतेन । स्वप्रसादेन स्वात्मप्रसादेनोत्पन्नेनेति शेषः । पुनः कथम्भूतेन । विलासिना विस्तारयुक्तेन । असंसङ्गे अनासक्तौ । सत्यविषया दृष्टिः सत्यदृष्टिः । तस्याम् प्रसन्नायाम् । सिद्धायाम् इति यावत् । असत्ये असत्यभूते दृश्ये इत्य् अर्थः । आत्मा कथम्भूतः । निर्विकल्पः दृश्यविषयविकल्पनिष्क्रान्ता या चित् तद्रूपः । अच्छः आत्मा स्वरूपं यस्य । तादृशः । न तु अचिद्रूपदेहादिस्वरूप इत्य् अर्थः । अतो नाविद्यानाशस्य वैफल्यम् इति भावः । कीदृशो ःसाव् आत्मेत्य् अपेक्षायाम् आह नासत्तेति । यस्य आत्मनः । असत्ता न भवति । सर्वेषाम् आत्मत्वेन स्फुरणात् । न हि कश्चिन् नाहम् अस्मीति ब्रवीति । ब्रुवाणश् चोपहासपात्रम् एव । तथा सत्ता नो भवति । बाह्यान्तःकरणाविषयत्वात् शशशृङ्गवत् । सुखम् लक्षणया सुखिता । न भवति । सुखादेर् अन्तःकरणाधिकरणत्वाद् । अन्यथा सुषुप्तादाव् अपि भानप्रसङ्गात् । दुःखिता दुःखाधिकरणत्वम् । न भवति । प्रोक्तहेतोः ॥म्त्_४,२१।४१-४३॥  
  

  
पुनः किं तत्रास्ति इत्य् । अत्राह  

  
केवलं केवलीभावो यस्यान्तर् उपलभ्यते ।
  
अभव्यया भावनया न चित्तेन्द्रियदृष्टिभिः ॥मु_४,२१।४४॥  

  
सम्यग्ज्ञानयुक्तेन पुरुषेण । यस्यात्मनः । अन्तः स्वभित्तौ । केवलीभावः शुद्धचिन्मात्रतां विना समस्ताभावः । केवलं लभ्यते । उपचाराल् लभ्यते इत्य् उक्तिः । लब्धैकरूपस्य लभ्यतायोगात् । परमार्थस् तु लभ्यानपेक्षम् । लब्धृत्वम् अपि तत्र न युक्तम् इत्य् अलम् विकल्पापादिकया वाचा । तन्मुव्रणया वा अभव्यया भावनया न लभ्यते । चित्तेन्द्रियदृष्टिभिश् च न लभ्यते ॥म्त्_४,२१।४४॥  
  

  
आत्मनो ःनन्यभूताभिर् अपि यः परिवर्जितः ।
  
वासनाभिर् अनन्ताभिर् व्योमेव वनराजिभिः ॥मु_४,२१।४५॥  

  
यः आत्मा । आत्मनः अनन्यभूताभिर् अपि स्वस्वरूपभूताभिर् अपि । वासनाभिः परिवर्जितः भवति । शुद्धचिन्मात्रस्वरूपत्वात् । वासनानां चात्मरूपत्वं तद्विषयत्वं विनासिद्धभावप्रयुक्तम् एव ज्ञेयम् । न हि चिन्मात्राविषयीकृता वासना वासना भवति । विषयीकृतिश् च स्वसम्बन्धिन एव युक्ता । सम्बन्धश् च विचारितः सन् एकतायां विश्राम्यति । द्वित्वे तु विरोधलब्धसिद्धेः द्वित्वाद् एव सम्बन्धानुपपत्तेः । न हि विरुद्धयोः तमःप्रकाशयोः सम्बन्धः युक्त इत्य् अलम् बहुना । यः किम् इव । व्योम इव । यथा व्योम वनराजिभिः परिवर्जितः भवति । तथेत्य् अर्थः ॥म्त्_४,२१।४५॥  
  

  
ननु यदि केवलः स एवात्मास्ति तर्हि दृश्यरूपः बन्धः कुत आगत इत्य् । अत्राह  

  
सन्दिग्धायां यथा रज्ज्वां सर्पत्वं तद्वद् एव हि ।
  
चिदाकाशात्मना बन्धस् त्व् अबद्धेनैव कल्पितः ॥मु_४,२१।४६॥  

  
यथा पुरुषेण सन्दिग्धायां रज्ज्वां सर्पत्वम् कल्प्यते । हि निश्चये । तद्वद् एव चिदाकाशात्मना चिदाकाशस्वरूपेणात्मना । अबद्धेनैव सता । बन्धः दृश्याख्यो बन्धः । कल्पितः कल्पनया सम्पादितः ॥म्त्_४,२१।४६॥  

  
ननु कल्पित एष बन्धः कथं नश्यतीत्य् । अत्राह  

  
कल्पितं कल्पितं वस्तु प्रतिकल्पनयान्यया ।
  
तद् एवान्यत्वम् आदत्ते खम् अहोरात्रयोर् इव ॥मु_४,२१।४७॥  

  
कल्पितं कल्पितं वस्तु सर्वं कल्पितवस्तु । अन्यया स्वस्माद् भिन्नया । प्रतिकल्पनया । तद् एव सत् । अन्यताम् आदत्ते । किम् इव । खम् इव । यथा खम् अहोरात्रयोः तद् एव सत् अन्यताम् आदत्ते । तथेत्य् अर्थः । अतः प्रतिकल्पनयैव कल्पितस्य नाश इति भावः ॥म्त्_४,२१।४७॥  
  

  
नन्व् अतुच्छत्वादिगुणविशिष्टः कल्पितो नास्तीति कथं सः कल्प्यते येन तुच्छत्वादिगुणविशिष्टसंसारकल्पना नश्यति । न च कल्पनां विना कल्पनायाः नाशः शक्यक्रियः अयसः इवायो विनेत्य् । अत्राह  

  
यद् अतुच्छम् अनायासम् अनुपाधि गतभ्रमम् ।
  
तत् तत्कल्पनया तादृक् तत् सुखायैव कल्पते ॥मु_४,२१।४८॥  

  
यत् वस्तु । अतुच्छम् तुच्छगुणरहितम् । अनायासम् आयाससाध्यत्वरहितम् । अनुपाधि उपाधित्वेनाभिमतस्यापि तत्ताव्यभिचारात् उपाधिरहितम् । गतभ्रमम् शुद्धसत्यबोधस्वरूपत्वात् भ्रमस्पर्शरहितम् । भवति । तत् तद् वस्तु । तत्कल्पनया तस्यातुच्छत्वादेः कल्पनया एव । तादृक् अतुच्छादिरूपम् । भवति । शुद्धे स्वरूपे तुच्छत्वातुच्छत्वादिसापेक्षशब्दावकाशाभावात् । ननु तर्हि तद् अपि हेयम् एवेत्य् । अत्राह तत् सुखायैवेति । तत् अतुच्छत्वादिगुणकं वस्तु कल्पितम् अपि । सुखायैव तुच्छत्वातुच्छत्वरहितशुद्धस्वरूपविश्रान्तय एव । भवति । तथा चातुच्छत्वादिगुणककल्पनया प्रतिपक्षभूतया तुच्छत्वादिगुणककल्पना नाशयितुं शाक्येति भावः ॥म्त्_४,२१।४८॥  
  

  
ननु सत्यभूतस्य दृश्यरूपस्य बन्धस्य कथं कल्पनामात्रेण नाशः शक्यक्रियः इत्य् । अत्राह  

  
शून्य एव कुसूले ःन्तः सिंहो ःस्तीति भयं यथा ।
  
शून्य एव शरीरे ःन्तर् बद्धो ःस्मीति भयं तथा ॥मु_४,२१।४९॥  

  
कुसूलः सिंहबन्धनार्थं यन्त्ररूपं कोष्ठकम् । दृश्यरूपो बन्धः सत्यो ःपि भवतु । तथापि परमार्थतः शुद्धचिद्रूपस्य भवतः सः बन्धकारी न भवति । न ह्य् अम्बरं रज्जुभिः बध्यते इति भावः ॥म्त्_४,२१।४९॥  
  

  
यथा शून्ये कुसूले ःन्तः प्रेक्ष्य सिंहो न लभ्यते ।
  
तथा संसारबन्धार्हः प्रेक्षितः सन् न लभ्यते ॥मु_४,२१।५०॥  

  
स्पष्टम् ॥म्त्_४,२१।५०॥  

  
ननु तर्हि इदं जगत् अयम् अहम् इत्य् एवम् बन्धबध्यरूपा प्रतीतिः कथम् अस्तीत्य् । अत्राह  

  
इदं जगद् अयं चाहम् इतीयम् भ्रान्तिर् उत्थिता ।
  
बालानां श्यामले काले छाया वैतालिकी यथा ॥मु_४,२१।५१॥  

  
श्यामले काले रात्रौ । इदं जगत् अयम् अहम् इत्य् एवंरूपा प्रतीतिः । भ्रान्तिर् एवोत्थिता भवति इति पिण्डार्थः ॥म्त्_४,२१।५१॥  
  

  
ननु एतादृशी भ्रान्तिः कथम् उत्थितेत्य् । अत्राह  

  
कल्पनावशतो जन्तोर् भावाभावाः शुभाशुभाः ।
  
क्षणाद् असत्ताम् आयान्ति सत्ताम् अपि पुनः पुनः ॥मु_४,२१।५२॥  

  
कल्पनावशतः स्वविकल्पवशतः ॥म्त्_४,२१।५२॥  
  

  
एतद् एव विशेषतः कथयति  

  
मातैव गृहिणीभावगृहीता कण्ठलम्बिनी ।
  
करोति गृहिणीकार्यं सुरतानन्ददायिनी ॥मु_४,२१।५३॥  

  
भ्रमेणेति शेषः ॥म्त्_४,२१।५३॥  
  

  
कान्तैव मातृभावेन गृहीताकण्ठलम्बिनी ।
  
दूरं विस्मारयत्य् एव मन्मथोन्मादभावनाम् ॥मु_४,२१।५४॥  

  
इहापि भ्रमेणेति शेषः । इयं चावस्था मध्यमपापिप्रभृतीनां ज्ञेया । महापापिनां तु अत्रापि रतिर् एव जायते ॥म्त्_४,२१।५४॥  
  

  
फलितम् आह  

  
भावानुसारिफलदम् पदार्थौघम् अवेक्ष्य च ।
  
न ज्ञेनेह पदार्थेषु रूपम् एकम् उदीर्यते ॥मु_४,२१।५५॥  

  
ज्ञेन पदार्थतत्त्वज्ञेन पुरुषेण । पदार्थौघम् भावानुसारिफलं ददातीति तादृशम् । अवेक्ष्य । इह लोके । पदार्थेष्व् एकं रूपं न उदीर्यते न कथ्यते ॥म्त्_४,२१।५५॥  
  

  
दृढभावनया चेतो यद् यथा भावयत्य् अलम् ।
  
तत् तत्फलं तदाकारं तावत्कालम् प्रपश्यति ॥मु_४,२१।५६॥  

  
चेतः । यत् वस्तु । दृढभावनया यथा भावयति अनुसन्धत्ते । तत्फलम् भावनाफलभूतम् । तत् । तदाकारम् । तावत्कालम् तस्मिन् समये । प्रपश्यति । स्वप्नश् चात्र दृष्टान्तत्वेन ज्ञेयः ॥म्त्_४,२१।५६॥  

  
सिद्धान्तं कथयति  

  
न तद् अस्ति न यत् सत्यं न तद् अस्ति न यन् मृषा ।
  
यद् यथा येन निर्णीतं तत् तथा तेन लक्ष्यते ॥मु_४,२१।५७॥  

  
निर्णीटम् भावितम् । अन्यथा एकम् एव वस्तु एकस्य हर्षदम् अन्यस्य दुःखदं न स्याद् इति भावः ॥म्त्_४,२१।५७॥  

  
भाविताकाशमातङ्गं व्योमहस्तितया मनः ।
  
व्योमकाननमातङ्गीं व्योमस्थाम् अनुधावति ॥मु_४,२१।५८॥  

  
भाविताकाशमातङ्गम् सत् । मनः । व्योमहस्तितया व्योमहस्तिभावेन । व्योमहस्ती भूत्वेति यावत् । व्योमकाननमातङ्गीम् अनुधावति । कथम्भूताम् । काननाधारभूते व्योम्नि तिष्ठतीति तादृशीम् ॥म्त्_४,२१।५८॥  
  

  
परमफलितम् आह  

  
तस्मात् सङ्कल्पम् एव त्वं सर्वभावमयात्मकम् ।
  
त्यज राघव सुस्वस्थः स्वात्मनैव भवात्मनि ॥मु_४,२१।५९॥  

  
सर्वभावमयः सर्वपदार्थस्वरूपः । आत्मा यस्य । तत् । सङ्कल्प एव हि बहिः नानाकारैः स्फुरति । त्यज मा प्रादुर्भावय । प्रादुर्भूते ःपि उपेक्षाम् एव कुर्व् इत्य् अर्थः । न हि सर्वथा त्यागः विदेहमुक्तिं यावत् शक्यक्रियः ॥म्त्_४,२१।५९॥  

  
ननु कथम् आगच्छन्तं सङ्कल्पं त्यजामीत्य् । अत्राह  

  
मणिर् हि प्रतिबिम्बानाम् प्रतिषेधक्रियाम् प्रति ।
  
अशक्तो जडभावेन न तु राम भवादृशः ॥मु_४,२१।६०॥  

  
जडभावेन जडतया । भवादृशः त्वादृक्चेतनः । सङ्कल्पत्यागो हि संवेदनसाध्यः । तच् च तवास्त्य् एवेति भावः ॥म्त्_४,२१।६०॥  

  
त्यागोपायं कथयति  

  
यद् यन् मनोमणौ राम तवेह प्रतिबिम्बति ।
  
तद् अवस्त्व् इति निर्णीय मा तेनागच्छ रञ्जनाम् ॥मु_४,२१।६१॥  

  
रञ्जनाम् उपरक्तत्वम् ॥म्त्_४,२१।६१॥  

  
उपायान्तरं कथयति  

  
तद् एव सत्यम् इति वाप्य् अभिन्नम् परमात्मनः ।
  
मन्वानस् त्वम् अनाद्यन्तम् भावयात्मानम् आत्मना ॥मु_४,२१।६२॥  

  
सर्वस्य परमात्मनः अभिन्नत्वभावनेन हि अनाद्यन्तात्मभावनम् एव सम्पद्यते ॥म्त्_४,२१।६२॥  

  
चेतसि प्रतिबिम्बन्ति ये भावास् तव राघव ।
  
रञ्जयन्त्व् अन्यसक्तात्मन् मा ते त्वां स्फटिकं यथा ॥मु_४,२१।६३॥  

  
हे राघव । कथम्भूत । अन्यस्मिन् भावेभ्यः भिन्नस्वरूपे परमात्मनि । सक्तः आत्मा मनः यस्य । तादृश । अन्यथा प्रतिबिम्बितभावरञ्जनाभावो न युक्त इति भावः । त्वाम् कं यथा । स्फटिकं यथा । यथा अन्यरागयुक्तं स्फटिकम् अन्यरागकृता रञ्जना न रञ्जयति । तथेत्य् अर्थः ॥म्त्_४,२१।६३॥  
  

  
ननु कथं रञ्जनाभावो देहं तावत् शक्य इत्य् । अत्र सर्गान्तश्लोकेन कथयति  

  
स्फटिकम् अपमलं यथा विशन्ति प्रकटतया नवरञ्जना विचित्राः ।
  
इह हि विमननं तथा विशन्तु प्रकटतया भुवणैषणा भवन्तम् ॥मु_४,२१।६४॥  

  
विमननम् मननाख्यमनोधर्मरहितम् । यथा निर्मलं स्फटिकं विचित्राः रञ्जना विशन्ति । तथा मननापरपर्यायानुसन्धानराहित्येन शुद्धम् भवन्तम् अपि पदार्थसङ्कल्पनारूपाः रञ्जना विशन्त्व् इति पिण्डार्थः । लेपाकारिणी रञ्जना यद्य् आयाति तदा न काचिद् धानिर् इति भावः । इति शिवम् ॥म्त्_४,२१।६४॥  
  

  
इति श्रीभास्करकण्ठविरचितायां श्रीमोक्षोपायटीकायां स्थितिप्रकरणे एकविंशः सर्गः ॥२१॥  
  

  
पूर्वोक्तम् एवार्थं स्थितिप्रकरणवाच्यतया स्थितत्वात् पुनर् अपि कथयति  

  
जन्तोः कृतविचारस्य विगलद्वृत्तिचेतसः ।
  
मननं त्यजतो ज्ञत्वात् किञ्चित् परिगतात्मनः ॥मु_४,२२।१॥  

  
दृश्यं सन्त्यजतो हेयम् उपादेयम् उपेयुषः ।
  
द्रष्टारम् पश्यतो दृश्यम् अद्रष्टारम् अपश्यतः ॥मु_४,२२।२॥  

  
असुप्तस्य परे तत्त्वे जागरूकस्य जीवतः ।
  
सुप्तस्य घनसम्मोहमये संसारवर्त्मनि ॥मु_४,२२।३॥  

  
पर्यन्तात्यन्तवैरस्याद् अरसेषु रसेष्व् अपि ।
  
भोगेष्व् आभोगरम्येषु नीरसस्य निराशिषः ॥मु_४,२२।४॥  

  
व्रजत्य् आत्माम्भसैकत्वं जीर्णजाड्ये मनस्य् अलम् ।
  
गलत्य् अपगतासङ्गे हिमपूर इवातपे ॥मु_४,२२।५॥  

  
तरङ्गितासु कल्लोलजाललोलान्तरासु च ।
  
शाम्यन्तीष्व् अथ तृष्णासु नदीष्व् इव घनात्यये ॥मु_४,२२।६॥  

  
संसारवासनाजाले खगजाल इवाखुना ।
  
त्रोटिते चादृढग्रन्थिश्लेषे वैरस्यरंहसा ॥मु_४,२२।७॥  

  
कतकम् फलम् आसाद्य यथा वारि प्रसीदति ।
  
तथा विज्ञानवशतः स्वभावः सम्प्रसीदति ॥मु_४,२२।८॥  

  
जन्तोः पुरुषस्य । विज्ञानवशतः शुद्धात्मज्ञानवशेन । स्वभावः स्वस्वरूपम् । तथा प्रसीदति निर्मलीभवति । तथा कथम् । यथा कतकम् फलम् आसाद्य वारि प्रसीदति । केषु सत्सु प्रसीदतीत्य् अपेक्षायाम् आह व्रजत्य् आत्मेत्यादि । अपगतासङ्गे नष्टासक्त्याख्यदोषे । जीर्णजाड्ये जाड्यनिर्गते । अत एव गलति गलनोन्मुखे । मनसि । आत्माम्भसा परमात्माख्यजलेन सह । एकत्वं व्रजति सति । कस्मिन्न् इव । आतपे तापदेशे । स्थिते हिमपूरे इव । पुनः कासु सतीषु । अथ तदनन्तरम् । तृष्णासु शाम्यन्तीषु सतीषु । कथम्भूतासु । तरङ्गितासु वृद्धियुक्तासु । कल्लोलजालैः विकल्पस्वरूपैः कल्लोलसमूहैः । लोलम् अन्तरम् यासाम् । ताः । तादृशीषु । कास्व् इव । नदीष्व् इव । यथा ताः घनात्यये शरदि । शाम्यन्ति । तथेत्य् अर्थः । पुनः कस्मिन् सति । संसारवासनाजाले वैरस्यरंहसा आखुना इव खगजाले त्रोटिते सति । कथम्भूते । अदृढः । ग्रन्थीनाम् कामादिरूपाणां ग्रन्थीनाम् । श्लेषः सम्बन्धः यस्य । तादृशे । जन्तोः कथम्भूतस्य । कृतः विचारः को ःहं कस्य संसार इत्य् एवंरूपः विवेकः येन । तादृशस्य । विगलद्वृत्तिचेतः यस्य । तादृशस्य । ज्ञस्यैव हि मननत्यागे शक्तिर् अस्तीति ज्ञत्वाद् इत्य् उक्तम् । किञ्चित् परोक्षतया । न त्व् अपरोक्षतयेत्य् अर्थः । उपादेयम् अर्थात् शुद्धद्रष्टृरूपम् । दृश्यम् । द्रष्टारम् द्रष्टृरूपम् । पश्यतः । अद्रष्टारम् द्रष्टृव्यतिरिक्तम् । अपश्यतः । रसेष्व् अपि सुप्तस्येति योज्यम् । निराशिषः आशारहितस्य । कुलकम् ॥म्त्_४,२२।१-८॥  
  

  
अन्यत् किं तस्य सम्पत्स्यते इत्य् । अत्राह  

  
नीरागं निरुपासङ्गं निर्द्वन्द्वं निरुपाश्रयम् ।
  
विनिर्याति मनो मोहाद् विहगः पञ्जराद् इव ॥मु_४,२२।९॥  

  
निरुपासङ्गम् आसक्तिरहितम् । निरुपाश्रयम् निरपेक्षम् । मोहात् अनात्मन्य् आत्माभिमानरूपाद् अविचारात् ॥म्त्_४,२२।९॥  

  
शान्तसन्देहदौरात्म्यं गतकौतुकविभ्रमम् ।
  
परिपूर्णान्तरं चेतः पूर्णेन्दुर् इव राजते ॥मु_४,२२।१०॥  

  
कौतुकम् अत्र पदार्थविषयं ज्ञेयम् । परिपूर्णम् सहजानन्दनिर्भरम् । अन्तरम् यस्य । तादृशम् ॥म्त्_४,२२।१०॥  

  
जनितोत्तमसौन्दर्या दूरोदस्तनतोन्नता ।
  
समतोदेति सर्वत्र शान्तवात इवार्णवे ॥मु_४,२२।११॥  

  
जनितम् उत्तमं सौन्दर्यम् यया । सा । समतया हि पुरुषः सदैव प्रसन्नवदनो भवति । दूरोदस्ता नतोन्नता भावप्रधानो निर्देशः । नतोन्नतता । यस्याम् । सा ॥म्त्_४,२२।११॥  

  
अन्धकारमयी मूढा जाड्यजर्जरितान्तरा ।
  
तनुताम् एति संसारवासनेव प्रगे क्षपा ॥मु_४,२२।१२॥  

  
इवशब्दः क्षपेत्य् अनेन सम्बध्यते ॥म्त्_४,२२।१२॥  

  
दृष्टचिद्भास्करा प्रज्ञापद्मिनी पुण्यपल्लवा ।
  
विकसत्य् अमलोद्द्योता प्रातर् द्यौर् इव रूपिणी ॥मु_४,२२।१३॥  

  
स्पष्टम् ॥म्त्_४,२२।१३॥  

  
प्रज्ञा हृदयहारिण्यो भुवनाह्लादनक्षमाः ।
  
सत्त्वलक्ष्म्यः प्रवर्तन्ते सकलेन्दोर् इवांशवः ॥मु_४,२२।१४॥  

  
सत्त्वलक्ष्म्यः सत्त्वगुणसम्पदः ॥म्त्_४,२२।१४॥  
  

  
उपसंहारं करोति  

  
बहुनात्र किम् उक्तेन ज्ञातज्ञेयो महामतिः ।
  
नोदेति नैव यात्य् अस्तम् अभूताकाशकोशवत् ॥मु_४,२२।१५॥  

  
न उदेति अस्तं नायाति चिन्मात्राख्यात् स्वस्वरूपान् न च्यवत इत्य् अर्थः । अभूताकाशकोशवत् परमाकाशमध्यवत् ॥म्त्_४,२२।१५॥  
  

  
विचारणापरिज्ञातस्वभावस्योदितात्मनः ।
  
अनुकम्प्या भवन्त्य् एते ब्रह्मविष्ण्विन्द्रशङ्कराः ॥मु_४,२२।१६॥  

  
विचारणया परिज्ञातः स्वभावः स्वस्वरूपं येन । तादृशस्य । अनुकम्प्याः तेष्व् अपि सृष्टिनिर्माणादिक्षोभदर्शनात् अस्य दया जायते इत्य् अर्थः ॥म्त्_४,२२।१६॥  

  
प्रकटाकारम् अप्य् अन्तर् निरहङ्कारचेतसम् ।
  
नाप्नुवन्ति विकल्पास् तम् मृगतृष्णाम्ब्व् इवैणकाः ॥मु_४,२२।१७॥  

  
नाप्नुवन्ति स्ववशं न कुर्वन्ति । प्रकटाकारस्य चाहङ्कारराहित्यम् आश्चर्यकार्य् एव ॥म्त्_४,२२।१७॥  
  

  
तरङ्गवद् अमी लोकाः प्रयान्त्य् आयान्ति चाभितः ।
  
क्रोडीकुरुत आत्मोत्थे न ज्ञम् मरणजन्मनी ॥मु_४,२२।१८॥  

  
क्रोडीकुरुतः वशीकुरुतः । देहाभिमानाभावेन तत्स्थमृतिजन्माभिमानाभावात् ॥म्त्_४,२२।१८॥  

  
आविर्भावतिरोभावौ संसारो नेतरः क्रमः ।
  
इति ताभ्यां समालोके रमते न स खिद्यते ॥मु_४,२२।१९॥  

  
इति एवंरूपाभ्याम् । ताभ्याम् आविर्भावतिरोभावाभ्याम् । सः । समालोके तत्तत्त्वप्रकाशे सति । रमते । न खिद्यते । ज्ञातवस्तुतत्त्वो हि वस्तुभिः रमत एव न खिद्यते । अज्ञाततत्त्वस्यैव रज्ज्वादिषु सर्पादिभयकृतखेददर्शनात् ॥म्त्_४,२२।१९॥  
  

  
न जायते न म्रियते कुम्भे कुम्भनभो यथा ।
  
भूषिते दूषिते वापि देहे तद्वद् इहात्मवान् ॥मु_४,२२।२०॥  

  
देहाभिमानाभावाद् इति भावः ॥म्त्_४,२२।२०॥  

  
विवेक उदिते शीते मिथ्याभ्रमभरोदिता ।
  
क्षीयते वासना साभ्रे मृगतृष्णा मराव् इव ॥मु_४,२२।२१॥  

  
मिथ्यारूपः यः भ्रमभरः । तेनोदिता । साभ्रे हि मरौ मृगतृष्णा क्षीयत एव । ताप एव तस्या उत्थानात् ॥म्त्_४,२२।२१॥  

  
को ःहं कथम् इदं वेति यावन् न प्रविचारितम् ।
  
संसाराडम्बरं तावद् अन्धकारोपमं स्थितम् ॥मु_४,२२।२२॥  

  
अन्धकारो ःपि किंरूपो ःयम् इति विचारः । तावद् एव तिष्ठति ॥म्त्_४,२२।२२॥  
  

  
मिथ्याभ्रमभरोद्भूतं शरीरम् पदम् आपदाम् ।
  
आत्मभावनया नेदं यः पश्यति स पश्यति ॥मु_४,२२।२३॥  

  
यः इदं देहम् । आत्मभावनया न पश्यति । सः पश्यति सम्यक् पश्यति इति पिण्डार्थः ॥म्त्_४,२२।२३॥  

  
देशकालवशोत्थानि न ममेति गतभ्रमम् ।
  
शरीरसुखदुःखानि यः पश्यति स पश्यति ॥मु_४,२२।२४॥  

  
मम शुद्धचिन्मात्रस्य मम ॥म्त्_४,२२।२४॥  

  
आत्मानम् इतरच् चैव दृशा नित्याविभिन्नया ।
  
सर्वं चिज्ज्योतिर् एवेति यः पश्यति स पश्यति ॥मु_४,२२।२५॥  

  
चिज्ज्योतिः शुद्धचित्प्रकाशरूपम् ॥म्त्_४,२२।२५॥  
  

  
अपारपर्यन्तनभोदिक्कालादि क्रियान्वितम् ।
  
अहम् एवेति सर्वत्र यः पश्यति स पश्यति ॥मु_४,२२।२६॥  

  
नभश् च दिक् च कालश् च । ते आदिः यस्य जगतः । तत् नभोदिक्कालादि अपारपर्यन्तम् पारपर्यन्तरहितं च तत् । नभोदिक्कालादिरूपं जगत् अहम् एवास्मि । अहन्तासारस्य चिन्मात्रतत्त्वस्यैव सर्वमयत्वेन स्थितत्वात् । अन्यथाहम् इति सर्वत्र न स्फुरेत् । जडेष्व् अदर्शने ःपि चेतनवत् सत्ताभाक्त्वाविशेषात् । तत्रापि तत्स्फुरणानुमानस्य शक्यत्वात् न सर्वत्रेत्य् अस्यानुपपत्तेः । कथम्भूतं तत् । क्रियान्वितम् । आदिशब्दाक्षिप्ताया अपि क्रियायाः पृथक् निर्देशः प्राधान्यख्यापनार्थः । इति एवम् । सर्वत्र सर्वेषु देशेषु कालेषु च । यः पश्यति सः पश्यति । नान्य इत्य् अर्थः ॥म्त्_४,२२।२६॥  
  

  
वालाग्रलक्षभागात् तु कोटिशः परिकल्पितः ।
  
अहं सूक्ष्म इति व्यापी यः पश्यति स पश्यति ॥मु_४,२२।२७॥  

  
सूक्ष्मस्य व्यापित्वम् आश्चर्यावहम् । सूक्ष्मत्वं चात्र बाह्यान्तःकरणातीतत्वेन द्रष्टव्यम् ॥म्त्_४,२२।२७॥  

  
सर्वशक्तिर् अनन्तात्मा सर्वभावान्तरस्थितः ।
  
अद्वितीयश् चिद् इत्य् अन्तर् यः पश्यति स पश्यति ॥मु_४,२२।२८॥  

  
चित् चिदात्मा । भवति । कथम्भूतः । सर्वशक्तिः अन्यथा नानारूपं जगत् न प्रादुर्भवेत् । अनन्तात्मा अन्तस्यापि तस्मिन्न् एव निगीर्णत्वात् तद्रहितः । न हि निगीर्ण एव निगरितुः रूपम् आच्छादयितुं शक्तः । सर्वेषाम् भावानाम् अन्तरे स्थितः सर्वभावान्तरस्थितः । अन्यथाहम् इति न स्फुरेत् । अद्वितीयः द्वितीयत्वेन मतस्यापि तद्रूपत्वानपायात् द्वितीयरहितः । इति एवम् । अन्तः मनसि । न तु चक्षुषा । यः पश्यति स पश्यतीति ॥म्त्_४,२२।२८॥  
  

  
आधिव्याधिभयोद्विग्नो जरामरणजन्मवान् ।
  
देहो नाहम् इति प्राज्ञो यः पश्यति स पश्यति ॥मु_४,२२।२९॥  

  
प्राज्ञः शुद्धचिन्मात्रतत्त्वे आत्मत्वनिश्चयवान् ॥म्त्_४,२२।२९॥  

  
तिर्यग् ऊर्ध्वम् अधस्ताच् च व्यापको महिमा मम ।
  
न द्वितीयो ममास्तीति यः पश्यति स पश्यति ॥मु_४,२२।३०॥  

  
मम शुद्धचिन्मात्ररूपस्य मम । न तु देहादिरूपस्य ॥म्त्_४,२२।३०॥  

  
मयि सर्वम् इदम् प्रोतं सूत्रे मणिगणा इव ।
  
चित्तन्तुर् अहम् एवेति यः पश्यति स पश्यति ॥मु_४,२२।३१॥  

  
कथं त्वयि सर्वम् प्रोतम् इत्य् । अत्राह चित्तन्तुर् इति । तन्तौ हि मुक्ता प्रोताः भवन्ति । तन्तुत्वं च चितः व्यापकतया सूक्ष्मतया च ज्ञेयम् ॥म्त्_४,२२।३१॥  

  
नाहं न चान्यद् अस्तीह ब्रह्मैवास्ति न चास्ति तत् ।
  
इत्थं सदसतोर् मध्यं यः पश्यति स पश्यति ॥मु_४,२२।३२॥  

  
इह लोके । अहम् परिच्छिन्नदेहादिरूपः अहम् । नास्मि । अन्यत् मत्तो भिन्नत्वेन स्थितं जगत् । न चास्ति । सुषुप्तौ अदर्शनात् । ब्रह्म व्यापकं चिन्मात्रतत्त्वम् । एवास्ति परमार्थतः सत्ताम् भजते । सर्वथाभावस्य वक्तुम् अशक्यत्वात् । न हि निरादिष्टो नो भ्रमः सम्भवति । तत् ब्रह्म । नास्ति च । बाह्यान्तःकरणातीतत्वात् । इत्थम् एवम् । सदसतोः मध्यम् सन्धिभूतं शुद्धचिन्मात्राख्यं वस्तु । यः पश्यति स पश्यति ॥म्त्_४,२२।३२॥  
  

  
यन् नाम किञ्चित् त्रैलोक्यं स एको ःवयवो मम ।
  
तरङ्गो ःब्धाव् इवेत्य् अन्तर् यः पश्यति स पश्यति ॥मु_४,२२।३३॥  

  
मम शुद्धचिन्मात्ररूपस्य मम । स्वप्ने हि चिन्मात्रावयवभूतं जगत् सर्वो ःनुभवति ॥म्त्_४,२२।३३॥  

  
शोच्या पाल्या मयैवेयं स्वसेयम् मे कनीयसी ।
  
त्रिलोकी पेलवेत्य् उच्चैर् यः पश्यति स पश्यति ॥मु_४,२२।३४॥  

  
पेलवा नाशभीरुः । कनीयसी स्वसा चेदृश्य् एव भवति ॥म्त्_४,२२।३४॥  

  
आत्मतापरते त्वत्तामत्ते यस्य महात्मनः ।
  
भावाद् उपरते नूनं स पश्यति सुलोचनः ॥मु_४,२२।३५॥  

  
भावात् मनसः । सर्वत्र चिन्मात्रत्वदर्शनाद् इति भावः ॥म्त्_४,२२।३५॥  
  

  
चेत्यानुपातरहितं चिद्भैरवमयं वपुः ।
  
आपूरितजगज्जालं यः पश्यति स पश्यति ॥मु_४,२२।३६॥  

  
चेत्यानुपातरहितः यः चिद्भैरवः सर्वग्रासकत्वात् चिदाख्यः भैरवः । तन्मयं वपुः स्वरूपम् ॥म्त्_४,२२।३६॥  

  
सुखं दुःखम् भवो ःभावो विवेककलनाश् च याः ।
  
अहं न वेति नूनं वा पश्यन् न परिहीयते ॥मु_४,२२।३७॥  

  
सुखं दुःखं भवः अभावः विवेककलनाश् चाहम् अस्मि इति पश्यन् । एतन् न वास्मि इति वा पश्यन् । न परिहीयते न हानिम् प्राप्नोति । उभयथापि शुद्धचिन्मात्रस्वरूपत्वाप्तेः । न हि शुद्धचिन्मात्रं विना कश्चिद् व्यापकः उत्तीर्णो वा भवति ॥म्त्_४,२२।३७॥  

  
स्वात्मसत्तापरापूर्णे जगत्य् अन्येन वर्जिते ।
  
किम् मे हेयं किम् आदेयम् इति पश्यन् सदृग् नरः ॥मु_४,२२।३८॥  

  
स्वात्मनः शुद्धचिन्मात्ररूपस्य स्वात्मनः । या सत्ता स्फूर्तिरूपा सत्ता । तया परापूर्णे सारत्वेन स्थितत्वात् निर्भरिते । अन्यथाहम् इति स्फुरणायोगात् । तथा अन्येन चिन्मात्रव्यतिरिक्तेन । वर्जिते जगति । किं हेयम् भवति । स्वात्मनः हेयत्वायोगात् न किञ्चिद् अपीत्य् अर्थः । किम् आदेयम् भवति । स्वात्मनः सर्वदा प्राप्तत्वात् न किञ्चिद् अपीत्य् अर्थः । इति एवम् । पश्यन् अनुभवन् । नरः । सदृक् दृष्टिसहितो । भवति । अन्ये ःन्धा इत्य् अर्थः ॥म्त्_४,२२।३८॥  
  

  
अप्रतर्क्यम् अनाभासं सन्मात्रम् इदम् इत्य् अलम् ।
  
हेयोपादेयकलना यस्य क्षीणा नमामि तम् ॥मु_४,२२।३९॥  

  
इदम् जगत् । अप्रतर्क्यम् तर्कितुम् अशक्यम् । अनाभासम् शान्ते स्वस्वरूपे स्थितत्वाद् आभासरहितम् । सन्मात्रम् एवास्ति । इति अनेन निश्चयेन । यस्य पुरुषस्य । हेयोपादेयकलना क्षीणा । अहं तम् पुरुषम् । नमामि । स एव सर्वेभ्य उत्कृष्ट इति भावः ॥म्त्_४,२२।३९॥  
  

  
य आकाशवद् एकात्मा सर्वभावगतो ःपि सन् ।
  
न भावरञ्जनाम् एति स महात्मा महेश्वरः ॥मु_४,२२।४०॥  

  
यः पुरुषः । आकाशवत् एकात्मा सर्वव्यापकात्मा । सर्वभावगतः अपि सन् शरीरयात्रानिमित्तेषु सर्वेषु पदार्थेषु व्यवहारयुक्तो ःपि सन् । भावरञ्जनाम् । भावे मनसि । रञ्जनाम् हर्षामर्षरूपां रञ्जनाम् । न एति । सः महात्मा महापुरुषः । महेश्वरः भवति महाशक्तियुक्तत्वात् ॥म्त्_४,२२।४०॥  
  

  
तमःप्रकाशकलनामुक्तः कालात्मतां गतः ।
  
यः सोम्यः सुसमः स्वस्थस् तं नौमि पदम् आगतम् ॥मु_४,२२।४१॥  

  
यः । तमःप्रकाशयोः जाड्यचित्त्वयोः । या कलना । तया मुक्तः । कालस्य क्रियावैचित्र्यरूपस्य कालस्य । आत्मताम् सत्तादायकत्वेन स्वरूपताम् । गतः । सोम्यः शीतलः । स्वस्थः स्वस्वरूपे एव स्थितः । भवति । तम् पदम् आगतं नौमि । अपूर्वश् चात्र सूर्य उक्तः ॥म्त्_४,२२।४१॥  

  
सर्गान्तश्लोकेनाप्य् एतद् एव कथयति  

  
यस्योदयास्तमयसङ्कलनाकलासु चित्रासु चारुविभवासु जगद्गतासु ।
  
वृत्तिः समैव सकलैकगतेर् अनन्ता तस्मै नमः परमबोधवते शिवाय ॥मु_४,२२।४२॥  

  
सकलैकगतेः समस्तैकशरणस्य । चारुविभवासु प्रशस्तसामर्थ्ययुक्तासु । चित्रासु नानाविधासु । उदयास्तमययोः याः सङ्कलनाः घट्टनाः । तद्रूपासु जगद्गतासु कलासु । अनन्ता नाशरहिता । वृत्तिः मनोवृत्तिः । समैव भवति । अनन्तत्वं चात्र दर्ढ्यतापेक्षम् उक्तम् । तस्मै परमबोधवते परात्मतत्त्वबोधयुक्ताय । शिवाय शिवीभूताय पुरुषाय । नमः अस्तु । शिवश् च समवृत्तिः सकलैकगतिः परमबोधरूपश् च भवतीति शिवम् ॥म्त्_४,२२।४२॥  
  

  
इति श्रीभास्करकण्ठविरचितायां मोक्षोपायटीकायां स्थितिप्रकरणे द्वाविंशः सर्गः ॥२२॥  
  

  
ॐ । पुनर् अपि विवेकिन एव माहात्म्यं कथयति  

  
स उत्तमपदालम्बी चक्रभ्रमवद् आस्थितः ।
  
शरीरनगरे राज्यं कुर्वन्न् अपि न लिप्यते ॥मु_४,२३।१॥  

  
उत्तमम् पदम् चिन्मात्राख्यं श्रेष्ठं स्थानम् । आलम्बत इत्य् उत्तमपदालम्बी । चक्रभ्रमवत् आस्थितः समन्तात् स्थितः । निरनुसन्धानं चेष्टायां स्थित इति यावत् । सः जीवन्मुक्तः । शरीरनगरे राज्यं कुर्वन्न् अपि न लिप्यते । तज्जैः सुखदुःखैः न गृह्यते इत्य् अर्थः । राजापि उत्तमपदालम्बी सर्वत्र भ्रमन् नगरे राज्यं कुर्वन् भवति ॥म्त्_४,२३।१॥  

  
तस्येयम् भोगमोक्षार्थं तज्ज्ञस्योपवनोपमा ।
  
सुखायैव न दुःखाय स्वशरीरमहापुरी ॥मु_४,२३।२॥  

  
सुखायैव आत्यन्तिकमोक्षरूपसुखसाधनत्वात् । न दुःखाय दुःखलेपाभावात् ॥म्त्_४,२३।२॥  
  

  
अत्र श्रीरामः पृच्छति  

  
नगरीत्वं शरीरस्य कथं नाम महामुने ।
  
एतां चाधिवसन् योगी कथं राज्यसुखैकभाक् ॥मु_४,२३।३॥  

  
स्पष्टम् ॥म्त्_४,२३।३॥  
  

  
श्रीवसिष्ठ उत्तरम् आह  

  
रम्येयं देहनगरी राम सर्वगुणान्विता ।
  
ज्ञस्यानन्तविलासाढ्या स्वालोकार्कप्रकाशिता ॥मु_४,२३।४॥  

  
स्वालोकः आत्मप्रकाशः । स एवार्कः । तेन प्रकाशिता परामर्शद्वारेण स्वम् प्रति प्राकट्यं नीता ॥म्त्_४,२३।४॥  

  
सर्वगुणत्वम् एव कथयति  

  
नेत्रवातायनोद्द्योतप्रकाशभुवनान्तरा ।
  
करप्रतोलीविस्तारप्राप्तपादोपजङ्गला ॥मु_४,२३।५॥  

  
नेत्रे एव वातायने । तयोः यः उद्द्योतः प्रकाशः । तेन प्रकाशानि प्रकटानि । भुवनान्तराणि भुवनमध्यानि यस्याम् । सा । नगर्याम् अपि नगरद्वारनिर्मितैः वातायनैः भुवनान्तराणि दृश्यानि भवन्ति । करौ एव प्रतोल्यौ विशिखे । ताभ्याम् प्राप्तौ पादाव् एव उपजङ्गलौ जङ्गलसमीपदेशौ यस्याः । सा । नगर्यश् च उपजङ्गलं तावत् प्रतोली भवति ॥म्त्_४,२३।५॥  
  

  
रोमराजिलतागुल्मा त्वगट्टालकमालिता ।
  
गुल्फगुल्गुलुविश्रान्तजङ्घोरुस्तम्भमण्डला ॥मु_४,२३।६॥  

  
त्वग् एवाट्टालकम् प्राकारः । तेन भूषिता । गुल्गुलुः स्तम्भाधारभूता शिला ॥म्त्_४,२३।६॥  
  

  
रेखाविभक्तपादोग्रशिलाप्रथमनिर्मिता ।
  
चर्ममर्मसिरासारसन्धिसीमा मनोरमा ॥मु_४,२३।७॥  

  
रेखाभ्यां विभक्ते ये । पादौ एवोग्रशिले । तयोः प्रथमं निर्मिता । प्रथमनिर्माणे हि कृतविभागाः शिलाः स्थाप्यन्ते । चर्ममर्मसिरासारः चर्ममर्मसिरासमूह एव । सन्धिसीमाः सन्धिमर्यादाः यस्याः । सा ॥म्त्_४,२३।७॥  
  

  
ऊरुद्वयकवाटाग्रनिर्मितोपस्थनिर्गमा ।
  
कचत्कचावलीकाचदलप्रच्छादनावृता ॥मु_४,२३।८॥  

  
ऊरुद्वयम् एव कवाटे । तयोः ये अग्रे । ताभ्यां निर्मितः कवाटरचनायुक्तः कृतः । उपस्थ एव गुदस्थानम् एव । निर्गमः द्वारदेशः यस्याः । सा । कचन्ती या कचावली । सा एव काचदलैः निर्मितम् प्रच्छादनम् । तेनावृता ॥म्त्_४,२३।८॥  
  

  
भ्रूललाटास्यसच्छायवदनोद्यानशोभिता ।
  
दृष्टिपातोत्पलाकीर्णकपोलविपुलस्थला ॥मु_४,२३।९॥  

  
भ्रूललाटास्यैः सच्छायम् यत् वदनम् । तद् एवोद्यानम् । तेन शोभिता ॥म्त्_४,२३।९॥  

  
वक्षःस्थलसरःस्यूतकुचपङ्कजकोरका ।
  
घनरोमावलिच्छन्नस्कन्धक्रीडाशिलोच्चया ॥मु_४,२३।१०॥  

  
घनरोमावलिच्छन्ना चासौ स्कन्धक्रीडाशिलोच्चया च ॥म्त्_४,२३।१०॥  
  

  
उदरश्वभ्रनिक्षिप्तस्वन्नेष्टभक्ष्यकर्परा ।
  
दीर्घकण्ठबिलोद्गीर्णवातसंरम्भशब्दिता ॥मु_४,२३।११॥  

  
उदरश्वभ्रे उदरगर्ते । निक्षिप्तानि यानि स्वन्नानि शोभनान्नानि । तैः । तद्व्याजेनेति यावत् । इष्टभक्ष्यकर्परा इष्टभक्ष्यभग्नपात्रम् यस्याः । सा । राजनगर्याम् अपि इष्टभक्ष्यपात्राणि भवन्ति । दीर्घम् यत् कण्ठबिलम् । तस्मिन् । उद्गीर्णः सञ्चारी । यः वातः । तस्य यः संरम्भः । तेन शब्दिता शब्दयुक्ता कृता । नगर्याम् अपि बिलेषु वातशब्दो भवति ॥म्त्_४,२३।११॥  
  

  
हृदयापणनिर्णीतयथाप्राप्तार्थभूषिता ।
  
अनारतं नवद्वारप्रवहत्प्राणनागरा ॥मु_४,२३।१२॥  

  
हृदयम् एवापणः निषद्या । तस्मिन् निर्णीता उपादेयत्वेन निश्चिताः । ये यथाप्राप्तार्थाः स्वप्रवाहागतार्थाः । तैः भूषिता । नगर्या अपि आपणेषु अर्था निर्णीयन्ते ॥म्त्_४,२३।१२॥  
  

  
आस्यस्फारखदादृष्टदन्तास्थिशकलाकुला ।
  
मुखखदाभ्रमज्जिह्वाचिल्लाचर्वितभोजना ॥मु_४,२३।१३॥  

  
नगर्याम् अपि खदासु मांसभक्षकैः त्यक्तानि अस्थिशकलानि भवन्ति । चिल्ला पक्षिविशेषः ॥म्त्_४,२३।१३॥  

  
रोमशष्पभरच्छन्नकर्णकोटरकूपका ।
  
स्फिक्शृङ्खलाञ्चितोपान्तपृष्टविस्तीर्णजङ्गला ॥मु_४,२३।१४॥  

  
स्फिजौ एव शृङ्खले । ताभ्याम् अञ्चितोपान्तम् रम्योपान्तम् । पृष्टम् एव विस्तीर्णजङ्गलम् यस्याः । सा । नगर्या अपि जङ्गलसन्धिषु चौरादिप्रतिबन्धार्थं शृङ्गलाः भवन्ति ॥म्त्_४,२३।१४॥  
  

  
गुदोच्छिन्नारघट्टान्तरुद्धृतानन्तकर्दमा ।
  
चित्तोद्यानमहीवल्गदात्मचिन्तावराङ्गना ॥मु_४,२३।१५॥  

  
गुद एवोच्छिन्नारघट्टः त्रोटितारघट्टयन्त्रः । तेनान्तः अन्तःप्रदेशात् । उद्धृतः निष्कासितः । अनन्तः कर्दमः । अर्थात् शकृद्रूपः कर्दमः यस्याः । सा । नगर्या अपि कर्दमम् उद्धरन्ति । चित्तोद्यानेति । ज्ञचित्ते हि रात्रिन्दिनम् आत्मचिन्ता एव स्फुरति ॥म्त्_४,२३।१५॥  
  

  
धीवरत्रादृढाबद्धचपलेन्द्रियमर्कटा ।
  
वदनोद्यानहसनपुष्पोद्गममनोरमा ॥मु_४,२३।१६॥  

  
ज्ञो हि धीरज्ज्वा चपलेन्द्रियाणि बध्नाति । वदनोद्यानेति । उद्याने च पुष्पोद्गमो युक्त एव ॥म्त्_४,२३।१६॥  

  
स्वशरीरपुरी ज्ञस्य सर्वसौभाग्यसुन्दरी ।
  
सुखायैव न दुःखाय परमाय हिताय च ॥मु_४,२३।१७॥  

  
स्वशरीरपुरी प्रोक्तसर्वपुरीगुणा निजशरीरनगरी । परमाय हिताय मोक्षरूपायेत्य् अर्थः ॥म्त्_४,२३।१७॥  

  
अज्ञस्येयं सुखदास्त्य् अथ वा नेत्य् । अत्राह  

  
अज्ञस्येयम् अनन्तानां दुःखानां कोशमालिका ।
  
ज्ञस्य त्व् इयम् अनन्तानां सुखानां कोशमालिका ॥मु_४,२३।१८॥  

  
कोशमालिका भाण्डागारमाला । अनन्तदुःखोत्पादिकेत्य् अर्थः । अज्ञातशुद्धतत्त्वस्य तस्यैतदर्थं रात्रिन्दिनं सन्तापभाक्त्वात् इति भावः । ननु तर्हि ज्ञस्यापि ईदृश्य् एव स्याद् इत्य् । अत्राह ज्ञस्य त्व् इति । तुशब्दः व्यतिरेकद्योतकः । ज्ञातशुद्धात्मतत्त्वस्य तस्यैतदर्थं सन्तापभाक्त्वाभावात् । न ह्य् अन्यार्थम् अन्यः सन्तापभाग् भवतीति भावः ॥म्त्_४,२३।१८॥  
  

  
ननु तर्हि नाशकाले इयं ज्ञस्य दुःखदा भविष्यतीत्य् । अत्राह  

  
न किञ्चिद् अस्यां नष्टायां ज्ञस्य नष्टम् अरिन्दम ।
  
स्थितायां संस्थितं सर्वं तेनेयं ज्ञसुखावहा ॥मु_४,२३।१९॥  

  
एतद्व्यतिरिक्तशुद्धचिन्मात्रस्वरूपत्वाद् इति भावः । ननु तर्हि स्थितिकाले ःप्य् अस्यानया न किञ्चित् प्रयोजनम् इत्य् । अत्राह स्थितायाम् इति । सर्वं संस्थितम् समस्तजीवन्मुक्त्युपयोगिकार्यसाधकत्वाद् इति भावः । उपसंहारं करोति तेनेयम् इति ॥म्त्_४,२३।१९॥  
  

  
नन्व् अस्याः कैश्चिद् रथत्वम् अप्य् उक्तम् इत्य् । अत्राह  

  
यद् एनां ज्ञः समारुह्य संसारे विहरत्य् अलम् ।
  
अशेषभोगमोक्षार्थं तेनेयं ज्ञरथः स्मृतः ॥मु_४,२३।२०॥  

  
एनाम् शरीरपुरीम् ॥म्त्_४,२३।२०॥  

  
शब्दरूपरसस्पर्शगन्धबन्धुश्रियो यतः ।
  
अनयैव हि लभ्यन्ते तेनेयं ज्ञस्य लाभदा ॥मु_४,२३।२१॥  

  
ननु शब्दादिलाभेन ज्ञस्य को लाभो ःस्तीति चेन् । न । शब्दादिद्वारेण परमात्मतत्त्वशक्तिनिचयज्ञानरूपस्य लाभस्य स्थितत्वात् ॥म्त्_४,२३।२१॥  
  

  
सुखदुःखक्रियाजालं यदैषोद्वहति स्वयम् ।
  
तदैषा राम सर्वत्र सर्ववस्तुभरक्षमा ॥मु_४,२३।२२॥  

  
एषा देहनगरी । ज्ञो हि सुखादिकं शरीरस्यैव जानाति न स्वस्य ॥म्त्_४,२३।२२॥  

  
तस्यां शरीरपुर्यां हि राज्यं कुर्वन् गतभ्रमः ।
  
ज्ञस् तिष्ठति गतव्यग्रं स्वपुर्याम् इव वासवः ॥मु_४,२३।२३॥  

  
गतभ्रमः एताम् प्रति अहमभिमानरहितः । गतव्यग्रम् निराकुलम् ॥म्त्_४,२३।२३॥  

  
न क्षिपत्य् अवटाटोपे मनोमत्ततुरङ्गमम् ।
  
न लोभद्वन्द्वरूपाय प्रज्ञापुत्रीम् प्रयच्छति ॥मु_४,२३।२४॥  

  
अवटाटोपे विषयरूपे श्वभ्राडम्बरे । लोभाख्यो यः द्वन्द्वरूपः । तस्मै । प्रज्ञापुत्रीं न प्रयच्छति । लोभग्रस्ताम् प्रज्ञां न करोतीति भावः ॥म्त्_४,२३।२४॥  
  

  
अज्ञानपरराष्ट्रं च न रन्ध्रं त्व् अस्य पश्यति ।
  
संसारारिभयस्यान्तर्मूलान्य् एष निकृन्तति ॥मु_४,२३।२५॥  

  
अज्ञानम् एव परराष्ट्रम् लक्षणया रिपुभूतो राजा । न पश्यति । गमनस्य तु का कथा । अस्य अज्ञानराज्ञः । रन्ध्रम् । तु एवशब्दार्थे । न पश्यति । जितत्वात् ॥म्त्_४,२३।२५॥  
  

  
तृष्णासारपरावर्ते कामसङ्क्षोभदुर्ग्रहे ।
  
न निमज्जन्ति पर्यस्तसुखदुःखाक्षदेवने ॥मु_४,२३।२६॥  

  
तृष्णासारस्य परावर्तः आवृत्तिः यस्मिन् । तादृशे । कामस्य यः सङ्क्षोभः । तेन दुर्ग्रहे । पर्यस्तौ प्रेरितौ । यौ सुखदुःखाक्षौ सुखदुःखे एवाक्षौ । तयोः यत् देवनम् क्रीडनम् । द्यूतम् इति यावत् । तत्र न निमज्जन्ति । राज्ञो हि द्यूतमज्जनं दोष एव । अक्षदेवनम् अपि तृष्णाकामवलितम् एव भवति ॥म्त्_४,२३।२६॥  
  

  
करोत्य् अविरतं स्नानम् बहिर् अन्तर् अपि क्षणात् ।
  
सरित्सङ्गमतीर्थेषु मनोरथगतिः क्रमात् ॥मु_४,२३।२७॥  

  
बहिः बाह्ये । अन्तः मनसि । मन एव स्वाधीनत्वात् रथः । तेन गतिः यस्य । सः । अन्तः स्नानं तु चिद्ध्रदनिमज्जनम् एव ज्ञेयम् ॥म्त्_४,२३।२७॥  

  
सकलाक्षिजनादृश्यः पुरप्रेक्षापराङ्मुखः ।
  
ध्याननाम्नि सुखं नित्यं तिष्ठत्य् अन्तःपुरान्तरे ॥मु_४,२३।२८॥  

  
पुरस्य शरीरस्य । नगरस्य च राजापि सकलजनादृश्यः पुरप्रेक्षापराङ्मुखश् चरन् पुरे तिष्ठति । ध्यानं चात्र स्वात्मभूतशुद्धचिन्मात्रतत्त्वपरामर्श एव ज्ञेयः ॥म्त्_४,२३।२८॥  

  
सुखावहैषा नगरी नित्यम् प्रमुदितात्मनः ।
  
भोगमोक्षप्रदा दिव्या शक्रस्येवामरावती ॥मु_४,२३।२९॥  

  
ज्ञस्येति शेषः ॥म्त्_४,२३।२९॥  

  
स्थितया संस्थितं सर्वं किञ्चिन् नष्टं न नष्टया ।
  
यया पुर्या महीपस्य सा कथं न सुखावहा ॥मु_४,२३।३०॥  

  
स्पष्टम् ॥म्त्_४,२३।३०॥  

  
विनष्टे देहनगरे ज्ञस्य नष्टं न किञ्चन ।
  
आक्रान्तकुम्भकोशस्य खस्य कुम्भक्षये यथा ॥मु_४,२३।३१॥  

  
स्पष्टम् ॥म्त्_४,२३।३१॥  

  
विद्यमानं घटं वायुः किल स्पृशति नास्थितम् ।
  
यथा तथैव देही स्वां शरीरनगरीम् इमाम् ॥मु_४,२३।३२॥  

  
अस्थितम् नष्टम् । देही देहाद् व्यतिरिक्तम् आत्मानं जानानः तज्ज्ञः ॥म्त्_४,२३।३२॥  
  

  
अत्रस्थ एष भगवान् आत्मा सर्वगतो ःपि सन् ।
  
स्वविकल्पकृताम् भुक्त्वा पुंस्ताम् अधिगतात्मदृक् ॥मु_४,२३।३३॥  

  
कुर्वन्न् अपि न कुर्वाणः सम्यक् सर्वक्रियोन्मुखः ।
  
कदाचित् प्रकृतान् सर्वान् कार्यार्थान् अधितिष्ठति ॥मु_४,२३।३४॥  

  
अत्रस्थः देहस्थः । अपिशब्दः सर्वगतस्य पुंस्ताभोगे विरोधं द्योतयति । अधिगतात्मदृक् तज्ज्ञः । न तु मूर्खः । तस्यैवंविधत्वासम्भवात् । कुर्वन् शरीरादिद्वारेण कुर्वन् । न कुर्वाणः नाहं कर्तेति निश्चयात् । कार्यार्थान् करणीयानि प्रयोजनानि । अधितिष्ठति कर्तव्यत्वेन निश्चिनोति । प्रकृतान् प्रवाहागतान् । न तु स्वविमर्शेन कल्पितान् ॥म्त्_४,२३।३३-३४॥  
  

  
ननु यदि कदाचिद् एतत् करोति तर्हि अन्यदा किं करोतीत्य् । अत्राह  

  
कदाचिल् लीलयालोलं विमानम् अधिरोहति ।
  
अनाहतगतिं कान्तं विहर्तुम् अमलम् मनः ॥मु_४,२३।३५॥  

  
कदाचिद् असौ तज्ज्ञः आत्मलीलया मनः विमानम् मनोरूपं विमानम् । अधिरोहति । किं कर्तुम् । विहर्तुम् आन्तरं विहारं कर्तुम् । मनोविमानं कथम्भूतम् । अलोलम् चञ्चलतारहितम् । पुनः कथम्भूतम् । अनाहता क्वचिद् अप्रतिहता । गतिः यस्य । सः । तम् । विमानशब्दापेक्षया पुंस्त्वम् । अमलम् रागादिमलरहितम् । अत एव कान्तम् ॥म्त्_४,२३।३५॥  
  

  
ननु तत्र किं करोतीत्य् । अत्राह  

  
तत्रस्थो लोकसुन्दर्या सततं शीतलाङ्गया ।
  
रमते नाम यो मैत्र्या नित्यं हृदयसंस्थया ॥मु_४,२३।३६॥  

  
सः तज्ज्ञः तत्रस्थः मनोविमानस्थः । लोकसुन्दर्या लोकप्रियया । नित्यं हृदयस्थया सततं शीतलाङ्गया मैत्र्या मैत्र्याख्यया स्त्रिया । रमते । कदाचिद् अन्तर्मुखः सन् मैत्रीमय एव भवतीति भावः ॥म्त्_४,२३।३६॥  
  

  
न केवलम् मैत्र्य् एव तस्य कान्तास्ति यावद् अन्ये द्वे अपीत्य् आह  

  
द्वे कान्ते तिष्ठतस् तस्य पार्श्वयोः सत्यतैकते ।
  
इन्दोर् इव विशाखे द्वे समाह्लादितचेतसी ॥मु_४,२३।३७॥  

  
स्पष्टम् ॥म्त्_४,२३।३७॥  

  
ज्ञ इमान् अखिलांल् लोकान् दुःखक्रकचदारितान् ।
  
वाल्मीकान् इव पीठस्थः पृष्ठाद् अर्क इवेक्षते ॥मु_४,२३।३८॥  

  
लोकान् कथम्भूतान् । दुःखम् एव क्रकचः । तेन दारितान् पीडितान् । वाल्मीकान् पिपीलिकाः । पृष्ठाद् पृष्ठम् आरुह्येत्य् अर्थः ॥म्त्_४,२३।३८॥  
  

  
चिरम् पूरितसर्वाशः सर्वसम्पत्तिसुन्दरः ।
  
अपुनःखण्डनायेन्दुः पूर्णाङ्ग इव राजते ॥मु_४,२३।३९॥  

  
सर्वसम्पत्त्या सर्वसम्पदा । सुन्दरः ॥म्त्_४,२३।३९॥  

  
सेव्यमानो ःपि भोगौघो न खेदायास्य जायते ।
  
कालकूटः किलेशस्य कण्ठे प्रत्युत राजते ॥मु_४,२३।४०॥  

  
खेदाय नाशद्वारेणेति भावः ॥म्त्_४,२३।४०॥  
  

  
ननु कथं नासाव् अस्य खेदाय भवतीत्य् । अत्राह  

  
परिज्ञायोपभुक्तो हि भोगो भवति तुष्टये ।
  
विज्ञायाश्वासितो मैत्रीम् एति चौरो न शत्रुताम् ॥मु_४,२३।४१॥  

  
परिज्ञाय सम्यक् निश्चित्यात्मरूपत्वेन ज्ञात्वेत्य् अर्थः । आत्मरूपत्वेन हि ज्ञातो भोगः नष्टो ःपि खेदं न ददाति स्वात्मरूपतया स्थितत्वात् । न चात्मनो नाशः युक्तः । नाशे ःपि नाशसाक्षितया स्थितत्वात् ॥म्त्_४,२३।४१॥  
  

  
नरनारीनटौघानां कलहे दूरगामिना ।
  
ज्ञेन यात्रेव सुभगा भोगश्रीर् अवलोक्यते ॥मु_४,२३।४२॥  

  
अन्यो ःपि निपुणः नटौघानां कलहे दूरं गच्छति । यात्राम् तदारब्धं नाट्यं च पश्यति ॥म्त्_४,२३।४२॥  

  
अशङ्कितोपसम्प्राप्ता ग्रामयात्रा यथाध्वगैः ।
  
प्रेक्ष्यते तद्वद् एवाज्ञैर् व्यवहारमयी क्रिया ॥मु_४,२३।४३॥  

  
निरनुसन्धानम् एव प्रेक्षत इति भावः ॥म्त्_४,२३।४३॥  

  
अयत्नोपनतेष्व् अक्षि दिग्द्रव्येषु यथा पुरः ।
  
नीरागम् एव पतति तद्वत् कार्येषु धीरधीः ॥मु_४,२३।४४॥  

  
अयत्नोपनतेषु दिग्द्रव्येषु यथा अक्षि नेत्रम् । नीरागम् रागरहितम् । पतति । धीरधीः तज्ज्ञबुद्धिः । कार्येषु तद्वत् पतति । रागरहितम् एवासौ कार्याणि करोतीति भावः ॥म्त्_४,२३।४४॥  

  
इन्द्रियाणां न हरति प्राप्तम् अर्थं कदाचन ।
  
न ददाति तथा प्राप्तं सम्पूर्णो ज्ञो ःवतिष्ठते ॥मु_४,२३।४५॥  

  
सम्पूर्णत्वं ह्य् एतद् एव यत् प्राप्तस्य ग्रहणम् अप्राप्तस्यावाञ्छनम् इति ॥म्त्_४,२३।४५॥  
  

  
अप्राप्तचिन्ताः सम्प्राप्तसमुपेक्षाश् च सन्मतिम् ।
  
नाकल्पयन्ति तरला पिञ्छघाता इवाचलम् ॥मु_४,२३।४६॥  

  
न आकल्पयन्ति न चञ्चलीकुर्वन्ति ॥म्त्_४,२३।४६॥  
  

  
संशान्तसर्वसन्देहो गलिताखिलकौतुकः ।
  
सङ्क्षीणकल्पनाजालो ज्ञः संराड् इव शोभते ॥मु_४,२३।४७॥  

  
स्पष्टम् ॥म्त्_४,२३।४७॥  

  
आत्मन्य् एव न मात्य् अन्तः स्वात्मनात्मनि जृम्भते ।
  
सम्पूर्णापारपर्यन्तः क्षीरार्णव इवात्मवान् ॥मु_४,२३।४८॥  

  
न माति । आनन्दनिर्भरत्वात् स्वात्मनात्मनि जृम्भते । नान्तः कञ्चिद् अन्यम् पश्यतीति भावः । सम्पूर्णश् चासौ अपारपर्यन्तश् च सम्पूर्णापारपर्यन्तः ॥म्त्_४,२३।४८॥  
  

  
भोगेच्छाकृपणाञ् जन्तून् दीनान् दीनेन्द्रियाणि च ।
  
अनुन्मत्तमनाः शान्तो हसत्य् उन्मत्तकान् इव ॥मु_४,२३।४९॥  

  
तदासक्तौ तु का कथेति भावः ॥म्त्_४,२३।४९॥  
  

  
इच्छतो ःन्यनिजां जायां यथैवान्येन हस्यते ।
  
इन्द्रियस्येच्छतो भोगं तथैव ज्ञेन हस्यते ॥मु_४,२३।५०॥  

  
यथा अन्यस्य निजाम् अन्यनिजाम् । तादृशीम् भाविनीम् भार्याम् इच्छतः । अन्यार्थम् भार्याम् इच्छत इति यावत् । पुरुषस्य । यथा अन्येन हस्यते हासः क्रियते । तथैव इन्द्रियस्य भोगम् इच्छतः अज्ञस्य । ज्ञेन हस्यते ॥म्त्_४,२३।५०॥  
  

  
त्यजन्तं स्वसुखं साम्यम् मनो विषयविद्रुतम् ।
  
अङ्कुशेनेव नागेन्द्रं विचारेण वशं नयेत् ॥मु_४,२३।५१॥  

  
साम्यं स्वसुखम् साम्याख्यम् आत्मानन्दम् । विचारेण किंसारा इमे भोगा इत्य् एवंरूपेण ॥म्त्_४,२३।५१॥  

  
भोगेषु प्रसरो यस्या मनोवृत्तेः प्रदीयते ।
  
साप्य् आदाव् एव हन्तव्या विषस्येवाङ्कुरोद्गतिः ॥मु_४,२३।५२॥  

  
सा मनोवृत्तिः । आदौ प्रसरदानात् प्राक् । यस्याः तु न दीयते तस्याः का कथेत्य् अपिशब्दाभिप्रायः ॥म्त्_४,२३।५२॥  
  

  
ननु प्रथमं हतायाः पश्चात् प्रसरदाने किम् फलम् इत्य् । अत्राह  

  
ताडितस्य हि यः पश्चात् सम्मानः सो ःप्य् अनन्तकः ।
  
शालेर् ग्रीष्मोपतप्तस्य कुसेको ःप्य् अमृतायते ॥मु_४,२३।५३॥  

  
सम्मानः आदरः । प्रसरदानम् इति यावत् ॥म्त्_४,२३।५३॥  
  

  
ननु कथम् एतद् इत्य् । अत्राह  

  
अनार्तेन हि सम्मानो बहुमानो न बुध्यते ।
  
पूर्णानां सरिताम् प्रावृट्पूरः स्वल्पं विराजते ॥मु_४,२३।५४॥  

  
हि यस्मात् । अनार्तेनादृष्टपीडनेन । सम्मानः बहुमानः न बुध्यते न ज्ञायते । एतद् दृष्टान्तेन समर्थयति पूर्णानाम् इति । पूर्णानां सरिताम् प्रावृट्पूरः स्वल्पम् तोकम् । विराजते । जनमनआह्लादकारित्वाभावाद् इत्य् अर्थः । जनमनो हि क्षीणानां नदीनाम् प्रावृट्पूरदर्शनेन सानन्दम् भवति ॥म्त्_४,२३।५४॥  
  

  
पूर्णस् तूपकृतो ःप्य् अन्यत् पुनर् अप्य् अभिवाञ्छति ।
  
जगत्पूरणयाप्य् अम्बु गृह्णात्य् एकार्णवो ःखिलम् ॥मु_४,२३।५५॥  

  
जगत्पूरणया युक्तो ःपीति शेषः ॥म्त्_४,२३।५५॥  

  
मनसो निगृहीतस्य या पश्चाद् भागमण्डना ।
  
ताम् एवालब्धविस्तारलब्धत्वाद् बहु मन्यते ॥मु_४,२३।५६॥  

  
भागमण्डना लेशेन पूरणा । ताम् एव भागमण्डनाम् एव । अलब्धविस्तारश् चासौ लब्धश् च अलब्धविस्तारलब्धः । तस्य भावः तत्त्वम् । तस्मात् । अलब्धविस्तारः लब्धः हि स्वल्पम् अपि बहु मन्यते ॥म्त्_४,२३।५६॥  

  
बद्धमुक्तो महीपालो ग्राममात्रेण तुष्यति ।
  
परैर् अबद्धो नाक्रान्तो राज्येनापि न तुष्यति ॥मु_४,२३।५७॥  

  
आदौ बद्धः पश्चान् मुक्तः बद्धमुक्तः । तथा निगृहीतम् मनः भोगलेशेनैव तुष्यतीति भावः ॥म्त्_४,२३।५७॥  

  
इन्द्रियनिग्रहद्वारेण मनोनिग्रहस्य साध्यत्वाद् इन्द्रियनिग्रहम् एव कथयति  

  
हस्तं हस्तेन सम्पीड्य दन्तैर् दन्तान् विचूर्ण्य च ।
  
अङ्गान्य् अङ्गैर् इवाक्रम्य जय स्वेन्द्रियशात्रवान् ॥मु_४,२३।५८॥  

  
विषयेषु प्रवृत्तानि इन्द्रियाणि सम्यग्ज्ञानबलेन प्रत्याहरणीयानीति भावः ॥म्त्_४,२३।५८॥  
  

  
जेतुम् अन्यं कृतोत्साहैः पुरुषैर् उद्बुभूषुभिः ।
  
पूर्वं हृदयशत्रुत्वाज् ज्ञातव्यानीन्द्रियाण्य् अलम् ॥मु_४,२३।५९॥  

  
अन्यम् राजादिरूपम् । उद्भवितुम् इच्छुभिः उद्बुभूषुभिः । ज्ञातव्यानि शत्रुत्वेनेति शेषः । हृदयशत्रुत्वम् चेन्द्रियाणाम् भोगान् प्रत्य् आकर्षणकारित्वेन ज्ञेयम् ॥म्त्_४,२३।५९॥  
  

  
मनोजययुक्तानाम् प्रशंसां करोति  

  
एतावति धरणितले सुभगास् ते साधुचेतनाः पुरुषाः ।
  
पुरुषकथासु च गण्या न जिता ये न चेतसा स्वेन ॥मु_४,२३।६०॥  

  
स्पष्टम् ॥म्त्_४,२३।६०॥  
  

  
सर्गान्तश्लोकेनाप्य् एतद् एव कथयति  

  
हृदयबिले कृतकुण्डल उल्बणकलनाविषो मनोभुजगः ।
  
यस्योपशान्तिम् आगत उदितं तम् अरिन्दमं वन्दे ॥मु_४,२३।६१॥  

  
स एव सर्वोत्कृष्ट इति भावः । इति शिवम् ॥म्त्_४,२३।६१॥  
  

  
इति श्रीभास्करकण्ठविरचितायां श्रीमोक्षोपायटीकायां स्थितिप्रकरणे त्रयोविंशः सर्गः ॥२३॥  
  

  
ननु तर्हीन्द्रियजये कः क्लेश इत्य् । अत्राह  

  
महानरकसम्राजो मत्तदुष्कृतवारणाः ।
  
आशाशरशलाकाढ्या दुर्जया हीन्द्रियारयः ॥मु_४,२४।१॥  

  
मत्तदुष्कृतान्य् एव वारणा येषाम् । ते । आशा एव शरशलाकाः येषाम् । तादृशाः । सम्राजः अपि वारणयुक्ताः शरयुक्ताश् च भवन्ति ॥म्त्_४,२४।१॥  

  
स्वाश्रयम् प्रथमं देहं कृतघ्ना नाशयन्ति ये ।
  
ते कुकार्यमहाकोशा दुर्जयाः स्वेन्द्रियारयः ॥मु_४,२४।२॥  

  
नाशयन्ति असम्भविनो भोगान् प्रति चेष्टां कारयन्ति ॥म्त्_४,२४।२॥  

  
कलेवरालयम् प्राप्य विषयामिषगर्धतः ।
  
अक्षगृध्रा विवल्गन्ति कार्याकार्योग्रपक्षिणः ॥मु_४,२४।३॥  

  
कार्याकार्ये एव उग्रौ पक्षौ येषाम् । ते । तादृशाः ॥म्त्_४,२४।३॥  
  

  
विवेकतन्तुजालेन गृहीता येन ते शठाः ।
  
तस्याङ्गानि न लुम्पन्ति पाषाणकवलं यथा ॥मु_४,२४।४॥  

  
ते अक्षगृध्राः । गृध्रा हि पाषाणकवलं न लुम्पन्ति ॥म्त्_४,२४।४॥  
  

  
आपातरमणीयेषु रमन्ते विषयेषु ये ।
  
अत्यन्तविरसान्तेषु पतन्ति नरकेषु ते ॥मु_४,२४।५॥  

  
अत्यन्तं विरसः अन्तः येषाम् । तेषु । विषयेष्व् इत्य् अस्य विशेषणम् एतत् ॥म्त्_४,२४।५॥  
  

  
विवेकधनवान् अस्मिन् कुकलेवरपत्तने ।
  
इन्द्रियारिभिर् अन्तःस्थैर् अवशो नाभिभूयते ॥मु_४,२४।६॥  

  
अस्मिन् अनुभूयमाने । कुकलेवरे निन्दिते शरीरे । बलवान् हि अरिभिः नावशो ःभिभूयते ॥म्त्_४,२४।६॥  

  
न तथा सुखिता भूयो मृण्मयोग्रपुरीजुषः ।
  
यथा स्वाधीनमनसः स्वशरीरपुरीश्वराः ॥मु_४,२४।७॥  

  
मृण्मयोग्रपुरीजुषः बाह्यनगरीराजानः । स्वाधीनमनस इति विशेषणद्वारेण हेतुः ॥म्त्_४,२४।७॥  

  
स्वाक्रान्तेन्द्रियभृत्यस्य सुगृहीतमनोरिपोः ।
  
वसन्त इव मञ्जर्यो वर्धन्ते बुद्धबुद्धयः ॥मु_४,२४।८॥  

  
बुद्धानाम् ज्ञानिनाम् । बुद्धयः । बुद्धबुद्धयः ॥म्त्_४,२४।८॥  

  
प्रक्षीणचित्तदर्पस्य निगृहीतेन्द्रियद्विषः ।
  
पद्मिन्य इव हेमन्ते क्षीयन्ते भोगवासनाः ॥मु_४,२४।९॥  

  
भोगवासनाः भोगसंस्काराः ॥म्त्_४,२४।९॥  
  

  
तावन् निशीव वेताल्यो वल्गन्ति हृदि वासनाः ।
  
एकतत्त्वदृढाभ्यासाद् यावन् न विजितम् मनः ॥मु_४,२४।१०॥  

  
विजिते तु मनसि न वल्गन्तीति भावः । एकतत्त्वम् सर्वव्यापकं शुद्धचिन्मात्रतत्त्वम् ॥म्त्_४,२४।१०॥  
  

  
भृत्यो ःभिमतकर्तृत्वान् मन्त्री सत्कार्यकारणात् ।
  
सामन्तः स्वेन्द्रियाक्रान्तेर् मनो मन्ये विवेकिनः ॥मु_४,२४।११॥  

  
सामन्तः शत्रुजये अधिकृतः ॥म्त्_४,२४।११॥  

  
लालनात् स्निग्धललना पालनात् पावनः पिता ।
  
सुहृद् उत्तमविश्वासान् मनो मन्ये मनीषिणाम् ॥मु_४,२४।१२॥  

  
लालनात् लालनाकारित्वात् । स्निग्धललना स्नेहयुक्ता चासौ । ललना स्त्री ॥म्त्_४,२४।१२॥  
  

  
स्वालोकितं शास्त्रदृशा सुध्यातं स्वनुनाथितम् ।
  
प्रयच्छति परां सिद्धिं त्यक्त्वात्मानम् मनःपिता ॥मु_४,२४।१३॥  

  
सुष्ठुर् अनुनाथितम् याचितम् । आत्मानं त्यक्त्वा नाशयित्वा । मनो हि स्वात्मानं नाशयित्वैव हितं सम्पादयति । पितापि पुत्रस्य स्वप्राणत्यागेन हितं करोतीति तस्योपमानत्वम् ॥म्त्_४,२४।१३॥  

  
सुघृष्टः सुपरामृष्टः सुधृतः स्वनुबोधितः ।
  
सुगुणायोजितो भाति हृदि हृद्यो मनोमणिः ॥मु_४,२४।१४॥  

  
मणिपक्षे स्वनुबोधितः सम्यक्परीक्षितः । सुगुणेषु प्रशस्तेषु गुणेषु तन्तुषु च । आ समन्तात् । योजितः ॥म्त्_४,२४।१४॥  

  
जन्मवृक्षकुठाराणि तथोदर्कोदयानि च ।
  
दिशत्य् एष मनोमन्त्री कर्माणि शुभकर्मणः ॥मु_४,२४।१५॥  

  
उदर्कः उत्तरफलभूतः । उदयः येषाम् । तानि । शुभकर्मणः शुभकर्मकारिणः पुरुषस्य ॥म्त्_४,२४।१५॥  

  
फलितम् आह  

  
एवम् मनोमणिं राम बहुपङ्ककलङ्कितम् ।
  
विवेकवारिणा सिद्ध्यै प्रक्षाल्यालोकवान् भव ॥मु_४,२४।१६॥  

  
सिद्ध्यै चिन्मात्रस्वरूपपरमात्मतत्त्वलाभाख्यायै सिद्ध्यै । आलोकवान् प्रकाशवान् । मणिप्रक्षालको ःपि तमसि आलोकवान् भवति । रत्नालोकस्य विद्यमानत्वात् ॥म्त्_४,२४।१६॥  
  

  
भवभूमिषु भीमासु विवेकविततो ःपि सन् ।
  
मा पतोत्पातपूर्णासु विवशः प्राकृतो यथा ॥मु_४,२४।१७॥  

  
भीमासु भयप्रदासु । मा पत मा गच्छ । विवेकवान् अप्य् अहं यदि गच्छाम्य् अपि । किम् मम सेत्स्यतीति निश्चये ःपि मा गच्छेति द्योतयितुम् अपिशब्दः । प्राकृतः विवेकरहितः । पतने तु त्वम् अपि विवेकवान् नासीति भावः ॥म्त्_४,२४।१७॥  
  

  
संसारमायाम् उदिताम् अनर्थशतसङ्कुलाम् ।
  
मा महामोहमिहिकाम् इमां त्वम् अवधीरय ॥मु_४,२४।१८॥  

  
मावधीरय किम् माम् इयं करोतीत्य् अवगणनाविषयम् मा कुरु ॥म्त्_४,२४।१८॥  

  
विवेकम् परम् आश्रित्य बुद्ध्या सत्यम् अवेक्ष्य च ।
  
इन्द्रियारीन् अलं जित्वा तीर्णो भव भवा[र्णवात्] ॥मु_४,२४।१९॥  
  

  
विशेषणद्वये ःपि हेतुत्वेन ज्ञेयम् ॥म्त्_४,२५।१२॥  

  
रत्नयन्त्रमयानन्तदैत्यनिर्जितवासवः ।
  
हिमशीतानलज्वालानिर्मितोद्यानमण्डपः ॥मु_४,२५।१३॥  

  
रत्नयन्त्रमयाः मायोद्भाविताः रत्नयन्त्रस्वरूपाः । ये ःनन्ता दैत्याः । तैः निर्जितः वासवः । येन । सः ॥म्त्_४,२५।१३॥  
  

  
सर्वर्तुकुसुमोद्यानजितनन्दनचन्दनः ।
  
मायासर्पहृतव्यालमलयाचलचन्दनः ॥मु_४,२५।१४॥  

  
मायासर्पैः हृतव्यालानि दूरीकृतसहजसर्पाणि । मलयाचलचन्दनानि यस्य । सः ॥म्त्_४,२५।१४॥  
  

  
हेमस्त्रीलोकलावण्यजिह्मितान्तःपुराङ्गनः ।
  
क्रीडार्थस्पर्धयेशानहतचक्रगदाधरः ॥मु_४,२५।१५॥  

  
हेमस्त्रीलोकेन मायोद्भावितेन सुवर्णाङ्गनालोकेन । लावण्येन जिह्मिताः जिताः । अन्तःपुराङ्गनाः यस्य । सः । क्रीडार्थम् मायया उद्भाविता स्पर्धा क्रीडार्थस्पर्धा । तया । ईशानेन महारुद्रेण । हतः चक्रगदाधरः विष्णुः यस्य । सः ॥म्त्_४,२५।१५॥  

  
अजस्रोड्डीनरत्नौघताराढ्यस्वपुराम्बरः ।
  
नानाकुसुमसम्भारजानुदघ्नकृताङ्गनः ॥मु_४,२५।१६॥  

  
स्पष्टम् ॥म्त्_४,२५।१६॥  

  
निशास्व् अखिलपातालशतचन्द्रनभस्तलः ।
  
स्वसालभञ्जिकालोकगीतिगीतगुणोत्करः ॥मु_४,२५।१७॥  

  
स्पष्टम् ॥म्त्_४,२५।१७॥  

  
मायैरावणनागेन्द्रविद्रुतामरवारणः ।
  
त्रैलोक्यविभवोत्कर्षपूरितान्तःपुरान्तरः ॥मु_४,२५।१८॥  

  
स्पष्टम् ॥म्त्_४,२५।१८॥  

  
सर्वसम्पत्तिसुभगः सर्वैश्वर्यसमन्वितः ।
  
समस्तदैत्यसामन्तवन्दिताग्र्यानुशासनः ॥मु_४,२५।१९॥  

  
स्पष्टम् ॥म्त्_४,२५।१९॥  

  
महाभुजवनच्छायाविश्रान्तासुरमण्डलः ।
  
सर्वाम्बुधिगुहासाररत्नकुण्डलमण्डितः ॥मु_४,२५।२०॥  

  
सर्वाम्बुधयः एव गुहाः । तासां साराणि यानि रत्नानि । तेषां कुण्डलानि । तैर् मण्डितः ॥म्त्_४,२५।२०॥  

  
तस्योत्सादितदेवस्य कठिनोड्डामराकृतेः ।
  
बभूव विपुलं सैन्यम् आसुरं सुरनाशनम् ॥मु_४,२५।२१॥  

  
उत्सादिताः खेदं नीताः देवाः येन । तादृशस्य ॥म्त्_४,२५।२१॥  

  
तस्मिन् मायाबले सुप्ते देशान्तरगते तथा ।
  
तत्सैन्यान्तरम् आजग्मुश् छिद्रम् प्राप्य किलामराः ॥मु_४,२५।२२॥  

  
तस्य शम्बरस्य । यत् सैन्यम् । तस्यान्तरम् मध्यम् । छिद्रम् अवसरम् । प्राप्य । अन्यथा तेषां शक्तिर् नाभूद् इति भावः ॥म्त्_४,२५।२२॥  
  

  
अथ शम्बरदैत्येन दुद्रिकह्वद्रुमादयः ।
  
रक्षार्थम् मत्तसामन्ताः स्वसेनासु नियोजिताः ॥मु_४,२५।२३॥  

  
नियोजिताः प्रेरिताः ॥म्त्_४,२५।२३॥  

  
तान् अप्य् अन्तरम् आसाद्य जघ्नुर् गीर्वाणनायकाः ।
  
व्योमान्तरचराः श्येनाः कलविङ्कान् इवाकुलान् ॥मु_४,२५।२४॥  

  
तान् अपि दुद्रिकह्वद्रुमादीन् अपि । अन्तरम् आसाद्यावकाशं लब्ध्वा । जघ्नुः घ्नन्ति स्म ॥म्त्_४,२५।२४॥  
  

  
सेनापतीन् पुनश् चान्यांश् चकारासुरसत्तमः ।
  
चपलान् उद्भटारावांस् तरङ्गान् इव सागरः ॥मु_४,२५।२५॥  

  
स्पष्टम् ॥म्त्_४,२५।२५॥  
  

  
देवास् तान् अपि तस्याशु जघ्नुस् तेन स कोपवान् ।
  
जगामामरनाशाय परिपूर्णस् त्रिविष्टपम् ॥मु_४,२५।२६॥  

  
परिपूर्णः महासैन्ययुक्तः ॥म्त्_४,२५।२६॥  
  

  
तत्रास्य मायाभीतास् ते सुरा अन्तर्धिम् आययुः ।
  
मेरुकाननकुञ्जेषु मृगा गौरीगुरोर् इव ॥मु_४,२५।२७॥  

  
कुञ्जेष्व् इति निष्कृष्य गौरीगुरोर् इत्य् अनेन सम्बन्धनीयम् ॥म्त्_४,२५।२७॥  
  

  
क्रन्दत्क्षुद्रामरगणं वाष्पक्लिन्नसुरीमुखम् ।
  
शून्यं ददर्श स स्वर्गं कल्पक्षीणजगत्समम् ॥मु_४,२५।२८॥  

  
सः शम्बरः ॥म्त्_४,२५।२८॥  
  

  
विहृत्य कुपितस् तत्र लब्धम् आहृत्य शम्बरः ।
  
लोकपालपुरीर् दग्ध्वा जगामात्मीयम् आलयम् ॥मु_४,२५।२९॥  

  
लब्धम् हस्तागतं रत्नजातम् ॥म्त्_४,२५।२९॥  

  
एवं दृढतरीभूते द्वेषे दानवदेवयोः ।
  
देवाः स्वर्गम् परित्यज्य दिक्षु जग्मुर् अदर्शनम् ॥मु_४,२५।३०॥  

  
द्वेषे वैरे ॥म्त्_४,२५।३०॥  

  
अथ शम्बरदैत्येन ये ये सेनाधिनायकाः ।
  
क्रियन्ते यत्नतस् तांस् ताञ् जघ्नुर् यत्नपराः सुराः ॥मु_४,२५।३१॥  

  
स्पष्टम् ॥म्त्_४,२५।३१॥  

  
यावद् उद्वेगम् आपन्नः शम्बरः कोपवान् भृशम् ।
  
तार्णो ःभि वातम् अनल इव जज्वाल चोच्छ्वसन् ॥मु_४,२५।३२॥  

  
क इव जज्वाल । तार्णः तृणोद्भूतः । अनल इव । यथा सः वातम् अभि ज्वलति । तथेत्य् अर्थः ॥म्त्_४,२५।३२॥  

  
त्रैलोक्यम् अपि चान्विष्य न देवांल् लब्धवान् अथ ।
  
परेणापि प्रयत्नेन सुकृतानीव दुष्कृती ॥मु_४,२५।३३॥  

  
स्पष्टम् ॥म्त्_४,२५।३३॥  

  
ससर्ज मायया घोरान् असुरांस् त्रीन् महाबलान् ।
  
बलरक्षार्थम् उदितान् कालान् मूर्तिम् इवास्थितान् ॥मु_४,२५।३४॥  

  
कालान् यमान् ॥म्त्_४,२५।३४॥  

  
निर्मिता मायया भीमाः कल्पपादपबाहवः ।
  
उदगुस् ते महाकायाः पक्षक्षुब्धा इवाद्रयः ॥मु_४,२५।३५॥  

  
उदगुः उत्थिताः ॥म्त्_४,२५।३५॥  

  
दामो व्यालः कटश् चेति नामभिः परिलाञ्छिताः ।
  
यथाप्राप्तैककर्तारश् चेतनामात्रधर्मिणः ॥मु_४,२५।३६॥  

  
यथाप्राप्तैककर्तारः निरनुसन्धाना इत्य् अर्थः ॥म्त्_४,२५।३६॥  

  
तान् एव विशिनष्टि  

  
अभावात् कर्मणां ते च प्राक्तनानाम् अवासनाः ।
  
निर्विकल्पकचिन्मात्रपरिस्पन्दैककर्मिणः ॥मु_४,२५।३७॥  

  
ते च त्रय आसन् कथम्भूताः । सद्यः उत्थितत्वेन प्राक्तनानां कर्मणाम् अभावात् अवासनाः वासनारहिताः । पुनः कथम्भूताः । निर्विकल्पकम् विकल्परहितम् । यत् चिन्मात्रम् । तस्य यः परिस्पन्दः । तद्रूपम् एकम् कर्म एषाम् अस्तीति तादृशाः । निर्विकल्पचेष्टा इत्य् अर्थः ॥म्त्_४,२५।३७॥  

  
कर्मबीजं कलां तन्वीं दधाना मननाभिधाम् ।
  
अपुष्टां कृत्रिमाम् अन्तर् आदायोदयम् आगताः ॥मु_४,२५।३८॥  

  
पुनः कथम्भूताः । कर्मबीजम् कर्मबीजभूताम् । तन्वीम् अल्पाम् । मननाभिधाम् कलां दधानाः । अत एव अपुष्टां कृत्रिमाम् आहार्याम् । ताम् मननाभिधां कलाम् आदाय । उदयम् प्रादुर्भावम् । आगताः । अन्यथा ब्रह्मणः उत्थानं न स्याद् इति भावः ॥म्त्_४,२५।३८॥  
  

  
पारम्पर्येण ते ह्य् अत्र काकतालीयवद् भटाः ।
  
प्रकृताम् अनुवर्तन्ते क्रियाम् उज्झितवासनाः ॥मु_४,२५।३९॥  

  
पारम्पर्येण परम्परापेक्षया । न तु प्रयोजनम् अनुसन्धाय ॥म्त्_४,२५।३९॥  

  
अर्धसुप्ता यथा बालाः स्वाङ्गैर् इङ्गन्ति केवलम् ।
  
वासनात्माभिमानाभ्यां हीनास् ते तद्वद् एव हि ॥मु_४,२५।४०॥  

  
वासना चात्माभिमानम् च । ताभ्याम् ॥म्त्_४,२५।४०॥  

  
नाभिपातं न चापातं विदुस् ते न पलायनम् ।
  
न जीवितं न मरणं न रणं च जयाजयौ ॥मु_४,२५।४१॥  

  
अभिमुखम् पातः अभिपातः । तम् । आपतनम् आपातः ॥म्त्_४,२५।४१॥  

  
केवलं सैनिकान् अग्रे दृष्ट्वाभिहननोद्यतान् ।
  
अभिजघ्नुः परान् आजौ प्रहारदलिताद्रयः ॥मु_४,२५।४२॥  

  
परान् शत्रुभूतान् ॥म्त्_४,२५।४२॥  

  
शम्बरश् चिन्तयाम् आस परितुष्टमनाः पुरे ।
  
विजेष्यते हि मत्सेना मायासुरसुरक्षिता ॥मु_४,२५।४३॥  

  
किं चिन्तयाम् आसेत्य् । अत्राह विजेष्यते इति । मायया उत्पादिताः असुराः मायासुराः । तैः सुरक्षिता मत्सेना । हि निश्चये । विजेष्यते विजयम् प्राप्स्यति ॥म्त्_४,२५।४३॥  
  

  
इष्टानिष्टाभिर् एते हि वासनाभिः समुज्झिताः ।
  
ततो रणे बिभ्यति नो विद्रवन्ति च न स्थिराः ॥मु_४,२५।४४॥  

  
इष्टानिष्टवासनायुक्त एव हि शत्रुम् बलयुक्तं ज्ञात्वा बिभेति विद्रवति चेति भावः ॥म्त्_४,२५।४४॥  

  
यद् एते न पलायन्ते देवैर् अभिहता अपि ।
  
तद् एषातिबला सेना ममेदानीं व्यवस्थिता ॥मु_४,२५।४५॥  

  
विशेषेणावस्थिता व्यवस्थिता ॥म्त्_४,२५।४५॥  

  
सर्गान्तश्लोकेन शम्बरचिन्तां समापयति  

  
अतिबलासुरदोर्द्रुमपालिता मम चमूः स्थिरताम् अलम् एष्यति ।
  
अमरवारणदन्तविघट्टनेष्व् अमरपर्वतहेममही यथा ॥मु_४,२५।४६॥  

  
अमरपर्वतस्य सुमेरोः । हेममही सुवर्णभूमिः । इति शिवम् ॥म्त्_४,२५।४६॥  
  

  
इति श्रीभास्करकण्ठविरचितायां श्रीमोक्षोपायटीकायां स्थितिप्रकरणे पञ्चविंशः सर्गः ॥२५॥  
  

  
शम्बरचिन्ताम् उपसंहरति  

  
इति निर्णीय दैत्येन्द्रो दामव्यालकटान्विताम् ।
  
सेनां सम्प्रेषयाम् आस भूतलं देवनाशिनीम् ॥मु_४,२६।१॥  

  
स्पष्टम् ॥म्त्_४,२६।१॥  

  
दैत्याः सागरकुञ्जेभ्यः कन्दरेभ्यः सुराचलात् ।
  
उदगुर् भीमनिर्ह्रादाः सपक्षगिरिलीलया ॥मु_४,२६।२॥  

  
उदगुः उत्थिताः । सपक्षाः पक्षयुक्ताः । ये गिरयः । तेषां या लीला । तया ॥म्त्_४,२६।२॥  

  
रोदसीकोटरं हस्तप्रहारहतभास्करम् ।
  
दानवाः पूरयाम् आसुर् दामव्यालकटेरिताः ॥मु_४,२६।३॥  

  
दामव्यालकटेरिताः दामव्यालकटप्रेरिताः ॥म्त्_४,२६।३॥  

  
अथोत्तस्थुर् निकुञ्जेभ्यः कन्दरेभ्यः सुराचलात् ।
  
प्रलयान्त इवाक्षुब्धा भीताः स्वर्वासिनां गणाः ॥मु_४,२६।४॥  

  
आ समन्तात् क्षुब्धाः आक्षुब्धाः । स्वर्वासिनाम् देवानाम् ॥म्त्_४,२६।४॥  

  
देवासुरपताकिन्योस् तद् युद्धम् अभवत् तयोः ।
  
अकालोल्बणकल्पान्तभीषणम् भुवनान्तरे ॥मु_४,२६।५॥  

  
तत् प्रसिद्धम् ॥म्त्_४,२६।५॥  
  

  
पेतुः प्रलयपर्यस्तसचन्द्रार्काद्रिवद् दिवः ।
  
शिरांसि कुण्डलोद्वान्ततेजःपीततमांस्य् अधः ॥मु_४,२६।६॥  

  
प्रलये पर्यस्ताः वातेरिताः । ये सचन्द्रार्काः अद्रयः । तद्वत् । शिरांसि दिवः आकाशात् । अधः भूमौ । पेतुः । शिरांसि कथम्भूतानि । कुण्डलैः उद्वान्तम् उद्वमितम् । यत् तेजः । तेन पीतं तमः । यैः । तानि ॥म्त्_४,२६।६॥  

  
जुघूर्णुर् भटनिर्मुक्तसिंहनादविराविताः ।
  
प्रलयानिलसम्पूरैः साट्टहासा इवाद्रयः ॥मु_४,२६।७॥  

  
अट्टहासयुक्ता अपि घूर्णन्ति ॥म्त्_४,२६।७॥  
  

  
रेजुर् आत्मशिलातुल्यहेतिपातार्तवृत्तयः ।
  
कुलाचलतटा भीतविभ्रान्तहरिमण्डलाः ॥मु_४,२६।८॥  

  
कुलाचलतटाः रेजुः । कथम्भूताः । आत्मनः आत्मसम्बन्धिन्यः । या शिलाः । ताभिः तुल्याः । या हेतयः । तासां यः पातः । तेनार्ता दीना । वृत्तिः स्थितिः येषाम् । तादृशाः । पुनः कथम्भूताः । भीतानि अत एव विभ्रान्तानि हरिमण्डलानि सिंहमण्डलानि येषाम् । ते ॥म्त्_४,२६।८॥  
  

  
चेरुः परस्पराघातहतहेतिसमुत्थिताः ।
  
लोलानलकणाः कल्पविशीर्णा इव तारकाः ॥मु_४,२६।९॥  

  
स्पष्टम् ॥म्त्_४,२६।९॥  
  

  
विलेसू रक्तमांसौघपूर्णैकार्णवतीरगाः ।
  
कल्पतालतनूत्ताला वेतालास् तारतालिनः ॥मु_४,२६।१०॥  

  
विलेसुः विलसन्ति स्म । वेतालाः भूतविशेषाः । तारतालिनः उद्भटवाद्ययुक्ताः ॥म्त्_४,२६।१०॥  

  
प्रस्फुरद्रुधिरासारशान्तपांसुपयोधरे ।
  
व्योम्नि हेतिहतक्षुण्णमौलिकुण्डलकोटयः ॥मु_४,२६।११॥  

  
हेतिहतानां योधानाम् । क्षुण्णा निपतितानि । यानि मौलिकुण्डलानि । तेषां कोटयः व्योम्नि । विलेसुर् इति पूर्वेण सम्बन्धः ॥म्त्_४,२६।११॥  

  
बभूवुर् भास्कराकारैः कल्पभूरुहबाहुभिः ।
  
प्रहारदलिताद्रीन्द्रैर् दैत्यैर् निर्विवरा दिशः ॥मु_४,२६।१२॥  

  
निर्विवराः नीरन्ध्राः ॥म्त्_४,२६।१२॥  
  

  
जग्मुर् ज्वलदसिव्रातपातपातितभित्तयः ।
  
कणप्रकरतां शैलाः कल्पाग्निवलिता इव ॥मु_४,२६।१३॥  

  
कल्पाग्निवलिताः कल्पाग्निभ्रमिताः ॥म्त्_४,२६।१३॥  

  
देवाः तेजः समाजग्मुर् अश्वमेधैधिता इव ।
  
असुरान् अनुसस्रुस् ताञ् जलदान् इव वायवः ॥मु_४,२६।१४॥  

  
स्पष्टम् ॥म्त्_४,२६।१४॥  

  
जगृहुस् तान् अथाक्रम्य जरदाखून् इवोतवः ।
  
रेजुः सुरासुराः फुल्लवनलोलाद्रिवद् दिवि ॥मु_४,२६।१५॥  

  
देवाः तान् असुरान् । जगृहुः इति सम्बन्धः । ओतवः विडालाः ॥म्त्_४,२६।१५॥  
  

  
ते ःन्योःन्यम् पूरयाम् आसुः शस्त्रपूरैर् दिशो दश ।
  
वनानि कुसुमव्रातैः सुमेरोर् इव मारुताः ॥मु_४,२६।१६॥  

  
स्पष्टम् ॥म्त्_४,२६।१६॥  

  
घोरं समभवद् युद्धं देवदानवसैन्ययोः ।
  
रोदोरन्ध्रोडुम्बरान्तर् महामषकसङ्घयोः ॥मु_४,२६।१७॥  

  
रोदोरन्ध्र एव द्यावापृथिवीरन्ध्र एव उडुम्बरान्तः उडुम्बरफलमध्यम् । तत्र महामषकसङ्घयोः महामषकसमूहयोः । उडुम्बरान्तः हि मषकाः भवन्ति ॥म्त्_४,२६।१७॥  
  

  
अथोदपतद् उल्लासैर् लोकपालेभमण्डलैः ।
  
कल्पाभ्रैः पूरिताकारो दारुणः समरारवः ॥मु_४,२६।१८॥  

  
उल्लासैः ऊर्ध्वगतहस्तैः । कल्पाभ्रैः कल्पाभ्रतुल्यैः । उदपतत् उत्थितः ॥म्त्_४,२६।१८॥  
  

  
समरारवं विस्तरेण विशिनष्टि  

  
पिण्डग्रहेण नभसि भूभाग इव कुट्टिमम् ।
  
मुष्टिग्राह्यो महामेघमन्थरोदरपीवरः ॥मु_४,२६।१९॥  

  
समरारवः कथम्भूतः । नभसि पिण्डग्रहेण मुष्टिग्राह्यः । किम् इव । कुट्टिमम् इव । यथा कुट्टिमम् भूभागे पिण्डग्रहेण मुष्टिग्राह्यम् भवति । तथेत्य् अर्थः ॥म्त्_४,२६।१९॥  
  

  
प्रथमापातसम्पिष्टशस्त्रशैलरटत्तटः ।
  
स्फुटद्धृदयनिःसत्त्वकर्कशाक्रन्दघर्घरः ॥मु_४,२६।२०॥  

  
प्रथमापात एव सम्पिष्टाः ये शस्त्रभूताः शैलाः । तैः रटन्तः तटाः यस्य । सः । स्फुटद्धृदयाः ये निःसत्त्वाः धैर्यरहिताः । तेषां यः कर्कशाक्रन्दः । तेन घर्घरः घर्घरशब्दयुक्तः ॥म्त्_४,२६।२०॥  

  
प्रलयप्रत्ययोल्लासिकल्पाभ्रारवबृंहणः ।
  
द्वादशादित्यसङ्घट्टद्रवत्काञ्चनसन्निभः ॥मु_४,२६।२१॥  

  
प्रलयप्रत्यये प्रलयसमये । उल्लासी यः कल्पाभ्रारवः । तद्वत् बृंहणं यस्य । सः । द्वादशादित्यानां यः सङ्घट्टः कल्पान्ते अन्योःन्यं सङ्घट्टनम् । तेन द्रवत् यत् काञ्चनम् । तेन सन्निभः । अविच्छिन्नप्रवाहत्वेन तुल्य इत्य् अर्थः ॥म्त्_४,२६।२१॥  
  

  
ब्रह्माण्डकुड्यसङ्घट्टात् परावृत्यावनिं गतः ।
  
महास्रोतःपयःपूरः सेत्वाहत इवाकरम् ॥मु_४,२६।२२॥  

  
पुनः कथम्भूतः । ब्रह्माण्डकुड्यसङ्घट्टात् परावृत्य अवनिं गतः । क इव । महास्रोतःपयःपूर इव । यथा सः सेत्वाहतः सन् आकरम् उत्पत्तिस्थानं गच्छति । तथेत्य् अर्थः ॥म्त्_४,२६।२२॥  
  

  
चलत्सपक्षशैलेन्द्रपक्षवातबलध्वनिः ।
  
कठिनापूरणोड्डीनस्फुटशैलेन्द्रकन्धरः ॥मु_४,२६।२३॥  

  
चलन्तः ये सपक्षाः शैलेन्द्राः । तेषां यः पक्षवातः । तेन यः बलध्वनिः बलयुक्तः शब्दः । तद्रूपः । कठिनैः काठिन्ययुक्तैर् आयुधैर् । आपूरणेन उड्डीनाः स्फुटं शैलेन्द्रकन्धराः यस्य । सः ॥म्त्_४,२६।२३॥  
  

  
मन्दरोद्धूतदुग्धाब्धिसङ्क्षोभसदृशांशकः ।
  
प्रतिश्रुद्घुङ्घुमास्फोटघटितद्वीपजन्तुभूः ॥मु_४,२६।२४॥  

  
मन्दरोद्धूतश् चासौ दुग्धाब्धिः च । तस्य यः सङ्क्षोभः । तेन सदृशाः अंशाः भागाः यस्य । सः । प्रतिश्रुद्रूपो यः घुङ्घुमशब्दानुवेधः । तेन घटिताः मेलिताः । द्वीपाश् च जन्तुभुवश् च । येन । सः ॥म्त्_४,२६।२४॥  
  

  
सेनयोः क्रुद्धयोर् आसीद् युद्धम् उद्धतदानवम् ।
  
निष्पिष्टनगरग्रामगिरिकाननमानवम् ॥मु_४,२६।२५॥  

  
तयोः सेनयोः युद्धम् आसीत् । कथम्भूतम् इत्य् अपेक्षायां युद्धं विस्तरेण विशिनष्टि उद्धतेत्यादि ॥म्त्_४,२६।२५॥  

  
महाहेतिशतच्छिन्नदानवाचलपूर्णदिक् ।
  
अन्योःन्यहतहेत्यद्रिचूर्णपूर्णाम्बरोदरम् ॥मु_४,२६।२६॥  

  
महाहेतीनां यानि शतानि । तैः छिन्नाः ये दानवाचलाः । तैः पूर्णाः दिशः यस्य । तत् ॥म्त्_४,२६।२६॥  

  
भुसुण्डीमण्डलास्फोटस्फुटन्मेरुशिरःशतम् ।
  
शरमारुतनिर्लूनदैत्यदेवासुराम्बुजम् ॥मु_४,२६।२७॥  

  
आस्फोटः ताडनम् । शरेति । मारुतेन च अम्बुजानि लूयन्ते ॥म्त्_४,२६।२७॥  

  
चक्रावर्तशतभ्रान्तदेवदैत्यजरत्तृणम् ।
  
सेनाप्रवाहकल्लोलवलनावलिताम्बरम् ॥मु_४,२६।२८॥  

  
चक्राणाम् आयुधविशेषाणाम् । ये आवर्ताः भ्रमणानि । तेषां यानि शतानि । तेषु भ्रान्ताः चक्रभ्रमयुक्ताः । देवदैत्या एव जरत्तृणं यत्र । तत् । सेनाप्रवाहानां ये कल्लोलाः व्यूहरूपाः कल्लोलाः । तेषां या वलनाः वल्गनाः । ताभिः वलितं वृत्तम् । अम्बरं यस्य । तत् ॥म्त्_४,२६।२८॥  

  
हेत्यद्रिपातनिष्पिष्टपतद्वैमानिकव्रजम् ।
  
हस्तानीताब्धिवार्योघप्लावितव्योमपत्तनम् ॥मु_४,२६।२९॥  

  
प्लावितम् ईरितम् ॥म्त्_४,२६।२९॥  
  

  
वहन्महास्त्रावर्तासिशूलशक्तिनदीशतम् ।
  
शैलपक्षोद्भटास्फोटजडब्रह्माण्डमण्डलम् ॥मु_४,२६।३०॥  

  
महास्त्राण्य् एव चक्राण्य् एवावर्ताः येषाम् । तानि महास्त्रावर्तानि । वहन्ति महास्त्रावर्तानि असिशूलशक्तिनदीशतानि यस्मिन् । तत् । आस्फोटः सशब्दं ताडनम् । तेन जडम् शब्दश्रवणशक्तिरहितम् ॥म्त्_४,२६।३०॥  

  
दैत्यपार्ष्णिप्रहारौघपतल्लोकेशपत्तनम् ।
  
नारीहलहलारावरवत्कनकमन्दिरम् ॥मु_४,२६।३१॥  

  
हलहलेति शब्दानुकरणम् ॥म्त्_४,२६।३१॥  
  

  
लुठद्दैत्याचलोद्धूतमत्तार्णवजलाद्रिभिः ।
  
धौतरक्तनभो योधमुक्तनादद्रवद्व्रजम् ॥मु_४,२६।३२॥  

  
लुठन्तः पतन्तः । ये दैत्या एवाचलाः । तैर् उद्धूताः ये मत्तार्णवाः । तेषां ये जलाद्रयः महोर्मयः । तैः कृत्वा धौतं रक्तनभः रक्तयुक्तं नभः यस्य । तत् । योधैः मुक्तः यः महानादः सिंहनादः । तेन द्रवन्तः धावन्तः । व्रजाः अर्थात् दीनसमूहाः यत्र । तत् ॥म्त्_४,२६।३२॥  

  
लोकपानेकपाम्भोदच्छन्नच्छन्नार्यमान्वितम् ।
  
पुनः सुरासुरोद्द्योतैर् दृष्टसैन्यकुलाकुलम् ॥मु_४,२६।३३॥  

  
लोकपानाम् लोकेशानाम् । ये अनेकपाः हस्तिनः । ते एवाम्भोदाः मेघाः । तैः छन्नच्छन्नः अतिशयेनावृतः । यः अर्यमा सूर्यः । तेनान्वितम् । तर्हि तत्र तैर् अन्योःन्यं कथं दृष्टम् इत्य् । अत्राह पुनर् इति । पुनः पक्षान्तरे । सुरासुराणां ये उद्द्योताः शरीरप्रकाशाः । तैः कृत्वा दृष्टं यत् सैन्यकुलम् सैन्यसमूहः । तेनाकुलम् निर्भरम् ॥म्त्_४,२६।३३॥  

  
सपक्षपर्वताकारदानवाद्रिगमागमैः ।
  
वहत्पचपचाशब्दभूरिभाक्करभीषणम् ॥मु_४,२६।३४॥  

  
पचपचेति शब्दानुकरणम् । भाक्करेति च ॥म्त्_४,२६।३४॥  
  

  
आयुधाद्रिविभिन्नोग्रदैत्यपर्वतनिर्झरैः ।
  
रक्तैर् अरुणिताशेषवसुधार्णवपर्वतम् ॥मु_४,२६।३५॥  

  
स्पष्टम् ॥म्त्_४,२६।३५॥  

  
उत्सन्नराष्ट्रनगरविपिनग्रामगह्वरैः ।
  
धृतासङ्ख्यासुरेभाश्वमनुष्यरथपर्वतम् ॥मु_४,२६।३६॥  

  
उत्सन्नाः विनष्टाः । ये राष्ट्रनगरविपिनग्रामाः । तेषां गह्वरैः रन्ध्ररूपैः मध्यभागैः । धृताः असङ्ख्याः असुरेभाश्वमनुष्यरथपर्वताः यस्य । तत् ॥म्त्_४,२६।३६॥  
  

  
सुतालोत्तालनाराचराजिरेचितचारणम् ।
  
मुष्टिप्रहारपिष्टांसमत्तैरावणवारणम् ॥मु_४,२६।३७॥  

  
सुतालवत् उत्तालाः ये नाराचाः । तेषां या राजिः । तया रेचिताः रहिताः । चारणाः देवविशेषाः यस्य । तत् ॥म्त्_४,२६।३७॥  

  
कल्पाभ्रपटलासारधारादलितपर्वतम् ।
  
महाशनिविनिष्पेषपिष्टोड्डीनकुलाचलम् ॥मु_४,२६।३८॥  

  
आसारः शिलामयो ःत्र ज्ञेयः ॥म्त्_४,२६।३८॥  
  

  
कुपिताग्निज्वलज्ज्वालाजालैर् ज्वलितदानवम् ।
  
एकाञ्जलिपुटानीतसमुद्रोत्सादितानलम् ॥मु_४,२६।३९॥  

  
उत्सादितः निर्वापितः ॥म्त्_४,२६।३९॥  

  
चान्द्रशैत्यादिसम्भारशिलीकृतमहाजलम् ।
  
वनव्यूहेन्धनाग्न्यर्चिर्द्राविताम्बुशिलोच्चयम् ॥मु_४,२६।४०॥  

  
शीतेन हि जलम् पाषाणीभवति । वनेति पर्वताः अपि विगलन्ति स्मेत्य् अर्थः ॥म्त्_४,२६।४०॥  

  
अस्त्रनिर्मितदुर्वारतमःकल्पान्तरात्रिकम् ।
  
मायासूर्यगणोद्द्योतपीतातनुतमःपटम् ॥मु_४,२६।४१॥  

  
स्पष्टम् ॥म्त्_४,२६।४१॥  

  
मायाग्निवर्षनिपतत्कल्पान्तगणवर्षणम् ।
  
सशीकाराग्निपवनशस्त्रसङ्घट्टकर्षणम् ॥मु_४,२६।४२॥  

  
मायाग्निवर्षेण निपतत्कल्पान्तगणवत् वर्षणम् यत्र । तत् । सशीकारौ शीकारशब्दयुक्तौ । अग्निपवनौ यत्र । तत् । तादृशः यः शस्त्रसङ्घट्टः । तेन कर्षणम् देवासुरकर्षणम् यत्र । तत् ॥म्त्_४,२६।४२॥  
  

  
वज्रवर्षविनिर्धूतशैलवर्षास्त्रसम्भवम् ।
  
निद्राबोधास्त्रयुद्धाढ्यं सवर्षावग्रहास्त्रकम् ॥मु_४,२६।४३॥  

  
वज्रवर्षेण विनिर्धूतः शैलवर्षरूपाणाम् अस्त्राणां सम्भवः यत्र । तत् । निद्राबोधकारीणि अस्त्राणि निद्राबोधास्त्राणि । तैः यद् युद्धम् । तेनाढ्यम् । वर्षावग्रहकारीणि अस्त्राणि वर्षावग्रहास्त्राणि । सह तैः वर्तते इति तादृशम् ॥म्त्_४,२६।४३॥  
  

  
वहत्क्रकचवृक्षास्त्रं जलाग्न्यस्त्ररणान्वितम् ।
  
ब्रह्मास्त्रयुद्धविषमं तमस्तेजोःस्त्रशारितम् ॥मु_४,२६।४४॥  

  
शारितम् चित्रीकृतम् ॥म्त्_४,२६।४४॥  

  
अस्त्रोद्गीर्णायुधानेकनीरन्ध्रसकलाम्बरम् ।
  
शिलावर्षास्त्रवलितं वह्निवर्षास्त्रभासुरम् ॥मु_४,२६।४५॥  

  
अस्त्रार्थम् ब्रह्मास्त्राद्यर्थम् । उद्गीर्णानि त्यक्तानि । यानि आयुधानेकानि आयुधसमूहाः । तैः नीरन्ध्रं सकलाम्बरं यत् । तत् ॥म्त्_४,२६।४५॥  

  
पताकामृष्टशशकैश् चक्रचीत्कारगर्जितैः ।
  
मुहूर्तेन रथैर् लङ्घितोदयास्तमयाचलम् ॥मु_४,२६।४६॥  

  
पताकाभिः मृष्टः शशकः अर्थात् चन्द्रशशः यैस् । तैः ॥म्त्_४,२६।४६॥  

  
वज्रप्रहाराविरतम्रियमाणमहासुरम् ।
  
शुक्रामरमहाविद्याजायमानापरासुरम् ॥मु_४,२६।४७॥  

  
अमरमहाविद्या सञ्जीविनी विद्या । देवानां तु स्वयम् एव मरणं नास्ति । अमरत्वात् इति तेषाम् मरणं व्यथा एव ज्ञेयम् ॥म्त्_४,२६।४७॥  

  
शुभग्रहमहाकेतुपालितानाम् इतस् ततः ।
  
उत्पातमङ्गलौघानां युद्धैर् उद्धतकन्धरम् ॥मु_४,२६।४८॥  

  
शुभग्रहाः मङ्गलानि पालयन्ति । केतुः उपलक्षणम् पापग्रहाणाम् । पापग्रहाः हि उत्पातान् पालयन्ति ॥म्त्_४,२६।४८॥  

  
साद्रिखोर्वीसमुद्रद्यु जगद् रुधिरवारिभिः ।
  
फुल्लैककिंशुकवनं कुर्वद् दुर्वारवैरतः ॥मु_४,२६।४९॥  

  
पुनः कथम्भूतम् । दुर्वारवैरतः जगत् रुधिरवारिभिः कृत्वा फुल्लैककिंशुकवनं कुर्वत् । जगत् कथम्भूतम् । साद्रिखोर्वीसमुद्रद्यु पर्वताकाशभूमिसमुद्रस्वर्गसहितम् ॥म्त्_४,२६।४९॥  
  

  
पर्वतप्रतिमासङ्ख्यशवपूर्णमहार्णवम् ।
  
समग्रतरुशाखांसलम्बलोलमहाशवम् ॥मु_४,२६।५०॥  

  
महार्णवा अत्र रक्तस्य ज्ञेयाः ॥म्त्_४,२६।५०॥  
  

  
नीयमानैः स्ववाताक्तैः पक्षपुष्पलसत्फलैः ।
  
तालोत्तालैः शरव्रातवनैर् व्याप्तनभस्तलम् ॥मु_४,२६।५१॥  

  
वातेनाक्तैः प्रेरितैः । पक्षपुष्पाणि च तानि लसत्फलानि च । फलम् अत्र शल्यं ज्ञेयम् ॥म्त्_४,२६।५१॥  
  

  
पर्वतप्रतिमासङ्ख्यकबन्धवनबाहुभिः ।
  
नृत्यद्भिः पतिताम्भोदविमानसुरतारकम् ॥मु_४,२६।५२॥  

  
पतिताः अम्भोदविमानसुरतारकाः यस्य । तत् ॥म्त्_४,२६।५२॥  

  
शरशक्तिगदाप्रासपट्टिसप्रोतपर्वतम् ।
  
लोकसप्तकविभ्रष्टकुड्यखण्डाचिताम्बरम् ॥मु_४,२६।५३॥  

  
लोकसप्तकस्य कुड्यान्य् अपतन्न् इति भावः ॥म्त्_४,२६।५३॥  

  
अनारतरसन्मत्तकल्पाभ्रदृढदुन्दुभि ।
  
पृष्ठशब्दश्रवोन्नादपातालतलवारणम् ॥मु_४,२६।५४॥  

  
पृष्ठशब्दस्य यः श्रवः श्रवणम् । तेनोन्नादाः पातालतलवारणाः यत्र । तत् ॥म्त्_४,२६।५४॥  
  

  
विनायककराकृष्टदीर्घदानवपर्वतम् ।
  
एकदिक्तटनिःस्पन्दसिद्धसाध्यमरुद्गणम् ॥मु_४,२६।५५॥  

  
स्पष्टम् ॥म्त्_४,२६।५५॥  

  
पलायमानगन्धर्वकिन्नरामरचारणम् ।
  
शवीभूतक्षतक्षीणपतद्गन्धर्वनायकम् ॥मु_४,२६।५६॥  

  
स्पष्टम् ॥म्त्_४,२६।५६॥  

  
किञ्चिल्लब्धजयप्रायदैत्यदानवमण्डलम् ।
  
दूयमानसुरानीकम् एकान्तोद्विग्नवासवम् ॥मु_४,२६।५७॥  

  
स्पष्टम् ॥म्त्_४,२६।५७॥  
  

  
उत्तराशामिलद्वह्निरक्तहेतिवृहत्प्रभम् ।
  
प्रतिक्षणं लसद्दाहप्रकाशतिमिरोल्बणम् ॥मु_४,२६।५८॥  

  
उत्तराशया उत्तरदिशा । मिलन् यः वह्निः । तेन रक्ता हेतीनां वृहत्यः प्रभाः यत्र । तत् । देवमन्दिरदाहोत्थो ःत्र वह्निर् ज्ञेयः । प्रतिक्षणम् क्षणे क्षणे । लसन् यः दाहः गृहदाहः । तेन ये प्रकाशतिमिरे । ताभ्याम् उल्बणम् । तिमिरम् अत्र धूमकृतं ज्ञेयम् ॥म्त्_४,२६।५८॥  
  

  
सर्गान्तश्लोकेन समीरचलनं कथयति  

  
ववुर् अशनिनिपातपिण्डिताङ्गा दलितशिलाशकला दिशाम् मुखेषु ।
  
प्रलयसमयसूचकाः सुराणाम् उरुतरघर्घरघस्मराः समीराः ॥मु_४,२६।५९॥  

  
समीराः वाताः । दिशाम् मुखेषु ववुः वान्ति स्म । कथम्भूताः । अशनीनां यः निपातः । तेन पिण्डितान्य् अङ्गानि येषाम् । तादृशाः । अशनिनिपातेनैकत्र मिलिता इत्य् अर्थः । अत एव दलिताः शिलाशकलाः यैः । ते तादृशाः । उरुतरः यः घर्घरः घर्घरशब्दः । तेन घस्मराः शब्दान्तरग्रासकारिण इत्य् अर्थः । इति शिवम् ॥म्त्_४,२६।५९॥  
  

  
इति भास्करकण्ठविरचितायां श्रीमोक्षोपायटीकायां स्थितिप्रकरणे षड्विंशः सर्गः ॥२६॥  
  

  
ततः किं सम्पन्नम् इत्य् । अत्राह  

  
तस्मिंस् तदा वर्तमाने घोरे समरसम्भ्रमे ।
  
देवासुरशरीरेषु पतत्स्व् अद्रिदलेष्व् इव ॥मु_४,२७।१॥  

  
वहत्स्व् अभ्रप्रवाहेषु गङ्गापूरेष्व् इवाम्बरात् ।
  
दाम्नि वेष्टितदेवौघे मुक्तक्ष्वेडाघनारवे ॥मु_४,२७।२॥  

  
व्याले निजकराकृष्टिपिष्टसर्वसुरालये ।
  
कटे कठिनसंरम्भसङ्गराच्छादितामरे ॥मु_४,२७।३॥  

  
ऐरावणे क्षीणमदे पलायनपरायणे ।
  
प्रवृद्धे दानवानीके मध्याह्न इव भास्करे ॥मु_४,२७।४॥  

  
पातिताङ्गायुधार्धानि प्रस्रवद्रुधिराणि च ।
  
पयांसीव विसेतूनि देवसैन्यानि दुद्रुवुः ॥मु_४,२७।५॥  

  
पातितानि अर्थात् असुरैः भूमौ पातितानि । अङ्गानाम् आयुधानां चार्धानि येषाम् । तानि च्छिन्नाङ्गानि च्छिन्नायुधानि चेति यावत् । अत एव प्रस्रवत् रुधिरं येषाम् । तानीति तादृशानि देवसैन्यानि दुद्रुवुः भयेन द्रुतानि । कानीव । विसेतूनि पयांसीव । कस्मिन् सति । तस्मिन्न् इत्यादि । दाम्नि दामाख्ये महासुरे । कठिनसंरम्भं यत् सङ्गरम् सङ्ग्रामः । तत्र आच्छादिताः अमराः येन । तादृशे सति । कुलकम् ॥म्त्_४,२७।१-५॥  

  
दामव्यालकटास् तानि चिरम् अन्तर्हितान्य् अपि ।
  
अनुजग्मुर् लसन्नादम् इन्धनानीव पावकाः ॥मु_४,२७।६॥  

  
तानि देवसैन्यानि । अनुजग्मुः पश्चाद् धावन्ति स्म । अन्तर्हितानाम् अनुगमनं न युक्तम् इत्य् अपिशब्दो द्योतयति ॥म्त्_४,२७।६॥  
  

  
अन्विष्टान् अपि यत्नेन नालभन्तासुराः सुरान् ।
  
घनजालवनोड्डीनान् सिंहा हरिणकान् इव ॥मु_४,२७।७॥  

  
स्पष्टम् ॥म्त्_४,२७।७॥  
  

  
अलब्धेष्व् अमरौघेषु दामव्यालकटास् तदा ।
  
जग्मुः पातालकोशस्थं प्रभुम् प्रमुदिताशयाः ॥मु_४,२७।८॥  

  
प्रभुं शम्बरम् ॥म्त्_४,२७।८॥  

  
अथ देवा विषण्णास् ते क्षणम् आश्वस्य वै ययुः ।
  
जयोपायाय विजिता ब्रह्माणम् अमितौजसम् ॥मु_४,२७।९॥  

  
विषण्णाः मूर्छिताः । आश्वस्य चेतनां लब्ध्वा ॥म्त्_४,२७।९॥  

  
तेषाम् आविरभूद् ब्रह्मा रक्तरक्ताननश्रियाम् ।
  
सायं रक्तीकृताम्बूनाम् अब्धीनाम् इव चन्द्रमाः ॥मु_४,२७।१०॥  

  
रक्तेन रुधिरेण । रक्तम् आननं येषाम् । ते । तादृशानाम् । सायम् सायंसन्ध्ययेत्य् अर्थः । चन्द्रमसो वा रक्तीकरणे कर्तृत्वं ज्ञेयम् । उदयकाले तस्य रक्तत्वात् । तदा सायम् सायंसमय इत्य् अर्थः ॥म्त्_४,२७।१०॥  
  

  
प्रणम्य ते सुरास् तस्मै तम् अर्थं शम्बरेरितम् ।
  
सम्यक् प्रकथयाम् आसुर् दामव्यालकटक्रमम् ॥मु_४,२७।११॥  

  
ते सुराः शम्बरेरितम् शम्बरप्रादुर्भावितम् । तम् दामव्यालकटक्रमम् अर्थम् दामादिक्रमाख्यं वस्तु । प्रणम्य तस्मै । सम्यक् प्रकथयाम् आसुः ॥म्त्_४,२७।११॥  
  

  
तम् आकर्ण्याखिलम् ब्रह्मा विचार्य च विचारवित् ।
  
उवाचेदं सुरानीकम् आश्वासनकरं वचः ॥मु_४,२७।१२॥  

  
तम् दामव्यालकटक्रमम् । सुरानीकम् देवसैन्यम् ॥म्त्_४,२७।१२॥  

  
ब्रह्मा कथयति  

  
हन्त वर्षसहस्रान्ते शम्बरेण हरेः क्रमात् ।
  
मर्तव्यम् अमरेशस्य तावत् कालम् प्रतीक्ष्यताम् ॥मु_४,२७।१३॥  

  
हन्त कष्टे । शम्बरेण कर्त्रा । वर्षसहस्रान्ते अमरेशस्य हरेः विष्णोः । क्रमात् युद्धाख्यात् क्रमात् । मर्तव्यम् मरणीयम् । तावत् कालम् असौ न मरिष्यतीति भावः । युष्माभिः तावत् कालम् प्रतीक्ष्यताम् ॥म्त्_४,२७।१३॥  

  
ननु तर्हि तावत् कालम् बाधां कुर्वतः दामादीन् किं कुर्म इत्य् । अत्राह  

  
दामव्यालकटान् एतान् अद्य त्व् अमरसत्तमाः ।
  
योधयन्तः पलायध्वम् मायायुद्धेन दानवान् ॥मु_४,२७।१४॥  

  
हे अमरसत्तमाः । यूयम् एतान् दामव्यालकटान् दानवान् मायायुद्धेन योधयन्तः युद्धं कारयन्तः सन्तः । पलायध्वम् ॥म्त्_४,२७।१४॥  

  
ननु अस्मत्पलायनेन किम् एषां सेत्स्यतीत्य् । अत्राह  

  
युद्धाभ्यासवशाद् एषाम् मकुराणाम् इवाशये ।
  
अहङ्कारचमत्कारः प्रतिबिम्बम् उपैष्यति ॥मु_४,२७।१५॥  

  
एषाम् दामादीनाम् । अहङ्कारचमत्कारः वयं युद्धे जयिनः स्मः इत्य् एवंरूपो ःहम्भावास्वादः । आशये मनसि । प्रतिबिम्बम् उपैष्यति ॥म्त्_४,२७।१५॥  

  
ननु ततो ःपि किं सेत्स्यतीत्य् । अत्राह  

  
गृहीतवासनास् त्व् एते दामव्यालकटाः सुराः ।
  
सुजया वो भविष्यन्ति जाललग्नाः खगा इव ॥मु_४,२७।१६॥  

  
वासनाया एव वक्ष्यमाननयेन वैवश्यकारित्वात् ॥म्त्_४,२७।१६॥  
  

  
नन्व् अद्य कथं न जेतुं शक्या एते इत्य् । अत्राह  

  
अद्य त्व् अवासना एते सुखदुःखविवर्जिताः ।
  
धैर्येणारीन् विनिघ्नन्तो देवदुर्जयतां गताः ॥मु_४,२७।१७॥  

  
तु पक्षान्तरे । अद्य अवासनाः अहंवासनारहिताः । अत एव सुखदुःखविवर्जिताः । अत एव धैर्येण अरीन् विनिघ्नन्तः । देवदुर्जयताम् युष्मद्दुर्जयताम् इति यावत् । गताः । सुखादिरहितो हि भीतिरहितत्वाद् दुर्जयो भवति ॥म्त्_४,२७।१७॥  
  

  
ननु वासनया कथम् एते वश्या भविष्यन्तीत्य् । अत्राह  

  
वासनातन्तुबद्धा ये आशापाशवशीकृताः ।
  
वश्यतां यान्ति ते लोके रज्जुबद्धाः खगा इव ॥मु_४,२७।१८॥  

  
ये वासनातन्तुबद्धा अहंवासनातन्तुबद्धाः । भवन्ति । ते आशापाशवशीकृताः सन्तः । लोके वश्या भवन्ति । ते के इव । रज्जुबद्धाः खगा इव । अयम् भावः । पुरुषः अन्तःस्थितयाहंवासनया ममेदम् भवत्व् एतन् मा भवत्व् इत्य् एवंरूपयाशयाविष्टो भवति । तया च दैन्यं गच्छति । तेन परस्य वश्यो भवतीति ॥म्त्_४,२७।१८॥  
  

  
ननु वासनारहिताः कथं दुर्जया भवन्तीत्य् । अत्राह  

  
ये हि निर्वासना धीराः सर्वत्रासक्तबुद्धयः ।
  
न हृष्यन्ति न कुप्यन्ति दुर्जयास् ते महाधियः ॥मु_४,२७।१९॥  

  
सर्वत्र हेये उपादेये वा । असक्ता रागद्वेषरूपया आसक्त्या रहिता । बुद्धिः येषाम् । तादृशाः । उपादेयरागेन हेयद्वेषेणैव च पुरुषः जेयो भवति । अन्यथा विदितनयाः राजानः द्रव्यदानेन शत्रून् जेतुं न यतेरन् । तदभावे तु स्वशरीरे ःपि रागरहितः पुरुषः न केनापि जेतुं शक्यते इति भावः । द्वेषस्यासक्तित्वम् आसक्त्युत्पादकत्वेन ज्ञेयम् । द्वेषेण हि हेयान् निवृत्तः पुरुषः उपादेये दृढतरं रागापरपर्यायासक्तियुक्तो भवति ॥म्त्_४,२७।१९॥  
  

  
यस्यान्तर्वासनारज्ज्वा ग्रन्थिबन्धः शरीरिणः ।
  
महान् अपि बहुज्ञो ःपि स बालेनापि जीयते ॥मु_४,२७।२०॥  

  
अन्यथा बालेष्व् अपि धनाढ्येषु विद्यावयोवृद्धाः प्रणामं न कुर्युर् इति भावः ॥म्त्_४,२७।२०॥  
  

  
अयं सो ःहम् इदं मे तद् इत्य् आकलितकल्पनः ।
  
आपदाम् पात्रताम् एति पयसाम् इव सागरः ॥मु_४,२७।२१॥  

  
आकलिता आ समन्तात् धृता । कल्पना सङ्कल्पः येन । सः । आपदाम् ममैतद् भवत्व् एतन् मा भवत्व् इत्य् एवंरूपाणाम् ॥म्त्_४,२७।२१॥  
  

  
इयन्मात्रपरिच्छिन्नो येनात्मा भव्य भावितः ।
  
स सर्वज्ञो ःपि सर्वत्र परां कृपणतां गतः ॥मु_४,२७।२२॥  

  
हे भव्य हे इन्द्र । येन आत्मा स्वस्वरूपम् । इयन्मात्रपरिच्छिन्नः । इयन्मात्रं चासौ देहादिमात्ररूपश् चासौ । अत एव परिच्छिन्नश् चेति तादृशः । भावितः भावनाविषयीकृतः । सः पुरुषः । सर्वज्ञः अपि सर्वत्र परां निरतिशयाम् । कृपणताम् दीनताम् । गतः गच्छतीत्य् अर्थः । देहनिष्ठो हि देहहितम् इच्छन्न् अवश्यम् एव कृपणताम् एति ॥म्त्_४,२७।२२॥  

  
अनन्तस्याप्रमेयस्य येनेयत्ता प्रकल्पिता ।
  
आत्मतत्त्वस्य तेनात्मा स्वात्मनैवावशीकृतः ॥मु_४,२७।२३॥  

  
अनन्तस्यान्तसाक्षित्वेन स्थितत्वात् तद्रहितस्य । अप्रमेयस्य केवलम् प्रमातृरूपेण स्थितत्वात् प्रमेयताम् अस्पृशमानस्य । आत्मतत्त्वस्य । येन इयत्ता देहावच्छिन्नत्वाख्यम् इयन्मात्रत्वम् । प्रकल्पिता कल्पनया भाविता । तेनाज्ञानिना । स्वात्मनैव आत्मावशीकृतः । अवश्यम्भावि हि देहावच्छिन्नस्य भोगवैवश्यम् ॥म्त्_४,२७।२३॥  
  

  
ननु कथम् एतद् अस्तीत्य् । अत्राह  

  
आत्मनो व्यतिरिक्तं यत् किञ्चिद् अस्ति जगत्त्रये ।
  
तत्रोपादेयभावेन बद्धा भवति भावना ॥मु_४,२७।२४॥  

  
आत्मनः परिच्छिन्नत्वेन भावितस्यात्मनः । यत् किञ्चित् व्यतिरिक्तम् । भावितम् इति शेषः । भावितम् अस्ति । तत्र अप्राप्तत्वाभिमानेन उत्पन्नेन उपादेयभावेन उपादेयतया । भावना बद्धा भवति । भावनाबन्धस्यैव च वैवश्यम् इति नामेति भावः ॥म्त्_४,२७।२४॥  
  

  
भावनाबन्धस्य वैवश्येति नामयुक्तताकारि दुःखकारणत्वं कथयति  

  
आस्थामात्रम् अनन्तानां दुःखानां कारणं विदुः ।
  
अनास्थामात्रम् अभितः सुखानां कारणं विदुः ॥मु_४,२७।२५॥  

  
आस्थामात्रम् भावनाबन्धमात्रम् ॥म्त्_४,२७।२५॥  
  

  
सामान्येन समर्थनं कृत्वा विशेषं स्मरति  

  
दामव्यालकटा यावद् अनास्था भावसंस्थितौ ।
  
तावन् न नाम जेया वो मषकाणाम् इवानिलाः ॥मु_४,२७।२६॥  

  
अनास्थाः आस्थारहिताः । भावसंस्थितौ देहादिपदार्थसंस्थितौ ॥म्त्_४,२७।२६॥  

  
अन्तर्वासनया जन्तुर् दीनताम् अनुयातया ।
  
जितो भवत्य् अन्यथा तु मषको ःप्य् अमराचलः ॥मु_४,२७।२७॥  

  
अन्यथा वासनाराहित्ये ॥म्त्_४,२७।२७॥  

  
विद्यते वासना यत्र तत्र चायाति दीनता ।
  
गुणागुणानुविद्धत्वं सतो दृष्टं हि नासतः ॥मु_४,२७।२८॥  

  
यत्र च वासना विद्यते तत्र दीनता आयाति । पादपूरणार्थः चशब्दः । हि यस्मात् । गुणागुणानुविद्धत्वम् दीनतापादकं हिताहितानुबन्धित्वम् । सतः वासनयाहितदेहसत्ताकस्य । दृष्टम् । असतः वासनाराहित्येन शुद्धचिन्मात्ररूपतयासत्कल्पस्य । न दृष्टम् ॥म्त्_४,२७।२८॥  

  
फलितम् आह  

  
अयं सो ःहम् ममेदं चेत्य् एवम् अन्तः स्ववासनाम् ।
  
यथा दामादयः शक्र भावयन्ति तथा कुरु ॥मु_४,२७।२९॥  

  
अत इति शेषः । हे शक्र । यथा दामादयः अयं सो ःहम् ममेदं चेत्य् एवंरूपां स्ववासनाम् अहङ्कारवासनाम् । अन्तः मनसि । भावयन्ति विकल्पयन्ति । तथा कुरु । ततः जेया भविष्यन्तीति भावः ॥म्त्_४,२७।२९॥  

  
ननु कथं न ते मम जेया भविष्यन्तीत्य् । अत्राह  

  
या या जनस्य विपदो भावाभावदशाश् च याः ।
  
तृष्णाकरञ्जवल्ल्यास् ता मञ्जर्यः कटुकोमलाः ॥मु_४,२७।३०॥  

  
तृष्णा एव दुःखकारित्वात् कण्टकवल्ली । तस्याः ॥म्त्_४,२७।३०॥  
  

  
वासनातन्तुबद्धो ःयं लोको विपरिवर्तते ।
  
सा सुवृद्धातिदुःखाय सुखायोच्छेदम् आगता ॥मु_४,२७।३१॥  

  
विपरिवर्तते वैपरीत्यम् भजति । सा वासना । उच्छेदम् नाशम् ॥म्त्_४,२७।३१॥  
  

  
धीरो ःप्य् अतिबहुज्ञो ःपि कुलजो ःपि महान् अपि ।
  
तृष्णया बध्यते जन्तुः सिंहः शृङ्खलया यथा ॥मु_४,२७।३२॥  

  
बध्यते विवशः क्रियते । तृष्णाग्रस्तो हि स्फुटम् एव विवशो भवति ॥म्त्_४,२७।३२॥  

  
देहपादपसंस्थस्य हृदयालयशायिनः ।
  
तृष्णाचित्तखगस्यास्य वागुरा परिकल्पिता ॥मु_४,२७।३३॥  

  
स्पष्टम् ॥म्त्_४,२७।३३॥  

  
दीनो वासनया लोकः कृतान्तेनापकृष्यते ।
  
रज्ज्वेव बालेन खगो विवशो ःनिशम् उच्छ्वसन् ॥मु_४,२७।३४॥  

  
कृतान्तेन ममतारूपेण यमेन । ममताया एव श्रीव्यासेन कृतान्तत्वाभिधानात् ॥म्त्_४,२७।३४॥  
  

  
अलम् आयुधभारेण सङ्गरभ्रमणेन च ।
  
वासनां सविपर्यासां युक्त्यैव त्वं रिपोः कुरु ॥मु_४,२७।३५॥  

  
सविपर्यासाम् विपर्यासयुक्ताम् । रिपोः दामादित्रयरूपस्य । आयुधादिभिः तव न किञ्चिद् अपि सेत्स्यतीति भावः ॥म्त्_४,२७।३५॥  

  
अन्तर् अक्षुभिते धैर्ये रिपोर् अमरनायकाः ।
  
न शस्त्राणि न शास्त्राणि न चास्त्राणि जयन्ति वः ॥मु_४,२७।३६॥  

  
अक्षुभिते वासनाराहित्येन क्षोभरहिते सति ॥म्त्_४,२७।३६॥  

  
दामव्यालकटास् त्व् एते युद्धाभ्यासवशेन च ।
  
अहङ्कारमयीम् अन्तस् ते ग्रहीष्यन्ति वासनाम् ॥मु_४,२७।३७॥  

  
अहङ्कारमयीम् वयं योत्स्याम इत्य् एवंरूपाम् ॥म्त्_४,२७।३७॥  

  
यदि ते यन्त्रपुरुषाः शम्बरेण विनिर्मिताः ।
  
वासनां नाश्रयिष्यन्ति यास्यन्ति तद् अजय्यताम् ॥मु_४,२७।३८॥  

  
यन्त्रपुरुषाः अनुसन्धानरहिता इति यावत् ॥म्त्_४,२७।३८॥  
  

  
तत् तावद् युक्तियुद्धेन तान् प्रबोधयतामराः ।
  
यावद् अभ्यासवशतो भविष्यन्ति सवासनाः ॥मु_४,२७।३९॥  

  
प्रबोधयत वासनायुक्तान् कुरुत ॥म्त्_४,२७।३९॥  

  
ततो वध्या भविष्यन्ति भवताम् बद्धभावनाः ।
  
तृष्णाप्रोताशया लोके न केचन नपेलवाः ॥मु_४,२७।४०॥  

  
ननु यदि कदाचित् ततो ःपि वध्या न भविष्यन्ति ततः किं कार्यम् इत्य् । अत्राह तृष्णेति । तृष्णाप्रोताशयाः तृष्णानुविद्धमनसः । पेलवाः दीनाः । तृष्णाग्रस्ताः सर्वे एव पेलवा भवन्ति । अतः ते ःपि भविष्यन्त्य् एवेति भावः ॥म्त्_४,२७।४०॥  
  

  
सर्गान्तश्लोकेन ब्रह्मवाक्यं समापयति  

  
समविषमम् इदं जगत् समग्रं समुपगतं स्थिरतां स्ववासनातः ।
  
चलति च लहरीभरो यथाब्धाव् अत इह सैव चिकित्स्यताम् प्रयाता ॥मु_४,२७।४१॥  

  
समविषमम् सुखदुःखमयम् । इदम् अनुभूयमानम् । समग्रं जगत् । स्ववासनातः अहङ्कारवासनातः । स्थिरतां समुपागतम् । सा वासना । इह लोके । चलति च स्फुलति च । क इव । लहरीभर इव । यथा लहरीभरः अब्धौ समुद्रे । चलति । तथेत्य् अर्थः । अतः सा वासना एव । चिकित्स्यताम् चिकित्सायोग्यताम् । प्रयाता भवतीति शिवम् ॥म्त्_४,२७।४१॥  

  
इति श्रीभास्करकण्ठविरचितायां श्रीमोक्षोपायटीकायां स्थितिप्रकरणे सप्तविंशः सर्गः ॥२७॥  
  
  

  
ब्रह्मणः अन्तर्धानं कथयति  

  
इत्य् उक्त्वा भगवान् देवस् तत्रैवान्तर्धिम् आययौ ।
  
वेलावनतटे शब्दं कृत्वेवाम्बुतरङ्गकः ॥मु_४,२८।१॥  

  
तत्रैव तस्मिन् स्थान एव । न त्व् अन्यत्र गत्वा । अन्तर्धिम् व्यवधानम् ॥म्त्_४,२८।१॥  

  
सुरास् त्व् आकर्ण्य तद्वाक्यं जग्मुः स्वाम् अभितो दिशम् ।
  
कमलामोदम् आदाय वनमालाम् इवानिलाः ॥मु_४,२८।२॥  

  
स्पष्टम् ॥म्त्_४,२८।२॥  

  
दिनानि कतिचित् स्वेषु कान्तेषु स्थिरकान्तिषु ।
  
द्विरेफा इव पद्मेषु मन्दिरेषु विशश्रमुः ॥मु_४,२८।३॥  

  
स्पष्टम् ॥म्त्_४,२८।३॥  
  

  
कञ्चित् कालं समासाद्य स्वात्मोदयकरं शुभम् ।
  
चक्रुर् दुन्दुभिनिर्घोषम् प्रलयाभ्ररवोपमम् ॥मु_४,२८।४॥  

  
स्पष्टम् ॥म्त्_४,२८।४॥  

  
अथ दैत्यैः सह व्योम्नि तैः पातालतलोत्थितैः ।
  
कालक्षेपकरं घोरम् पुनर् युद्धम् अवर्तत ॥मु_४,२८।५॥  

  
कालक्षेपकरम् न तु शम्बरवधकारि । तन्मरणस्य वर्षसहस्रान्ते ब्रह्मणा प्रोक्तत्वात् इत्य् अर्थः । देवानाम् इति शेषः । समवर्तत समभवत् ॥म्त्_४,२८।५॥  
  

  
ववुर् असिशरशक्तिमुद्गरौघा मुसुलगदापरशूग्रचक्रसङ्घाः ।
  
अशनिगिरिशिलाहुताशवृक्षा अहिगरुडादिमुखानि चायुधानि ॥मु_४,२८।६॥  

  
कीदृशं युद्धं समवर्ततेत्य् अपेक्षायाम् आह ववुर् इति । ववुः वान्ति स्म । देवदैत्यविसृष्टा इति शेषः ॥म्त्_४,२८।६॥  
  

  
मायाकृतायुधमहाम्बुघनप्रवाहा क्षिप्रम् प्रति प्रतिदिशम् परिनिर्जगाम ।
  
पाषाणपर्वतमहीतटवृक्षलक्ष- क्षुब्धाम्बुपूरघनघोषवती नदी द्राक् ॥मु_४,२८।७॥  

  
मायाकृतः राक्षसैः मायया सम्पादितः । आयुधमहाम्बुनः आयुधयुक्तस्य महाजलस्य । घनः प्रवाहः यस्याः । सा । तथा पाषाणपर्वतं क्षिप्रम् प्रति क्षिप्रं क्षिप्रम् । महीतटवृक्षाणां लक्षेषु क्षुब्धः सञ्चरणशीलः । यः अम्बुपूरः आयुधयुक्तः अम्बुपूरः । तेन घनः घोषः विद्यते यस्याः । सा । तादृशी नदी आयुधमयी नदी । द्राक् शीघ्रम् । प्रतिदिशं निर्जगाम निर्गता ॥म्त्_४,२८।७॥  
  

  
केन प्रतिदिशं निर्जगामेति करणापेक्षायां सविशेषणम् आह  

  
मध्यप्रवाहवहदुल्मुकशूलशैल- प्रासासिकुन्तशरतोमरमुद्गरेण ।
  
गङ्गोपमाम्बुवलितामरमन्दिरेण सर्वासु दिक्ष्व् अशनिवर्षणकर्षणेन ॥मु_४,२८।८॥  

  
अशनियुक्तं वर्षणम् अशनिवर्षणम् । तेन यत् कर्षणम् दिशः प्रति नयनम् । तेन कृत्वा निर्जगामेति पूर्वेण सम्बन्धः । वर्षेण हि नद्यः दिशः व्याप्नुवन्ति । अशनिवर्षणकर्षणेन कथम्भूतेन । मध्ये प्रवाहेण वहन्ति उल्मुकशूलशैलप्रासासिकुन्तशरतोमरमुद्गराणि यत्र । तत् । तादृशेन । पुनः कथम्भूतेन । सर्वासु दिक्षु गङ्गोपमं यत् अम्बु । तेन वलितानि अमरमन्दिराणि येन । तत् । तादृशेन ॥म्त्_४,२८।८॥  
  

  
पृथ्व्यादिदारुणशरीरमयी प्रहार- दानग्रहे गगनरश्मिशरीरिकैव ।
  
या योपशाम्यति सुरासुरसिद्धसेना मायाकृता पुनर् उदेति रसेन सैव ॥मु_४,२८।९॥  

  
या या । प्रहाराणां दानग्रहे पृथ्व्यादिवत् दारुणं यत् शरीरम् । तन्मयी अपि । प्रहाराणां दाने ग्रहणे च समर्थापीति यावत् । परमार्थतः मायारूपत्वात् गगनस्य या रश्मिः । शून्यम् इति यावत् । तद्रूपं शरीरम् यस्याः । सा । तादृशी एव सती । उपशाम्यति म्रियते । सा सुरासुरसिद्धसेना पुनः उदेति एव । कथम्भूता । रसेन इच्छया । मायाकृता मायया कृतेति तादृशी । अर्थात् इन्द्रशम्बराभ्याम् ॥म्त्_४,२८।९॥  
  

  
शैलोपमायुधविघट्टितभूधराणि रक्ताम्बुपूरपरिपूर्णमहार्णवानि ।
  
देवासुरेन्द्रसुरशैलविरूढकुन्त- तालीवनानि ककुभां वदनान्य् अथासन् ॥मु_४,२८।१०॥  

  
देवासुरेन्द्रा एव सुरशैलाः सुमेरवः । तेषु रूढानि । कुन्ता एव तालीवनानि । येषाम् । तानि ॥म्त्_४,२८।१०॥  
  

  
उद्गीर्णकुन्तशरशक्तिगदासिचक्रा हेलानिगीर्णसुरदानवमुक्तशैला ।
  
काषक्वणत्क्रकचदन्तनखोग्रमाला जीवान्वितापतद् अथायससिंहवृष्टिः ॥मु_४,२८।११॥  

  
अथ आयससिंहवृष्टिः अयोमयानां सिंहानां वर्षणम् । अपतत् । कथम्भूता । उद्गीर्णम् सहपतितम् । कुन्तशरशक्तिगदासिचक्रम् यस्याः । सा । पुनः कथम्भूता । हेलया निगीर्णाः ग्रस्ताः । सुरदानवैः मुक्ताः प्रहरणभूताः । शैलाः यया । सा । काषे काषपाषाणे । क्वणन् घर्षणवशेन शब्दायमानः । यः क्रकचः । तद्वत् ये दन्तनखाः । तेषाम् उग्रा माला यस्याः । सा । तथा जीवान्विता जीवयुक्ता ॥म्त्_४,२८।११॥  
  

  
उज्ज्वाललोचनविषज्वलनातपोद्यद्- दिग्दाहदर्शितयुगान्तदिनेशसेना ।
  
उड्डीयमानपरिदीर्घमहीमहीध्रा मत्ताब्धिवद् विषधरावलिर् उल्ललास ॥मु_४,२८।१२॥  

  
विषधराणाम् सर्पाणाम् । आवलिः पङ्क्तिः । मत्ताब्धिवत् मत्तसमुद्रवत् । उल्ललास उल्लसति स्म । कथम्भूता । उज्ज्वालः उद्गतज्वालः । यः लोचनविषज्वलनः । तस्य यः आतपः । तेनोद्यन् । यः दिग्दाहः । तेन दर्शिता युगान्तदिनेशानाम् कल्पान्तसूर्याणाम् । सेना पङ्क्तिः । यया । सा । उड्डीयमानाः उड्डयनशीलाः । परिदीर्घाः । मह्याः सम्बन्धिनः महीध्राः पर्वताः । यस्याः । सा ॥म्त्_४,२८।१२॥  
  

  
उन्नादवज्रमकरोत्करकर्करान्तर्- इक्षाब्धिवीचिवलयैर् वलिताचलेन्द्रैः ।
  
आसीज् जगत् सकलम् एव सुसङ्कटाङ्गम् आवर्तिभिर् विविधहेतिनदीप्रवाहैः ॥मु_४,२८।१३॥  

  
उन्नादानि यानि वज्राणि । तान्य् एव मकराः । तेषां य उत्करः । तेन कर्करः कर्कराख्यः शब्दविशेषः यस्य । तत् । तादृशं यत् अन्तरिक्षम् । तद् एवाब्धिः समुद्रः । तस्य वीचिवलयैः वीचिमण्डलरूपैः । तथा वलिताः आवृताः । अचलेन्द्राः यैः । ते । तादृशैः । तथा आवर्तिभिः भ्रमयुक्तैः । विविधहेतयः एव नदीप्रवाहाः । तैः । सुसङ्कटाङ्गम् अत्यन्तपूर्णस्वरूपम् । सकलम् एव जगत् आसीत् ॥म्त्_४,२८।१३॥  

  
शैलास्त्रशस्त्रगरुडाचलमालितोच्च- नागाङ्गनासुरगणाङ्गनम् अन्तरिक्षम् ।
  
आसीत् क्षणं जलधिभिः क्षणम् अग्निपूरैः पूर्णं क्षणं दिनकरैः क्षणम् अन्धकारैः ॥मु_४,२८।१४॥  

  
क्षणं क्षणम् इत्य् अनेन जलध्यादीनाम् मायाकृतत्वम् उक्तम् । अन्तरिक्षम् कथम्भूतम् । शैलरूपाणि अस्त्रशस्त्राणि शैलास्त्रशस्त्राणि । तेषाम् मध्ये ये गरुडाचलाः माणिक्यपर्वताः । तैः मालिताः धृताः । उच्चा नागाङ्गनाश् चासुरगणाङ्गनाश् च येन । तत् । सुराङ्गनानां तु साक्षाद् एवाकाशे स्थितिर् इति तासाम् अकथनम् । गरुडेति गकारस्य दीर्घाभावः आर्षः । मन्त्रोद्भावितास् तु शैलाः अस्त्ररूपाः साक्षात् प्रहिताः शस्त्ररूपाः ॥म्त्_४,२८।१४॥  
  

  
गरुडगुडगुडाकुलान्तरिक्ष- प्रविसृतहेतिहुताशपर्वतौघैः ।
  
जगद् अभवद् असह्यकल्पकाल- ज्वलितसुरालयभूतलान्तरालम् ॥मु_४,२८।१५॥  

  
गरुडानाम् यः गुडगुडः गुडगुडाशब्दः । तेनाकुलम् यद् अन्तरिक्षम् । तत्र प्रविसृताः ये हेतिहुताशपर्वतौघाः । तैः कृत्वा । जगत् । असह्यः यः कल्पकालः प्रलयकालः । तत्रैव ज्वलितानि सुरालयभूतलान्तराणि यस्य । तत् । तादृशम् अभवत् ॥म्त्_४,२८।१५॥  
  

  
उदपतन् वसुधातलतो ःसुरा गगनम् अद्रितटाद् इव पक्षिणः ।
  
अतिबलाद् अपतन् विबुधा भुवि प्रलयचालितशैलशिला इव ॥मु_४,२८।१६॥  

  
अतिबलाद् इत्य् अस्य पूर्वार्धेन सम्बन्धः ॥म्त्_४,२८।१६॥  

  
शरीररूढोन्नतहेतिवृक्ष- वनावलीलग्नमहाग्निदाहाः ।
  
सुरासुराः प्रापुर् अथाम्बरान्तः कल्पानिलान्दोलितशैलशोभाम् ॥मु_४,२८।१७॥  

  
अथ सुरासुराः अम्बरान्तः आकाशमध्ये । कल्पानिलेनान्दोलिताः ये शैलाः । तेषां शोभाम् प्रापुः । कथम्भूताः । शरीररूढाः याः उन्नतहेतयः । ता एव वृक्षवनावली । तस्यां लग्नाः । महाग्नेः तत्सङ्घट्टोत्थस्य महतः अग्नेः । दाहः येषाम् । ते । तादृशाः ॥म्त्_४,२८।१७॥  
  

  
सुरासुराद्रीन्द्रशरीरमुक्तै रक्तप्रवाहैर् अभितो भ्रमद्भिः ।
  
बभार पूर्णम् परितो ःम्बराब्धिः सन्ध्यारुणोद्यच्छतगङ्गम् अङ्गम् ॥मु_४,२८।१८॥  

  
सुरासुरा एवाद्रीन्द्राः । तेषां यानि शरीराणि । तेभ्यः मुक्तैः । अत एवाभितः भ्रमद्भिः रक्तप्रवाहैः कृत्वा । अम्बराब्धिः आकाशाख्यः समुद्रः । सन्ध्यारुणाः उद्यत्यः शतं गङ्गा यस्य । तादृशम् अङ्गम् पूर्णम् सम्यक् । बभार ॥म्त्_४,२८।१८॥  

  
गिरिवर्षणम् अम्बुवर्षणं विविधोग्रायुधवर्षणं तथा ।
  
विषमाशनिवर्षणं च ते शमम् अन्योःन्यम् अथाग्निवर्षणम् ॥मु_४,२८।१९॥  

  
अनयन् नयमार्गकोविदा दलिताशेषगिरीन्द्रभित्तयः ।
  
ससृजुश् च समं समन्ततः ककुबङ्गेष्व् इव पुष्पवर्षणम् ॥मु_४,२८।२०॥  

  
अथ नये अस्त्रशान्तिशास्त्रे । कोविदाः निपुणाः । ते देवासुराः । एतानि वर्षणानि समन्ततः शमम् अनयन् । एतानि कानि । गिरिवर्षणम् इत्यादि । न केवलं शमम् अनयन् । किं तु ककुबङ्गेषु ससृजुश् च । किम् इव । पुष्पवर्षणम् इव । ते कथम्भूताः । दलिता अशेषगिरीन्द्राणाम् भित्तयः यैः । ते । तादृशाः । युग्मम् ॥म्त्_४,२८।१९-२०॥  
  

  
देवासुराः सरससङ्गरसम्भ्रमार्ता अन्योःन्यम् अङ्गदलनाकुलहेतिहस्ताः ।
  
दामेन्द्रडिम्बदहनाः पृथुपीठपीठैः कीर्णासृजो नभसि बभ्रमुर् आक्षिपन्तः ॥मु_४,२८।२१॥  

  
देवासुराः नभसि बभ्रमुः । कथम्भूताः । सरसम् वीररससहितम् । यत् सङ्गरम् सङ्ग्रामः । तत्र यः संरम्भः उद्योगः । तेनार्ताः व्याकुलाः । अन्योःन्यम् अङ्गदलनार्थम् आकुलहेतयः हस्ताः येषाम् । ते । तादृशाः । दामेन्द्रयोः डिम्बदहनाः मनःसन्तापकारित्वात् चञ्चलाग्नयः । तत्रापि दाम्नः देवाः इन्द्रस्यासुराः इति विभागः । पृथुपीठाः पृथुसंस्थानाः । ये पीठाः अंसादिपीठाः । तैः कीर्णासृजः विक्षिप्तरुधिराः । तथा आक्षिपन्तः अन्योःन्यम् आक्षेपं कुर्वन्तः ॥म्त्_४,२८।२१॥  
  

  
छिन्नैः शिरःकरभुजोरुभरैर् भ्रमद्भिर् आकाशकोशशलभैर् अशिवैस् तदानीम् ।
  
आसीज् जगज्जठरम् अभ्रवरैर् इवोग्रैर् आभास्करं स्थगितदिक्तटशैलजालम् ॥मु_४,२८।२२॥  

  
छिन्नैः । अत एव भ्रमद्भिः । अत एव च आकाशे शलभैः शलभरूपैः । अशिवैः अमङ्गलकारिभिः । शिरःकरभुजोरुभरैः । जगज्जठरम् आभास्करम् सूर्यं तावत् । स्थगितानि दिक्तटानि शैलजालानि च यस्य । तत् । तादृशम् आसीत् । तैः कैर् इव । अभ्रवरैर् इव उत्तममेघैर् इव ॥म्त्_४,२८।२२॥  
  

  
मत्तानलं क्षुब्धजलानिलार्कं दलद्वनं शीर्णसुरासुरौघम् ।
  
ब्रह्माण्डम् आखण्डितकुड्यकोणम् अकालकल्पान्तकरालम् आसीत् ॥मु_४,२८।२३॥  

  
आ समन्तात् । खण्डिताः कुड्यकोणाः यस्य । तत् । तादृशम् ॥म्त्_४,२८।२३॥  
  

  
भ्रान्तम् भृशम् भ्रमितदिक्तटम् अद्रिकूटैर् आत्मप्रमाणघनहेतिहतै रणद्भिः ।
  
कूजद्भिर् आर्तिभिर् इवाग्रगुहौघवातैः क्रन्दद्भिर् आपतितसिंहरवैर् अदभ्रैः ॥मु_४,२८।२४॥  

  
अद्रिकूटैः कर्तृभिः । भृशम् भ्रान्तम् भ्रमयुक्तैः ज्ञातम् । कथम् भ्रान्तम् । भ्रमितानि भ्रमयुक्तानि कृतानि । दिक्तटानि यत्र । तत् । अद्रिकूटैः कथम्भूतैः । आत्मप्रमाणा अद्रिकूटप्रमाणाः । याः घनहेतयः । ताभिः हताः । तैः । अत एव रणद्भिः । पुनः कथम्भूतैः । गुहौघाग्राणां वाताः अग्रगुहौघवाताः । तैः । तद्व्याजेनेति यावत् । आर्तिभिर् इव कूजद्भिः । आर्त्या युक्तो हि कूजति । पुनः कथम्भूतैः । आपतिताः ये सिंहाः । तेषां ये रवाः । तैः । तद्व्याजेनेति यावत् । क्रन्दद्भिः रवैः कथम्भूतैः । अदभ्रैः उत्कटैः ॥म्त्_४,२८।२४॥  

  
मायानदीजलधियोधघनाग्निदाहैर् वृक्षैः सुरासुरशवैर् अचलैः शिलौघैः ।
  
भ्रान्तं शिरस्त्रशरशक्तिगदास्त्रवर्षैर् वातावकीर्णवनपर्णवद् अम्बरान्तः ॥मु_४,२८।२५॥  

  
अम्बरान्तः आकाशमध्यम् । वातेनावकीर्णम् वलितम् । यत् वनपर्णम् । तद्वत् । भ्रान्तम् भ्रमयुक्तम् आसीत् । कैः भ्रान्तम् आसीत् । न हि अम्बरमध्यस्य भ्रमो युक्त इत्य् अपेक्षायाम् आह मायानदीत्यादि । अम्बरान्तश् चारिणाम् मायानद्यादीनाम् एव भ्रमः अम्बरान्तः भ्रमत्वेनारोपितः ॥म्त्_४,२८।२५॥  
  

  
अद्रीन्द्रपक्षपरिमाणगमागमैक- दुर्वारहस्ततलदारुणताडनैर् द्राक् ।
  
आसीत् पतद्भटशरीरगिरीन्द्रघात- विभ्रष्टदेवपुरपूर्णजलार्णवौघः ॥मु_४,२८।२६॥  

  
अद्रीन्द्रपक्षपरिमाणाश् च ते गमागमैकदुर्वाराश् च । तादृशाः ये हस्ताः । तेषां यानि तलानि । तैः यानि ताडनानि । तैः कृत्वा । द्राक् शीघ्रम् । पतन्तः ये भटशरीराण्य् एव गिरीन्द्राः । तेषां ये घाताः । तैः भ्रष्टानि यानि देवपुराणि । तैः पूर्णजलश् चासौ अर्णवौघः समुद्रसप्तकम् । सः । आसीत् जात इत्य् अर्थः ॥म्त्_४,२८।२६॥  
  

  
घनघुङ्घुमपूरितान्तरिक्षा क्षतजाक्षालितभूधरान्तराला ।
  
रुधिरह्रदवृत्तिवर्तिनी वा भुवनाभोगगुहा तदाकुलाभूत् ॥मु_४,२८।२७॥  

  
भुवनाभोगः भुवनविस्तारः । स एव गुहा । तदा तस्मिन् समये । आकुला अभूत् । कथम्भूता । घनः यः घुङ्घुमः युद्धकोलाहलः । तेनापूरितम् अन्तरिक्षम् यस्याः । सा । तादृशी । क्षतजैः रुधिरैः । आ समन्तात् । क्षालितानि भूधरान्तरालानि यस्याः । सा । रुधिरह्रदरूपा या वृत्तिः स्थानम् । तत्र वर्तत इति तादृशी । स्थितौ स्थितिमतीतिवत् प्रयोगः । गुहा च मषकघुङ्घुमपूरितान्तरिक्षा वृष्टिक्षालितभूधरान्तराला ह्रदवर्तिनी च भवति ॥म्त्_४,२८।२७॥  
  

  
सर्गान्तश्लोकेन अस्य रणस्य संसारसाम्यं कथयति  

  
अनन्तदिक्प्रसरविकारकारिणी क्षयोदयोन्मुखसुखदुःखदायिनी ।
  
रणक्रियासुरसुरसङ्घसङ्कटा तदाभवत् खलु सदृशीह संसृतेः ॥मु_४,२८।२८॥  

  
खलु निश्चये । सा रणक्रिया इह सम्सृतिसदृशी अभवत् । कथम्भूता । अनन्तदिक्षु यः प्रसरः । तेन विकारम् हिंसाख्यं विकारम् । करोतीति तादृशी । क्षयोदयोन्मुखे ये सुखदुःखे । ते ददातीति तादृशी । असुरसुरसङ्घेन सङ्कटा सम्बाधा । संसृतिर् अपि प्रसरेण बन्धाख्यं विकारं करोति । सुखदुःखदायिनी नानापदार्थसङ्कटा च भवति । इति शिवम् ॥म्त्_४,२८।२८॥  
  

  
इति श्रीभास्करकण्ठविरचितायां श्रीमोक्षोपायटीकायां स्थितिप्रकरणे अष्टाविंशः सर्गः ॥२८॥  
  
  

  
युद्धम् उपसंहरति  

  
एवम्प्रायाकुलारम्भैर् असुरैर् असुहारिभिः ।
  
महासाहससंरब्धैर् आरब्धमरणै रणैः ॥मु_४,२९।१॥  

  
माययाथ विवादेन सन्धिना विग्रहेण च ।
  
पलायनेन धैर्येण च्छद्मनोपायनेन च ॥मु_४,२९।२॥  

  
कार्पण्येनास्त्रयुद्धेन स्वान्तर्धानैश् च भूरिशः ।
  
कृतः स समरो देवैस् त्रिंशद् वर्षाणि पञ्च च ॥मु_४,२९।३॥  

  
देवैः त्रिंशत् पञ्च च वर्षाणि पञ्चत्रिंशद्वर्षाणि । असुरैः सह । सः समरः कृतः । केन केन प्रकारेण कृत इत्य् अपेक्षायाम् माययेत्यादि । उपायनेन समीपगमनेन । कार्पण्येन दीनतया । स्वान्तर्धानैः मायोद्भावितैः निजगोपनैः । असुरैः कथम्भूतैः । एवम्प्रायः बाहुल्येनैतादृशः । समारम्भः येषाम् । तैः । असुहारिभिः जीवहारिभिः । महासाहसे संरब्धाः संरम्भयुक्ताः । तैः । पुनः कथम्भूतैः । रणैः कृत्वा आरब्धम् मरणम् यैः । ते । तादृशैः । तिलकम् ॥म्त्_४,२९।१-३॥  
  

  
वर्षाणि दिवसान् मासान् दशाष्टौ पञ्च सप्त च ।
  
वर्षाणि पेतुर् वृक्षाग्निहेत्यम्ब्वशनिभूभृताम् ॥मु_४,२९।४॥  

  
वृक्षाग्निहेत्यम्ब्वशनिभूभृताम् वर्षाणि वृष्टयः । पेतुः । कियन्तं कालम् । दश वर्षाणि । अष्टौ मासान् । पञ्च सप्त च द्वादशेति यावत् । दिवसान् । अर्थात् अन्यस्मिन् काले सन्ध्यादिर् एवाभूत् इति ज्ञेयम् ॥म्त्_४,२९।४॥  

  
एतावता तु कालेन दृढाभ्यासाद् अहङ्कृतेः ।
  
दामादयो ःहम् इत्य् आस्थां जगृहुर् ग्रस्तचेतसः ॥मु_४,२९।५॥  

  
अहङ्कृतेः वयं योत्स्याम इत्य् एवंरूपस्याहङ्कारस्य । ग्रस्तम् अहङ्कारग्रस्तम् । चेतः येषाम् । ते । तादृशाः ॥म्त्_४,२९।५॥  
  

  
नैकट्यातिशयाद् यद्वद् दर्पणम् बिम्बवद् भवेत् ।
  
अभ्यासातिशयात् तद्वत् ते ःप्य् अहङ्कारितां गताः ॥मु_४,२९।६॥  

  
नैकट्यातिशयात् सान्निध्योद्रेकात् । बिम्बवत् प्रतिबिम्बयुक्तम् ॥म्त्_४,२९।६॥  

  
यद्वद् दूरतरं वस्तु नादर्शे प्रतिबिम्बते ।
  
पदार्थवासना तद्वद् अनभ्यासान् न जायते ॥मु_४,२९।७॥  

  
दूरतरम् बहुदूरात् । पदार्थेषु युद्धादिभावेषु । वासना मयेदं कृतम् इत्य् एवंरूपः संस्कारः ॥म्त्_४,२९।७॥  

  
यदा दामादयो जाता जाताहङ्कारवासनाः ।
  
तदा मे जीवितम् मे ःर्थ इति दैन्यम् उपागमन् ॥मु_४,२९।८॥  

  
यदा दामादयः दामव्यालकटाः । जाता उत्पन्ना । अहङ्कारवासना येषाम् । ते । तादृशाः । जाताः सम्पन्नाः । तदा मे जीवितम् मे अर्थ इति एवंरूपम् । दैन्यम् दीनताम् । उपागमन् उपागताः । अहङ्काराभावे हि भित्तिरहितम् ममतारूपं दैन्यं न स्यात् एव । तत्सत्तायां तु प्राप्ताधारत्वेन तद् दुर्निवारम् एवेति भावः ॥म्त्_४,२९।८॥  
  

  
भयवासनया ग्रस्ता मोहवासनया हताः ।
  
आशापाशनिबद्धास् ते ततः कृपणतां गताः ॥मु_४,२९।९॥  

  
ततः दैन्योपागमनानन्तरम् । ते दामादयः । भयस्य देहनाशशङ्काद्युत्पन्नाया भीतेः । या वासना संस्कारः । तया ग्रस्ताः वशीकृताः । तथा मोहस्य अनात्मनि शरीरादौ आत्मत्वभावनारूपस्याज्ञानस्य । या वासना । तया हताः बाधिताः । आशापाशैः स्वात्मत्वाभिमानविषयीकृतशरीराद्यर्थं धनादिविषयैः आशापाशैः । निबद्धाः स्वाधिनीकृताः । कृपणताम् दैन्यस्य परां काष्ठाम् । गताः ॥म्त्_४,२९।९॥  
  

  
ननु ततः किं तेषां सम्पन्नम् इत्य् । अत्राह  

  
मुधैव ह्य् अनहङ्कारैर् ममत्वम् उपकल्पितम् ।
  
रज्ज्वाम् भुजङ्गत्वम् इव दामव्यालकटैस् ततः ॥मु_४,२९।१०॥  

  
हि निश्चये । अनहङ्कारैः अहङ्काररहितैः । दामव्यालकटैः । ततः अहङ्कारवशेन दैन्यगमनानन्तरम् । ममत्वम् ममता । मुधा एव व्यर्थम् एव । उपकल्पितम् कल्पनया दृढीकृतम् । किम् इव । रज्ज्वाम् भुजङ्गत्वम् इव । अत्यन्तम् मिथ्याभूतम् इत्य् अर्थः ॥म्त्_४,२९।१०॥  
  

  
ममत्वम् एव कथयति  

  
आपादमस्तकं देहलतेयम् भवतु स्थिरा ।
  
ममेति तृष्णाकृपणा दीनतां ते समाययुः ॥मु_४,२९।११॥  

  
स्पष्टम् ॥म्त्_४,२९।११॥  

  
स्थिरीभवतु मे देहः सुखायास्तु धनम् मम ।
  
इति बद्धधियां तेषां धैर्यम् अन्तर्धिम् आययौ ॥मु_४,२९।१२॥  

  
स्पष्टम् ॥म्त्_४,२९।१२॥  

  
अवासनत्वाद् वपुषाम् अनास्थत्वात् सुरद्विषाम् ।
  
याभूत् प्रहारपरता मार्जितैवाशु साभवत् ॥मु_४,२९।१३॥  

  
सुरद्विषाम् दामव्यालकटानाम् । अवासनत्वात् वासनाराहित्यात् । तथा वपुषाम् अनास्थत्वात् शरीरास्थारहितत्वात् । या प्रहारपरता अभूत् पूर्वम् आसीत् । सा आशु मार्जिता नष्टा । अभवत् । अहङ्कारप्रभावेन देहनाशादिभयोत्पादात् इत्य् अर्थः ॥म्त्_४,२९।१३॥  
  

  
कथं स्थिरा जगत्य् अस्मिन् भवेम इति चिन्तया ।
  
वेधिता दीनतां जग्मुः पद्मा इव निरम्भसः ॥मु_४,२९।१४॥  

  
वेधिताः व्याप्ताः ॥म्त्_४,२९।१४॥  
  

  
तेषां त्व् अर्थान्नपानेषु स्वाहङ्कृतिमतां रतिः ।
  
बभूव भवभावस्था भीषणा भवभागिनी ॥मु_४,२९।१५॥  

  
स्वा अहङ्कृतिर् देहविषयः अहङ्कारः विद्यते येषाम् । ते । तादृशाः । तेषां रतिः आसक्तिः । राग इति यावत् । भवभावस्था संसारिकपदार्थविषया । भवभागिनी संसारप्रदा ॥म्त्_४,२९।१५॥  

  
अथ तस्मिन् रणे भीत्या सापेक्षत्वम् उपाययुः ।
  
मत्तेभगणसंरब्धा वने हरिणका इव ॥मु_४,२९।१६॥  

  
सापेक्षत्वम् मा मरिष्याम इत्य् एवंरूपापेक्षासहितत्वम् । भीत्या मरणभयेन । हरिणकाः कथम्भूताः । मत्तेभानाम् यः गणः । तेन संरब्धाः क्षोभयुक्ताः कृताः ॥म्त्_४,२९।१६॥  

  
सापेक्षत्वम् एव स्पष्टयति  

  
मरिष्यामो मरिष्याम इति चिन्ताहताशयाः ।
  
मन्दम् मन्दं किल भ्रेमुः कुपितैरावणे रणे ॥मु_४,२९।१७॥  

  
भ्रेमुः भ्रमन्ति स्म ॥म्त्_४,२९।१७॥  
  

  
शरीरैकार्थिनां तेषाम् भीतानाम् मरणाद् इति ।
  
अल्पसत्त्वतया मूर्ध्नि कृतम् आपत्प्रदम् पदम् ॥मु_४,२९।१८॥  

  
शरीरम् एकम् केवलम् । अर्थयन्ते इति तादृशानाम् । तथा मरणाद् भीतानाम् । तेषाम् मूर्ध्नि । इति पूर्वोक्तप्रकारेण । अल्पसत्त्वतया कर्त्र्या । पदं कृतम् । अल्पसत्त्वास् ते जाता इति भावः । पदं कथम्भूतम् । आपत्प्रदम् विपत्प्रदम् इत्य् अर्थः ॥म्त्_४,२९।१८॥  
  

  
अथ प्रम्लानसत्त्वास् ते हन्तुम् अग्रगतम् भटम् ।
  
न शेकुर् इन्धनक्षीणा हविर् दग्धुम् इवाग्नयः ॥मु_४,२९।१९॥  

  
प्रम्लानसत्त्वाः नष्टधैर्याः । न शेकुः न समर्थाः जाताः । क्षीणम् इन्धनं येषाम् । ते इन्धनक्षीणाः ॥म्त्_४,२९।१९॥  

  
विबुधानाम् प्रहरतां सुदम्यताम् उपागताः ।
  
क्षतविक्षतसर्वाङ्गास् तस्थुः सामान्यवद् भटाः ॥मु_४,२९।२०॥  

  
विबुधानाम् देवानाम् । सुदम्यताम् सुनिग्राह्यताम् ॥म्त्_४,२९।२०॥  
  

  
बहुनात्र किम् उक्तेन मरणाद् भीतचेतसः ।
  
दैत्या देवेषु वल्गत्सु दुद्रुवुः समराजिरात् ॥मु_४,२९।२१॥  

  
स्पष्टम् ॥म्त्_४,२९।२१॥  
  

  
तेषु द्रवत्सु सर्वेषु सर्वतो दानवाद्रिषु ।
  
दामव्यालकटाख्येषु विख्यातेष्व् असुरालये ॥मु_४,२९।२२॥  

  
तद्दैत्यसैन्यम् अपतत् खाद् विद्रुतम् इतस् ततः ।
  
कल्पान्तपवनाधूतं ताराजालम् इवाभितः ॥मु_४,२९।२३॥  

  
स्पष्टम् ॥म्त्_४,२९।२२-२३॥  

  
कुत्रापतद् इत्य् अपेक्षायाम् आह  

  
अमराचलकुञ्जेषु शिखराणां शिलासु च ।
  
तटेषु वारिराशीनाम् पयोदपटलेषु च ॥मु_४,२९।२४॥  

  
स्पष्टम् ॥म्त्_४,२९।२४॥  

  
सागरावर्तगर्तेषु श्वभ्रेष्व् अथ सरित्सु च ।
  
जङ्गलेषु दिगन्तेषु ज्वलत्सु विपिनेषु च ॥मु_४,२९।२५॥  

  
स्पष्टम् ॥म्त्_४,२९।२५॥  

  
तद्रणोत्सन्नकोशेषु ग्रामेषु नगरेषु च ।
  
अटवीषूग्रयक्षासु मरुषूद्यद्दवाग्निषु ॥मु_४,२९।२६॥  

  
तेषाम् असुराणाम् । रणेन उत्सन्नः विशीर्णः । कोशः मध्यं येषाम् । तेषु ॥म्त्_४,२९।२६॥  
  

  
लोकालोकाचलान्तेषु पर्वतेषु ह्रदेषु च ।
  
अन्ध्रद्रमिडकाश्मीरपारसीकपुरेषु च ॥मु_४,२९।२७॥  

  
स्पष्टम् ॥म्त्_४,२९।२७॥  
  

  
नानाम्भोधितरङ्गासु गङ्गाजलघटासु च ।
  
द्वीपान्तरेषु दूरेषु जम्बुषण्डलतासु च ॥मु_४,२९।२८॥  

  
दूरेषु दूरवर्तिषु ॥म्त्_४,२९।२८॥  

  
सर्वतः पर्वताकाराः पतितास् ते ःसुरालयः ।
  
विस्फोटिताङ्गचरणा विभिन्नकरबाहवः ॥मु_४,२९।२९॥  

  
स्पष्टम् ॥म्त्_४,२९।२९॥  
  

  
शाखालग्नान्त्रतन्त्रीका मुक्तरक्तवहच्छटाः ।
  
व्यस्ताङ्गखुरमूर्धानो निष्क्रान्तकुपितेक्षणाः ॥मु_४,२९।३०॥  

  
निष्क्रान्ते भूमौ पतिते । कुपिते ईक्षणे येषाम् । ते ॥म्त्_४,२९।३०॥  

  
स्वायुधा वलनावेगच्छिन्नकङ्कटहेतयः ।
  
दूरापातविपर्यस्तपतन्नानाविधांशुकाः ॥मु_४,२९।३१॥  

  
दूरात् यः आपातः । तेन विपर्यस्तानि विपर्यासं गतानि । अत एव पतन्ति अंशुकानि येषाम् । ते । तादृशाः ॥म्त्_४,२९।३१॥  

  
कण्ठलग्नशिरस्त्राणखटत्कारोग्रभीतयः ।
  
शिलाशितशिखाप्रोतदेहभागावलम्बिनः ॥मु_४,२९।३२॥  

  
कण्ठलग्नानि यानि शिरस्त्राणानि । तेषां यः खटत्कारः शब्दविशेषः । ततः उग्रा भीतिः येषाम् । ते । तादृशाः ॥म्त्_४,२९।३२॥  
  

  
शल्मल्यग्रदृढापातप्रोतकङ्कटशङ्कवः ।
  
सुशिलाफलकास्फालशतधाशीर्णमस्तकाः ॥मु_४,२९।३३॥  

  
शल्मल्यग्रेषु वृक्षविशेषाग्रेषु । यः दृढः । आ समन्तात् । पातः । तेन प्रोतः कङ्कटशङ्कवः कवचकीलकाः येषाम् । ते । तादृशाः ॥म्त्_४,२९।३३॥  

  
सर्गान्तश्लोकेन समाप्तिं करोति  

  
सर्व एव सकलासु सशस्त्राः पातमात्रसमनन्तरम् एव ।
  
दिक्षु नाशम् अगमन्न् असुरेन्द्राः पांसवो ःम्बुधिगताः पयसीव ॥मु_४,२९।३४॥  

  
स्पष्टम् ॥म्त्_४,२९।३४॥  

  
इति श्रीभास्करकण्ठविरचितायां श्रीमोक्षोपायटीकायां स्थितिप्रकरण एकोनत्रिंशः सर्गः ॥२९॥  
  

  
ॐ । तदा दामादयः कीदृशाः सम्पन्ना इत्य् । अत्राह  

  
इति तुष्टेषु देवेषु दानवेषु हतेषु च ।
  
दामव्यालकटा दीना बभूवुर् भयविह्वलाः ॥मु_४,३०।१॥  

  
स्पष्टम् ॥म्त्_४,३०।१॥  

  
ननु शम्बरः किं कृतवान् इत्य् । अत्राह  

  
जज्वाल कुपितः कोपी कल्पान्ताग्निर् इव ज्वलन् ।
  
शम्बरः शमितानीको दामव्यालकटान् प्रति ॥मु_४,३०।२॥  

  
दामादीन् प्रति शम्बरः कुपितो ःभूद् इति पिण्डार्थः ॥म्त्_४,३०।२॥  
  

  
शम्बरस्य भयाद् गत्वा पातालम् अथ सप्तमम् ।
  
दामव्यालकटास् तस्थुस् त्यक्त्वा दानवमण्डलम् ॥मु_४,३०।३॥  

  
स्पष्टम् ॥म्त्_४,३०।३॥  

  
यमस्य किङ्करास् तत्र वेतालत्रासनक्षमाः ।
  
कुकुहा नाम तिष्ठन्ति नरकार्णवपालकाः ॥मु_४,३०।४॥  

  
स्पष्टम् ॥म्त्_४,३०।४॥  

  
तैः सार्धं नीतवन्तस् ते तत्र दामादयो ःवधिम् ।
  
दशवर्षसहस्रान्ताम् आत्तानन्तकुवासनाः ॥मु_४,३०।५॥  

  
तैः कुकुहैः । सार्धम् । दशवर्षसहस्रान्ताम् दशवर्षसहस्रसङ्ख्यापर्यन्ताम् । अवधिम् कालावधिम् । ते दामादयः नीतवन्तः नयन्ति स्म । ते कथम्भूताः । आत्ताः धारिताः । कुवासनाः धनादिविषयाः निन्दिताः संस्काराः । यैः । तादृशाः ॥म्त्_४,३०।५॥  

  
इयम् मे वनिता रम्या ममेयम् प्रभुतेति च ।
  
कुकुहस्नेहबद्धानां कालस् तेषां व्यवर्तत ॥मु_४,३०।६॥  

  
व्यवर्तत परिणतो ःभूत् ॥म्त्_४,३०।६॥  

  
धर्मराजो ःथ तं देशं कदाचित् समुपाययौ ।
  
महानरककार्याणां विचारार्थं यदृच्छया ॥मु_४,३०।७॥  

  
स्पष्टम् ॥म्त्_४,३०।७॥  

  
अपरिज्ञातम् एनं ते धर्मराजं त्रयो ःसुराः ।
  
न प्रणेमुर् विनाशाय सामान्यम् इव किङ्करम् ॥मु_४,३०।८॥  

  
अपरिज्ञातम् इति विशेषणद्वारेण हेतुः ॥म्त्_४,३०।८॥  

  
अथ वैवस्वतेनैते ज्वलितश्वभ्रभूमिषु ।
  
विहितभ्रूपरिस्पन्दम् आदेशेन निवेशिताः ॥मु_४,३०।९॥  

  
स्पष्टम् ॥म्त्_४,३०।९॥  

  
तत्र ते करुणाक्रन्दाः ससुहृद्दारबान्धवाः ।
  
दग्धाः सपर्णविटपा वृक्षा इव दवानलैः ॥मु_४,३०।१०॥  

  
स्पष्टम् ॥म्त्_४,३०।१०॥  

  
स्वया वासनया जातास् तयैव क्रूरया पुनः ।
  
वधकर्मकराकाराः कैराता राजकिङ्कराः ॥मु_४,३०।११॥  

  
वधकर्म कुर्वन्तीति वधकर्मकराः । तद्वत् आकारः येषाम् । ते । तादृशाः । अत्यन्तहिंसका इत्य् अर्थः ॥म्त्_४,३०।११॥  
  

  
तज्जन्माथ परित्यज्य जाताः सुह्मेषु वायसाः ।
  
तदन्ते गृध्रतां यातास् ततो ःपि बकतां गताः ॥मु_४,३०।१२॥  

  
तज्जन्म राजकिङ्करजन्म । सुह्मेषु जनपदविशेषेषु ॥म्त्_४,३०।१२॥  
  

  
शवरत्वं त्रिगर्तेषु मेषत्वम् बर्बरेषु च ।
  
मगधेष्व् अथ कीटत्वं चक्रुस् ते वक्त्रबुद्धयः ॥मु_४,३०।१३॥  

  
वक्त्रबुद्धयः इति विशेषणद्वारेण हेतुः ॥म्त्_४,३०।१३॥  

  
अनुभूयेतराम् अत्र चित्रां योनिपरम्पराम् ।
  
अद्य मत्स्याः स्थिता राम कश्मीरारण्यपल्वले ॥मु_४,३०।१४॥  

  
अत्र पूर्वोक्तेषु देशेषु । इतराम् योनिं शवरत्वादिभिन्नाम् ॥म्त्_४,३०।१४॥  
  

  
कथम्भूताः ते तत्र स्थिता इत्य् । अत्राह  

  
दावाग्निक्वथिताल्पाल्पपङ्ककल्कानुपायिनः ।
  
न म्रियन्ते न जीवन्ति जरज्जम्बालजर्जराः ॥मु_४,३०।१५॥  

  
कल्कम् मलम् ॥म्त्_४,३०।१५॥  
  

  
सङ्गृह्य पूर्वोक्तयोनिक्लेशं कथयति  

  
विचित्रयोनिसंरम्भम् अनुभूय पुनः पुनः ।
  
भूत्वा भूत्वा पुनर् नष्टास् तरङ्गा जलधाव् इव ॥मु_४,३०।१६॥  

  
प्रोक्तन्यायेनेति भावः ॥म्त्_४,३०।१६॥  
  

  
सर्गान्तश्लोकेन दामादिवृत्तान्तं तावत् स्थापयति  

  
भवजलधिगतास् ते वासनावातनुन्नास् तृणम् इव चिरम् ऊढा देहरूपैस् तरङ्गैः ।
  
उपशमम् अनुयाता राम नाद्याप्य् अनन्तम् परिकलय महत्त्वं दारुणं वासनायाः ॥मु_४,३०।१७॥  

  
ऊढाः ईरिताः । उपशमम् वासनाराहित्यम् । फलितं कथयति अनन्तम् इति । अत इति शेषः । हे राम । यतः दामादिभिः वासनावशत एवंविधा यातना प्राप्ता अतः त्वं वासनायाः अहम्ममेतिरूपाया वासनायाः । अनन्तम् अन्तरहितम् । दारुणम् कठिनम् । महत्त्वम् परिकलय निश्चिनु । इति शिवम् ॥म्त्_४,३०।१७॥  

  
इति श्रीभास्करकण्ठविरचितायां श्रीमोक्षोपायटीकायां स्थितिप्रकरणे त्रिंशः सर्गः ॥३०॥  
  
  

  
ॐ । पूर्वोक्तम् अनुस्मारयति  

  
अतः प्रबोधाय तव वच्मि राम महामते ।
  
दामव्यालकटन्यायो मा ते ःस्त्व् इति न लीलया ॥मु_४,३१।१॥  

  
प्रबोधाय वासनावश्यं त्याज्येत्य् एवंरूपाय प्रकृष्टबोधाय । न लीलयेति । लीलया परिहासेन । परिहासार्थम् इति यावत् । न । वच्मि । अवञ्चकत्वाद् इति भावः ॥म्त्_४,३१।१॥  
  

  
दामादिवृत्तान्तावष्टम्भेन नानाविधम् उपदेशम् प्रस्तौति  

  
अविवेकानुसन्धानाच् चित्तम् आपदम् ईदृशीम् ।
  
अनन्ततरदुःखाय परिगृह्णाति हेलया ॥मु_४,३१।२॥  

  
अविवेकस्य अनात्मनि देहादाव् आत्माभिमानरूपस्याविचारस्य । अनुसन्धानात् स्फुरणात् । चित्तम् कर्तृ । ईदृशीम् दामाद्यनुभूतापत्सदृशीम् । आपदम् कर्मभूताम् । अनन्ततरदुःखाय अनन्ततरदुःखार्थम् । हेलया प्रयत्नं विना । परिगृह्णाति अनुभवति । अतो ःविवेक एव त्याज्य इति भावः ॥म्त्_४,३१।२॥  
  

  
वासनात्यागम् प्रति उत्तेजनाय दामादिभिर् अनुभूतां विपदं कथयति  

  
क्व किलामरविध्वंसिशम्बरानीकनाथता ।
  
क्व तापतप्तजम्बालजलजर्जरमीनता ॥मु_४,३१।३॥  

  
उत्तरार्धे कश्मीरेष्व् इति शेषः ॥म्त्_४,३१।३॥  

  
क्व धैर्यम् अमरानीकविद्रावणकरम् महत् ।
  
क्व किरातमहीपालक्षुद्रकिङ्कररूपता ॥मु_४,३१।४॥  

  
स्पष्टम् ॥म्त्_४,३१।४॥  

  
क्व नाम निरहङ्कारचित्सत्त्वोदारधीरता ।
  
क्व मिथ्यावासनावेशाद् अहङ्कारकुकल्पना ॥मु_४,३१।५॥  

  
निरहङ्कारम् देहो ःहम् इति स्थूलाहङ्काररहितम् । यत् चित् चिद्रूपम् । सत्त्वम् सत्त्वाख्यम् मनः । तेन या उदारधीरता मरणादिभयराहित्येन उदारभावः धीरभावश् च । सा क्व नाम भवति । मिथ्याभूता या वासना संस्कारः । तस्या आवेशात् आवेशेन उत्पन्ना । अहङ्कारकुकल्पना देहो ःहम् इत्य् एवंरूपाहङ्काररूपा निन्दिता कल्पना । क्व भवति । अनयोर् अन्तरं स्वयम् एव पश्येति भावः ॥म्त्_४,३१।५॥  
  

  
शाखाप्रतानगहना संसारविषमञ्जरी ।
  
अहङ्काराङ्कुराद् एव समुदेतीयम् आतता ॥मु_४,३१।६॥  

  
इयम् पुरःस्फुरन्ती । आतता विस्तीर्णा । शाखाप्रतानैः नानापदार्थरूपैः शाखासमूहैः । गहना दुर्गमा । संसार एव विषमञ्जरी विषलता कर्त्री । अहङ्कार एवाङ्कुरः बीजम् । तस्मात् उदेति प्रादुर्भवति । अहङ्काराभावे कस्य किंरूपः संसारः स्यात् । सुषुप्तौ हि अहङ्कारविलये सर्वे संसारं नानुभवन्तीति भावः ॥म्त्_४,३१।६॥  

  
फलितं कथयति  

  
अहङ्कारम् अतो राम मार्जयान्तः प्रयत्नतः ।
  
अहं न कश्चिद् एवेति मार्जयित्वा सुखी भव ॥मु_४,३१।७॥  

  
हे राम । यस्मात् अहङ्कार एवापद् अस्ति अतः त्वम् अहङ्कारम् देहो ःहम् इत्यादिरूपं स्थूलम् अहङ्कारम् । अन्तः मनसि । प्रयत्नतः सम्यग्ज्ञानाख्यप्रयत्नेन । मार्जय उत्पुंसय । ततः किम् मम सेत्स्यतीत्य् । अत्राह अहम् इति । अहम् स्थूलदेहादिरूपः अहम् । नैव कश्चित् अस्मि । शुद्धचिन्मात्रतत्त्वस्यैव सत्ताभाक्त्वयोगात् । इति एवम् । अर्थात् अहङ्कारम् मार्जयित्वा त्वम् सुखी देहादिनैरपेक्ष्यकृतमहासुखयुक्तः । भव । देहाद्यपेक्षावशाद् एव हि पुरुषः दुःखी भवति । ननु देहं तावत् देहापेक्षा क्व गच्छतीति चेन् । न गच्छति । किं तु तद्विषयाहम्भावहीनतया तद्भावाभावचिन्ताः न व्याकुलीकुर्वन्ति । तद्यात्रामात्रनिमित्तं कृतस्य प्रवाहागतस्य प्रयत्नस्य तु न तादृशी दुःखकारितास्तीत्य् अलम् ॥म्त्_४,३१।७॥  
  

  
नन्व् अहङ्कारेण को दोष उत्पाद्यते येन पुरुषो दुःखी भवतीत्य् । अत्राह  

  
अहङ्काराम्बुदच्छन्नम् परमार्थेन्दुमण्डलम् ।
  
रसायनमयं शीतम् अदृश्यत्वम् उपागतम् ॥मु_४,३१।८॥  

  
परमार्थः परमोपादेयभूतः परमात्मा । स एवाह्लादकारित्वात् इन्दुः । तस्य मण्डलम् सर्वव्यापकं स्वरूपम् । अहङ्कार एव देहो ःहम् इत्य् एवंरूपः अहङ्कारः एव । अम्बुदः मेघः । तेन छन्नम् आवृतं सत् । अदृश्यत्वम् अहम्परामर्शविषयत्वायोग्यताम् । उपागतम् । देहाभिमानाविष्टो हि पुरुषः परमार्थतः स्वरूपभूतम् अपि चिन्मात्रतत्त्वं नाहन्तया परामृशति । तत् कथम्भूतम् । रसायनमयम् महानैरपेक्ष्याधारत्वेनामृतस्वरूपम् । अत एव शीतम् अपेक्षास्वरूपसन्तापरहितम् । अतश् च सुखस्वरूपपरमात्माच्छादकत्वेन युक्तम् एवाहङ्कारस्य सन्तापकारिदोषोत्पादकत्वम् इति भावः ॥म्त्_४,३१।८॥  

  
अहङ्कारप्रभावेनैव त्वम् प्रादुर्भूतो ःसीत्य् अभिप्रायेणाह  

  
अहङ्कारपिशाचात्ता दामव्यालकटास् त्रयः ।
  
गताः सत्ताम् असन्तो ःपि मायामाहात्म्यदानवाः ॥मु_४,३१।९॥  

  
मायायाः शम्बराम्बरप्रयुक्तायाः मायायाः । माहात्म्येन प्रभावेन । दानवाः दानवरूपतां याताः । अत एवासन्तः अपि त्रयः दमव्यालकटाः । अहङ्कार एव पिशाचः । तेनात्ताः गृहीताः सन्तः । सत्ताम् वयं दामादय इत्य् एवंरूपां सत्ताम् । गताः । एवं त्वम् अपि मायामाहात्म्येन मनुष्यरूपतां यातः । अत एवासन् अपि स्वाहङ्कारवशाद् एव स्वसत्ताम् अनुभवसीति भावः ॥म्त्_४,३१।९॥  
  

  
ननु ते दामादयः कश्मीरेषु कस्मिन् पल्वले सन्तीत्य् । अत्राह  

  
कश्मीरेषु महापद्मसरसीतीरपल्वले ।
  
अद्य मत्स्याः स्थिता राम शेवाललवलालसाः ॥मु_४,३१।१०॥  

  
स्पष्टम् ॥म्त्_४,३१।१०॥  
  

  
अत्र श्रीरामः पृच्छति  

  
नासतो विद्यते भावो नाभावो विद्यते सतः ।
  
ते ह्य् असन्तः कथं सन्तः सम्पन्ना इति मे वद ॥मु_४,३१।११॥  

  
हि यस्मात् । असतः सत्ताकर्तृत्वम् अभजतः । भावः सत्ता । नास्ति । शशिशृङ्गादाव् अदर्शनात् । सतः सत्ताकर्तृताम् भजतः । अभावः असत्ता । नास्ति । पङ्कनिक्षिप्ते बीजे अदर्शनात् । अतः असन्तः शम्बरमायोद्भावितत्वेन सत्ताकर्तृत्वम् अभजन्तो ःपि । ते दामादयः । सन्तः सत्तायुक्ताः । कथं सम्पन्नाः । इति एवम् । मे वद कथयेत्य् अर्थः ॥म्त्_४,३१।११॥  
  

  
श्रीवसिष्ठ उत्तरं कथयति  

  
एवम् एतन् महाबाहो नासद् भवति हि क्वचित् ।
  
कदाचित् किञ्चिद् अप्य् एतद् बृहद् भवति वा तनु ॥मु_४,३१।१२॥  

  
एतत् त्वयोक्तं वस्तु । एवम् भवति । हि यस्मात् । असत् वस्तु । क्वचित् कुत्रापि देशे काले वा । सत् न भवति सत्तां न भजति । अर्थात् सद् असद् वेति ज्ञेयम् । ननु तर्हि कथम् इन्द्रियागोचरत्वेनासताम् परमाणूनाम् इन्द्रियलभ्यत्वेन सत्स्वरूपस्य घटस्य भावः दृश्यते सतः घटस्य कालवशतः असत्स्वरूपपरमाणुता चेत्य् । अत्राह कदाचिद् इति । किञ्चित् अपि परमार्थतः अनिर्वचनीयसन्मात्ररूपत्वेनावस्थितम् अपि । एतत् प्रत्यक्षेणानुमानेन च पुरःस्फुरत् सत्त्वासत्त्वाभ्यां ज्ञातं घटपरमाण्वादिरूपं वस्तु । बृहत् भवति तनु वा भवति । तथा च नात्र सतो ःसत्त्वम् असतो वा सत्त्वम् इति भावः ॥म्त्_४,३१।१२॥  

  
तथा च दामादिषु को न्याय इत्य् । अत्राह  

  
किम् असत् सत् स्थितम् ब्रूहि किं तत् सद् वाप्य् असत् स्थितम् ।
  
निदर्शनेनानेनैव करिष्ये त्वद्विबोधनम् ॥मु_४,३१।१३॥  

  
त्वम् प्रथमम् ब्रूहि । किम् ब्रवीमीत्य् अपेक्षायाम् आह किम् इतीति । किम् वस्तु । सद् अपि भवत् । असत् स्थितम् असद्रूपं सम्पन्नम् । किं वासत् अपि भवत् । सत् स्थितम् सद्रूपं सम्पन्नम् । ननु मत्कथनेन किं सेत्स्यतीत्य् । अत्राह निदर्शनेनेति । ततः अहम् अनेन निदर्शनेन त्वदुक्तेन दृष्टान्तेन । त्वद्विबोधनं करिष्ये । अन्यथा त्वं न श्रोष्यसीति भावः ॥म्त्_४,३१।१३॥  
  

  
श्रीरामः कथयति  

  
सन्त एव स्थिताः सन्तो ब्रह्मन् वयम् अमी किल ।
  
दामादयस् त्व् असन्तो ःपि वच्मि सन्तः स्थिता इति ॥मु_४,३१।१४॥  

  
किल निश्चये । हे ब्रह्मन् । अमी प्रत्यक्षं स्फुरन्तः । वयम् । सन्तः एव सन्तः स्थिताः भवामः । न हि अस्माकम् असत्त्वं केनापि प्रकारेण युक्तम् परस्परम् आलापाद्यर्थक्रियासम्भवात् । तु पक्षान्तरे । दामादयः असन्तः अपि शम्बरमायोद्भावितत्वेनासन्तो ःपि सन्तः । सन्तः स्थिताः भवन्ति । अहम् इति एवम् । वच्मि ब्रवीमि ॥म्त्_४,३१।१४॥  
  

  
श्रीवसिष्ठः अनेन निदर्शनेन श्रीरामस्य बोधनं करोति  

  
यथा दामादयो राम स्थिता मायामया इह ।
  
असत्या एव सत्याभा मृगतृष्णाम्बुपूरवत् ॥मु_४,३१।१५॥  

  
तथैवेमे वयम् अपि ससुरासुरदानवाः ।
  
असत्या एव वल्गामो याम आयाम एव च ॥मु_४,३१।१६॥  

  
मायामयाः मायास्वरूपाः । इह अस्मिन् संसारे । दृष्टान्तम् उक्त्वा दार्ष्टान्तिकं कथयति तथैवेमे वयम् इति । इमे परस्परम् आलापं कुर्वन्तः । यामः आयामः इति सर्वासां क्रियाणाम् उपलक्षणम् । सर्वं कुर्म इत्य् अर्थः ॥म्त्_४,३१।१५-१६॥  

  
ननु वयं कथं दामादिवद् असद्रूपा इत्य् । अत्राह  

  
अलीकम् एव त्वद्भावो मद्भावो ःलीकम् एव च ।
  
अनुभूतो ःप्य् असद्रूपः स्वप्ने स्वमरणं यथा ॥मु_४,३१।१७॥  

  
त्वद्भावः रामेति नाम्नः तव सत्ता । अलीकम् एव असत्यम् एव भवति । मद्भावः वसिष्ठेति नामधेयस्य मम सत्ता च । अलीकम् एव भवति । कथम्भूतः त्वन्मद्भावः । अनुभूतः अपि अस्मिन् समये अनुभूयमानो ःपि । असद्रूपः । अत्र विश्वासोत्पादकं दृष्टान्तं कथयति स्वप्न इति । अयम् भावः । यथा पुरुषः स्वप्ने स्वमरणम् असत्यम् एव पश्यति । अन्यथा स्वप्नद्रष्टुर् अभावेन कः स्वमरणम् पश्येत् । तथा त्वद्भावमद्भावाव् अपि आवाम् पश्यावः । अन्यथा त्वयि त्वत्तायाम् एव मयि मत्तायाम् एव निष्ठितायां त्वम् माम् प्रति त्वम् इति न पश्येः । स्वम् प्रत्य् अहम् इति त्वयि त्वत्त्वस्य मयि मत्त्वस्य निष्ठितत्वात् इति । अनुभूत इति वर्तमाने निष्ठाप्रयोगः ॥म्त्_४,३१।१७॥  
  

  
एतद् एव दृष्टान्तान्तरेण कथयति  

  
मृतो बन्धुर् यथा स्वप्ने ःप्य् अनुभूतो ःप्य् असन्मयः ।
  
मृतो ःयम् इति च ज्ञप्तिर् भवेद् एवम् इदं जगत् ॥मु_४,३१।१८॥  

  
यथा मृतः बन्धुः स्वप्ने अनुभूतः अपि असन्मयः असत्य एव । भवति । चः हेत्वर्थे । च यतः । मृतो ःयम् इति ज्ञप्तिः जाग्रत्कालीनः बोधः यतः अस्ति । एवम् अनेन प्रकारेण । अनुभूतम् अपि जगत् असद् भवति । ज्ञानिनां नास्तीत्य् अतद्विषयो बोधो भवति । अज्ञानां तु सुषुप्तिकालीनः । अन्यथा नासीद् इति जाग्रत्कालीनपरामर्शासम्भवाद् इति भावः ॥म्त्_४,३१।१८॥  
  

  
ननु तर्हि सर्वेषां कथं न मदुक्तानुगुण्येनैव बोधो ःस्तीत्य् । अत्राह  

  
एषा हि मूढविषया नोक्तिर् एव विराजते ।
  
अभ्यासेन विनोदेति नानुभूतेर् अपह्नवः ॥मु_४,३१।१९॥  

  
हि निश्चये । मूढविषया एव । न तु तज्ज्ञविषया । एषा उक्तिः तवेति शेषः । तव न विराजते न शोभते । तज्ज्ञत्वाद् इति भावः । ननु तर्हि त्वन्मद्भावानुभूतेः किं करोमीत्य् । अत्राह अभ्यासेनेति । अभ्यासेन विरुद्धानुभवाभ्यासेन । विना । अनुभूतेः पूर्वस्याः अनुभूतेः । अपह्नवः नोदेति । अतः त्वम् अपि त्वद्भावसद्भावासत्यतानुभवम् एव कुरु येन त्वद्भावसद्भावानुभूतिः न स्याद् इति भावः ॥म्त्_४,३१।१९॥  
  

  
नन्व् अभ्यासेन विना कथम् अनुभूतेर् अपह्नवः न सम्पद्यते इत्य् । अत्राह  

  
निश्चयो ःन्तः प्ररूढो यः स यत्नाभ्यसनं विना ।
  
नाशम् आयाति लोके ःस्मिन् न कदाचन कस्यचित् ॥मु_४,३१।२०॥  

  
निश्चयः अनुभवः । अन्तर् मनसि । प्ररूढः दृढीभूतः । स्वभाव एवायम् इति भावः ॥म्त्_४,३१।२०॥  
  

  
ननु तर्हि करुणाक्रान्ताः तज्ज्ञाः सर्वेषां कथं नैतद् एवोपदिशन्तीत्य् । अत्राह  

  
इदं जगद् असद् ब्रह्म सत्यम् इत्य् एव वक्ति यः ।
  
तम् उन्मत्तम् इवोन्मत्ता विमूढा विहसन्त्य् अलम् ॥मु_४,३१।२१॥  

  
इदम् पुरः स्फुरत् । जगत् असत् भवति । ब्रह्म बाह्यान्तःकरणाविषयं सच्चिन्मात्ररूपम् ब्रह्माख्यं वस्तु । सत् भवति । इति एवम् । यः वक्ति कथयति । तम् तज्ज्ञम् । उन्मत्ताः स्वार्थापरिज्ञानेन उन्मत्तरूपाः । विमूढाः अज्ञाः । उन्मत्तम् इव विहसन्ति । तदुपदेशश्रवणस्य तु का कथेत्य् । अतो ःसौ न वक्तीति भावः ॥म्त्_४,३१।२१॥  
  

  
ननु किमर्थं ते तं हसन्तीत्य् । अत्राह  

  
अक्षीबक्षीबयोर् ऐक्यं क्व किलेहाज्ञतज्ज्ञयोः ।
  
आन्ध्यप्रकाशयोर् बोधे स्याच् छायातपयोर् इव ॥मु_४,३१।२२॥  

  
अक्षीबक्षीबयोः स्वात्मानन्दाख्यमधुपानेन तदपानेन च संसारम् प्रति विस्मरणाविस्मरणशीलयोः । तज्ज्ञाज्ञयोर् बोधे अनुभवे । ऐक्यम् परस्परसम्मतिरूपम् ऐक्यम् । क्व स्यात् । न स्याद् इत्य् अर्थः । न हि क्षीबाक्षीबयोर् इह बोधे सम्मतिः दृश्यत इति भावः । अतः एते हसन्तीत्य् आशयः । तयोः कयोर् इव । छायातपयोर् इव । यथा आन्ध्यप्रकाशरूपयोः छायातपयोः बोधे पदार्थप्रकटनाख्ये बोधे । ऐक्यं नास्ति । तथेत्य् अर्थः ॥म्त्_४,३१।२२॥  
  

  
ननु किमर्थं तयोः बोधे ऐक्यं नास्तीत्य् । अत्राह  

  
यत्नेनाप्य् अनुभूते ःर्थे सत्ये कर्तुम् अपह्नवम् ।
  
तज्ज्ञो ःज्ञश् च न शक्नोति शव आक्रमणं यथा ॥मु_४,३१।२३॥  

  
अनुभूते । अत एव सत्ये सत्यतया ज्ञाते । अर्थे चिन्मात्राख्ये जगदाख्ये च वस्तुनि । तज्ज्ञः अज्ञः च यत्नेनापि अपह्नवं कर्तुं न शक्नोति । पुरःस्फुरत्त्वात् । न हि पुरः स्फुरत् वस्तु कश्चिद् अपह्नोतुं शक्नोति । अत एव तयोः बोधे ऐक्यं नास्तीति भावः । कः यथा न शक्नोति । शवो यथा । यथा शवः आक्रमणम् पदार्थाक्रमणम् । न शक्नोति । तथेत्य् अर्थः ॥म्त्_४,३१।२३॥  
  

  
ननु तर्हि अज्ञो ःप्य् एतद् एव कथयत्व् इत्य् । अत्राह  

  
ब्रह्म सर्वं जगद् इति वक्तुं तज्ज्ञस्य युज्यते ।
  
यतो ःविद्याननुभवे स तद् एवानुभूतवान् ॥मु_४,३१।२४॥  

  
सर्वं जगद् ब्रह्म भवति । इति एवम् । वक्तुम् तज्ज्ञस्य चिन्मात्राख्यब्रह्मस्वरूपज्ञस्य । युज्यते । यतः स एव तज्ज्ञः एव । तत् ब्रह्म । अनुभूतवान् दृष्टवान् । कस्मिन् सति । अविद्यायाः अननुभवे जगत्पदार्थरूपैः भावाभावैः उपलक्षितायाः अविद्यायाः अदर्शने सति ॥म्त्_४,३१।२४॥  
  

  
पुनर् अपि एतद् एव कथयति  

  
प्रबुद्धविषये ह्य् एषा राम वाक् प्रविराजते ।
  
बुद्धस्यास्मीति रूपेण किल नास्त्य् एव किञ्चन ॥मु_४,३१।२५॥  

  
हे राम । एषा वाक् सर्वम् ब्रह्मेति वाक् । प्रबुद्धाख्यो यः विषयः योग्यो देशः । तत्र प्रविराजते । अर्थात् अबुद्धविषये न राजते इति ज्ञेयम् । ननु कथं तत्रैव राजते इत्य् । अत्राह बुद्धस्येति । यतः इति शेषः । यतः बुद्धस्य किञ्चन किञ्चिद् अपि शरीरादिकम् । अस्मीति रूपेण नास्ति अस्मीति ज्ञानविषयं नास्ति । अयम् भावः । अज्ञः देहो ःहम् इति निश्चितः तदुपयोगीनि वस्तून्य् अपि सत्यानीति जानाति । अन्यथा तदर्थं रात्रिन्दिनम् प्रयत्नपरत्वायोगात् । ज्ञस् तु देहाभिमानाभावात् तदुपयोगिषु सत्यतां न जानाति । अन्यथा तद्विषयाया उपेक्षाया अयोगात् । इति तज्ज्ञस्यैव सर्वम् ब्रह्मेति वक्तुं युक्तं नाज्ञस्येति ॥म्त्_४,३१।२५॥  
  

  
ननु तज्ज्ञस्यास्या अनुभूतेः कदाचिद् अपह्नवो ःस्ति न वेत्य् । अत्राह  

  
ब्रह्मैवेदम् परं शान्तम् इत्य् एवानुभवन् सुधीः ।
  
अपह्नवः स्वानुभूतेः कर्तुं तस्य न युज्यते ॥मु_४,३१।२६॥  

  
सुधीः ज्ञः । इदम् जगत् । शान्तम् परम् ब्रह्मैव भवति । इत्य् एव एवम् एव । अनुभवन् भवति । अतः तस्य ज्ञस्य । अस्याः स्वानुभूतेः अपह्नवः कर्तुं न युज्यते युक्तो न भवति ॥म्त्_४,३१।२६॥  

  
ननु तर्हि त्वं कथं श्रीवसिष्ठ इति नामयोग्यो ःसीत्य् । अत्राह  

  
परस्माद् व्यतिरेकेण नाहम् आत्मनि किञ्चन ।
  
हेमनीवोर्मिकादित्वं न मय्य् अस्ति वसिष्ठता ॥मु_४,३१।२७॥  

  
अहम् वसिष्ठाख्यः अहम् । आत्मनि स्वस्मिन् । परस्मात् उत्तीर्णात् चिन्मात्रात् । व्यतिरेकेण नास्मि । त्वं तु यत् पश्यसि तत् पश्येति भावः । अतो मयि वसिष्ठता वसिष्ठेति नामयोग्यता । नास्ति । किम् इव । ऊर्मिकादित्वम् इव । यथा ऊर्मिकादित्वं हेमनि नास्ति । तथेत्य् अर्थः । अतो ःहम् अपि वसिष्ठो नास्मीति भावः ॥म्त्_४,३१।२७॥  
  

  
ननु यदि त्वं स्वात्मनीदृशो ःसि तर्हि मूढः कीदृशो ःस्तीत्य् । अत्राह  

  
भूतत्वव्यतिरेकेण मूढो नात्मनि किञ्चन ।
  
ऊर्म्यादिबुद्धौ हेमेव नाज्ञे ःस्ति परमार्थता ॥मु_४,३१।२८॥  

  
मूढः चिन्मात्रस्वरूपपरमात्मज्ञानहीनः । आत्मनि । भूतत्वव्यतिरेकेण देहभावाद् ऋते । किञ्चन किञ्चिद् अपि । नास्ति । तज्ज्ञस् तु तं यद्रूपम् पश्यति तद्रूपम् पश्यत्व् इति भावः । यतः अज्ञे परमार्थता परमार्थभूतचिन्मात्रभावः । नास्ति । स हि स्वं चिन्मात्ररूपं न पश्यति । किम् इव । हेमेव । यथा ऊर्म्यादिबुद्धौ ऊर्मिकादिबुद्धौ सति । हेम नास्ति । तथेत्य् अर्थः ॥म्त्_४,३१।२८॥  
  

  
सङ्गृह्य कथयति  

  
मिथ्याहन्तामयो मूढः सत्यैकात्ममयः सुधीः ।
  
युज्यते न क्वचिन् नाम स्वभावापह्नवो ःनयोः ॥मु_४,३१।२९॥  

  
मूढः अज्ञः । मिथ्याभूता या अहन्ता देहविषयः अहङ्कारः । तन्मयः भवति । सुधीः तज्ज्ञः । सत्यः सत्यभूतः । यः एकात्मा सर्वव्यापकः परमात्मा । तन्मयः भवति । नाम निश्चये । अनयोः मूढसुधियोः । स्वभावस्य मिथ्याहङ्काराख्यस्य परमार्थाख्यस्य च स्वरूपस्य । अपह्नवः अपलापः । क्वचित् न युज्यते । न हि पुरः स्फुरत् स्वस्वरूपं कश्चिद् अपह्नोतुं शक्नोति ॥म्त्_४,३१।२९॥  

  
एतद् एव सदृष्टान्तम् आह  

  
यो यन्मयस् तस्य तस्मिन् युज्यते ःपह्नवः कथम् ।
  
पुरुषस्य घटो ःस्मीति वाक्यम् उन्मत्ततैव हि ॥मु_४,३१।३०॥  

  
यः पुरुषः । यन्मयः निश्चयद्वारेण यत्स्वरूपः स्यात् । तस्य पुरुषस्य । तस्मिन् स्वरूपे । अपह्नवः कथम् स्यात् । हि यस्मात् । पुरुषस्य घटो ःस्मीति वाक्यम् उन्मत्तता एव भवति । अतः ब्रह्मात्मत्वे निश्चितस्य ज्ञस्य स्थूलदेहात्मत्वे निश्चितस्याज्ञस्य च स्वानुभूतेर् अपह्नवः न युक्त इति भावः ॥म्त्_४,३१।३०॥  
  

  
प्रकृतम् फलितत्वेनानुस्मरतितस्मान् नेमे वयं सत्या न च दामादयः क्वचित् ।
  
असत्यास् ते वयं चेमे नास्ति नः खलु सम्भवः ॥मु_४,३१।३१॥  

  
यतः स्वप्रतीतिसिद्धम् एवास्माकं दामादीनां च स्वरूपं तस्मात् ततो हेतोः । इमे वयं सत्याः न भवामः । दामादयश् च सत्याः न भवन्ति । प्रत्युत ते दामादयः । असत्याः भवन्ति । इमे वयं चासत्या भवामः । यतः नः स्थूलरूपाणाम् अस्माकम् । सम्भवः सत्तायोग्यता । नास्ति । न हि प्रतीतिमात्रेणासद् वस्तु सद् भवितुम् अर्हति । शशशृङ्गादेर् अपि सत्त्वप्रसङ्गाद् इति भावः ॥म्त्_४,३१।३१॥  
  

  
ननु तर्हि तज्ज्ञस्यापि चिन्मात्राख्यं स्वरूपम् अस्मदादिवत् प्रतीतिसिद्धम् एवास्तीति सो ःपि असद् एव स्याद् इत्य् । अत्राह  

  
सत्यसंवेदनं शुद्धम् बोधाकाशं निरञ्जनम् ।
  
सत्यं सर्वगतं शान्तम् अस्त्य् अनस्तमितोदयम् ॥मु_४,३१।३२॥  

  
सत्यम् यत् संवेदनम् । तद्रूपं घटादिसंवेद्यादूषितसंवेदनरूपम् इति यावत् । न हि घटादिसंवेद्योपहितस्य संवेदनस्य सत्यत्वं युक्तम् । संवेद्यनाशेन तस्यापि नष्टकल्पत्वात् । नापि संवेद्यस्य सत्यत्वं युक्तम् । प्रतीतिमात्रसारत्वात् । शुद्धम् चेत्याख्यमलादूषितम् । अत एव निरञ्जनम् निर्लेपम् । सत्यम् सर्वसारत्वेन स्थितत्वात् सत्यं रूपं । सर्वगतम् साक्षितया सारत्वेन च स्थितत्वात् सर्वव्यापकम् । शान्तम् स्वस्वरूपे विश्रान्तम् । अनस्तमितोदयम् बोधाकाशम् चिन्मात्राकाशम् । अस्ति परमार्थतः सत्ताम् भजति । अतः प्रतीतिमात्रसिद्धत्वाभावात् परमार्थसति चिन्मात्रस्वरूपे स्वतया निश्चितस्य ज्ञस्य नासत्यत्वम् इति भावः ॥म्त्_४,३१।३२॥  
  

  
चिदात्मानम् एव पुनः पुनः विशिनष्टि  

  
सर्वं सत् तच् च निःशून्यं नकिञ्चिद् इव संस्थितम् ।
  
तत्र व्योम्नि विभान्तीमा निजा भासो ःङ्ग दृष्टयः ॥मु_४,३१।३३॥  

  
सत् सर्वोपादनत्वेन स्थितत्वात् सत्स्वरूपम् । न हि असत् उपादानीभवितुम् अर्हति । अत एव निःशून्यम् शून्येतरस्वरूपम् । तथापि नकिञ्चित् इव स्थितम् बाह्यान्तःकरणागोचरत्वात् शून्यवत् तिष्ठत् । तत् चिन्मात्राख्यं वस्तु । सर्वम् समस्तं जगत् । भवति । अत्र हेतुत्वेनोत्तरार्धं कथयति तत्रेति । यत इति शेषः । यतः तत्र व्योम्नि चिन्मात्राकाशे । इमाः पुरः स्फुरन्त्यः । दृष्टयः जगद्रूपाः प्रतीतयः । विभान्ति स्फुरन्ति । दृष्टयः काः । निजाः भासः निजानि कचकानि । न तु स्वव्यतिरिक्ता इत्य् अर्थः । सर्वसंवित्साक्षिकेण स्वप्नदृष्टान्ते एतत् स्वसिद्धम् एवेति नात्रायस्तम् ॥म्त्_४,३१।३३॥  
  

  
एतद् एव सदृष्टान्तं कथयतियथा तैमिरिकाक्षस्य सहजा एव दृष्टयः ।
  
केशोण्डुकादिवद् भान्ति तथेमास् तत्र सृष्टयः ॥मु_४,३१।३४॥  

  
यथा तैमिरिकाक्षस्य तिमिररोगोपहतनेत्रस्य पुरुषस्य । सहजाः एव । न त्व् आगन्तुकाः । दृष्टयः नेत्ररश्मयः । केशोण्डुकादिवत् केशकूर्चादिवत् । भान्ति स्फुरन्ति । तथा तत्र चिन्मात्राख्य आकाशे । इमाः सृष्टयः भान्ति । एता अपि चिन्मात्ररश्मिरूपा एवेति भावः । आदिशब्देन द्विचन्द्रादेः ग्रहणम् ॥म्त्_४,३१।३४॥  
  

  
ननु केन यत्नेन निजरश्मिरूपं जगद् असौ करोतीत्य् । अत्राह  

  
स आत्मानं यथा वेत्ति तथानुभवति क्षणात् ।
  
चिदाकाशस् ततो ःसत्यम् अपि सत्यं तदीक्षणात् ॥मु_४,३१।३५॥  

  
सः चिदाकाशः । आत्मानम् स्वस्वरूपम् । यथा येन प्रकारेण युक्तम् । वेत्ति जानाति । तथा तेन प्रकारेण युक्तम् । अनुभवति साक्षात् पश्यति । अतः असत्यम् अपि जगत् । तदीक्षणात् चिदाकाशस्य वीक्षणात् । सत्यम् भवति । स्वप्नजगद् इव स्वप्नद्रष्ट्रा वीक्षणात् । अतो यत्नरहितम् एवासौ एतत् करोतीति भावः ॥म्त्_४,३१।३५॥  
  

  
फलितं सिद्धान्तं कथयति  

  
न सत्यम् अस्ति नासत्यम् इह तस्माज् जगत्त्रये ।
  
यद् यथा वेत्ति चिद्रूपं तत् तथोदेत्य् असंशयम् ॥मु_४,३१।३६॥  

  
तस्मात् ततो हेतोः । इह जगत्त्रये किञ्चित् न सत्यम् अस्ति नापि असत्यम् अस्ति । चिद्रूपम् चिदात्म । यत् वस्तु । यथा वेत्ति । तत् तथा असंशयम् उदेति । स्वप्नवद् इति शेषः ॥म्त्_४,३१।३६॥  

  
अनेन फलितं दामादिसाम्यं स्वस्य कथयति  

  
यथा दामादयस् तद्वद् एवेमे ःभ्युदिता वयम् ।
  
सत्यासत्याः किम् अत्राङ्ग तान् प्रत्य् अपि विकल्पना ॥मु_४,३१।३७॥  

  
अत इति शेषः । अतः यथा दामादयः सत्यासत्याः भासमानत्वेन सत्याः परमार्थतस् त्व् असत्याः । अभ्युदिताः प्रादुर्भूताः भवन्ति । इमे वयं तद्वद् एव सत्यासत्याः अभ्युदिताः भवामः । तुल्यन्यायात् इति भावः । हे अङ्ग । अतः अत्र इहलोके । तान् प्रत्य् अपि तान् प्रत्य् एव । विकल्पना सत्यत्वकल्पना । किम् अस्ति । यदि स्वसत्यं कल्पयसि तर्हि तान् अपि कुर्व् इति भावः ॥म्त्_४,३१।३७॥  
  

  
ननु कथं दामादीनाम् अस्माकं च परस्परं साम्यम् अस्तीत्य् । अत्राह  

  
अस्यानन्तस्य चिद्व्योम्नः सर्वगस्य निराकृतेः ।
  
चिद् उदेति यथा यान्तस् तथा सा तत्र भात्य् अलम् ॥मु_४,३१।३८॥  

  
अस्यात्मत्वेन स्फुरतः । अनन्तस्य अन्तसाक्षित्वेनापि स्थितत्वाद् अन्तरहितस्य । सर्वगस्य सर्वव्यापकस्य । निराकृतेः परिच्छिन्नाकाररहितस्य । चिद्व्योम्नः चिदाकाशस्य । सम्बन्धिनी या चित् चिदाख्यः स्पन्दः । अन्तः स्वभित्तौ । यथा येन रूपेण । उदेति स्फुरति । सा चित् । तत्र तस्यां चिन्मात्रभित्तौ । तथा तेन रूपेण । भाति कचति । स्वप्नवत् इति शेषः ॥म्त्_४,३१।३८॥  
  

  
ननु तथापि किम् प्रकृते आयातम् इत्य् । अत्राह  

  
यत्र दामादिरूपेण संवित् प्रकचते स्वयम् ।
  
तथासौ तत्र सम्पन्ना तथाकारानुभूतितः ॥मु_४,३१।३९॥  

  
तथाकारस्य दामाद्याकारस्य यानुभूतिः । ततः ॥म्त्_४,३१।३९॥  
  

  
अस्मदादिस्वरूपेण संविद् यत्रोदिता स्वयम् ।
  
तथासौ तत्र सम्पन्ना तथाकारानुभूतितः ॥मु_४,३१।४०॥  

  
तथाकारस्यास्मदाद्याकारस्य । या अनुभूतिः । ततः । तथा च दामादिभिः सहास्माकं साम्यम् एवेति भावः ॥म्त्_४,३१।४०॥  

  
स्वस्वप्नप्रतिभासस्य जगद् इत्य् अभिधा कृता ।
  
चिद्व्योम्नो व्योमवपुषस् तापस्येव मृगाम्बुता ॥मु_४,३१।४१॥  

  
व्योमवपुषः अत्यन्तशुद्धत्वाद् व्योमस्वरूपस्य । चिद्व्योम्नः सम्बन्धिनः । स्वः यः स्वप्नप्रतिभासः । तस्य जगद् इति अभिधा जगद् इति नाम । कृता । चिद्व्योम्नेति भावः । का इव । मृगाम्बुता इव । यथा तापस्य मृगाम्बुताम्बु इति नाम क्रियते । तथेत्य् अर्थः ॥म्त्_४,३१।४१॥  

  
ननु तर्हि सर्वं चिद्व्योम जगन्मयम् एव किम् अस्तीत्य् । अत्राह  

  
यत्र प्रबुद्धं चिद्व्योम तत्र दृश्याभिधा कृता ।
  
यत्र सुप्तं तु तेनैव तत्र मोक्षाभिधा कृता ॥मु_४,३१।४२॥  

  
चिद्व्योम यत्र यस्मिन्न् अंशे । प्रबुद्धम् जगद्रूपस्वपरामर्शयुक्तम् । भवति । तत्र तेनैव चिद्व्योम्नैव । दृश्याभिधा कृता । यत्र यस्मिन् भागे । सुप्तम् जगद्रूपस्वरूपामर्शरहितम् । भवति । तत्र तेनैव मोक्षाभिधा कृता । तथा च न सर्वं चिद्व्योम जगत्समयेवास्तीति भावः ॥म्त्_४,३१।४२॥  

  
ननु तर्हि चिद्व्योम्नः सांशत्वम् आगतम् इत्य् । अत्राह  

  
न च तत् क्वचिद् आसुप्तं न प्रबुद्धं कदाचन ।
  
चिद्व्योम केवलं दृश्यं जगद् इत्य् अवगम्यताम् ॥मु_४,३१।४३॥  

  
परमार्थविचारे क्रियमाणे तत् चिद्व्योम । क्वचित् कुत्राप्य् अंशे । कदाचन जातु । आसुप्तं न भवति । प्रबुद्धं च न भवति । तत्साक्षिकयोः स्वापप्रबोधयोः तद्व्यतिरेकेण सत्ताया अयोगात् । न च तद् एव तस्य विशेषकम् भवति । घटस्यापि घटविशेषकत्वप्रसङ्गात् । अतः परमार्थविचारयुक्तेन त्वया दृश्यं जगत् केवलम् स्वापबोधादिधर्मरहितम् । चिद्व्योमेति अवगम्यताम् ज्ञायताम् । प्रोक्तन्यायेन मोक्षजगत्त्वापादकयोः चिन्मात्राश्रययोः स्वापबोधयोर् असम्भवात् ॥म्त्_४,३१।४३॥  
  

  
अत्यन्तरहस्यत्वात् पुनः पूर्वश्लोकपूर्वार्धोक्तम् एवार्थं कथयति  

  
निर्वाणम् एव सर्गश्रीः सर्गश्रीर् एव निर्वृतिः ।
  
नानयोः शब्दयोर् अर्थभेदः पर्याययोर् इव ॥मु_४,३१।४४॥  

  
निर्वाणम् अचेत्यचिन्मात्रम् । निर्वृतिः निर्वाणम् । यथा तरङ्गजलयोः भेदो न युक्तः । तथा सर्गनिर्वाणयोर् अपि भेदो न युक्त इति भावः ॥म्त्_४,३१।४४॥  

  
ननु तर्हि जगद् इति शब्दज्ञानयोः का गतिर् इत्य् । अत्राह  

  
परमार्थे जगद् इति रूपं वेत्ति स्वयं स्वकम् ।
  
यथा तैमिरिकं चक्षुः केशोण्डुकम् इवेक्षितम् ॥मु_४,३१।४५॥  

  
असौ अचेत्यचिदात्मा परमार्थे परमार्थभूते स्वस्वरूपे । स्वयं जगद् इति रूपं वेत्ति । जगद्रूपताम् पश्यतीति यावत् । किम् इव । चक्षुर् इव । यथा तैमिरिकम् तैमिरिकसम्बन्धि चक्षुः स्वकम् रश्मिरूपं स्वात्मानम् । केशोण्डुकम् इव वेत्ति । तथेत्य् अर्थः । स्वकं कथम्भूतम् । ईक्षितम् स्वस्माद् बहिःप्रसरणेन दृष्टम् । अन्यथा अतीन्द्रियत्वहानेः । अतीन्द्रियं हि इन्द्रियं सर्वैर् उक्तम् ॥म्त्_४,३१।४५॥  
  

  
ननु तर्हि केशोण्डुकवत् भासमानत्वात् जगत् किञ्चिद् अस्ति । तत् कथम् अस्य निर्वाणरूपत्वम् उक्तम् इत्य् । अत्राह  

  
न तत् केशोण्डुकं किञ्चित् सा हि दृष्टिस् तथा स्थिता ।
  
नैवं दृश्यम् इदं किञ्चिद् इत्थं चिद्व्योम संस्थितम् ॥मु_४,३१।४६॥  

  
तत् भासमानम् । केशोण्डुकं किञ्चिद् अपि न भवति । हि यस्मात् । सा दृष्टिः तैमिरिकदृष्टिः । तथा केशोण्डुकरूपेण । स्थिता भवति । यतः सहस्रशः अन्विष्यमाणम् अपि केशोण्डुकं हस्तग्राह्यं न भवति । न चान्यत् तत्र तदधिष्ठानत्वयोग्यं वस्त्व् अस्ति । अतो ज्ञायते दृष्टिर् एव तथात्वेन भासते इति भावः । प्रोक्तं न्यायम् प्रकृते ःपि सङ्घटयति नैवम् इति । एवम् इदम् जगत् । किञ्चित् न भवति । चिद्व्योम चिदाकाशम् । इत्थम् जगद्रूपेण । संस्थितम् भवति । स्वप्ने हि चिद्व्योम्नः जगद्रूपेण संस्थितिर् दृष्टा । अतो न विरोध इति भावः ॥म्त्_४,३१।४६॥  
  

  
सिद्धान्तं कथयति  

  
सर्वत्र सर्वम् इदम् अस्ति यथानुभूतं नो किञ्चन क्वचिद् इहास्ति च नानुभूतम् ।
  
शान्तं सद् एकम् इदम् आततम् इत्थम् आस्ते सन्त्यक्तशङ्कम् अपभेदम् अतस् त्वम् आस्स्व ॥मु_४,३१।४७॥  

  
यथानुभूतम् एवम् एव नानात्वेनानुभूतम् । इदम् सर्वम् सर्वत्रास्ति । भासमानत्वात् । नानुभूतम् अनुभवविषयताम् अगतं सत् । क्वचित् कुत्रचिद् अपि देशे । किञ्चित् लेशेनापि । नो अस्ति । अभासमानत्वात् । अनुभूतत्वम् अननुभूतत्वं च जगतः जाग्रदादौ सुषुप्तादौ च सर्वेषां स्वप्रतीतिसाक्षिकम् एवेति । नात्रायासो युक्तः । ननु तर्हि सर्वदा सत् किम् अस्तीत्य् । अत्राह शान्तम् इति । शान्तम् अनुभवितृत्वेन स्थितत्वात् अनुभूतत्वाननुभूतत्वाख्यविकाररहितम् । एकम् अद्वितीयम् । आततम् समन्तात् व्यापकम् । इदम् आत्मत्वेन पुरः स्फुरत् । इत्थम् अनुभूतत्वाननुभूतत्वविकारग्रस्तजगद्रूपत्वेन स्फुरद् इति शेषः । सत् सन्मात्राख्यं वस्तु । आस्ते सर्वदा तिष्ठति । अननुभूतत्वावस्थायाम् अपि स्वाननुभूत्यनुभवितृत्वेन स्थितत्वात् । फलितं कथयति सन्त्यक्तेति । अतः त्वम् सन्त्यक्तशङ्कम् जगत्सत्यत्वशङ्कारहितम् । अभेदम् भेदबुद्धिरहितम् । आस्स्व तिष्ठ ॥म्त्_४,३१।४७॥  
  

  
सर्गान्तश्लोकेनाप्य् एतद् एव कथयति  

  
शिलोदराकारघनम् प्रशान्तम् महाचितो रूपम् इदं खम् अच्छम् ।
  
नैवास्ति नास्तीति दृशौ क्वचित् स्तो यच् चास्ति तत् साधु तद् एव भाति ॥मु_४,३१।४८॥  

  
इदम् अच्छम् खम् नकिञ्चिद्रूपत्वात् निर्मलं जगदाख्यम् आकाशम् । महाचितः रूपम् स्वरूपम् । भवति । महाचितः रूपं कथम्भूतम् । शिलोदरस्य यः आकारः । तद्वद् घनम् । चिद्घनम् इत्य् अर्थः । अत एव प्रशान्तम् चेत्याख्यक्षोभरहितम् । स्वप्नजगतः स्फुटं चिन्मात्ररूपत्वदर्शनाद् इति भावः । ननु तर्हि भावाभावबुद्धिः कथम् अस्तीत्य् । अत्राह नैवास्तीति । अस्ति नास्तीति दृशौ भावाभावबुद्धी । क्वचित् नैव स्तः । आभासमात्ररूपत्वाद् इत्य् अर्थः । ननु तथापि कथम् भासमानयोः भावाभावयोः अपह्नवः कर्तुं शक्यत इत्य् । अत्राह यच् चास्तीति । यच् च भावाभावरूपं किञ्चित् त्वद्दृष्ट्या अस्ति । तत् साधु सम्यक् । तद् एव महाचिद्रूपम् एव । अस्ति । तद् विना साक्षिरहितस्य तस्यासत्कल्पत्वात् । तत्प्रतीतिसिद्धत्वे तु स्वप्नपदार्थवत् तत्त्वानपायाच् चेति शिवम् ॥म्त्_४,३१।४८॥  
  

  
इति श्रीभास्करकण्ठविरचितायां श्रीमोक्षोपायटीकायां स्थितिप्रकरण एकत्रिंशः सर्गः ॥३१॥  
  

  
ॐ । श्रीरामः पृच्छति  

  
सताम् अप्य् असताम् एव बालयक्षपिशाचवत् ।
  
दामव्यालकटादीनां दुःखस्यान्तः कथम् भवेत् ॥मु_४,३२।१॥  

  
दुःखस्य नानायोनिभ्रमणरूपस्य ॥म्त्_४,३२।१॥  
  

  
श्रीवसिष्ठ उत्तरं कथयति  

  
दामव्यालकटार्थं तैस् तदैव यमकिङ्करैः ।
  
प्रार्थितेन यमेनोक्तम् इदं शृणु रघूद्वह ॥मु_४,३२।२॥  

  
स्पष्टम् ॥म्त्_४,३२।२॥  

  
यमवाक्यं कथयति  

  
यदा वियोगम् एष्यन्ति श्रोष्यन्ति च निजां कथाम् ।
  
दामादयस् तदा मुक्ता भविष्यन्तीत्य् असंशयम् ॥मु_४,३२।३॥  

  
इतिशब्दः यमवाक्यसमाप्तौ ॥म्त्_४,३२।३॥  

  
अत्र श्रीरामः पृच्छति  

  
स्ववृत्तान्तम् इमं कुत्र कदा कथय ते कथम् ।
  
श्रोष्यन्ति भगवन् केन वर्ण्यमानं यथाक्रमम् ॥मु_४,३२।४॥  

  
हे भगवन् । त्वं यथाक्रमं कथय । ते दामादयः । इमं स्ववृत्तान्तं कुत्र देशे । कदा काले । केन वर्ण्यमाणम् । कथम् केन प्रकारेण । श्रोष्यन्ति ॥म्त्_४,३२।४॥  

  
श्रीवसिष्ठ उत्तरं कथयति  

  
कश्मीरेषु महापद्मसरसीतीरपल्वले ।
  
भूयो भूयो ःनुभूयैते मत्स्ययोनिपरम्पराम् ॥मु_४,३२।५॥  

  
आलानिताशया लोलाः कालेन लयम् आगताः ।
  
तत्रैव पद्मसरसि ते भविष्यन्ति सारसाः ॥मु_४,३२।६॥  

  
आलानिताशयाः बद्धमनसः ॥५-६॥  

  
तत्र कल्हारमालासु सरोजपटलीषु च ।
  
शेवालवरवल्लीषु तरङ्गवलनासु च ॥मु_४,३२।७॥  

  
ललत्कुमुददोलासु नीलोत्पललतासु च ।
  
शीकरौघाभ्रलेखासु शीतलावर्तवृत्तिषु ॥मु_४,३२।८॥  

  
सरःसारससम्भोगान् भुक्त्वा भुवनभूषणाः ।
  
विहृत्य सुचिरं कालम् अलम् आगतशुद्धयः ॥मु_४,३२।९॥  

  
ते वियुक्ता भविष्यन्ति मुक्तये लब्धयुक्तयः ।
  
रजःसत्त्वतमांसीव भेदप्राप्त्या यदृच्छया ॥मु_४,३२।१०॥  

  
तरङ्गरूपाः याः वलनाः दोलाविशेषाः । तासु । सरःसारसानां सम्भोगाः । तान् । सारसोचितान् भोगान् इत्य् अर्थः । आगतशुद्धयः प्राप्तकाषायपाकाः । अत एव भुवनभूषणाः आर्षम् पुंस्त्वम् । लब्धा युक्तिः वियोगरूपा युक्तिः यैः । ते । तादृशाः । यदृच्छया न तु प्रयत्नेन । ते कानीव । रजःसत्त्वतमांसीव । यथा तानि यदृच्छया सिद्धया । भेदप्राप्त्या वियुक्तानि भविष्यन्ति । तथेत्य् अर्थः ॥म्त्_४,३२।७-१०॥  
  

  
कश्मीरमण्डलस्यान्तर् नगरं नगशोभितम् ।
  
नाम्नाधिष्ठानम् इत्य् एतच् छ्रीमत् तत्र भविष्यति ॥मु_४,३२।११॥  

  
स्पष्टम् ॥म्त्_४,३२।११॥  
  

  
प्रद्युम्नशिखरं नाम तस्य मध्ये भविष्यति ।
  
शृङ्गं लघु सरोजस्य कोशचक्रम् इवोदरे ॥मु_४,३२।१२॥  

  
कोशचक्रम् कर्णिका ॥म्त्_४,३२।१२॥  
  

  
तस्य मूर्ध्नि गिरेर् गेहं को ःपि राजा करिष्यति ।
  
अभ्रङ्कषमहासालं शृङ्गे शृङ्गम् इवापरम् ॥मु_४,३२।१३॥  

  
स्पष्टम् ॥म्त्_४,३२।१३॥  
  

  
गृहस्येशानकोणाद्रिशिरोभित्तिव्रणोदरे ।
  
तस्यानिशम् अविश्रान्तवातोद्धूततृणाङ्किते ॥मु_४,३२।१४॥  

  
आलये दानवो व्यालः कलविङ्को भविष्यति ।
  
प्रथमाल्पश्रुतच्छात्त्र इवार्थरहितारटिः ॥मु_४,३२।१५॥  

  
कलविङ्कः कथम्भूतः । अर्थरहितम् आरटति कूजतीति अर्थरहितारटिः । क इव । प्रथमम् अल्पश्रुतः छात्त्रः प्रथमाल्पश्रुतच्छात्त्रः । स इव । अल्पश्रुतः छात्त्रो हि अर्थरहितम् एव रटति । ततः कालेन तु सार्थम् अपि रटतीति प्रथमग्रहणम् ॥म्त्_४,३२।१४-१५॥  
  

  
तस्मिन्न् एव तदा काले तत्र राजा भविष्यति ।
  
श्रीयशस्करदेवाख्यः शक्रः स्वर्ग इवापरः ॥मु_४,३२।१६॥  

  
स्पष्टम् ॥म्त्_४,३२।१६॥  
  

  
दानवो दामनामा तु मषकस् तस्य सद्मनि ।
  
भविष्यति बृहत्स्तम्भपृष्ठच्छिद्रे मृदुध्वनिः ॥मु_४,३२।१७॥  

  
स्पष्टम् ॥म्त्_४,३२।१७॥  
  

  
कटावस्थाम् प्रस्तौतिअधिष्ठानाभिधे तस्मिन्न् एवोग्रनगरे तदा ।
  
रत्नावलीविहाराख्यो विहारो ःपि भविष्यति ॥मु_४,३२।१८॥  

  
विहारः क्रीडाप्रदेशः ॥म्त्_४,३२।१८॥  
  

  
तस्मिंस् तद्भूमिपामात्यो नरसिंह इति श्रुतः ।
  
करामलकवद् दृष्टबन्धमोक्षो भविष्यति ॥मु_४,३२।१९॥  

  
तस्मिन् तत्र विहारे । तस्य भूमिपस्यामात्यः तद्भूमिपामात्यः ॥म्त्_४,३२।१९॥  

  
भविष्यति गृहे तस्य क्रीडनक्रकरः खगः ।
  
कटो मायासुरो नाम कृतहिञ्जीरपञ्जरः ॥मु_४,३२।२०॥  

  
कृतः हिञ्जीरपञ्जरः लोहपञ्जरः यस्य । तादृशः ॥म्त्_४,३२।२०॥  

  
स नृसिंहो नृपामात्यः श्लोकैर् विरचिताम् इमाम् ।
  
दामव्यालकटादीनां कथयिष्यति सङ्कथाम् ॥मु_४,३२।२१॥  

  
नृसिंहः नरसिंहः । दामव्यालकटादीनाम् सम्बन्धिनीं कथाम् । आदिशब्देन शम्बरादीनां ग्रहणम् ॥म्त्_४,३२।२१॥  
  

  
स कटः क्रकरः श्रुत्वा तां कथां संस्मृतात्मभूः ।
  
शान्तमिथ्याहमंशो ःन्तः परं निर्वाणम् एष्यति ॥मु_४,३२।२२॥  

  
क्रकरः पक्षविशेषरूपः । स कटः ताम् स्वसम्बन्धिनीं कथां श्रुत्वा । संस्मृता आत्मभूः स्वोत्पत्तिः येन । तादृशः । अत एव शान्तः मिथ्यारूपः अहमंशः यस्य । तादृशः सन् । परम् उत्कृष्टम् । निर्वाणम् ब्रह्मण्य् आत्यन्तिकं लयम् । एष्यति गमिष्यति ॥म्त्_४,३२।२२॥  
  

  
प्रद्युम्नशिखरप्रान्तवास्तव्यः कलविङ्ककः ।
  
तथैव स्वकथां श्रुत्वा परं निर्वाणम् एष्यति ॥मु_४,३२।२३॥  

  
तथैव कटवत् एव ॥म्त्_४,३२।२३॥  

  
राजमन्दिरदार्वन्तर् व्रणवास्तव्यतां गतः ।
  
मषको ःपि प्रसङ्गेन श्रुत्वा शान्तिम् उपैष्यति ॥मु_४,३२।२४॥  

  
प्रसङ्गेन कथाप्रसङ्गेन ॥म्त्_४,३२।२४॥  

  
सङ्गृह्य कथयति  

  
प्रद्युम्नशृङ्गाच् चटको मषको राजमन्दिरात् ।
  
विहारात् क्रकरश् चेति मोक्षम् एष्यन्ति राघव ॥मु_४,३२।२५॥  

  
स्पष्टम् ॥म्त्_४,३२।२५॥  
  

  
उपसंहारं करोति  

  
एष ते कथितः सर्वो दामव्यालकटक्रमः ।
  
मायेयम् एव सांसारी शून्यैवात्यन्तभासुरा ॥मु_४,३२।२६॥  

  
भ्रमयत्य् अपरिज्ञाता मृगतृष्णाम्बुधीर् इव ।
  
संशाम्यति परिज्ञाता मृगतृष्णाम्बुधीर् इव ॥मु_४,३२।२७॥  

  
एवम् दामादिवत् । अपरिज्ञाता किंरूपेयम् इत्य् अविचारिता ॥म्त्_४,३२।२६-२७॥  
  

  
महतो ःपि पदाद् एवं रामाज्ञानवशाद् अधः ।
  
पतन्ति मोहिता मूढा दामव्यालकटा इव ॥मु_४,३२।२८॥  

  
एवम् दामादिवत् ॥म्त्_४,३२।२८॥  

  
पदाद् अधःपातम् एव कथयति  

  
क्व भ्रूक्षेपविनिष्पिष्टमेरुमन्दरसह्यता ।
  
क्व राजगृहदार्वन्तर् व्रणे मषकरूपता ॥मु_४,३२।२९॥  

  
स्पष्टम् ॥म्त्_४,३२।२९॥  
  

  
क्व चपेटच्छटामात्रपातितार्केन्दुबिम्बता ।
  
क्व प्रद्युम्नगिरौ गेहे भित्तिव्रणविहङ्गता ॥मु_४,३२।३०॥  

  
स्पष्टम् ॥म्त्_४,३२।३०॥  
  

  
क्व पुष्पलीलयालोलकरतोलितमेरुता ।
  
क्वार्ष्यशृङ्गे नृसिंहस्य गृहे क्रकरपोतता ॥मु_४,३२।३१॥  

  
अर्ष्यशृङ्गे प्रद्युम्नशृङ्गे ॥म्त्_४,३२।३१॥  
  

  
ननु कथम् आपततः सत्यभूतस्याधःपातस्य निवृत्तिः शक्यक्रियेत्य् । अत्राहचिदाकाशो हि मिथ्यैव रजसारञ्जितप्रभः ।
  
स्वरूपम् अत्यजन्न् एव विरूपम् इव बुध्यते ॥मु_४,३२।३२॥  

  
हि यस्मात् । चिदाकाशः मिथ्या रजसा रजोगुणाख्यदूल्या । आरञ्जितप्रभः रूषितप्रकाशः । स्वरूपम् चित्त्वाख्यं स्वरूपम् । अत्यजन्न् एव । विरूपम् इव । भावप्रधाने निर्देशः । विरूपत्वम् इव । स्वरूपविरुद्धं जडत्वम् इव । बुध्यते अनुभवति । परमार्थतस् तु न बुध्यते इतीवशब्दोपादानम् । अतः रज्जुसर्पापातवत् विरूपत्वापरपर्यायाधःच्युत्यापातः न दुर्वार इति भावः ॥म्त्_४,३२।३२॥  
  

  
पुनर् अप्य् एतद् एव कथयति  

  
स्वयैव वासनाभ्रान्त्या सत्ययेवाप्य् असत्यया ।
  
मृगतृष्णाम्बुबुद्ध्येव याति जन्तुर् अवान्तरम् ॥मु_४,३२।३३॥  

  
जन्तुः चिदेकसारः देहाभिमानी जीवः । स्वया स्वाव्यतिरिक्तया । वासनाभ्रान्त्या शरीरे आत्मत्ववासनारूपेण भ्रमेण । अवान्तरम् विश्रान्तिप्रदेशाद् भिन्नं शरीराहम्भावाख्यम् अवान्तरम् प्रदेशं । याति । कथम्भूतया । परमार्थतः असत्ययापि भासमानत्वात् सत्यया । अयम् भावः । यथा पुरुषः कञ्चिद् देशं गन्तुकामः तद्देशवासनाकृतया भ्रान्त्यावान्तरप्रदेशान् याति । तथा जीवः चित्स्वरूपं स्वात्मानं गन्तुकामः तद्वासनाकृतया भ्रान्त्या देहरूपे आत्मनि तिष्ठतीति । अतः वासनाकृत एवाधःपातो ःस्तीति । वासनया कयेव । मृगतृष्णाम्बुबुद्ध्या इव । यथा मृगः विश्रान्तिस्थानभूतं जलदेशं गन्तुकामः मृगतृष्णाम्बुबुद्ध्या मरुदेशे तिष्ठति । तथेत्य् अर्थः ॥म्त्_४,३२।३३॥  
  

  
ननु केनोपायेनाधःपातो निवर्तते इत्य् । अत्राह  

  
तरन्ति ते भवाम्भोधिं स्वप्रवाहधियैव ये ।
  
शास्त्रेणासद् इदं दृश्यम् इति निर्वासनं स्थिताः ॥मु_४,३२।३४॥  

  
ते पुरुषाः । स्वप्रवाहबुद्ध्या एव स्वप्रवाहेन स्थिताः । न तु गुर्वादिप्रेरिता या बुद्धिः । तया एव । भवाम्भोधिम् तरन्ति ते । के ये । शास्त्रेणोपायभूतेनाध्यात्मशास्त्रेण इति । निर्वासनम् दृश्यसंस्काररहितम् । स्थिता इति । किम् इति । इदम् अनुभूयमानम् । दृश्यम् । असत् सत्तारहितम् । भवति । प्रतीतिमात्रसारत्वात् इत्य् अर्थः । अतः शास्त्रस्यैवात्र मुख्यम् उपायत्वम् इति भावः ॥म्त्_४,३२।३४॥  
  

  
शुष्कतर्काणाम् एतदुपायत्वं निर्वारयति  

  
तारारावविकारीणि शुष्कतर्कमतानि ये ।
  
यान्ति श्वभ्रजलान्य् आशु नाशुभं नाशयन्ति ते ॥मु_४,३२।३५॥  

  
ये पुरुषाः । तारः उद्भटः । यः आरावः कथनम् । स एव विकारः । तद्युक्तानि तारारावविकारीणि । शुष्काः परमात्मतत्त्वनिर्णयाख्यरसराहित्येन मुखशोषकारिघटपटादिनिर्णयाख्यपारुष्येण च शुष्कतुल्याः । ये तर्काः तर्काभासाः । तद्युक्तानि मतानि शुष्कतर्कमतानि । यान्ति । तान्य् एवोपायत्वेनाश्रयम् । ते पुरुषाः । अशुभम् संसाराख्यम् अनर्थम् । न नाशयन्ति । अपि तु नानाविकल्पग्रस्तत्वाद् वर्धयन्त्य् एवेति भावः । शुष्कतर्कमतानि कानि । श्वभ्रजलानि श्वभ्रजलतुल्यानीति यावत् । श्वभ्रजलान्य् अपि तारारावविकारीणि शुष्कानि दुष्प्रापत्वात् मलानाशकानि च भवन्ति ॥म्त्_४,३२।३५॥  
  

  
ननु तर्हि केषाम् अशुभनाशः सम्पद्यत इत्य् । अत्राह  

  
स्वानुभूतिप्रसिद्धेन मार्गेणागमगामिना ।
  
न विनाशो भवत्य् अङ्ग गच्छताम् पतताम् इव ॥मु_४,३२।३६॥  

  
हे अङ्ग । स्वा निजा । या अनुभूतिः अनुभवः । तेन प्रसिद्धेन स्वानुभवसिद्धेनेति यावत् । तथा आगमम् सच्छास्त्रम् । अनुगच्छतीति तादृशेन मार्गेण गच्छताम् विनाशः अशुभनाशरूपः विनाशः । न भवति । तेषाम् अशुभं न नश्यतीत्य् अर्थः । तेषां केषाम् इव । पतताम् इव । यथा पतताम् कुमार्गलुठितानाम् । विनाशो भवति । तथैषां न भवतीति व्यतिरेकदृष्टान्तः । स्वमतविरुद्धनिवर्तनाय स्वानुभूतिप्रसिद्धेनेत्य् उक्तम् [॥।] ॥म्त्_४,३२।३६॥  
  

  
ननु यदि तर्कमताश्रयणेनानर्थप्राप्तिः स्यात् तर्हि तदपेक्षया सांसारिको व्यवहार एव श्रेयान् इत्य् । अत्राह  

  
इदम् मे स्याद् इदम् मे स्याद् इति बुद्धिमताम् मतिः ।
  
स्वेन दौर्भाग्यदैन्येन न भस्माप्य् उपतिष्ठते ॥मु_४,३२।३७॥  

  
इदम् वस्तु । मे मम । स्यात् भवतु । इदम् मे स्याद् इति एवम् । बुद्धिमताम् बुद्धियुक्तानाम् । मतिः बुद्धिः । स्वेन दौर्भाग्यदैन्येन निजेन ममताख्यदारिद्र्यकृतेन दीनत्वेन । भस्मापि नोपतिष्ठते न प्राप्नोति । अनेकार्थत्वात् धातूनाम् उपपूर्वः तिष्ठतिर् अत्र प्राप्त्यर्थे वर्तते । आशामयस्य सांसारिकव्यवहारस्यात्मप्राप्त्युपायत्वे नामापि ग्रहीतुं न योग्यम् इति । का कथा शुष्कतर्कात् श्रैष्ठ्यस्येति भावः ॥म्त्_४,३२।३७॥  
  

  
प्रोक्तसांसारिकव्यवहाररहितस्य शुभप्राप्तिं कथयति  

  
वेत्ति नित्यम् उदारात्मा त्रैलोक्यम् अपि यस् तृणम् ।
  
तं त्यजन्त्य् आपदः सर्वा रसतेव जरत्तृणम् ॥मु_४,३२।३८॥  

  
यः उदारात्मा ममताख्यदारिद्र्यरहितः । नित्यम् न तु अभिमतवस्तुप्राप्तिकाल एव । त्रैलोक्यम् अपि तृणं वेत्ति । तम् पुरुषम् । सर्वाः आपदः त्यजन्ति । अतृप्तेर् एवापच्छब्दप्रवृत्तिनिमित्तत्वात् । आपदः का इव । रसता इव । पादपूरणार्थो भावप्रत्ययः । रसः इव । यथा रसः जरत्तृणं त्यजति । तथेत्य् अर्थः ॥म्त्_४,३२।३८॥  
  

  
ननु सर्वं त्यजतः कथं शरीरयात्रा सिध्यतीत्य् । अत्राह  

  
परिस्फुरति यस्यान्तर् नित्यं सत्त्वचमत्कृतिः ।
  
ब्राह्मम् अण्डम् इवाखण्डं लोकेशाः पालयन्ति तम् ॥मु_४,३२।३९॥  

  
यस्य पुरुषस्य । सत्त्वचमत्कृतिः । सत्त्वस्य सर्वत्यागरूपस्य धैर्यस्य । चमत्कृतिः चमत्कारः । अन्तः मनसि । स्फुरति । न तु दम्भालस्यादिना वचनमात्रे एव स्फुरति । तं लोकेशाः अखण्डम् सम्यक् । पालयन्ति । किम् इव । ब्रह्माण्डम् इव । अत्यन्तनिर्लोभस्य कार्यम् ब्रह्माण्डकार्यम् इव स्वयम् एव सम्पद्यत इति भावः ॥म्त्_४,३२।३९॥  
  

  
ननु यदि कदाचित् तस्य दुरन्ता विपत् स्यात् तदा किं कार्यम् इत्य् । अत्राह  

  
अप्य् आपदि दुरन्तायां नैव रन्तव्यम् अक्रमे ।
  
राहुर् अप्य् अक्रमेणैव पिबन्न् अप्य् अमृतम् मृतः ॥मु_४,३२।४०॥  

  
दुरन्तायाम् अपि अन्तरहितायाम् । बह्व्याम् अपीति यावत् । आपदि विचारयुक्तेन पुरुषेण । अक्रमे शास्त्रादिविरुद्धे क्रमे । न रन्तव्यम् न लगनीयम् । अर्थात् स्वप्रवाहागते क्रमे रन्तव्यम् इति ज्ञेयम् [॥।] । अतः क्रम एव कार्य इति भावः ॥म्त्_४,३२।४०॥  
  

  
क्रमप्रदर्शकं सच्छास्त्रादिकम् प्रशंसति  

  
सच्छास्त्रसाधुसम्पर्कम् अर्कम् उग्रप्रकाशदम् ।
  
ये श्रयन्ति न ते यान्ति मोहान्ध्यस्य पुनर् वशम् ॥मु_४,३२।४१॥  

  
मोहान्ध्यस्याक्रमरूपस्येत्य् अर्थः ॥म्त्_४,३२।४१॥  
  

  
सच्छास्त्रादिसेवनाद् उत्पन्नान् मैत्र्यादिगुणान् प्रशंसति  

  
अवश्या वश्यम् आयान्ति यान्ति सर्वापदः क्षयम् ।
  
अवश्यम् भवति श्रेयः क्रेयं यस्य गुणैर् यशः ॥मु_४,३२।४२॥  

  
अवश्याः शत्रवः । श्रेयः मोक्षाख्यम् परमकल्याणम् । क्रेयम् ग्राह्यम् । उत्पाद्यम् इति यावत् । गुणैः सच्छास्त्रादिसेवनोत्पादितैः मैत्र्यादिगुणैः । तस्मात् यशüत्पादकान् गुणान् एवाश्रयेद् इति भावः ॥म्त्_४,३२।४२॥  
  

  
गुणलुब्धत्वम् प्रशंसति  

  
येषां गुणेष्व् असन्तोषो रागो येषां श्रुतम् प्रति ।
  
सत्ये व्यसनिनो ये च ते नराः पशवो ःपरे ॥मु_४,३२।४३॥  

  
असन्तोषः अपूर्णता । श्रुतम् अध्यात्मशास्त्रम् । अपरे एतेभ्यः व्यतिरिक्ताः ॥म्त्_४,३२।४३॥  
  

  
गुणोत्पादितं यशः प्रशंसति  

  
यशश्चन्द्रिकया येषाम् भासितं जनहृन्नभः ।
  
तेषां क्षीरसमुद्राणां नूनम् मूर्तौ स्थितो हरिः ॥मु_४,३२।४४॥  

  
येषाम् पुरुषाणाम् । सम्बन्धिन्या यशश्चन्द्रिकया मैत्र्यादिगुणोत्पादितया यशश्चन्द्रिकया । जनहृन्नभः जनहृदयः आकाशः । भासितम् । तेषां क्षीरसमुद्राणाम् चन्द्रिकोत्पादकत्वसाम्यात् क्षीरसमुद्रतुल्यानाम् । नूनम् निश्चयेन । मूर्तौ हरिः श्रीनारायणः । स्थितः भवति । तेषाम् मनसि भगवान् सततम् एव स्फुरतीति भावः । युक्तं च क्षीरसमुद्रमूर्तौ श्रीहर्यवस्थानम् ॥म्त्_४,३२।४४॥  
  

  
भुक्तम् भोक्तव्यम् अखिलं दृष्टा द्रष्टव्यदृष्टयः ।
  
किम् अन्यद् भवभङ्गाय भूयो भोगेष्व् अलुब्धता ॥मु_४,३२।४५॥  

  
युष्माभिः अखिलम् भोक्तव्यम् भुक्तम् । किञ्चिद्भोगद्वारेण तत्समानयोगक्षेमाः सर्वे भोगा भुक्ता इत्य् अर्थः । द्रष्टव्याः दर्शनीयाः । दृष्टयः दृष्टाः । अत्रापि पूर्ववत् एव योज्यम् । भूयः पुनः । अन्यत् इतरत् भोक्तव्यं द्रष्टव्यं वा । किम् अस्ति । किञ्चिद् अपि नास्तीत्य् अर्थः । अतः भवभङ्गाय संसारनाशाय । अलुब्धता लोभराहित्यम् । धार्यताम् इति शेषः ॥म्त्_४,३२।४५॥  
  

  
यथाक्रमं यथाशास्त्रं यथाचारं यथास्थिति ।
  
स्थीयताम् मुच्यताम् अन्तर् भोगगार्ध्यम् अवास्तवम् ॥मु_४,३२।४६॥  

  
यथाचारम् स्वाचारसदृशम् । न त्व् आचारान्तरनिष्ठतया । तत्त्वे हि अयुक्तं कारित्वं स्यात् । यथास्थिति । न तु गृहस्थः सन् वनस्थतया वनस्थो वा सन् गृहस्थतयेत्य् अर्थः । अन्तः मनसि । भोगगार्ध्यम् भोगेषु गर्धः लोभः यस्य । सः भोगगर्धः । तस्य भावः । तत् ॥म्त्_४,३२।४६॥  
  

  
संस्तवः क्रियतां कीर्त्या गुणैर् गगनगामिभिः ।
  
त्रायन्ते मृत्युनोपेतं न कदाचन भोगकाः ॥मु_४,३२।४७॥  

  
युष्माभिः । गगनगामिभिः गुणैः मैत्र्यादिगुणैः । उत्पन्नया कीर्त्या सह । संस्तवः परिचयः । क्रियताम् । ननु भोगैः सह संस्तवं त्यक्त्वा कीर्त्या सह किमर्थं कुर्म इत्य् । अत्राह त्रायन्त इति । ये तादृश्याम् मरणावस्थायां नोपयुज्यन्ते किं तैः सह संस्तवेनेति भावः ॥म्त्_४,३२।४७॥  
  

  
गुणोत्पादितयशोयुक्तान् प्रशंसति  

  
गायन्ति सिद्धसुन्दर्यो येषाम् इन्दुसितं यशः ।
  
गीतिभिर् गगनाभोगे ते जीवन्ति मृताः परे ॥मु_४,३२।४८॥  

  
परे प्रोक्तयशोरहिताः ॥म्त्_४,३२।४८॥  

  
ननु यदि प्रोक्तगुणार्जनेनापि न किञ्चित् सेत्स्यति तदा किं कार्यम् इत्य् । अत्राह  

  
परमम् पौरुषं यत्नम् आस्थायादाय सूद्यमम् ।
  
यथाशास्त्रम् अनुद्वेगम् आचारात् को न सिद्धिभाक् ॥मु_४,३२।४९॥  

  
आचारात् गुणार्जनरूपात् आचारात् ॥म्त्_४,३२।४९॥  
  

  
ननु यदा कदाचिन् मया गुणार्जने यत्नः कृत एव किं तेन सम्पन्नम् इत्य् । अत्राह  

  
यथाशास्त्रं विहरता त्वरा कार्या न सिद्धिषु ।
  
चिरकालपरापक्वा सिद्धिः पुष्टफला भवेत् ॥मु_४,३२।५०॥  

  
स्पष्टम् ॥म्त्_४,३२।५०॥  
  

  
फलितं कथयति  

  
वीतशोकभयायासम् अगर्धम् अपयन्त्रणम् ।
  
व्यवहारो यथाशास्त्रं क्रियताम् मा विनश्यताम् ॥मु_४,३२।५१॥  

  
अगर्धम् लोभरहितम् । अपयन्त्रणम् बन्धनरहितम् ॥म्त्_४,३२।५१॥  

  
जीवो जीर्णान्धकूपेषु भवेष्व् अन्तर्धिम् आगतः ।
  
भवताम् भूरिभङ्गानाम् अधुनोद्ध्रियताम् अतः ॥मु_४,३२।५२॥  

  
भूरिभङ्गानाम् बहुनाशयुक्तानाम् । भवताम् । जीवः जीर्णान्धकूपेषु दुःखदत्वेन जीर्णान्धकूपरूपेषु । भवेषु । अन्तर्धिम् गतः । क्षीण इति यावत् । भवति । अतः युष्माभिः अधुना सः जीवः उद्ध्रियताम् । अन्धकूपमग्नस्य हि उद्धरणम् अवश्यम् एव कार्यम् इति भावः ॥म्त्_४,३२।५२॥  
  

  
इतः प्रभृति मा भूयो गम्यताम् अधराद् अधः ।
  
इदं निर्धार्यतां शास्त्रम् अस्त्रम् आपन्निवारणे ॥मु_४,३२।५३॥  

  
युष्माभिः । इतः प्रभृति अस्मान् मदुपदेशात् प्रभृति । भूयः पुनः । अधराद् अधःस्थानाद् । अधः मा गम्यताम् । युष्माभिः । इदम् मदुक्तम् । एतच् छास्त्रम् । निर्धार्यताम् निश्चीयताम् । इदम् किम् । आपन्निवारणे अस्त्रम् अस्त्रभूतम् आपन्निवारकम् इत्य् अर्थः ॥म्त्_४,३२।५३॥  
  

  
रणे रभसनिर्लूनवारणे प्राणम् उज्झताम् ।
  
किम् अर्थमात्रया कार्यम् आर्याः शास्त्रम् अवेक्ष्यताम् ॥मु_४,३२।५४॥  

  
अर्थमात्रया धनलेशेन अर्थमात्रार्थम् । रणादिकार्यं त्यक्त्वा इदम् एव शास्त्रम् अवेक्ष्यताम् इति पिण्डार्थः ॥म्त्_४,३२।५४॥  
  

  
इदम् बिम्बम् इदं निम्बम् इति मत्या विचार्यताम् ।
  
स्वया परप्रेरणया यात मा पशवो यथा ॥मु_४,३२।५५॥  

  
इदम् बिम्बम् बिम्बफलम् भवति । इदं निम्बम् निम्बफलम् भवति । इति एवम् । स्वया मत्या बुद्ध्या । विचार्यताम् । परप्रेरणया मा यात मा गच्छत । के यथा । पशवो यथा । यथा पशवः परप्रेरणया यान्ति तथा यूयम् मा यातेत्य् अर्थः ॥म्त्_४,३२।५५॥  
  

  
दौर्भाग्यदायिनी दीना शुभहीनाविचारणा ।
  
घनदीर्घमहानिद्रा त्यज्यतां सम्प्रबुध्यताम् ॥मु_४,३२।५६॥  

  
युष्माभिः । अविचारणा अविचाराख्या घनदीर्घा चासौ महानिद्रा । सा त्यज्यताम् । कथम्भूता सा । दौर्भाग्यदायिनी आशारूपदारिद्र्यदायिनी । तां त्यक्त्वा सम्प्रबुध्यताम् । युक्तश् च निद्रात्यागानन्तरम् प्रबोधः ॥म्त्_४,३२।५६॥  
  

  
सुप्तैः मा स्थीयतां वृद्धमन्दकच्छपवच् छनैः ।
  
उत्थानम् अङ्गीक्रियतां जरामरणशान्तये ॥मु_४,३२।५७॥  

  
युष्माभिः । वृद्धमन्दकच्छपवत् सुप्तैः स्वात्मविचारे विमुखैः । मा स्थीयताम् । वृद्धमन्दकच्छपो हि सुप्तः तिष्ठति । शनैः क्रमेण । जरामरणशान्तये मोक्षाय । उत्थानम् उद्योगः । अङ्गीक्रियताम् निर्वाणमुख्योपायभूतं सच्छास्त्रविचारादि क्रियताम् इत्य् अर्थः ॥म्त्_४,३२।५७॥  
  

  
ननु सुखसाधनधनाद्यर्जनम् अपहाय किमर्थम् अन्यत् कुर्म इत्य् । अत्राह  

  
अनर्थायार्थसम्पत्तिर् भोगौघो भवरोगदः ।
  
आपदे सम्पदः सर्वाः सर्वत्रानादरो जयः ॥मु_४,३२।५८॥  

  
अर्थसम्पत्तिः अनर्थाय दुःखाय भवति । अर्जनादौ क्लेशहेतुत्वात् । भोगौघः भवरोगदः भवति । रागाद्युत्पादकत्वात् । सम्पदः श्रियः । आपदे भवन्ति । तापकारिदर्पादिदोषोत्पादकत्वात् । सर्वत्र समस्ते धनादौ भावजाते । अनादरः त्यागादानव्यतिरिक्तस्वरूपा उपेक्षा । जयः भवति ॥म्त्_४,३२।५८॥  
  

  
लोकतन्त्रानुसारेण विचाराद् व्यवहारिणाम् ।
  
शास्त्राचाराविरुद्धेन कर्मणा शर्म सिध्यति ॥मु_४,३२।५९॥  

  
लोकतन्त्रानुसारेण लोकाचारानुसारेण । विचारात् इति ल्यप्लोपे पञ्चमी । तेन विचारं कृत्वेत्य् अर्थः ॥म्त्_४,३२।५९॥  
  

  
सर्गान्तश्लोकेनाप्य् एतद् एव कथयति  

  
स्वाचारचारुचरितस्य विविक्तवृत्तेः संसारदुःखलवसौख्यदशास्व् अगृध्नोः ।
  
आयुर् यशांसि च गुणाश् च सहैव लक्ष्म्या फुल्लन्ति माधवलता इव सत्फलाय ॥मु_४,३२।६०॥  

  
स्वाचारेण शोभनाचारेण । चारुचरितम् यस्य । सः । तादृशस्य । विविक्ता विशिष्टा । वृत्तिः व्यापारो यस्य । सः । तादृशस्य । तथा दुःखलवरूपाः च ताः सौख्यदशाः दुःखलवसौख्यदशाः । संसारस्य याः दुःखलवसौख्यदशाः । तासु अगृध्नोः लोभरहितस्य पुरुषस्य । आयुः यशांसि गुणाश् चेत्य् एतानि वस्तूनि । लक्ष्म्या सहैव सत्फलाय मोक्षाख्याय शोभनाय फलाय । फुल्लन्ति विकसन्ति । मोक्षम् उत्पादयन्तीत्य् अर्थः । एतानि वस्तूनि का इव । माधवलताः इव । यथा माधवलताः वसन्तलताः । सत्फलाय फुल्लन्ति । तथेत्य् अर्थः । इति शिवम् ॥म्त्_४,३२।६०॥  
  

  
इति श्रीभास्करकण्ठविरचितायां श्रीमोक्षोपायटीकायां स्थितिप्रकरणे द्वात्रिंशः सर्गः ॥३२॥  
  

  
पुनर् अपि पूर्वोक्तम् एवार्थं कथयति  

  
सर्वातिशयसाफल्यात् सर्वं सर्वत्र सर्वदा ।
  
सम्भवत्य् एव तस्मात् स्वं शुभोद्योगं न सन्त्यजेत् ॥मु_४,३३।१॥  

  
सर्वेषाम् अतिशयानाम् यत् साफल्यम् सफलता । ततो हेतोः । सर्वत्र सर्वेषु देशेषु । सर्वदा सर्वेषु कालेषु । सर्वं सम्भवत्य् एव । यतः अतिशयप्रयुक्तानां सर्वेषां यत्नानां साफल्यम् अस्ति । अतः सर्वत्र सर्वदा सर्वं सम्भवत्य् एवेति यावत् । फलितं कथयति तस्माद् इति । तस्मात् ततो हेतोः । पुरुषः स्वं शुभोद्योगं न सन्त्यजेत् ॥म्त्_४,३३।१॥  
  

  
विशेषेण उद्योगस्य साफल्यं कथयति  

  
मित्रस्वजनबन्धूनां नन्दिनानन्ददायिना ।
  
सरसीश्वरम् आराध्य मृत्युर् अप्य् उपनिर्जितः ॥मु_४,३३।२॥नन्दिना नन्दिरुद्रेण ॥म्त्_४,३३।२॥  
  

  
सर्वोत्कर्षेण वर्तन्ते देवा अपि विमर्दिताः ।
  
दानवैर् दानवार्याढ्यैर् गजैः पद्माकरा इव ॥मु_४,३३।३॥गजैः कथम्भूतैः । दानवारिणा मदजलेनाढ्यैः युक्तैः ॥म्त्_४,३३।३॥  
  

  
मरुत्तनृपतेर् यज्ञे संवर्तेन महर्षिणा ।
  
ब्रह्मणेवापरः सर्गो रचितः ससुरासुरः ॥मु_४,३३।४॥स्पष्टम् ॥म्त्_४,३३।४॥  
  

  
महातिशययुक्तेन विश्वामित्रेण विप्रता ।
  
भूयो भूयः प्रयुक्तेन दुष्प्रापा तपसार्जिता ॥मु_४,३३।५॥स्पष्टम् ॥म्त्_४,३३।५॥  
  

  
पिष्टातकाम्बु दुष्प्रापं रसायनम् इवाश्नता ।
  
दुर्भगेनेदृशेनाप्तः क्षीरोद उपमन्युना ॥मु_४,३३।६॥पिष्टातकाम्बु । पिष्टमिश्रितं जलम् । ईदृशेन दुर्भगेन एतादृशेन दरिद्रेण । आप्तः । ईश्वराराधनयेति शेषः ॥म्त्_४,३३।६॥  
  

  
त्रैलोक्यमल्लांस् तृणवन् निघ्नन् विष्ण्वब्जजादिकान् ।
  
युक्त्यातिशयदार्ढ्येन कालः श्वेतेन कालितः ॥मु_४,३३।७॥युक्त्या ईश्वराराधनरूपेणोपायेन । श्वेतेन राजविशेषेण । कथम्भूतेन । अतिशये यत्नातिशये । दार्ढ्यम् दृढता यस्य । तादृशेन ॥म्त्_४,३३।७॥  
  

  
प्रणयेन यमं जित्वा कृत्वा वचनसङ्गरम् ।
  
परलोकाद् उपानीतः सावित्र्या सत्यवान् पतिः ॥मु_४,३३।८॥प्रणयेन स्नेहेन । उपानीत इत्य् अनेन सम्बन्धः । वचनसङ्गरम् वचनसङ्ग्रामम् ॥म्त्_४,३३।८॥  
  

  
विशेषेणोक्त्वा सामान्येन कथयति  

  
न सो ःस्त्य् अतिशयो लोके यस्यास्ति न फलं स्फुटम् ।
  
भवितव्यं विचार्यातः सर्वातिशयशालिना ॥मु_४,३३।९॥  

  
अतिशयः यत्नातिशयः । फलितं कथयति भवितव्यम् इति । अतः सर्वेभ्यः यः अतिशयः उद्योगाख्यः । तेन शालतीति तादृशेन पुरुषेण । विचार्य भवितव्यम् । अशुभफलसम्पादकत्वाद् अशुभो यत्नः न कार्य इति भावः ॥म्त्_४,३३।९॥  
  

  
ननु को यत्नः शुभो ःस्ति । यत्नातिशयवान् भवामीत्य् अपेक्षायाम् आह  

  
आत्मज्ञानम् अशेषाणां सुखदुःखदशादृशाम् ।
  
मूलं कषकरं तस्माद् भाव्यं तत्रातिशायिना ॥मु_४,३३।१०॥  

  
आत्मज्ञानम् को ःहम् इत्य् एवम् आत्मविचारः । अशेषाणाम् समस्तानाम् । सुखदुःखदशादृशाम् । मूलं कषकरं मूलतः नाशकरम् । भवति । आत्मविचारेण हि चिदात्मनि आत्मत्वेन प्राप्ते शरीरानास्थायां च जातायां शरीरानुबद्धसुखदुःखादिस्पर्शो न भवति । तस्मात् ततो हेतोः । पुरुषेण । तत्र आत्मज्ञाने । अतिशयिना अतिशययुक्तेन । भाव्यम् ॥म्त्_४,३३।१०॥  
  

  
ननु दृश्यकृतं सुखं त्यक्त्वा किमर्थम् अत्यन्तभोगत्यागसाध्ये आत्मज्ञाने पुरुषो लगतीत्य् । अत्राह  

  
नानयोपहतार्थिन्या दृश्यदृष्ट्यातिदुष्टया ।
  
दुःखाद् ऋते निराबाधं सुखं किञ्चिद् अवाप्यते ॥मु_४,३३।११॥  

  
उपहतः नष्टः । अर्थः पुरुषार्थः । अस्याम् अस्तीति तादृश्या । अत एवातिदुष्टया दृश्यरूपया दृष्ट्या दृश्यदृष्ट्या । दृश्येनेति यावत् । दुःखाद् ऋते दुःखामिश्रम् । अत एव निराबाधम् बाधरहितम् । किञ्चित् सुखं न अवाप्यते । यदि किञ्चित् प्राप्यते ःपि दुःखमिश्रम् एवेत्य् अर्थः ॥म्त्_४,३३।११॥  

  
ननु सर्वस्य ब्रह्ममयत्वात् दृश्यदृष्टिरूपस्याशमस्य तन्नाशरूपस्य शमस्य च को भेदः येनैवं कथयसीत्य् । अत्राह  

  
अशमः परमम् ब्रह्म शमश् च परमम् पदम् ।
  
यद्य् अप्य् एवं तथाप्य् एनम् प्रशमं विद्धि शङ्करम् ॥मु_४,३३।१२॥  

  
यद्य् अप्य् एवम् भवति । एवम् कथम् । अशमः दृश्यक्षोभः । परमम् ब्रह्म भवति । शमश् च दृश्यनाशश् च । परमम् पदम् भवति । तत्सारत्वात् । तथापि त्वम् एनम् प्रशमम् दृश्यनाशम् । शङ्करम् कल्याणकारिणम् । विद्धि । शमाशमरूपब्रह्मप्राप्तिम् प्रत्य् उपायत्वात् । नन्व् अशमस्य ब्रह्मत्वं न सिध्यति । सत्यम् । ब्रह्मत्वं त्वया किं ज्ञातम् । सुखकारित्वम् इति चेन् । न । सुखदुःखकारित्वव्यतिरिक्तस्य ब्रह्मत्वयोगात् । अतः सुखकारिवत् दुःखकारिणो ःपि स्वरूपमात्रप्राधान्येन ब्रह्मत्वानपायान् न त्वच्चोद्यावकाशः । ननु तर्हि आनन्दैकरूपत्वं कथम् ब्रह्मणः कथयन्तीति चेत् । तत्रत्य आनन्दः न त्वदनुभूत[ ]त्तिरूपानन्दरूपो भवति । किं तु अपेक्षाराहित्यमात्ररूप एवासौ । सर्वम् ब्रह्मेति ज्ञानेन हि सर्वत्र हेयोपादेयताव्यतिरिक्ता महानन्दरूपा तृप्त्यपरपर्याया उपेक्षा जायते । सा च सर्वत्र सम्भवतीति अलं चोद्येन ॥म्त्_४,३३।१२॥  
  

  
कर्तव्यम् उपदिशति  

  
अभिमानम् परित्यज्य शमम् आश्रित्य शाश्वतम् ।
  
विचार्य प्रज्ञयार्यत्वं कुर्यात् सज्जनसेवनम् ॥मु_४,३३।१३॥  

  
अभिमानम् मयेदृशः शमः कृत इत्य् एवंरूपं दर्पम् । शमम् दृश्यक्षोभराहित्यम् । आर्यत्वम् साधुत्वम् । विचार्य केनेदं सिध्यतीति विचारविषयं कृत्वा ॥म्त्_४,३३।१३॥  

  
ननु आर्यत्वसाधनम् प्रसिद्धं तपस्तीर्थादिकं त्यक्त्वा किम् इत्य् अप्रसिद्धं सज्जनसेवनं कर्तव्यत्वेनोपदिशसीत्य् । अत्राह  

  
न तपांसि न तीर्थानि न शास्त्राणि जयन्ति वः ।
  
संसारसागरोत्तारे सज्जनासेवनं यथा ॥मु_४,३३।१४॥  

  
संसारसागरात् यः आर्यत्वकरणद्वारेण उत्तारः । तस्मिन् न जयन्ति न प्रभवन्ति ॥म्त्_४,३३।१४॥  

  
ननु किंलक्षणो ःसौ सज्जनः यस्य सेवनं कर्तव्यत्वेनोपदिशसीत्य् । अत्राह  

  
लोभमोहरुषां यस्य तनुतानुदिनम् भवेत् ।
  
यथाशास्त्रं विहरतः स्वकर्मसु स सज्जनः ॥मु_४,३३।१५॥  

  
यथाशास्त्रं स्वकर्मसु शरीरयात्रानिमित्तेषु निजेषु कर्मसु । विहरतः क्रीडया यत्नं कुर्वतः । यस्य पुरुषस्य । अनुदिनम् लोभमोहरुषां तनुता भवेत् । सः सज्जनः भवति ॥म्त्_४,३३।१५॥  
  

  
ननु मूर्खश्रोत्रिया अपि लोभादितानवयुक्ता दृश्यन्ते । तेषां सङ्गेनापि किञ्चित् सेत्स्यत्य् अथ वा नेत्य् । अत्राह  

  
अध्यात्मविदुषः सङ्गात् तस्य सा धीः प्रवर्तते ।
  
अत्यन्ताभाव एवास्य यया दृश्यस्य दृश्यते ॥मु_४,३३।१६॥  

  
अध्यात्मविदुषः अध्यात्मशास्त्रज्ञस्य । तस्य लोभादितानववतः सज्जनस्य । सङ्गात् । पुरुषस्य सा धीः प्रवर्तते । सा का । यया धिया कारणभूतया । पुरुषेण । अस्य पुरःस्फुरतः । दृश्यस्यात्यन्ताभावः त्रैकालिकः अभावः । दृश्यते । अत इन्द्रियासामर्थ्यादिना लोभादितानववतो ःपि मूर्खस्य सङ्गान् न किञ्चिद् अपि सेत्स्यतीति भावः ॥म्त्_४,३३।१६॥  
  

  
ननु दृश्यात्यन्ताभावदर्शनेन किं सेत्स्यतीत्य् । अत्राह  

  
दृश्यात्यन्ताभावतस् तु परम् एवावशिष्यते ।
  
अन्याभाववशाद् आशु जीवस् तत्रैव लीयते ॥मु_४,३३।१७॥  

  
तु निश्चये । दृश्यात्यन्ताभावतः लक्षणया दृश्यात्यन्ताभावदर्शनाद् धेतोः । परम् दृश्याधिष्ठानत्वान् मुक्तम् उत्तीर्णं चिन्मात्राख्यं वस्तु । एव । अवशिष्यते अवशेषत्वेन दृश्यते । ननु ततो ःपि किं स्याद् इत्य् । अत्राहान्याभावेति । ततः अन्यस्य परवस्तुव्यतिरिक्तस्य । अभावात् । जीवः द्रष्टृत्वेन स्थितः जीवः । तत्रैव परस्मिन् वस्तुन्य् एव । लीयते । सो ःपि तद्रूपत्वेन दृश्यते इति यावत् । जीवन्मुक्ताभिप्रायेणैवमर्थः कृतः । विदेहमुक्ताभिप्रायेण तु दृश्यात्यन्ताभावः जीवलयः च[ ]शेनोपाधिमुक्त एव ज्ञेयः ॥म्त्_४,३३।१७॥  
  

  
अत्यन्ताभावस्वरूपं कथयति  

  
न चोत्पन्नं न चैवासीद् दृश्यं न च भविष्यति ।
  
वर्तमाने ःपि नैवास्ति परम् एवास्त्य् अवेदितम् ॥मु_४,३३।१८॥  

  
वर्तमाने वर्तमानकाले । ननु यदि दृश्यं नासीत् नास्ति न भविष्यति तर्हि किम् अस्ति । न हि अभावस्य एतादृक् प्रपञ्चाधिष्ठानत्वं युक्तम् इत्य् । अत्राह परम् एवेति । परम् साक्षित्वेन स्थितत्वात् सर्वोत्तीर्णं चिन्मात्रम् । एव । अस्ति । स्वप्ने तस्यैव प्रपञ्चाधिष्ठानत्वेन दृष्टत्वात् । तत् कथम्भूतम् । अवेदितम् वेद्यरहितम् । अवेदितम् इति कर्मणि क्तः ॥म्त्_४,३३।१८॥  
  

  
ननु कथम् एतद् अस्तीत्य् । अत्राह  

  
एतद् युक्तिसहस्रेण दर्शितं दर्श्यते ःपि च ।
  
सर्वैर् एवानुभूतं हि दर्शयिष्यामि चाधुना ॥मु_४,३३।१९॥  

  
एतत् दृश्यं नासीत् नास्ति न भविष्यतीत्य् एतत् । ननु कथम् अप्रसिद्धम् एतत् दर्शितम् दर्श्यते दर्शयिष्यसि चेत्य् । अत्राह सर्वैर् इति । हि यस्मात् । एतत् सर्वैर् अनुभूतम् वर्तमाने क्तः । अनुभूयते इत्य् अर्थः । सुषुप्ताव् इति शेषः । सुषुप्तौ हि सर्वे दृश्यात्यन्ताभावम् अनुभवन्ति ॥म्त्_४,३३।१९॥  
  

  
अभ्यासार्थम् पुनः एतद् एव कथयति  

  
यथेदम् अखिलं शान्तं त्रिजगत् संविदम्बरम् ।
  
इदं तत्त्वं त्व् असत्त्वादि कुतो ःत्र स्यात् कथञ्चन ॥मु_४,३३।२०॥  

  
इदम् अनुभूयमानम् । अखिलं त्रिजगत् । शान्तम् संवेद्याख्यक्षोभरहितम् । संविदम्बरम् चिदाकाशम् भवतीति यथा इति यत् भवति । इदम् तत् । तत्त्वम् परमार्थः भवति । तु व्यतिरेके । अत्र संविदाकाशरूपे जगति । असत्त्वादि । असत्त्वम् अचिन्मयत्वं चेत्य् एवमादि । कथञ्चन कुतः स्यात् कथञ्चनापि न स्याद् इत्य् अर्थः । दृष्टं च स्वप्नजगतः संविदाकाशात्मकत्वम् इति न विरोधः ॥म्त्_४,३३।२०॥  
  

  
ननु तर्हि जगद् इति शब्दप्रत्ययौ कथं रूढिं गताव् इत्य् । अत्राह  

  
चिच् चमत्कुरुते चारु चञ्चलाचञ्चलात्मनि ।
  
यत् तयैव तद् एवेदं जगद् इत्य् अवबुध्यते ॥मु_४,३३।२१॥  

  
चञ्चला बाह्योन्मुखत्वे स्पन्दानुविद्धा । चित् । अचञ्चलात्मनि परमार्थतः तथास्थितत्वात् अचञ्चले स्वस्वरूपे । चारु सम्यक् । यत् चमत्कुरुते स्वरूपामर्शरूपम् आस्वादं करोति । तया एव न त्व् अन्येन । तद् एव चमत्करणम् एव । जगद् इति अवबुध्यते ज्ञायते । न जगन्नाम किञ्चिद् अपरं वस्तु अस्ति । चिदाश्रयविषयस्य स्वात्मपरामर्शस्यैव जगत्त्वाद् इति भावः ॥म्त्_४,३३।२१॥  

  
ननु तथापि कथम् भेद इव दृश्यत इत्य् । अत्राह  

  
त्रैलोक्यरूपो ःनुभवश् चिदादित्यांशुमण्डलम् ।
  
क्व वेन्द्वंशुमतोर् भेदो निर्विकत्थन कथ्यताम् ॥मु_४,३३।२२॥  

  
त्रैलोक्यरूपः त्रैलोक्याकारः । अनुभवः । त्रैलोक्यम् इति यावत् । चिद् एवादित्यः । तस्यांशुमण्डलम् । भवति । हे निर्विकत्थन हे अमृषावादिन् । त्वया कथ्यताम् । किम् इत्य् अपेक्षायाम् आह । क्वेति । इन्द्वंशुमतोः जलमण्डलप्रतिबिम्बितसूर्यांशुमण्डलरूपस्य इन्दोः सूर्यस्य च । भेदः क्व भवति । कस्मिन् काले देशे वा भवति । यथा जलप्रतिबिम्बितसूर्यांशुमण्डलरूपस्य चन्द्रस्य सूर्यस्य च भासमानो ःपि भेदः परमार्थतः नास्ति । तथा बाह्यान्तःकरणप्रतिबिम्बितचिदादित्यांशुमण्डलरूपस्य जगतः चिदादित्यस्य च भासमानो ःपि भेदः नास्त्य् एवेत्य् अर्थः ॥म्त्_४,३३।२२॥  
  

  
सर्वथा भेदाभावं कथयति  

  
स्वभावतो ःस्याश् चिद्दृष्टेर् ये उन्मेषनिमेषणे ।
  
जगद्रूपानुभूतेस् ताव् एताव् अस्तमयोदयौ ॥मु_४,३३।२३॥  

  
स्वभावतः यत्नरहितम् । अस्याः आत्मत्वेन पुरःस्थायाः । चिद्दृष्टेः चिदाख्यायाः दृष्टेः । ये उन्मेषणनिमेषणे स्वव्यतिरिक्तपरामर्शरूपम् उन्मेषणं स्वमात्रपरामर्शरूपं निमेषणं च भवतः । तौ एव उन्मेषनिमेषौ एव । जगद्रूपा या अनुभूतिः । जगद् इति यावत् । तस्याः अस्तमयोदयौ भवतः । निमेषणम् अस्तमयः । उन्मेषणम् उदयः । अथ वा उन्मेषणम् स्वरूपप्रसारः । निमेषणम् स्वरूपसङ्कोचः । इति कृत्वा उन्मेषणम् अस्तमयः । निमेषणम् उदय इति योज्यम् । तथा च भेदगन्धो ःपि नास्ति । न हि उन्मेषनिमेषवतः उन्मेषनिमेषौ भिन्नौ इति भावः । एतच् च स्वप्ने सुषुप्तौ च सर्वप्रतीतिसाक्षिकम् एवेति नात्रायस्तम् ॥म्त्_४,३३।२३॥  
  

  
कारणत्वेन समस्तजगत्प्रधानभूताहङ्कारवर्णनम् प्रस्तौति  

  
अहमर्थो ःपरिज्ञातः परमार्थाम्बरे मलः ।
  
परिज्ञातो ःहमर्थस् तु परमार्थाम्बरम् भवेत् ॥मु_४,३३।२४॥  

  
अहमर्थः अहम् इति शब्दाभिधेयं वस्तु । अपरिज्ञातः परमार्थतः किंरूपो ःयम् इत्य् अज्ञातः सन् । परमार्थाम्बरे चिन्मात्राकाशे । मलः भवति । देहरूपतयावस्थानेन तदाच्छादकत्वात् । आच्छादकत्वम् एव हि मलस्य स्वरूपम् । तु व्यतिरेके । परिज्ञातः परमार्थतः एवंरूपो ःसाव् इति ज्ञातः सन् । परमार्थाम्बरम् चिन्मात्राकाश एव भवति । तद्रूपतायाम् एव विश्रामात् ॥म्त्_४,३३।२४॥  
  

  
अभ्यासार्थम् पुनः पुनः एतद् एव कथयति  

  
अहम्भावः परिज्ञातो नाहम्भावे भवत्य् अलम् ।
  
एकताम् अम्बुनेवाम्बु याति चिन्नभसात्मना ॥मु_४,३३।२५॥  

  
परिज्ञातः परमार्थतः किन्निष्ठो ःयम् इति ज्ञातः । अहम्भावः अहङ्कारः । अहम्भावे निमित्तसप्तमी । स्थूलाहम्भावनिमित्तं न भवति । कुत एतद् इत्य् । अत्राहैकताम् इति । यतः सः अहम्भावः चिन्नभसा चिदाकाशरूपेण । आत्मना एकतां याति । किम् इव । अम्बु इव । यथाम्बु अम्बुना एकतां याति । तथेत्य् अर्थः । परमार्थतः किन्निष्ठो ःयम् इति अहङ्कारपरमार्थस्वरूपे ज्ञाते सति अहङ्कारः परमात्मनिष्ठो भवति । ततः शरीरनिष्ठतारूपाम् परिमिततां नायातीति भावः ॥म्त्_४,३३।२५॥  
  

  
ननु कथम् परिज्ञातः अहम्भावः चिदात्मना एकत्वं याति इत्य् । अत्राह  

  
अहमादिजगद्दृश्यं किल नास्त्य् एव वस्तुतः ।
  
अवश्यम् एव तत् कस्माच् छिष्यते ःहंविचारिणः ॥मु_४,३३।२६॥  

  
किल निश्चये । अहमादि  
  
