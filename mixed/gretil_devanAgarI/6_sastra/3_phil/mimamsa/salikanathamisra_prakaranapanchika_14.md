---
title: 'Salikanathamisra: Prakaranapancika, 14'

---
## Intro

Salikanathamisra: Prakaranapancika, 14  

Salikanathamisra: Prakaranapancika,   
with Jayapuri Narayanabhatta's Nyayasiddhi:  
Prakarana 14  

Input by members of the SANSKNET-project  
(www.sansknet.org)  

This GRETIL version has been converted from a custom Devanagari encoding.  
Consequently, word boundaries may not always be marked by spaces.  
The text is not proof-read.  

## पाठः

________________________________________  

ॐ  
श्रीमत्प्रभाकरगुरुतन्त्रधुरन्धरेण  
महामहोपाध्याय-शालिकनाथमिश्रेण प्रणीता प्रकरणपञ्चिका  
न्यायसिद्ध्याख्यया व्याख्यया विषमस्थलटिप्पराया  
च समलङ्कृता  
  
________________________________________  

ॐ श्री श्रीनिवास स्वामि,   
ॐ श्री विनायक स्वामि,   
ॐ श्री सरस्वति देवि  

अथातिदेशपारायणं नाम  
चतुर्दशं प्रकरणम् ॥  

प्रकरणार्थप्रतिज्ञा ।  
१विकृतौ ये पदार्थानामतिदेशं न मन्वते ।  
२प्रकारस्योपदेशञ्च तेषामुत्तरमुच्यते  ॥ १ ॥  
स्वसिद्धान्तस्योपन्यासः ।  
प्राकृतेनोपकारेण पदार्थैश्चैव वैकृतैः ।  
प्रयोगविधिना स्वेन विधिरन्वित उच्यते  ॥ २ ॥  
यद्यदाकाङ्क्षितं योग्यं सन्निधानं प्रपद्यते ।  
तेनान्वितो हि विध्यर्थस्स्वशब्देनैव वर्ण्यते३  ॥ ३ ॥  
साध्यभूतश्च विध्यर्थ उपकारमपेक्षते ।  
४वाक्यादिभिः५ प्राकृतश्च स योग्यस्सन्निधाप्यते  ॥ ४ ॥  
अन्यथानवगम्यत्वाद्यद्यप्यङ्गपुरस्सरः ।  
उपकारः प्राकृतो ऽसौ विकृतौ सन्निधाप्यते  ॥ ५ ॥  
तथाप्यपेक्षितत्वेन प्रकारं प्रभमं विधिः ।  
स्वीकरोति पदार्थांस्तु प्रतीतानप्युपेक्षते  ॥ ६ ॥  
पश्चात्तु तैरपि पुनरुपकारप्रसिद्धये ।  
अपेक्षितैस्तद्वशेन प्रोप्तैरन्वयमृच्छति  ॥ ७ ॥  
गुणप्रधानभावेन सर्वत्रैवान्वयो मतः ।  
६प्रधानञ्च विधिर्धर्मा गुणास्तं प्रति सम्मताः  ॥ ८ ॥  
अन्वितस्याभिधानञ्च न ७शब्दोपस्थितैः परम् ।  
दर्शनात्पितृयज्ञादौ कल्प्येनाप्यधिकारिणा  ॥ ९ ॥  
सम्बन्धिना न सर्वेण सहसैवान्विताभिधा ।  
सम्बन्धिनां सन्निधानक्रमेण तु यथायथम्  ॥ १० ॥  
प्रकृति-विकृत्योर्विशेषोपन्यासः ।  
८प्रकृतौ तु स्वशब्दत्वात्पदार्थानां पुरो ऽन्वयः ।  
उपकारस्य कल्प्यस्य पश्चादिति परं भिदा  ॥ ११ ॥  
अतिदेशलक्षणम् व्युत्क्रमेणोपकारेण पदार्थैश्चैव वैकृतैः ।  
प्राकृतैर्विधिरन्वेति सो ऽतिदेशश्च सम्मतः  ॥ १२ ॥  
यस्य देशे विधिर्यस्मिंस्ततो ऽन्यत्रापि तद्गतिः ।  
अतिदेशः प्रकारस्य धर्माणाञ्चैव युज्यते  ॥ १३ ॥  
अन्यत्रत्यो यथान्यत्र प्रकारो ऽन्वयमृच्छति ।  
तथा धर्म ९अपीष्यन्ते तेषामप्यतिदेश्यता  ॥ १४ ॥  
एकदेशिमतेन दशमाद्यविरोधशङ्का ।  
नन्वेयं दशमाद्येन विरोधस्ते प्रसज्यते ।  
नैवं कार्यानपेक्षो ऽसावतिदेशो निवारितः  ॥ १५ ॥  
तद्वद्भावेन सम्बन्धो धर्माणामेव चेद्भवेत् ।  
अनपेक्ष्यप्रकारत्वात्तदा१० बोधो न सिध्यति  ॥ २६ ॥  
तन्निरासः ।  
प्रकृतौ हि पदार्थानां सम्बन्धे ऽवगते यथा ।  
द्वारं दृष्टमदृष्टं वा सम्बन्धार्थं प्रकल्प्यते  ॥ १७ ॥  
कार्यानपेक्षसम्बन्धे तथैवावगते सति ।  
द्वारं दृष्टमदृष्टं वा कल्प्यं स्याद्विकृतावपि  ॥ १८ ॥  
ततो न घटते बाधः कार्यलोपनिबन्धनः ।  
दृष्टाभावे ऽप्यदृष्टस्य द्वारस्य खलु सम्भवात्  ॥ १९ ॥  
कार्यापेक्षा यदा धर्मा विकृतौ यान्ति सङ्गतिम् ।  
तदा कार्यावलोपेन तेषां बाधः प्रसिद्ध्यति  ॥ २० ॥  
प्राप्नुवन्तीति हि कार्येण धर्मा द्वारसमन्विताः ।  
प्राप्नुवन्तीति न द्वारकल्पनावसरस्तदा  ॥ २१ ॥  
कार्यानपेक्षसम्बन्धो धर्माणामुच्यते यदि ।  
दशमाद्यविरोधस्स्यात्तदानीं न च तत्तथा  ॥ २३  ॥ ११॥  
तद्वद्भावेन किं धर्माः प्रकारो वापि गृह्यते ।  
इत्येषा दशमाद्ये हि चिन्ता बाधप्रसिद्धये  ॥ २४ ॥  
स्वमतेन दशमाद्यविरोधोपन्यासः ।  
११पूर्वपक्षी च तत्राऽह पदार्थानां परिग्रहम् ।  
नोपकारे हि धर्मेभ्यो विना शक्यं रिरूपणम्  ॥ २५ ॥  
यद्यप्याकाङ्क्षति विधिः प्रकारं प्रथमं स्वयम् ।  
तथापि तस्य प्रकृतावपि नैव स्वरूपतः  ॥ २६ ॥  
परिज्ञानं किन्तु यथाश्रुतैर्धर्मैस्तथैव हि ।  
तस्मात्पदार्थपूर्वैव सदा तस्य निरूपणा  ॥ २७ ॥  
अतः पूर्वप्रतीतत्वात्पदार्थैरेव वैकृतः ।  
विधिस्सम्बन्धमाप्नोति तान्गृहीत्वा तु स स्वयम्  ॥ २८ ॥  
उपकारं प्राकृते द्वारे ऽलुप्ते बाधन्तु नार्ऽहति  ॥ २९ ॥  
स्वमतेन दशमाद्यसिद्धान्तवर्णनम् ।  
१२राद्धान्ती तु वदत्येवं सत्यं धर्माः पुरस्सराः ।  
तथा ।  
द्यपि ते न गृह्यन्ते तदानीमनपेक्षणात्  ॥ ३० ॥  
प्रकारं हि पुनस्साध्यरूपो विधिरपेक्षते१३ ।  
नपदार्थनिति हि १४तात्प्रतीतानप्युपेक्षते  ॥ ३१ ॥  
प्रकारेणैव सम्बन्धं प्रथमं प्रतिपद्यते ।  
प्रकारकल्पितैः पश्चात्पदार्थैरिति दर्शितम्  ॥ ३२ ॥  
अन्यधर्माणामन्यधर्मत्वशङ्का-निरासौ ।  
धर्माणामन्यदीयानां कथमन्यत्र सङ्गमः ।  
इति चेदुपकारे ऽपि तुल्यमेतदथोच्यते  ॥ ३३ ॥  
नोपकारस्य सम्बन्ध इति हास्यमिदं वचः ।  
यद्यसौ नान्यदीयस्स्यात्कथं तर्ह्यतिदिश्यते  ॥ ३४ ॥  
अन्यत्र ह्यन्यदीयस्य देहशो ऽतिदेश उच्यते ।  
तद्वद्भावेन तत्प्रापौ विरोधश्चेन्न विद्यते  ॥ ३५ ॥  
तद्वद्भावोपत्त्यर्थं पदार्थेष्वपि तत्समम् ।  
प्रतिपत्तिविरोधो ऽयमन्यदीयान्यसङ्गमे  ॥ ३६ ॥  
मुखान्तरेण१५ सम्बन्धे स च नास्ति कथञ्चन ।  
भाट्टमते ऽनुपपत्त्युपन्यासः ।  
ये तु नेच्छन्ति धर्माणां सम्बन्धं वैकृतैस्सह  ॥ ३७ ॥  
अपूर्वे प्राकृताङ्गानां१६ ग्रन्थस्तेषां विरुध्यते ।  
सप्तमा-ष्टमयोस्तेषां१५ प्रकारप्राप्तिचिन्तनम्  ॥ ३८ ॥  
न युक्तं तत्र चिन्ता हि षट्के ऽस्मिन्कार्यबन्धना ।  
नियोगो ऽप्यथ कार्यञ्चेत्तदर्थमपि चिन्त्यते  ॥ ३९ ॥  
चतुर्थाध्यायचिन्तापि१६ षट्के ऽस्मिन्नापतेत्तथा ।  
स्वमतेनोपपत्तिप्रदर्शनम् ।  
कार्यतो ह्युपदेशार्थद्विध्यर्थाद्यप्रतीयते  ॥ ४०  ॥ १७॥  
यथा तस्योपदिष्टत्वं तथाऽक्षेपण ।  
वक्ष्यते ।  
तेन विध्यर्थमुत्सृत्य कार्यमन्यत्समाश्रितम्  ॥ ४१ ॥  
द्वारभूतमियं चिन्ता कार्यषट्के विधीयते ।  
अतिदेशः पदार्थानां तेन षट्के ऽत्र चिन्तितः  ॥ ४२ ॥  
तस्यैव हेतुभतस्स उपकारो ऽपि दर्शितः ।  
"षड्भिर्दीक्षयती"त्यत्र प्राकृतानाञ्च वैकृतैः  ॥ ४३ ॥  
अङ्गभूतैरनङ्गानां बाधश्चैवं प्रसज्यते ।  
प्रधानभावबाह्यत्वादुपकारप्रसिद्धये  ॥ ४४ ॥  
नैव प्रयुक्तिमात्रेण क्रियते प्राकृतं पुनः ।  
तत्र ।  
कार्यातिदेशोयं सम्मतस्त्वौपदेशिकः  ॥ ४५  ॥ १८॥  
उपदेशप्रमेयेण विध्यर्थेनोपकल्पितः ।  
प्रकृतावुपकारस्य यदपूर्वेण कल्पना  ॥ ४६ ॥  
नियोज्यस्य च वृद्धानामुपदेशेन सम्मता ।  
स्वमतेनोपदेशशब्दार्थोपन्यासः ।  
उपदेशो हि ।  
नामात्र ग्रन्थसन्दर्भ उच्यते  ॥ ४७ ॥  
स च प्रमाणं विध्यर्थे कार्यरूपे ऽवधारितः ।  
योर्ऽथः प्रतीयते यस्मात्स परं नौपदेशिकः  ॥ ४८ ॥  
विध्यर्थस्स्वप्रतीत्यथ यमाक्षिपति सो ऽपि च ।  
अपर्यवस्यन्विध्यर्थे यं प्रकल्पयितुं क्षमः  ॥ ४९ ॥  
औपदेशिकता युक्ता तस्याप्यक्षरबोध्यवत् ।  
उपकारविशेषञ्नच विधिः कल्पयितुं क्षमः  ॥ ५० ॥  
न पदार्थविशेषन्तु वैकृतं प्राकृतो यथा ।  
उपकारविशेषस्य कल्पनायां क्षमो ऽपि यत्  ॥ ५१ ॥  
प्रकृतेरेव गृह्णाति लाघवं तत्र कारणम् ।  
कॢप्त-कल्प्यविरोधे हि लघुः क्लॄप्तपरिग्रहः  ॥ ५२ ॥  
अस्ववाक्य-नाम-लिङ्गैश्च कॢप्तो ऽसौ-सन्निधाप्यते ।  
पदार्थभेदप्राप्तिस्तु नोपकरं विना भवेत्  ॥ ५३ ॥  
प्रकृति-विकृत्योर्विशेषकथनम् ।  
तत्प्राप्तेः कार्यतस्तेषां प्रकारश्चोपदेशतः ।  
प्रकृतावुपकारश्च पदार्थश्चोपदेशतः  ॥ ५४ ॥  
विकृतौ कार्यतो धर्माः प्रकारश्चोपदेशतः  ॥ ५५ ॥  
स्वमतोपन्यासः ।  
उपदिष्टे ऽपि चैतस्मिन्नतिदेशपदाभिधा ।  
न वार्यते ऽस्ति तस्यार्ऽथो देशान्यत्वं निजाद्विधेः  ॥ ५६ ॥  
उपदेशातिदेशयोर्भिन्नविषयत्ववादिभाट्टमते दोषोद्भावनम् ।  
उपदिष्टातिदिष्टत्वं न त्वेकस्य विरुद्ध्यते ।  
नोपदेशातिदेशौ हि प्रमाण इति सम्मते  ॥ ५७ ॥  
उपदेशातिदेशौ हि प्रमाणे भवतो यदि ।  
स्वमते पूर्वोक्तदोषाभाववर्णनम् ।  
तदा विरोधो जायेत न चैवमिह सम्मतम्  ॥ ५८ ॥  
तेनोपदेशमेयत्वादुपदिष्टमितीष्यते ।  
अन्यस्मिन्नन्यतोभावादतिदेशो ऽपि युज्यते  ॥ ५९ ॥  
स्वमतेनोपदेशदेशयोर्विषयनिर्देशः ।  
उपदेश-कार्यरूपप्रमाणद्वयसंश्रयौ ।  
षट्कावुभौ नोदेशमतिदेशञ्च संश्रितौ  ॥ ६० ॥  
अतिदेशाश्रयत्वे हि बाधे तन्त्रे च भूयसी ।  
उपदिष्टार्थविषया चिन्ता नैवोपपद्यते  ॥ ६१ ॥  
द्वारकार्याश्रयत्वे तु सर्वासामुपपन्नता ।  
चिन्तानामितिचिन्तेह युक्ता कार्यसमाश्रया  ॥ ६२ ॥  
उपकारवत् पदार्थानामुपदिष्टत्वशङ्का ।  
१९नन्वेवमुपदिष्टत्वं पदार्थानां प्रसज्यते ।  
कार्यवत्तैरपि यते विध्यर्थो ऽन्वित उच्यते  ॥ ६३ ॥  
तन्निरासः ।  
उच्यते शाब्दतैवं स्यान्नोपदेशप्रमेयता ।  
प्रमाणद्वयभेदो ऽयमुपस्थाननिबन्धनः  ॥ ६४ ॥  
उपदेशोपस्थितो यो वाक्यार्थान्वयमृच्छति ।  
स औपदेशिको ज्ञेयस्स च द्वैधमुपस्थितः  ॥ ६५ ॥  
ग्रन्थैनोपस्थितश्चैव विध्यर्थोपस्थितस्तथा ।  
२०यथोपकारः प्रकृतौ नियोज्यो वाश्रुतो यथा  ॥ ६६ ॥  
प्रकारोपस्थितो यश्च द्वेधा नासावुपस्थितः ।  
तेनौपदेशिको नासौ केवलं कार्यबन्धनः  ॥ ६७ ॥  
पूर्वनिबन्धनिबन्धनमपनेतुं मोहमीहमानेन ।  
शालिकनाथेन कृतः कृतिनामानन्ददो यत्नः  ॥ ६८ ॥  
  
इति महामहोपाध्यायश्रीमच्छालिकनाथमिश्रप्रणीतायां प्रकरणपञ्चिकायामतिदेशपारायणं नाम चतुर्दशं प्रकरणं समाप्तम् ॥  
  
समाप्ता चेयं प्रकरणपञ्चिका  ॥  

