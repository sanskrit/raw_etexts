---
title: 'Madhava: Jaiminiyanyayamalavistara, 4'

---
## Intro

Madhava: Jaiminiyanyayamalavistara, 4  

Madhava: Jaiminiyanyayamalavistara,  
a metrical exposition of Jaimini's Mimamsasutra,  
with Madhava's prose commentary  
Based on the ed. by Pandit Sivadatta: Jaiminiyanyayamala, Poona 1892.  
(Anandasrama Sanskrit Series, 24)  

ADHYAYA 4  

Input by members of the Sansknet project  
(formerly: www.sansknet.org)  

This GRETIL version has been converted from a custom Devanagari encoding.  
Therefore, word boundaries are usually not marked by blanks.  
These and other irregularities cannot be standardized at present.  

THE TEXT IS NOT PROOF-READ!  

STRUCTURE OF REFERENCES (added):  
Jaim_n,n.n = Jaimini: Mimamsasutra_Adhyaya,Pada.Sutra  
MJaiNy_n,n.n = Madhava: Jaiminiyanyayamalavistara_Adhyaya,Pada.Sutra  
MJaiNyC_n,n.n = Madhava: JaiminiyanyayamalavistaraCommentary_Adhyaya.Pada.Sutra  

## पाठः

अथ चतुर्थाध्यायस्य प्रथमः पादः ।  
  
____________________________________________________  
  
स्तर्त् म्जैन्य् ४,१।१  

शेषशेषित्वसिद्धौ किं प्रयोज्यं किं प्रयोजकम् ।  
इत्यपेक्षोदयाद्वक्ति चतुर्थ तप्रत्युक्तये ॥ म्जैन्य्_४,१।१ ॥  
  
------------------  
  
अनेन तृतीय- चतुर्थयोरध्याययोः पूर्वोत्तरभाव उपपादितः ॥ म्जैन्य्च्_४,१।१ ॥  

(प्रथमे प्रतिज्ञाधिकरणे सूत्रम्-)  
  
अथातः क्रत्वर्थपुरुषार्थयोर् जिज्ञासा  । जैम्_४,१।१ ।  
  
____________________________________________________  
  
स्तर्त् म्जैन्य् ४,१।२-३  

चतुर्थाध्यायस्य प्रथमपादे प्रथमाधिकरणमारचयति-  
  
चिन्ता न कार्या कार्या वा क्रत्वर्थपुरुषार्थयोः ।  
अफलत्वान्न कर्तव्या प्रयुक्तौक्रियतामियम् ॥ म्जैन्य्_४,१।२ ॥  
क्वचिदेतद्विचारेण क्वचित्फलविधेर्वशात् ।  
क्वचित्साक्षादिहाध्याये प्रयुक्तिर्बहुधोच्यते ॥ म्जैन्य्_४,१।३ ॥  
  
------------------  
  
ऽक्रत्वर्थो ऽयम्, पुरुषार्थो ऽयम्ऽ इति विवेकस्य प्रयोजनं किमपि न पश्यामः ।  
तस्मात्- काकदन्तविचारवदयं विचार उपेक्षणीयः- इति चेत् ।  
मैवम् ।  
तेन विचारेण प्रयुक्तेर्ज्ञातुं शक्यत्वात् ।  
साक्षाद्वा परम्परया वा प्रयुक्तिनिर्णयोपयुक्तं सर्वमिह चिन्तनीयम् ॥ म्जैन्य्च्_४,१।२-३ ॥  

(द्वितीये क्रत्वर्थपुरुषार्थलक्षणाधिकरणे सूत्रम्-)  
  
यस्मिन् प्रीतिः पुरुषस्य तस्य लिप्सार्थलक्षणाविभक्तत्वात्  । जैम्_४,१।२ ।  
  
____________________________________________________  
  
स्तर्त् म्जैन्य् ४,१।४  

द्वितीयाधिकरणे प्रथमवर्णकमारचयति-  
  
क्रत्वर्थादेर्नास्ति वास्ति लक्ष्म नास्त्यनिरूपणात् ।  
क्रतवे यस्तदर्थो ऽसाविति तस्य निरूपणम् ॥ म्जैन्य्_४,१।४ ॥  
  
------------------  
  
ऽक्रतावनुष्ठेयः क्रत्वर्थःऽ इत्युक्ते गोदोहनादावतिव्याप्तिः ।  
ऽपुरुषेणार्थ्यमानः पुरुषार्थःऽ इत्युक्ते प्रयाजादीनामप्यनुष्ठेयतया पुरुषेणार्थ्यमानत्वादतिव्याप्तिः ।  
तस्मात्- तयोरद्रुष्टं लक्षणं दुर्निरूपम- इति चेत् ।  
मैवम् ।  
ऋतुस्वरूपपौष्कल्यायैव यो विधीयते स क्रत्वर्थः ।  
प्रयाजादयस्तादृशाः ।  
नहि प्रयाजादिमिः पुरुषस्य कश्चित्प्रीतिविशेष उत्पद्यते, येनैते पुरुषार्था भवेयुः ।  
दर्शपूर्णमासक्रतुस्तु तैः प्रयाजादिभिः फलजननसामर्थ्यलक्षणं पौष्कल्यं प्राप्नोति ।  
तस्मात्- ते क्रत्वर्थाः ।  
पुरुषप्रीतये विधीयमानः पुरुषार्थः ।  
दर्शपूर्णमासादयो गोदोहनादयश्च तादृशाः ।  
न हि दर्शपूर्णमासाभ्या कस्यचित्क्रतोः पौष्कस्यं भवति ।  
त्रयोरेव क्रतुत्वात् ।  
नापि गोदोहनं क्रत्वर्थम् ।  
तदभावे ऽपि चमसेन क्रतुपौष्कल्यसिद्धिः ।  
तस्मात्- सुनिरूपणं तदुभयलक्षणम् ॥ म्जैन्य्च्_४,१।४ ॥  
  
____________________________________________________  
  
स्तर्त् म्जैन्य् ४,१।५  

द्वितीयवर्णकमारचयति-  
  
फलं विधेयं नो वाऽद्यो भावनांशत्वतो ऽन्यवत् ।  
न भाव्यांशो विधेयः स्याद्रागात्तत्र प्रवर्तनात् ॥ म्जैन्य्_४,१।५ ॥  
  
------------------  
  
ऽदर्शपूर्णमासाभ्यां स्वर्गकामो यजेतऽ इति स्वर्गः फलत्वेन श्रूयते ।  
तत्र-विमतं फलं विधेयम्, भावनांशत्वात्, करणवत्, इतिकर्तव्यतावच्च - इति चेत् ।  
मैवम् ।  
अप्रवृत्तप्रवर्तनं हि विधानम् ।  
फलं तु पुरुषः सौन्दर्य जामन्स्वयं रागादेव प्रवृत्तः- इति व्यर्थस्तत्र विधिः ॥ म्जैन्य्च्_४,१।५ ॥  
  
____________________________________________________  
  
स्तर्त् म्जैन्य् ४,१।६  

तृतीयवर्णकमारचयति-  
  
गोदोहनं द्वयार्थ स्याम्न वा भानाद्द्वयार्थता ।  
अन्यथापि क्रतोः सिद्धिःकेवलं पुरुषाय तत् ॥ म्जैन्य्_४,१।६ ॥  
  
------------------  
  
दर्शपूर्णमासयोः श्रूयते- ऽचमसेनापः प्रणयेद्गोदोहनेन पशुकामस्यऽ इति ।  
तत्र- गोदोहनस्य क्रत्वर्थत्वं पुरुषार्थत्वं च, इत्याकारद्वयमस्ति पशुफलजनमेन पुरुषप्रीतिर्भाति, अपां प्रणयनेन क्रतुपौष्कल्यमपि भाति- इति चेत् ।  
मैवम् ।  
गोदोहनमन्तरेण फलासिद्धिर्भवतु पुरुषार्थत्वम् ।  
क्रतुस्तु तदभावे ऽपि चमसेन सिध्यतीति न क्रत्वर्थता ॥ म्जैन्य्च्_४,१।६ ॥  
  
____________________________________________________  
  
स्तर्त् म्जैन्य् ४,१।७  
  
चतुर्थवर्णकमारचयति -  
  
द्रव्यार्णनं स्यात्क्रत्वर्थ पुमर्थ वा क्रताविदम् ।  
नियतत्वात्पुमर्थत्वं दृष्टं क्रत्वर्थताऽर्थिकी ॥ म्जैन्य्_४,१।७ ॥  
  
------------------  
  
ब्राह्मणस्य द्रव्यार्जने प्रतिग्रहयाजनाध्यापनान्येव नियतानि तत्र तत्र श्रुतानि, राजन्यस्य जयादिकम्, वैश्यस्य कृष्यादिकम्, शूद्रस्य सेवादिकम् ।  
तच्च यदेतद्द्रव्यसम्पादनं तदेतत्क्रत्वर्थम् ।  
कुतः ।  
अर्जनोपायानां नियतत्वात् ।  
पुरुषप्रीतेस्तु येन केनापि द्रव्येण सिद्धत्वादर्जनोपायनियमस्तत्र निरर्थकः ।  
क्रतौ तु नियमापूर्व परमापूर्वापयोगीति सार्थको नियमः- इति प्राप्ते ।  
ब्रूमः- द्रव्यार्जने रागः प्रवर्तको दृष्ट इति न विधिरपेक्ष्यते ।  
फलं च क्षुन्निवृत्त्यादिरूपं दृष्टमेव ।  
अत एव स्मर्यते-  
ऽषण्णां तु कर्मणामस्य त्रीणि कर्माणि जीविका ।  
याजनाध्यापने चैव विशुद्धाच्च प्रतिग्रहः ॥ इत ।  
क्रत्वर्थत्वे तु जीवनाभावात्क्रतुरेव न सिध्येत् ।  
पुरुषार्थतायां स्वैहिकप्रीतिकारिभोजनादिवत्क्रतोरामुष्मिकप्रीतिकारितया पुरुषार्थष्वन्तर्भावात्क्रत्वर्थताप्यार्थिकी सिध्यति ।  
उपायनियमस्तूपायान्तरेषु प्रत्यवायविवक्षयोपपद्यते ।  
तस्मात्- द्रव्यार्जनं पुरुषार्थम् ॥ म्जैन्य्च्_४,१।७ ॥  

(तृतीये प्रजापतिव्रतानां पुरुषार्थताधिकरणे सूत्राणि ३-६)  
  
तदुत्सर्गे कर्माणि पुरुषार्थाय शास्त्रस्यानतिशङ्क्यत्वान् न च द्रव्यं चिकीर्ष्यते तेनार्थेनाभिसम्बन्धात् क्रियायां पुरुषश्रुतिः  । जैम्_४,१।३ ।  
  
अविशेषात् तु शास्त्रस्य यथाश्रुति फलानि स्युः  । जैम्_४,१।४ ।  
  
अपि वा कारणाग्रहणे तदर्थम् अर्थस्यानभिसम्बन्धात्  । जैम्_४,१।५ ।  
  
तथा च लोकभूतेषु  । जैम्_४,१।६ ।  
  
____________________________________________________  
  
स्तर्त् म्जैन्य् ४,१।८-९  

तृतीयाधिकरणमारचयति-  
  
नेक्षेतोद्यन्तमादित्यं क्रत्वर्थ तन्न वाग्रिमः ।  
फलस्याकल्पनीयत्वात्क्रतौ प्राप्तं निषिध्यते ॥ म्जैन्य्_४,१।८ ॥  
व्रतोक्त्या पर्युदासत्वे सङ्कल्पो ऽनीक्षणे ऽत्र सः ।  
न क्रत्वङ्गसमानत्वात्पुमर्थः पापहानये ॥ म्जैन्य्_४,१।९ ॥  
  
------------------  
  
अनारभ्य श्रूयते- ऽनेक्षेतोद्यन्तमादित्यं नास्तं यन्तं कदाचनऽ इति ।  
अत्र नञ्पदमभिधावृत्त्या प्रतिषेधं ब्रूते, न तु पर्युदासम् ।  
प्रतिषेधश्च प्राप्तिपूर्वकः ।  
प्राप्तिश्च वैदिकस्य निपेधस्य वैदिकी प्रत्यासन्ना ।  
तथा सति क्रतौ यत्राऽदित्येक्षणं विहितम्, तत्रायं निषेध उदयास्तमयोद्देशेन प्रवर्तते ।  
एवं च सति फलं न कल्पनीयम् ।  
पर्युदासमाश्रित्य पुरुषार्थत्वाङ्गीकारे ऽधिकारसिद्धये फलं कल्पनीयं स्यात् ।  
तस्मात्- क्रत्वर्थो निषेधः- इति प्राप्ते-  
ब्रूमः- ऽतस्य व्रतम्ऽ इत्युपक्तम्य ऽनेक्षेतोद्यन्तमादित्यम्ऽ इत्याम्नातत्वादनीक्षणरूपं किञ्चिदनुष्ठेयम् ।  
तच्च पर्युदासत्वे सत्यवकल्पते ।  
ईक्षणस्याभावः प्रतिषेधपक्षे नञर्थः ।  
पर्युदासपक्षे त्वीक्षणादितरः सङ्कल्पो नञ्पदेन लक्ष्यते ।  
स च सङ्कल्पो ऽत्रानुष्ठेयव्रतत्वेन विधीयते ।  
यद्यपीक्षणादितरे बहवो व्यापारा अनुष्ठानयोग्याः सन्ति, तथापि कायिकवाचिकव्यापारविशेषस्याप्रतीयमानत्वात्, मानसव्यापारस्यावर्जनीयत्वाच्च सङ्कल्प एव परिशिष्यते ।  
सङ्कल्पनीयश्चार्थः प्रत्यासत्त्या धात्वर्थनिषेधः ।  
तथा सतिऽउद्यन्तम्, अस्तं यन्तं चाऽदित्यं नेक्षिष्येऽ इत्येवंरूपः सङ्कल्पो ऽत्रानुष्ठेयत्वेन विधीयते ।  
न च तस्य सङ्कल्पस्य क्रत्वङ्गत्वम् ।  
तद्बोधकश्रुतिलिङ्गादिप्रमाणाभावात् ।  
न च पुरुषार्थत्वे ऽपि प्रमाणाभावः ।  
ऽएतावता हैनसा मुक्तो भवतिऽ इत्यनेन वाक्येनेक्षितुः पुरुषस्य प्रत्यवायसम्बन्धमुपन्यस्य तत्प्रत्यवायनिवारणफलकस्यानीक्षणसङ्कल्पस्य विधानेन पुरुषार्थत्वावगमात् ।  
क्रत्वङ्गत्वविवक्षायां तु क्रतुवैकल्यरूपो विपक्षबाध उपन्यस्येत ।  
तस्मात्- अनीक्षणसङ्कल्पादीनि प्रजापतिव्रतानि पुरुषार्थानि ॥ म्जैन्य्च्_४,१।८-९ ॥  

(चतुर्थे यज्ञायुधानामनुवादताधिकरणे सूत्राणि ७-१०)  
  
द्रव्याणि त्व् अविशेषेणानर्थक्यात् प्रदीयेरन्  । जैम्_४,१।७ ।  
  
स्वेन त्वर्थेन सम्बन्धो द्रव्याणां पृथगर्थत्वात् तस्माद् यथाश्रुति स्युः  । जैम्_४,१।८ ।  
चोद्यन्ते चार्थकथासु  । जैम्_४,१।९ ।  
  
लिङ्गदर्शनाच् च  । जैम्_४,१।१० ।  
  
____________________________________________________  
  
स्तर्त् म्जैन्य् ४,१।१०-११  

चतुर्थाधिकरणमारचयति-  
  
दश यज्ञायुधानीति हविष्ट्वेन विधिर्न वा ।  
आद्यो ऽप्राप्तेः पुरोडाशे समुच्चयविकल्पते ॥ म्जैन्य्_४,१।१० ॥  
सार्धमुत्पत्तिशिष्टेन विकल्पादिर्न युज्यते ।  
स्फ्येनोद्धन्तीति यत्प्राप्तं तदत्रानूद्य संस्तवः ॥ म्जैन्य्_४,१।११ ॥  
  
------------------  
  
दर्शपूर्णमासयोः- ऽस्फ्यश्च कपालानि च-ऽ इत्याद्युपक्रम्य ऽएतानि वै दशयज्ञायुधानिऽ इत्याम्नातम् ।  
तानि चात्र हविष्ट्वेन विधीयन्ते ।  
कुतः ।  
मानान्तरैरप्राप्तत्वेनापूर्वार्थत्वात् ।  
यदि तत्र पुरोडाशो हविर्भवत्, तदा तेन सहैतेषां समुच्चयो विकल्पो वास्तु- इति प्राप्ते, ।  
ब्रूमः- ऽआग्नेयो ऽष्टाकपालःऽ इत्युत्पत्तिशिष्टेन पुरोडाशेन सह पश्चाच्छिष्टानामायुधानां विकल्पः समुच्चयो वा न सम्भवति ।  
आयुधत्वं यज्ञसाधनत्वम् ।  
तच्च ऽस्फ्येनोद्धन्ति, कपालेषु श्रपयतिऽ इत्यादिशास्त्रसिद्धमेवात्रानूद्य ऽयज्ञायुधानि सम्भरतिऽ इत्येष सम्भरणविधिः स्तूयते ।  
तस्मात्- नास्ति हविष्ट्वम् ॥ म्जैन्य्च्_४,१।१०-११ ॥  

(पञ्चमे पश्वेकत्वाधिकरणे सूत्राणि ११-१६)  
  
तत्रैकत्वमयज्ञाङ्गम् अर्थस्य गुणभूतत्वात्  । जैम्_४,१।११ ।  
  
एकश्रुतित्वाच् च  । जैम्_४,१।१२ ।  
  
प्रतीयत इति चेत्  । जैम्_४,१।१३ ।  
  
नाशब्दं तत्प्रमाणत्वात् पूर्ववत्  । जैम्_४,१।१४ ।  
शब्दवत् तूपलभ्यते तदागमे हि तद्दृश्यते तस्य ज्ञानं हि यथान्येषाम्  । जैम्_४,१।१५ ।  
  
तद्वच् च लिङ्गदर्शनम्  । जैम्_४,१।१६ ।  
  
____________________________________________________  
  
स्तर्त् म्जैन्य् ४,१।१२-१३  

पञ्चमाधिकरणमारचयति-  
  
पशुरालभ्य इत्यत्र पश्वैक्ये यजनाङ्गता ।  
नास्त्यस्ति वाऽद्यः स्वपदे श्रुत्या पश्वङ्गतागतेः ॥ म्जैन्य्_४,१।१२ ॥  
आदौ स्वप्रत्ययोपात्त आसन्नतरकारके ।  
योगः क्रतौ पशौ चेति क्रमे यागाङ्गतोचिता ॥ म्जैन्य्_४,१।१३ ॥  
  
------------------  
  
ऽअग्नीषोमीयं पशुमालभेतऽ इत्यत्र पशोरेकत्वं यजनाङ्गं न भवति ।  
तस्य श्रुत्या पशुसम्बन्धावगमात् ।  
ऽपशुम्ऽ इत्येतस्मिन्नेव पदे पशुतदेकत्वयोः श्रवणात्पदान्तरनैरपेक्ष्येण परस्परसम्बन्धो ऽवगम्यते ।  
यागस्तु ऽआलभेतऽ इत्यनेन पदान्तरेणोपात्तः ।  
तत्र वाक्येन सम्बन्धावगतिः ।  
वाक्याच्च श्रुतिर्बलीयसी ।  
तत एकत्वस्य यागाङ्गत्वाभावाद्द्वाभ्यां बहुभिर्वा यागो ऽनुष्ठातुं शक्यते- इति प्राप्ते, ब्रूमः- ऽपशुम्ऽ इति पदं यद्यप्येकम्, तथापि प्रकृत्या पशुर्मिर्दिष्टः ।  
प्रत्ययेन कारकत्वम्, एकत्वं च, इत्युभयं निर्दिष्टम् ।  
तत एकत्वस्याऽसन्नतरे कारके प्रथमं सम्बन्धो भवति ।  
कारकत्वं नाम क्रियाहेतुत्वम् ।  
तथा सति कारकद्वारा क्रियायामपि सम्बन्धः प्रत्ययेनैवावगतः ।  
क्रियाविशेषश्च सन्निहितपदान्तरोपात्तो याग इति यजनाङ्गत्वमेकत्वस्य सिध्यति ।  
तच्चैकत्वं स्वयममूर्ततया यागक्रियां निष्पादयितुमसमर्थ सत्तत्र समर्थे पशुद्रव्यं पश्चादवच्छिनत्ति ।  
तत एकत्वस्य यागाङ्गत्वान्न द्वाभ्यां त्रिभिर्वा यागसिद्धिः ।  
एवम्- ऽअनड्वाहौ युनक्तिऽ ऽवसन्ताय कपिञ्जलानालभतेऽ इत्यत्र द्वित्वबहुत्वयोर्विवक्षितत्वं द्रष्टव्यम् ॥ म्जैन्य्च्_४,१।१२-१३ ॥  
  
(षष्ठे पशुलिङ्गविवक्षाधिकरणे सूत्रम्-)  
  
तथा च लिङ्गम्  । जैम्_४,१।१७ ।  
  
____________________________________________________  
  
स्तर्त् म्जैन्य् ४,१।१४  

षष्ठाधिकरणमारचयति-  
  
न पुंलिङ्गे विवक्षा वा विवक्षानुपयोगतः ।  
आद्यो ऽनुष्ठित्यपेक्षत्वात्सङ्ख्यावत्तद्विवक्ष्यताम् ॥ म्जैन्य्_४,१।१४ ॥  
  
------------------  
  
ऽपशुमालभेतऽ इत्यत्र पशुपदे पुंलिङ्गमविवक्षितम् ।  
कुतः ।  
शब्दार्थविचारे ऽनुष्ठानविचारे च तदुपयोगादर्शनात् ।  
अलिङ्गे ऽपि वृक्षपदार्थे पुंलिङ्गो वृक्षशब्दः प्रयुज्यते ।  
तथा पुंव्यक्तावपि स्त्रीलिङ्गो मक्षिकाशब्दः प्रयुक्तः ।  
ततो न लिङ्गस्य शब्दार्थत्वेन विवक्षास्ति ।  
अनुष्ठानमपि पुंव्यक्तिस्त्रीव्यक्त्योः समानम् ।  
एकत्वावच्छिन्नपशुत्वे वैषम्याभावात् ।  
तस्मात्- अविवक्षितं लिङ्गम्- इति प्राप्ते,-  
ब्रूमः- यथा पशुत्वजातिः, यथा वा -तदेकत्वम्, वृद्धव्यवहारे ऽन्वयव्यतिरेकाभ्यामनन्यथासिद्धाभ्यां शब्दार्थः, तथा लिङ्गस्यापि कुतः शब्दार्थता न स्यात् ।  
वृक्षमक्षिकाशब्दयोस्तु न वयमर्थतः साधुतां ब्रूमः, किन्त्वभियुक्तप्रयोगमात्रबलेन साधुत्वम् ।  
न चानुष्ठाने साम्यम् ।  
अपुंस्पशौ विशेषसद्भावात् ।  
ऽवाक्त आप्यायताम्ऽ इत्यादिभिर्मन्त्रैस्तत्तदवयवानामाप्यायमनकाले ऽमेढ्रं तु आध्यायताम्ऽ इति मन्त्रेण तदवयवस्याऽप्यायनश्रवणात् ।  
तस्मात्-एकत्ववत्पुंलिङ्गमपि विवक्षितम् ॥ म्जैन्य्च्_४,१।१४ ॥  

(सप्तमे- आश्रयिणामदृष्टार्थताधिकरणे सूत्राणि १८-२०)  
  
आश्रयिष्व् अविशेषेण भावो ऽर्थः प्रतीयेत  । जैम्_४,१।१८ ।  
  
चोदनायां त्व् अनारम्भो विभक्तत्वान् न ह्य् अन्येन विधीयते  । जैम्_४,१।१९ ।  
  
स्याद् वा द्रव्यचिकीर्षायां भावो ऽर्थे च गुणभूतत्वाश्रयाद् विगुणीभावः  । जैम्_४,१।२० ।  
  
____________________________________________________  
  
स्तर्त् म्जैन्य् ४,१।१५-१६  

सप्तमाधिकरणमारचयति-  
  
स्विष्टकृत्संस्कृतौ क्षीण उतापूर्वोपयोग्यपि ।  
प्रयोजनैक्यमेकस्मिन्युक्तं कर्मण्यतः क्षयः ॥ म्जैन्य्_४,१।१५ ॥  
मन्त्रेण देवसंस्कारः प्रक्षेपाठ्द्रव्यसंस्कृतिः ।  
त्यागादपूर्वमुत्पन्नं प्रधानापूर्वगं च तत् ॥ म्जैन्य्_४,१।१६ ॥  
  
------------------  
  
यो ऽयं स्विष्टकृद्यागः सो ऽयमुपयुक्तहविःसंस्कारः- इत्यविवादम् ।  
तत्र संस्कारस्य दृष्टप्रयोजनत्वेनावश्यम्भावे सति तावतैवोपक्षीणः स्विष्टकृद्यागो नापूर्वस्योपकरोति ।  
न ह्येकस्मिन्कर्मणि प्रयोजनद्वयं युक्तम्- इति प्राप्ते, -  
ब्रूमः- कर्मण एकत्वे ऽप्यंशभेदात्प्रयोजनभेदो न विरुध्यते ।  
मन्त्रपाठः, द्रव्यप्रक्षेपः, देवतोद्देशेन त्यागश्च, इति त्रय्ॐऽशाः ।  
तत्र त्यागेन परमापूर्वोपयुक्तमवान्तरापूर्वमुत्पद्यते ।  
तस्मात्- स्विष्टकृदुभयार्थः ।  
एवम्- अन्त्यप्रयाजपशुपुरोडाशावप्युदहार्यै ॥ म्जैन्य्च्_४,१।१५-१६ ॥  

(अष्टमे प्रयुक्तिविचारप्रतिज्ञाधिकरणे सूत्रम्-)  
  
अर्थे समवैषम्यतो द्रव्यकर्मणाम्  । जैम्_४,१।२१ ।  
  
____________________________________________________  
  
स्तर्त् म्जैन्य् ४,१।१७  

अष्टमाधिकरणमारचयति-  
शेषत्वमुपरिग्रन्थे चिन्तनीयमुतेतरत् ।  
शेषो मानान्न तस्यात्र प्रयुक्त्याख्यफलेरणात् ॥ म्जैन्य्_४,१।१७ ॥  
  
------------------  
  
वक्ष्यमाणेष्वधिकरणेषु शेषत्वमेव चिन्ताविषयः ।  
यथा - अतीतेष्वधिकरणेषु क्रतुशेषो ऽयम्, पुरुषशेषो ऽयम्, इति चिन्तितम्, तद्वत् ।  
कुतः ।  
उपरितनग्रन्थेन तत्र तत्र पर्णादीनां शेषत्वविचारस्य भासमानत्वात्- इति चेत् ।  
मैवम् ।  
शेषत्वस्य यत्प्रयुक्तिरूपं फलं तदेव प्राधान्येन विचार्यते ।  
शेषत्वं तु तदुपयोगित्वेनेति न तद्विचारः प्रधानभूतः ॥ म्जैन्य्च्_४,१।१७ ॥  

(नवमे- आमिक्षाप्रयुक्तताधिकरणे (वाजिनन्याये) सूत्राणि २२-२४)  
  
एकनिष्पत्तेः सर्वं समं स्यात्  । जैम्_४,१।२२ ।  
  
संसर्गरसनिश्पत्तेरामिक्षा वा प्रधानं स्यात्  । जैम्_४,१।२३ ।  
  
मुख्यशब्दाभिसंस्तवाच् च  । जैम्_४,१।२४ ।  
  
____________________________________________________  
  
स्तर्त् म्जैन्य् ४,१।१८-१९  

नवमाधिकरणमारचयति-  
  
आमिक्षा वाजिनं च स्याद्दध्यानीतेः प्रयोजकम् ।  
उताऽमिक्षैव सामर्थ्य द्वयोस्तुल्यं ततो ऽग्निमः ॥ म्जैन्य्_४,१।१८ ॥  
आमक्षी पय एवात्र तच्छब्दान्मन्त्रतो रसात् ।  
प्रयोजिकैका प्रधान्यादनुनिष्पादि वाजिनम् ॥ म्जैन्य्_४,१।१९ ॥  
  
------------------  
  
इदमाम्नायते- ऽतप्ते पयसि दध्यानयति सा वैश्वदेव्यामिक्षा वाजिभ्यो वाजिनम्ऽ इति ।  
तत्र-पयसि दधिप्रक्षेपादामिक्षाद्रव्यं यथा निष्पद्यते, तथा वाजिनद्रव्यमपिऽ इति दध्यानयनस्य जनकत्वसामर्थ्यमुभयद्रव्यविषयं तुल्यमेव ।  
तस्मात्- उभयमपि प्रयोजकम्- इति प्राप्ते,-  
ब्रूमः- ऽन द्रव्यान्तरमामिक्षा, किं तु पय एवऽ इति तच्छब्दादिभिरवगम्यते ।  
ऽयस्मिन्पयसि दधिप्रक्षेपः, साऽमिक्षाऽ इति तच्छब्देन पयः परामृश्यते ।  
आमिक्षायागस्य पुरोनुवाक्यायामेवमाम्नातम्- ऽजुपन्तां युज्यं पयःऽ इति ।  
पयोरसश्च मधुर आमिक्षायामनुवर्तते, न तु वाजिने ।  
ततः- प्राधान्येन पयसो वनीभावावस्थां जनयितुं दध्यानीतम्- इत्यामिक्षैव प्रयोजिका ।  
अनुनिष्पाद्येव वाजिनम्, न तु प्रयोजकम् ॥ म्जैन्य्च्_४,१।१८-१९ ॥  

(दशमे गवानयनस्य पदकर्माप्रयुक्तताधिकरणे सूत्रम्-)  
  
पदकर्माप्रयोजकं नयनस्य परार्थत्वात्  । जैम्_४,१।२५ ।  
  
____________________________________________________  
  
स्तर्त् म्जैन्य् ४,१।२०-२१  

दशमाधिकरणमारचयति-  
  
सोमक्रयण्यानयने पदकर्म प्रयोजकम् ।  
न वाऽद्यो ऽक्षाञ्जनस्यापि क्रयवत्सन्निकर्षतः ॥ म्जैन्य्_४,१।२० ॥  
तृतीयया क्रयार्था गौस्तद्द्वाराऽनयनस्य च ।  
तादर्थ्यत्तत्प्रयुक्तं तन्न प्रयोजकता पदे ॥ म्जैन्य्_४,१।२१ ॥  
  
------------------  
  
ज्योतिष्टोमे सोमक्रय आघ्नायते- ऽएकहायन्या क्रीणातिऽ इति ।  
सेवमेकहायनी गौर्यदा सोमं क्रेतुमानीयते, तदाध्वर्युस्तस्याः पृष्ठतो ऽनुगच्छति ।  
तदप्याम्नातम्- ऽषट्पदान्यनुनिष्क्रामतिऽ इति ।  
ततः सप्तमे पदे हिरण्यं निधाय हुत्वा तत्पदगतं रजो गृह्णीयात् ।  
एतदपि श्रूयते- ऽसप्तमं पदमध्वर्युरञ्जलिना गृह्णातिऽ इति ।  
तदेतद्रजः सङ्गृह्य हविर्धानयोः शकटयोरक्षे तेन रजसां संयुक्तमञ्जनं प्रक्षिपेत् ।  
एतदपि श्रुतम्-ऽयज्ञं वा एतत्सम्भरन्ति यत्सोमक्रयण्यै पदम्ऽ इति प्रस्तुत्य ऽयर्हि हविर्धाने प्राची प्रवर्तयेयुः, तर्हि तेनाक्षमुपाञ्ज्यात्ऽ इति ।  
तत्र यथा क्रयः सन्निकृष्टः, तथैव पदकर्माप्यक्षाञ्जनं सन्निकृष्टम् ।  
अथोच्येत-  
दध्यानयनमामिक्षया यथा संयुक्तम्, न तथाक्षाञ्जनं सोमक्रयण्यानयनेन संयुक्तम्- इति ।  
तन्न ।  
क्रये ऽपि तदसंयोगस्य तुल्यत्वात् ।  
अथ- असंयुक्तो ऽपि क्रयो गवानयनेन निष्पद्यते ।  
- तर्ह्यक्षाञ्जनमपि तेन निष्पद्यते- इति समानत्वात् ।  
क्रयवत्पदकर्मापि सोमक्रयण्यानयनस्य प्रयोजकम्- इति प्राप्ते,-  
ब्रूमः- ऽएकहायन्या क्रीणातिऽ इति तृतीयाश्रुत्या गोः क्रयार्थता गम्यते ।  
गोद्वारा तदानयनमपि क्रयार्थमेवेति क्रय एवाऽनयने प्रयोजकः ।  
न च पदकर्मार्थत्वं गोर्वा तदानयनस्य वा क्वचिच्छ्रुतम् ।  
तस्मात्- तदप्रयोजकम् ॥ म्जैन्य्च्_४,१।२०-२१ ॥  

(एकादशे कपालानां तुषोपवापाप्रयुक्तताधिकरणे सूत्रम् । )  
  
अर्थाभिधानकर्म च भविष्यता संयोगस्य तन्निमित्तत्वात् तदर्थो हि विधीयते  । जैम्_४,१।२६ ।  
  
____________________________________________________  
  
स्तर्त् म्जैन्य् ४,१।२२-२३  

एकादशाधिकरणमारचयति-  
  
श्रपणं तुषवापश्च कपालस्य प्रयोजकौ ।  
उत श्चपणमेवाऽद्यो वापार्थत्वात्तृतीयया ॥ म्जैन्य्_४,१।२२ ॥  
पुरोडाशकपालेतिनाम्ना स्याच्छ्रपणार्थता ।  
प्रयुक्तस्य प्रयुक्तिर्नो तस्य वापे प्रसञ्जनम् ॥ म्जैन्य्_४,१।२३ ॥  
  
------------------  
  
ऽकपालेषु श्रपयतिऽ इति श्रपणं पुरोडाशस्य श्रुतम् ।  
तथा- ऽपुरोडाशकपालेन तुषानुपवपतिऽ इति कपाले तुषधारणं श्रुतम् ।  
ते च तुषाः सकपालाः ऽरक्षसां भागो ऽसिऽ इति मन्त्रेण नैऋत्यां दिश्यवस्थापनीयाः ।  
तत्र श्रपणं यथा कपालसम्पादस्य प्रयोजकम्, तथा तुषवापो ऽपि प्रयोजकः ।  
ऽएकहायम्याऽ इति तृतीययैकहायनीनयनस्य यथा क्रयार्थत्वावगमः तथा ऽकपालेनऽ इति तृतीयया कपालस्य तुषवापार्थत्वावगमात्-  
इति चेत् ।  
मैवम् ।  
नात्र कपालमात्रस्य तुषोपवापसाधनत्वं श्रुतम् ।  
किं तर्हि यत्कपालं पुरोडाशश्रपणायोपात्तमासादितं च, तस्य कपालस्य साधनत्वम् ।  
एतच्च ऽपुरोडाशकपालेनऽ इति सविशेषणनाम्ना तद्विधानादवगम्यते ।  
तथा सति प्रथम् श्रपणेन कपालं प्रयुज्यने ।  
न च प्रयुक्तस्य पुनस्तुषवापेन प्रयुक्तिः सम्भवति ।  
तस्मात्- श्रपणेनैव प्रयुक्तं कपालं तुषोपवापे ऽपि प्रसङ्गात्सिध्यति ।  
ईदृशमेवाङ्गत्वं तृतीयाश्रुत्या बोध्यते ॥ म्जैन्य्च्_४,१।२२-२३ ॥  

(द्वादशे शकृल्लोहितयोः पशावप्रयोक्तृताधिकरणे सूत्रम्-)  
  
पशाव् अनालम्भाल् लोहितशकृतोर् अकर्मत्वम्  । जैम्_४,१।२७ ।  
  
____________________________________________________  
  
स्तर्त् म्जैन्य् ४,१।२४-२५  

द्वादशाधिकरणमारचयति-  
  
हृदादिः शकृदादिश्च पश्वालम्भप्रयोजकः ।  
हृदादिरेव वाऽद्यो ऽस्तु प्रकृतत्वेन साम्यतः ॥ म्जैन्य्_४,१।२४ ॥  
हविषो वागशेषत्वाद्धृदादेर्हविरात्मनः ।  
प्रयोजकत्वं तस्यैव नेतरस्यातथात्वतः ॥ म्जैन्य्_४,१।२५ ॥  
  
------------------  
  
अग्नीषोमीयपशौ श्रुतम्-"हृदयस्याग्रे ऽवद्यति, अथ जिह्वायाः, अथ वक्षसः,"इति ।  
तथान्यदपि श्रुतम्- ऽशकृत्सम्प्रविध्यतिऽ ऽलोहितं निरस्यतिऽ इति ।  
तत्र हृदयादीनां शकृदादीनां च प्रकरणपाठसाम्यात्पशुसाध्यत्वसाम्याञ्च हृदयादिवच्छकृदादिकमपि पश्वालम्भस्य प्रयोजकम्- इति चेत् ।  
मैवम् ।  
पशुयागो हि हविःसाध्यः ।  
हविष्ट्वं चात्तुं योग्यत्वाद्धृदयादीनामेव, नत्वयोग्ययोः शकृल्लोहितयोः ।  
तस्मात्- हृदयादिरेव प्रयोजकः ।  
शकृत्सम्प्रबेधो लोहितनिरसनं चेत्येतदुभयं शेषप्रतिपत्तिमात्रम्  ॥ म्जैन्य्च्_४,१।२४-२५ ॥  

(त्रयोदशे पुरोडाशस्य स्विष्टकृदप्रयुक्तताधिकरणे सुत्राणि २८-३२)  
  
एकदेशद्रव्यश् चोत्पत्तौ विद्यमानसंयोगात्  । जैम्_४,१।२८ ।  
  
निर्देशात् तस्यान्यद् अर्थाद् इति चेत्  । जैम्_४,१।२९ ।  
  
न शेषसन्निधानात्  । जैम्_४,१।३० ।  
  
कर्मकार्यात्  । जैम्_४,१।३१ ।  
  
लिङ्गदर्शनाच् च  । जैम्_४,१।३२ ।  
  
____________________________________________________  
  
स्तर्त् म्जैन्य् ४,१।२६-२७  

त्रयोदशाधिकरणमारचयति-  
  
प्रयोजकः स्विष्टकृत्किं पुरोडाशोत्तरार्धयोः ।  
यद्वा प्रयुक्तोपजीवी स्यादाद्यः स्वस्य सिद्धये ॥ म्जैन्य्_४,१।२६ ॥  
उत्तरार्धेतिशब्दस्य प्रकृताकाङ्क्षणे सति ।  
अग्न्याद्यर्थ पुरोडाशमुपजीव्यैष वर्तताम् ॥ म्जैन्य्_४,१।२७ ॥  
  
------------------  
  
दर्शपूर्णमासयोः श्रूयते- ऽउत्तरार्धात्स्विष्टकृते समवद्यतिऽ इति ।  
सो ऽयं स्विष्टकृद्यागः कस्यचिन्नूतनस्य तदुत्तरार्धस्य च प्रयोजकः ।  
तदुभयाभावे स्वसिद्ध्यभावात्- इति चेत् ।  
मैवम् ।  
उत्तरशब्दोर्ऽधशब्दश्च सर्वनामत्वाद्भागवाचित्वाच्च प्रकृतं कञ्चिद्भाणिनमाराभ्क्षकः ।  
अग्न्यादिदेवतार्थः पुरोडाशः प्रकृता भागवांश्च ।  
तस्मात्- तमेवोपजीव्य स्विष्टकृद्यागः प्रवर्तते ।  
न त्वन्यस्य प्रयोजकः ॥ म्जैन्य्च्_४,१।२६-२७ ॥  

(चतुर्दशे- अभिघारणे शेषधारणतत्पात्रयोरननुष्ठानाधिकरणे सूत्राणि ३३-३९)  
  
अभिघारणे विप्रकर्षाद् अनुयाजवत् पात्रभेदः स्यात्  । जैम्_४,१।३३ ।  
  
न वापात्रत्वाद् अपात्रत्वं त्व् एकदेशत्वात्  । जैम्_४,१।३४ ।  
  
हेतुत्वाच् च सहप्रयोगस्य  । जैम्_४,१।३५ ।  
  
अभावदर्शनाच् च  । जैम्_४,१।३६ ।  
  
सति सव्यवचनम्  । जैम्_४,१।३७ ।  
  
न तस्येति चेत्  । जैम्_४,१।३८ ।  
  
स्यात् तस्य मुख्यत्वात्  । जैम्_४,१।३९ ।  
  
____________________________________________________  
  
स्तर्त् म्जैन्य् ४,१।२८-२९  

चतुर्दशाधिकरणमारचयति-  
  
अभिघार्य प्रयाजानां शेषेण हविरत्र किम् ।  
शेषधारणतत्पात्रे कार्ये नो वाभिघारणम् ॥ म्जैन्य्_४,१।२८ ॥  
नान्यथा तेन ते कार्ये न कार्ये प्रतिपत्तितः ।  
प्राजापत्यवपायाश्च न को ऽप्यर्थो ऽभिधारणात् ॥ म्जैन्य्_४,१।२९ ॥  
  
------------------  
  
प्रकृतौ श्रुतम्- ऽप्रयाजशेषेण हवींष्यभिधारयतिऽ इति ।  
तदेतद्विकृतावतिदिष्टम् ।  
विकृतयश्च वाजपेयगताः पशवः ।  
ते च द्विविधाः- क्रतुपशवः प्राजापत्यपशवश्चेति ।  
ऽआग्नेयं पशुमालभतेऽ इत्यादिना विहिताः क्रतुपशवः ।  
इतरे तु ऽसप्तदश प्राजापत्यान्पशूनालभतेऽ इति विहिताः ।  
एते चोभयविधाः पशवः प्रातःसवने सहैवोपक्रम्यन्ते ।  
ततः सर्वेषामर्थे सकृदेव प्रयाजा अनुष्ठीयन्ते ।  
तत्र क्रतुपशूनां प्रातःसवन एवाऽलब्धव्यत्वात्तदीयहविषां प्रयाजशेषेणाभिधारणं निर्विघ्नमेव सिध्यति ।  
प्राजापत्यपशूनां पर्यग्निकरणपर्यन्तमेव तदानीमनुष्ठानम् ।  
आलम्भस्तु माध्यन्दिने सवने, तत्कालविशेषस्य ऽब्रह्मसाम्न्यालभतेऽ इति विधानात् ।  
तेषां च प्राजापत्यादीनां हविषामभिधारणार्थ प्रातःकालीनः प्रयाजशेषो धारयितव्यः ।  
न चात्र जुह्वां तद्धारणं सम्भवति ।  
क्रतुपश्वनुष्ठाने जुह्वाया व्यापृतत्वात् ।  
अतः पात्रान्तरं सन्ताद्य तस्मिन्नयं शेषो धारयितव्यः ।  
अन्यथा प्राजापत्यहविषां प्रयाजशेषेणाभिधारणात्सिद्धिः ।  
तस्मात्- शेषधारणतत्पात्रे सम्पादनीये- इति प्राप्ते-  
ब्रूमः- ते उभे न कर्तव्ये ।  
कुतः ।  
अभिधारणस्य शेषप्रतिपत्तिरूपत्वेन हविःसंस्कारकत्वाभावत्त् ।  
न हि दृष्टे प्रतिपादने सत्यदृष्टार्थः संस्कारो युक्तः ।  
दृष्टं च जुह्वा रिक्तीकरणम् ।  
अन्यथा प्रयाजशेषोपेतायां जुह्वामाज्यभागार्थतया गृह्यमाणं सङ्कीर्येत ।  
ततो रिक्तीकरणरूपपप्रतिपत्त्यर्थमेव प्रकृतौ शेषेणाभिधारणम् ।  
अस्तु वा तत्र हविःसंस्कारो ऽपि तथापि प्राजापत्यवपायामभिधारणं व्यर्थम् ।  
रूक्षत्वनिवारणाय ह्यभिधार्यते ।  
न च प्राजापत्यवपाया रूक्षतास्ति ।  
ब्रह्मसाम्नैवतद्रूक्षताया निवारितत्वात् ।  
अत एव- श्रूयते- ऽशम्या वा एतर्हि वपा यर्ह्यनभिधृता ।  
ब्रह्म वै ब्रह्मसाम यद्ब्रह्मसाम्न्यालभते ।  
तेनाशम्यास्तेनाभिधृताः इति ।  
शम्या रूक्षैत्यर्थः ।  
तस्मात्- शेषधारणतत्प्रात्रे न कर्तव्ये ॥ म्जैन्य्च्_४,१।२८-२९ ॥  

(पञ्चदशे समानयनस्याऽज्यधर्मप्रयोजकताधिकरणे सूत्रे ४०-४१)  
  
समानयनं तु मुख्यं स्याल् लिङ्गदर्शनात्  । जैम्_४,१।४० ।  
  
वचने हि हेत्वसामर्थ्ये  । जैम्_४,१।४१ ।  
  
____________________________________________________  
  
स्तर्त् म्जैन्य् ४,१।३०-३२  

पञ्चदशाधिकरणमारचयति-  
  
चतुर्थस्य प्रयाजस्य होमायौपभृतं घृतम् ।  
जुह्वामानयतीत्यौपभृतं नैषां प्रयोजयेत् ॥ म्जैन्य्_४,१।३० ॥  
प्रयोजयेदुताऽनीतिः प्रयाजाद्यखिलार्थता ।  
श्रुतौपभृत आज्ये ऽतो जौहवेन विकल्पनात् ॥ म्जैन्य्_४,१।३१ ॥  
न प्रयोजकता मैवं नियतार्थ तु जौहवम् ।  
अतिहायेड इत्युक्ते चतुर्थे सा प्रयोजयेत् ॥ म्जैन्य्_४,१।३२ ॥  
  
------------------  
  
दर्शपूर्णमासयोः श्रूयते-ऽअतिहायेडो बर्हिः प्रतिसमानयति जुह्वामौपभृतम्ऽ इति ।  
अस्यायमर्थः- ऽपञ्चामां प्रयाजानां मध्ये तृतीयः प्रयाज इट् शब्देन बहुवचनान्तेनाभिधीयते ।  
तं तृतीयं प्रयोजमतिक्रम्य बर्हिर्नामकं चतुर्थ प्रयाजं होतुमुपभृत्सञ्ज्ञकायां स्त्रुचि स्थितं घृतं जुह्वामानेतव्यम्ऽ  इति ।  
तदेतदानयनमुपभृत्याज्यग्रहणस्य न प्रयोजकम् ।  
तथा हि- जुहूपभृद्ध्रुवासु तिसृषु स्त्रुक्ष्वाज्यग्रहणप्रकारस्तद्विनियोगश्चैवमाम्नायते- चतुर्जुह्वां गृह्णाति, अष्टावुपभृति, ऽ ऽचतुघ्रुवायां,ऽ यज्जुह्वां गृह्णाति, प्रयाजेभ्यस्तत्ऽ ऽ यदुपभृति प्रयाजामुयाजेभ्यस्तत्ऽ ऽसर्वस्मै वा एतद्यज्ञाय गृह्यते यद्ध्रुवायामाज्यम्ऽ इति ।  
तत्र- जौहवं केवलप्रयाजार्थम् ।  
औपभृतं तु प्रयाजानुयाजार्थामिति प्रयाजेषु जौहवमौपभृतं च विकल्पते ।  
तथा सति यदा जौहवेन प्रयाजा इज्यन्ते तदानीमौपभृतस्याऽनयनमेव मास्ति, कुत आनयनस्य प्रयोजकत्वम् ।  
यदा त्वौपभृतेन प्रयाजहोमः, तदानीमौपभृतस्यर्ध पञ्चप्रयाजार्थम्, इतरदनुयाजार्थम् ।  
तयोः प्रयाजसाधनमर्थ प्रथमप्रयाजकाल एव जुह्वामानीतमिति न तस्य चतुर्थप्रयाजं प्रति समानयनं विधीयते ।  
यत्त्वनुयाजार्थमितरदर्धमुपभृत्यवशिष्टम्, तन्मध्ये किञ्चिच्चतुर्थप्रयाजं प्रति समानेतव्यम् ।  
तत्त्वनुयाजैरेव प्रयुक्तमिति न तस्याऽनयनं प्रयोजकम्- इति प्राप्ते-  
ब्रूमः- ऽयज्जौहवं तत्प्रयाजत्रितयार्थम्, यत्त्वौपभृतं तदवशिष्टप्रयाजद्वयार्थमनुयाजार्थ चऽ- इत्येवं वाक्यद्वयस्य व्यवस्थायां सम्भवन्त्यामष्टदोषग्रस्तो विकल्पो नाऽश्रयितुं शक्यः ।  
यदा जौहवस्वीकारः, तदानीमौपभृतवाक्यस्य प्राप्तं प्रामाण्यं परित्यज्येत, अप्राप्तमप्रामाण्यं स्वी क्रियेत, पुनरपि कदाचिदौपभृतस्वीकारे त्यक्तं प्रामाण्यं स्वीक्रियेत, स्वीकृतमप्रामाण्यं परित्यज्येत, इत्यौपभृतवाक्ये चत्वारो दोषः ।  
जौहववाक्ये ऽप्येवं चत्वारः, इत्यष्टौ दोषाः ।  
यथोक्तव्यवस्था च ऽअतिहायेडऽ इतिवाक्यादध्यवसीयते ।  
तथा सत्यौपभृतस्यानुयाजा यथा प्रयोजकाः, तथैव चतुर्थपञ्चमप्रयाजनिष्पादकमानयनमपि प्रयोजकमेव ॥ म्जैन्य्च्_४,१।३०-३२ ॥  

(षोडशे- औपभृतजौहवयोः क्रमेणोभयानुभयार्थताधिकरणे सूत्राणि ४२-४५)  
  
तत्रोत्पत्तिर् अविभक्ता स्यात्  । जैम्_४,१।४२ ।  
  
तत्र जौहवम् अनुयाजप्रतिषेधार्थम्  । जैम्_४,१।४३ ।  
  
औपभृतं तथेति चेत्  । जैम्_४,१।४४ ।  
  
स्याज् जुहूप्रतिषेधान् नित्यानुवादः  । जैम्_४,१।४५ ।  
  
____________________________________________________  
  
स्तर्त् म्जैन्य् ४,१।३३-३४  
  
षोडशाधिकरणमारचयति-  
  
जुहूपभृद्ध्रुवास्वाज्यं सर्वार्थ वा व्यवस्थितिः ।  
सर्वार्थमविशेषात्स्यत्प्रयाजार्थ हि जौहवम् ॥ म्जैन्य्_४,१।३३ ॥  
प्रयाजानुयाजहेतुः स्यादौपभृतभाज्यकम् ।  
ध्रौवमग्न्यार्थमित्येषा व्यवस्था वचनैर्मता ॥ म्जैन्य्_४,१।३४ ॥  
  
------------------  
  
ऽचतुर्जुह्वां गृह्णातिऽ इत्यादिषु ग्रहणवाक्येषु ऽएतदर्थम्ऽ इति विशेषनियामकस्याश्रवणात्पात्रत्रयगतमाज्यं सर्वार्थम्- इति चेत् ।  
मैवम् ।  
ऽयज्जुह्वां गृह्णाति प्रयाजेभ्यस्तत्ऽ - इत्यादिभिर्वाक्यैर्व्यवस्थावगमात् ॥ म्जैन्य्च्_४,१।३३-३४ ॥  

(सप्तदशे- उपभृति द्विचतुर्गृहीताचरणाधिकरणे सूत्राणि ४६-४८)  
  
तदष्टसङ्ख्यं श्रवणात्  । जैम्_४,१।४६ ।  
  
अनुग्रहाच् च जौहवस्य  । जैम्_४,१।४७ ।  
  
द्वयोस् तु हेतुसामर्थयं श्रवणं च समानयने  । जैम्_४,१।४८ ।  
  
____________________________________________________  
  
स्तर्त् म्जैन्य् ४,१।३५-३६  

सप्तदशाधिकरणमारचयति-  
  
अष्टावुपभृतीत्यत्र किमष्टैकग्रहे विधिः ।  
चतुर्द्वयग्रहे वाऽद्यः स्यादष्टश्रुतिमुख्यतः ॥ म्जैन्य्_४,१।३५ ॥  
चतुर्गृहीतं होमाङ्गं फलवत्त्वान्न बाध्यते ।  
चतुर्द्वित्वं लक्ष्यते ऽतः सहानीत्यर्थयष्टता ॥ म्जैन्य्_४,१।३६ ॥  
  
------------------  
  
ग्रहणवाक्ये ऽचतुर्जुह्वां गृह्णातिऽ इत्यत्र यथा चतुःसङ्ख्याविशिष्टमेकं हविर्ग्रहणं विहितम्, तथैव ऽअष्टावुपभृतिऽ इत्यत्राप्यष्टसङ्ख्याविशिष्टमेकं हविग्रहणं विधातव्यम्ऽ न तु चतुर्गृहीतद्वयम् ।  
तथा सत्यष्टश्रुतेर्मुख्यत्वावगमात् ।  
अष्टसङ्ख्यावयवभूतयोर्द्वयोश्चतुःसङ्ख्ययोर्विधाने सत्यष्टशब्दस्यावयवलक्षणा प्रसज्येत- इति प्राप्ते-  
ब्रूमः- प्रसज्यतां नाम लक्षण ।  
मुख्यार्थस्वीकारे होमवाक्यविरोधापत्तेः ।  
ऽचतुर्गृहीतं जुह्रोतिऽ इत्यनारभ्य श्रुतं वाक्यं होममात्रोद्देशेन चतुर्गृहीतं विदधाति ।  
यद्यप्येतत्सर्वहोमविषयतया सामान्यरूपम्, औपभृतं तु प्रयाजानुयाजविषयतया विशेषरूपम्, तथापि होमस्य फलवत्त्वेन प्राधान्यात्, ग्रहणस्य होमार्थत्वेनोपसर्जनत्वात्, प्रधानानुसारेण चतुर्गृहीतमेव युक्तम्, न तूपसर्जनानुसारेणाष्टगृहीतम् ।  
तस्मात्- उपभृति चतुर्गृहीतद्वयं विधीयते ।  
तत्रैकं चतुर्गृहीतं हविश्चतुर्थपञ्चमप्रयाजार्थम् ।  
अपरं त्वनुयाजार्थम् ।  
नन्वेवं तर्हि चतुर्गृहीतस्यैव हविष्ट्वात् ऽचतुरुपभृतिऽ इत्येव विधातव्यम्, न तु ऽअष्टावुपभृतिऽ इति विधिर्युक्तः- इति चेत् ।  
मैवम् ।  
तथा सत्यनुयाजार्थ द्वितीयं चतुर्गृहीतं न सिध्येत् ।  
अथ तदपि वाक्यान्तरेण विधीयते, तदानीमुपभृतः प्रथमेन चतुर्गृहीतेनावरुद्धत्वाद्द्वितीयस्मै पात्रान्तरमन्विष्येत ।  
यदि ऽउपभृतिऽ इत्येव द्वितीयमपि चतुर्गृहीतं विधीयते, तदा चतुर्गृहीतद्वयस्य पृथगेवानुष्ठानादुपभृत्येकप्रयत्नेनाऽनयनं न सिध्येत् ।  
अत उभयस्य समीपभूम्यानयनार्थम् ऽअष्टावुपभृतिऽ इत्युच्यते ।  
तस्मात्साहित्यार्थमष्टशब्दप्रयोगे ऽपि इविष्ट्वसिद्धये चतुर्गृहीते अत्र विधीयेते ॥ म्जैन्य्च्_४,१।३५-३६ ॥  

इति श्रीमाधवीये जैमिनीयन्यायमालाविस्तरे चतुर्थाध्यायस्य प्रथमः पादः  

_________________________________________________________________________  

अथ चतुर्थाध्यायस्य द्वितीयः पादः ।  

(प्रथमे स्वरोश्र्छेदनाद्यप्रयोजकताधिकरणे सूत्राणि १-६)  
  
स्वरुस् त्व् अनेकनिष्पत्तिः स्वकर्मशब्दत्वात्  । जैम्_४,२।१ ।  
  
जात्यन्तराच् च शङ्कते  । जैम्_४,२।२ ।  
  
तदेकदेशो वा स्वरुत्वस्य तन्निमित्तत्वात्  । जैम्_४,२।३ ।  
  
शकलश्रुतेश् च  । जैम्_४,२।४ ।  
  
प्रतियूपं च दर्शनात्  । जैम्_४,२।५ ।  
  
आदाने करोतिशब्दः  । जैम्_४,२।६ ।  
  
____________________________________________________  
  
स्तर्त् म्जैन्य् ४,२।१-२  

द्वितीये पादे प्रथमाधिकरणमारचयति-  
  
स्वरुं कुरुत इत्यत्र स्वरुर्यूपात्पृथक्छिदाम् ।  
प्रयोजयोन्न वाऽद्यो ऽस्तु विशिष्टस्य विधानतः ॥ म्जैन्य्_४,२।१ ॥  
आद्यस्य यूपखण्डस्य स्वरुत्वाख्यविशेषणे ।  
विहिते लाघवं तस्मादनुनिष्पन्न एव सः ॥ म्जैन्य्_४,२।२ ॥  
  
------------------  
  
अग्नीषोमीयपशौ श्रूयते- ऽयूपस्य स्वरुं करोतिऽ इति ।  
तत्र यूपो यथा छेदनस्य प्रयोजकः, तथा स्वरुरपि च्छेदनं प्रयोजयति ।  
कुतः- ऽकरोतिऽ इत्यनेन विशिष्टविधिप्रतीतेः ।  
करोतिधातोर्हि भावना मुख्योर्ऽथः ।  
तत्र यूपशब्दोपलक्षितः स्वादिरवृक्षः करणम् ।  
छेदनादिरितिकर्तव्यता, ऽछिम्नेन वृक्षेण स्वरुरुत्पादनीयःऽ इति विशिष्टविधिः ।  
उत्पन्नस्य स्वरोर्विनियोग एवमाम्नातः- ऽस्वरुणा पशुमनक्तिऽ इति ।  
तस्मात्- स्वरुश्छेदनस्य प्रयोजकः- इति प्राप्ते-  
ब्रूमः- ऽछिद्यमानस्य यूपस्य यः प्रथमं पत्तितः शकलः स स्वरुःऽ इति स्वरुत्वनाममात्रविधौ लाघवाद्यूपवत्स्वरुर्नच्छेदनस्य प्रयोजकः ।  
किन्तु यूपप्रयुक्ते छेदने स्वयमनुनिष्पद्यते ॥ म्जैन्य्च्_४,२।१-२ ॥  

(द्वितीये शाखाया आहार्यताधिकरणे सूत्रम् -)  
  
शाखायां तत्प्रधानत्वात्  । जैम्_४,२।७ ।  
  
____________________________________________________  
  
स्तर्त् म्जैन्य् ४,२।३  
  
द्वितीयाधिकरणमारचयति-  
  
प्राचीमाहरतीत्यत्र दिक्शाखा वास्तु दिक्श्रुतैः ।  
आहार्यत्वं दिशो नास्ति शाखा तेनोपलक्ष्यते ॥ म्जैन्य्_४,२।३ ॥  
  
------------------  
  
दर्शपूर्णमासयोः ऽयत्पलाशशाखया वत्सानवाकरोतिऽ इति पलाशशाखां प्रकृत्य श्रूयते- ऽयत्प्राचीमाहरेत्, देवलोकमभिजयेत्ऽ इति ।  
तत्र प्राचीशब्दस्य दिग्वाचित्वाद्दिगाहरणं विधीयत इति चेत् ।  
मैवम् ।  
अशक्यत्वात् ।  
अतो वृक्षस्य प्राची शाखात्रोपलक्ष्यते ।  
तथा सति प्रकृतानुग्रहो भवति ॥ म्जैन्य्च्_४,२।३ ॥  

(तृतीये छेदनस्य शाखाप्रयुक्तताधिकरणे सूत्रे ८-९)  
  
शाखायां तत्प्रधानत्वाद् उपवेषेण विभागः स्याद् वैषम्यं तत्  । जैम्_४,२।८ ।  
  
श्रुत्यपायाच् च  । जैम्_४,२।९ ।  
  
____________________________________________________  
  
स्तर्त् म्जैन्य् ४,२।४-६  

तृतीयाधिकरणमारचयति-  
  
शाखां छित्त्वोपवेषं च मूले कुर्वीत शाखया ।  
नुदेद्वत्साम्कपालानि स्थापयेदुपवेषतः ॥ म्जैन्य्_४,२।४ ॥  
द्वयं प्रयोजकं छित्तेर्वत्सापाकृतिरेव वा ।  
आद्यो ऽग्रमूलयोरत्र विभज्य विनियोगतः ॥ म्जैन्य्_४,२।५ ॥  
उपवेषं करोतीति साकाङ्क्षो ऽन्यार्थमूलतः ।  
पूर्यते ऽतो ऽनुनिष्पादी स तस्माद्युज्यते ऽन्तिमः ॥ म्जैन्य्_४,२।६ ॥  
  
------------------  
  
दर्शपूर्णमासयोः श्रूयते- ऽमूलतः शाखां परिवास्योपवेषं करोतिऽ इति ।  
येयं पलाशशाखां छित्त्वा वक्षादाहृता, तां पुनश्छित्त्वा मूलभागः प्रादेशपरिमित उपवेषः कार्यः ।  
तयोरग्रमूलयोः शाखाभागयोः पृथग्विनियोग आम्नातः- ऽशाखया वत्सानपाकरोति ।  
उपवेषेण कपालान्युपदधातिऽ इति ।  
तदिदं कार्यद्वयं वृक्षच्छेदेन समाहृतया शाखया निष्पद्यते ।  
तस्मात्- उभयमपि च्छेदनाहरणादेः प्रयोजकम्- इति चेत् ।  
मैवम् ।  
ऽउपवेषं करोतिऽ इत्युक्ते ऽकेन द्रव्येण इत्याकाङ्क्षायां ऽमूलतःऽ इति वक्तव्यम् ।  
पुनरपि ऽकस्य मूलम्ऽ इत्याकाङ्क्षायां ऽवत्सापाकरणार्थ छिन्नायाः पलाशशाखाया मूलम्ऽ इत्याकाङ्क्षा पूरणीया ।  
तस्माच्छेदने वत्सापाकरणमेव प्रयोजकम् ।  
उपवेषस्त्वनुनिष्पादी ।  
ननु-आद्यच्छेदने तथास्तु, द्वितीयच्छेदनस्योपवेषः प्रयोजकः ।  
परिवासनसम्पन्नेन मूलेनोपवेषकर्तव्यताविधानात् ।  
अन्यथा ऽपरिवास्योपवेषं करोतिऽ इति समानकर्तृत्वपूर्वकालत्ववाचिनो स्थप्प्रत्ययस्यानुपपत्तेः, इति चेत् ।  
मैवम् ।  
परिवासनस्योपवेषसम्बन्धो वाक्येन प्रतीयते ।  
शाखासम्बन्धस्तु ऽशाखाम्ऽ इति द्वितीयाश्रुत्या ।  
पूर्वच्छिन्नाया अपि शाखायाः पुनर्मूलापादानकचश्छेदो ऽपेक्षितः ।  
अन्यथा समूलां शाखां हस्तेनोद्यम्य वत्सापाकरणं दुःशकं स्यात् ।  
अत एव ऽमूलतःऽ इत्यपादाने पञ्चमौ श्रुता ।  
तथा सति प्रथमच्छेदनापादानभूतो वृक्षो ऽसंस्कृतत्वाद्यथा लौकिकः, तथा द्वितीयच्छेदनापादानभूतं मूलमपि लौकिककाष्ठम् ।  
अवश्यमङ्गारेषु कपालोपधाने कस्यचित्काष्ठस्योपादानमर्थात्प्राप्तं तदेवात्र ऽउपवेषं करोतिऽ इत्यनूद्यते ।  
शाखां परिवास्य परित्यक्ते मूले सन्निहिते सति कपालोपधानार्थ काष्ठान्तरान्वेषणप्रयासो न कर्तव्यः- इति वाक्यार्थः ।  
एवं च सति दोहनरहितायां पौर्णमास्यां वत्सापाकरणार्थायाः शाखाया अभावादुपवेषाय शाखाछेदो न कर्तव्यः ॥ म्जैन्य्च्_४,२।४-६ ॥  

(चतुर्थे शाखाप्रहरणस्य प्रतिपत्तिकर्मताधिकरणे सूत्राणि १०-१३)  
  
हरणे तु जुहोतिर् योगसामान्याद् द्रव्याणां चार्थशेषत्वात्  । जैम्_४,२।१० ।  
  
प्रतिपत्तिर् वा शब्दस्य तत्प्रधानत्वात्  । जैम्_४,२।११ ।  
  
अर्थे ऽपीति चेत्  । जैम्_४,२।१२ ।  
  
न तस्यानधिकाराद् अर्थस्य च कृतत्वात्  । जैम्_४,२।१३ ।  
  
____________________________________________________  
  
स्तर्त् म्जैन्य् ४,२।७-९  
  
चतुर्थाधिकरणमारचयति-  
  
प्रस्तरं शाखया सार्ध प्रहरेत्प्रहृतिस्त्वियम् ।  
शाखाया अर्थकर्मत्वं प्रतिपत्तिरुतोचिता ॥ म्जैन्य्_४,२।७ ॥  
विहितः प्रस्तरे यागः शाखायाः साहचर्यतः ।  
तथात्वादर्थकर्मत्वे हृतिः शाखां प्रयोजयेत् ॥ म्जैन्य्_४,२।८ ॥  
हरतिर्यागवाची नो प्रतिपत्तिस्ततो भवेत् ।  
पौर्णमास्यां ततो नैव हृतिः शाखां प्रयोजयेत् ॥ म्जैन्य्_४,२।९ ॥  
  
------------------  
  
दर्शपूर्णमासयोः श्रूयते- ऽसह शाखया प्रस्तरं प्रहरतिऽ इति ।  
तत्र शाखाप्रहरणमर्थकर्म ।  
कुतः ।  
प्रहृतिशब्देन यागस्याभिधानात् ।  
एतच्च ऽसूक्तवाकेन प्रस्तरं प्रहरतिऽ इत्येतद्वाक्यमुदाहृत्य विचारितम् ।  
प्रस्तरप्रहरणस्य यागत्वे तत्साहचर्याच्छाखाप्रहरणमपि याग एवेत्यर्थकर्म स्यात् ।  
अर्थाय क्रतुसाफल्यप्रयोजनाय क्रियमाणमर्थकर्म ।  
ततः प्रहरणेन पौर्णमास्यामपि पलाशशाखा प्रयुज्यते- इति प्राप्ते, ब्रूमः- ऽसूक्तवाकेन प्रस्तरं प्रहरतिऽ इत्यत्र हरतिधातोर्यागवाचित्वं नोक्तम् ।  
किन्तु मान्त्रवर्णिकदेवतामुपलभ्य द्रव्यदेवताभ्यां यागः कल्पितः ।  
शाखाप्रहरणे तु नास्ति देवता ।  
ततो यागस्य कल्पयितुमशक्यतया हरतिधातुरत्र स्ववाच्यार्थपरित्यागमेवाऽचष्टे ।  
तथा सति वत्सापाकरण उपयुक्तायाः पलाशशाखाया उपयोगान्तराभावाद्यागदेशे ऽवकाशलाभाय यत्र क्वाप्यवस्यं परित्यागे प्राप्ते शास्त्रेणाऽहवनीय एव त्यागो नियम्यते ।  
अनेन च शास्त्रीयत्यागेन शाखायाः प्रतिपत्तिर्भवति ।  
प्रतिपत्तिर्नाम संस्काररूपो दृष्टोर्ऽथः ।  
यथा राज्ञा चर्वितस्य त्राम्बूलस्य सौवर्णे पतद्ग्रहे प्रक्षेपः, तद्वत् ।  
ततः प्रहरणं प्रतिपत्तिकर्म ।  
तेने च तदभावे ऽपि क्रतुवैकल्याभावात्, पौर्णमास्यां स्वसिद्धिहेतुभूतां शाखां न प्रयोजयति ॥ म्जैन्य्च्_४,२।७-९ ॥  

(पञ्चमे निनयनस्य प्रतिपत्तिकर्मताधिकरणे सूत्रे १४-१५)  
  
उत्पत्त्यसंयोगात् प्रणीतानाम् आज्यवद् विभागः स्यात्  । जैम्_४,२।१४ ।  
  
संयवनार्थानां वा प्रतिपत्तिर् इतरासां तत्प्रधानत्वात्  । जैम्_४,२।१५ ।  
  
____________________________________________________  
स्तर्त् म्जैन्य् ४,२।१०-११  

पञ्चमाधिकरणमारचयति-  
  
प्रणीताभिस्तु संयौति वेद्यां निनयतीति किम् ।  
अपां द्वे प्रापके किंवा हविःसंयवनं तथा ॥ म्जैन्य्_४,२।१० ॥  
अपः प्रणयतीत्युक्तेः समत्वादुभयार्थता ।  
श्रुत्या संयवनार्थास्ता निनीतेः प्रतिप्रत्तिता ॥ म्जैन्य्_४,२।११ ॥  
  
------------------  
  
दर्शपूर्णमासयोः श्रूयते- ऽअपः प्रणयतिऽ इति ।  
चमसेन पात्रेण प्रणीतानां तासामपां ।  
प्रयोजनमेवं श्रूयते- ऽप्रणीताभिर्हवींषि संयौतिऽ इति, ऽअन्तर्वेदि प्रणीता भिनयतिऽ इति च ।  
हवींषि पुरोडाशार्थानि पिष्ठानि ।  
तत्र हविःसंयवनं वेद्यां निनयनं चेत्यतदुभयमपां प्रणयनस्य प्रयोजकम् ।  
कुतः ।  
ऽअपः व्रजयतिऽ इत्यस्य प्रमयनोत्पत्तिवाक्यस्योभयत्र समानत्वात् ।  
न ह्यस्मिन्वाक्ये संयवनस्य कश्चिद्विशेषसम्बन्धः प्रतीयते- इति चेत् ।  
मैवम् ।  
विनियोगवाक्ये ऽप्रणीताभिःऽ इति तृतीयाश्रुत्या संयवनसाधनत्वावगमात्, संयवनमेव प्रयोजकम् ।  
निनयनवाक्ये तु ऽप्रणीताःऽ इत्यनया द्वितीयया संस्कार्यत्वावगमान्निनयनं प्रतिपत्तिरूपः संस्कार इति न प्रणयनस्य प्रयोजकम् ॥ म्जैन्य्च्_४,२।१०-११ ॥  

(षष्ठे दण्डदानस्यार्थकर्मताधिकरणे सूत्राणि १६-१८)  
  
प्रासनवन् मैत्रावरुणाय दण्डप्रदानं कृतार्थत्वात्  । जैम्_४,२।१६ ।  
  
अर्थकर्म वा कर्तृसंयोगात् स्रग्वत्  । जैम्_४,२।१७ ।  
  
कर्मयुक्ते च दर्शनात्  । जैम्_४,२।१८ ।  
  
____________________________________________________  
  
स्तर्त् म्जैन्य् ४,२।१२-१३  

षष्ठाधिकरणमारचयति-  
  
मैत्रावरुणके दण्डदानस्य प्रतिपत्तिता ।  
उतार्थकर्मताऽद्यो ऽस्तु धारणे कृतकृत्यतः ॥ म्जैन्य्_४,२।१२ ॥  
युक्तोपयुक्तसंस्कारादुपयोक्तव्यसंस्क्रिया ।  
स्थित्वा प्रैषानुवचने दण्डो ऽपेक्ष्योर्ऽथकर्म तत् ॥ म्जैन्य्_४,२।१३ ॥  
  
------------------  
  
ज्योतिष्टोमे श्रूयते- ऽक्रीते सोमे मैत्रावरुणाय दण्डं प्रयच्छतिऽ इति ।  
तदेतद्दण्डदानं प्रतिपत्तिकर्म ।  
कुतः ।  
दण्डस्य यजमानधारणेन कृतकृत्यत्वात् ।  
यजमानो ह्यध्वर्युणा दीक्षासिद्धयर्थ दत्तं दण्डमासोमक्रयाद्धारयति ।  
अत एवाऽम्नातम्- ऽदण्डेन दीक्षयतिऽ इति, ऽयद्दीक्षिताय दण्डं प्रयच्छतिऽ इति च ।  
तस्मादुपयुक्तस्य दण्डस्य दानं प्रतिपत्तिः- इति चेत् ।  
मैवम् ।  
दण्डे भविष्यदुपयोगस्यापि सद्भावात् ।  
यदा मैत्रावरुणः स्थित्वा प्रैषाननुवदति, तदानीमवलम्बनाय दण्डो ऽपेक्षितः ।  
अत एवाऽम्नातम्- ऽदण्डीप्रैषानन्वाहऽ इति ।  
तथा सति प्रतिपत्तिकर्मरूपादुपयुक्तसंस्कारादर्थकर्मरूप उपयोक्ष्यमाणसंस्कारः प्रशस्तः ।  
उपयोजयितुमेव हि सर्वत्र संस्कारस्य प्रवृत्तिः ।  
उपयुक्ते तु प्रतिपत्तिरूपस्य संस्कारस्याक्षरमात्रपर्यवसायित्वेन कार्ये पर्यवसानाभावादप्रशस्तत्वम् ।  
तस्मात्- मैत्रावरुणसंस्काराय दण्डदानमर्थकर्म ।  
तथा सति निरूढपशावसत्यपि दीक्षिते दण्डसम्पादनस्यैतद्दानं प्रयोजकम् ॥ म्जैन्य्च्_४,२।१२-१३ ॥  

(सप्तमे प्रासनस्य प्रतिपत्तिकर्मताधिकरणे सूत्रम्)  
  
उत्पत्तौ येन संयुक्तं तदर्थं तत्, श्रुतिहेतुत्वात् तस्यार्थान्तरगमने शेषत्वात् प्रतिपत्तिः स्यात्  । जैम्_४,२।१९ ।  
  
____________________________________________________  
  
स्तर्त् म्जैन्य् ४,२।१४  

सप्तमाधिकरणमारचयति-  
  
चात्वाले कृष्णशृङ्गस्य प्रासो यः सोर्ऽथकर्म वा ।  
प्रतिपत्तिः सार्थकत्वादाद्यो ऽन्त्यो ऽन्त्यो ऽस्तूपयोगतः ॥ म्जैन्य्_४,२।१४ ॥  
  
------------------  
  
ज्योतिष्टोमे श्रूयते- ऽप्रत्तासु दक्षिणासु चात्वाले कृष्णविषाणां प्रास्यतिऽ इति ।  
यजमानेन दसा दक्षिणा ऋत्विग्भिर्यदा नीताः, तदा यजमानः स्वहस्ते धृतं कृष्णमृगस्य शृङ्गं चात्वालनामके गर्ते परित्यजेत् ।  
सो ऽयं परित्यागोर्ऽथकर्म ।  
कुतः ।  
सप्रयोजनत्वात् ।  
प्रतिपत्तितयापूर्वाभावेन निरर्थकः स्यात् ।  
अतो ऽपूर्वलाभायार्थकर्मत्वम्- इति चेत् ।  
मैवम् ।  
ऽकृष्णविषाणया काण्डूयतेऽ इति तृतीयाश्रुत्या यजमानशिरःकण्डूतावुपयुक्तस्य विषाणस्य प्रतिपश्यपेक्षत्वात् ।  
न च प्रतिपत्तावत्यन्तमपूर्वाभावः ।  
ऽचात्वाल एव प्रासनम्ऽ इत्येवंविधस्य नियमस्य वैधत्वेन प्रासनक्रियाप्रयुक्तापूर्वाभावे ऽपि नियमापूर्वसद्भावात् ।  
तस्मात्- प्रासनं प्रतिपत्तिकर्म ॥ म्जैन्य्च्_४,२।१४ ॥  

(अष्टमे- अवभृयगमनस्य प्रतिपत्तिकर्मताधिकरणे सूत्राणि २०-२२)  
  
सौमिके च कृतार्थत्वात्  । जैम्_४,२।२० ।  
  
अर्थकर्म वाभिधानसंयोगात्  । जैम्_४,२।२१ ।  
  
प्रतिपत्तिर् वा तन्न्यायत्वाद् देशार्थावभृथश्रुतिः  । जैम्_४,२।२२ ।  
  
____________________________________________________  
  
स्तर्त् म्जैन्य् ४,२।१५-१६  

अष्टमाधिकरणमारचयति-  
  
पात्रस्यावमृथे सोमलिप्तस्य नयनं तु किम् ।  
साधनं प्रतिपत्तिर्वा यन्ति तेनेत्यतः श्रुतेः ॥ म्जैन्य्_४,२।१५ ॥  
प्राप्ता साधनता मैवं पुरोडाशहबिष्ट्वतः ।  
पात्रस्य तदसम्बन्धात्प्रक्षेपः प्रतिपत्तये ॥ म्जैन्य्_४,२।१६ ॥  
------------------  
  
ज्योतिष्टोमे श्रूयते- ऽचतुर्गृहीतं वा एतद्यज्ञस्य यदृजीषम्, यद्ग्रावाणः, यदौदुम्वरी, यदधिषवणफलके, तस्माद्यत्किञ्चित्सोमलिप्तं द्रष्यम्, तेनावभृद्यं यन्तिऽ इति ।  
निष्पीडितस्य सोमस्य नीरसो भाग ऋजीषम् ।  
तदेतदृजीषग्रावादिकं सोमाभिषवादौ सोमेन लिप्यते ।  
तस्य लिप्सस्य सर्वस्यावभृथसाधनत्वमभ्युपेयम् ।  
कुतः ।  
ऽतेनावमृथं यन्तिऽ इति तृतीयाश्रुत्यावभृथसाधनत्वावगमात् ।  
तस्मात्सोमलिप्तं द्रव्यमवभृद्ये हविष्ट्वेन नीयते- इति चेत् ।  
मैवम् ।  
ऽवारुणेनकपालेनावभृथमवयन्तिऽ इत्यनेनोत्पत्तिवाक्यशिष्ठपुरोडाशहविषावरुद्धिऽवभृथे सोमलिप्तपात्रस्य हविष्ट्वेन सम्बन्धासम्भवात् ।  
तथा सत्यवभृथशब्देन तदर्थ देशं लक्षयित्वा तस्मिन्देशे सोमलिप्तस्य पात्रस्य नयनमत्र विधीयते ।  
तच्च नयनं प्रतिपत्तये भवति ।  
पात्रस्य पूर्वमुपयुक्तत्वात् ।  
तस्मात्- एतत्प्रतिपत्तिकर्म ॥ म्जैन्य्च्_४,२।१५-१६ ॥  

(नवमे कर्तृदेशकालविधीनां नियमार्थताधिकरणे सूत्रे २३-२४)  
  
कर्तृदेशकालानाम् अचोदनं प्रयोगे नित्यसमवायात्  । जैम्_४,२।२३ ।  
  
नियमार्था वा श्रुतिः  । जैम्_४,२।२४ ।  
  
____________________________________________________  
  
स्तर्त् म्जैन्य् ४,२।१७-१८  

नवमाधिकरणमारचयति-  
  
समे यजेत देशादेरनुवादो ऽथवा विधिः ।  
प्रयोगानुपपस्यैव प्राप्तत्वादनुवादता ॥ म्जैन्य्_४,२।१७ ॥  
समे वा विषमे वेति पाक्षिकत्वनिवृत्तये ।  
अप्राप्तांशानुपातेन नियमो ऽत्र विधीयते ॥ म्जैन्य्_४,२।१८ ॥  
  
------------------  
  
इदमाम्नायते- ऽसमे दर्शपूर्णमासाभ्यां यजेतऽ, ऽप्राचीनप्रवणे वैश्वदेवेन यजेतऽ ऽपौर्णमास्यां पौर्णमास्या यजेतऽ ऽअमावास्यायाममावास्यया यजेतऽ ऽपशुबन्धस्य यज्ञक्रतोः षडृत्विजःऽ ऽदर्शपूर्णमासयोर्यज्ञक्रत्वोश्चत्वार ऋत्विजःऽ ऽचातुर्मास्यानां यज्ञक्रतूनां पञ्चर्त्विजःऽ ऽअग्निहोत्रस्य यज्ञक्रतोरेक ऋत्विक्ऽ ऽसौम्यस्याध्वरस्य यज्ञक्रतोःसप्तदर्शीत्वजःऽ  ऽसोमेन यजेतऽ इति ।  
क्रतुशब्दे मानस उपासने ऽपि वर्तते ।  
ऽस क्रतुं कुर्क्षीत मनोमयः प्राणशरीरःऽ इत्यत्र क्रतुशब्देन ध्यानविधानात् ।  
तद्व्यावृत्तये ऽयज्ञक्रतोःऽ इति विशेष्यते ।  
तत्र देशकालकर्तृद्रव्याणि न विधीयन्ते, किन्त्वनुश्रूयन्ते ।  
कुतः ।  
प्राप्तत्वात् ।  
न हि देशादिभिर्विना प्रयोगः सम्भवति ।  
अतोर्ऽथापत्त्या तत्प्राप्तिः- इति चेत् ।  
मैवम् ।  
अर्थापत्त्या पाक्षिकी समदेशादिप्राप्तिः ।  
विषमदेशादीनामपि सम्भवात् ।  
ततो यस्मिन्पक्षे प्राप्तिर्नास्ति तस्मिन्पक्षे समदेशादयो विधीयन्ते ॥ म्जैन्य्च्_४,२।१७-१८ ॥  

(दशमे द्रव्यगुणविधानस्य नियमार्थताधिकरणे सूत्रम्-)  
  
तथा द्रव्येषु गुणश्रुतिर् उत्पत्तिसंयोगात्  । जैम्_४,२।२५ ।  

____________________________________________________  
  
स्तर्त् म्जैन्य् ४,२।१९  

दशमाधिकरणमारचयति-  
  
श्वेतालम्भो ऽनुवादो वा श्वैत्यस्य विधिरग्रिमः ।  
द्रव्यद्वारेण तत्प्रप्तेः पूर्ववत्तन्नियम्यते ॥ म्जैन्य्_४,२।१९ ॥  
  
------------------  
  
इदमाम्नायते- ऽवायव्यं श्वैतमालभेत भूतिकामःऽ इति ।  
तत्र श्वैत्यगुणस्य द्रव्यनिरपेक्षस्य क्रियान्वयाभावाद्द्रव्यसहितस्य तदन्वये द्रव्यनिरपेक्षस्य क्रियान्वयाभावाद्द्रव्यसहितस्य तदन्वये द्रव्यविधिनैवाऽवर्जनीयतया तत्प्राप्तेरनुवादः श्वैत्यस्य- इति चेत् ।  
मैवम् ।  
पूर्वन्यायेन पाक्षिकत्वनिवृत्तये नियमविधित्वाङ्गीकारात् ॥ म्जैन्य्च्_४,२।१९ ॥  

(एकादशे- अवधातादिसंस्कारविधानस्य नियमार्थताधिकरणे सूत्रम्)  
संस्कारे च तत्प्रधानत्वात्  । जैम्_४,२।२६ ।  
  
____________________________________________________  
  
स्तर्त् म्जैन्य् ४,२।२०  

एकादशाधिकरणमारचयति-  
  
अवघाते ऽपि नियमो देशादाविव तेन सः ।  
प्रधानेन प्रयुक्तः स्यात्सम्बन्धः प्रक्रियोक्तितः ॥ म्जैन्य्_४,२।२० ॥  
  
------------------  
  
यथा देशकालकर्तृद्रव्याणां पक्षे प्राप्तौ नियमो विहितः, एवमवघातो ऽपि तण्डुलनिष्पत्त्यर्थ लोकतः प्राप्ते ऽपि पाक्षिकनखविदलनादिव्यावृत्तये नियम्यते ।  
सति चावधतस्य विधौ प्रधानेनाऽग्नेयादियागेनासौ प्रयुज्यते ।  
न चात्र सम्बन्धाभावादप्रयुक्तिरिति वाच्यम् ।  
प्रधानयागप्रकरणपठितत्वेन सम्बन्धसिद्धिः ।  
तस्मात्- अवघातादयो विधीयन्ते प्रधानेन प्रयुज्यन्ते च ॥ म्जैन्य्च्_४,२।२० ॥  

(द्वादशे यागहोमस्वरूपनिरूपणाधिकरणे सूत्रे २७-२८)  
  
यजति चोदनाद्रव्यदेवताक्रियं समुदाये कृतार्थत्वात्  । जैम्_४,२।२७ ।  
  
तदुक्ते श्रवणाज् जुहोतिर् आसेचनाधिकः स्यात्  । जैम्_४,२।२८ ।  
  
____________________________________________________  
  
स्तर्त् म्जैन्य् ४,२।२१-२३  

द्वादशाधिकरणमारचयति-  
  
अनिरूप्या निरूप्या वा यागहोमददातयः ।  
त्यागादाद्यो यजिस्त्यागः प्रक्षेपो होम इष्यते ॥ म्जैन्य्_४,२।२१ ॥  
आकाङ्क्षा यागशब्दस्य त्यागेनैव निवर्तते ।  
यागस्योपरि होमस्य विधेः क्षेपावसानता ॥ म्जैन्य्_४,२।२२ ॥  
स्वीयं द्रव्यं परित्यज्य परकीयं यथा भवेत् ।  
तथा सम्पादनं दानं त्यागे ऽप्येषामियं भिदा ॥ म्जैन्य्_४,२।२३ ॥  
  
------------------  
  
इदमाम्नायते- ऽसोमेन यजेतऽ अग्निहोत्रं जुहोतिऽ ऽहिरण्यमात्रेयाय ददातिऽ इति ।  
तत्र याग-होम-दान-शब्दानामर्था न निरूपयितुं शक्यन्ते ।  
त्रिष्वपि द्रव्यत्यागस्य सद्भावात् ।  
ततो विधेयानामर्थानां प्रधानभूतानामनिर्णयात्, इतरत्र विध्यनुवादविवेकः पूर्वोक्तो व्यर्थः- इति चेत् ।  
मैवम् ।  
देवतामुद्दिश्य द्रव्यत्यागो यागः ।  
त्यक्तस्य वह्नौ प्रक्षेपो होमः ।  
स्वकीयद्रव्यस्य स्वत्वनिवृत्तिपूर्वकं परस्वत्वापादनं दानम् ।  
इति सुनिरूपा एते पदार्थाः ।  
ऽदर्शपूर्णमासाभ्यां स्वर्गकामो यजेतऽ इतिविहितस्य यागस्योपरि ऽचतुरवत्तं जुहोतिऽ इति होमस्य विधानात् ऽत्यागमात्रात्मको यागः, प्रक्षेपाधिको होमःऽ इत्यवगम्यते ।  
यत्र तु यजत्यादिपदं न श्रुतम्, किन्तु ऽआग्नेयो ऽष्टाकपालःऽ इत्येतावदवे श्रुतम्, तत्राप्युद्देश्याया देवतायास्त्वजनीयद्रव्यस्य च श्रुतत्वादुद्देशत्वागरूपो यागो ऽथसिद्धः ।  
तस्मात्- प्रधानविधेयानां यागादीनां सुनिरूपितत्वाद्विधिविवेको न व्यर्थः ॥ म्जैन्य्च्_४,२।२१-२३ ॥  

(त्रयोदशे बर्हिष आतिथ्यादिसाधारण्याधिकरणे सूत्रे २९-३०)  
  
विधेः कर्मापवर्गित्वाद् अर्थान्तरे विधिप्रदेशः स्यात्  । जैम्_४,२।२९ ।  
  
अपि वोत्पत्तिसंयोगाद् अर्थसम्बन्धो ऽविशिष्टानां प्रयोगैकत्वहेतुः स्यात्  । जैम्_४,२।३० ।  
  
____________________________________________________  
  
स्तर्त् म्जैन्य् ४,२।२४-२५  

त्रयोदशाधिकरणमारचयति-  
  
यदातिथ्याबर्हिरेतदुपसत्स्वतिदेशनम् ।  
साधारण्यविधिर्वाऽद्यस्तदीयस्योपसंहृतेः ॥ म्जैन्य्_४,२।२४ ॥  
वर्हिः श्रुत्यैकताभानान्नातिदेशस्य लक्षणा ।  
आतिथ्ययोपसद्भिश्व बर्हिरेतत्प्रयुज्यते ॥ म्जैन्य्_४,२।२५ ॥  
  
------------------  
ज्योतिष्टोमे श्रूयते- ऽयदातिथ्यायां बर्हिः, तदुपसदाम्, तदग्नीषोमीयस्य चऽ इति ।  
क्रीतं सोमं शकटे ऽवस्थाप्यप्राचीनवंशं प्रत्यानयने ऽभिमुखो यामिष्टिं निर्वपति सेयमातिथ्या ।  
तत ऊर्ध्व त्रिषु दिनेष्वनुष्ठीयमाना उपसदः ।  
औपवसथ्ये दिने ऽनुष्ठेयो ऽग्नीषोभीयः ।  
तत्र- आतिथ्येष्टौ विहितं यद्बर्हिः, तद्यदि तस्या इष्टेराच्छिद्योपसत्सु विधीयेत, तदानीमातिथ्यायां विधानमनर्थकं स्यात् ।  
यदि च तत्रोपयुक्तमितरत्र विधीयेत, तदा विनियुक्तविनियोगरूपो विरोधः स्यात् ।  
तस्मात्- आतिथ्याबर्हिषो ये धर्मा अश्वबालत्वादयः, ते धर्मा उपसत्सूपसंह्रियन्ते- इत्यतिदेशपरं वाक्यम्- इति प्राप्ते, -  
ब्रूमः- बर्हिः शब्दस्य धर्मातिदेशत्वे लक्षणा प्रसज्येत ।  
श्रुत्या तु बर्हिष आतिथ्योपसदग्नीषोमीयेष्येकत्वं प्रतिभाति ।  
अतः साधारण्यमत्र विधेयम् ।  
आतिथ्यार्थ यद्बर्हिरुपादीयते तन्न केवलमातिथ्यार्थम्, किन्तूपसदर्थमग्नीषोमीयार्थ चोपादेयमिति विधिवाक्यस्यार्थः ।  
तस्मात्- आतिथ्योपसदग्नीषोमीयास्त्रयो ऽप्यस्य बर्हिषः प्रयोजकाः ॥ म्जैन्य्च्_४,२।२४-२५ ॥  

इति श्रीमाधवीये जैमिनीयन्यायमालाविस्तरे चतुर्ताध्यायस्य द्वितीयः पादः  

_________________________________________________________________________  

अथ चतुर्थाध्यायस्य तृतीयः पादः ।  

(प्रथमे द्रव्यसंस्कारकर्मणां क्रत्वर्थताधिकरणे सूत्राणि - १-३)  
  
द्रव्यसंस्कारकर्मसु परार्थत्वात् फलश्रुतिर् अर्थवादः स्यात्  । जैम्_४,३।१ ।  
  
उत्पत्तेश् चातत्प्रधानत्वात्  । जैम्_४,३।२ ।  
  
फलं तु तत्प्रधानायाम्  । जैम्_४,३।३ ।  
  
____________________________________________________  
  
स्तर्त् म्जैन्य् ४,३।१-२  

तृतीयपादे प्रथमाधिकरणमारचयति-  
  
जुह्वाः पर्णमयीत्वेन न पापश्रुतिरञ्जनात् ।  
वैरिदृग्वृञ्जनं, वर्म प्रयाजैः, पुरुषाय किम् ॥ म्जैन्य्_४,३।१ ॥  
क्रतवे वाग्रिमो मानात्फलस्य न हि साध्यता ।  
विभाति क्रतवे तस्मादर्थवादः फलं भवेत् ॥ म्जैन्य्_४,३।२ ॥  
  
------------------  
  
इदमाम्नायते- ऽयस्य पर्णमयी जुहूर्भवति न स पापं श्लोकं शृणोतिऽ ऽयदाङ्क्ते चक्षुरेव भ्रातृव्यस्य वृङ्क्तेऽ ऽयत्प्रयाजानुयाजा इज्यन्ते वर्म वा एतद्यज्ञस्य क्रियते, वर्म यजमानस्य भ्रातृव्याभिभूत्यैऽ इति ।  
तत्र- यज्जुहूप्रकृतिभूतं पर्णद्रव्यम्, यश्चाञ्जनेन चक्षुषः संस्कारः, यच्च प्रयाजानुयाजरूपं वर्म तच्चि द्वयं पुरुषार्थत्वेन विधीयते ।  
कुतः ।  
पापश्लोकश्रवणादिराहित्यादेः पुरुषसम्बन्धिफलस्य प्रतिभानात्- इति चेत् ।  
मैवम् ।  
फलं हि साध्यं भवति ।  
न चात्र साध्यता प्रतिभासते ।  
ऽन शृणोति वृङ्क्ते, वर्म क्रियते, इति वर्तमानत्वनिर्देशात् ।  
अतः क्रत्वर्था एते विधवः ।  
तत्र पर्णमयीत्वस्यानारभ्याधीतस्यापि वाक्येन क्रतुसम्बन्धः ।  
संस्कारवर्मणोस्तु प्रकरणेन क्रत्वर्थानां तु क्रतुनिष्पादनव्यतिरेकेण फलाकाङ्क्षाया अभावाद्वर्तमाननिर्देशस्व विपरिणामं कृत्वापि फलं कल्पयितुं न शक्यम् ।  
तस्मात्- फलवत्त्वभ्रमहेतुः पापश्लोकश्रवणराहित्यादिरर्थवादः ॥ म्जैन्य्च्_४,३।१-२ ॥  

(द्वितीये नैमित्तिकानामनित्यार्थत्वाधिकरणे सूत्रम्-)  

नैमित्तिके विकारत्वात् क्रतुप्रधानम् अन्यत् स्यात्  । जैम्_४,३।४ ।  
  
____________________________________________________  
  
स्तर्त् म्जैन्य् ४,३।३-४  

द्वितीयाधिकरणमारचयति-  
  
मृन्मये प्रणयेत्कामी नित्ये ऽप्येतदुतेतरत् ।  
आकाङ्क्षा सन्निधिश्चास्ति तस्मान्नित्ये ऽपि मृन्मयम् ॥ म्जैन्य्_४,३।३ ॥  
कामार्थत्वादयोग्यत्वं सामान्यविहितेन च ।  
आकाङ्क्षाया निवृत्तत्वान्नित्यार्थमितरद्भवेत् ॥ म्जैन्य्_४,३।४ ॥  
  
------------------  
  
ऽअपः प्रणयतिऽ इति प्रणयनस्य नित्यप्योगे ऽपि मृन्मयपात्रमेव साधनम् ।  
कृतः ।  
नित्ये ऽपि पात्रत्वाऽफङ्क्षितत्वात् ।  
न च लोकसिध्दं किञ्चित्पात्रमुपादीयते-इति वाच्यम् ।  
औप्ते कर्मण्यत्यन्तमश्रुताच्छ्रुतस्य सन्निहितत्वात्- इति प्राप्ते-  
ब्रूमः- कामार्थ मृन्मयमाम्नातम् ।  
तच्च सति कामे योग्यम् ।  
न हि पाक्षिकं कामं निमित्तीकृत्य प्रवृत्तं नित्यस्य योग्यं भवति ।  
पात्राकाङ्क्षा तु सामान्यतो विहितेन निवर्तते ।  
ऽअपः प्रणयतिऽइति हि पात्रविशेषमनुपन्यस्य विहितम् ।  
वञ्चान्यथानुपर्पन्नं तत्पात्रं किञ्चित्सामान्येन कल्पयति ।  
तस्मान्नित्यप्रयोगे तत्काम्यं मृन्मर्थ नान्वेति, किन्त्वितरत्पात्रं यत्किञ्चिदुपादेयम् ।  
-ऽचमसेनापः प्रणयेत् इति नित्ये पात्रं विधीयते-इति विधीयते ।  
इति चेत् ।  
तर्हि कृत्वाचिन्तास्तु ॥ म्जैन्य्च्_४,३।३-४ ॥  

(तृतीये-संयोगपृथक्त्वन्याये,दध्यादेर्नित्यनैमित्ति-  
कोभयार्थताधिकरणे सूत्राणि५-७)  
  
एकस्य तूभयत्वे संयोगपृथक्त्वम्  । जैम्_४,३।५ ।  
  
शेष इति चेत्  । जैम्_४,३।६ ।  
  
नार्थपृथक्त्वात्  । जैम्_४,३।७ ।  
  
____________________________________________________  
  
स्तर्त् म्जैन्य् ४,३।५  

तृतीयाधिकरणमाचरयति-  
  
दघ्ना त्विन्द्रियकामस्य नित्ये ऽन्यदुत तद्दधि ।  
अन्यत्स्यात्पूर्ववन्मैवं संयोगस्य पृथक्त्वतः ॥ म्जैन्य्_४,३।५ ॥  
  
------------------  
  
अग्निहोत्रे श्रूयते- ऽदध्नेन्द्रियकामस्य जुहुयात्ऽ इति ।  
तत्र- दध्नः कान्यत्वान्नित्ये ऽग्निहोत्रे पूर्वन्यायेन तद्दधि न प्रयोक्तव्यम् ।  
किन्त्वन्यदेव किञ्चिद्द्रव्यम्- इति चेत् ।  
मैवम् ।  
ऽदध्ना जुहोतिऽ इत्यस्मिन्वाक्यान्तरे कामसंयोगमुपन्यस्य नित्यहोमसंयोगेन दधिविधानात् ।  
तस्मात्- एकस्यापि दध्नो वाक्यद्वयेन नित्यत्वं काम्यत्वं चाविरुद्धम् ।  
एवमग्नीषोमीयपशौ- ऽखादिरे बध्नातिऽ ऽखादिरं वीर्यकामस्य यूपं ।  
कुर्वीतऽ इत्युदाहरणीयम् ॥ म्जैन्य्च्_४,३।५ ॥  

(चतुर्थे पयोव्रतादीनां क्रतुधर्मताधिकरणे सूत्रे ८-९)  
  
द्रव्याणां तु क्रियार्थानां संस्कारः क्रतुधर्मः स्यात्  । जैम्_४,३।८ ।  
  
पृथक्त्वाद्व्यवतिष्ठेत  । जैम्_४,३।९ ।  
  
____________________________________________________  
  
स्तर्त् म्जैन्य् ४,३।६  

चतुर्थाधिकरणमारचयति-  
  
पयो व्रतं ब्राह्मणस्य पुंसे तत्क्रतवे ऽथवा ।  
पुंयोगादब्रिमो मैवं नैष्फल्यात्क्रतुशेषता ॥ म्जैन्य्_४,३।६ ॥  
  
------------------  
  
ज्योतिष्टोमे दीक्षितस्यान्नभोजनाभावे व्रतमाम्नायते- ऽपयो व्रतं ब्राह्मणत्व, यवागू राजन्यस्य, आमिक्षा वैश्यस्यऽ इति ।  
तत्र- ब्राह्मणादिपुरुषसंयोगादेतद्व्रतं पुरुषार्थम्- इति चेत्-  
मैवम् ।  
इन्द्रियवीर्यादिवत्फलस्यात्रानुक्तत्वात् ।  
क्रतुशेषत्वं तु प्रकरणादवगम्यते ।  
ब्राह्मणादिपुरुषा द्रव्यविशेषव्यवस्थायै निमित्तत्वेनोपन्यस्यन्ते ॥ म्जैन्य्च्_४,३।६ ॥  
(पञ्चमे विश्वजिन्न्यायान्तर्गते विश्वजिदादीनां सफलत्वाधिकरणे सूत्राणि १०-१२)  
  
चोदनायां फलाश्रुतेः कर्ममात्रं विधीयेत न ह्य् अशब्दं प्रतीयते  । जैम्_४,३।१० ।  
  
अपि वाम्नानसामर्थ्याच् चोदनार्थेन गम्येत, आर्थानां ह्य् अर्थवत्त्वेन वचनानि प्रतीयन्ते, अर्थतो ह्य् असमर्थानाम् आनन्तर्ये ऽप्य् असम्बन्धस् तस्माच् छ्रुत्येकदेशः  । जैम्_४,३।११ ।  
  
वाक्यार्थश् च गुणार्थवत्  । जैम्_४,३।१२ ।  
  
____________________________________________________  
  
स्तर्त् म्जैन्य् ४,३।७  

पञ्चमाधिकरणमारचयति-  
  
नैवास्ति विश्वजिद्यागे फलमस्त्युत नाश्रुतेः ।  
भाव्यापेक्षाद्विधेः कल्प्यं फलं पंसः प्रवृत्तये ॥ म्जैन्य्_४,३।७ ॥  
  
------------------  
  
इदमाम्नायते- ऽविश्वजिता यजेतऽ इति ।  
तत्र- फलस्याश्रुतत्वान्नास्ति विश्वजिद्यागे फलम्- इति चेत् ।  
मैवम् ।  
फलस्य कल्पनीयत्वात् ।  
ऽविश्वजिन्नाम्ना यागेन कुर्यात्ऽ इत्युक्ता भावना भाव्यमपेक्षते ।  
ऽकिं कुर्यात्ऽ इत्याङ्काक्षाया अनिवृत्तेः ।  
अतो वाक्यपूरणाय किञ्चित्फलमवश्यमध्याहर्तव्यम् ।  
अध्याहृते च तत्कामिनः पुरुषस्यात्र प्रवृत्त्या यागामुष्ठानं सिध्यति ।  
अन्यथा निरधिकारत्वादनुष्ठाने विधिर्निरर्थकः स्यात् ।  
तस्मात्- फलं कल्पनीयम् ॥ म्जैन्य्च्_४,३।७ ॥  

(षष्ठे विश्वजिन्न्यायान्तर्गते विश्वजिदादीनामेकफलताधि-  
करणे सूत्रे १३-१४)  
  
तत्सर्वार्थम् अनादेशात्  । जैम्_४,३।१३ ।  
  
एकं वा चोदनैकत्वात्  । जैम्_४,३।१४ ।  
  
____________________________________________________  
  
स्तर्त् म्जैन्य् ४,३।८  

षष्ठाधिकरणमारचयति-  
  
सर्व फलमुतैकं स्यात्सर्वमस्त्वविशेषतः ।  
एकेन तन्निराङ्क्षमतो ऽनेकं न कल्प्यते ॥ म्जैन्य्_४,३।८ ॥  
  
------------------  
  
तस्मिन्विश्वजिति पशुपुत्रवीर्येन्द्रियादिकं सर्व फलत्वेन कल्पनीयम् ।  
कुतः ।  
ऽएतदेवास्य फलम्ऽ इत्यत्र विशेषहेतोरभावात्- इति चेत् ।  
मैवम् ।  
लाघवस्यैव विशेषहेतुत्वात् ॥ म्जैन्य्च्_४,३।८ ॥  

(सप्तमे विश्वजन्न्यायान्तर्गते विश्वजिदादीनां स्वर्गफलताधिकरणे सूत्रे १५-१६)  
  
स स्वर्गः स्यात् सर्वान् प्रत्यविशिष्टत्वात्  । जैम्_४,३।१५ ।  
  
प्रत्ययाच् च  । जैम्_४,३।१६ ।  
  
____________________________________________________  
  
स्तर्त् म्जैन्य् ४,३।९  

सप्तमाधिकरणमारचयति-  
  
एकं यत्किञ्चिदथवा नियतं न नियामकम् ।  
तस्मादाद्यः सर्वपुंसामिष्टत्वात्स्वर्ग एव तत् ॥ म्जैन्य्_४,३।९ ॥  
  
------------------  
विश्वजिति कल्प्यमानं यदेकं फलं तत् ऽइनमेवऽ इति नियामकं नास्ति ।  
तस्मादिच्छया केनचित्कस्मिंश्चित्फले कल्प्यमानेर्ऽथात्सर्वफलत्वे गौरवमेव स्यात्- इति चेत् ।  
मैवम् ।  
स्वर्गस्य पश्वादिफलवद्दुःखमिश्रितत्वाभावात्, निरतिशयसुखत्वाच्च सर्वपुरुषाणामिष्टत्वात्स्वर्ग एव विश्वजितः फलम् ॥ म्जैन्य्च्_४,३।९ ॥  

(अष्टमे रात्रिसत्रन्याये रात्रिसत्रस्यार्ऽऽथवादिकफलकताधिकरणे सूत्राणि १७-१९)  
  
क्रतौ फलार्थवादमङ्गवत् कार्ष्णाजिनिः  । जैम्_४,३।१७ ।  
  
फलमात्रेयो निर्देशाद् अश्रुतौ ह्य् अनुमानं स्यात्  । जैम्_४,३।१८ ।  
  
अङ्गेषु स्तुतिः परार्थत्वात्  । जैम्_४,३।१९ ।  
  
____________________________________________________  
  
स्तर्त् म्जैन्य् ४,३।१०  

अष्टमाधिकरणमारचयति-  
  
स्वर्गाय वा प्रतिष्ठायै रात्रिसत्रमिहाऽदिमः ।  
पूर्ववत्स्यात्प्रतिष्ठा च श्रुता तेनाश्रुताद्वरम् ॥ म्जैन्य्_४,३।१० ॥  
  
------------------  
  
सत्रकाण्डे प्रत्येकं श्रूयते- ऽप्रतितिष्ठन्ति ह वा एते, य एता रात्रीरुपयन्तिऽ इति, ऽब्रह्मवर्चस्विनो ऽन्नादा भवन्ति, य एता उपयन्तिऽ इति च ।  
द्वादशाहादूर्ध्वभाविनस्त्रयोदशरात्रचतुर्दशरात्रादयः सर्वे सत्रविशेषाः ।  
त्रयोदशसङ्खायाकारात्रयो यस्मिन्सत्रविशेषे सो ऽयं त्रयोदशरात्राः, इति समुदायप्राधान्येनैकवचनान्ततया प्रायेण निर्देशो भवति ।  
क्वचित्तु समुदाधिनां रात्रिशब्देनाऽम्नायते ।  
तद्यथा- ऽत एता विशतिं रात्रीरपश्यत्ऽ इति तादृशे रात्रिसत्रे विश्वजिन्न्यायेन स्वर्गः फलत्वेन कल्पनीयः- इति प्राप्ते-  
ब्रूमः- अस्य रात्रिसत्रविधेः स्तावकेर्ऽथवादे प्रतिष्ठा श्रुता ।  
सा चास्मिन्वाक्ये ऽत्यन्तमश्रुतात्स्वर्गात्प्रत्वासन्ना ।  
तस्मात्- ऽप्रतिष्ठाकामो रात्रिसत्रं कुर्यात्ऽ इत्येवं प्रतिष्ठैव फलत्वेन कल्पनीया ॥ म्जैन्य्च्_४,३।१० ॥  

(नवमे काम्यानां यथोक्तकाम्यफलकत्वाधिकरणे सूत्राणि २०-२४)  
  
काम्ये कर्मणि नित्यः स्वर्गो यथा यज्ञाङ्गे क्रत्वर्थः  । जैम्_४,३।२० ।  
  
वीते च कारणे नियमात्  । जैम्_४,३।२१ ।  
  
कामो वा तत्संयोगेन चोद्यते  । जैम्_४,३।२२ ।  
  
अङ्गे गुणत्वात्  । जैम्_४,३।२३ ।  
  
वीते च नियमस् तदर्थम्  । जैम्_४,३।२४ ।  

____________________________________________________  
  
स्तर्त् म्जैन्य् ४,३।११  

नवमाधिकरणमारचयति-  
  
श्रुताश्रुते श्रुतं वैकं सौर्ये सर्वप्रवृत्तये ।  
आद्यो मैवं श्रुतेनैव फलाकाङ्क्षानिवर्तनात् ॥ म्जैन्य्_४,३।११ ॥  
  
------------------  
  
ऽसौर्य चरुं र्निवपेद्ब्रह्मवर्चसकामःऽ इत्यत्र ब्रह्मवर्चसं फलं श्रुतम् ।  
स्वर्गो ऽश्रुतं फलम् ।  
तदुभयमप्यभ्युपेयम् ।  
तथा सति स्वर्गस्य सर्वैरपेक्ष्यमाणत्वात्सर्वेषां तत्र प्रवृत्तिर्लभ्येत- इति चेत् ।  
मैवम् ।  
श्रुतेन ब्रह्मवर्चसफलेनैव निराकाङ्क्षे विधिवाक्ये विश्वजिन्न्यायेन स्वर्गफलकल्पानाया असम्भवात् ।  
तस्मात् - श्रुतमेव फलम् ॥ म्जैन्य्च्_४,३।११ ॥  

(दशमे-दर्शपूर्णमासन्यायान्तर्गते दर्शपूर्ण - मासादीनां सर्वकामार्थताधिकरणे सूत्रे २५-२६)  
  
सर्वकाम्यम् अङ्गकामैः प्रकरणात्  । जैम्_४,३।२५ ।  
  
फलोपदेशो वा प्रधानशब्दसंयोगात्  । जैम्_४,३।२६ ।  
  
____________________________________________________  
  
स्तर्त् म्जैन्य् ४,३।१२-१३  

दशमाधिकरणमारचयति-  
  
दर्शादिः सर्वकामेभ्यो ऽनुवादो वा फले विधिः ।  
अङ्गोपाङ्गोदितः कामो विध्यभावादनूद्यते ॥ म्जैन्य्_४,३।१२ ॥  
उत्पत्तिचोदनासिद्धि आश्रित्य विधिभावने ।  
फलसंयोगबोधेन भवेदेष फले विधिः ॥ म्जैन्य्_४,३।१३ ॥  
  
------------------  
  
इदमाम्नीयते- ऽएकस्मै वा अन्या इष्टयः कामायाऽह्रियन्ते, सर्वेभ्यो दर्शपूर्णमासौऽ इति ।  
ऽएकस्मै वा अन्ये यज्ञक्रतवः कामायाऽह्रियन्ते, सर्वेभ्यो ज्योतिष्टोमःऽ इति ।  
तत्र- ऽसर्वेभ्यःऽ इत्यनेन वाक्येन दर्शपूर्णमासयोर्न फले विधिः ।  
विधायकस्य लिङ्ङादेर्भावनावाचिन आख्यातस्य चाभावात् ।  
अनुवादस्तु भविष्यति ।  
सर्वकामानां प्राप्तत्वात् ।  
न च- ऽदर्शपूर्णमासाभ्यां स्वर्गकामो यजेतऽ इति विधानात्स्वर्ग एव प्राप्तो न तु कामान्तरम्- इति वाच्यम् ।  
अङ्गोपाङ्गकामानामपि प्राप्तत्वात् ।  
सामिधेन्यो दर्शपूर्णमासयोरङ्गम् ।  
तत्र कामाः श्रृयन्ते- ऽएकविंशतिमनुब्रूयात्प्रतिष्ठाकामस्य, चतुर्विंशतिमनुब्रूयाद्ब्रह्मवर्चसकामस्यऽ इति ।  
तथा सान्नाय्ययागस्य दोहनमङ्गम् ।  
तत्साधनं वत्सापाकरणमुपाङ्गम् ।  
तत्र पलाशशाखाहरणे काम आम्नातः- ऽयः कामयेत- पशुमान्स्यात्- इति, बहुपर्णा तस्मै बहुशाखामाहरेत् ।  
पशुमन्तमेवैनं करोतिऽ इति ।  
त एते सर्वे कामा अनूद्यन्ते- इति प्राप्ते, ब्रूमः- मा भूतामस्मिन्वाक्ये विधिभावने ।  
तथाप्युत्पत्तिवाक्यसिद्धिते आश्रित्य तादर्थ्यवाचिन्या चतुर्थ्या फलसंयोगो बोध्यते ।  
तस्मात्- एष फले विधिः ॥ म्जैन्य्च्_४,३।१२-१३ ॥  

(एकादशे दर्शपूर्णमासन्यायान्तर्गते दर्शपूर्णमासादीनां प्रतिफलं पृथगनुष्ठानाधिकरणे, योगसिद्धिन्याये च सूत्रे २७-२८)  
  
तत्र सर्वे ऽविशेषात्  । जैम्_४,३।२७ ।  
  
योगसिद्धिर् वार्थस्योत्पत्यसंयोगित्वात्  । जैम्_४,३।२८ ।  
____________________________________________________  
  
स्तर्त् म्जैन्य् ४,३।१४-१५  

एकादशाधिकरणमारचयति-  
  
ज्योतिष्टोमश्च सर्वार्थः सर्वे सकृदनुष्ठितेः ।  
दद्यात्पृथक्प्रयोगाद्वा सकृत्तस्याविशेषतः ॥ म्जैन्य्_४,३।१४ ॥  
एकैकस्यानपेक्षस्य फलस्यैव हि साधनम् ।  
चोदितं तेन कामास्ते पर्यायेण भवन्त्यमी ॥ म्जैन्य्_४,३।१५ ॥  
  
------------------  
  
यथा दर्शपूर्णमासौ सर्वकामार्थौ, तथा ज्योतिष्टोमश्च सर्वकामार्थ इति पूर्वाधिकरणेनैव सिद्धम् ।  
तत्रोभयत्र कामा नैमित्तिकाः ।  
ज्योतिष्टोमादिस्वरूपं निचित्तम् ।  
तच्च सर्वेषु कामेष्वविशिष्टम् ।  
न हि निमित्तसाधारण्ये सति नैमित्तिकानां पर्यायो भवति ।  
वह्निसामीप्ये सति दाहप्रकाशयोः पर्यायादर्शनात् ।  
तस्माज्योतिष्टोमे सकृदनुष्ठिते सत्येकं फलं यथा निष्पद्यते, तथा फलान्तराणामपि वारयितुमशक्यत्वाद्युगपत्सर्वफलसिद्धिः- इति प्राप्ते-  
ब्रूमः- नहि ज्योतिष्टोयं निमित्तीकृत्य कामा विधीयन्ते ।  
कामानामननुष्ठेयत्वात् ।  
किं तर्हि- पुरुषस्य स्वत एव प्राप्तान्कामानुद्दिश्य तत्साधनत्वेनैव ज्योतिष्टोमो विधीयते ।  
यद्यपि ऽसर्वेभ्यः कामेभ्यःऽ इति स्वर्गपश्वादिफलानामेकेनैव शब्देनोद्दिश्यमानत्वात्साहित्यं प्रतिभाति, तथापि न तदस्यि ।  
उद्देश्यगतत्वेन साहित्यस्याविवक्षितत्वात् ।  
न च शब्दतः साहित्यनियमाभावे ऽप्येककर्मफलत्वादर्थतः साहित्यम्- इति वाच्यम् ।  
स्वर्गपश्वादीनां परस्परनिरपेक्षाणामेव फलत्वात् ।  
तस्मादेकैकस्य फलस्य साधनत्वेन कर्म चोद्यते ।  
अत एव ऽसर्वेभ्यःऽ इति निर्देशोपपत्तिः ।  
अन्यथा हि साहित्यनियमान्मिलितमिदमेकमेव फलं सम्पन्नमिति सर्वशब्दो नोपपद्यते ।  
तस्माद्यदा यत्फलं काम्यम्, तदा तत्सिद्ध्ये ज्योतिष्टोमः प्रयोक्तव्यः ।  
एकमपि सद्वृष्ट्यादिफलं यदा यदा काम्यते, तदा तदा कारीरीष्टिः पुनः पुनः प्रयुज्यति ।  
किमु वक्तव्यम्- फलभेदे प्रयोगभेदः- इति ।  
तस्मात्प्रतिफलं पृथक्प्रयोगः ॥ म्जैन्य्च्_४,३।१४-१५ ॥  

द्वादशे-द्गकाम्यानामैहिकामुष्मिकफलवत्त्वा-द्घसूत्रे २७-२८)  
अधिकरणे वर्णकान्तरेण ते एव तत्र सर्वे ऽविशेषात् ॥ म्जैन्य्च्_४,३।२७ ॥  
  
योगसिद्धिर्वार्ऽथस्योत्पत्त्यसंयोगित्वात् ॥ म्जैन्य्च्_४,३।२८ ॥  
  
____________________________________________________  
  
स्तर्त् म्जैन्य् ४,३।१६-१७  

द्वादशाधिकरणमारचयति-  
  
चित्रया पशवो ऽमुष्मिन्नेव स्युर्नियता न वा ।  
आद्यः स्वर्गेण तुत्यत्वाद्देहस्योत्पादकत्वतः ॥ म्जैन्य्_४,३।१६ ॥  
चित्रोत्पत्तौ तु नियमो न श्रतो नापि कल्पनम् ।  
पुंस्प्रवृत्त्यादिनापेते प्रतिबन्धे भवेत्फलम् ॥ म्जैन्य्_४,३।१७ ॥  
  
------------------  
  
काम्यकर्माण्येवं श्रूयन्ते - ऽचित्रया यजेत पशुकामःऽ ऐन्द्रमेकादशकपालं निवपेत्प्रजाकामःऽ इति ।  
तत्र-यथा स्वर्गफलस्याऽमुष्मिकत्वं नियतम्, एवं पश्वादिफलस्यापि ।  
यदि स्वर्गहेतुर्ज्योतिष्टोमो देहान्तरस्योत्पादकः, तर्हि चित्रादिरपि तथास्तु इति चेत् ।  
मैवम् ।  
वैषम्यात् ।  
अस्मिन्देहे स्वर्गस्य भोक्तुप्रशक्यत्वादश्रुताप्यन्यदेहोस्पत्तिरर्थापत्त्या कल्प्यते ।  
ऽचित्रया त्वन्यदेहो ऽवश्यमुत्पाद्यतेऽ इति नियमो न श्रुतः, नापि किञ्चित्तस्य कल्पकमस्ति ।  
अनेनापि देहेन पश्वादिफलस्य भोक्तुं शक्यत्वात् ।  
अस्मिन्देहे प्रतिग्रहादिदृष्टोपायमन्तरेण पश्वाद्यलाभाद्वैधचित्रादिफलमामुष्मिकमेव- इति चेत् ।  
न ।  
प्रतिग्रहादेः प्रतिबन्धनिवृत्तावुपयुक्तत्वात् ।  
तस्मात्- असति प्रतिबन्धे फलमैहिकम्, सति त्वामुष्मिकम् ॥ म्जैन्य्च्_४,३।१६-१७ ॥  

(त्रयोदशे सौत्रामण्यादीनां चयनाद्यङ्गताधिकरणे सूत्राणि २९-३१)  
  
समवाये चोदनासंयोगस्यार्थवत्वात्  । जैम्_४,३।२९ ।  
  
कालश्रुतौ काल इति चेत्  । जैम्_४,३।३० ।  
  
नासमवायात्प्रयोजनेन स्यात्  । जैम्_४,३।३१ ।  
____________________________________________________  
  
स्तर्त् म्जैन्य् ४,३।१८-१९  

त्रयोदशाधिकरणमारचयति-  
  
इष्ट्रवा तु वाजपेयेन बृहस्पतिसवं यजेत् ।  
कालं वा बोधयेद्वाक्यमुताङ्मत्वस्य बोधकम् ॥ म्जैन्य्_४,३।१८ ॥  
क्त्वाश्रुत्या भाति कालो ऽत्र मैवमङ्गत्वबोधनम् ।  
श्रुतेर्मुख्यं प्रक्रिया च तथा सत्यनुगृह्यते ॥ म्जैन्य्_४,३।१९ ॥  
  
------------------  
  
इदमाम्नायते- ऽवाजपेयेनेष्ट्वा बृहस्पतिसवेन यजेतऽ इति ।  
ऽआग्निं चित्वासौत्रामण्या यजेतऽ इति ।  
तत्र- ऽइष्ट्वाऽ इति क्त्वाप्रत्ययो वाजपेयस्य पूर्वकालीनतां ब्रूते ।  
तस्माद्वाक्यमिदं बृहस्पतिसवस्य वाजपेयोत्तरकालीनतां बोधयति- इति प्राप्ते, -  
ब्रूमः- बृहस्पतिसवस्थ वाजपेयाङ्गत्वबोधनमेव क्त्वाश्रुतेर्मुख्योर्ऽथः, ।  
ऽसमानकर्तृकयोः पूर्वकालेऽ (३ । ४ । २१) इति (पाणिनि) सूत्रेण क्रियाद्वयस्यैककर्तृकतायां तद्विधानात् ।  
यद्यपि सूत्रे ऽपूर्वकालेऽ इत्युक्तम्, तथापि तन्न नियतम् ।  
ऽमुखं व्यादाय श्र्वपितिऽ इत्यत्र कालैक्ये ऽपि प्रयोगात् ।  
वाजपेयप्रकरणमप्यङ्गत्वे ऽनुगृह्यते ।  
अन्यथा त्वप्रकृते बृहस्पतितमे कालविधानात्प्रकरणं बाध्येत ।  
अङ्गत्वे कर्मान्तरत्वेन प्रसिद्धबृहस्पतिसबन्धाभावात्तच्छब्दो ऽनुपपन्नः- इति चेत् ।  
न ।  
मासाग्निहोत्रन्यायेन तद्धर्मातिदेशार्थत्वात् ।  
तस्मात्- वाक्यमिदमङ्गत्वबोधकम् ।  
ऽअग्निञ्चित्वाऽ - इत्यत्राप्येवं योजनीयम् ॥ म्जैन्य्च्_४,३।१८-१९ ॥  

(चतुर्दशे बैमृधादेः पौर्णमास्याद्यङ्गताधिकरणे सूत्राणि ३२-३५)  
  
उभयार्थाम् इति चेत्  । जैम्_४,३।३२ ।  
  
न शब्दैकत्वात्  । जैम्_४,३।३३ ।  
प्रकरणाद् इति चेत्  । जैम्_४,३।३४ ।  
  
नोत्पत्तिसंयोगात्  । जैम्_४,३।३५ ।  
  
____________________________________________________  
  
स्तर्त् म्जैन्य् ४,३।२०-२१  

चतुर्दशाधिकरणमारचयति-  
  
संस्थाप्य पौर्णमासीं तामनु वैमृध ईरितः ।  
द्वयोरङ्गमुतैकस्य द्वयोः स्यात्प्रक्रियावशात् ॥ म्जैन्य्_४,३।२० ॥  
उत्पत्तिवाक्यतः पूर्णमासं संयोगभासनात् ।  
तस्यैवाङ्गं न दर्शस्य प्रक्रिया वाक्यबाधिता ॥ म्जैन्य्_४,३।२१ ॥  
  
------------------  
  
दर्शपूर्णमासप्रकरणे श्रूयते- ऽसंस्थाप्य पौर्णमासीं वैमृधमनुनिर्वपतिऽ इति ।  
तत्र-इयं बैमृधोष्टिः प्रकरणबलात्प्रयाजादिवद्दर्शपूर्णमासयोरुभयोरप्यङ्गम्- इति चेत् ।  
न ।  
वाक्यस्य प्रबलत्वात् ।  
न च- ऽसंस्थाप्यऽ इति पौर्णमास्याः समाप्त्यभिधानात्तदङ्गत्वमयुक्तम्- इति वाच्यम् ।  
दर्शसाधारणाङ्गसमाप्त्यभिप्रायेण तदुपपत्तेः ।  
तस्मात्- उत्पत्तिवाक्यात्, एककर्तृकत्ववाचिक्त्वाप्रत्ययाच्च पूर्णमासस्यैवाङ्गम् ॥ म्जैन्य्च्_४,३।२०-२१ ॥  

(पञ्चदशे - अनुयाजादीनामाग्निमारुतोर्ध्वकालताधिकरणे सूत्रम्)  
  
अनुत्पत्तौ तु कालः स्यात् प्रयोजनेन सम्बन्धात्  । जैम्_४,३।३६ ।  
  
____________________________________________________  
  
स्तर्त् म्जैन्य् ४,३।२२-२३  

पञ्चदशाधिकरणमारचयति-  
  
किमाग्निमारुतादूर्ध्वमनुयाजैश्र्वरेदिति ।  
अङ्गं कालो ऽथवाङ्गं स्यादतिपारार्थ्यमन्यथा ॥ म्जैन्य्_४,३।२२ ॥  
पुराग्निमारुतस्यास्य ज्ञाता सोमार्थता तथा ।  
अनुयाजाश्र्व पश्वर्थाः संयोगः कालसिद्धये ॥ म्जैन्य्_४,३।२३ ॥  
  
------------------  

ज्योतिष्टोमे श्रूयते -ऽआग्निमारुतादूर्ध्वमनुयाजैश्चरतिऽ इति ।  
आग्निमारुतं नाम किञ्चिच्छस्त्रम् ।  
अनुयाजाः ऽदेवं बर्हिःऽ- इत्यादिभिः पाशुकहौत्रकाण्डपठितैरेकादशभिर्मन्त्रैः साध्या होमाः ।  
तत्र-ऽआग्निमारुतशस्त्रस्यानुयाजा अङ्गम्ऽ इत्येवमङ्गाङ्गिभावबोधनायायं संयोगः ।  
यदि-अनुयाजानामयं कालोपदेशः स्यात्,तदानीमाग्निमारुतोपन्यासस्य स्वार्थो न कश्चित्- इत्यत्यन्तपारार्थ्य स्यात् ।  
तस्मात्- बृहस्पतिसववत्, वैमृधवच्च, अनुयाजा अङ्गम्- इति प्राप्ते-  
ब्रूमः- इतरस्तोत्रशस्त्रवदाग्निमारुतशस्त्रस्य सोमाङ्गत्वं पूर्वमेवावगतम् ।  
अग्नीषोमीयविकृतौ सवनीयपशावतिदेशतः प्राप्तानामेकादशानामनुयाजानामपि प्रधाणवत्पश्वङ्गत्वमवगतम् ।  
ततः परस्परमङ्गाङ्गिभावासम्भवात्कालोपदेशार्थो ऽयं संयोगः ॥ म्जैन्य्च्_४,३।२२-२३ ॥  

(षोडशे - सोमादीनां दर्शपूर्णमासोत्तरकालताद्यधिकरणे सूत्रम्)  
  
उत्पत्तिकालविशये कालः स्याद् वाक्यस्य तत्प्रधानत्वात्  । जैम्_४,३।३७ ।  
  
____________________________________________________  
  
स्तर्त् म्जैन्य् ४,३।२४-२५  

षोडशाधिकरणमारचयति-  
  
किं दर्शपूर्णमासाभ्यामिष्टवा सोमेन यागकः ।  
अङ्गाङ्गिभावः कालो वा ह्यपारार्थ्याय चाङ्गता ॥ म्जैन्य्_४,३।२४ ॥  
दर्शादिलक्षिते काले सोमयागो विधीयते ।  
स्वतन्त्रफलवत्वेन न युक्ताङ्गाङ्गिता तयोः ॥ म्जैन्य्_४,३।२५ ॥  
  
------------------  
  
इदमाम्नायते- ऽदर्शपूर्णमासाभ्यामिष्ट्वा सोमन यजेतऽ इति ।  
तत्र- उभयोराग्निमारुतानुयाजवदन्याधीनत्वाभावाद्दर्शपूर्णमासोक्तेः पारार्ध्यपरिहाराय सोमस्य दर्शपूर्णमासाङ्गत्वबोधको ऽयं संयोगः - इति चेत् ।  
मैवम् ।  
स्वतन्त्रफलवतः सोमस्याङ्गत्वासम्भवात् ।  
फलवत्सन्निधावफलं तदङ्गं भवति, इति न्यायात् ।  
न च- अत्र बृहस्पतिसबन्यायेन सोमधर्मकर्मफलं कर्मान्तरं विधीयते- इति शक्यं वक्तुम् ।  
सोमशब्दस्य बृहस्पतिसवशब्दवश्वामत्वाभावेन धर्मातिदेशकत्वाभावात् ।  
क्त्वाप्रत्ययस्त्वसत्यप्यङ्गाङ्गिभावे कर्त्रैक्यमात्रेणोपपद्यते ।  
तस्माद्दर्शपूर्णमासशब्दस्य पारार्थ्यमभ्युपेत्यापि तदिष्ट्युपलक्षित उत्तरकाले सोमविधिरयम् ।  
एतदेवाभिप्रेत्य रथत्वरूपमस्याऽम्नायते- ऽएष वै देवरथो यद्दर्शपूर्णमासौ ।  
यो दर्शपूर्णमासाभ्यामिष्ट्वा सोमेन यजते रथस्पष्ट एवावसाने वरे देवानामवस्यमिऽ इति ।  
अवसनि निश्चिते ।  
वरे मार्गे ।  
ऽयथा रथेन क्षुण्णे मार्गे गन्तुः कण्टकपाषणादिबाधाराहित्येन सुखं भवति, तथा प्रथमं दर्शपूर्णमासाविष्टवत उत्तरकाले तदिष्टिविकृतिषु सोमाङ्गभूतदीक्षणीयप्रायणीयादिषु धर्मानुष्ठानं सुकरं भवतिऽ इत्यर्थः ।  
तस्मात्कालार्थः संयोगः ॥ म्जैन्य्च्_४,३।२४-२५ ॥  

(सप्तदशे जातेष्टिन्यायान्तर्गते वैश्वानरेष्टेः पुत्रगतफलकत्वाधिकरणे सूत्रे ३८-३९)  

फलसंयोगस् त्व् अचोदिते न स्याद् अशेषभूतत्वात्  । जैम्_४,३।३८ ।  
  
अङ्गानां तूपघातसंयोगो निमित्तार्थः  । जैम्_४,३।३९ ।  
  
____________________________________________________  
  
स्तर्त् म्जैन्य् ४,३।२६-२७  

सप्तदशाधिकरणमारचयति-  
  
पैश्वानरेष्ट्या पूतत्वं पितुः पुत्रस्य वाग्रिमः ।  
कर्तुरेव फलं युक्तं कर्तृत्वं पितुरेव हि ॥ म्जैन्य्_४,३।२६ ॥  
जाते यस्मिन्निष्टिमेतां निर्वपेत्तस्य पूतत ।  
तच्चेप्सितं पितुस्तेन पिता तत्र प्रवर्तते ॥ म्जैन्य्_४,३।२७ ॥  
  
------------------  
  
काम्योष्टिकाण्डे ऽवैश्वानरं द्वादशकपालं निवषेत्पुत्रे जातेऽ इति प्रकृत्य श्रूयते- ऽयस्मिन्जात एतामिष्टिं निर्वपति पूत एव तेजख्यन्नाद इन्द्रियावी पशुनान्भवतिऽ इति ।  
तत्र- पितुः प्रबुद्धस्य कर्तृत्वम्, न तु मुग्धस्य पुत्रस्य ।  
ततो ऽनुष्ठानफलयोर्वैयधिकरण्यपरिहाराय पितुरेव पूतत्वादि फलम्- इति चेत् ।  
मैवम् ।  
ऽयस्मिञ्जाते निर्वपति स पूतःऽ इति वाक्येन फलस्य पुत्रसम्बन्धावगमात् ।  
न च- अत्र निष्फलस्य पितुरप्रवृत्तिः- इति वाच्यम् ।  
पुत्रनिष्ठपूतत्वादेरीप्सितत्वेन स्वफलबुद्ध्याप्रवृत्तिसम्भवात् ।  
तस्मात्- पुत्रस्य पूतत्वादिकम् ॥ म्जैन्य्च्_४,३।२६-२७ ॥  

(अष्टादशे जातेष्टिन्यायान्तर्गते वैश्वानरेष्टेर्जातकर्मोत्तरकालता-  
धिकरणे वर्णकान्तरेणोक्तमेव सूत्रम्-)  
  
अङ्गानां तूपघातसंयोगो निमित्तार्थाः ॥ म्जैन्य्च्_४,३।३१ ॥  
  
____________________________________________________  
  
स्तर्त् म्जैन्य् ४,३।२८-२९  

अष्टादशाधिकरणमारचयति-  
  
जन्मानन्तरमेवेष्टिर्जातकर्मणि वा कृते ।  
निमित्तानन्तरं कार्य नैमित्तिकमतो ऽग्रिमः ॥ म्जैन्य्_४,३।२८ ॥  
जातकर्मणि निर्वृत्ते स्तनप्राशनदर्शनात् ।  
प्रागेवेष्टौ कुमारस्य विपत्तेरूर्ध्वमस्तु सा ॥ म्जैन्य्_४,३।२९ ॥  
  
------------------  
  
पुत्रजन्मनो वैश्वानरेष्टिनिमित्तित्वात्, नैमित्तिकस्य कालविलम्बायोगात्, जन्मानन्तरमेवोष्टिः- इति चेत् ।  
मैवम् ।  
स्तनप्राशनं तावज्जातकर्मानन्तरं विहितम् ।  
यदि जातकर्मणः प्रागेव वैश्वानरेष्टिर्निरुप्येत, तदा स्तनप्राशनस्यात्यन्तविलम्बात्पुत्रो विपद्येत ।  
तथा सति पूतत्वादिकमिष्टिफलं कस्य स्यात् ।  
तस्मात्- न जन्मानन्तरम्, किन्तु जातकर्मण ऊर्ध्व स्त्रेष्ठिः ॥ म्जैन्य्च्_४,३।२८-२९ ॥  

(एकोनविंशे-जातेष्टिन्यायान्तर्गते वैश्वानरेष्टेराशौचापगमो-  
त्तरकालाताधिकरणे वर्णकान्तरेणोक्तमेव सूत्रम्- )  
अङ्गानां तूपघातसंयोगो निमित्तार्थः ॥ म्जैन्य्च्_४,३।३९ ॥  
  
____________________________________________________  
  
स्तर्त् म्जैन्य् ४,३।३०  

एकोनविंशाधिकरणमारचयति-  
  
जातकर्मानन्तरं स्यादाशौचे ऽपगते ऽथवा ।  
निमित्तसनिधेराद्यः कर्तृशुद्ध्यर्थमुत्तरः ॥ म्जैन्य्_४,३।३० ॥  
  
------------------  
  
यद्यपि जातकर्मानन्तरमेव तदनुष्ठाने निमित्तभूतं जन्म सन्निहितं भवति, तथाप्यशुधिना पित्रानुष्ठोयमानमङ्गविकलं भवेत् ।  
जातकर्मणि तु विपत्तिपरिहाराय तात्कालिकी शुद्धिःशास्त्रेणैव दर्शिता ।  
ततो मुख्यसन्निधेरवश्यं वाधिकत्वाच्छुद्धिलक्षणाङ्गवैकल्यं वारयितुमाशौचादूर्ध्वमिष्टिं कुर्यात् ॥ म्जैन्य्च्_४,३।३० ॥  

(विंशे सौत्रामण्याद्यङ्नानां स्वकालकर्तव्यताधिकरणे सूत्रे ४०-४१)  
  
प्रधानेनाभिसंयोगाद् अङ्गानां मुख्यकालत्वम्  । जैम्_४,३।४० ।  
  
अप्रवृत्ते तु चोदना तत्सामान्यात् स्वकाले स्यात्  । जैम्_४,३।४१ ।  
  
____________________________________________________  
  
स्तर्त् म्जैन्य् ४,३।३१-३२  

विंशाधिकरणमारचयति-  
  
अग्निं चित्वा यजेत्सौत्रामण्येत्यङ्गेष्टिरीदृशी ।  
अङ्गिकाले स्वकाले वा स्यादाद्यो ऽन्याङ्गवन्मतः ॥ म्जैन्य्_४,३।३१ ॥  
निर्वृत्ते चयनादौ तु कर्मान्तरविधानतः ।  
स्वकाले चोदकप्राप्ते तदनुष्ठानमास्थितम् ॥ म्जैन्य्_४,३।३२ ॥  
  
------------------  
ऽअग्निं चित्वा सौत्रामण्या यजेतऽ ऽवाजपेयेनेष्ट्वा बृहस्पतिसवेन यजेतऽ इत्यत्र सौत्रामणीबृहस्पतिसवयारेङ्गत्वं पूर्वमुक्तम् ।  
तच्चाङ्गमङ्गिकाले ऽङ्गिना सह प्रयोक्तव्यम् ।  
इतरेषामङ्गानां तथा प्रयुज्यमानत्वात्- इति चेत् ।  
मैवम् ।  
क्त्वाप्रत्ययेन पूर्वकालवाचिना साङ्गे चयनादौ निर्वृत्ते सति पश्चात्कर्मान्तरत्वेन सौत्रामण्यादेर्विहितत्वात् ।  
यदि-अङ्गिना सहैकप्रयोगः स्यात्, तदा क्त्वाप्रत्ययप्रापितः पूर्वोत्तरकालविभागो बाध्येत ।  
न हि- अङ्गिना सह प्रयोक्तव्यानामुखासम्भरणादीनां चयने निर्वृत्ते पश्चाद्विधानं श्रुतम् - ततः पृथग्प्रयोगे ऽवश्यभाविनि सति स्वस्वचोदकप्रपिते तदनुष्ठानं युक्तम् ।  
सौत्रामण्या इष्टिप्रकृतिकत्वात्पर्वकालश्चेदकप्राप्तः ।  
चयनेन सहैकप्रयोगे तु पर्वण्युखासम्भरणादिविधानादन्यस्मिन्दन सौत्रामणी व्रसज्येत ।  
तथा बृहस्पतिसवस्य ज्योतिष्टोमविकृतित्वात्, वसन्तकालश्चोदकप्राप्तः ।  
वाजपेयेन सह प्रयोगैक्ये शरदि वाजपेयस्य विहितत्वाद्बृहस्पतिसवो ऽपि शरदि प्रसज्येत ।  
तस्मात्- अतिदिष्टे पर्वणि वसन्ते च तदनुष्ठानम् ।  
ननु सर्वत्राङ्गापूर्वैः प्रधानापूर्व जनयितव्यम्, इह तु पूर्वकालीनेन साङ्गप्रधानानुष्ठानेन फलापूर्वस्य निष्पन्नत्वादुत्तरकालीनप्रङ्गं निरर्थकम्- इति चेत् ।  
न ।  
तस्यैवापूर्वस्यानेनाङ्गेन प्राबल्यदशायाः कल्पनीयत्वात् ।  
तस्मात्- नाङ्गिनः काले ऽनुष्ठानम्, किन्तु स्वकाले- इति स्थितम् ॥ म्जैन्य्च्_४,३।३१-३२ ॥  

इति श्रीमाधवीये जैमिनीयन्यायमालाविस्तरे चतुर्थाध्यायस्य तृतीयः पादः  

_________________________________________________________________________  

अथ चतुर्थाध्यायस्य चतुर्थ पादः ।  

(प्रथमे राजसूयेज्यानां देवनाद्यङ्गकत्वाधिकरणे सूत्रे १-२)  
  
प्रकरणशब्दसामान्याच् चोदनानाम् अनङ्गत्वम्  । जैम्_४,४।१ ।  
  
अपि वाङ्गमनिज्याः स्युस् ततो विशिष्टत्वात्  । जैम्_४,४।२ ।  
  
____________________________________________________  
  
स्तर्त् म्जैन्य् ४,४।१-२  
  
चतुर्थपादे प्रथमाधिकरणमारचयति-  
  
राजसूये ऽनुमत्यादि देवनादि च ते उभे ।  
मुख्ये उतैकमुख्यत्वं स्यादाद्यः प्रक्रियैक्यतः ॥ म्जैन्य्_४,४।१ ॥  
यागानां राजसूयत्वादङ्गित्वं फलवत्त्वतः ।  
देवनाद्यफलं यत्तदङ्गं फलवतो यजेः ॥ म्जैन्य्_४,४।२ ॥  
  
------------------  
  
राजसूयप्रकरणे यागरूपा अनुमत्यादयो बहवः श्रुताः- ऽअनुमत्यै पुरोडाशमष्टाकपालं निर्वपतिऽ ऽनैऋतमेककपालम्ऽ ऽआदित्यं चरु निर्वपतिऽ ऽआग्नावैष्णवमेकादशकपालम्ऽ इत्यादयः ।  
यथैता इष्टयः, तथा पशवो ऽपि श्रुताः- ऽआदित्यां मल्हां गर्भिणीमालभते, ऽ ऽमारुतीं पृश्रिम्ऽ ऽप्रष्ठौहीमश्विभ्याम्ऽ इत्यादि ।  
मल्हा मणिला गलस्तनयुक्तेत्यर्थः ।  
तस्या अदितिर्देवता ।  
पृश्रिरल्पतनुः ।  
तस्या मरुतो देवता ।  
यावता वयसा वर्षत्रयरूपेण पृष्ठे भारं वोढुं शक्तिर्भवति, तावद्वयस्का प्रष्ठौही ।  
तस्या आश्विनौ देवता ।  
एवमभिषेचनीयदशपेयादयः सोमयागाः श्रुताः ।  
तथा ऽवल्मीकवपायां होमःऽ इत्यादयो दर्विहोमाः ।  
यथैत इष्टिपशुसोमदर्विहोमाश्चतुर्विधा यागरूपाः, एवमयागरूपा अपि द्यूतादयः श्रुताः- ऽप्रष्ठौहीं दीव्यतिऽ ऽअक्षैर्दीव्यतिऽ ऽराजन्यं जिनातिऽ ऽशौनः शेपमा ख्यापयतिऽ इत्यादयः ।  
तत्र यागा यथा मुख्याः, तथा देवनादीनामपि मुख्यत्वं युक्तम् ।  
प्रकरणपाठस्योभयत्र समानत्वात्- इति प्राप्ते, ब्रूमः- ऽराजा स्वाराज्यकामो राजसूयेन यजेतऽ इत्यत्राऽख्यातवाच्यायां भावनायां धातुवाच्यो यागः करणम् ।  
राजसूयशब्दश्चाप्रसिद्धार्थत्वाद्यागसामानाधिकरण्येन तन्नामधेयं भवति ।  
तथा सति ऽराजसूयेन यागेन स्वाराज्यं भावयेत्ऽ इति वाक्यार्थपर्यवसानादनुमत्यादीनां यागानामेव फलवत्त्वादङ्गित्वम्, तत्सन्निधौ श्रूयमाणमफलं देवनादिकं यागाङ्गम् ॥ म्जैन्य्च्_४,४।१-२ ॥  

(द्वितीये देवनस्य कृत्स्नराजसूयाङ्गताधिकरणे सूत्रे ३-४)  
  
मध्यस्थं यस्य तन्मध्ये  । जैम्_४,४।३ ।  
  
सर्वासां वा समत्वाच् चोदनातः स्यान् न हि तस्य प्रकरणं देशार्थम् उच्यते मध्ये  । जैम्_४,४।४ ।  
  
____________________________________________________  
  
स्तर्त् म्जैन्य् ४,४।३  

द्वितीयाधिकरणमारचयति-  
एकस्यैवाभिषेच्यस्य तदङ्गं निखिलस्य वा ।  
राजसूयस्यापकर्षादाद्यः प्रक्रिययोत्तरः ॥ म्जैन्य्_४,४।३ ॥  
  
------------------  
  
यदेतत्-देवनादिकमङ्गम्- इत्युक्तम्, तदेतभिषेचनीयस्य सोमयागस्यैकस्यैवाङ्गम् ।  
कुतः ।  
अपकर्षात् ।  
यद्यपि- अभिषेचनीयविधेरूर्ध्वे तत्सन्निधौ देवनादयः समाम्नाताः, तथापि- अभिषेचनीयमध्वे ते ऽपकृष्यन्ते ।  
ऽमाहेन्द्रस्य स्तोत्रं प्रत्यभिषिच्यतेऽ इति वाक्येन राज्ञो यजमानस्याभिषेको माध्यन्दिनसवने स्तोत्रकाले ऽपकृष्यते ।  
तस्मिन्नपकृष्टे सति ततः पूर्वमाम्नातानां देवनादीनामर्थसिद्धो ऽपकर्षः ।  
ततो माहेन्द्रस्तोत्रादिवदभिषेचनीयप्रयोगान्तः पातित्वाद्देवनादिकमभिषेचनीय स्वैवाङ्गम्- इति प्राप्ते,-  
ब्रूमः- किं तदङ्गत्वे सन्निधिः प्रमाणम्, किंवा प्रयोगपरिकल्पितमवान्तर प्रकरणम् ।  
उभयथापि प्रत्यक्षस्य महाप्रकरणस्य प्रबलत्वाद्देवनादिकं राजसूयस्याङ्गम् ।  
राजसूयशब्दश्चानुमत्यादीन्सर्वान्यागानभिधत्ते ।  
तस्मात्सर्वेषामेतदङ्गम् ।  
अनुष्ठानं तु राजसूयमध्ये क्वचिदपेक्षितमिति वचनबलादभिषेचनीयगतमाहेन्द्रस्तोत्रकाले तदनुष्ठीयते ॥ म्जैन्य्च्_४,४।३ ॥  

(तृतीये सौम्यादीनामुपसत्कालकत्वाधिकरणे सूत्रे ५-६)  
  
प्रकरणाविभागे च विप्रतिषिद्धं ह्य् उभयम्  । जैम्_४,४।५ ।  
  
अपि वा कालमात्रं स्याद् अदर्शनाद् विशेशस्य  । जैम्_४,४।६ ।  
  
____________________________________________________  
  
स्तर्त् म्जैन्य् ४,४।४-५  

तृतीयाधिकरणमारचयति-  
  
किं पुरस्तादुपसदां सौम्येन प्रचरेदिति ।  
अङ्गाङ्गिभावः कालो वा वाक्यादाद्यः प्रतीयते ॥ म्जैन्य्_४,४।४ ॥  
पुरस्तादिति कालो ऽत्र भाति कालविधिस्ततः ।  
नाङ्गं कस्यापि सौम्यादि प्रधानमितरेष्टिवत् ॥ म्जैन्य्_४,४।५ ॥  
  
------------------  
राजसूये संसृच्छब्दवाच्यान्याग्नेयाष्टाकपालादीनि ।  
तेष्वष्टमनवमदशमानि सौम्य- त्वाष्ट्र-वैष्णवानि ।  
तद्विषयमिदं वाक्यमाम्नायते- ऽपुरस्तादुपसदां सौम्येन प्रचरन्ति, अन्तरा त्वाष्ट्रेण, उपरिष्टाद्वैष्णवेनऽ इति ।  
यो ऽयं राजसूये सोमयागः, तस्मिन्नतिदिष्टानामुपसदामादिमध्यावसानेषु सौम्यादीनां त्रयाणामनुष्ठानमनेन वाक्येन चोद्यते ।  
ततो वाक्यात्सौम्यादीन्युपसदामङ्गानि- इति प्राप्ते, ब्रूमः- ऽउपसदाम्ऽ इति षष्ठ्याः कालवाचिना ऽपुरस्तात्ऽ इति शब्देनान्वयात् ।  
सौम्यादीनां कालविशेषसम्बन्धपरमिदं वाक्यम्, न त्वङ्गाङ्गिभावपरम् ।  
ततो न कस्याप्यङ्गं सौम्यादिकम्, किन्तु- अनुमत्यादिवत्प्रधानम् ॥ म्जैन्य्च्_४,४।४-५ ॥  

(चतुर्थे- आमनहोमानां साङ्ग्रहण्यङ्गताधिकरणे सूत्रम्-)  
  
फलवद् वोक्तहेतुत्वाद् इतरस्य प्रधानं स्यात्  । जैम्_४,४।७ ।  
  
____________________________________________________  
  
स्तर्त् म्जैन्य् ४,४।६  

चतुर्थाधिकरणमारचयति-  
  
मुख्यताऽमनहोमस्य साङ्ग्रहण्यङ्गताथवा ।  
मुख्यत्वमविरुद्धत्वात्फलाय स्यात्तदङ्गता ॥ म्जैन्य्_४,४।६ ॥  
  
------------------  
  
काम्येष्टिकाण्डे श्रूयते- ऽवैश्वदेवीं साङ्ग्रहणीं निर्वपेद्प्रामकायः ऽ इति ।  
तत्र- आमनहोमाः श्रुताः- ऽआमनस्य- आमनस्य देवाः- इति तिस्त्र आहुतीजुहोतिऽ इति ।  
त एत आमनहोमाः साङ्ग्रहण्येष्ट्या सह समप्रधानभूताः ।  
न हि तेषां मुख्यत्वे कश्चिद्विरोधो ऽस्ति ।  
दृष्टं ह्याग्नेयादिष्वनुमत्यादिषु च बहूनां मुख्यत्वम्- इति चेत् ।  
मैवम् ।  
ऽदर्शपूर्णमासाभ्यां स्वर्गकामःऽ इति वाक्येन ऽस्वाराज्यकामो राजसूयेनऽ इति वाक्येन च यथा बहूनां फलसम्बन्धावगमः, तथाऽमनहोमानाम् ।  
फलसम्बन्धाभावे सति प्राधान्यायोगात् ।  
ऽसाङ्ग्रहणीं निर्वपेद्ग्रामकामःऽ इति वाक्यं तु साङ्ग्रहण्याः सन्निधावाम्नाता अफला आमनहोमास्तदङ्गम् ॥ म्जैन्य्च्_४,४।६ ॥  

(पञ्चमे दधिग्रहस्य नित्यताधिकरणे सूत्राणि ८-११)  
  
दधिग्रहो नैमित्तिकः श्रुतिसंयोगात्  । जैम्_४,४।८ ।  
  
नित्यश् च ज्येष्ठशब्दात्  । जैम्_४,४।९ ।  
  
सार्वरूप्याच् च  । जैम्_४,४।१० ।  
  
नित्यो वा स्याद् अर्थवादस् तयोः कर्मण्य् असम्बन्धाद् भङ्गित्वाच् चान्तरायस्य  । जैम्_४,४।११ ।  
  
____________________________________________________  
  
स्तर्त् म्जैन्य् ४,४।७-८  

पञ्चमाधिकरणमारचयति-  
  
नित्यनैमित्तिकत्वे वा नित्यतैव दधिग्रहे ।  
देवान्तरायाज्ज्यैष्ठ्याच्च स्यादस्योभयरूपता ॥ म्जैन्य्_४,४।७ ॥  
निमित्तत्वद्योतिनो ऽत्र यदिशब्दादयो न हि ।  
अतो ऽस्य न निमिसत्वं केवला नित्यतोचिता ॥ म्जैन्य्_४,४।८ ॥  
  
------------------  
  
ज्योतिष्टोमे श्रूयते- ऽयां वै काञ्चिदध्वर्युयजमानश्च देवतामन्तरीतः, तस्या आवृश्च्येते ।  
यत्प्राजापत्यं दधिग्रहं गृह्णाति, शमयत्येवैनाम्ऽ इति सो ऽयं दधिग्रहो नित्यो नैमित्तिकश्चेत्युभयात्मकः ।  
कुतः ।  
आकारद्वयसाधकसद्भावात् ।  
देवतान्तरायेण तद्देवताक्षोभनुपन्यस्य ग्रहेण शमनाभिधानात् ।  
अन्तरायो निमित्तम्, ग्रहो नैमित्तिक इति प्रतिभाति ।  
तथा ज्येष्ठत्वमाम्नातम्- ऽज्येष्ठो वा एष ग्रहाणाम्ऽ इति ।  
ज्येष्ठत्वं नाम पशस्तत्वम् ।  
तच्च नित्यत्वे सत्युपपद्यते ।  
नैमित्तिकस्य पाक्षिकत्वादप्रशस्तत्वम् ।  
तस्मात्- हेतुद्वयबलादुभयात्मकः- इति चेत् ।  
मैवम् ।  
देवतान्तरायस्य निमित्तत्वाभावात् ।  
निमित्तत्वे यदिशब्द उपबध्येत, सप्तमी वा श्रूयते ।  
यच्छब्दो वान्तरायकर्त्रोरध्वर्युयजमानयोः सामानाधिकरण्येन प्रयुज्येत ।  
ऽयदि रथन्तरसामा सोमः स्यादैन्द्रवायवाग्रान्गरहान्गृह्णीयात्ऽ ऽभिन्ने जुहोति, यो वै संवत्सरमुख्यमभृत्वाग्निं चिनुतेऽ इत्यादिषु सम्प्रतिपन्ननिमित्तेषु तद्दर्शनात् ।  
तस्मात्- केवलनित्यत्वमेव दधिग्रहस्योचितम् ।  
देवतास्त्रोभतत्समाधानोपन्यासो विधेयदधिग्रहस्तुतयेर्ऽथवादः ॥ म्जैन्य्च्_४,४।७-८ ॥  

(षष्ठे वैश्वानरस्य नैमित्तिकत्वाधिकरणे सूत्रे १२-१३)  
  
वैश्वानरश् च नित्यः स्यान् नित्यैः समानसङ्ख्यत्वात्  । जैम्_४,४।१२ ।  
  
पक्षे वोत्पन्नसंयोगात्  । जैम्_४,४।१३ ।  
  
____________________________________________________  
  
स्तर्त् म्जैन्य् ४,४।९  

षष्ठाधिकरणमारचयति-  
  
नित्यो नौमित्तिको वा स्याद्यागो वैश्वानरश्चितौ ।  
नित्यः पुरेव यच्छब्दादविरोधाच्च पश्चिमः ॥ म्जैन्य्_४,४।९ ॥  
  
------------------  
  
अग्निचयने श्रूयते-ऽयो वै संवत्सरमुख्यमभृत्वाग्निं चिनुते ।  
यथा सामिनर्भो विपद्यते, तादृगेव तदार्तिमार्छेत् ।  
वैश्वानरं द्वादशकपालं पुरस्तान्निर्वपेत्ऽ इति ।  
उखा पिठरः ।  
तामुखाम् ऽयञ्जानः प्रथमं मनःऽ इत्यादिप्रपाठकाम्नातैर्मन्त्रैः सम्पाद्य, तस्यामुखायामग्निं निधाय, षडुद्यामे द्वादशोद्यामे वा शिक्ये तामुखामवस्थाप्य, तच्छिक्यं स्वकण्ठे बद्ध्वा, तमुख्यमग्निं संवत्सरं भृत्वा पश्चादिष्टकाभिरग्निश्चेतव्यः ।  
अभरणे त्वपूर्णगर्भपातवद्विनाशः स्यात् ।  
ततो वैश्वानरेष्टिं  चयनात्प्रागेव कुर्यात्, इत्यर्थः ।  
अत्राप्यन्तरायवाक्यवदभरणवाक्यस्यार्थवादत्वान्नित्या वैश्वानरेष्टिः- इति चेत् ।  
मैवम् ।  
ऽयः पुमानभृत्वाग्निं चिनुते, स निवपेत्ऽ इति कर्तृसमानाधिकृतयच्छब्दबलादभरणेष्टयोर्निमित्तनैमित्तिक भावाबभासात् ।  
किञ्च दधिग्रहस्य नित्वस्य पाक्षिकत्वरूपं नैमित्तिकत्वं विरुद्धम् ।  
इह तु नित्यत्वे प्रमाणभावादेकमेव नैमित्तिकत्वमित्वविरोधः ॥ म्जैन्य्च्_४,४।९ ॥  

(सप्तमे षष्ठाचितेर्नैमित्तिकत्वाधिकरणे सूत्राणि १४-१८)  
  
षट्चितिः पूर्ववत्त्वात्  । जैम्_४,४।१४ ।  
  
ताभिश् च तुल्यसङ्ख्यानात्  । जैम्_४,४।१५ ।  
  
अर्थवादोपपत्तेश् च  । जैम्_४,४।१६ ।  
  
एकचितिर् वा स्याद् अपवृक्ते हि चोद्यते निमित्तेन  । जैम्_४,४।१७ ।  
  
विप्रतिषेधात् ताभिः समानसङ्ख्यम्  । जैम्_४,४।१८ ।  
  
____________________________________________________  
  
स्तर्त् म्जैन्य् ४,४।१०  

सप्तमाधिकरणमारचयति-  
  
नित्या षष्ठी चितिर्नो वा पञ्चापेक्षत्वतो ऽग्निमः ।  
अपवृक्तावप्रतिष्ठानिमित्तीकृतितो ऽन्तिमः ॥ म्जैन्य्_४,४।१० ॥  
  
------------------  
  
अग्नौ श्रूयते- ऽसंवत्सरो वा एनं प्रतिष्ठायै नुदते, यो अग्निं चित्वा न प्रतितिष्ठति, पञ्च पूर्वाश्चितयो भवन्ति, अथ षष्ठीं चितिं चिनुतेऽ इति ।  
लाङ्गलेन कृष्टे व्याममात्रे भूप्रदेशे नानाविधाभिरिष्टिकाभिः पक्ष्याकारेण स्थानं निष्पाद्यते, सेयं चितिः ।  
तादृश्यः पञ्च चितयः पूर्वाः क्रियन्ते ।  
ततः षष्ठी चितिः ।  
तत्र ऽषण्णां पूरणी षष्ठीऽ इति व्युत्पत्तौ पूर्वाः पञ्च चितूरपेक्षत्रे ।  
अन्यथा षट्सङ्ख्यापूरकत्वासम्भवात् ।  
तस्मात्- एकप्रयोगनियमादितरचितिवन्नित्या- इति चेत् ।  
मैवम् ।  
ऽअग्निं चित्वाऽ इति पूर्वाभिरेव पञ्चमिश्चित्यस्याग्निचयनस्य समाप्तौ स्त्रत्यां पश्चात्- ऽयो ऽत्र न प्रतितिष्ठति, असौ षष्ठीं चिनुतेऽ इति कर्तृसमानाधिकृतेन यच्छब्देनाप्रतिष्ठां निमित्तीकृत्त्य विधानात्षष्ठी नैमित्तिकी ।  
ततः- पञ्चचितिको नित्यो ऽग्निः, नैमित्तिकस्त्वेकचितिकः, इति प्रयोगैक्यम् ।  
पूरणप्रत्ययस्त्वभिधानापेक्षयोपपद्यते ।  
ऽपूर्वाः पञ्च चितयो ऽभिहिताः ।  
अथाभिधास्यमानां षष्ठीं चितिं चिनुते, इति वचनव्यक्तिः ॥ म्जैन्य्च्_४,४।१० ॥  

(अष्टमे पिण्डपितृयज्ञस्यानङ्गताधिकरणे सूत्राणि १९-२१)  
पितृयज्ञः स्वकालत्वाद् अनङ्गं स्यात्  । जैम्_४,४।१९ ।  
  
तुल्यवत् प्रसङ्ख्यानात्  । जैम्_४,४।२० ।  
  
प्रतिषिद्धे च दर्शनात्  । जैम्_४,४।२१ ।  
  
____________________________________________________  
  
स्तर्त् म्जैन्य् ४,४।११  

अष्टमाधिकरणमारचयति-  
  
क्रत्वङ्गं स्यान्न वा पिण्डपितृयज्ञः क्रतौ हि सः ।  
अमाषास्योक्तितो मैवं तत्कालोक्तेः पुमर्थता ॥ म्जैन्य्_४,४।११ ॥  
  
------------------  
  
इदमाम्नायते- ऽअमावास्यायामपराह्णे पिण्डपितृयच्चेन चरन्तिऽ इति ।  
तत्र-अमावास्याशब्दवाच्ये कर्मणि विधीयमानत्वादयं पिण्डपितृयज्ञः क्रत्वङ्गम्- इति चेत् ।  
मैवम् ।  
अमावास्याशब्दस्य कालवाचित्वात् ।  
कर्मणि त्वयं शब्दो लाक्षणिकः ।  
न च - वाक्येन क्तत्वङ्गत्वाभावे ऽपि प्रकरणेन तद्भेवत्- इति वाच्यम् ।  
तस्यानारभ्याधीतत्वात् ।  
तस्मात्- अयं पुरुषार्थः ॥ म्जैन्य्च्_४,४।११ ॥  

(नवमे रशनाया यूपाङ्गताधिकरणे सूत्राणि २२-२४)  
  
पश्वङ्गं रशना स्यात् तदागमे विधानात्  । जैम्_४,४।२२ ।  
  
यूपाङ्गं वा तत्संस्कारात्  । जैम्_४,४।२३ ।  
  
अर्थवादश् च तदर्थवत्  । जैम्_४,४।२४ ।  
  
____________________________________________________  
  
स्तर्त् म्जैन्य् ४,४।१२  
  
नवमाधिकरणमारचयति-  
  
रज्जुर्हितीया पश्वर्था यूपार्था वान्वयात्पशौ ।  
पश्वर्था त्रिवृत्रा यूपं परिवीयेति यूपगा ॥ म्जैन्य्_४,४।१२ ॥  
  
------------------  
  
ज्योतिष्टोमे श्रूयते- ऽआश्विनं ग्रहं गृहीत्वा त्रिवृता यूपं परिवीयाऽग्नेयं सबनयिं पशुमुपाकरोतिऽ इति ।  
तत्र- सवनीयपशोरग्नीषोमीयविकृतित्वाच्चोदकप्राप्तं यूपपरिव्याणं कालोपलक्षणार्थमनूद्य परिव्याणोत्तरकाले त्रिवृद्रशनोपलक्षितपशोरुपाकरणं विधीयते ।  
ततो ऽत्र रशनायाः पश्वन्वयात्पशुबन्धनेन पशोरितस्ततो ऽपक्रमणनिवारणरूपदृष्टार्थ लाभाच्च पश्वर्था रशना- इति चेत् ।  
मैवम् ।  
ऽत्रिवृताऽ इति तृतीयया ऽयूपम्ऽ इति द्वितीयया च शेषशेषिभावावनमात्, अव्यवहितान्वयलाभाच्च रशना यूपार्था ।  
कालस्तु ऽआश्विनं ग्रहं गृहीत्वा ऽ इत्यनेनैवोपलक्षितः ।  
पश्वनपक्रमणवद्यूपदार्ड्यमपि दृष्टमेव प्रयोजनम् ।  
न च- परिव्याणेन दोर्ढ्य चोदकादेव सिद्धम् - इति वाच्यम् ।  
तस्मिन्सिद्धिसति पुवर्विधानादेव द्वितीयया रशनया परिव्याणान्तराङ्गीकारात् ।  
तस्मात् - इयं द्वितीया रशना यूपार्था ॥ म्जैन्य्च्_४,४।१२ ॥  

( दशमे स्वरोः पश्वङ्गताधिकरणे सूत्राणि २५-२८)  
  
स्वरुश्चाप्य् एकदेशत्वात्  । जैम्_४,४।२५ ।  
  
निष्क्रयश् च तदङ्गवत्  । जैम्_४,४।२६ ।  
  
पश्वङ्गं वा तदर्थः स्यात्  । जैम्_४,४।२७ ।  
  
भक्त्या निष्क्रयवादः स्यात्  । जैम्_४,४।२८ ।  
  
____________________________________________________  
  
स्तर्त् म्जैन्य् ४,४।१३  

दशमाधिकरणमारचयति-  
स्वरुर्यूपे पशौ वाङ्गं यूपस्येत्युक्तितो ऽग्रिमः ।  
स्वरुणा पशुमञ्ज्यादित्युक्तेः पश्वङ्गता स्फुटा ॥ म्जैन्य्_४,४।१३ ॥  
  
------------------  
  
अग्नीषोमीयपशौ श्रूयते - ऽयूपस्य स्वरुं करोतिऽ ऽस्वरुणा पशुमनक्तिऽ इति ।  
तत्र - स्वरोर्यूपसम्बन्धभिधानाद्यूपाङ्गत्वम् - इति चेत् ।  
मैवम् ।  
ऽस्वरुणा पशुम्ऽ इति तृतीयया द्वितीयया चाङ्गाङ्गिभावावगतौ संवन्धसामान्यवाचिन्याः षष्ठ्या यूपीयच्छेदनजन्यत्वाभिप्रायेणापि नेतुं शक्यत्वात् ।  
तस्मात्- स्वरुः पश्वङ्गम् ॥ म्जैन्य्च्_४,४।१३ ॥  

(एकादशे - आघारादीनामङ्गताधिकरणे सूत्राणि २९-३८)  
  
दर्शपूर्णमासयोर् इज्याः प्रधानान्य् अविशेषात्  । जैम्_४,४।२९ ।  
  
अपि वाङ्गानि कानिचिद् येष्व् अङ्गत्वेन संस्तुतिः सामान्यो ह्य् अभिसम्बन्ह्दः  । जैम्_४,४।३०  ।  
  
तथा चान्यार्थदर्शनम्  । जैम्_४,४।३१ ।  
  
अवशिष्टं तु कारणं प्रधानेषु गुणस्य विद्यमानत्वात्  । जैम्_४,४।३२ ।  
  
नानुक्ते ऽन्यार्थदर्शनं परार्थत्वात्  । जैम्_४,४।३३ ।  
  
पृथक्त्वे त्व् अभिधानयोर् निवेशः श्रुतितो व्यपदेशाच् च तत्पुनर्मुख्यलक्षणं यत्फलवत्वं तत्सन्निधाव् असंयुक्तं तदङ्गं स्याद् भागित्वात् कारणस्याश्रुतश् चान्यसम्बन्धः  । जैम्_४,४।३४ ।  
  
गुणाश् च नामसंयुक्ता विधीयन्ते नाङ्गेषूपपद्यन्ते  । जैम्_४,४।३५ ।  
  
तुल्या च कारणश्रुतिर् अन्यैर् अङ्गाङ्गिसम्बन्धः  । जैम्_४,४।३६ ।  
  
उत्पत्ताव् अभिसम्बन्धस् तस्माद् अङ्गोपदेशः स्यात्  । जैम्_४,४।३७ ।  
  
तथा चान्यार्थदर्शनम्  । जैम्_४,४।३८ ।  
  
____________________________________________________  
  
स्तर्त् म्जैन्य् ४,४।१४  
  
एकादशाधिकरणमारचयति-  
  
आघारादेश्च मुख्यत्वं न वाऽग्नेयादिवत्तु तत् ।  
षण्मुख्या नामतः सिद्धाःशेषा अन्ये ऽङ्गसंस्तुतेः ॥ म्जैन्य्_४,४।१४ ॥  
  
------------------  
  
दर्शपूर्ण मासयोराघाराज्यभागप्रयाजानुयाजादयः कालसंयोगमन्तरेणाऽम्नाताः ।  
आग्नेयादयः षड्यागाः कालसंयोगेन चोदिताः ।  
तत्र - आग्नेयादीनां यथा प्राधान्यमङ्गीकृतम्, तथैवाऽघारादीनामप्यङ्गीकर्तव्यम् ।  
यथा राजसूये परस्परविलक्षणानामिष्टिपशुसोमानां बहूनां समप्राधान्यम्, तद्वत् ।  
एकप्रकरणपाठश्चोभयत्रापि समानः ।  
तस्मात् - आघारादीनामाग्नेयादीनां च समप्रधान्यम् - इति प्राप्ते -  
ब्रूमः- ऽराजा स्वाराज्यकामो राजसूयेन यजेतऽ इत्यत्र राजसूयशब्दो राजसम्बन्धात्प्रवर्तमानो राजकर्तृकाणामेकप्रकरण पठितानां सर्वेषां यागानां नामधेयं भवति ।  
दर्शपूर्णमासशब्दौ तु कालवाचिनौ सन्तौ कालसंयोगेन विहितानामेवाऽग्नेयादीनां षण्णां यागानां नामधेयतां प्रतिपद्येते ।  
ततः ऽदर्शपूर्णमासाभ्यां स्वर्गकामो यजेतऽ इति वाक्येन तन्नामधेयवशादाग्नेयादयः षडेव यागाः फलसम्बन्धित्वेन प्रतीयमाना मुख्याः ।  
अन्ये त्वाज्यभागाघारादयस्तन्नामरहिता निष्फला आग्नेयादीनां शेषाः ।  
एवं सत्यङ्गत्वेन स्तुतिरुपपद्यते ।  
ऽचक्षुषी वा एते यज्ञस्य, यदाज्यभागौऽ इत्याज्यभागौ यज्ञशरीरस्याङ्गिनो ऽङ्गत्वेन स्तूयेते ।  
ऽयत्प्रयाजानुयाजा इज्यन्ते वर्म वा एतश्चज्ञाय क्रियतेऽ इति यज्ञशरीरोपकारकवर्मत्वेन प्रयाजानुयाजाः स्तूयन्ते ।  
एवमाघारादिषूदाहार्यम् ।  
एतच्च सति सादृश्ये सम्भवति ।  
तस्मात् - आधारादीनां नास्ति मुख्यत्वम् ॥ म्जैन्य्च्_४,४।१४ ॥  

(द्वादशे ज्येतिष्टोमे दीक्षणीयादीनामङ्गताधिकरणे सूत्राणि ३९-४१)  
  
ज्योतिष्टोमे तुल्यान्य् अविशिष्टं हि कारणम्  । जैम्_४,४।३९ ।  
  
गुणानां तूत्पत्तिवाक्येन सम्बन्धात् कारणश्रुतिस् तस्मात् सोमः प्रधानं स्यात्  । जैम्_४,४।४० ।  
  
तथा चान्यार्थदर्शनम्  । जैम्_४,४।४१ ।  
  
____________________________________________________  
  
स्तर्त् म्जैन्य् ४,४।१५  

द्वादशाधिकरणमारचयति-  
  
मुख्या न वा दीक्षणीया मुख्या स्यात्सोमसाम्यतः ।  
ज्योर्तिषि यस्य स्तोमाः स्युरिति सोमैकमुख्यता ॥ म्जैन्य्_४,४।१५ ॥  
  
------------------  
  
ऽज्योतिष्टोमेन स्वर्गकामो यजेतऽ इत्यस्य प्रकरणे- ऐन्द्रवायवग्रहादयः सोमयागाः, दीक्षणीयादीष्टयः, अग्नीषोयादि पशवः, अग्नीषोयादिपशवः, आम्नाताः ।  
तत्र - आग्नेयादिपक्षपातिदर्शपूर्णमासनामवज्ज्योतिष्टोमनाम्नः सोमपक्षपाते हेत्वभावेन राजसूयनामवत्प्रकृतसर्वयागसाधारणत्वात्, सोमसमानानां दीक्षणीयादीनामप्यस्ति मुख्यत्वम्- इति चेत् ।  
मैवम् ।  
सोमयागपक्षपाते हेतुसद्भावात् ।  
ऽज्योर्तीषि स्तोमा यस्य यज्ञस्य सो ऽयं ज्योतिष्टोमःऽ इति हि तद्व्युत्पत्तिः ।  
अत एव ब्राह्मणम् - ऽत्रिवृत्, पञ्चदशः, सप्तदशः, एकविंशः, एतानि वाय तानि ज्योतिंषि य एतस्य स्तोमाःऽ इति ।  
स्तोमानां ज्योतिष्ट्वं यज्ञप्रकाशकत्वम् ।  
न चेष्टयः पशवो वा त्रिवृदादिस्तोमयुक्ताः प्रतिभासन्ते ।  
तस्मात् - ज्योतिष्टोमनाम्ना सोमयागानामेव फलसम्बन्धावगमादफला इष्टिपशवो न मुख्या इति सोमयागानामेव प्राधान्यम् ॥ म्जैन्य्च्_४,४।१५ ॥  

इति श्रीमाधवीये जैमिनीयन्यायमालाविस्तरे चतुर्थाध्यायस्य चतुर्थपादः  

चतुर्थो ऽध्यायश्च समाप्तः ॥  

