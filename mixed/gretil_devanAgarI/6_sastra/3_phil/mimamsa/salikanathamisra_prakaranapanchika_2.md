---
title: 'Salikanathamisra: Prakaranapancika, 2'

---
## Intro

Salikanathamisra: Prakaranapancika, 2  

Salikanathamisra: Prakaranapancika,   
with Jayapuri Narayanabhatta's Nyayasiddhi:  
Prakarana 2  

Input by members of the SANSKNET-project  
(www.sansknet.org)  

This GRETIL version has been converted from a custom Devanagari encoding.  
Consequently, word boundaries may not always be marked by spaces.  
The text is not proof-read.  

## पाठः

________________________________________  

ॐ  
श्रीमत्प्रभाकरगुरुतन्त्रधुरन्धरेण  
महामहोपाध्याय-शालिकनाथमिश्रेण प्रणीता प्रकरणपञ्चिका  
न्यायसिद्ध्याख्यया व्याख्यया विषमस्थलटिप्पराया  
च समलङ्कृता  
  
________________________________________  

नीतिपथो नाम  
द्वितीयं प्रकरणम् ।  

प्रकरणार्थप्रतिज्ञा ।  
अर्थासंस्पर्शिताशङ्का यथा शब्दस्य वार्यते ।  
प्रभाकरगुरोः शिष्यैस्तथा यत्नो विधीयते  ॥ १ ॥  
पूर्वपक्षः ।  
अत्र लौकिकवाक्यानां व्यभिचाराभिमानतः ।  
अर्थासंस्पर्शितां केचिदाहुः शब्दस्य वादिनः  ॥ २ ॥  
निश्चयो ऽर्थस्य संस्पर्शः स चार्थाव्यभिचारिणाः ।  
प्रत्यक्षादेरेव भवेच्छब्दस्तु व्यभिचारवान्  ॥ ३ ॥  
विनाप्यर्थं हि शब्देन प्रतीतिरुपजायते ।  
अङ्गुल्यग्रे ऽस्ति करिणां यूथमित्येवमादिना  ॥ ४ ॥  
नचात्र शक्यते वक्तुं शुक्तौ रजतबोधवत् ।  
अग्रहाद् भ्रान्तिरेषेति कारणस्याविशेषतः  ॥ ५ ॥  
दुष्टा हि ३०हेतवः कार्यं सम्पूर्णं कर्तुमक्षमाः ।  
तेन भेदाग्रहो युक्तः शुक्तिकारजतादिषु  ॥ ६ ॥  
इह तु ज्ञानहेतुर्यः शब्दः स न विशिष्यते ।  
विशिष्यते यस्तु वक्ता स ज्ञानस्य न कारणम्  ॥ ७ ॥  
वक्तापि यदि विज्ञानहेतुः स्यादिन्द्रिनयादिवत् ।  
ततस्तस्यापि दोषेण भवेदग्रहणां तदा  ॥ ८ ॥  
वक्ता तु केवलं शब्दव्यक्तवेवोपयुज्यते ।  
ज्ञानं तु शब्दमात्रेण निरपेक्षेण जन्यते  ॥ ९ ॥  
न च तस्येह दुष्टत्वं किञ्चिदप्युपलभ्यते ।  
दोषश्चाग्रहणे हेतुस्तदभावे स्फुटो ग्रहः  ॥ १० ॥  
तेन शब्दोपजनितं ज्ञानमेवेदमीदृशम् ।  
अर्थं व्यतिक्रामतीति कुतस्तेनार्थनिश्चयः?  ॥ ११ ॥  
येनापि हि विना यस्य सद्भाव३१ उपपद्यते ।  
निश्चयस्तत्र तेनेति सुभाषितमिदं वचः  ॥ १२ ॥  
नन्वेवमाप्तवाक्येभ्यः कथं व्यवहृतिर्भवेत्? ।  
व्यवहारो हि लोकस्य कथं स्यान्निश्चयं विना?  ॥ १३ ॥  
उच्यते व्यवहारो हि सन्देहादपि लौकिकः ।  
प्रायशो दृश्यते तेन च किञ्चिदिह दुष्यति  ॥ १४ ॥  
अपि चाप्तत्वमालोच्य वक्तुस्तत्रार्थनिश्चयः ।  
मानान्तरवशेनापि कथञ्चिदुपपद्यते  ॥ १५ ॥  
वेदस्त्वलौकिकार्थत्वादभावाद्वक्तुरेव च ।  
अहो बत दशां कष्टामुपनीतो हि पण्डितैः  ॥ १६ ॥  
सिद्धान्तः ।  
अत्र प्रतिविधानाय यतन्ते मतिशालिनः ।  
ज्ञानस्य व्यभिचारित्वं नयवीथ्यां निवारितम्  ॥ १७ ॥  
श्रूयतामवधानेन गतिर्नरगिरामपि ।  
अनुमानात्पृथग्भावं तासां नेच्छन्ति सूरयः  ॥ १८ ॥  
वाक्यं हि पुरुषाधीनरचनं लौकिकं सदा ।  
शङ्क्यमानायथार्थत्वं नार्थनिश्चायकं स्वतः  ॥ १९ ॥  
अन्योन्यानन्वितार्थानि पदान्यपि हि मानवाः ।  
रचयन्तो विलोक्यन्ते तेन नान्वयनिश्चयः  ॥ २० ॥  
केचित्तावद् भ्रमेणैव केचिदाशयदोषतः ।  
प्रमादात्के ऽप्यशक्तेश्च के ऽप्यनन्वितवादिनः  ॥ २१ ॥  
तदुक्तानां पदार्थानां यद्यप्यन्वययोग्यता ।  
तथाप्यनन्वितस्यापि दृष्टेर्नान्वयनिश्चयः  ॥ २२ ॥  
तत्र निश्चयशब्देन ज्ञानमेवाभिधीयते ।  
अन्वयानिश्चये तेन ज्ञानमेवास्ति नान्वये  ॥ २३ ॥  
शङ्क्यमानायथार्थत्वरचनं तेन पुंवचः ।  
श्रुतमात्रकमेवार्थे न तावन्निश्चयावहम्  ॥ २४ ॥  
यावद्वक्तुरविज्ञातं पूर्वभाविप्रमान्तरम् ।  
विवक्षितार्थविषयमिन्द्रिनयार्थनिबन्धनम्  ॥ २५ ॥  
तस्य ज्ञानं च वाक्येन लिङ्गभूतेन गम्यते ।  
ज्ञात्वैवार्थं ब्रवीतीति य एवमवधारितः  ॥ २६ ॥  
तस्य ज्ञानेन नियतं वाक्यं ज्ञानानुमापकम् ।  
ज्ञानं चार्थाविनाभावि तेनार्थे द्यपि विनिश्चयः  ॥ २७ ॥  
तत्रार्थे निश्चिते पश्चात्सो ऽर्थो वाक्येन गम्यते ।  
तस्यां दशायां वाक्यस्य तस्य स्यादनुवादता  ॥ २८ ॥  
पूर्वं तु३२ लिङ्गभूतं तत् वक्तुर्ज्ञानावधारणे ।  
वक्तृज्ञानप्रसूतं हि वाक्यं तत्कार्यमिष्यते  ॥ २९ ॥  
कार्यात्कारणसिद्धिश्च सर्वेषामनुमानतः३३ ।  
पौरुषेयमतो वाक्यं न शास्त्रमभिधीयते  ॥ ३० ॥  
एवञ्च सति लिङ्गस्य व्यभिचारो ऽयमीक्ष्यते ।  
न शास्त्रस्येति तस्य स्यादर्थासंस्पर्शिता कुतः?  ॥ ३१ ॥  
लिङ्गस्यापि न चैवायं व्यभिचारो ऽस्ति किन्तु यः ।  
लिङ्गालिङ्गे न शक्नोति विवेक्तुं मूग्चेतनः  ॥ ३२ ॥  
तस्यालिङ्गे लिङ्गरूपसाधारण्यनिबन्धनः ।  
लिङ्गसंव्यवहारो ऽयं विपरीतः प्रवर्तते  ॥ ३३ ॥  
श्रुतिलिङ्गाधिकरणे विस्तरेणैतदीरितम् ।  
तेन न व्यभिचारो ऽस्ति द्वयोर्लैङ्गिकशास्त्रयोः  ॥ ३४ ॥  
नन्वर्थ एव प्रथमं पुंवाक्येम्यो ऽवगम्यते ।  
अन्यथा हि कथं वक्तुर्धीर्विशिष्टानुमीयते?  ॥ ३५ ॥  
अर्थेनैव विशेषो हि निराकारतया धियाम् ।  
नचाप्रतीतेनार्थेन विशेषश्चावकल्पते  ॥ ३६ ॥  
अत्र ब्रूमो ऽयथार्थत्वशङ्कयार्थो न निश्चितः ।  
अनिश्चितश्च न ज्ञात इति तावद्व्यवस्थितम्  ॥ ३७ ॥  
किन्त्वज्ञाते ऽपि ३४वाक्यार्थे पदजाते श्रुते सति ।  
विमर्शो३५ जायते श्रोतुरीदृशो मतिशालिनः  ॥ ३८ ॥  
अन्योन्यान्वययोग्यार्थं पदजातं ब्रवीत्ययम् ।  
आप्तस्तेनामुना नूनं ज्ञातस्तेषां समन्वयः  ॥ ३९ ॥  
न कदाचिदसम्बद्धानर्थानेष विवक्षति ।  
न वाप्रतीतसम्बन्धानिति दोषो न कश्चन  ॥ ४० ॥  
नन्वेवं तुरगारूढस्तुरङ्गं विस्मृतो भवान् ।  
वेदप्रामाण्यसिद्ध्यर्थमुत्थितस्तत्प्रहीणवान्  ॥ ४१ ॥  
लोकावगतशक्तिर्हि वेदे शब्दो ऽवबोधकः ।  
लोके च लिङ्गभावेन प्रतीतिर्भवताऽश्रिता  ॥ ४२ ॥  
स्वयं त्विह समाधानमाचार्येण३६ प्रदर्शितम् ।  
शब्दस्यार्थेन सम्बन्ध इति दर्शयता सता  ॥ ४३ ॥  
अन्वितार्थाभिधायित्वे पदानां हि स्थिते सति ।  
विशिष्टा वक्तृधीर्ज्ञातु शक्यते नान्यथा यतः  ॥ ४४ ॥  
ज्ञातेषु हि पदार्थेषु श्रोता वक्तरि कल्पयेत् ।  
अन्योन्यान्वयविज्ञानं नान्यथेत्युपदर्शितम्  ॥ ४५ ॥  
पदानां तत्पदार्थेषु शक्तिः स्वाभाविकी स्थिता ।  
पुंवाक्येषु विसंवादशङ्कया सा तिरोहिता  ॥ ४६ ॥  
वेदेषु त्वस्मर्यमाणकर्तृकेषु स्वरूपतः ।  
प्रमाणान्तरसंस्पर्शरहितार्थावबोधिषु  ॥ ४७ ॥  
न कर्तुरनुमानं स्याद्वाक्यत्वादिति लिङ्गतः ।  
न कर्ता शक्नुयाद्वाक्यं कर्तुं कार्ये ह्यलौकिके  ॥ ४८ ॥  
तेन वेदे विसंवादशङ्का नास्ति कथञ्चन ।  
अर्थनिश्चयहेतुत्वादर्थसंस्पर्शिता स्थिता  ॥ ४९ ॥  
व्यपगतवाङ्मलपङ्कः प्रोद्धृतपरयुक्तिकण्टकप्रकरः ।  
सृष्टः प्रगुणतरो ऽयं शालिकनाथेन नीतिपथः  ॥ ५० ॥  
इति श्रीमहामहोपाध्यायशालिकनाथमिश्रप्रणीतायां  
प्रकरणपञ्चिकायां नीतिपथो नाम द्वितीयं  
प्रकरणं समाप्तम्  ॥ २ ॥  

