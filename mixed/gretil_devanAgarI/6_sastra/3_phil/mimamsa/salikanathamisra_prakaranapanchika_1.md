---
title: 'Salikanathamisra: Prakaranapancika, 1'

---
## Intro

Salikanathamisra: Prakaranapancika, 1  

Salikanathamisra: Prakaranapancika,   
with Jayapuri Narayanabhatta's Nyayasiddhi:  
Prakarana 1  

Input by members of the SANSKNET-project  
(www.sansknet.org)  

This GRETIL version has been converted from a custom Devanagari encoding.  
Consequently, word boundaries may not always be marked by spaces.  
The text is not proof-read.  

## पाठः

________________________________________  

ॐ  
श्रीमत्प्रभाकरगुरुतन्त्रधुरन्धरेण  
महामहोपाध्याय-शालिकनाथमिश्रेण प्रणीता प्रकरणपञ्चिका  
न्यायसिद्ध्याख्यया व्याख्यया विषमस्थलटिप्पराया  
च समलङ्कृता  
  
________________________________________  

शास्त्रमुखं नाम  
प्रथमं प्रकरणम्  

प्रकरणार्थप्रतिज्ञा  
स्वाध्यायविधिवाक्यार्थविचारे प्रयतामहे ।  
प्रभाकरगुरोर्दृष्ट्या मीमांसारम्भसिद्धये  ॥ १ ॥  
भाट्टमतेन मीमांसाशास्त्रानारम्भपूर्वपक्षः अत्र केचिदाचक्षते---  
न मीमांसाशास्त्रमारम्भणीयमिति ।  
तद्धि वेदवाक्यार्थविचारोपायभूतन्यायनिबन्धनम् ।  
न च वेदवाक्यार्थो विचार्यो ऽस्ति, यो विचारस्य विषयभूतः ।  
नाप्यसौ विचार्य निर्णीतः प्रयोजनमवकल्पते, अपुरुषार्थत्वात् ।  
पुरुषार्थत्वे हि तस्य चोदनैव प्रमाणं स्यात् ।  
न चाविवक्षितार्था सा प्रमाणं भवितुमर्हति ।  
ननु शब्दानामौत्पत्तिकत्वादर्थपरत्वस्य नाविवक्षितार्थता युक्ता ।  
सत्यमेवम् ।  
वेदेनैव त्वन्यपरतामवगमयताविवक्षितार्थताऽपद्यमाना न शक्या वारयितुम् ।  
तथाहि---  
स्वाध्यायो ऽध्येतव्य इत्यत्र परप्रेरणात्मकविध्यवरुद्धाभावना तव्यप्रत्ययवाच्या प्रतीयते ।  
सा च स्वभावतो भाव्यं करणमितिकर्तव्यताञ्चापेक्षते ।  
तत्र१ न तावदध्ययनमेव समानपदोपात्तं भाव्यतया सम्बन्धमर्हति, अपुरुषार्थत्वात् ।  
तस्मिन् हि भाव्यतया स्वीक्रियमाणे पुरुषप्रवृत्त्यनुपपत्तेः परप्रेरणात्मकविधिव्यापारभङ्गप्रसङ्गात् ।  
नाप्येकवाक्यतया समभिव्याह्वियमाणस्य स्वाध्यायस्य भाव्यतया सम्बन्धो ऽवकल्पते, विध्यानर्थक्यप्रसङ्गात् ।  
अन्तरेणापि हि विधिं प्रतीयत एवाध्ययनेन स्वाध्यायो ऽवाप्यत इति ।  
न च व्रीहीनवहन्तीतिवन्नियमार्थो विधिरिति शक्यते वक्तुम्, अक्रत्वर्थत्वादध्ययनस्य ।  
न खल्वध्ययनस्य हि क्रतावेव नियम्यन्ते, न तण्डुलादिस्वरूपे ।  
अवधातेनैव सम्पादितैस्तण्डुलैः क्रतुफलसिद्धिरिति प्रमाणान्तरस्याविषयत्वात्तेनैव सिद्धिरिति न किञ्चिद्विरुद्धम् ।  
स्वाध्यायस्वरूपग्रहणं त्वध्ययनेनैव सिध्यतीति नियम्यमानं मानान्तरविरुद्धम्, स्वयमनधीयानस्यापि परपुरुषाधीयमानस्वाध्यायग्रहणदर्शनात् ।  
न चाध्ययनस्वीकृतेनैव स्वाध्यायेन क्रतुफलभावनासिद्धिरिति अक्रत्वर्थतया क्रतुसंस्पर्शाभावेन नियमानुपपत्तेरिति ।  
एतेनैवार्थावबोधस्यापि भाव्यतया सम्बन्धो निरस्तो वेदितव्यः ।  
तथा हि---  
यद्यप्यधीतात्स्वाध्यायात्फलवत्कर्मावबोधो दृश्यत इति तस्यैव भाव्यतावसीयते, तथापि विनापि विधिनान्वयव्यतिरेकाभ्यामध्ययनस्यार्थावबोधसाधनत्वावमाद्विधिरनर्थक एव ।  
न चाध्ययनेनैवार्थावबोधो भावयितव्य इति नियमविधेरर्थवत्ता, प्रकारान्तरेणापि तत्सम्भवान्नियमानुपपत्तेः ।  
न चाध्ययनेनैवार्थमवबुध्यानुतिष्ठतां क्रतुफलभावनासिद्धिरिति नियमः सम्भवति, अक्रत्वर्थत्वादध्ययनस्य ।  
२तस्माद्विश्वजिन्न्यायेन स्वर्गे एव भाव्यतया कल्पयितव्ये प्राप्ते फलमात्रेयो३ निर्द्देशादित्यर्थवादिकमधुघृतकुल्यादितृप्तपित्रादिप्रसादलभ्यसव्रकामफपलावाप्तिरेव भाव्यतयावसीयते ।  
नन्वाद्याध्ययने न किञ्चिदार्थवादिकं फलं श्रूयते, तत्रैषामर्थवादानामश्रवणात् ।  
धारणजपयज्ञविध्यर्थवादा ह्येते ।  
तदाहुर्वार्तिककारमिश्राः---  
"४आद्ये त्वध्ययने नैव काचिदस्ति फलश्रुतिः ।  
धारणे जपयज्ञे च या साप्येवं निवारिता" ॥  
इति ॥  
सत्यमेवम्, तथापि तेषामतिदेशतो ऽपि लब्धेर्युक्तैव तदीयफलस्य भाव्यता ।  
तथा हि५ ---  
६लिङादियुक्तेषु वाक्येषु द्वे भावने ऽवगम्येते, शब्दभावनार्थभावना चेति ।  
तत्र शब्दभावना परप्रेरणात्मिका ।  
तस्याः पुरुषप्रवृत्तिर्भाव्यम्७ ।  
तया च प्रेरणया सह यो लिङादीनां वाच्यवाचकभावः सम्बन्धः, स तत्र योग्यतया करणम् ।  
तदाहुर्वार्तिककारमिश्राः---  
"लिङादयो हि प्रेरणां कुर्वन्त्यभिदधति चेति" तन्त्रवा- १। २। १।ट ।  
प्रवर्त्यरुच्युत्पादनयोग्यतया चार्थवादिकी स्तुतिरितिकर्तव्यता ।  
तदेवमध्ययनविधौ साक्षादश्रुतार्थवादके शब्दभावनायामितिकर्तव्यताभूतार्थवादाकाङ्क्षिण्यां जपयज्ञाध्ययनादतिदेशेनार्थवादाः स्वीक्रियन्ते ।  
तदाहुर्वार्तिककारमिश्राः---  
"अनुषङ्गानुमानाद्यैर्लभ्यन्ते ऽन्ये ऽतिदेशतः" इति ।  
ते चातिदिष्टा अर्थवादा अर्थभावनायां फलं समर्पयन्ति रात्रिसत्रवत् ।  
एवमार्थवादिके फले भाव्यतयावसिते ऽध्ययनं समानपदोपात्तं करणाकाङ्क्षापरिपूरकत्वेन सम्बध्यते ।  
एवञ्च ८यदैकस्मादपूर्वं तदेतरत्तदर्थमिति न्यायेन स्वाध्यायशब्दवाच्यो ऽक्षरराशिरप्यध्ययननिर्वृत्त्यर्थ एवावसीयते ।  
एवञ्चान्यपरत्वादक्षराणां तेभ्यो ऽर्थप्रतिपत्तिरेवानुपपन्ना, व्युत्पत्तिविरहात् ।  
वृद्धव्यवहारे ह्यनन्यपराण्येवाक्षराण्यर्थावबोधकतया व्युत्पन्नानि ।  
व्युत्पत्त्यपेक्षश्च शब्दो ऽर्थावबोधकः ।  
यः पुनरन्यपरेभ्यो ऽप्यक्षरेभ्यो ऽर्थावगमः, स सामान्यतोदृष्टनिबन्धनानन्यपरत्वभ्रान्त्या भ्रान्तिरेवेति मन्तव्यम् ।  
अप्रतीयमानश्चार्थो न विचारस्य विषयः, नापि प्रयोजनमिति विचारस्तावन्नारब्धव्यः, तदनारम्भे च तदपायभूतन्यायपरिज्ञानमप्यनुपयोगि ।  
तदनुपयोगे च तन्निबन्धनं मीमांसाशात्रमनारम्भणीयमिति पूर्वः पक्षः ॥  
भाट्टमतेन मीमांसारम्भसमर्थनम्---  
राद्धान्तस्तु स्वाध्यायो ऽध्येतव्य इति स्वाध्यायस्य ९कर्मत्वावगमात्स एव भाव्यतयावसीयते ।  
यद्यपि नित्यत्वान्निर्वर्त्त्यकर्मता नास्ति स्वाध्यायस्य, विकार्यकर्मता वा, अध्ययनेन तस्य विकारानुपपत्तेः, तथापि प्राप्यतया तस्य कर्मता नानुपपन्ना ।  
अत एव प्राप्यकर्मोदाहरणं वृत्तिकारस्य वेदाध्ययनम् ।  
यच्च कर्म, तदर्थैव क्रिया युक्ता ।  
सो ऽयं श्रौतो विनयोगः ।  
न च स्वाध्यायस्य सक्तुवच्छेषित्वमनुपपन्नम्, फलवदर्थावबोधोपयोगित्वात् ।  
यद्यपि चार्थावबोधोपयोगित्वमध्ययनात्प्राङ्नावगम्यते, तथापि पश्चाद्भाव्यपि भवत्येव प्रयोजनम् ।  
भाविनापि चोपयोगेन शेषित्वं नानुपपन्नम्, अग्निवत् ।  
उत्पन्नानां ह्यग्नीनां विनियोगावगमः, नावगतविनियोगानामुत्पत्तिः ।  
आहवनीयादिशब्दानामलौकिकार्थतया प्राग्व्युत्पत्त्यवगमादर्थानवगतेः होमादिषु विनियोगासम्भवात् ।  
तथा चोक्तम्---  
"भूतभाव्युपयोगं हि द्रव्यं संस्कारमर्हति ।  
" [तन्त्रावा- २। १। ४।] ननु चार्थावबोधोपयोगितया संस्कारविधिरनर्थक एवेत्युक्तम् इति ।  
नानर्थकः, नियमार्थतयार्थवत्त्वात् ।  
ननु च नियमो न सम्भवति, अप्रतुसंस्पर्शित्वादित्क्तम् ।  
तन्न सम्भवति स्वाभाविकार्थपरत्वानुसारेण क्रत्वनुप्रवेशे क्रतुसंस्पर्शिताया एवोचितत्वात् ।  
यदि खल्वध्ययनविधेः क्रत्वनुप्रवेशिता नाश्रीयते, तदा शब्दानां वृद्धव्यवहारव्युत्पन्नानां स्वाभाविकार्थपरता हीयेत ।  
जहत्स्वार्थत्वं च न न्याय्यमिति क्रतुफलभावनानुप्रवेश्येवाध्ययनसंस्कारो युक्तः ।  
तत्र कर्मविधिष्वेवं नियमवर्णना अध्ययनाविर्भावितैरेव कर्मविधिभिरर्थमवबुध्यानुतिष्ठतां क्रतुफलभावनासिद्धिरिति ।  
अर्थवादेषु त्वध्ययनाविर्भावितार्थवादप्ररोचिताः क्रियमाणाः क्रतवः फलभावनाय अलमिति ।  
मन्त्रेषु पुनरध्ययनपरिगृहीतैरेव मन्त्रैः क्रतुषु पदार्थस्मरणं फलभावनाङ्गमिति ।  
अध्ययननियमाश्रितश्च कालनियमो व्रतादिनियमश्च ।  
"श्रावण्यां प्रौष्ठपद्यां वा उपाकृत्य यथाविधि ।  
युक्तश्छन्दांस्यधीयीत मासान्विप्रो ऽर्धपञ्चमान् ॥  
[मनु। अ। २, श्लो। २,४९,११]   
"भवत्पूर्व चरेद्भैक्षमुपनीतो द्विजोत्तमः ।  
भवन्मध्यं तु राजन्यो वैश्यस्तु भवदुत्तरम्" ॥  
[मनु। अ। २, श्लो। २,४९,११] इति ।  
एवञ्चानन्यपरत्वादक्षराणां फलवत्कर्मावबोधोत्पत्तेर्विचारस्य विषयप्रयोजनलाभाच्छास्त्रस्यारम्भणीयत्वम्, विषयप्रयोजनलाभे च विचारस्याध्ययनानन्तरमुपनिपतितत्वाद् गुरुकुलस्थितेरर्थवत्त्वात्तन्निवृत्तिमध्ययनानन्तरप्राप्तां स्मरद् ऽवेदमधीत्य स्नायाद्ऽइति स्मृतिवचनमपन्यायमूलं दर्शयन्नर्थावबोधपरतया स्वाध्यायस्य विवक्षितार्थतां मन्यमानः सूत्रकारो विचारस्य विषयं प्रयोजनं चाह"अथातो धर्मजिज्ञासा"  पू-मी- १।१।१ इति ।  
एतच्च व्याख्यातम्---  
"अथातो धर्मजिज्ञासासूत्रमाद्यमिदं कृतम् ।  
धर्माख्यं विषयं वक्तुं मीमांसायाः प्रयोजनम्" ॥  
मीमांसाश्लोकवार्तिकम् १। १। ११। इति बहुरोपि १०तदयुक्तम् ।  
न हि लिङादियुक्तवाक्येषु भावना भाव्यान्तरमपेक्षते, अपूर्वस्य भाव्यस्य स्वशब्देनाभिहितत्वात् ।  
लिङादयो हि भाव्यकोटिनिविष्टप्रधानभूतापूर्वोपसर्जनतापन्नामेव भावनामभिदधतीति ११विषयकरणीये निपुणतरमुपपादितम् ।  
अतो न पूर्वपक्षे भाव्याकाङ्क्षायामार्थवादिकफलसम्बन्धः ।  
नापि सिद्धान्ते स्वाध्यायस्य साध्यतयान्वयः ।  
कथं तर्हि विश्वजिदादिषु स्वर्गादिफलकल्पनम्? यथा तत्तथा निशम्यताम्---  
यदपूर्व कार्यभूतं प्रतीयते तद् विषयत्वेन सम्बद्धकरणीभूतयागाद्यनुष्ठानाधीनात्मलाभम् ।  
१२न च विना कर्त्रा तदनुष्ठानोपपत्तिः ।  
नचाधिकारं विना कर्तृत्वलाभः ।  
नच नियोज्यमन्तरेणाधिकारसिद्धिः ।  
न वाविशिष्टो नियोज्यो ऽवकल्पत इति विशेषणभावेन स्वर्गकामना परिकल्प्यते ।  
स्वर्गकामना चेन्नियोज्यविशेषणं ततो ऽग्निहोत्रादिवत् स्वर्गस्यापि नियोगतः सिद्धिरिति ।  
भवत्वेवम्, अत्रापि तर्हि नियोज्यविशेषणतयैवार्थवादिकं फलं रात्रिसत्रवत्सम्बध्यताम् ।  
न ।  
अन्यतो ऽनुष्ठानसिद्धेः ।  
कुतो ऽन्यतः? आचार्यकरणविधिप्रयुक्तेः ।  
कः पुनराचार्यकरणविधिः?"उपनीय तु यः शिष्यं वेदमध्यापयेत् द्विजः ।  
सकल्पं सरहस्य च तमाचार्यं प्रचक्षते" ॥  
[मनुः २। १४०] इति स्मरणानुमितः शिष्यमुपनीय वेदाध्यापनेनाचार्यकं भावेयदित्येवंरूपः अलौकिकञ्चाहवनीयादिवदाचार्यकमिति तन्निष्पत्त्युपायविधानं युक्तमेव ।  
तत्रार्थादाचार्यीबुभूषत एवाधिकारो धनार्जननियमवत् ।  
तत्र शिष्यं प्रति विहिततद्धिताचरणदक्षिणादानदर्शनात्तल्लिप्सोरेवाचार्यभवनेच्छा ।  
यथा दीक्षणीयया दीक्षितत्वसिद्धिः, तथा वेदाध्यापनेनाचार्यत्वसिद्धिः ।  
उपनयनं च क्त्वाप्रत्ययेनाध्यापनसमानकर्तृकमवगम्यमानमेकप्रयोगतया विना समानकर्तृकत्वासम्भवादङ्गाङ्गिभावेन च विना एकप्रयोगत्वानुपपत्तेराचार्यकभावनाकरणीभूतमध्यापनं प्रत्यङ्गत्वेनावतिष्ठते ।  
तदाश्रित ऽश्चाष्टवर्षब्राह्मणमुपनयीतेऽत्यादिनियमः ।  
उपनयनं न स्वभावत उपनेयासत्तिप्रयोजनकमिति तद्द्वारेणैव तस्याङ्गम् ।  
न चाध्यापनं प्रत्यनुपयोगिन उपनेयस्यासत्तिरध्यापनोपयोगिनीत्युपनेयस्य कर्मापेक्षायामुपनयनं प्रक्रम्य ऽस्वाध्यायो ऽध्येतव्यऽ इत्यध्ययनं विधीयमानमुपनेयस्य कर्मेत्यवगम्यते ।  
अध्ययनं चाध्यापनोपयोगीति ।  
सद्धिमेतत् ।  
१३तेन स्वाध्यायमध्येष्यमाणस्य माणवकस्योपनयनम १४ध्यापनाङ्गमित्यध्यापनविधिः स्वाङ्गभूतमुपनयनं प्रयुञ्जानस्तस्यान्यत्रानुपपत्त्याध्ययनमपि प्रयुङ्क्ते ।  
तत्प्रयुक्ताध्ययननिष्पत्त्या च लब्धसिद्धिस्स्वाध्यायाध्ययननियोगो नाधिकारान्तरमपेक्षते ।  
अतो नायं विश्वजिन्न्यायस्य विषयः, नापि रात्रिसत्रन्यायस्य, अनन्यप्रयुक्तविषयनियोगगोचरत्वात्तयोः ।  
अत एव प्रयाजादिनियोगेषु तयोरनवतारः ।  
अन्यथा सिद्धान्तेपि कामश्रुतिप्रयुक्तमध्ययनमिति विद्यासाध्येष्वपि कर्मसु शूद्रादीनामधिकारः स्यात् ।  
अतो ऽध्यापनविधिप्रयुक्तत्वादध्ययनस्य येषामेवोपनयनं तेषामेव तत्प्रयुक्तमन्त्रलाभाच्छूद्रादीनामनधिकारः ।  
एवञ्च विध्यन्तरप्रयुक्ते ऽध्ययने न रात्रिसत्रन्यायेन पूर्वपक्षाशङ्कोचिता ।  
न चातत्प्रयुक्त्या पूर्वः पक्षः, तत्प्रयुक्त्या च राद्धान्त इति युक्तम् ।  
अतत्प्रयुक्तत्वे कारणाभावात् ।  
यच्चोक्तं नियमार्थो विधिरिति ।  
तदयुक्तम् ।  
स्वाध्यायाध्ययनस्य नियोगनिष्पत्त्यर्थतया विधानेन वचनस्यार्थवत्त्वात् ।  
स्वाध्यायो ऽध्येतव्य इति तव्यप्रत्ययेन विधिरभिधीयते ।  
न चावहन्त्यादिष्विव क्रतुविषयनियोगानुवादो ऽयमवकल्पते, असन्निधानात् क्रतुनियोगानाम् ।  
सन्निधानवशेनैव हि क्रतुनियोगप्रत्यभिज्ञानात्तत्र क्रतुनियोगानुवादोपगमः ।  
न चेह सन्निधानमस्ति ।  
नापि ऽपर्णमयी जुजूर्भवतीतिऽवत् पदार्थसम्बन्धमुखेन क्रतुनियोगप्रत्यभिज्ञानम्, स्वाध्यायस्य व्यभिचरितक्रतुसम्बन्धत्वात्, हुमित्येवमादीनामनर्थकानां स्वाध्यायान्तर्गतिदर्शनात् ।  
यत एवात्र नियोगः साध्यतयावगम्यते, अत एव स्वाध्यायस्य नेप्सितकर्मतया सम्बन्धो ऽवकल्पते, एकस्मिन् वाक्ये साध्यद्वयविरोधात् ।  
न च स्वर्गादिवत् स्वाध्यायस्य नियोज्यविशेषणतयान्वयादविरोधः, अनियोगफलत्वात्स्वाध्यायग्रहणस्य ।  
यदेव हि नैयोगिकं फलम्, तदेव साध्यतया नियोज्यविशेषणं नान्यदिति तृतीये दर्शितम्---  
१५"अनमिज्ञो भवान्विषयनियोज्यानाम्" इत्यत्र ।  
अतो ऽध्ययनविषयनियोगप्रतिपादनेनैव तस्यार्थवत्त्वान्न क्रतुप्रवेशकल्पनया नियमार्थता विधेः ।  
जरत्प्रभाकरमतं तत्खण्डनं च ।  
अन्ये पुनरेवं पूर्वपक्षयन्ति---  
अध्यापनविधिप्रयुक्तमध्ययनमध्यापनाङ्भूतम् तन्निष्पत्त्यर्थतया च स्वाध्यायस्यान्यपरत्वादविवक्षितार्थता--इति ।  
तदयुक्तम् ।  
प्रयुक्तिमात्रेण तादर्थ्यानुपपत्तेः ।  
स्यान्मतम्--यथा १६प्रजापतिव्रतेषु स्वतन्त्रकर्त्रवगमात्तद्धेतुभूताधिकारसिद्ध्यर्थं नियोज्यपरिकल्पनं, तथा प्रयुक्तिदर्शनात्तादर्थ्यम्--इति ।  
तन्न ।  
प्रयुक्तेस्तादर्थ्यव्यभिचारात् ।  
असत्यपि तादर्थ्ये केवलोपकारकतामात्रेणाध्ययनस्य क्रतुविधिभिः प्रयुज्यमानत्वात् ।  
कथं तर्हि १७पश्वेकत्वादेरङ्गत्वम् ।  
न तावद्विभक्तिरेव क्रतुसम्बन्धितयैकत्वादिकमभिधत्ते येनारुण्यादिवद्वाक्येन विनियोगः स्यात् ।  
विभक्तयो हि प्रातिपदिकार्थगतमेव स्वार्थ श्रुत्याभिदधति ।  
नापि करणभूतस्यैकत्वमुच्यते, सङ्ख्यान्वितस्य वा करणत्वम्, करणत्वैकत्वयोर्युगपदभिधानात् ।  
अतो न वैनियोगिकं शेषत्वं विभक्त्यभिहितायाः सङ्ख्यायाः ।  
इष्यते च शेषत्वम्, तच्च प्रयुक्तिकृतमेव ।  
मैवम् ।  
न तत्रापि शेषत्वमौपादानिकं किन्तु लैङ्गिकमेव ।  
वस्तुसामर्थ्यमेव लिङ्गमुच्यते ।  
सङ्ख्या च स्वभावत एव सङ्ख्येयावच्छेदिकेति सङ्ख्येयार्थैव, किन्तु सङ्ख्येयभूतप्रातिपदिकार्थमात्रसम्बन्धे ग्राहकान्वयव्याघातापत्तेर्ग्राहकीयभूतपश्वादिसम्बन्ध औपादानिकः ।  
सन्निधिसमाम्नानमात्रेण हि विभक्त्यर्थस्यापि ग्राहकं प्रत्यैदमर्थ्येनान्वितस्यैवाभिधानम्, तदन्यथानुपपत्त्या च केवलाभिधाननिबन्धनं स्वरूपसम्बन्धमतिलङ्घ्य साधनीभूतसङ्ख्येयसम्बन्धाध्यवसानमिति नौपादानिकं तत्रापि शेषत्वम् ।  
भवतु तर्हि लिङ्गादेवाध्ययनस्यापि अध्यापने विनियोगः ।  
नैवं भवितुमर्हति, सामान्यसम्बन्धबोधकप्रमाणसापेक्षत्वाल्लिङ्गविनियोगस्य ।  
न चास्य सामान्यसम्बन्धबोधकं किञ्चिदस्ति प्रमाणम् ।  
ननु च णिच्छ्रुतिः प्रकृत्यर्थभूतस्याध्ययनस्य शेषतामापादयतीति ।  
तन्न ।  
प्रयोजकव्यापारस्य प्रयोज्यव्यापारोत्पत्तिहेतुत्वाद्विपरीतशेषत्वापत्तेः ।  
वाक्यप्रकरणस्थानसमाख्यानानि त्वध्ययनस्याध्यापनं प्रति विनियोजकतया नाशङ्कनीयान्येव ।  
१८किञ्च टीकाग्रन्थविरोधश्चाङ्गत्ववादिनाम् ।  
यत एवमाह भगवान्१९ ---  
"प्रयोज्यत्वादनङ्गत्वाच्च२० भवति संशयः" इति ॥  
तस्मादनङ्गतयैव पूर्वपक्षणीयम् ।  
कथं पुनरनङ्गतया पूर्वपक्षयितुं शक्यते ।  
उच्यते ।  
सर्वो हि विधिरधिकारपर्यवसायी ।  
नचाध्ययनविधौ कस्यचिदधिकारो ऽस्तीत्युक्तमेव साक्षादश्रवणात्, अध्यापनविधिप्रयोज्यतया कल्पनानुपपत्तेः ।  
तत्र य एवासौ प्रयोजकविधावधिकारः स एव प्रयोजनमिति युक्तम्, प्रथमोपनिपातित्वात् ।  
यदपि च यस्यानङ्गं तदपि तस्य प्रयोजनं भवत्येव आधानस्येव होमादय इति ।  
ननु चानन्तरभाविकर्मावबोधफलकतया अध्ययनस्याध्येतुरेवाधिकारो ऽध्ययने प्रतीयते इति तत्प्रयोजनतैव स्वाध्यायविधेर्युक्ता अन्तरङ्गत्वात् ।  
न ।  
तस्योत्तरकालभावित्वात् ।  
तुल्यायां हि प्राप्तावन्तरङ्गता बलीयसी ।  
न चानयोरधिकारयोस्तुल्या प्राप्तिः ।  
प्रथमोपनिपातित्वात्प्रयोकविध्याधिकारस्य उत्तरकालभावित्वाच्चार्थावबोधनिबन्धनस्याधिकारस्य ।  
यदा चाध्यापनविध्यधिकारसिद्धिरध्ययनस्य प्रयोजनमित्यध्ययनविधिना बोधितं तदाध्ययननिष्पत्त्यर्थत्वात्स्वाध्यायस्यान्यपरत्वादविवक्षितार्थत्वम् ।  
अविवक्षितश्चार्थो न विचारणीय इति वेदाध्ययनमात्रेणैव गुरुकुलस्थितेः कृतार्थत्वादध्ययनोत्तरकालं गुरुकुलनिवृत्तिरेव युक्तेति मत्वा स्मृतं "वेदमधीत्य स्नायाद्" ।  
[बौ। गृ। सू। ६। १] इति अत्र च न स्नानमदृष्टार्थं विधीयते,किन्तु यो"ब्रह्मचारी न स्नायात्"  बौ। गृ। सू। इति अस्नाननियमस्तस्य पर्यवसानमेतदध्ययनाङ्गतया नियमानां तन्निवृत्तौ प्राप्तमुच्यते ।  
अस्नाननियमतुल्यतया च गुरुकुलवासादीनामपि निवृत्तिः प्राप्तैवेति सकलब्रह्मचारिधर्मनिवृत्तिरेवाध्ययनानन्तरमुच्यते ।  
एवं चाध्ययनविधिना विचारस्यानाक्षिप्तत्वात्तुदुपायभूतन्यायनिबन्धनं मीमांसाशास्त्रं नारम्भणीयमिति पूर्वः पक्षः ।  
स्वमतेन सिद्धान्तः ।  
राद्धान्तस्तु--यद्यपि प्रयोजकविध्यधिकारः प्रथमभावी, तथापि तन्निष्पत्तिः प्रयोजनमिति न युक्तम् ।  
किन्तु दृष्टार्थावबोधफलकतयाध्ययनोत्तरकालभाव्यप्यध्येतुरेवाधिकारः प्रयोजनतया युक्त आश्रयितुम्, कर्तृसमवायित्वात् ।  
यत्कर्तृकं हि यत्कर्म तस्यैव तत्रैश्वर्यमिति युक्तम्, अन्तरङ्गत्वात् ।  
न च सहसैव विधिदर्शनादत्राधिकारपर्यवसानकल्पनाकारणमस्ति, परप्रयुक्त्यैवानुष्ठानस्य सिद्धत्वात् ।  
यत्र खल्वधिकारपर्यवसानकल्पनामन्तरेण प्रागनुष्ठानं न लभ्यते, तत्रानुष्ठानात्प्रागनवगतो ऽधिकारः तदनुप्रवेशात्साध्यः ।  
इह त्वध्यापनविधिप्रयुक्त्यैवाधिकारपर्यवसानकल्पनामन्तरेणानुष्ठानं लब्धमिति प्राथम्यमकिञ्चित्करम् ।  
अन्तरङ्गत्वादध्येतुरेवाधिकारो युक्त इति ।  
तदेवमध्ययनविधेरन्यप्रयुक्त्यैवानुष्ठानसिद्धेर्नियोज्यो नास्ति ।  
अधिकारी तु विद्यत एव ।  
यदथ हि यत्कर्म स तत्राधिकारी ।  
अर्थावबोधोपयोगेन चाध्येत्रर्थताध्ययनस्येति स तत्राधिकारी ।  
स चायमधिकारः प्रागध्ययनान्नावगम्यते, अध्ययनोत्तरकाले चावगम्यते ।  
स्वाध्यायाध्ययनं त्वेवमभिनिर्वर्त्यते--"श्रावण्यां प्रौष्ठपद्या वाप्युपाकृत्य यथाविधि ।  
युक्तश्छन्दांस्यधीयीत मासान्विप्रो ऽर्धपञ्चमान् ॥  
" म। ४ अ।९५ ततः२१ परं तु छन्दासि शुक्लेषु नियतः पठेत् ।  
वेदाङ्गानि रहस्यं च कृष्णपक्षेषु सम्पठेत् ॥  
" म। ४। अ। श्लो। ९८ इति ।  
इत्थं चाध्ययने क्रियमाणे ऽङ्गाध्ययनसंस्कृतस्य वेदवाक्यादर्थावगमो जायते ।  
स चायमध्येता मन्यते मदुपयोगिकर्मावबोधकतया मदर्थमध्ययनमिति ।  
२२यो ऽयं वेदाध्ययनसीमांसाश्रवणयोर्मध्ये ऽधिकारः, सो ऽयं २३तान्मौलिकः शास्त्रार्थः ।  
इममेव तावदधिकारमालोच्य पित्रादयो ऽर्थदानादिना कांश्चिदानमय्य पुत्रादीनुपनाययन्ति ।  
प्रबुद्धाश्च केचन स्वयमेवात्मानम् ।  
अन्यथाध्ययनासम्भवात् ।  
अनुपनीतस्याध्ययननिषेधात् ।  
"नाभिव्याहारयेद् ब्रह्म स्वधानिनयनादृते ।  
२४स शूद्रेण समस्तावद्यावद्वेदान्न जायते ॥  
"  म। अ। २। श्लो। १७२ इति ।  
एवं तावदध्यापनविधिं स्मृत्यनुमितमाश्रित्य राद्धान्तवर्णना कृता ।  
विवरणसिद्धान्तः ।  
२५अन्ये तु साक्षाच्छ्रुताध्यापनविध्यनुसारेणैवमाहुः ।  
यद्यध्यापनविध्यधिकारप्रयोजनता स्वाध्यायाध्ययनविधेः स्यात्, तदाध्यापनविधेरपिस्वाध्यायान्तर्गतत्वादविवक्षितार्थत्वेन तत्प्रयुक्ततापि न सम्भवति ।  
२६स्वशाखा हि स्वाध्यायशब्देनोच्यते ।  
साक्षादधीतश्चाध्यापनविधिर्नूनं केषाञ्चिच्छाखिनां स्वशाखान्तर्गतो भवेदिति स्वाध्यायस्याविवक्षितार्थत्वेन तस्याप्यविवक्षितार्थत्वान्न प्रयोजकत्वमवकल्पते इति पश्चाद्भाव्यर्थावबोधोपयोगितयाध्येतुरेवाधिकारो ऽध्ययनविधेः प्रयोजनमिति ।  
ननु स्वाध्यायो ऽध्येतव्य इति नियोगसिद्धेरवगमात्तन्निष्पत्त्यर्थत्वादध्ययनस्यान्यपरत्वादर्थविवक्षा दुर्भणैव ।  
मैवम् ।  
यदि केवलं नियोगनिष्पत्त्यर्थतैवाध्ययनस्य स्यात्स्यादेतदेवम् ।  
यदा त्वर्थावबोधो ऽपि प्रयोजनतया स्वीक्रियते, तदार्थऽपरताप्यस्तीति नाविवक्षितार्थता ।  
कथं पुनरेकस्मिन्वाक्ये प्रयोजनद्वयम् ।  
उच्यते ।  
नियोगनिष्पत्तिरेव शाब्दं प्रयोजनम्, आर्थं त्वर्थावबोधनमिति न विरोधः ।  
यच्च तदर्थावबोधाख्यं प्रयोजनं तन्न केवलाध्ययनसाध्यमिति अध्ययनविधिरेव स्वप्रयोजनसिद्धये विचारमाक्षिपति ।  
विचारस्य च २७न्यायनिबन्धनत्वान्न्यायानां मीमांसाज्ञानगम्यत्वान्मीमांसाज्ञानस्य गुर्वायत्तत्वान्न वेदाध्ययनानन्तरं गुरुकुलान्निवर्तितव्यमिति मन्यमानो भगवान्सूत्रकारः पूर्वपक्षनयमूलतां स्मृतेर्दर्शयितुं धर्मजिज्ञासोपदेशमुखेनाध्ययनानन्तरभाविनीं गुरुकुलनिवृत्तिं प्रतिषेधन्निदमाह---  
"अथातो धर्मजिज्ञासा" २८इति ।  
वेदवाक्यार्थविचारविरोधिनी च गुरुकुलनिवृत्तिरेव केवला निवार्यते, न सकलेतरभिक्षाचरणब्रह्मचर्यादिधर्मनिवृत्तिः ।  
असमाप्तसकलब्रह्मचारिनियमश्च न स्नातक इति न दाराधिगमेनऽधिक्रियते स्नातकस्य दाराधिगमस्मरणात्,"स्नातकः२९ सदृशीं भार्यां विन्देद्" गौ। ध। सू। अ। ४-१ इति ।  
तस्माद् गुरुकुले स्थित्वा सकलेतरब्रह्मचारिधर्मान्परित्यज्य वेदार्थो विचारयितव्यः, अविचारितस्यानिर्णीयमानत्वात् ।  
अनिर्णीतवेदार्थश्चेद् गुरुकुलान्निवर्तेत, ततः कृतदारसङ्ग्रहः श्रौताग्निहोत्रादिनित्यनैमित्तिकधर्माधिकारापातात्तदनुष्ठानं कर्तुमसमर्थः प्रत्यवेयात् ।  
तस्मादध्ययनस्यानन्तरमेव वेदार्थो विचारयितव्य इति विचारोपायभूतन्यायनिबन्धनं मीमांसाशास्त्रमारब्धव्यमिति सिद्धम् ।  
शास्त्रमुखं नाम गुरोराविष्कर्तुं गभीरमपि भावम् ।  
शालिकनाथेन कृतं प्रकरणमेतत्प्रसन्नतरम्  ॥ २ ॥  
इति महामहोपाध्याय श्रीशालिकनाथमिश्रप्रणीतायां  
प्रकरणपञ्चिकायां शास्त्रमुखं नाम प्रथमं  
प्रकरणं समाप्तम् ॥  

