---
title: 'Salikanathamisra: Prakaranapancika, 7'

---
## Intro
  
  
  
  
Salikanathamisra: Prakaranapancika, 7  
  
  
  
  
  
Salikanathamisra: Prakaranapancika,   
with Jayapuri Narayanabhatta's Nyayasiddhi:  
Prakarana 7  
  
  
Input by members of the SANSKNET-project  
(www.sansknet.org)  
  
  
  
This GRETIL version has been converted from a custom Devanagari encoding.  
Consequently, word boundaries may not always be marked by spaces.  
The text is not proof-read.  
  
  
  
  
  


## पाठः
  
  
  
  
  
  
  
________________________________________  
  
  
ॐ  
श्रीमत्प्रभाकरगुरुतन्त्रधुरन्धरेण  
महामहोपाध्याय-शालिकनाथमिश्रेण प्रणीता प्रकरणपञ्चिका  
न्यायसिद्ध्याख्यया व्याख्यया विषमस्थलटिप्पराया  
च समलङ्कृता  
  
________________________________________  
  
  
  
६७७ विमलाञ्जनं नाम  
सप्तमं प्रकरणम् ।  
  
  
प्रकरणार्थप्रतिज्ञा ।  
६७८अपौरुषेये सम्बन्धे सिद्धे शब्दार्थयोर्द्वयोः ।  
प्रामाण्यं वेदवाक्यानामिति स प्रतिपाद्यते  ॥ १ ॥  
इति ।  
यदि पौरुषेय एव शब्दानामर्थैस्सह सम्बन्धो भवेत्, तदा प्रमाणान्तरगोचरेष्वेवार्ऽथेषु पुरुषाणां सङ्केतकरणशक्तेः, ६७९अपूर्वकार्यात्मनि च वेदार्थे ६८०प्रमाणान्तराणामवकाशाभावेन तत्र सङ्केताभावात्, असङ्केतिते ६८१चावाचकत्वाभ्युपगमात्६८२ दुर्लभमेव वेदवाक्यानां प्रामाण्यमापद्यते६८३ इति, अर्थवानेवायमपौरुषेयशब्दार्थसम्बन्धप्रतिपादनयत्नः ।  
वैशषिकमतेन पूर्वः पक्षः ।  
६८४तत्र शब्दार्थसम्बन्धं पोरुषेयं प्रचक्षते ।  
जगदीश्वरनिर्माणां वदन्तो वेदवादिनः  ॥ २ ॥  
इति ।  
अनादौ हि वृद्धव्यवहारपरम्परायां सत्यां ६८५वृद्धव्यवहारसिद्धो वाच्यवाचकभावश्शब्दार्थयोरपौरुषेयः प्रसिध्येत् ।  
तथाहि---वृद्धानां स्वार्थेन ६८६व्यवहरमाणानां वाक्यमुपशृण्वन्तो बालाश्शब्दश्रवणसमनन्तरभाविना चेष्टाविशेषेणविशिष्टार्थविषयां ६८७मनीषामाकलयन्तो६८८वाचकतां शब्दस्याध्यवस्यन्ति, ते ऽपि वृद्धा यदा बाला आसन्, तदा ते ऽप्यनयैव दिशा व्युत्पद्यन्ते स्म ।  
येभ्यश्च वृद्धेभ्यस्ते व्युत्पत्तिमलभन्त, ते ऽप्यनयैव दिशा व्युत्पत्तिमलभन्त, ते ऽप्यन्येभ्यो वृद्धेभ्य इति, विनापि सङ्केतयितारं पुरुषम्, उपपद्यत एव शब्दार्थयोरनादिवृ६८९द्धव्यवहारसिद्धस्सम्बन्धः६९० ।  
वृद्धव्यवहारस्यानादित्वाक्षेपः ।  
नो खल्वनादितैव ६९१वृद्धव्यवहारपरम्पराया उपपत्तिमती ।  
तथा हि--- विदाङ्कुर्वन्तु भवन्तस्तनुभुवनादिकं सर्वं सावयवमवसीयते ।  
यच्च नाम सावयवं, तदवयवव्यतिषङ्गसमासादितात्मलाभम्६९२ ।  
पश्यामो वयं तन्तुव्यतिषङ्गसमासादितात्मलाभं पटम्, कटञ्च वीणासंयोगसम्पादितसत्ताकं सावयवम् ।  
एषा दिक् अन्त्यावयविभ्यो ऽवतरन्ती आद्व्यणुकमवतिष्ठते ।  
परमाण्वोश्च परस्परसंयोगो नियतो ऽन्यतरकर्मजः, उभयकर्मजो वाभ्युपगमनीयः ।  
कर्म च परमाणुष्वदृष्टवत्क्षेत्रज्ञसंयोगात् प्रतिज्ञायते ।  
तदुक्तं"अणुमनसोश्चाऽद्यं कर्मेत्यदृष्टकारितम्" वै। द। अ। ५। आ। २। सू। १३ इति ।  
अन्यस्य कारणस्याभावात् ।  
न चादृष्टमलब्धस्ववृत्ति कार्याय पर्याप्तम्, अचेतनत्वात् वासीवत् ।  
न च चेतनानधिष्ठितमचेतनं वृत्तिमुपलभते ।  
न खल्वनधिष्ठिता वासी वर्धकिना वर्धनाय प्रवर्तते ।  
तदेवमदृष्टं क्षेत्रासमवायि चेतनाधिष्ठितं कार्याय ६९४पर्याप्तमिति दर्शनबलेनावश्यमभ्युपगमनीयम६९५ ।  
न चेदमिह चिन्तनीयम्---य एव क्षेत्रज्ञाः, त एव तेषामदृष्टानामधिष्ठातारो६९६ भवेयुरिति, तेषामज्ञत्वात् ।  
न हि ते स्वसमवायिनी अपि धर्माधर्मलक्षणे ऽदृष्टे स्वरूपतः, कार्यतो वा वेदितुमीशते ।  
य एव च यत् स्वरूपतः, कार्यतो वा वेदितुमीष्टे, स एव तस्याधिष्ठाता ।  
यथा---तक्षा वास्याः ।  
तस्मादन्यः क्षेत्रज्ञेभ्यस्सकलक्षेत्रज्ञसमवायिधर्माधर्मलक्षणादृष्टसाक्षात्करणगोचराचिन्तनीयशक्तिविभवः को ऽपि चेतनातिशयो ऽधिष्ठाता ६९७नित्यप्रतिष्ठितस्स्वतन्त्रो ऽभ्युपगन्तव्यः ।  
न चेदं वाच्यं केन प्रमाणेन तस्य क्षेत्रज्ञेष्वसम्भाविनी धर्माधर्मसाक्षात्करणशक्तिरवगम्यत इति ।  
यत एव प्रमाणात् तस्य सद्भावो ऽवगम्यते, तत एव तस्य ज्ञानशक्तिरप्यवगम्यत इति, अन्तर्भावितज्ञानशक्तिरेवासौ सामान्यतोदृष्टानुमानस्य गोचरः ।  
अत एव कथमसावधिष्ठास्यतीत्यस्यापि पर्यनुयोगस्यानवकाशः ।  
किं तस्याधिष्ठाने प्रयोजनमिति यो ऽयमपि पर्यनुयोगः, स चेतनातिशयानुमानाङ्गीकरणेन पराकृतः ।  
क्षेत्रज्ञो हि चेतनस्स्वप्रयोजनमुद्दिश्य प्रवर्तते ।  
स च क्षेत्रज्ञविलक्षणो ऽनपेक्षितप्रयोजन एव स्वतन्त्रः प्रवर्तते ।  
अत एव स्वातन्त्र्यात् ६९८कदाचित् तस्य प्रवृत्तिरुपपत्तिमती ।  
स्वातन्त्र्यमपि तस्य सत्तानुमानसमधिगम्यमेवेति, न ६९९पृथक्प्रमाणसव्यपेक्षम् ।  
अतस्सिद्धं तत्प्रभवस्य तनुभुवनादेरादिमत्त्वमुत्पत्तिमत्त्वञ्च, तथाऽदिमत्तया विनाशित्वम् ।  
कृतका हि भावा ध्रुवभाविविनाशाः, तथा दृष्टचरा घटादय इति, नानादित्वं वृद्धव्यवहारपरम्परायाः ।  
तेन ७००पुरुषसङ्केतादेव ७०१शब्दस्यार्ऽथप्रतिपत्तिहेतुत्वमास्थेयम् ।  
सङ्केतनिबन्धनं वाचकत्वमितिशङ्का ।  
अपि च ७०२देवदत्तादिपदेष्वविवादा तावत्पुरुषसङ्केतनिबन्धना वाचकता ।  
तद्दर्शनाद्गवादिशब्दनामपि तथाविधत्मेवानुमातुमुचितम् ।  
अयमेव हि सामान्यतोदृष्टस्य विषयो---यदन्यत्र दृष्टम्, अन्यत्रानुमीयते ।  
अयमेव हि सामान्यतोदृष्टस्य विषयो---यदन्यत्र दृष्टम्, अन्यत्रानुमीयते ।  
देवदत्तादिपदेषु स्वाभाविकं स्वार्थबोधकत्बमित्यपि न समीचीनम्, प्रमाणाभावात्, ७०३पुरुषसङ्केतानपेक्षत्वप्रसङ्गाच्च ।  
न च नियमे सङ्केतस्य व्यापारः, प्राक्सङ्केतादनियतार्थप्रत्ययोदयप्रसङ्गात् ।  
क्लेशमात्रफलमिदमुच्यते---गवादिष्वपिनियतार्थप्रतिपत्तिः पुरुषसङ्केतायत्तैव, स्वाभाविकी तु ७०४स्वार्थप्रतिपादनशक्तिरुपयोगिन्येव विशिष्टार्थप्रतिपत्तावित्यलममुना प्रतिपन्नार्थविघातिना वादेनातिनिर्बन्धेन ।  
किञ्च यथोदितप्रमाणबलसिद्धे भगवति सकलजगन्निर्माणैकप्रवीणे धर्माधर्मयोस्साक्षात्कर्तरि७०५ तत्कर्तृकत्वेनापि७०६ सिध्यति वेदानामपूर्वेर्ऽथे प्रामाण्यमिति, मीमांसकानां विद्वेषमात्रनिबन्धनो ऽयं पौरुषेयत्वपक्षप्रतिक्षेपः, मन्त्रार्थवादानाञ्च भूयसाममुमर्थमज्जसा वदतामन्यथा वर्णनमिति ।  
सिद्धान्तः ।  
७०७औत्पत्तिकस्तु सम्बन्धश्शब्दस्यार्ऽथेन ७०८सम्मतः ।  
वृद्धसंव्यवहारस्य प्रवाहानादिता यतः  ॥ ३ ॥  
इति ॥  
वेदार्थविदामग्रगण्यस्य भगवतस्सकलनयनिधेर्जैमिनेरपौरुषेयश्शब्दस्यार्ऽथेन सम्बन्धो ऽभिमतः ।  
स हि मेने---यद्यपि ७०९देवदत्तादिशब्दानां पुरुषसङ्केतनिबन्धनं वाचकत्वम्, तथापि गवादिपदेष्वनुमानं न शक्यते कर्तुम् ।  
अर्थप्रतिपत्तिलक्षणस्य कार्यस्यान्यथाप्युपपत्तेरनैकान्तिकत्वादिति ।  
वृद्धव्यवहारनिबन्धनाद्धि स्वार्थे वाचकत्वशक्तिज्ञानादपि बालानां शब्दार्थप्रतिपत्तिर्दृश्यते ।  
तेनैकान्ततस्सङ्केत एव कल्पयितुं न शक्यते ।  
अपि च शक्तिज्ञानमात्रनिबन्धना ७१०गवादिशब्दानामर्थप्रतिपत्तिरिति प्रत्यक्षमेवैतत् ।  
न च प्रत्यक्षे सति कारणे कारणान्तरमनुमातुं शक्यते ।  
देवदत्तादिपदेषु तु यस्य सङ्केतनिबन्धनार्ऽथप्रतिपत्तिर्भवति, तस्य सङ्केत एव कारणम् ।  
तेष्वपि ये व्यवहारदर्शनादेव वाचकतामवगम्यार्ऽथं प्रतिपद्यन्ते, तेषामपि व्यवहारदर्शनप्रसूतं शक्तिज्ञानमेवार्ऽथप्रतिपत्तिकारणम्, न सङ्केतः ।  
किन्तु तत्र सङ्केतपूर्वक एव व्यवहारः, अर्थप्रतिपत्तिश्च, तथा तत्पूर्वकमपि वाचकत्वज्ञानम् ।  
गवादिपदेषु तु सर्वेषां शक्तिज्ञानादेव व्यवहारसम्भवादर्थावगतिरिति वैषम्यम् ।  
ननु देवदत्तादिपदेषु ७१म१सङ्केतदर्शनात्, किमिति गवादिपदेष्वपि पूर्वभावी सङ्केत एव न कल्प्यते ।  
न ।  
प्रत्यनुमानग्रस्तत्वात् ।  
शक्यते हि तत्रैवमनुमानं सम्भावयितुम्---पूर्वे हि पुमांसो गवादिशब्दानां सास्नादिमत्यर्थे वृद्धव्यवहारसिद्धशक्तिज्ञानादर्थप्रतिपत्तिमन्तो गवादिशब्देभ्यस्सास्नादिमदर्थप्रतिपत्तियोगित्वादधुनातनपुरुषवदित् इ ।  
तदेवं प्रत्यनुमानेन७१२ निरस्ते ऽनुमाने, ७१३प्रमाणविरहादपौरुषेयत्वमेव सिध्यति शब्दार्थसम्बन्धस्य७१४ ।  
अत इदमपहस्तितम् ।  
यदाहुर्बाह्याः---"यज्जातीयो यतस्सिद्धस्स तस्मादग्निकाष्ठवत् ।  
७१५अदृष्टहेतुरप्यन्यस्तद्भवस्सम्प्रतीये" ॥  
प्र। वा। परि। ३। श्लो। २४३ इति ।  
वृद्धव्यवहारस्यानादित्वसमर्थनम् ।  
ननु सिद्ध्येदयं मनोरथो यदि वृद्धव्यवहारपरम्पराया अनादिता स्यात्, सा तु प्राचीननयनिवारिता इति ।  
अत्र वदामः ।  
भवतु सावयवं सर्वमवयवसंयोगारब्धसत्ताकम्, अवयवसंयोगापाये विनश्वरमिति च ।  
तथाप्येकदैव ७१६सकलस्य सम्भवः, विनाशश्चेत्यत्र नास्ति७१७प्रमाणम् ।  
प्रत्युत यथादर्शनमिदमेव तावदवसातुमुचितम्---क्रमेण चोदयः, क्रमेण विलयश्चेति ।  
किञ्च यथाद्यतना जना मातृपितृसंयोगनिबन्धनात्मलाभाः, तथा पूर्वे ऽपि जना जनत्वादिति शक्यमेवानुमातुम् ।  
न चायमयोनिजानां केवलेन धर्माधिपत्येन, अधर्माधिपत्येन च संस्वेदजानामिव सम्भवो घटते ।  
जरायुजा---ण्डजानां तथा तद्दर्शनाभावात्७१८ ।  
दृष्टानुसारि हि सर्वत्रानुमानम् ।  
तेन संस्वेदजेषु नियमेन दृष्टं न जरायुजा---ण्डजयोरप्ययोनिजत्वं शक्यते ऽनुमातुम् ।  
न हि पाण्डरमात्रेण बाष्पादपि वह्नेरनुमानम् ।  
किन्तु यादृशमेव पाण्डरद्रव्यं नियमेन वह्निनियतं प्रतिपन्नम्, तादृशमेव तस्यानुमापकमुचितम् ।  
ईश्वरनिराकरणम् ।  
यच्चेदमुदितं७१९ धर्माधर्मौ चेतनातिशयाधिष्ठिताविति, तदप्यसिद्धमेव ।  
यस्यैव तौ क्षैत्रज्ञस्य, स एवाधिष्ठातास्तु ।  
अथाज्ञत्वात्तस्याधिष्ठातृत्वं७२० नोपपद्यत इति चेत्, तर्ह्यन्यस्यापि कथमुपपद्यते ।  
न हि तस्यापि परपुरुषवर्ति धर्माधर्मज्ञानमुपपद्यते, कारणाभावात् ।  
न हि तस्येन्द्रियाणि कारणम्, इन्द्रियाणां तत्र ७२१सामर्थ्यादर्शनात् ।  
न च केवलं मनः, केवलस्य मनसो ७२२बाह्येष्वप्रवृत्तेः ।  
न हि ७२३धर्माधर्मरहितस्येश्वरस्येन्द्रियमनस्सम्बन्धो भवति, धर्माधर्मनिबन्धनत्वात् तत्सम्बन्धस्य ।  
अथ कारणमन्यदेवेश्वरबुद्धेः ।  
तदयुक्तम् ।  
प्रसिद्धकारणत्वाद्बुद्धेः ।  
प्रसिद्धानि हि कारणानि बुद्धेः ।  
यत्कारणं हि यत्करयं दृष्टम्, तत्कारणकमेव तदिति युक्तम् ।  
अन्यथा चेतनाधिष्ठिता वासी दृष्टेति, कथं धर्माधर्मयोरपि तदधिष्ठितत्वं भविष्यति ।  
अथाकारणा नित्यैवेश्वरबुद्धिरिति चेत् ।  
तदप्यसुन्दरम् ।  
बुद्धितत्त्वस्य नित्यत्वाभावात् ।  
नित्या सती बुद्धिरेव न स्यात् ।  
बुद्धिमता चाधिष्ठानं दृष्टम्, न पुनरन्येन ।  
अथादृष्टमपि बुद्धेर्नित्यत्वमङ्गीक्रियते, तदा चेतनानधिष्ठितत्वमेव किमिति नाङ्गीक्रियते ।  
अथ सिद्धे ऽधिष्ठातृत्वे, ज्ञानमपि कल्प्यत इति ।  
७२४तदयुक्तम् ।  
७२५ज्ञानाद्यननुबद्धस्याधिष्ठातृत्वस्य कारणाभावात् प्रतिक्षिप्ते ज्ञाने सत्यनुमातुमशक्तेः ।  
तेन शक्यज्ञानमेवाचेतनं चेतनाधिष्ठितमिति व्याप्तिराश्रयणीया, तथादर्शनात् ।  
तक्षादयो हि शक्यज्ञानान्येव वास्यादीन्यधितिष्ठन्तो दृश्यन्ते, नान्यानि ।  
अपि चाधिष्ठानार्थो ऽपि चिन्तनीयः ।  
न तावत्संयोगः, गुणत्वेन धर्माधर्मयोस्संयोगाभावात् ।  
समवायो ऽपि परपुरुषसमवायिनोर्धर्माधर्मयोरीश्वरं प्रत्यनुपपन्नः ।  
वास्यादिषु तु तक्षादीनां करसंयोगादिरेवाधिष्ठानम् ।  
तथा प्रवृत्तिरपि कीदृशी ।  
न तावत् क्रिया, गुणभूतयोर्धर्माधर्मयोः क्रियाभावात् ।  
उत्पत्तिश्चेत्, तर्हि सा क्षेत्रज्ञादेव समवायिकारणात्, आत्ममनस्संयोगाच्चासमवायिकारणादभिसन्ध्यादिनिमित्तकारणोपगृहीतादिति ।  
फलदानमिति चेत् ।  
न देशकालावस्थादिसहकारिसहिताभ्यां ७२६धर्माधर्माभ्यामेव फलम्, न चेतनव्यापारापेक्षम् ।  
वैशेषिकाभिमतेश्वरनिरासः ॥  
यदपि केचिदाहुः---परमाणव एवेश्वरेच्छावशेन प्रवर्तन्त इति ।  
तदपि न युक्तम् ।  
क्वचित्तथाविधस्याधिष्ठानस्यादर्शनात् ।  
शरीरे तथादर्शनमिति चेत् ।  
न ।  
तस्य क्षेत्रज्ञधर्माधर्मपरिगृहीतत्वात्७२७ ।  
न परमाणव एवेश्वरधर्माधर्मपरिगृहीताः, न च तस्येच्छामात्रेण प्रवृत्तिः, किन्तु प्रयत्नवशात् ।  
न चेच्छायामपि हेतुरस्ति ।  
न च नित्यैवेच्छा, ७२८नित्यं प्रवृत्तिप्रसङ्गात् ।  
अपि च यथाचेतनत्वाच्चेतनाधिष्ठितत्वमनुमीयते, तथा प्रयोजनाभावादप्यनधिष्ठानमिति ज्ञायते ।  
कतरदत्रानुमानं बलीय इति ७२९चिन्तयामः ।  
तेन यत्रैव प्रयोजनं, ७३०तदेवाचेतनं७३१ चेतनाधिष्ठितमिति व्याप्तिराश्रयणीया७३२, तथादर्शनात् ।  
अपि च व्याप्तिग्रहणपूर्वकमनुमानम्, अन्वयव्यतिरेकाभ्याञ्च व्याप्तिरवगम्यते ।  
यथा च चेतनो ऽधिष्ठातेति प्रतीयते, तथा विग्रहादिमानपि ।  
तेनानुमानं प्रवर्तमानं तथाविधमेवानुमापयेत् ।  
न च तस्य धर्माधर्मौ, परमाणून् वा प्रत्यधिष्ठातृतोपपद्यत इत्यनधिष्ठानमेव ।  
तेन विग्रहादिमदधिष्ठानयोग्यमेवाचेतनं चेतनाधिष्ठितमिति व्याप्तिराश्रयणीया ।  
नन्वेवं सति प्रसिद्धस्यापि ७३३धूमाद्यनुमानस्योच्छेदः प्राप्नोति ।  
तथाभूतेन हि महानसादिवर्तिना व्याप्तिरवगता, न तथाविधस्यानुमानम् ।  
यथाविधस्यानुमानम्, न तथाविधस्य व्याप्तिधीसमये ऽनवधारणमिति ।  
तदयुक्तम्--देशकालाद्युपाधिपरित्यागेन हि सामान्येन सम्बन्धग्रहणम् ।  
तेनेहापि भवत्येव यद्वास्यादिषु दृष्टम्, तत् धर्माधर्मयोरपीति ।  
यादृशन्तु रूपं व्यापकमुपलभ्यते, तदेवानुमातुं शक्यते, नान्यत् ।  
इह च विग्रहवत्त्वाद्यपि व्याप्त्यनुप्रवेशीति, तदनुमातव्यम् ।  
न च तदनुमातुं शक्यत इति चेत् ।  
वरं चेतनानुमानत्यागः७३४तदननुबद्धस्य ७३५तस्यानुमानात् ।  
तेनेश्वरस्य ७३६सर्वज्ञतानुमाने हेत्वभावेन ज्ञानाभावनिश्चयात् ।  
तेनानादिरेव वृद्धव्यवहारपरम्परा शब्दार्थावगमे हेतुः ।  
न च सृष्ट्यादावीश्वरकृतस्सङ्केतः, सङ्केतस्यैव कर्तुमशक्तेः ।  
न खल्वद्यतना जनाः ७३७सङ्केतवाक्यस्यार्ऽथमनवबुध्यमानास्सङ्केतं प्रतिपद्यन्ते ।  
तस्मादनादिरेव७३८ वृद्धव्यवहारपरम्पराभ्युपगमनीया ।  
एवं पुरुषस्य धर्मप्रतीतिं प्रति शब्दमन्तरेणोपायाभावान्न पौरुषयत्वे वेदस्या७३९पूर्वकार्यात्मके वेदार्थे प्रामाण्योपपत्तिरिति, ७४०वेदस्यापौरुषेयत्वाश्रयणम् ।  
वेदानामपौरुषेयत्वनिरूपणम् ।  
कथमपौरुषेयत्वं वेदानाम् ।  
उच्यते--- ७४१कर्तुरस्मरणात् ।  
न चानुमानमपि कर्तुरुपपद्यते ।  
प्रमाणान्तरेणाप्रतीतेर्ऽथे७४२ पुरणाणां वाक्यस्य रचनायामशक्तेः ।  
काठकादिसमाख्यापि कर्तृसद्भावं ज ७४३साधयितुमलम् ।  
७४४प्रवचनेनापि तदुपपत्तेः ।  
मन्त्रार्थवादास्तु न स्वातन्त्र्येणार्ऽथमवगमयितुमीशते, किन्तु विध्युद्देशानुसारेण तदनुगुणमर्थमिति, न सिद्धार्थप्रतिपादने तेषां प्रामाण्यमिति, सिद्धमपौरुषेयत्वं शब्दार्थसम्बन्धस्येति ।  
दुस्तर्कतिमिरं भेत्तुं शिष्याणां दृष्टिरोधकम् ।  
इदं शालिकनाथेन विहितं ७४५मिलाञ्जनम् ॥  
  
इति महामहोपाध्यायश्रीशालिकनाथमिश्रप्रणीतायां प्रकरणपञ्चिकायां विमलाञ्जनं नाम सप्तमं प्रकरणं समाप्तम् ।  
  
  
  
  
  
