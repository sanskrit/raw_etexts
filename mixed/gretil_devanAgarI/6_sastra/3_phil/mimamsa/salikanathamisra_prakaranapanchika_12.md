---
title: 'Salikanathamisra: Prakaranapancika, 12'

---
## Intro
  
  
  
  
Salikanathamisra: Prakaranapancika, 12  
  
  
  
  
  
Salikanathamisra: Prakaranapancika,   
with Jayapuri Narayanabhatta's Nyayasiddhi:  
Prakarana 12  
  
  
Input by members of the SANSKNET-project  
(www.sansknet.org)  
  
  
  
This GRETIL version has been converted from a custom Devanagari encoding.  
Consequently, word boundaries may not always be marked by spaces.  
The text is not proof-read.  
  
  
  
  
  


## पाठः
  
  
  
  
  
  
  
________________________________________  
  
  
ॐ  
श्रीमत्प्रभाकरगुरुतन्त्रधुरन्धरेण  
महामहोपाध्याय-शालिकनाथमिश्रेण प्रणीता प्रकरणपञ्चिका  
न्यायसिद्ध्याख्यया व्याख्यया विषमस्थलटिप्पराया  
च समलङ्कृता  
  
________________________________________  
  
  
अथ विषयकरणीयं नाम  
द्वादशं प्रकरणम् ।  
  
प्रकरणार्थप्रतिज्ञा ।  
१३५०प्रभाकरमतं सम्यगालोच्य क्रियते मया ।  
विषयं १३५१करणञ्चैव विवेक्तुं युक्तिवर्णना  ॥ १ ॥  
"ज्योतिष्टोमेन स्वर्गकामो यजेते"त्येवमादिषु स्वर्गकामादिर्नियोज्यत्वेन सम्बध्यमानः, नास्वर्गसाधने कार्ये बोद्धृतयान्वेतुमलम् ॥  
क्रिया हि क्षणभङ्गिनी न कालान्तरभाविनस्स्वर्गादेस्साधनायोपपद्यत इति, कालान्तरावस्थायि क्रियातो भिन्नं कार्यमपूर्वं लिङादयो बोधयन्तीति १३५२स्थितम् ।  
स्वसिद्धान्तवर्णनम् ।  
कार्यञ्च कृतीप्सितमुच्यते ।  
कृतिः-आत्मव्यापारः-पुरुषप्रयत्न इत्यनर्थान्तरम् ।  
चेतनश्चाऽत्मा कार्ये बोद्धृतयान्वयमुपैति ।  
न चान्यव्यापाराभिनिर्वर्त्यमन्यस्स्वसम्बन्धितया कार्यत्वेन संवेदयितुमलमिति, आत्मनो मानसप्रत्यक्षसमधिगमनीयः प्रयत्नस्स्वव्यापारः ।  
अतस्तन्निर्वर्त्त्यमेवापूर्वं कार्यमात्मा मन्यते ।  
प्रयत्न एव भवितव्ये ऽपूर्वे प्रयोजकभूतस्य भावयितुरात्मनो व्यापार इति, भावनाशब्देनोच्यते ।  
न च कार्याभिधानं कृतिमनभिदधतां लिङादीनमुपपद्यत इति, ते कृतिमप्यभिदधति, अपूर्वञ्च ।  
न च युगपदनेकाभिधानं दोषः, तथाऽवगमात्, आनुगुण्याच्च ।  
अवगता हि प्रमाणेन लिङादीनां कार्याभिधायिता ।  
आनुगुण्यात् ।  
कृतिर्गुणभूता प्रधानपदवर्तिन्यपूर्वात्मनि कार्ये ।  
अविवादा च कर्त्रादिगतसङ्ख्यावचिता लिङादीनां कार्याभिधायिनामपि ।  
न चाभिधेयतामात्रेण भावनाया एव वाक्यार्थत्वम् ।  
भाव्यमपूर्वं प्रति गुणभावेनाभिधानात्, प्रधानभावेनापूर्वस्याभिधानात्तदेव वाक्यार्थ इति, न किञ्चिदनुपपन्नम् ।  
अत एव भगवतो भाष्यकारस्य तत्र तत्र व्यवहारः---"पुरुषप्रयत्नः---करणमपूर्वस्य भावनो"च्यत१३५२ --इति ।  
धात्वर्थस्य विषयत्वोपन्यासः ।  
तस्य तथाविधस्य कार्यस्य नूनं केनचिद्भावार्थेनावच्छेदः ।  
न हि प्रयत्नो भावार्थमन्तरेणास्ति ।  
सर्वो हि पुरुषप्रयत्नः कञ्चिद्भावार्थमवश्यमाश्रयते, तेन विना तदभवात् ।  
तेन प्रयत्नाविनाभावी भावार्थः प्रयत्नाभिनिर्वर्त्त्यमपूर्वमवच्छिनत्ति ।  
अवच्छेदकतयैव विषयभावः१३५३ ।  
"यत्रैव१३५४ हि यो भवति नान्यत्र, स तस्य विषय"इति विषयविदः ।  
"१३५५अनन्यत्र भावो विषयशब्दार्थः" इति च ।  
अतो भाव्य एवार्ऽथो विषयः, भाव्यस्यैव पुरुषप्रयत्नगोचरत्वात् ।  
तेन कार्याभिधायिभिस्सह विषयबोधकतयैव भावार्थः कर्मशब्दस्समभिव्याहारं प्रथममर्हति, तस्य १३५६प्रतिपत्त्यनुबन्धत्वात् ।  
अविषयं ह्यपूर्वं कार्यं प्रत्येतुमशक्यम् ।  
प्रतीतस्य च कार्यस्य साधनाकाङ्क्षा ।  
तेन न जघन्यया साधनतया भावार्थानामपूर्वेण सहान्वयः ।  
किन्तु प्रतीत्युपायतामेव मन्यमानो १३५७भगवानेवं ब्रूते---"न ह्यविषयान्नियोगान्नियोगज्ञानमुत्पद्यते" [बृ। टी।] इति ।  
धात्वर्थस्य करणत्वनिरूपणम् ।  
स च विषयीभूतभावार्थावच्छिन्नो विध्यर्थः कार्यात्मा प्रतीतः करणम्, इतिकर्तव्यताञ्चापेक्षते, अन्यत्रापि साध्ये तथादर्शनात् ।  
तत्र स एव भावार्थो विषयीभूतः करणमित्यवसीयते, कृतिव्याप्यत्वात् ।  
यो हि यया कृत्यान्यार्थप्रवृत्तया विषयीक्रयते, स एव तत्र करणम् ।  
यथा--- परशुरुद्यमन-निपातनाभ्यां काष्ठगतद्वैधीभवनलक्षणकार्ये प्रवृत्ताभ्यां व्याप्यमानस्तयोरेव द्विधाभवनलक्षणफलावच्छेदलब्धद्वैधीकरणव्यपदेश्ययोश्च्छिदिधातुवाच्ययोः करणम्, तथेहाप्यपूर्वार्थप्रवृत्तपुरुषप्रयत्नव्याप्यमानो भावार्थस्तस्मिन्नेव प्रयत्ने ऽपूर्वभावनारूपे करणम् ।  
ननु कथं प्रयत्नलब्धात्मा भावार्थो भावनायां करणम् ।  
भाव्यमानतया हि कर्मैव स्यात् ।  
उच्यते ।  
तत्र धात्वर्थो न कर्म, अपूर्वार्थकृतिविषयत्वात् ।  
सर्वाण्येव हि कारकाणि कर्त्तृव्यतिरिक्तानि तद्व्यापारव्याप्यानि, न चैतावता तानि कर्मतां १३५८भजन्ते, अनीप्सितत्वात् ।  
क्वचिच्चानीप्सिते कर्मता दृश्यत एव ।  
यथा--- "अग्निहोत्रं जुहोति" [तै। स। १। ५। ९] इति ।  
करणन्तु यद्यपि स्वरूपनिवृत्तौ न सम्भवति, तथाप्यपूर्वभावनारूपता तदधीनेति नानुपपन्नम् ।  
यथा परशोरेव ।  
न हि परशुः कर्म, करणन्तु भवति, अनीप्सितत्वात् ।  
१३५९उद्यमन-निपातनयोर्द्वैधीकरणरूपतायास्तदधीनत्वात् ।  
परशुसम्बन्धप्रभावे ह्युद्यमन-निपातने द्वेधाभवनफलनिष्पादकतया द्वेधाभावने कारणतां१३६० भजेते ।  
अतः"उद्भिदा यजेते" [तां। ब्रा। २९। ७। २। ३।] इति तृतीयानिर्देशोपपत्तिः१३६१ ।  
अपूर्वभावनायां करणत्वाद्यागस्य, तन्नामत्वाच्चोद्भिच्छब्दस्य ।  
एवञ्चापूर्व-फलयोरेकैव भावना, एकत्वात्पुरुषप्रयत्नस्य ।  
एकमेव च करणम्, तद्भावनाव्याप्यत्वादेकैव भाव्यता ।  
१३६२अत एव च साध्यविवृद्धिरियमिति प्राभाकराः ।  
धात्वर्थस्य विषयत्वकरणत्वयोरुपसंहारः ।  
१३६३यदि विषयीभूतस्य करणता, हन्त तर्हि "दर्शपूर्णमासाभ्यामि"त्यत्र तन्त्राभिहितानां तन्त्रेणैव प्रतिपत्त्यनुबन्धत्वात्, विषयभावस्यैकत्वादेकमेव करणं स्यात्, ततश्च भेदेनेतिकर्तव्यतासम्बन्धो न स्यात् ।  
उच्यते--न सम्यगवधृतामायुष्मता श्रुतिशालिनांवचः ।  
यदेव विषयीभूतम्, तदेव करणम्, नान्यदिति तस्यार्ऽथः ।  
प्रतीत्यनुबन्धतया ।  
च विषयभावः, स यथामिधानमवकल्पते, प्रतिपत्त्युपायत्वादभिधानस्य ।  
अत स्तन्त्राभिधानात्सहितानां विषयभावः, करणन्तु सिद्ध्यनुबन्धी नियोगस्य, तच्च यथास्वभावं वेदितव्यम् ।  
स्वभावाधीनाहि साधनानांअ साधकतेति स्वभावभेदे भिन्न साधकता ।  
साधकत्वे च कृतिविषयत्वात्करणतेति भेदेन करणभावः ।  
नन्वेवं प्रत्येकं करणभावाश्रयणे करणान्तरनिरपेक्षाणां किमिति नियोगसिद्धिहेतुता न भवति ? नैवम् ।  
यथाश्रुतकरणाधीनसिद्धित्वान्नियोगस्य ।  
तत्र बहूनि करणानि तस्य श्रूयन्त इति, तथैव तस्य सिद्धिः ।  
१३६४अनेककरणसम्पाद्यताप्येकस्य दृष्टा ।  
यथा---गमनस्याश्वेन,शिबिकया, रथेन वा गच्छति---इति ।  
भिन्नस्तत्र १३६५कारणावान्तरव्यापार इति यद्युच्येत ।  
अत्राप्युत्पत्त्यपूर्वाण्यवान्तरव्यापारभूतानि भिन्नानि सङ्गिरामह एव ।  
अत एव तद्भेदेन भिन्नत्वात्करणभावस् १३६७परमापूर्वप्रयुक्तत्वे ऽप्याज्यौ-षध-सान्नाय्यधर्माणामसङ्करः ।  
अपूर्वसाधननिवेशित्वाद्धर्माणाम्, तस्य च भेदात् ।  
ये पुनर्यागादीनामपूर्वञ्चान्तरा भावनां नानुमन्यन्ते, तेषां यागादीनां करणभावो दुर्घटः ।  
अव्यापाररूपत्वादपूर्वस्य, व्यापारसम्बन्धप्रभवत्वाच्च१३६६ करणभावस्य ।  
गौणं करणत्वमिति चेत् ! कथं तर्हितिकर्तव्यतासम्बन्धः ।  
करणं हीतिकर्तव्यतया सम्बध्यते ।  
१३६७गौणञ्च न करणम्, न हि गौणे मुख्यधर्मस्सम्भवति ।  
ये ऽपि१३६८ सर्वाख्यातेष्वेव भावनाभिधानमाहुः, तेषामपि मतमस्मभ्यं न रोचते ।  
न हि कार्यानभिधायिपु लडादिषु भावनाभिधाने प्रमाणमस्ति ।  
वार्तिकमतनिराकरणम् ।  
१३६९यदपि किं कराति ? पचतीत्युत्तरदर्शनप्रमाणमुपन्यस्तम् ।  
तदपि न साधकम् ।  
व्यापारविशेषप्रश्नो ह्ययं---किङ्करोतीति१३७० ।  
तत्र पचतीत्युत्तरेणापिप तदेव निर्दिश्यते ।  
यत्तु व्यापारमात्रवाचिधातूच्चारणमात्रं न क्रियते, तत्र तावन्मात्रस्यापभ्रंशत्वात् ।  
प्रत्ययान्तरोच्चारणे च प्रश्नेन सहासम्बन्धः ।  
अत एवाचेतनव्यापारे वर्तमानापदेशादीनां प्रयोगः ।  
लिङादयस्तु चेतनमेवाधिकृत्य प्रयुज्यन्ते ।  
न चाचेतनेषु गौणः प्रयोगः मुख्यत्वे ऽप्यविरोधात् ।  
कर्तृसङ्ख्यादिमात्रवचनत्वे च"रथो गच्छती"त्यादिषु मुख्यत्वापत्तेः ।  
न चेदं वाच्यम्---संयोग-विभागावेव धात्वर्थः, व्यापारस्तु परिस्पन्दात्मा"रथो गच्छती"त्यादिषु लडर्थः, तेनाचेतने ऽपि मुख्य एवलडर्थ इति ।  
धातूनामेव क्रियावाचित्वात्प्रथमोपनिपाती व्यापार एव धात्वर्थो १३७१युक्तः, न जधन्यौ संयोग-विभागौ ।  
किञ्चानेकार्थताप्यापद्येत ।  
केवलस्य संयोगस्यावाच्यत्वात्, संयोगजे ऽपि संयोगे गच्छतीत्यप्रयोगात्, विभागजे ऽपि विभागे प्रयोगानुपलब्धेः, न केवलस्य संयोगस्य, विभागस्य वा गमिवाच्यतेति, किमनेन मनीषिकानिमित्तेन बालजल्पितेन १३७२बालजनमनोहारिणा निर्बन्धेन ।  
शालिकनाथेन कृतं कृतिनामुपकारसिद्धये सम्यक ।  
समुदीक्ष्य वा गुरुमतं सम्यग्विषयकरणीयमिदम्१३७३  ॥ २ ॥  
  
इति महामहोपाध्यायश्रीमच्छालिकनाथमिश्रप्रणीतायां प्रकरणपञ्चिकायां विषयकरणीयं नाम द्वादशं प्रकरणं समाप्तम्  ॥  
  
  
  
  
  
  
  
  
  
  
  
