---
title: 'Salikanathamisra: Prakaranapancika, 13'

---
## Intro

Salikanathamisra: Prakaranapancika, 13  

Salikanathamisra: Prakaranapancika,   
with Jayapuri Narayanabhatta's Nyayasiddhi:  
Prakarana 13 (Paricchedas 1 and 2)  

Input by members of the SANSKNET-project  
(www.sansknet.org)  

This GRETIL version has been converted from a custom Devanagari encoding.  
Consequently, word boundaries may not always be marked by spaces.  
The text is not proof-read.  

## पाठः

________________________________________  

ॐ  
श्रीमत्प्रभाकरगुरुतन्त्रधुरन्धरेण  
महामहोपाध्याय-शालिकनाथमिश्रेण प्रणीता प्रकरणपञ्चिका  
न्यायसिद्ध्याख्यया व्याख्यया विषमस्थलटिप्पराया  
च समलङ्कृता  
  
________________________________________  

परिच्च्हेद १  

१३_१  

अथाङ्गपारायणे सन्निपत्त्योपकारकाङ्गनिरुपणपरः प्रथमः परिच्छेदः  

प्रकणार्थप्रतिज्ञा ।  
१३७४व्याख्याविकल्पसम्भवमङ्गान्यधिकृत्य संशयं छेत्तुम् ।  
परमं प्रभाकरगुरोर्गम्भीरं भावमभिधास्ये१३७५  ॥ १ ॥  
अङ्गानां चातुर्विध्यम् ।  
इह चतुर्विधमङ्गजातम्--जाति-गुण-द्रव्य-भावार्थात्मकम् ।  
तत्र भावार्थात्मकमपि द्विविधम्---सन्निपत्त्योपकारकम्, आरादुपकारकञ्चेति ।  
सन्निपातिनां चातुर्विध्यम् ।  
तत्र सन्निपत्त्योपकारकं चतुर्विध्रं, साध्यभूतोत्पत्ति-प्राप्ति-विकृति-संस्कृतिभेदात् ।  
१३७६यथाक्रमं संयवन-दोहन-विलापन-प्रोक्षणादिरूपम् ।  
तत्र संयवनेन प्रागभूतः पिण्ड उत्पद्यते ।  
सदेव क्षीरं दोहनेन प्राप्यते ।  
विलापनेन प्राचीं संहतावस्थामपबाध्य, इतरा द्रवावस्थाऽज्यस्योत्पद्यते ।  
पार्थिवं ह्याज्यं गन्धवत्त्वात् स्वभावतस्संहतरूपमग्निसंयोगेन द्रवीभवति ।  
तदाह भगवान्काश्यपः---"सर्पिर्-जतु-मधू-च्छिष्टानां पार्थिवानामग्निसंयोगात् द्रवत्वमद्भिस्सामान्यम्" [वै। द। अ। २। आ। १। सू। ६] इति ।  
तथा शाब्दैरप्युक्तम्---"अग्निसंयोगेनाऽज्यं द्रवीभवतीति च्विप्रत्ययप्रयोगादि"ति ।  
प्रोक्षणन्तु द्रव्यस्य न प्रागवस्थाध्वंसेन दशान्तरमादधाति---इति ।  
श्लोकश्चात्र भवति---पूर्वाव्स्थाप्रहाणेन दशान्तरपरिग्रहम्१३७७ ।  
विकारमाहुस्संस्कारं केवलातिशयोदयम्१३७८  ॥ २ ॥  
इति ।  
सन्निपातिनामङ्गानां लक्षणम् ।  
किं पुनरेषां चतुर्णामपि सन्निपत्त्योपकारित्वे लक्षणम् ? १३७९यत्-कारक-विध्यपेक्षं फलं जनयति, तत-सन्निपत्त्योपकारकम् ।  
यथा--कर्त्तरि स्नानम्,१३८० कर्मण्यवघातादि, अधिकरणे दध्यानयनमित्याद्यूहनीयम् ।  
भाट्ठमतेनाऽशङ्का ।  
तत्र सन्निपत्त्योपकारकाङ्गवाक्येषु केचित्पृथग्विधीनभ्युपगच्छन्ति ।  
ते हि मन्यन्ते---यद्यत्र पृथग्विधयो नाभ्युपगम्येरन्, तदाधिकृताधिकारादङ्गतैवावघातादीनां न स्यात् ।  
न च द्रव्यसम्बन्धमुखेन प्रकृताधिकारापूर्वसम्बन्धादङ्गतासिद्धिः, व्रीह्यादिशब्दानामाकृतिवचनत्वात् ।  
यद्यपि कार्यप्रत्यासन्नतया व्यक्तीनां तल्लक्षणार्थो जातिशब्दः, तथापि व्यक्तिमात्रं लक्ष्यते, नापूर्वविशेषसम्बद्धा व्यक्तिः ।  
न च प्रकृततयाऽग्नेयीवत्तदपूर्वसाधनव्यक्तिलक्षणावशेनापूर्वसम्बन्धः, यद्यप्याग्नेयीन्यायेन सन्निहितव्यक्तिपरिग्रहः, तथा स्वरूपेणैव तासामप्रकृतव्यक्तिपरिहारेण प्रतीतिः, न पुनरपूर्वविशेषसाधनतया, तस्य स्वरूपस्य लाक्षणिकत्वात् ।  
न च लक्षितलक्षणायां कारणमस्ति१३८१ ।  
तथाहि---जात्या व्यक्तिर्लक्ष्यते, व्यक्त्या च साधनविशेष इति लक्षितलक्षणा१३८२ कारणाभावादयुक्ता ।  
अत एव"चाऽग्नेय्याऽग्नीध्रमुपतिष्ठते" झ्र्तै। सं। ३। १। ६।] इति सत्यपि प्रकृतपरिग्रहे, न कृगन्तरेणाग्नीध्र १३८३उपस्थीयते ।  
अत एव च न तत्र विनियुक्तविनियोगविरोधः ।  
कार्यान्तरसाधनतया चाऽग्नीध्रोपस्थाने ऽविनियोगात् ।  
एवञ्च स्वरूपमात्रेणैवावधातादीनां सम्बन्धान्नापूर्वविशेषसम्बन्धसिद्धिः, दीक्षणीयावाङ्नियमवत् ।  
यथा स्वावान्तरापूर्वसम्बन्धाद्वाङ्गिनयमो नाधिकारापूर्वानुप्रवेशी, तथावघाताद्यपि स्यात् ।  
ततश्चाधिकारापूर्वं प्रत्यवघातादीनामङ्गता न स्यात् ।  
तदनङ्गत्वे च तत्प्रयुक्त्यभावादवघातादीनामनुष्ठानं न स्यात् ।  
अतीऽवघातादिषूत्पत्तिनियोगो ऽङ्गीकरणीयः ।  
तस्मिन् खल्वाश्रिते, अधिकाराभावेन तस्यानुष्ठानानुपपत्तेरधिकारिणि कल्पयितव्ये, प्रकृताधिकारापूर्वे ऽधिकृत एव प्रयाजादिष्वप्यधिक्रियत इति, नोपायो--पेयभावात्तदङ्गत्वसिद्धिः--इति ।  
तन्निरासः ।  
तदिदं तत्रभवानुपाध्यायो१३८४ न मृष्यति ।  
तदाह"अनभिज्ञो भवान्विषय--नियोज्यानामि" [बृ। टी। ३। १। ३] त्यत्र ।  
अवघातादिषु शब्दतः, वस्तुस्वभावतश्च तुषकणविमोचनादि दृष्टम्, प्रोक्षणादिषु शब्दत एवादृष्टञ्च कार्यमङ्गीक्रियते ।  
तत्र यदि नियोगो ऽप्यपर आश्रीयेत कार्यभूतः, तदा कार्यद्वयमेकस्मिन् वाक्ये नान्वीयते ।  
न च यथा स्वर्गादिकं फलम्, तथाभूतमेतद्भवितुमर्हति ।  
तस्य च नियोज्यविशेषणत्वेनान्वीयमानत्वात्१३८५ ।  
न च तुषकणविमोचनादि नियोज्यविशेषणम्द्व क्रियाफलत्वात् ।  
यदेव नियोगफलम्, तदेव नियोज्यविशेषणतामनुभवति ।  
साध्यविशिष्टो हि नियोज्यस्तदेव कार्यतया प्रतिपत्तुमर्हति, यदेव तस्य साध्यं साधयतीति, नियोज्यविशेषणस्य सिद्धिरवसीयते ।  
यच्च क्रियाफलम्, न तन्नियोगात्सिध्यतीति, न तद्विशिष्टो नियोगे नियोज्यतामश्नुते ।  
न च प्रतीततुषकणविमोचनादिकार्यत्यागो युक्तः, प्रतीतहानादेव ।  
ननु च नियोगाभिधायिलिङादिप्रयोगवशेन नियोगो ऽपि प्रतीति एवेति तुल्यो दोषः ।  
उच्यते ।  
सन्निहिते विधौ विधिरवगम्यमानस्स एव तावदवगन्तुमुचितः ।  
तत्र यदि तद्विषयानुप्रवेशिता विषयस्य न स्यात्, तर्हि भवेद्विध्यन्तरम् ।  
अनुप्रविशति चावघातादि प्रकृतविषयम्, तदर्थव्रीह्यादिसम्बन्धात् ।  
१३८६सन्निहिताधिकारनियोगपरतयैवावहन्त्यादिभिः पदैरवघातादय उच्यन्ते, तथाभूतानां तेषां क्रिया-कारकभावोपदेशात् ।  
यदि स्वरूपमात्रावस्थितैर्व्रीह्यादिभिस्सह सम्बन्धस्स्यात्, तदा तदधिकारसम्बन्धा न स्यादिति, तदीयसाधनविशेषलक्षणया व्रीह्यादिभः१३८७ पदैरुपस्थापितो ऽवघातादिभिरन्वीयते, न स्वरूपमात्रम् ।  
एवञ्चोपदेशत एव यवेष्वप्यवघातादयस्सिद्धा भवन्ति, साधनभावस्याविशेषात् ।  
अत एव चावघातादयो नियोगसाधनतयाप्राप्ता एव विधीयन्ते ।  
नियमस्तु प्रयोजनम् ।  
यदि नियोगाङ्गतयावधातादयो न विधीयेरन्, तदा पुरोडाशमात्रसिद्ध्यर्थतया नखविदलनाद्यप्याक्षिप्येत ।  
नियोगाङ्गतया त्ववधातादिषु विहितेषु, तैर्विना नियोगसिद्ध्यनुपपत्तेः नियमेन न एवाक्षिप्यन्ते ।  
नियोगाङ्गता तु पक्षे ऽप्यप्राप्ता, नियोगस्यालौकिकतया तदङ्गत्वस्यापि शब्दादन्यतो ऽनवगमात् ।  
नियोगाङ्गत्वाच्चावघातादीनाम्, नियोगसम्बन्धः प्राप्तस्य लिङादिभिरनूद्यते ।  
अवघातादीनां नियोगविषयत्वशङ्का-निरासौ ।  
ननुयद्यवघातादीनां नियोगसम्बन्धो ऽस्ति, कथं तर्हि तेषां नियोगाविषयत्वमुच्यते ? इत्थमुच्यते--- न नियोगसम्बन्धितामात्रमुच्यते, यस्य नियोसिद्धिरेव कार्यम्, स विषयः ।  
अवधातादीनाञ्च तुषकणविमाचनाद्यवान्तरकार्यङ्कुर्वतां नियोगाविषयत्वम् ।  
तेन नियोगाविषयत्वम्, अङ्गता चेति सिद्धम् ।  
विधेयास्त्ववघातादयो नियोगसिद्ध्यर्थतयोपादीयमानत्वात् ।  
तदुक्तम्---"यत्तु तत्सिद्ध्यर्थमुपादीयते तद्विधेयमिति तन्त्रे व्यवहारः" [सू। २। वृ। टी। पृ। ३९] इति ।  
तदेवं नियोगप्रत्यभिज्ञोपबृंहितसन्निधानमात्रेणैवावघातादीनां नियोगाङ्गता, न पदार्थान्वयमुखेनेति सिद्धम् ।  
येषां पुनः पदार्थान्वयमुखेनानुप्रवेशो ऽभिमतः, तेषां प्रकरणाधीतस्य पाञ्चदश्यस्य, अनारभ्याधीतस्य च साप्तदश्यस्य सामिधेनीसम्बन्धमुखेनानुप्रवेशिनोरविशेषात्, उभयोरपि प्रकृतावेव निवेशः, विकल्पश्च स्यात् ।  
सन्निधानमात्रेण तु प्रकरणाधीतस्य ग्रहणे शीघ्रं पाञ्यचदश्यमधिकारानुप्रविष्टमिति, तदवरुद्धे साप्तदश्यमधिकारविरुद्धं१३८८ नानुप्रविशति ।  
तेन विकृतावेव तस्य निवेशः ।  
यदि सन्निधानतो ऽधिकारविधावनुप्रवेशः, तर्हि पर्णतादीनामनारभ्याधीतानां कथमनुप्रवेशः ? उच्यते---जुह्वादयो ऽव्यभिचरितक्रतुसम्बन्धा इति, तत्सम्बन्धमुखेन क्रतुसम्बन्धसिद्धिः, तत्सम्बद्धेष्वेव च जुह्वादिषु पर्णतादिसम्बन्धात् ।  
अत एव"हिरण्यं भार्यमि" [तै। ब्रा। २। २। ५। २] ति स्वतन्त्रमेवाधिकारनियोगविषयः, हिरण्यस्य क्रतुसम्बन्धव्यभिचारात् ।  
ये च पदार्थस्वरूपान्वये ऽनर्थकत्वापत्तेः, तत्सम्बन्धावस्थान्वयपूर्वकं ग्राहकान्वयमाहुः, तेषामिदमेव तावत्कथम्, आनर्थक्येन न भवितव्यम्--इति ।  
वेदवाक्यत्वादिति चेत् ? वेदेनानर्थकेन न भवितव्यमिति न राज्ञा१३८९ ज्ञापितम्, यस्यार्ऽथो गम्यते, तस्य मा भूदानर्थक्यम्, अनवसीयमानार्थस्य त्वर्थवत्त्वं मनोरथमात्रविजृम्भितम् ।  
पक्षान्तरालम्बनेनाप्यर्थवत्ता भवत्येवेति, वरं सन्निधानवशेन नियोगाङ्गताभ्युपगमः ।  
१३९०सन्निधानमपि सम्बन्धे कारणमिति वाक्यविदः ।  
सम्बन्धञ्च गुणप्रधानभावमन्तरेण न स्यात् ।  
तत्र च"न कार्यमन्यार्थं भवती"ति नियोग एव प्रधानम्, अङ्गमवघातादयः ।  
सन्निधानविषये शङ्का-निरासौ ।  
यदि चानर्थक्येन नियोगसम्बन्धः, तदा च"तृच उत्तमः पर्यासः" इति १३९१द्वादशाह एव न निविशते ।  
क्रतुसम्बन्धो ह्यन्तः पर्यास उच्यते ।  
तेन तत्र पदार्थमात्रसम्बन्धे ऽप्यानर्थक्यं नास्ति ।  
तथा"हिरण्मय्यस्स्रुचो भवन्ति" [आप। श्रौ। सू। ८। ५। २९] इतिस्रुचामव्यभिचरितक्रतुसम्बन्धानां धर्मविधेरानर्थक्यं नास्तीति, न प्रकृताधिकारसम्बन्धस्स्यात् ।  
किञ्चानर्थक्यपरिहारायऽपूर्वसम्बन्धो ऽभ्युपेतः ।  
किमिति न सन्निहितापूर्वसम्बन्धस्समाश्रीयते ।  
यदि सन्निधानमकारणम्, ततश्च"अग्नेस्तृणान्यपचिनोति" [आप। श्रौ। सू। ३। ४। ३।] इति नाग्निहोत्रे एव व्यवतिष्ठेत ।  
अथ सन्निधानविशेषात्तदपूर्वसम्बन्धिनामग्न्यादीनां परिग्रहः, तदा वरं सन्निधानविशेषात्तदपूर्वसम्बन्ध एवास्तु, किं परम्पराश्रयणेन ।  
यथा क्रियाकारकभावेनान्विताभिधानम्, तथा प्रयोजन-प्रयोजनिभावेनापि ह्यभिधानं लोके प्रतिपन्नम् ।  
न हि व्रीह्यादयः प्रयोजनतां प्रतिपत्तुमर्हन्ति---इति, तत्परित्यागेनापूर्वेणैव सह प्रयोजन--प्रयोजनिभावेन सम्बन्धः ।  
अवान्तरापूर्वे शङ्का-तन्निरासौ ।  
ये चावघातादिष्ववान्तरापूर्वाणि सङ्गिरन्ते, तेषां मते"प्रोक्षिताभ्यामुलूखलमुसलाभ्यामवहन्ती"ति प्रोक्षणं दीक्षणीयावाङ्नियमवदवान्तरापूर्वप्रयुक्तं स्यात् ।  
ततश्च त्रैधातवीयामिव वाङ्नियमः, नखनिर्भिन्ने चरौ प्रोक्षणं न १३९२ स्यात्, तत्प्रयोजकं रूपं तत्र नास्ति--इति ।  
न चैतद्वाच्यं--तुषकणविमोचनादिकार्यमुखेनाधिकारापूर्वमेव प्रयोजकमिति, वाङ्नियमे ऽपि तथा प्रसङ्गात्, दीक्षणीयायामपि क्रत्वपेक्षितत्वोपत्तिरपि१३९३ कार्यमस्तीति, ज्योतिष्टोम एव प्रयोजको वाङ्नियमस्य स्यात् ।  
ततश्च १३९४दीक्षितत्वोत्पादिकायां त्रैधातवीयायामपि स्यात् ।  
ननु यद्यवघातादिष्ववान्तरविधयो नेष्यन्ते, कथं१३९५ तर्हि"न चाविहितमङ्गं भवति" [शा। भा। अ। ३, पा। ४। अ। १३।] इत्यङ्गेष्वेवान्तरविध्यभ्युपगमो भाष्यकारस्य ? उच्यते ।  
आरादुपकारके ऽनृतवदनप्रतिषेधे चावान्तरविधिरङ्गीकुतः, तद्व्यतिरेकेणाङ्गत्वानुपपत्तेः ।  
स्वरूपेण क्षणिकत्वात्कर्मणाम्, उपकारजननकाले तदनवस्थानादङ्गत्वं न घटत इति, इहैव वक्ष्यामः ।  
अत एव जज्जभ्यमानमन्त्रवचने सन्निपत्त्योपकारिणि "पुरुषप्रयत्नश्रवणमनुवादः" इति वदति भाष्यकारः ।  
यत्र ह्मवान्तरविधिरस्ति, तत्र पुरुषयत्नश्रवणं नानुवादः ।  
यदेव हि तदवान्तरापूर्वम्, तत् कार्यतया लिङादिवाच्यम् ।  
न च कृतिरूपपुरुषप्रयत्नानभिधाने कृत्यवच्छिन्नस्वभावकार्याभिधानोपपत्तिरिति, तदर्थं कृतिरूपपुरुषप्रयत्नाभिधानं युक्तमिति, नाविवक्षितः पुरुषप्रयत्नः ।  
एवं नियोगप्रत्यभिज्ञोपवृंहितसन्निधिसमाम्नानवशादवघातादयो ऽवहन्त्यादिपदैरधिकारनियोगैदमर्थ्येनान्वयिनो ऽवगता - स्सन्तस्तदन्वितावस्थैर्व्रीह्यादिभिस्सह क्रिया--कारकभावेनान्वितास्तान् प्रति शेषतां प्रतिपद्यन्ते ।  
स्वमतेन श्रुत्यादीनां विनियोजकत्वकथनम् ।  
किं पुनरवधातस्य व्रीह्यादिशेषत्वे प्रमाणम् ? कार्यमिति ब्रूमः ।  
तथा हि---न कार्यमन्यार्थं भवति, कार्यत्वादेव ।  
तेन यत् कार्येण सम्बद्धम्, तत्तावत्तदर्थम् ।  
यदपि च कार्यैदमर्थ्यापन्नेन सम्बद्धं, तेनापि सह यस्य साध्यसाधनभावः, तदपि तदर्थमेव, कार्यैदमर्थ्यापन्नस्यान्यैदमर्थ्ये प्रमाणाभावात् ।  
एवं १३९६सर्वेषु शेष--शेषित्वं वेदितव्यम् ।  
यदि १३९७कार्यतयैवैदमर्थ्यावगमः, कथं तर्हि श्रुत्यादीनां विनियोगकारणत्वम् ? द्वारविशेषसमर्पकतया ।  
कार्यविशेषकरतया च शेषश्शेशिणि शेषतामापद्यते, नान्यथा, अकिञ्चित्करस्य शेषत्वानुपपत्तेः ।  
तत्र श्रुतिः"व्रीहीनवहन्ती"ति द्वितीयात्मिका व्रीह्यादिगतन्तुषकणविमोचनादि समभिव्याहृतक्रियासाध्यभूतं समर्पयन्ती १३९८नियोगकरणतामनुवदति, न पुर्द्वीतीयैव शेषितां व्रीह्यादीनाम्, अवधातस्य च शेषतामाह ।  
"गां ददाती"त्यादिषु व्यभिचारात् ।  
क्रियाजन्यफलभागिता हि सर्वत्राव्यभिचारिणी द्वितीनयावाच्या, न शेषिता, व्यभिचारित्वात् ।  
क्रियाजन्यस्य फलस्य भागि कारकमेव कर्म ।  
तच्च किञ्चिदीप्सितम्, भूत-भाव्युपयोगात् ।  
किञ्चिच्चानीप्सितम्, अनुपयोगात् ॥  
अनेनैव विशेषेण भगवतः पाणिनेस्सूत्रद्वयम्--- "कर्तुरीप्सिततमं कर्म" [पा। सू। १। ४। ४९] "तथायुक्तञ्चानीप्सितमि" [पा। सू। १। ४। ५०] ति च ।  
येषां मते शेषितैव द्वितीयार्थः, तेषां मते"सुवर्णं भार्यमि"ति क्रतुधर्म एव स्यात् ।  
श्रुतानुगुणाधिकारानुप्रवेशितैव न्याय्या यतः, न स्वतन्त्राधिकारकल्पना, अवगतसुवर्णशेषित्वत्यागप्रसङ्गात् ।  
क्रियाजन्यफलभागित्वे तु शब्दार्थे, न श्रुतहानिरिति, १३९९स्वतन्त्रकर्त्रवगमात् १४००तत्कारणभूताधिकारकल्पनैव न्याय्या ।  
प्रकृतनियोगाप्रत्यभिज्ञानान्नियोगान्तरे स्थिते प्रजापतिव्रताधिकारकल्पनेवाधिकारकल्पनैवाचिता---इति ।  
लिङ्गस्योदाहरणम् ।  
१४०१स्नानादिषु वस्तुस्वभावपर्यालोचनया लिङ्गात्कर्तृसंस्काररूपकार्याङ्गीकारः ।  
तेन कर्तरि शेषता स्नानादीनाम्, सामर्थ्यात् ।  
सामर्थ्यमात्रञ्च लिङ्गम्, नाभिधानसामर्थ्यमेव ।  
वाक्यस्योदाहरणम् ।  
"अभिक्रामं जुहोती" [तै। स। २। ६। ६। १] तयादिषु वाक्यादभिक्रमणस्य होमः कार्यतया प्रतीयत इति, वाक्येनायं विनियोगः ।  
१४०२सन्निपत्त्योपकारकाणान्तु न प्रकरणेन विनियोगस्सम्भवति ।  
येषां प्रकरणं द्वारं कल्पयति, तेषां प्रकरणाधीनो विनियोगः ।  
प्रकरणनिरूपणम् ।  
इतिकर्त्तव्यताकाङ्क्षां प्रकरणम् ।  
तया च करणोपकारः कार्यभूतः कल्प्यते ।  
न चासौ सन्निपत्त्योपकारिणं द्वारमिति, न तेषां प्रकरणेन विनियोगः ।  
स्थान-समाख्ययोस्सन्निपातिषु न विनियोजकत्वम् ।  
स्थान-समाख्ययोरपि सन्निपत्त्योपकारकाणि प्रति न कार्यकल्पकतेति, न विनियोगकारणत्वम्, एवं१४०३ सन्निपत्योपकारकाणां नियोगैदमर्थ्यमभिधानतः, विनियोगतश्च कारकैदमर्थ्यम्, उपादानतश्चाधिकारनियोगकरणीभूतयागाद्यैदमर्थ्यम्म् ।  
१४०४नियोगाक्षेपो ह्युपादानम्, तत्कृतं प्रोक्षणादेः क्रत्वर्थत्वम् ।  
यदि तदियकरणोपकारकता प्रोक्षणादेर्न स्यात्, तदा केनापरेण प्रकारेण तदन्वितनियोगप्रतीतिर्निर्वहतीति, नियोग एव तदन्वितः प्रतिपन्नस्तस्य करणोपकारकतां कल्पयन् करणैदमर्थ्यमाक्षिपतीति, तत्कृतमेव प्रोक्षणादेः क्रत्वर्थत्वम् ।  
विनियोगात् पुनः कारकैदमर्थ्यमेवेति कथं पुनस्तेषां करणोपकारकता ? तुषकणविमोचनादिकार्यपरम्परादानेनोपकार्यविशेषाधायकतया ।  
नन्वेवं सति कारकानुप्रवेशिनामवघातादीनां १४०५करणशरीरविशेषाधायकतया करणोपकारकत्वं, प्रयाजादीनान्त्वव्यतिरिक्तकरणानुग्रहजनकतेति, न सर्वैरेक उपकारः क्रियते ।  
ततश्च सर्वैरेकेतिकर्तव्यतेति न स्यात् ।  
उच्यते ।  
उपकार्यविशेषायत्तसिद्धित्वादुपकारसिद्धेरुपकार्यविशेषस्योपकारं१४०६ जनयितुमलम्, नान्यस्येत्यवघातादिविनियोगादवगम्यते ।  
एवञ्चोपपन्नमवघातादेरपि प्रयाजादिभिस्सह करणोपकारजनकत्वम् ।  
सन्निपातिनामारादुपकारकत्वशङ्का-निरासौ ।  
कस्मात् पुनः प्रयाजादिवदवधातादयो ऽप्युपकारका नाभ्युपेयन्ते ? प्रकृताधिकारनियोगप्रत्यभिज्ञानात् ।  
सम्भवति चात्र नियोगैक्यं तदीयव्रीहिसंस्कारमुखेनेत्युक्तम्१४०७ ।  
प्रयाजादितुल्यत्वे ह्यवघातादीनामङ्गीक्रियमाणे, उत्पत्तिनियोगान्तरमाश्रयणीयमिति वक्ष्यामः१४०८ ।  
तत्र सङ्ग्रहश्लोकाः---सन्निधानवशोत्पन्ना प्रकृतापूर्वगामिनी१४०९ ।  
मा बाधि १४१०प्रत्यभिज्ञेति तदनुग्रहकाङ्क्षया  ॥ ३ ॥  
अवहन्त्यादिभिश्शब्दैः कार्यान्वितपदार्थकैः ।  
प्रकृतापूर्वसम्बद्ध१४११ एव स्वार्थो ऽभिधीयते  ॥ ४ ॥  
तथा सति तदीयत्वं तेषां रक्षितुमिच्छता ।  
ब्रीह्यादिभिः पदैर्युक्ता कार्यसाधनलक्षणा  ॥ ५ ॥  
क्रियाकारकसम्बन्धो ऽप्यतस्साधनगोचरः१४१२ ।  
शेषिभावो ऽपि१४१३ तस्यैव श्रौतद्वारानुसारतः  ॥ ६ ॥  
इति महामहोपाध्यायश्रीमच्छालिकनाथमिश्रप्रणीतायां प्रकरणपञ्चिकायामङ्गपारायणे सन्निपत्त्योपकारकाङ्गनिरूपणपरः प्रथमः परिच्छेदस्समाप्तः ॥  

**********************************************************************************  

१३_२  

अथाङ्गपारायणे आरादुपकारकाङ्गनिरुपणपरः   
  
द्वितीयः परिच्छेदः प्रकरणार्थप्रतिज्ञा ।  
  
१४१४आरादुपकारकं द्विविधम्--अदृष्टप्रयोजनं, दृष्टा-दृष्टाप्रयोजनञ्च ।  
तत्रादृष्टप्रयोजनं "समिधो यजति" [श। ब्रा। २। ६। १। १] इत्यादि ।  
अस्य कारकगतं किञ्चित् प्रयोजनं न दृश्यते ।  
आरादुपकारकविषय एकदेशिमतम् ।  
१४१५तत्र केचित्तावदधिकारापूर्वं प्रत्यङ्गतासिद्ध्यर्थमेषामधिकृताधिकारमिच्छन्ति ।  
ते हि मन्यनते---उत्पत्तिनियोगास्तावत् समिदादिषु निर्विवादं सम्मताः ।  
न च नियोगो नियोज्यमन्तरेणाभिधीयते ।  
तथा सति विश्वजिदादिषु नियोज्यपरिकल्पना न स्यात् ।  
तत्र च नियोज्ये कल्पयितव्ये, यद्यनुषङ्गः फलपदस्य कल्प्येत, यदि वा विश्वजिन्यायेनाधिकारी कल्प्येत, तदाधिकारापूर्वस्येतिकर्तव्यताकाङ्क्षा न १४१६परिपूर्यते ।  
न परमापूर्वाधिकृते त्वधिकारिणि सति, उपायो-पेयभावो गम्यते ।  
न ह्यन्यथाधिकृताधिकारभाव उपपद्यते ।  
यस्य हि परमापूर्वं साध्यम्, स परमापूर्वाधिकारी, तेन यथा"दर्शपूर्णमासाभ्यां स्वर्गकामो यजेते"त्यादौ स्वर्गकामे साध्यस्वर्गविशिष्टे ऽधिकारिणि स्वर्ग-यागयोरुपायो-पेयभावः, तथैहापि समिदादिपरमापूर्वयोः ।  
तत्र"न च कार्यमन्यार्थमि"ति न्यायेनाधिकारनियोगैदमर्थ्यमेव समिदादीनामवसीयते ।  
तदिदं ग्राहकग्रहणमिति गीयते ।  
तत्रोत्पत्तिशिष्टाग्नेयादिकरणावरुद्धे परमापूर्वे प्रकारान्तरेणैदमर्थ्यानुपपत्तेरितिकर्तव्यतात्वेनैव सम्बन्धः--इति ।  
तन्निरासः ।  
तदिदमनुपपन्नमिति प्राभाकराः ।  
१४१७तथाहि---यदि सर्वस्य नियोगस्य नियोज्यान्विताभिधानमाश्रीयते, १४१८तर्हि राजसूयिकानामिज्याविशेषाणामुत्पत्तिनियोगानामपि साधिकारत्वं स्यात् ।  
ततो ऽभिषेचनीयतन्त्रमध्ये पठितानां विदेवनादीनामभिषेचनीयावान्तरापूर्वप्रकरणेन तदङ्गतैव स्यात् ।  
अथोच्येत---नादृष्टार्थो नियोगो नियोज्यान्वितो ऽभिधीयते, किन्त्वनुष्ठानलब्धये ।  
अभिषेचनीयादयश्च परमापूर्वप्रयुक्त्यैव लब्धानुष्ठानाः, परमापूर्वस्यापि तद्विषयत्वात्, तेनैव स्वसिद्ध्यर्थं विषयीभूतास्विज्यासु प्रयुज्यमानासु तद्विषयोत्त्पत्तिनियोगा अपि लब्धसिद्धयो न स्वसिद्धये नियोज्यान्तरमाकाङ्क्षन्ति---इति ।  
तर्हि प्रयाजादिनियोग अपि विनियुक्तविषयत्वान्नाधिकारान्तरमपेक्षेरन् ।  
स्यान्मतं---विनियोग एव तेषामधिकृताधिकारमन्तरेणानुपपन्नः---इति ।  
तदसत्---नियोगैदमर्थ्यमात्रेण प्रथमं शब्देनावगताधिकारसम्बन्धानां प्रकरणेनेतिकर्तव्यतात्वेन विनियोगात् ।  
तथाहि---अधिकारविधिसन्निधौ "समिधो यजती"त्यादयो निरधिकारा एव तावदाम्नायन्ते ।  
तत्र यो ऽसावधिकारविधिः, स एव प्रयोजनभूतो निरधिकारस्सैमिदादिभिस्स्वयमप्रयोजनभूतैरन्वितस्स्वशब्देनाभिधीयते१४१९ ।  
समिदादिवाक्यानि च द्रव्यदेवताविशिष्टानि यागस्वरूपाण्येव सन्निधापयन्ति, सन्निधानमात्रेण तैस्सहाधिकारनियोगस्यान्वयः ।  
यदि च सन्निधानं नाऽद्रियेत, तदा समिदाधिकारनियोगस्यान्वयः ।  
यदि च सन्निधानं नाऽद्रियेत, तदा समिदादिष्वपि किमिति परमापूर्वाधिकारी कल्प्यते ।  
तदेवं सन्निधानमात्रतस्सिद्धमधिकारैदमर्थ्यं१४२० कथं भवतीत्यपेक्षा ।  
तथा साध्यभूतस्याधिकारापूर्वस्य च कथमित्याकाङ्क्षा ।  
तेन करणोपकार एव तेषां द्वारमाश्रीयते ।  
तत्र यदैदमर्थ्येनान्विताभिधानम, तद्ग्राहकग्रहणम् ।  
यच्च तेषां करणोपकारद्वारपरिकल्पनम्, स एव प्रकरणविनियोगः---इति ।  
अवान्तरापूर्वापह्नवशङ्का-परिहारौ ।  
नन्वेवमवान्तरापूर्वाण्यपह्नुतानि ? नापह्नोष्यामहे ।  
यद्यपि प्रथमं लिङादयो न व्यतिरिक्तं नियोगं प्रतिपादयितुमीशते, "व्रीहीनवहन्तीत्यादि"ष्विवशङ्क्यमानाधिकारनियोगानुवादकत्वात् ।  
तथाप्यधिकारनियोगं प्रत्येषां क्षणभङ्गिनामवान्तरापूर्वाण्यजनयतामङ्गता नोपपद्यत इति, पश्चाद्यदधिकारापूर्वाङ्गभावोपपादनायाऽश्रयणीयान्यवान्तरापूर्वाणि लिङाऽभिघेयान्नयुपेयन्ते ।  
तदेतद्दीक्षणीयावाङ्नियमाधिकरणे [मी। द। ९। १। २।] व्युत्पादितम् ।  
नन्वेमाश्रयिष्ववान्तरापूर्वाभ्युपगमो यथा, तथात्रैव वक्ष्यामः ।  
यानि १४२१चावान्तरापूर्वाणि, तानि शब्देनाङ्गभूतान्यधिकारापूर्वं प्रत्युपनीयन्ते ।  
दीक्षणीयादिष्ववान्तरापूर्वशङ्का-परिहारौ ।  
नन्वेवं तर्हि दीक्षणीयादिषु वाङ्नियमस्यावान्तरापूर्वप्रयुक्तता न स्यात् ।  
किन्तु"प्रोक्षिताभ्यामुलूखल-मुसलाभ्यामवहन्ती"तिवत् तदपूर्वप्रयुक्ततैवाऽपद्येत ।  
न ।  
तस्य स्वरूपनिष्पत्त्यर्थत्वात्, यद्यप्यवान्तरापूर्वाणां परमापूर्वाङ्गभावः, तथापि तेषु स्वरूपनिष्पत्त्यर्थ एव वाङ्नियमादिको धर्मः,"दीक्षणीयायामनुब्रूयाद्" [आप। श्रौ। सू। २०। ४। १०] इति दीक्षणीयासम्बद्धावान्तरापूर्वस्वरूपसम्बन्धावगमात् ।  
न च तेषां स्वरूपपरित्यागेनाङ्गा-ङ्गिभावलक्षणा युक्ता, लक्षणैव यतः ।  
न च स्वरूपार्थत्वेनाननुष्ठानम्१४२२ ।  
स्वरूपस्यैवानन्यगम्यसिद्धित्वात् ।  
शब्दैकगम्यसिद्धिकं सर्वमपूर्वम्, अवघातादीनान्तु प्रमाणान्तरावसेयसिद्धीनां विनापि प्रोक्षणं स्वरूपसिद्धेः ।  
स्वरूपार्थत्वे १४२३युक्तं नियमनियोगस्याननुष्ठानम् ।  
तदेवं स्वयमङ्गत्वाल्लब्धानुष्ठानेषु प्रयाजादिषु नाधिकारकल्पनावकाशः ।  
तेनैव प्रकारेण प्रधानविषयेषूत्पत्तिनियोगेषु करणावान्तरव्यापारो१४२४ वेदितव्यः ।  
यो हि तमवान्तरव्यापारं नाभ्युपगच्छति, तस्य१४२५ करणभेदो न स्याद्दर्शपूर्णमासादिष्फ, तथाऽग्नेयादिधर्मा उपांशुयाजादिषु भवेयुः, परमापूर्वप्रयुक्तत्वात्, तत्प्रति साधनभावाविशेषात् ।  
अवान्तरव्यापारभेदे तु युक्ताव्यवस्था, अन्यथाऽग्नेयस्य करणता, अन्यथोपांशुयाजादीनामिति ।  
यथा बृहद्र---थन्तरयोस्स्तुतिसाधनयोरप्यन्यथा साधनतेति धर्मव्यवस्था ।  
तथा--पार्वणहोमयोरपि ।  
अत एव विकृतिषु बाधः ।  
न हि यथाऽग्नेयस्यापूर्वसाधनता तथा सौर्यस्येति, प्राकृतद्वाराभावेन पार्वणहोमयोर्बाधः ।  
ये च सन्त्यवान्तरापूर्वाणि न साधनरूपाण्याचक्षते, न तेषाम१४२५ वान्तरव्यापारतेति प्राचीनसकलदोषप्रसङ्गः ।  
कार्योत्पत्तिनिमित्तभावेन ह्यवान्तरव्यापारता, १४२६अन्यथा श्रमादेरपि १४२७कृषिसमुत्थस्य विलेखनवत् सस्याधिगमे ऽवान्तरव्यापारतापत्तेः ।  
नन्वेवमधिकारशून्यत्वे दीक्षणीयादिष्वतिदेशो न स्यात् ।  
उच्यते---निरधिकाराणामपि कार्यत्वाविशेषात्, अनिर्जातोपायत्वाच्च युक्तैव कथमित्याकाङ्क्षा ।  
भाट्टमतेनावान्तरप्रकरणोपक्षेपः ।  
नन्वेवमङ्गीकृतमवान्तरप्रकरणम् ।  
कर्तव्यस्य हि कथमित्याकाङ्क्षा प्रकरणमिति मीमांसकप्रसिद्धिः ।  
अवान्तरप्रकरणनिरासः ।  
 ।  
नावान्तरप्रकरणं नाम प्रमाणमस्ति, प्रमेयाभावे प्रमाणानुपपत्तेः१४२८ ।  
यावदेव तान्यवान्तरापूर्वाणि नावगम्यन्ते, तावदेव सर्वस्याऽरादुपकारकस्य पदार्थजातस्याविशेषेण प्रधानविधिपरिगृहीतत्वात् ।  
पश्चात्तु सर्वेषामधिकारानुप्रवेशाविशेषात्, नान्योन्यं तादर्थ्यमस्तीति, नावान्तरप्रकरणविनियोज्यत्वसम्भवः ।  
यानि तु वाक्यादिभिः, तेष्ववान्तरापूर्वाणि निवेशितानि, तानि १४२९तत्र प्रतिष्ठितानि न परमापर्वं सङ्क्रमिष्यन्ति ।  
शङ्का नन्वेवं प्रयाजादिषु सौमिकविध्यन्तप्रसङ्गः ।  
नायं दोषः ।  
यदि निरधिकाराणामपि साधिकाराणामिव स्वारसिकाकाङ्क्षा भेवत्, भवेदेवम् ।  
अननुष्ठेयत्वान्न स्वाभाविकीतिकर्तव्यताकाङ्क्षा ।  
कथं पुनः कार्यता, अननुष्ठेयता च ।  
तन्निरासः नूनं भवानश्रुतपूर्वसप्तमाद्यः१४३० ।  
विविक्तं हि तत्रेदं गुरुणा---यदेव हि पुरुषेण ममेदं कार्यमिति निरपेक्षमेवावगम्यते, तदनुष्ठेयम् ।  
यत्तु तत्सिद्ध्यर्थं प्रागसिद्धं सद्विनियुज्यते, तत् कार्यम् ।  
परमापूर्वञ्च निरपेक्षं कार्यमवगम्यते ।  
कार्यावगमाद्धि फलावगतिः, न फलावगतेः कार्यतेति षष्ठाद्ये क्षुण्णम्१४३१ ।  
अतस्सिद्धो ऽनुष्ठेयकार्यविवेकः ।  
प्रयाजादिष्वपूर्वोपपादनम् ।  
यदेव चानुष्ठेयं तत्रैव कथमित्याकाङ्क्षा, न कार्यमात्रे ।  
अवहीनस्तर्हि प्रयाजादीनामिव दीक्षणीयादिष्वाकाङ्क्षापह्नवेनातिदेशः ।  
न सम्यगवगतं मतमस्माकं भवता ।  
अयं हि नो राद्धान्तः---स्वारसिकीतिकर्तव्यताकाङ्क्षा निरधिकाराणां नास्ति, कारणान्तरसमुत्था तु नाऽपह्नूयते ।  
तत्र दीक्षणीयादिषु प्रयाजादिदर्शनेनेतिकर्तव्यताकाङ्क्षा कल्प्यते ।  
स्वरसतो ऽप्याकाङ्क्षाशून्यस्य कारणान्तरोपनिपातनिबन्धनाऽकाङ्क्षा युज्यते ।  
यथा---"पटो भवती" ति निराकाङ्क्षस्यापि पदद्वयस्य रक्तपदोच्चारणात् रक्तं प्रत्याकाङ्क्षा ।  
अन्यथा"रक्तः पटो भवती"त्यनन्वयप्रसङ्गः ।  
एवं प्रयाजादिषु न किञ्चिदाकाङ्क्षोत्थापने १४३२कारणमस्तीति, न सौमिकधर्मातिदेशः, सिद्धश्च दीक्षणीयादिष्वैष्टिकविध्यन्तलाभः---इति ।  
ये त्वधिकृताधिकाराभ्युपगमेन साधिकारतामङ्गनियोगानामाहुः, तेषां प्रयाजादिषु १४३३रात्रिसत्रन्यायेनार्ऽऽथवादिकफलकाम एवाधिकारी प्राप्नोतीति, नाधिकृताधिकारसम्भवः ।  
स्यान्मतम्--इतिकर्तव्यताकाङ्क्षा प्रधानविधेर्न परिपूर्यते--इति ।  
मा परिपूरि, प्रयोजनन्तु१४३४परिपूर्णम्, अर्थवादपदानि प्रमाणांशोपनिपातीनि, तेषां १४३५परोक्षा वृत्तिर्मा भूदिति तत्प्रतिपाद्यफलकाम एवाधिकारी युक्तः ।  
साधिकारविधिसन्निधिमात्रेण तु निरधिकारणां प्रतीतेर्तादर्थ्ये ऽधिकाराकाङ्क्षा नास्तीत्यर्थवादपदान्यर्थवादमात्रपर्यवसायीन्येव ।  
तथा"पयो व्रतं ब्राह्मणस्ये" [तै। आ। २ प्रपा। अनु। ८, तै। सं। ६। २। ५। २] इत्यादिषु भोजनाय प्रवृत्तस्य द्रव्यार्जननियमवत्, स्ववाक्य एवाधिकारिणो लब्धत्वान्न प्रधानप्रवृत्तस्याधिकारश्शक्यते कल्पयितुम्, अन्यथा स्वातन्त्रयं पयोव्रतादीनामापद्यते ।  
तथा---"नानृतं वदेदि" झ्र्तै। सं। २। ५। ५। ६] ति प्रकरणाधीते ऽपि निषिध्यमानक्रियाकर्तुरधिकारावगमान्न प्रकरणानुप्रवेशसम्भवः ।  
तथा"भिन्ने जुहोति"ति निमित्तस्याधिकारिविशेषणत्वाद्विना निमित्तकल्पनादधिकारिविशेषालाभान्न होमस्य दर्शपूर्णमासाङ्गत्वलाभः ।  
न वेदमिह समाधानम् ।  
१४३६भिन्नशब्दस्य यौगिकत्वात्प्रकृतगामित्वे सति, निमित्तवतो ऽप्यधिकारे ऽधिकृतस्याधिकार इति, प्रकरणे भिन्नस्याविनियोगात् ।  
तद्धि प्रकरणे सन्निहितम्, यत् तत्र विनियुक्तम् ।  
न भिन्नस्य विनियोगो ऽस्ति ।  
अपि चाधिकाराकाङ्क्षायामधिकारे कल्पयितुमुपक्रान्ते, किमित्यार्थेन सन्निधानेनाधिकारः कल्प्यते ।  
१४३७भवत्वनुषङ्गः, साक्षाच्छ्रुतस्याधिकारपदस्य, प्रधानवाक्ये तु श्रुते ऽधिकारपदे प्रधानेन सह सम्बन्धे सति, सन्निहितानामश्रुताधिकाराणां साधिकारैदमर्थ्येनान्वितानामधिकाराकाङ्क्षैव नास्तीत्यनुषङ्गनिराकरणे मूलयुक्तिः ।  
अभ्युच्चयमात्रन्तु वरमनुषङ्गत इतिकर्तव्यताकाङ्क्षापरिपूरणमेवेति ।  
प्रयाजादीनां विकल्पशङ्का-परिहारौ ।  
अपि च प्रत्येकं"समिधो यजती" [श। ब्रा। २। ६। १। १] त्यादिषुप्रधानाधिकृतस्याधिकारावगमात्प्रत्येकमेव समिदादीनां प्रधानोपायभावात् प्रत्येकमितिकर्तव्यताभावस्स्यात् ।  
अवान्तरविधयो हि तदा स्वविषयाणामुपायभावं प्रकल्पयन्ति, करणावरुद्धे परमापूर्वे करणताया असम्भवात्, करणोपकारजनकतयैवोपायभावकल्पनम् ।  
ततश्चानपेक्षोपायभावोपगमात्१४३८ प्रत्येकमेकैककरणोपकारसम्पादकत्वात् विकल्पस्समिदादीनां स्यात् ।  
अधिकारविधिना तु तेषां तादर्थ्यमात्रग्रहणे तस्य तदन्वितस्यान्यथानुपपत्तेः, तादर्थ्यसिद्ध्यर्थं करणोपकारजनकता कल्पनीया, १४३९सा च यथान्वयम् ।  
अन्वये च सर्वेषां यौगपद्यम् ।  
तत्र यदि प्रत्येकं करणोपकारजनकता स्यात्, तदा विकल्पे सति नित्यवदन्वयो नोपसंह्वियेत ।  
मिलितानान्तु तज्जनकताश्रयणे सर्वथा तदन्वयोपसंहार इति, न प्रत्येकमितिकर्त्तव्यताभावः ।  
उपायोपेयभावे तु तादर्थ्येनान्वये सति वैकल्पिकत्वादुपायभावस्य, तथैवान्वयो ऽपीति युक्तम् ।  
प्रयाजादिषु सौमिकधर्मातिदेशशङ्का ।  
किञ्चाधिकृताधिकारेण सर्वेषु साधिकारेषु सत्सु, प्रयाजादेरितिकर्तव्यताकाङड्क्षा स्वारसिकीति, सौमिकधर्मातिदेशस्तेषु स्यात्, १४४०अव्यक्तत्वात् ।  
न च वाच्यं सत्यामप्याकाङ्क्षायामितरेतराश्रयतया न तेषु सौमिकधर्मातिदेशः ।  
सोमो हि दीक्षणीयादिभिरङ्गवान् दीक्षणीयादीन्यैष्टिकधर्मग्राहीणि ।  
यदि चेष्टावपि प्रयाजादिषु सौमिकधर्माः प्रवर्त्तेरन्, तदा स्फुटतरमितरेतराश्रयत्वम्---इति ।  
तन्निरासः ।  
तदिदं बालजनजल्पितम् ।  
यथा सोमे विनाप्यैष्टिकधर्मप्राप्त्या दीक्षणीयादिमात्रनिबन्धन एवोपकारः, तथेष्टावपि सौमिकधर्मनिरपेक्ष एवोपकारः ।  
यदि परं १४४१द्वयोरङ्गानि द्वयोरुपकारं गृह्णन्ति, परं तत्र चोपकारक्लॄप्तेरविरोधान्न१४४२ कश्चिद्दोषः ।  
निरधिकारेष्वङ्गेषुन स्वारसिकीतिकर्तव्यताकाङ्क्षा, किन्तु लिङ्बलोत्थापीयेति दर्शितमादौ ।  
तेन लिङ्गरहितेषु नाऽकाङ्क्षोदय इति, न प्रयाजादिषु सौमिकधर्मातिदेशः ।  
शङ्का केचिदाहुः---यदि सन्निधिसमाम्नानमात्रेण प्रकृताधिकारानुप्रवेशो न भवति, तदा ज्योतिष्टोमप्रकरणे समाम्नातस्यापि षोडशिनः"उत्तरे ऽहन् द्विरात्रस्य गृह्यते" इति वैकृतत्वमेव स्यात् ।  
तन्निरासः ।  
तदसत् ।  
१४४३ग्रहणचोदनेयं ग्राह्यापेक्षिणी ।  
तत्र प्रकृततया सोमरस एव ग्राह्यत्वेनान्वयं याति ।  
स च ज्योतिष्टोमाधिकारसम्बद्ध इति, तदनुप्रवेशः ।  
पश्चात्तु तस्य वाक्येन पुनर्द्विरात्रसम्बन्ध इति नानुपपन्नं किञ्चित् ।  
तदेवमारादुपकारकेषु प्रथमं तादर्थ्येनाधिकारनियोगं प्रत्यन्वितेषु, साधिकारेण विधिनानुष्ठेयभूतेन १४४४करणोपकारक्लॄप्तेरप्रतीतेनाधिकारनियोगेन जनकत्वकल्पनम् ।  
न च क्षणिकानां तेषां परस्परं स्वरूपेणासम्भवतां सम्भूयोपकारजनकतोपपद्यत इत्यवान्तरापूर्वाणि स्वीक्रियन्ते ।  
आश्रयिकर्मविषये भाट्टमतेन शङ्का ।  
१४४३नन्वेवमाश्रयिषु कर्मसु विनाप्यपूर्वेण द्रव्य-देवतासंस्कारमुखेन करणोपकारजननसिद्धिरिति नापूर्वसमाश्रयणे किञ्चन प्रमाणम् ।  
प्राभाकरमतेन समाधानम् ।  
किं भवानृजुविमलायामनवहितः१४४६ ? दर्शितं हि तत्रेतं हि तत्रेदं १४४६चतुर्थे-- न साक्षाद्द्रव्यदेवतोपकारो यागे१४४७, किन्तु स्वाङ्गभूतमन्ताद्यंशमुखेन ।  
न च यागे ऽधिकाराननुप्रविष्टे तयोस्तत्र विनियोगोपपत्तिः ।  
न चापूर्वमन्तरेणा यागस्याधिकारानुप्रवेश इत्यवश्याश्रयणीयमवान्तरापूर्वम् ।  
तेषाञ्चादृष्टतया न प्रयोजकत्वम् ।  
दृष्टतया च द्रव्य-देवतासंस्कार एव प्रयोजकः ।  
तत्रापि द्रव्य-देवतासंस्कारयोर्द्रव्यप्रतिपत्तिरेव प्रयोजिका, यागे द्रव्यस्य साक्षाद्व्यापारादिति मन्तव्यम् ।  
द्रव्यस्य तु न श्रुतिविनियोगः ।  
न क्वचिद्द्रव्यस्य द्वारं श्रुतिस्समर्पयति ।  
न च प्राकरणिको ऽपि द्रव्यस्य विनियोगः, साक्षात्करणोपकारजनकत्वाभावात् ।  
तस्य हि लिङ्गेन, वाक्येन, स्थानेन, १४४८समाख्यया वा भावार्थ एव जनकतया सम्बन्धः ।  
गुण-जात्योस्तु वाक्येन विनियोगः, नानाव्यापारत्वात्करणानाम् ।  
अतस्साधनभूतद्रव्योपादाने तदवच्छेदकतयासत्येव तयोरुपयोग इति, न कारकतया विनियोगो विरुद्ध्यते ।  
उत्पन्नकर्मगतसङ्ख्ययाभ्यासनिरूपणम् ।  
या तु १४४८सङ्खयोत्पन्नकर्मसमवायिनी ।  
यथा---"एकादश प्रयाजान्यजति" [श। ब्रा। ३। ६। ५। १।] इति ।  
सोत्पन्नानां कर्मणां विधानासम्भवात्कर्माश्रितो विधीयते ।  
यद्यपि चोद्देश्यगतं विशेषणं वाक्यभेदभयेन विवक्षां नार्ऽहतीति, प्रयाजादीनां साहित्यं न विवक्षितम्, तथापि तस्याः पृथक्त्वनिवेशित्वान्न प्रत्येकमभिसम्बन्धः, किन्तु समुदायेनैव ।  
न चाभ्यासं विनातस्याः परिपूर्त्तिरिति, अर्थादभ्यासाश्रयणे प्रकृतग्रहणात्स्वस्थानविवृद्ध्यैव१४४९ परिपूरणम् ।  
यः पुनरुत्पद्यमानकर्मसमवेतस्सङ्ख्याख्यो गुणः, नासौ विधेयः ।  
स हि विधीयमानानि कर्माण्यवच्छिनत्ति ।  
न च तस्य विधेयत्वसम्भवः ।  
बहुषु विहितेषु प्रचयो लभ्यत एवेति न पृथग्विधेयत्वमवलम्बते ।  
अविधेयभूतो ऽपिचासौ भावार्थं भिन्दन् विधावुपकरोतीति सो ऽन्वयी ।  
यस्तु भिन्नप्रतिपदिकाभिधेयः, सो ऽरुणिमादिवत् कर्मणि कारकतया विधीयते ।  
पश्वेकत्वस्यौपादानिकशेषत्वनिरूपणम् ।  
१४५०यः पुनरयं विभक्त्यभिधेयः, तस्य यद्यपि शक्त्या प्रातिपदिकार्थसम्बन्धः, तथापि तस्य तन्मात्रसम्बन्धे प्रकरणसमाम्नानापादितो ग्राहकसम्बन्धो नोपपद्यत इति, ग्राहकीयावस्थासम्बन्धितैवौपादानिकीति निर्णीयते ।  
विनियुक्तस्य पश्वादेरुपादानमनवच्छिन्नस्य न सम्भवतीति, अस्ति तदवच्छेदकीभूतसङ्ख्यापेक्षा, सङ्खयायाश्च प्रतीतग्राहकान्वयनिर्वाहायाऽश्रयापेक्षेति, तदवस्थासम्बन्धितां विधिः कल्पयति ।  
सङ्खयान्वितश्च विध्यर्थः प्रतीतस्तदन्वयोपपत्तये ग्राहकीयदशासम्बन्धितामापादयति ।  
उपादानस्य विषयोपन्यासः ।  
१४५१उपादानलक्षणो विधिव्यापार आक्षेपापरपर्यायो मीमांसकैः प्रतिपन्नः, उत्पत्ति-विनियोगा-धिकार-प्रयोगविषयः प्रतिज्ञायते ।  
तस्य च यथाप्रतीतविध्यनुपपत्तिरेव बीजम् ।  
"सौर्यञ्चकं निर्वपेदि"त्यादौ साधिकारो विधिः प्रतिपन्न उत्पत्तिं विनानुपपद्यमान उत्पत्तिमाक्षिपति ।  
न हि क्षणिकं यागमात्रमुत्पत्तिनियोगानपेक्षमधिकारसिद्धिसमर्थमिति बहुधोक्तम्, तदेव विश्वजिदादिष्वधिकारकल्पनाबीजम् इति ।  
निमित्तपर्यन्ते चाधिकारे साध्यभूतो विधिरनुष्ठानापरनामानं करणस्य प्रयोगमाक्षिपति ।  
कामाधिकारे तु कामाधिकारे तु कामसिद्धेस्तदायत्तत्वात्, मानसी प्रवृत्तिः प्रागेव फलायत्तानुष्ठानप्रवृत्तावप्यप्रतिहता निमित्तमस्तीति विधिरप्रयोजकः, उभयत्राङ्गेषु क्रतुरेव प्रयोजकः, क्रतूपकारद्वारत्वात्तेषाम् ।  
यदेव हि यस्य कार्यं, तदेव तस्य प्रयोजकम् ।  
क्रतूपकारश्चाङ्गानां कार्यमिति, तदेवानुष्ठाननिमित्तम् ।  
"१४५२यच्च विधिना स्वसिद्ध्यर्थमाक्षिप्यते, तद्विधेयमिति" तन्त्रे व्यवहारः१४५३ ।  
नन्वेवं विश्वजिदादावधिकारो ऽप्याक्षिप्ततया विधेय एव स्यात् ।  
उच्यते ।  
नाधिकारस्य नियोगसिद्धौ व्यापारः, किन्तु कर्तृत्वस्य ।  
तत्प्रतिपत्त्यर्थश्च नियोज्याक्षेपः१४५४--- इति ।  
विवरणमतेन क्रमस्यानभिधानोपन्यासः ।  
एवञ्च--विधिना स्वसिद्ध्यर्थमनाक्षिप्यमाणत्वान्न क्रमो विधेय इति मीमांसकानामुद्गारः ।  
निबन्धनमतनिरूपणम् १४५५क्रमस्य पाञ्चमिकस्य न किञ्चिदमिधानमस्ति ।  
न चानभिहितस्य तस्य वैनियोगिकम्, औपादानिकं वा शेषत्वं घटते, न वाशेषभूतस्य विधिराक्षेपाय प्रभवति ।  
यस्तु १४५४"वषट्कर्त्तुः प्रथमभक्षः" झ्राप। श्रौ। सू। १२। २४।६] इति प्रथमशब्दाभिधेयः क्रमः ।  
स हि विनियोज्यः, विधेयश्चेति निबन्धनकारः ।  
अत एवासौ तृतीये चिन्तितः ।  
पञ्चमे हि यस्तावच्छ्रौतक्रमः"अध्वर्युर्गृहपतिं दीक्षयित्वा" [श। ब्रा। १२। १। १। १०] इत्यादौ, न तस्य किञ्चिदभिधानमस्ति ।  
कथं तर्हि प्रतीयते ।  
क्त्वाप्रत्ययो हि समानकर्तृकेर्ऽथे वर्तमानाद्धातोर्विधीयमानो ऽपि, य एव प्रथमं प्रयुज्यते, तत एव विधीयते, तत्र १४५६क्त्वाप्रत्त्ययश्रवणात् ।  
प्रथमप्रयोज्यत्वे स्थितेर्ऽथावगतिरपि तथैव, यथाप्रयोगभावित्वादर्थावगतेः, यथावगति चानुष्ठानमिति, तत्क्रमो ऽपि तथाविध एवावगम्यते ।  
अर्थादीनां क्रमानभिधाननिरूपणम् ।  
१४५७अर्थादिष्वभिधानशङ्का दूरापास्तैव ।  
अनभिधीयमानस्याप्यवगत्युपायभावस्तत्र तत्र प्रकरणे चिन्तित एव ।  
क्रमस्य चोदनालक्षणत्वाक्षेप-समाधाने ।  
यदि विध्यर्थं प्रति शेषत्वं क्रमस्य नास्ति, कथं तर्हि चोदनालक्षणत्वम् ? न विधेयता चोदनालक्षणत्वे हेतुः, अधिकारस्य तदभावप्रसङ्गात् ।  
१४५८विध्यर्थस्तदन्वितः प्रतिपाद्यत इति चोदनालक्षणत्वम् ।  
तर्हि क्रमान्वितो ऽपि प्रयोगविधिरवसीयत इति, तस्यापि चोदनालक्षणत्वमविरुद्धम् ।  
क्रमविशेषपरिगृहीतप्रयोगावच्छिन्नो हि प्रयोगविधिः प्रतीयते ।  
अत एवानङ्गत्वे ऽपि क्रमस्याऽदरः, तदभावे प्रयोगानुपपत्तेः, प्रयोगाविधेश्च विशिष्टप्रयोगसाध्यत्वात् ।  
तदेवं द्विविधमौपदेशिकम्---वैनियोगिकम्, औपादानिकञ्च ।  
अधिकारनिरूपणाम् ।  
तत्र न यथाधिकारं विनियुज्यते, अपि तु यथाविनियोगमधिकारः ।  
सामान्यतो ऽप्यधिकाराश्रयणेन विनियोगसिद्धेः ।  
यद्यपि प्रतिप्रकरणं व्यवस्थासिद्धये ग्राहक्रहणपूर्वको विनियोगः, यद्यपि च साधिकारस्यैव ग्राहकत्वम्, तथापि सामान्यतो ऽपि स्वर्गकामादावधि कारिणि लब्धे साधिकारत्वे सम्पन्ने, ग्राहकग्रहणे संवृत्ते विनियुक्तेष्वङ्गेषु तदवच्छिन्ने विध्यर्थे कार्यात्मनि तदनुष्ठानसमर्थस्य १४६०स्वर्गकामिनो ऽधिकार इति, पश्चादधिकारिविशेषनियमः ।  
१४६१अत एवान्ध--बधिर--पङ्ग्वादीनामवेक्षणा--श्रावणा-भिक्रमणाद्यङ्गवति, अत्र्यार्षेयाणामार्षेयत्रयवरणलक्षणाङ्गभाजि, आहवनीयादियोगिनि चानाहिताग्नीनामनधिकारः ।  
तेषां तथाविधविध्यर्थसम्पादनेस्वाभाविकशक्त्ययोगादिति स्वयमूहनीयम् ।  
अशक्तानामङ्गवैकल्यसमाधानेन, अद्रव्याणां द्रव्यार्जनेन चाधिकारवर्णम् ।  
येषां पुनस्स्वाभाविकी शक्तिरनपेता,१४६२ तेषामधिकारो भवत्येवाद्रव्याणाम्, १४६३समाधेयव्याधिविशेषपरवशेन्द्रियाणाञ्च ।  
ननु तेषामधिकारो न निर्वहत्येव, अपूर्वसिद्धिनिबन्धनत्वात्तस्य, तस्यास्सकलाङ्गग्रामायत्तत्वात् ।  
सत्यम् ।  
कामाधिकारो न भवत्येव ।  
तस्य सेतिकर्तव्यताकफलभावनाकरणविषयत्वात् ।  
फलकामस्य हि फलभावनां प्रत्यकरणीभूते ऽधिकारो नावकल्पयते ।  
सर्वञ्च करणं सेतिकर्तव्यताकं करणतामनुभवतीति सम्मतम् ।  
ततस्साङ्गाननुष्ठाने सेतिकर्तव्यताकत्वव्याघातात्, विषयाभावाद्विषयिणो ऽप्यनुपपत्तेरधिकारविलय एव कामिनाम् ।  
नित्येष्वङ्गविषये यथाशक्तिन्यायः ।  
१४६४निमित्तवतश्च केवलभावार्थविषय एवाधिकार इत्यङ्गानुपसंहारे ऽपि विषयाप्रमोषान्नाधिकारावगमः ।  
अनपेतश्चाधिकारो यावदुपसंहरणीयाङ्गसम्पाद्यतामेव तदानीमवगमयति, औत्सर्गिकी तु सकलाङ्गायत्तसिद्धितैव ।  
अनेनैवाभिप्रायेण निमित्ताधिकारे गौणः, मुख्यश्च शास्त्रर्थ इति प्राभाकराणामुल्लापः ।  
नैमित्तिकानामनुष्ठानं कादाचित्कम्, प्रतिनिमित्तमावृत्तिरिति कथनञ्च ।  
अस्ति च किञ्चिदङ्गं निमित्तायत्तविधानम् ।  
तत्सत्येव निमित्ते ऽङ्गम् ।  
यथा---"भिन्ने जुहोती"ति ।  
तत्र चैष शास्त्रार्थः---सति भेदने भेदनहोमसहितो ऽङ्गकलापः करणोपकारं जनयति, तदभावे तु केवल एव---इति ।  
यावच्च भेदनादिकमावर्तते, तावती होमस्याऽवृत्तिः ।  
एषतावदौपदैशिको ऽङ्गकलापः ।  
कार्यप्रयेयनिरूपणोपक्रमः ।  
कार्यनिबन्धनं १४६५किञ्चिदङ्गं मीमांसका मन्यन्ते ।  
उपदेशो हि प्रतिप्रकरणमङ्गानां व्यवस्थित एव, अपूर्वग्रहणपूर्वकत्वाद्विनियोगस्य ।  
यदि हि"दर्शपूर्णमासाभ्यां स्वर्गकामो यजेते"त्यनेन साधिकारं यागमुद्दिश्य"समिधो यजति"ति समिदादिविधिस्स्यात्, तदानीमुद्दिश्य विधानात्, यावद्यागमेव समिदादिविधिरिति, यजिमत्सु सर्वापूर्वेषु समिदादिविधानादुपदेशो नव्यवतिष्ठेत ।  
न हि तदा स्वर्गकामपदम्, दर्शपूणमासपदं वा विशेषणायालम्, उद्दिश्यमानविशेषणविवक्षायां वाक्यभेदापत्तेः ।  
सन्निधानमात्रेण त्वन्विताभिधानसिद्धेर्दर्शपूर्णमासाभ्यामित्यधिकारवाक्यत्वे सति समिदादीनां तदनुप्रवेशाद्विनियुक्तविषयतयाप्यनुष्ठानसम्पत्तेर्दर्शपूर्णमासाभ्यामित्यधिकारवाक्यमेव१४६६ नोद्देश्यसमर्पकम् ।  
तत्राङ्गानामपूर्वेण सह तादर्थ्येनाप्यन्विताभिधानम्, प्रकरणेन च करणोपकारलक्षणद्वारपरिकल्पनम् ।  
तत्र चोपादानलक्षणेन विधिव्यापारेणाङ्गानां समुदितानामुपकारजनकत्वपरिकल्पनमिति, प्रतिप्रकरणमङ्गव्यवस्था ।  
कार्यप्रमेयनिरूपणम् ।  
क्व पुनः केषां कार्यनिबन्धनमङ्गत्वम् ? प्राकृतानां वैकृतापूर्वेषु, तदीयकरणे च १४६७यमतिदेशमाचक्षते, प्राकृतानां प्राकृतस्थानपतितेर्ऽथान्तरे, यमूहमभिदधति ।  
द्विविधं शाब्दम्-उपदेशजम्, १४६८कार्यजञ्च१४६९ ।  
तत्र च वैकृतापूर्वस्य साध्यभूतस्य सेतिकर्तव्यताककरणाकाङ्क्षस्य विषयीभूते भावार्थे करणेलब्धे, या परेतिकर्त्तव्यताकाङ्क्षा, तस्याञ्च न प्रकृतिवदुपकारान्तरकल्पनोपपद्यते ।  
कॢप्ते ह्युपकारान्तरे तज्जनकद्विविधपदार्थाकाङ्क्षा पश्चात्तनी सा प्रकरणाधीतपदार्थवर्गसम्बन्धेन न परिपूर्यते ।  
प्राकृते तूपकारे स्वीकृते, तन्मुखेन द्विविधप्राकृतपदार्थोपस्थापनादाकाङ्क्षा परिपूर्यत इति, प्राकृतमेवोपकारं स्वीकरोति ।  
भाट्टाभिमतानुमानो-पमानयोरतिदेशाहेतुत्वनिरूपणम् ।  
कः पुनर्हेतुस्स्वीकरणे ? नानमानम्, अव्यभिचरितलिङ्गसम्बन्धाभावात् ।  
नोपमानम्, तस्य सादृश्यमात्रविषयत्वात्, सिद्धविषयावगाहिनोश्चानयोः कार्ये प्रामाण्यानवतारात् ।  
लिङादिना प्राकृतोपकारस्याभिधानम् ।  
उच्यते ।  
य एवासौ नियोगाभिधायी लिङादिशब्दः, स एव प्राकृतोपकारान्वितं स्वार्थमभिदधाति ।  
प्रकृतोपकारान्वितं स्वार्थमभिदधाति ।  
प्रकृतावपि विध्यर्थपरिकल्पितोपकारेणान्वितं स्वार्थं लिङादिरेव वक्ति ।  
अन्विताभिधाने चाऽकाङ्क्षायोग्यता--सन्निधिश्च कारणम् ।  
इह च प्राकृतस्योपकारस्यैवाऽकाङ्क्षा-योग्यता च तावदविवादा ।  
सन्निधानन्तु बुद्धेन प्राकृतेनैवापूर्वेण लिङ्गविशेषण च प्राकृतमपूर्वं बुद्धौ सन्निधीयते, तच्च स्वोपकारं सन्निधापयति ।  
अत एवोपकारसम्बन्ध औपदेशिक इति १४७०तत्त्वविदः ।  
विकृतावुपकारस्यौपदेशिकत्वोपन्यासः ।  
यो हि ग्रन्थेन, विध्यर्थेनवोपस्थापितस्तस्मिन्नन्वयमेति, स औपदेशिकः ।  
यथा--- प्रकृतावुपकारः, यथा वा-विश्वजिदादावधिकारी ।  
तदेवमुपकारस्सम्बन्धमुपेतः केन पदार्थवर्गेण जन्यत इति, पश्चात्तस्यैव वैकृतस्यापूर्वस्याऽकाक्षा भवतिशङ्का ।  
ननु प्रकृतावेवासावुपकारो निर्ज्ञातजनकभूतपदार्थवर्ग इति नाऽकाङ्क्षोदये कारणमस्ति ।  
अत एव पदार्थानामतिदेशो नेति मन्यन्ते ।  
यदि पदार्थेष्वपि पश्चाद्भाविन्याकाङ्क्षा स्यात्, तदा तद्धेतुके प्राकृतानां वैकृतापूर्वसम्बन्धे सति, को नामोपकारस्येव पदार्थानामतिदेशं वारयेत् ।  
अन्यत्रोक्तस्य१४७१ ह्यन्येन सम्बन्धो ऽतिदेश इत्यतिदेशविदः ।  
तन्निरासः ।  
अत्र ब्रूमः---यदि करणोपकारप्रयुक्ताः प्राकृताः पदार्थास्सयुः, तदा निर्ज्ञातेषु जनकेषु१४७२ प्रधानाकाङ्क्षा नावतरेत् ।  
अपूर्वप्रयुक्तास्तु धर्मा इति मीमांसकाः ।  
तथा सति यदपूर्वप्रयुक्तास्ते धर्माः, तत्सम्बद्धे एवोपकारे तेषां जनकता कल्पिता, नान्यसम्बद्धे ।  
अतो वैकृतापूर्वसम्बन्धस्यानिर्ज्ञातोपायाकाङ्क्षा नानुपपन्ना ।  
तेषां तु१४७३क्लॄप्तसाधनभावानां पदार्थानामनुष्ठानमेव केवलम्, तेषामौपदेशिकत्वादुपकारसाधनभावस्योह-बाधौ न स्याताम् ।  
आकाङ्क्षानिबन्धने तु विकृत्यपूर्वसम्बन्धे यथोह-बोधौ सिद्ध्यतः, तथात्रवक्ष्यामः ।  
एवञ्च सत्यां पदार्थाकाङ्क्षायां पश्चादुपकारेण ये प्राकृताः पदार्था बुद्धिविषयतामापद्यन्ते, ते ऽन्वयमासादयन्ति ।  
उपकारस्य प्राकृतपदार्थोपस्थापकत्वोपन्यासः ।  
केन पुनस्सम्बन्धेनोपकारस्तानुपस्थापयति ।  
उच्यते ।  
प्रकृतौ तेषां पदार्थानाम्, तस्य चोपकारस्य जन्य-जनकभावः प्रतीति इति, तयापूर्वप्रतीत्या स्मृतिस्तेषु जायते ।  
तेषु स्मृतिसन्निहितेषु लब्धान्वयेषु यथाप्रकरणाधीतेषु पश्चादुपकारसाधनत्वं मिलितानां कल्प्यते ।  
तदाहुः---"वैकृतं पदार्थवर्गं प्राकृतमुपकाराढौकितं तथा विधिरुपकारे साधनमेकीकृत्य कल्पयति, उपकारलक्षणकार्योपस्थापितप्राकृतपदार्थान्वयज्ञानञ्च विकृत्यपूर्वकार्यजं शाब्दमुच्यते ।  
न च पदार्थानामपूर्वान्तरसम्बन्धो ऽनुपपन्नः ।  
अन्यदीयस्यान्यसम्बन्धाभावाद्" [बृ। टी। १०। १। १] इति ।  
अर्थश्चायमतिक्षुण्णक्रृजुविमलादिषु ।  
ऊहस्य शाब्दत्वनिरूपणम् ।  
तत्र प्राकृतानां संस्काराणां प्राकृतद्रव्यस्थानपतितपदार्थसम्बन्धनिश्चयः ऊहापरनामापि कार्यज १४७४एव शाब्दः ।  
प्रकृतौ यत्कार्यं प्रतीतमवघातादीनाम्,"तदेवेदमि"ति निश्चये सति, १४७५तेषां वैकृतद्रव्यान्तरसम्बन्धनिश्चयः ! यदपूर्वार्था ह्यवघातादयः, तदीयतण्डुलोत्पत्तिप्रकृतिद्रव्यमवघातादिभिस्संस्कार्यमिति प्रकृतौ शास्त्रार्थः ।  
विकृतावपि तादृशा एव नीवारादय इति, १४७६तद्धर्मोहस्तेषु ।  
बाधनिरूपणम् ।  
एवं कृष्णलादिष्ववधातादिषूहितेषु द्वारभूतकार्याभावेन यो बाधनिश्चयः, सो ऽपि कार्यज एव ।  
तदेवमूहित--बाधिता--भ्युच्चितपदार्थजन्यः प्राकृत उपकारो विकृताविति स्थितम् ।  
तन्त्रा-वापनिरूपणम् ।  
तेषाञ्चौपदेशिकानां कार्यसम्बद्धानाञ्चाङ्गानामनेकप्रधानसम्बन्धे १४७७प्रयुक्ति विशेषस्तन्त्रमनुष्ठानस्य१४७८ ।  
तथा देश-काल-कार्तृणां प्रयोगानुबन्धभूतानां भेदो नावसीयते कार्यस्यैवाभेदे ।  
भिद्यमाने तु कार्ये कार्यार्थमनुष्ठानमावर्तत एव ।  
देशादिभेदे ऽपि प्रयोगभेदावगमादावृत्तिरेवानुष्ठानस्य ।  
प्रसङ्गनिरूपणम् ।  
यस्य च परार्थमनुष्ठितस्यापि कार्यं तन्त्रमित्यवगम्यते, तस्यान्यत्राप्युपकारकत्वमेवेति सकृदनुष्ठानम्--इति ।  
नानाभ्रमविषयाणां१४७९विधिसिन्धौ १४८०निमज्जताङ्गानाम् ।  
प्रविततगम्भीराणां पारायणमेतदाचरितम्  ॥ १ ॥  
  
इति महामहोपाध्यायश्रीमच्छालिकनाथमिश्रप्रणीतायां प्रकरणपञ्चिकायामङ्गपारायणे आरादुपकारकाङ्गनिरूपणपरो नाम द्वितीयः परिच्छेदस्समाप्तः ॥  

