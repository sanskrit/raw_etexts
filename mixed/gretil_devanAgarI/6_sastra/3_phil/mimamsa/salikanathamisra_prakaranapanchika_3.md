---
title: 'Salikanathamisra: Prakaranapancika, 3'

---
## Intro

Salikanathamisra: Prakaranapancika, 3  

Salikanathamisra: Prakaranapancika,   
with Jayapuri Narayanabhatta's Nyayasiddhi:  
Prakarana 3  

Input by members of the SANSKNET-project  
(www.sansknet.org)  

This GRETIL version has been converted from a custom Devanagari encoding.  
Consequently, word boundaries may not always be marked by spaces.  
The text is not proof-read.  

## पाठः

________________________________________  

ॐ  
श्रीमत्प्रभाकरगुरुतन्त्रधुरन्धरेण  
महामहोपाध्याय-शालिकनाथमिश्रेण प्रणीता प्रकरणपञ्चिका  
न्यायसिद्ध्याख्यया व्याख्यया विषमस्थलटिप्पराया  
च समलङ्कृता  
  
________________________________________  

अथ नयवीथी  
नाम तृतीयं प्रकरणम् ।  

प्रकरणार्थप्रतिज्ञा---  
यथार्थं३७ सर्वमेवेह विज्ञानमिति सिद्धये ।  
प्रभाकरगुरोर्भावः समीचीनः प्रकाश्यते  ॥ १ ॥  
तत्र पूर्वपक्षः---  
तत्र तावदिदं केचिदूचिरे चारुचेतसः ।  
भ्रमसन्देहविज्ञाने अयथार्थे उभे इति  ॥ २ ॥  
इदं रजतमित्येषा य शुक्तिशकले मतिः ।  
सा चेद्यथार्था भ्रान्तित्वं तदा तस्यास्तु कीदृशम्  ॥ ३ ॥  
यथावस्थितवस्त्वाभमपि ज्ञानं यदा भ्रमः ।  
प्रमाणेषु तदाऽपन्ना सर्वेषुर् भमरूपता  ॥ ४ ॥  
विवेकाग्रहणं भ्रान्तिरिति चेन्नैतदीदृशम् ।  
सुषुप्ते ऽपि भ्रमापत्तेः सर्वभेदापरिग्रहात्  ॥ ५ ॥  
भूदाग्रहे गृहीते च यदि स्याद् भ्रमरूपता ।  
दूरात् सामान्यमात्रस्य दर्शनं स्यात् भ्रमस्तदा  ॥ ६ ॥  
यथार्थदर्शनत्वे च बाधको ऽपि न युज्यते ।  
अज्ञातभेदग्रहणैर्न बाधकमतिर्भवेत्  ॥ ७ ॥  
यथार्थतापि चैतस्याः कथमित्यपि चिन्त्यताम् ।  
एषा हि रजतत्वेन शुक्तिकामध्यवस्यति  ॥ ८ ॥  
रजतत्वं न शुक्तेश्च रजतस्य न शुक्तिता ।  
तयोरन्योन्यभिन्नत्वं प्रत्यक्षेणावधारितम्  ॥ ९ ॥  
अथेयं रजतत्वेन न शुक्तिमवलम्बते ।  
सामानाधिकरण्येन प्रतिपत्तिर्विरुध्यते  ॥ १० ॥  
रूप्यार्थिनः प्रवृत्तिश्च शुक्तौ स्यान्निर्निबन्धना ।  
अग्रहो ऽपि न भेदस्य प्रवृत्तौ कारणं यतः  ॥ ११ ॥  
रजतप्रतिपत्तिश्च नेयमन्धस्य जायते ।  
तेनेयमिन्द्रियाधीना संयुक्ते चेन्द्रियं धियम्  ॥ १२ ॥  
समर्थमुत्पादयितुं शुक्तिसंयोगि चेन्द्रियम् ।  
तेन सैवेन्द्रियेणेह रजतत्वेन गृह्यते  ॥ १३ ॥  
स्यान्मतं शुक्तिकामात्रमिन्र्दियेणावसीयते ।  
तदेव सदृशत्वेन रजतस्मृतिकारणम्  ॥ १४ ॥  
सदृशप्रत्ययेनेह संस्कारोद्बोधहेतुना ।  
तदित्युल्लेखरहिता रजते भवति स्मृतिः  ॥ १५ ॥  
स्मृतावस्यां मनोदोषात् तदित्यंशो ऽवखण्डितः ।  
तेनेन्र्दियानुकारित्वमन्यथासिद्धमित्यसत्  ॥ १६ ॥  
अनुभूते ऽपि विषये तत्परामर्शवर्जितम् ।  
न बोधं स्मृतिमिच्छन्ति धारावाहिकबोधवत्  ॥ १७ ॥  
अपरोक्षपुरोवर्तिसामानाधिकरण्यतः ।  
नेयं स्मृतिः, किन्तु शुक्तौ भ्रान्तो ऽयं रजतग्रहः  ॥ १८ ॥  
स्मृत्युद्बोधनिमित्तं च स्वप्ने किञ्चिन्न विद्यते ।  
पीतशङ्खावबोधे च द्विचन्द्रग्रहणे तथा  ॥ १९ ॥  
दिङ्मोहालातचक्रादिभ्रान्तयश्च कथं पुनः ।  
स्मृतित्वाश्रयणेनैता वर्णनीया यथार्थतः  ॥ २० ॥  
तेनेन्द्रियादिदोषेण जायन्ते भ्रान्तिबुद्धयः ।  
बुध्यमाना वस्तुरूपमन्यथास्थितमन्यथा  ॥ २१ ॥  
स्थाणुर्वा पुरुषो वेति सन्देहो यो ऽपि जायते ।  
अभावात्तदृशो ऽर्थस्य स यथार्थः कथं भवेत्?  ॥ २२  ॥३८ ॥  
सिद्धान्तः---  
अत्र ब्रूमो--य एवार्थो यस्यां संविदि भासते ।  
वेद्यः स एव नान्यद्धि ३९विद्याद्वेद्यस्य लक्षणम्  ॥ २३ ॥  
इदं रजतमित्यत्र रजतञ्चावभासते ।  
तदेव तेन वेद्यं स्यान्न तु शुक्तिरवेदनात्  ॥ २४ ॥  
तेनान्यस्यान्यथाभानं प्रतीत्यैव पराहतम् ।  
परस्मिन् भासमाने हि न परं भासते यतः  ॥ २५ ॥  
नन्वेवं रजताभासः कथमेष ४०घटिष्यति ।  
उच्यते शुक्तिशकलं गृहीतं भेदवर्जितम्  ॥ २६ ॥  
शुक्तिकाया विशेषा ये रजताद् भेदहेतवः ।  
ते न ज्ञाता अभिभवाद् ज्ञाता सामान्यरूपता  ॥ २७ ॥  
अनन्तरञ्च रजते स्मृतिर्जाता तथापि च ।  
मनोदोषात् ४१तदित्यंशपरामर्शविवर्जितम्  ॥ २८ ॥  
रजतं विषयीकृत्य नैव शुक्तेर्विवेचितम् ।  
स्मृत्यातो रजताभास उपपन्नो भविष्यति  ॥ २९ ॥  
धारावाहिकवन्नेयं स्मृतिरित्युदितञ्च यत् ।  
उच्यते ऽनन्यगतितः स्मृतिरत्रावगम्तये  ॥ ३० ॥  
न ह्यसन्निहितं तावत् प्रत्यक्षं रजतं भवेत् ।  
लिङ्गाद्यभावाच्चान्यस्य प्रमाणस्य न गोचरः  ॥ ३१ ॥  
परिशेषात् स्मृतिरिति निश्चयो जायते ततः ।  
तस्याः कारणसद्भावात्, धारावाहिकधीषु तु  ॥ ३२ ॥  
प्रत्युत्पन्नेन्द्रियग्रामसामग्रीग्रहकारणम् ।  
ग्रहणस्मरणे चेमे विवेकानवभासिनी  ॥ ३३ ॥  
सम्यग्रजतबोधात्तु भिन्ने यद्यपि तत्त्वतः ।  
तथापि भिन्ने नाभातो भेदाग्रहसमत्वतः  ॥ ३४ ॥  
सम्यग्रजतबोधश्च समक्षैकार्थगोचरः ।  
ततो भिन्ने अबुध्वा तु स्मरणग्रहणे इमे  ॥ ३५ ॥  
समानेनैव रूपेण केवलं मन्यते जनः ।  
अपरोक्षार्थबोधेन समानार्थग्रहेण च  ॥ ३६ ॥  
अवैलक्षण्यसंवित्तिरिति तावत् समर्थितम् ।  
व्यवहारो ऽपि तत्तुल्यस्तत एव प्रवर्तते  ॥ ३७ ॥  
समत्वेन च संवित्तेर्भेदस्याग्रहणेन च ।  
मिथ्याभावो ऽपि तत्तुल्यव्यवहारप्रवर्तनात्  ॥ ३८ ॥  
रजतव्यवहारांशे विसंवादयतो नरान् ।  
बाधकप्रत्ययस्यापि बान्धकत्वमतो मतम्  ॥ ३९  ॥ (४२)  
प्रसज्यमानरजतव्यवहारनिवारणात्  ॥ ४० ॥  
सन्निहितरजतशकले रजतमतिर्भवति यादृशी सत्या ।  
भेदानध्यवसायादियमपि तादृक् परिस्फुरति  ॥ ४१ ॥  
साधारणं हि रूपं तस्या अस्याश्च विद्यते तेन ।  
तन्मात्रप्रतिभानात् समानतामेव मन्यन्ते  ॥ ४२ ॥  
तत्तुल्यव्यवहारः४३ प्रवृत्तिरपि युज्यते चातः ।  
तद्विनिवारणकरणाद्बाधकता बाधकस्यापि  ॥ ४३ ॥  
एवं स्वप्ने ऽपि वस्तूनि स्मर्यमाणानि सन्त्यपि ।  
अनुभूतांशमोषेण भासन्ते गृह्यमाणवत्  ॥ ४४ ॥  
ग्रहणस्य विशेषो हि गृहीतग्रहणं स्मृतिः ।  
सा गृहीतांशमोषेण गृहीतिरिव४४ तिष्ठति  ॥ ४५ ॥  
संस्कारोद्बोधहेतुश्च तत्रादृष्टं प्रकल्प्यते ।  
विपरीतख्यातिपक्षे ऽप्येषा तुल्या हि कल्पना  ॥ ४६ ॥  
अदृष्टस्य च हेतुत्वाज्जाग्रतस्तादृशी न धीः ।  
अवस्थापि ह्यदृष्टस्य सामग्रीफलसम्भवे  ॥ ४७ ॥  
पीतशङ्खावबोधे च पित्तस्येन्र्दियवर्तिनः ।  
पीतिमा गृह्यते द्रव्यरहितो ऽप्स्विव तिग्मता  ॥ ४८ ॥  
शङ्खस्येन्द्रियदोषेण शुक्लिमा च न गृह्यते ।  
केवलं द्रव्यमात्रन्तु प्रथते रूपवर्जितम्  ॥ ४९ ॥  
गुणे द्रव्यव्यपेक्ष४५ च द्रव्ये च गुणकाङ्क्षिणि ।  
भासमाने तयोर्बुद्धिरसम्बन्धं न बुध्यते  ॥ ५० ॥  
सत्यपीतावभासेन समे भातो मती इमे ।  
व्यवहारो ऽपि तत्तुल्यः, एवमत्रापि युज्यते  ॥ ५१ ॥  
यत्तु नेत्रगतस्यापि कज्जलस्य न कालिमा ।  
गृह्यते कारणं तत्र तेनेन्द्रियनिरोधनम्  ॥ ५२ ॥  
अतसीपुष्पसङ्काशं यत् तावन्नेत्रमण्डलम् ।  
तत्रस्थमञ्जनं यत्तत् तेजोवृत्तिनिरोधकम्  ॥ ५३ ॥  
मण्डलान्तरसंस्थन्तु यन्नाम नयने ऽञ्जनम् ।  
तस्यानार्जवदोषेण नीलिमा नावगम्यते  ॥ ५४ ॥  
इन्द्रियोपरिभागे ऽपि लिप्तेन स्वच्छभावतः ।  
पित्तेन नायनं तेजः काचेनेव न रुद्ध्यते  ॥ ५५ ॥  
प्रसरन्नायनं तेजो ग्राहकं ४६नानिन्द्रियस्थितम् ।  
पित्तस्याग्रहणं सौक्ष्म्यात् प्रभायामिव तेजसः  ॥ ५६ ॥  
मधुरे तिक्तधीरेवं व्याख्याता पित्तवर्जिनः ।  
तैक्त्यस्य रसहीनस्य गुडस्य च परिग्रहात्  ॥ ५७ ॥  
तथा द्विचन्द्रबोधे ऽपि भिन्नं द्वेधैन्द्रियं महः ।  
भिन्ने जनयति प्रख्ये एकस्मिन्नेव शीतगौ  ॥ ५८ ॥  
सम्वित्ती ते न भिद्येते तद्द्वित्वे सति मन्यते ।  
भिन्नार्थबुद्धितुल्यत्वमत्रापि खलु पूर्ववत्  ॥ ५९ ॥  
स्मरतो ऽप्येकतां तेन भ्रमो ऽयमुपपद्यते ।  
न हि स्मृतिप्रमोषेण सर्वत्रैव भ्रमो मतः  ॥ ६० ॥  
दिङ्मोहे ऽदृष्टसामर्थ्याद् दिक्स्वरूपानवग्रहात् ।  
दिगन्तरस्वरूपस्य स्मरणाच्च भ्रमो मतः  ॥ ६१ ॥  
अलातचक्रे ऽलातस्य भ्रमतः सर्वतो ४७द्रुतम् ।  
निरन्तरं धियो जाताश्चक्रबुद्धिसमा मताः  ॥ ६२ ॥  
कालभेदस्तु शीघ्रत्वाद्धियां तासां न लक्ष्यते ।  
चक्रधीव्यवहारश्च तेनास्मिन्नपि युज्यते  ॥ ६३  ॥ ४८॥  
अनेनैव प्रकारेण सर्वभ्रान्तिषु पण्डितैः ।  
ऊहनीया हेतुभेदा यथार्थज्ञानसिद्धये  ॥ ६४ ॥  
स्थाणुर्वा पुरुषो वेति सन्देहे ऽपि यदा द्वयम् ।  
स्मर्यते ऽन्योन्यनिर्मुक्तं तदार्थविरहः कुतः?  ॥ ६९ ॥  
यदि चार्थं परित्यज्य काचिद्बुद्धिः प्रवर्तते ।  
व्यभिचारवती स्वार्थे कथं विश्वासकारणम्?  ॥ ६६ ॥  
नन्वत्राप्यरजतधीतुल्यताशङ्कया समः ।  
अविश्वासस्तत्र दोषविरहाच्चेद् विनिर्णयः  ॥ ६७ ॥  
सममेतद् विपरीतख्यातिपक्षे ऽपि दृश्यते ।  
अहो बत महानेष प्रमादो धीमतामपि  ॥ ६८ ॥  
ज्ञानस्य व्यभिचारे हि विश्वासः किन्निबन्धनः? ।  
ज्ञानस्य व्यभिचारे ऽपि ज्ञातं यत् सत्यमेव तत्  ॥ ६९ ॥  
अज्ञानमपि किन्त्वस्ति रूपभेदनिबन्धनम् ।  
जिज्ञासा जायते येयं साप्यन्येन निवर्तते  ॥ ७० ॥  
यत्नेनान्विष्यमाणे ऽपि रूपं तच्चेन्न दृश्यते ।  
तदा पूर्वैव संवित्तिस्त४९ त्त्वेनाप्यपदिश्यते  ॥ ७१  ॥ ५०॥  
अयथार्थत्वपक्षे च ज्ञानं साकारमापतेत् ।  
आकारो भासते यो हि ज्ञान एवावतिष्ठते  ॥ ७२  ॥ ५१॥  
अयथार्थस्य बोधस्य नोत्पत्तावस्ति कारणम् ।  
दोषाश्चेन्न हि दोषाणां कार्यशक्तिविघातिता  ॥ ७३  ॥ ५२॥  
भस्मकादिषु कार्यस्य विघातादेव दोषता ।  
अग्नेर्हि रसनिष्पत्तिः कार्यं जठरवर्तिनः  ॥ ७४ ॥  
विद्यमानवस्तुरूपग्रहणे प्रतिबन्धृता ।  
दोषाणामुपपन्नेति भ्रान्तिरग्रहबन्धना५३  ॥ ७५ ॥  
विषयाव्यभिचारित्वं साधयितुं सर्वसंविदामेषा ।  
निरमीयत नीतिविदा शालिकनाथेन नयवीथी  ॥ ७६ ॥  
मिश्रशालिकनाथेन नयवीथीतिसञ्ज्ञितम् ।  
कृतं लोकहितार्थाय प्रभाकरमतं यथा  ॥ ७७ ॥  
  
इति श्रीमहामहोपाध्याय-शालिकनाथमिश्रप्रणीतायां प्रकरणपञ्चिकायां नीतिपथो नाम तृतीयं प्रकरणं समाप्तम् ॥  

