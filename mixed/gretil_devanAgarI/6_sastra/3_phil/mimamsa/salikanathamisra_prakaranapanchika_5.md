---
title: 'Salikanathamisra: Prakaranapancika, 5'

---
## Intro

Salikanathamisra: Prakaranapancika, 5  

Salikanathamisra: Prakaranapancika,   
with Jayapuri Narayanabhatta's Nyayasiddhi:  
Prakarana 5  

Input by members of the SANSKNET-project  
(www.sansknet.org)  

This GRETIL version has been converted from a custom Devanagari encoding.  
Consequently, word boundaries may not always be marked by spaces.  
The text is not proof-read.  

## पाठः

________________________________________  

ॐ  
श्रीमत्प्रभाकरगुरुतन्त्रधुरन्धरेण  
महामहोपाध्याय-शालिकनाथमिश्रेण प्रणीता प्रकरणपञ्चिका  
न्यायसिद्ध्याख्यया व्याख्यया विषमस्थलटिप्पराया  
च समलङ्कृता  
  
________________________________________  

अमृतकला नाम  
पञ्चमं प्रकरणम्८१ ।  

प्रमाणलक्षणम् ।  
८२अनुभूतिः प्रमाणं सा स्मृतेरन्या स्मृतिः पुनः ।  
पूर्वविज्ञानसंस्कारमात्रजं ज्ञानमुच्यते  ॥ १ ॥  
न प्रमाणं स्मृतिः पूर्वप्रतिपत्तेरपेक्षणात् ।  
अन्योन्यनिरपेक्षास्तु धारावाहिकबुद्धयः  ॥ २ ॥  
प्रभाकरसम्मतं प्रमाणजातम् ।  
तत्र पञ्चविधं मानं प्रत्यक्षमनुमा तथा ।  
शास्त्रं तथोपमानार्थापत्तीं इति गरोर्मतम्  ॥ ३ ॥  
प्रत्यक्षनिरूपणम् ।  
साक्षात्प्रतीतिः प्रत्यक्षं मेयमातृप्रमासु सा ।  
मेयेष्विन्द्रिययोगोत्था द्रव्यजातिगुणेषु सा  ॥ ४ ॥  
सविकल्पाविकल्पा च प्रत्यक्षा बुद्धिरिष्यते ।  
आद्या विशिष्टविषया स्वरूपविषयेतरा  ॥ ५ ॥  
सर्वविज्ञानहेतूत्था मितौ मातरि च प्रमा ।  
साक्षात्कर्तृत्वसामान्यात्८३ प्रत्यक्षत्वेन सम्मता  ॥ ६ ॥  
प्रमाणफलभावनिरूपणम् ।  
मानत्वं संविदां बाह्यं हानादानादिकं फलम् ।  
ज्ञानस्य तु फलं सैव व्यवहारोपयोगिनी  ॥ ७ ॥  
आपेक्षिकञ्च करणं मन इन्द्रियमेव वा ।  
तदर्थसन्निकर्षो वा मानञ्चेत् पूर्वकं फलम्  ॥ ८ ॥  
अनुमाननिरूपणम् ।  
ज्ञातसम्बन्धनियमस्यैकदेशस्य दर्शनात् ।  
एकदेशान्तरे बुद्धिरनुमानमबाधिते  ॥ ९ ॥  
यः कश्चिद्येन यस्येह सम्बन्धो निरुपाधिकः ।  
प्रत्यक्षादिप्रमासिद्धः स तस्य गमको मतः  ॥ १० ॥  
प्रमेयमनुमानस्य दृष्टादृष्टस्वलक्षणम् ।  
परप्रत्यायनेच्छूनामनुमोदयसाधनम्८४  ॥ ११ ॥  
वचनं दूषणैस्सार्धमर्थादेतेन वर्णितम् ।  
प्रत्यक्षवच्च ८५वक्तव्या प्रमाणफलवर्णना  ॥ १२ ॥  
शास्त्रनिरूपणम् ।  
शास्त्रं तु शब्दविज्ञानात् यदसन्निकृष्टार्थविज्ञानम्  ॥ १३ ॥  
उपमाननिरूपणम् ।  
सादृश्यदर्शनोत्थं ज्ञानं सादृश्यविषयमुपमानम् ।  
८६विषयो ऽस्य वित्तिसिद्धो भिन्नो द्रव्यादिभावेभ्यः  ॥ १४ ॥  
सादृश्याद्दृश्यमानाद्यत् प्रतियोगिनि जायते ।  
सादृश्यविषयं ज्ञानमुपमानं तदुच्यते  ॥ १५ ॥  
अर्थापत्तिनिरूपणम् ।  
विना कल्पनयार्ऽथेन दृष्टेनानुपपन्नताम् ।  
नयता८७ दृष्टमर्थं या सार्ऽथापत्तिस्तु कल्पना  ॥ १६ ॥  
अभावेन गृहे भावो बहिष्कल्पनया विना ।  
नयतानुपपन्नत्वं कल्प्यमानो८८ बहिर्यथा  ॥ १७ ॥  
गम्यस्यानुपपन्नत्वमिह कल्पनया विना ।  
मानान्तरविरोधेन सन्देहापत्तिलक्षणम्  ॥ १८ ॥  
देशेन हि विनाभावो न कदाचन दृश्यते ।  
विनाभावेन सिद्धो ऽपि तेन सन्देहमृच्छति  ॥ १९ ॥  
तत्सन्देहव्युदासाय कल्पना या प्रवर्त्तते ।  
सन्देहापादकादर्थादर्थापत्तिरसौ८९ स्मृता  ॥ २०  ॥ ९०॥  
यत्कल्पनां विना योर्ऽथः प्रतीतो ऽप्येति संशयम् ।  
तेन तत्कल्पनामेके त्वर्थापत्तिं प्रचक्षते  ॥ २१ ॥  
गमकस्यानुमाने तु विपक्षासत्त्वलक्षणम् ।  
गम्यते ऽनुपपन्नत्वं विना गम्येन वस्तुना  ॥ २२ ॥  
तत्सामग्रीविभेदेन भिन्ने एते परस्परम् ।  
अर्थापत्त्यनुमानाख्ये प्रमाणे इति निश्चितम्  ॥ २३ ॥  
अनुपलब्धिप्रमाणनिराकरणम् ।  
अभावाख्यं९१ प्रमाणं ये षष्ठमाहुर्मनीषिणः ।  
तेषां प्राभाकरैरेवं प्रत्यादेशो ऽयमुच्यते  ॥ २४ ॥  
प्रमाणं खलु कस्यापि प्रमेयस्यावबोधकम् ।  
९२तत्राभावस्य किं तावत् प्रमेयमिति चिन्त्यताम्  ॥ २५ ॥  
ननु नास्तीति बुद्ध्या९३ तु बोध्यं यदुपकल्पितम् ।  
अभावस्य प्रमाणस्य प्रमेयं तत् भविष्यति  ॥ २६ ॥  
भूतेलऽत्र घटो नास्तीत्येषा या जायते मतिः ।  
सा न भूतलमात्रे स्यात् प्रसक्तेर्घटवत्यपि  ॥ २७ ॥  
केवले भूतले चेत्स्यात्कैवल्यं तत्र कीदृशतम् ।  
स्वरूपमात्रं नो तावद्धर्मान्तरमथोच्यते  ॥ २८ ॥  
प्रमेयान्तरमेवात्र तावताऽङ्गीकृतं भवेत् ।  
तच्च नेन्द्रियविज्ञेयं तद्व्यापारानपेक्षणात्  ॥ २९ ॥  
स्वरूपमात्रे दृष्टे ऽपि भावे दूरगतो ऽपि सन् ।  
कथञ्चिज्जातजिज्ञासो नास्तित्वं प्रतिपद्यते  ॥ ३० ॥  
तेन यत्रापि नास्तित्वं बुध्यते व्यापृतेन्द्रियः ।  
भावांशमात्रे तत्रापि प्रत्यक्षस्य प्रमाणता  ॥ ३१ ॥  
नास्तित्वं च प्रमाणानामनुत्पत्त्यैव गम्यते ।  
नास्तित्वप्रतिपत्तिर्हि तां विना नास्ति कुत्रचित्  ॥ ३२ ॥  
योग्यप्रमाणानुत्पत्तेः कारणत्वपरिग्रहात् ।  
अतिप्रसङ्गदोषो ऽपि नावकाशमुपाश्नुते  ॥ ३३ ॥  
अनुत्पत्तिश्च न ज्ञाता सती कारणमक्षवत् ।  
तेन लिङ्गत्वशङ्काऽपि दूरादेव निराकृता  ॥ ३४ ॥  
अनुत्पत्तिश्च विज्ञाता हेतुश्चेल्लिङ्गवद्भवेत् ।  
अनवस्था प्रसज्येत नास्तित्वं न च सिद्ध्यति  ॥ ३५ ॥  
किञ्च पादविहारादिव्यवहारश्च भूतले ।  
न भूतलपरिच्छेदमात्रेणैव प्रवर्तते  ॥ ३६ ॥  
प्रसङ्गस्तत्र दुर्वारः कण्टकाद्यन्विते ऽपि हि ।  
अथ केवलभूभागपरिच्छेदात् प्रवर्तते  ॥ ३७ ॥  
विकल्प्यं तत्र कैवल्यं ग्राह्यस्य ग्रहणस्य वा ।  
ग्राह्यस्य चेत्पुरैवोक्तो दोषस्तर्हि प्रसज्यते  ॥ ३८ ॥  
ग्रहस्य चेत्तदा सूक्ष्मजिज्ञासा निष्फलां भवेत् ।  
जाता हि केवला ९४संविद् व्यवहारस्य कारणम्  ॥ ३९ ॥  
तेन भावं परिच्छिद्य व्यवहारे चिकीर्षति ।  
दृश्यादर्शनसिद्ध्यर्थं युक्तं सूक्ष्मनिरीक्षणम्९५  ॥ ४० ॥  
अत्रोच्यते द्वयी संविद्-वस्तुनो भूतलादिनः ।  
एका संसृष्टविषया तन्मात्रविषया परा  ॥ ४१ ॥  
तन्मात्रविषया या च द्विधा साऽपि प्रसज्यते ।  
प्रतियोगिन्यदृश्ये च दृश्ये च प्रतियोगिनि  ॥ ४२ ॥  
तत्र तन्मात्रधीर्येयं दृश्ये च प्रतियोगिनि ।  
नास्तित्वं सैव भूभागे घटादिप्रतियोगिनः  ॥ ४३ ॥  
ननु संसृष्टबुद्ध्या यः पुरस्तादवधारितः ।  
कथं तन्मात्रधीस्तत्र जाता भावो९६ न तत्र चेत्  ॥ ४४ ॥  
शक्यते तदभावे ऽपि वक्तुं यो यत्र सन्नभूत् ।  
तस्याभावः कथं तत्र ब्रूयाच्चेत्तत्र कारणम्  ॥ ४५ ॥  
तन्मात्रधिय एवास्तु ९७वरं तत्कारणं ततः ।  
तस्याः सम्प्रतिपन्नत्वाद्वादिनोरुभयोरपि  ॥ ४६ ॥  
चक्षुर्वदपरामृष्टं न कारणमदर्शनम् ।  
स्वापावस्थागतस्यापि ९८प्रमाणत्वप्रसङ्गतः  ॥ ४७ ॥  
विशेषापादिका तस्य न निषेधस्य दृश्यता ।  
भावरूपो विशेषो हि नाभावस्योपपद्यते  ॥ ४८ ॥  
अदर्शने निवृत्ते ऽपि पुनर्भावस्व्य कस्यचित् ।  
प्राङ्नास्तित्वं व्यपदिशन्त्यदृष्टस्य पुरा क्वचित्  ॥ ४९ ॥  
दृश्यस्यादर्शनं तेन ज्ञातं सददबोधकम् ।  
दृश्यादर्शनतस्तस्य ज्ञानं चेदव्य९९ वस्थितिः  ॥ ५० ॥  
यदि तन्मात्रसंवित्तिरूपं स्यात्तददर्शनम् ।  
तदा तस्याः स्वसंवित्तेरनवस्था निवर्तते  ॥ ५१ ॥  
तेनावश्याभ्युपेतव्यो विमर्शो दृश्यगोचरः ।  
अदर्शनमभावो हि तन्मात्रानुभवात्मकम्  ॥ ५२ ॥  
तन्मात्रानुभवश्चायं यददर्शनरूपितः ।  
विमृश्यते भूतलादौ तदभावो ऽ१००पदिश्यते  ॥ ५३ ॥  
तन्मात्रानुभवश्चायं न मेयः फलभावतः ।  
किञ्च स्वयं प्रकाशो ऽसाविति न्यायविदो विदुः  ॥ ५४ ॥  
नास्तीति शब्दस्तत्रैव स्वसंवेद्ये प्रवर्तते ।  
तेन नास्तीति विज्ञानन्यायेन न समागतम्  ॥ ५५ ॥  
मेयाभावे ततो मानमभावाख्यं कथं भवेत् ।  
घटसत्ता न लभ्या हि नासत्ता चोदितात्क्रमात्  ॥ ५६ ॥  
अभावव्यवहारो हि निःशङ्कगमनादिकः ।  
तन्मात्रानुभवेनैव यथोक्तेन प्रवर्तते  ॥ ५७ ॥  
यदा यस्य च दृश्यत्वे सत्यप्यनुपलम्भनम् ।  
तदभावव्यवहृतिस्तदानीं सम्प्रवर्तते  ॥ ५८ ॥  
सूक्ष्मकण्टकजिज्ञासाप्यतः सार्थकतां गता ।  
तां विना न हि दृश्यत्वं सूक्ष्मसत्ताऽधिरोहति  ॥ ५९ ॥  
व्यवहारप्रवृत्तिश्च दृश्यादृष्टिनिबन्धना ।  
तेन दृश्यत्वसिद्ध्यर्थं १०१युक्तं तस्मिन्निरीक्षणम्  ॥ ६० ॥  
नन्वेवं लक्षणग्रन्थस्यार्थस्तर्ह्यस्य कीदृशः ।  
मीमांसार्णवसम्भूतं पीयतां १०२समयामृतम्  ॥ ६१ ॥  
प्रत्यक्षाद्यपरिच्छेद्यमभावाख्यं १०३चतुर्विधम् ।  
प्रमेयं साधयत् मानमभावाख्यं वदन्ति ये  ॥ ६२ ॥  
तन्निराकरणार्थो ऽयं यत्नो भाष्यकृता कृतः ।  
अभावो ऽसन्निकृष्टस्य नास्तीत्यस्यावबोधकः  ॥ ६३ ॥  
प्रमाणं न भवतीति प्रमाणाभाव १०४ उच्यते ।  
किं निराकरणस्येह फलमित्यथ चेन्मतम्  ॥ ६४ ॥  
उच्यते लक्षणग्रन्थः प्रत्यक्षादेः समर्थ्यते ।  
प्रमाणं कार्यगम्यं हि सर्वत्रेति विनिश्चितम्  ॥ ६५ ॥  
निश्चयश्च प्रमाणस्य कार्यमित्यपि सम्मतम् ।  
निश्चयश्चेयमेवेति संवित्तिः सर्ववस्तुषु  ॥ ६६ ॥  
सा च वस्त्वन्तराभावसंवित्त्यनुगमे सति ।  
प्रमाणानुदयस्तत्र यत्राभावो ऽवसीयते  ॥ ६७ ॥  
तदा तेन सहैव स्यात् प्रत्यक्षादेः प्रमाणता ।  
लक्षणं क्रियमाणं च तथाभूतस्य युज्यते  ॥ ६८ ॥  
न कृतं च तथा तेन न कृतं साधुलक्षणम् ।  
इमां शङ्कां निराकर्तु निराकरणमुच्यते  ॥ ६९ ॥  
कथं पुनरियं शङ्का भवत्यत्र निराकृता ।  
अभावाख्यो न मेयो ऽस्ति यदर्थं प्रार्त्यते पुनः  ॥ ७० ॥  
प्रमाणानामनुत्पादः साधु तल्लक्षणं कृतम् ।  
इति पूर्वप्रमाणानां लक्षणानि समादधत्  ॥ ७१ ॥  
भाष्यकार इमं ग्रन्थं चक्रे नाऽभावलक्षणम् ।  
नन्वेवमपि १०५ पञ्चाह शब्दं हित्वा कथं पुनः  ॥ ७२ ॥  
भाष्यकारः प्रमाणानि चित्राक्षेपं समादधत् ।  
उच्यते व्यवहारस्य हेतुभूतप्रसिद्धये  ॥ ७३ ॥  
एवमाहोभयात्मापि व्यवहारः प्रतिष्ठितः ।  
तत्र भावव्यवहृतिः पञ्चस्वेवोपलभ्यते  ॥ ७४ ॥  
अभावव्यवहारस्तु दृश्यादृष्टिविमर्शजः ।  
सा हि भूभागसद्भावमात्रावच्छेदबन्धना  ॥ ७५ ॥  
तदभावव्यवहृतिरिति प्रागेव दर्शितम् ।  
मीमांसाजलराशेरशेषनयरत्ननिकषनिजधाम्नः  ॥ ७६ ॥  
  
इति शालिकनाथ इमाममृतस्य कलामुदादहद्धीरः१०६  ।  
  
इति महामहोपाध्यायश्रीशालिकनाथमिश्रप्रणीतायां प्रकरणपञ्चिकायाममृतकला नाम पञ्चमं प्रकरणं समाप्तम् ॥  

