---
title: 'Svatmarama: Hathayogapradipika'

---
## Intro

Svatmarama: Hathayogapradipika  

Svatmarama: Hathayogapradipika  
  
Input by ...  

## पाठः

हठ-योग-प्रदीपिका  
(१)  
प्रथमोपदेशः  
  
श्री-आदि-नाथाय नमोऽस्तु तस्मै  
येनोपदिष्टा हठ-योग-विद्या  ।  
विभ्राजते प्रोन्नत-राज-योगम्  
आरोढुम् इच्छोर् अधिरोहिणीव  ॥ ह्य्प्_१।१ ॥  
  
प्रणम्य श्री-गुरुं नाथं स्वात्मारामेण योगिना  ।  
केवलं राज-योगाय हठ-विद्योपदिश्यते  ॥ ह्य्प्_१।२ ॥  
भ्रान्त्या बहुमत-ध्वान्ते राज-योगम् अजानताम्  ।  
हठ-प्रदीपिकां धत्ते स्वात्मारामः कृपाकरः  ॥ ह्य्प्_१।३ ॥  
हठ-विद्यां हि मत्स्येन्द्र-गोरक्षाद्या विजानते  ।  
स्वात्मारामोऽथवा योगी जानीते तत्-प्रसादतः  ॥ ह्य्प्_१।४ ॥  
श्री-आदिनाथ-मत्स्येन्द्र-शावरानन्द-भैरवाः  ।  
चौरङ्गी-मीन-गोरक्ष-विरूपाक्ष-बिलेशयाः  ॥ ह्य्प्_१।५ ॥  
मन्थानो भैरवो योगी सिद्धिर् बुद्धश् च कन्थडिः  ।  
कोरण्टकः सुरानन्दः सिद्धपादश् च चर्पटिः  ॥ ह्य्प्_१।६ ॥  
कानेरी पूज्यपादश् च नित्य-नाथो निरञ्जनः  ।  
कपाली बिन्दुनाथश् च काकचण्डीश्वराह्वयः  ॥ ह्य्प्_१।७ ॥  
अल्लामः प्रभुदेवश् च घोडा चोली च टिण्टिणिः  ।  
भानुकी नारदेवश् च खण्डः कापालिकस् तथा  ॥ ह्य्प्_१।८ ॥  
इत्य् आदयो महासिद्धा हठ-योग-प्रभावतः  ।  
खण्डयित्वा काल-दण्डं ब्रह्माण्डे विचरन्ति ते  ॥ ह्य्प्_१।९ ॥  
अशेष-ताप-तप्तानां समाश्रय-मठो हठः  ।  
अशेष-योग-युक्तानाम् आधार-कमठो हठः  ॥ ह्य्प्_१।१० ॥  
हठ-विद्या परं गोप्या योगिना सिद्धिम् इच्छता  ।  
भवेद् वीर्यवती गुप्ता निर्वीर्या तु प्रकाशिता  ॥ ह्य्प्_१।११ ॥  
सुराज्ये धार्मिके देशे सुभिक्षे निरुपद्रवे  ।  
धनुः प्रमाण-पर्यन्तं शिलाग्नि-जल-वर्जिते  ।  
एकान्ते मठिका-मध्ये स्थातव्यं हठ-योगिना  ॥ ह्य्प्_१।१२ ॥  
  
अल्प-द्वारम् अरन्ध्र-गर्त-विवरं नात्युच्च-नीचायतं  
सम्यग्-गोमय-सान्द्र-लिप्तम् अमलं निःशेस-जन्तूज्झितम्  ।  
बाह्ये मण्डप-वेदि-कूप-रुचिरं प्राकार-संवेष्टितं  
प्रोक्तं योग-मठस्य लक्षणम् इदं सिद्धैर् हठाभ्यासिभिः  ॥ ह्य्प्_१।१३ ॥  
  
एवं विधे मठे स्थित्वा सर्व-चिन्ता-विवर्जितः  ।  
गुरूपदिष्ट-मार्गेण योगम् एव समभ्यसेत्  ॥ ह्य्प्_१।१४ ॥  
अत्याहारः प्रयासश् च प्रजल्पो नियमाग्रहः  ।  
जन-सङ्गश् च लौल्यं च षड्भिर् योगो विनश्यति  ॥ ह्य्प्_१।१५ ॥  
उत्साहात् साहसाद् धैर्यात् तत्त्व-ज्ञानाश् च निश्चयात्  ।  
जन-सङ्ग-परित्यागात् षड्भिर् योगः प्रसिद्ध्यति  ॥ ह्य्प्_१।१६ ॥  
  
अथ यम-नियमाः  
  
अहिंसा सत्यम् अस्तेयं ब्रह्मचर्यं क्षमा धृतिः  ।  
दयार्जवं मिताहारः शौचं चैव यमा दश  ॥ ह्य्प्_१।१७ ॥  
तपः सन्तोष आस्तिक्यं दानम् ईश्वर-पूजनम्  ।  
सिद्धान्त-वाक्य-श्रवणं ह्रीमती च तपो हुतम्  ।  
नियमा दश सम्प्रोक्ता योग-शास्त्र-विशारदैः  ॥ ह्य्प्_१।१८ ॥  
  
अथ आसनम्  
  
हठस्य प्रथमाङ्गत्वाद् आसनं पूर्वम् उच्यते  ।  
कुर्यात् तद् आसनं स्थैर्यम् आरोग्यं चाङ्ग-लाघवम्  ॥ ह्य्प्_१।१९ ॥  
वशिष्ठाद्यैश् च मुनिभिर् मत्स्येन्द्राद्यैश् च योगिभिः  ।  
अङ्गीकृतान्य् आसनानि कथ्यन्ते कानिचिन् मया  ॥ ह्य्प्_१।२० ॥  
जानूर्वोर् अन्तरे सम्यक् कृत्वा पाद-तले उभे  ।  
ऋजु-कायः समासीनः स्वस्तिकं तत् प्रचक्षते  ॥ ह्य्प्_१।२१ ॥  
सव्ये दक्षिण-गुल्फं तु पृष्ठ-पार्श्वे नियोजयेत्  ।  
दक्षिणेऽपि तथा सव्यं गोमुखं गोमुखाकृतिः  ॥ ह्य्प्_१।२२ ॥  
एकं पादं तथैकस्मिन् विन्यसेद् उरुणि स्थिरम्  ।  
इतरस्मिंस् तथा चोरुं वीरासनम् इतीरितम्  ॥ ह्य्प्_१।२३ ॥  
गुदं निरुध्य गुल्फाभ्यां व्युत्क्रमेण समाहितः  ।  
कूर्मासनं भवेद् एतद् इति योग-विदो विदुः  ॥ ह्य्प्_१।२४ ॥  
पद्मासनं तु संस्थाप्य जानूर्वोर् अन्तरे करौ  ।  
निवेश्य भूमौ संस्थाप्य व्योमस्थं कुक्कुटासनम्  ॥ ह्य्प्_१।२५ ॥  
कुक्कुटासन-बन्ध-स्थो दोर्भ्यां सम्बद्य कन्धराम्  ।  
भवेद् कूर्मवद् उत्तान एतद् उत्तान-कूर्मकम्  ॥ ह्य्प्_१।२६ ॥  
पादाङ्गुष्ठौ तु पाणिभ्यां गृहीत्वा श्रवणावधि  ।  
धनुर् आकर्षणं कुर्याद् धनुर्-आसनम् उच्यते  ॥ ह्य्प्_१।२७ ॥  
वामोरु-मूलार्पित-दक्ष-पादं  
जानोर् बहिर् वेष्टित-वाम-पादम्  ।  
प्रगृह्य तिष्ठेत् परिवर्तिताङ्गः   
श्री-मत्य्सनाथोदितम् आसनं स्यात्  ॥ ह्य्प्_१।२८ ॥  
मत्स्येन्द्र-पीठं जठर-प्रदीप्तिं  
प्रचण्ड-रुग् मण्डल-खण्डनास्त्रम्  ।  
अभ्यासतः कुण्डलिनी-प्रबोधं  
चन्द्र-स्थिरत्वं च ददाति पुंसाम्  ॥ ह्य्प्_१।२९ ॥  
प्रसार्य पादौ भुवि दण्ड-रूपौ  
दोर्भ्यां पदाग्र-द्वितयं गृहीत्वा  ।  
जानूपरिन्यस्त-ललाट-देशो  
वसेद् इदं पश्चिमतानम् आहुः  ॥ ह्य्प्_१।३० ॥  
इति पश्चिमतानम् आसनाग्र्यं   
पवनं पश्चिम-वाहिनं करोति  ।  
उदयं जठरानलस्य कुर्याद्  
उदरे कार्श्यम् अरोगतां च पुंसाम्  ॥ ह्य्प्_१।३१ ॥  
धराम् अवष्टभ्य कर-द्वयेन  
तत्-कूर्पर-स्थापित-नाभि-पार्श्वः  ।  
उच्चासनो दण्डवद् उत्थितः खे  
मायूरम् एतत् प्रवदन्ति पीठम्  ॥ ह्य्प्_१।३२ ॥  
हरति सकल-रोगान् आशु गुल्मोदरादीन्  
अभिभवति च दोषान् आसनं श्री-मयूरम्  ।  
बहु कदशन-भुक्तं भस्म कुर्याद् अशेषं  
जनयति जठराग्निं जारयेत् काल-कूटम्  ॥ ह्य्प्_१।३३ ॥  
उत्तानं शबवद् भूमौ शयनं तच् छवासनम्  ।  
शवासनं श्रान्ति-हरं चित्त-विश्रान्ति-कारकम्  ॥ ह्य्प्_१।३४ ॥  
चतुरशीत्य् आसनानि शिवेन कथितानि च  ।  
तेभ्यश् चतुष्कम् आदाय सारभूतं ब्रवीम्य् अहम्  ॥ ह्य्प्_१।३५ ॥  
सिद्धं पद्मं तथा सिंहं भद्रं वेति चतुष्टयम्  ।  
श्रेष्ठं तत्रापि च सुखे तिष्ठेत् सिद्धासने सदा  ॥ ह्य्प्_१।३६ ॥  
  
अथ सिद्धासनम्-  
योनि-स्थानकम् अङ्घ्रि-मूल-घटितं कृत्वा दृढं विन्यसेत्  
मेण्ढ्रे पादम् अथैकम् एव हृदये कृत्वा हनुं सुस्थिरम्  ।  
स्थाणुः संयमितेन्द्रियोऽचल-दृशा पश्येद् भ्रुवोर् अन्तरं  
ह्य् एतन् मोक्ष-कपाट-भेद-जनकं सिद्धासनं प्रोच्यते  ॥ ह्य्प्_१।३७ ॥  
  
मेण्ढ्राद् उपरि विन्यस्य सव्यं गुल्फं तथोपरि  ।  
गुल्फान्तरं च निक्षिप्य सिद्धासनम् इदं भवेत्  ॥ ह्य्प्_१।३८ ॥  
एतत् सिद्धासनं प्राहुर् अन्ये वज्रासनं विदुः  ।  
मुक्तासनं वदन्त्य् एके प्राहुर् गुप्तासनं परे  ॥ ह्य्प्_१।३९ ॥  
यमेष्व् इव मिताहारम् अहिंसा नियमेष्व् इव  ।  
मुख्यं सर्वासनेष्व् एकं सिद्धाः सिद्धासनं विदुः  ॥ ह्य्प्_१।४० ॥  
चतुरशीति-पीठेषु सिद्धम् एव सदाभ्यसेत्  ।  
द्वासप्तति-सहस्राणां नाडीनां मल-शोधनम्  ॥ ह्य्प्_१।४१ ॥  
आत्म-ध्यायी मिताहारी यावद् द्वादश-वत्सरम्  ।  
सदा सिद्धासनाभ्यासाद् योगी निष्पत्तिम् आप्नुयात्  ॥ ह्य्प्_१।४२ ॥  
किम् अन्यैर् बहुभिः पीठैः सिद्धे सिद्धासने सति  ।  
प्राणानिले सावधाने बद्धे केवल-कुम्भके  ।  
उत्पद्यते निरायासात् स्वयम् एवोन्मनी कला  ॥ ह्य्प्_१।४३ ॥  
तथैकास्मिन्न् एव दृढे सिद्धे सिद्धासने सति  ।  
बन्ध-त्रयम् अनायासात् स्वयम् एवोपजायते  ॥ ह्य्प्_१।४४ ॥  
नासनं सिद्ध-सदृशं न कुम्भः केवलोपमः  ।  
न खेचरी-समा मुद्रा न नाद-सदृशो लयः  ॥ ह्य्प्_१।४५ ॥  
  
अथ पद्मासनम्-  
वामोरूपरि दक्षिणं च चरणं संस्थाप्य वामं तथा  
दक्षोरूपरि पश्चिमेन विधिना धृत्वा कराभ्यां दृढम्  ।  
अङ्गुष्ठौ हृदये निधाय चिबुकं नासाग्रम् आलोकयेत्   
एतद् व्याधि-विनाश-कारि यमिनां पद्मासनं प्रोच्यते  ॥ ह्य्प्_१।४६ ॥  
  
उत्तानौ चरणौ कृत्वा ऊरु-संस्थौ प्रयत्नतः  ।  
ऊरु-मध्ये तथोत्तानौ पाणी कृत्वा ततो दृशौ  ॥ ह्य्प्_१।४७ ॥  
नासाग्रे विन्यसेद् राजद्-अन्त-मूले तु जिह्वया  ।  
उत्तम्भ्य चिबुकं वक्षस्य् उत्थाप्य् पवनं शनैः  ॥ ह्य्प्_१।४८ ॥  
इदं पद्मासनं प्रोक्तं सर्व-व्याधि-विनाशनम्  ।  
दुर्लभं येन केनापि धीमता लभ्यते भुवि  ॥ ह्य्प्_१।४९ ॥  
  
कृत्वा सम्पुटितौ करौ दृढतरं बद्ध्वा तु पद्मासनं  
गाढं वक्षसि सन्निधाय चिबुकं ध्यायंश् च तच् चेतसि  ।  
वारं वारम् अपानम् ऊर्ध्वम् अनिलं प्रोत्सारयन् पूरितं  
न्यञ्चन् प्राणम् उपैति बोधम् अतुलं शक्ति-प्रभावान् नरः  ॥ ह्य्प्_१।५० ॥  
  
पद्मासने स्थितो योगी नाडी-द्वारेण पूरितम्  ।  
मारुतं धारयेद् यस् तु स मुक्तो नात्र संशयः  ॥ ह्य्प्_१।५१ ॥  
  
अथ सिंहासनम्-  
गुल्फौ च वृषणस्याधः सीवन्याः पार्श्वयोः क्षिपेत्  ।  
दक्षिणे सव्य-गुल्फं तु दक्ष-गुल्फं तु सव्यके  ॥ ह्य्प्_१।५२ ॥  
हस्तौ तु जान्वोः संस्थाप्य स्वाङ्गुलीः सम्प्रसार्य च  ।  
व्यात्त-वक्त्रो निरीक्षेत नासाग्रं सुसमाहितः  ॥ ह्य्प्_१।५३ ॥  
सिंहासनं भवेद् एतत् पूजितं योगि-पुङ्गवैः  ।  
बन्ध-त्रितय-सन्धानं कुरुते चासनोत्तमम्  ॥ ह्य्प्_१।५४ ॥  
  
अथ भद्रासनम्-  
गुल्फौ च वृषणस्याधः सीवन्याः पार्श्वयोः क्षिप्ते  ।  
सव्य-गुल्फं तथा सव्ये दक्ष-गुल्फं तु दक्षिणे  ॥ ह्य्प्_१।५५ ॥  
पार्श्व-पादौ च पाणिभ्यां दृढं बद्ध्वा सुनिश्चलम्  ।  
भद्रासनं भवेद् एतत् सर्व-व्याधि-विनाशनम्  ।  
गोरक्षासनम् इत्य् आहुर् इदं वै सिद्ध-योगिनः  ॥ ह्य्प्_१।५६ ॥  
  
एवम् आसन-बन्धेषु योगीन्द्रो विगत-श्रमः  ।  
अभ्यसेन् नाडिका-शुद्धिं मुद्रादि-पवनी-क्रियाम्  ॥ ह्य्प्_१।५७ ॥  
आसनं कुम्भकं चित्रं मुद्राख्यं करणं तथा  ।  
अथ नादानुसन्धानम् अभ्यासानुक्रमो हठे  ॥ ह्य्प्_१।५८ ॥  
ब्रह्मचारी मिताहारी त्यागी योग-परायणः  ।  
अब्दाद् ऊर्ध्वं भवेत् सिद्धो नात्र कार्या विचारणा  ॥ ह्य्प्_१।५९ ॥  
सुस्निग्ध-मधुराहारश् चतुर्थांश-विवर्जितः  ।  
भुज्यते शिव-सम्प्रीत्यै मिताहारः स उच्यते  ॥ ह्य्प्_१।६० ॥  
  
कट्वाम्ल-तीक्ष्ण-लवणोष्ण-हरीत-शाक-  
सौवीर-तैल-तिल-सर्षप-मद्य-मत्स्यान्  ।  
आजादि-मांस-दधि-तक्र-कुलत्थकोल-  
पिण्याक-हिङ्गु-लशुनाद्यम् अपथ्यम् आहुः  ॥ ह्य्प्_१।६१ ॥  
  
भोजनम् अहितं विद्यात् पुनर् अस्योष्णी-कृतं रूक्षम्  ।  
अतिलवणम् अम्ल-युक्तं कदशन-शाकोत्कं वर्ज्यम्  ॥ ह्य्प्_१।६२ ॥  
वह्नि-स्त्री-पथि-सेवानाम् आदौ वर्जनम् आचरेत्  ॥ ह्य्प्_१।६३ ॥  
तथा हि गोरक्ष-वचनम्-  
वर्जयेद् दुर्जन-प्रान्तं वह्नि-स्त्री-पथि-सेवनम्  ।  
प्रातः-स्नानोपवासादि काय-क्लेश-विधिं तथा  ॥ ह्य्प्_१।६४ ॥  
  
गोधूम-शालि-यव-षाष्टिक-शोभनान्नं  
क्षीराज्य-खण्ड-नवनीत-सिद्धा-मधूनि  ।  
शुण्ठी-पटोल-कफलादिक-पञ्च-शाकं  
मुद्गादि-दिव्यम् उदकं च यमीन्द्र-पथ्यम्  ॥ ह्य्प्_१।६५ ॥  
  
पुष्टं सुमधुरं स्निग्धं गव्यं धातु-प्रपोषणम्  ।  
मनोभिलषितं योग्यं योगी भोजनम् आचरेत्  ॥ ह्य्प्_१।६६ ॥  
युवो वृद्धोऽतिवृद्धो वा व्याधितो दुर्बलोऽपि वा  ।  
अभ्यासात् सिद्धिम् आप्नोति सर्व-योगेष्व् अतन्द्रितः  ॥ ह्य्प्_१।६७ ॥  
क्रिया-युक्तस्य सिद्धिः स्याद् अक्रियस्य कथं भवेत्  ।  
न शास्त्र-पाठ-मात्रेण योग-सिद्धिः प्रजायते  ॥ ह्य्प्_१।६८ ॥  
न वेष-धारणं सिद्धेः कारणं न च तत्-कथा  ।  
क्रियैव कारणं सिद्धेः सत्यम् एतन् न संशयः  ॥ ह्य्प्_१।६९ ॥  
पीठानि कुम्भकाश् चित्रा दिव्यानि करणानि च  ।  
सर्वाण्य् अपि हठाभ्यासे राज-योग-फलावधि  ॥ ह्य्प्_१।७० ॥  
  
इति हठ-प्रदीपिकायां प्रथमोपदेशः  ।  
  
(२)  
द्वितीयोपदेशः   
  
अथासने दृधे योगी वशी हित-मिताशनः  ।  
गुरूपदिष्ट-मार्गेण प्राणायामान् समभ्यसेत्  ॥ ह्य्प्_२।१ ॥  
चले वाते चलं चित्तं निश्चले निश्चलं भवेत्  ॥ ह्य्प्_२।  
योगी स्थाणुत्वम् आप्नोति ततो वायुं निरोधयेत्  ॥ ह्य्प्_२।२ ॥  
यावद् वायुः स्थितो देहे तावज् जीवनम् उच्यते  ।  
मरणं तस्य निष्क्रान्तिस् ततो वायुं निरोधयेत्  ॥ ह्य्प्_२।३ ॥  
मलाकलासु नाडीषु मारुतो नैव मध्यगः  ।  
कथं स्याद् उन्मनीभावः कार्य-सिद्धिः कथं भवेत्  ॥ ह्य्प्_२।४ ॥  
शुद्धम् एति यदा सर्वं नाडी-चक्रं मलाकुलम्  ।  
तदैव जायते योगी प्राण-सङ्ग्रहणे क्षमः  ॥ ह्य्प्_२।५ ॥  
प्राणायामं ततः कुर्यान् नित्यं सात्त्विकया धिया  ।  
यथा सुषुम्णा-नाडीस्था मलाः शुद्धिं प्रयान्ति च  ॥ ह्य्प्_२।६ ॥  
बद्ध-पद्मासनो योगी प्राणं चन्द्रेण पूरयेत्  ।  
धारयित्वा यथा-शक्ति भूयः सूर्येण रेचयेत्  ॥ ह्य्प्_२।७ ॥  
प्राणं सूर्येण चाकृष्य पूरयेद् उदरं शनैः  ।  
विधिवत् कुम्भकं कृत्वा पुनश् चन्द्रेण रेचयेत्  ॥ ह्य्प्_२।८ ॥  
येन त्यजेत् तेन पीत्वा धारयेद् अतिरोधतः  ।  
रेचयेच् च ततोऽन्येन शनैर् एव न वेगतः  ॥ ह्य्प्_२।९ ॥  
  
प्राणं चेद् इडया पिबेन् नियमितं भूयोऽन्यथा रेचयेत्   
पीत्वा पिङ्गलया समीरणम् अथो बद्ध्वा त्यजेद् वामया  ।  
सूर्य-चन्द्रमसोर् अनेन विधिनाभ्यासं सदा तन्वतां  
शुद्धा नाडि-गणा भवन्ति यमिनां मास-त्रयाद् ऊर्ध्वतः  ॥ ह्य्प्_२।१० ॥  
  
प्रातर् मध्यन्दिने सायम् अर्ध-रात्रे च कुम्भकान्  ।  
शनैर् अशीति-पर्यन्तं चतुर् वारं समभ्यसेत्  ॥ ह्य्प्_२।११ ॥  
कनीयसि भवेद् स्वेद कम्पो भवति मध्यमे  ।  
उत्तमे स्थानम् आप्नोति ततो वायुं निबन्धयेत्  ॥ ह्य्प्_२।१२ ॥  
जलेन श्रम-जातेन गात्र-मर्दनम् आचरेत्  ।  
दृढता लघुता चैव तेन गात्रस्य जायते  ॥ ह्य्प्_२।१३ ॥  
अभ्यास-काले प्रथमे शस्तं क्षीराज्य-भोजनम्  ।  
ततोऽभ्यासे  दृढीभूते न तादृङ्-नियम-ग्रहः  ॥ ह्य्प्_२।१४ ॥  
यथा सिंहो गजो व्याघ्रो भवेद् वश्यः शनैः शनैः  ।  
तथैव सेवितो वायुर् अन्यथा हन्ति साधकम्  ॥ ह्य्प्_२।१५ ॥  
प्राणायामेन युक्तेन सर्व-रोग-क्षयो भवेत्  ।  
अयुक्ताभ्यास-योगेन सर्व-रोग-समुद्गमः  ॥ ह्य्प्_२।१६ ॥  
हिक्का श्वासश् च कासश् च शिरः-कर्णाक्षि-वेदनाः  ।  
भवन्ति विविधाः रोगाः पवनस्य प्रकोपतः  ॥ ह्य्प्_२।१७ ॥  
युक्तं युक्तं त्यजेद् वायुं युक्तं युक्तं च पूरयेत्  ।  
युक्तं युक्तं च बध्नीयाद् एवं सिद्धिम् अवाप्नुयात्  ॥ ह्य्प्_२।१८ ॥  
यदा तु नाडी-शुद्धिः स्यात् तथा चिह्नानि बाह्यतः  ।  
कायस्य कृशता कान्तिस् तदा जायते निश्चितम्  ॥ ह्य्प्_२।१९ ॥  
यथेष्टं धारणं वायोर् अनलस्य प्रदीपनम्  ।  
नादाभिव्यक्तिर् आरोग्यं जायते नाडि-शोधनात्  ॥ ह्य्प्_२।२० ॥  
मेद-श्लेष्माधिकः पूर्वं षट्-कर्माणि समाचरेत्  ।  
अन्यस् तु नाचरेत् तानि दोषाणां समभावतः  ॥ ह्य्प्_२।२१ ॥  
धौतिर् बस्तिस् तथा नेतिस् त्राटकं नौलिकं तथा  ।  
कपाल-भातिश् चैतानि षट्-कर्माणि प्रचक्षते  ॥ ह्य्प्_२।२२ ॥  
कर्म षट्कम् इदं गोप्यं घट-शोधन-कारकम्  ।  
विचित्र-गुण-सन्धाय पूज्यते योगि-पुङ्गवैः  ॥ ह्य्प्_२।२३ ॥  
  
तत्र धौतिः-  
चतुर्-अङ्गुल-विस्तारं हस्त-पञ्च-दशायतम्  ।  
गुरूपदिष्ट-मार्गेण सिक्तं वस्त्रं शनैर् ग्रसेत्  ।  
पुनः प्रत्याहरेच् चैतद् उदितं धौति-कर्म तत्  ॥ ह्य्प्_२।२४ ॥  
कास-श्वास-प्लीह-कुष्ठं कफरोगाश् च विंशतिः  ।  
धौति-कर्म-प्रभावेण प्रयान्त्य् एव न संशयः  ॥ ह्य्प्_२।२५ ॥  
  
अथ बस्तिः-  
नाभि-दघ्न-जले पायौ न्यस्त-नालोत्कटासनः  ।  
आधाराकुञ्चनं कुर्यात् क्षालनं बस्ति-कर्म तत्  ॥ ह्य्प्_२।२६ ॥  
गुल्म-प्लीहोदरं चापि वात-पित्त-कफोद्भवाः  ।  
बस्ति-कर्म-प्रभावेण क्षीयन्ते सकलामयाः  ॥ ह्य्प्_२।२७ ॥  
धान्त्वद्रियान्तः-करण-प्रसादं   
दधाच् च कान्तिं दहन-प्रदीप्तम्  ।  
अशेष-दोषोपचयं निहन्याद्   
अभ्यस्यमानं जल-बस्ति-कर्म  ॥ ह्य्प्_२।२८ ॥  
  
अथ नेतिः-  
सूत्रं वितस्ति-सुस्निग्धं नासानाले प्रवेशयेत्  ।  
मुखान् निर्गमयेच् चैषा नेतिः सिद्धैर् निगद्यते  ॥ ह्य्प्_२।२९ ॥  
कपाल-शोधिनी चैव दिव्य-दृष्टि-प्रदायिनी  ।  
जत्रूर्ध्व-जात-रोगौघं नेतिर् आशु निहन्ति च  ॥ ह्य्प्_२।३० ॥  
  
अथ त्राटकम्-  
निरीक्षेन् निश्चल-दृशा सूक्ष्म-लक्ष्यं समाहितः  ।  
अश्रु-सम्पात-पर्यन्तम् आचार्यैस् त्राटकं स्मृतम्  ॥ ह्य्प्_२।३१ ॥  
मोचनं नेत्र-रोगाणां तन्दाद्रीणां कपाटकम्  ।  
यत्नतस् त्राटकं गोप्यं यथा हाटक-पेटकम्  ॥ ह्य्प्_२।३२ ॥  
  
अथ नौलिः-  
अमन्दावर्त-वेगेन तुन्दं सव्यापसव्यतः  ।  
नतांसो भ्रामयेद् एषा नौलिः सिद्धैः प्रशस्यते  ॥ ह्य्प्_२।३३ ॥  
मन्दाग्नि-सन्दीपन-पाचनादि-सन्धापिकानन्द-करी सदैव  ।  
अशेष-दोष-मय-शोषणी च हठ-क्रिया मौलिर् इयं च नौलिः  ॥ ह्य्प्_२।३४ ॥  
  
अथ कपालभातिः-  
भस्त्रावल् लोह-कारस्य रेच-पूरौ ससम्भ्रमौ  ।  
कपालभातिर् विख्याता कफ-दोष-विशोषणी  ॥ ह्य्प्_२।३५ ॥  
  
षट्-कर्म-निर्गत-स्थौल्य-कफ-दोष-मलादिकः  ।  
प्राणायामं ततः कुर्याद् अनायासेन सिद्ध्यति  ॥ ह्य्प्_२।३६ ॥  
प्राणायामैर् एव सर्वे प्रशुष्यन्ति मला इति  ।  
आचार्याणां तु केषाञ्चिद् अन्यत् कर्म न सम्मतम्  ॥ ह्य्प्_२।३७ ॥  
  
अथ गज-करणी-  
उदर-गत-पदार्थम् उद्वमन्ति   
पवनम् अपानम् उदीर्य कण्ठ-नाले  ।  
क्रम-परिचय-वश्य-नाडि-चक्रा  
गज-करणीति निगद्यते हठज्ञैः  ॥ ह्य्प्_२।३८ ॥  
  
ब्रह्मादयोऽपि त्रिदशाः पवनाभ्यास-तत्पराः  ।  
अभूवन्न् अन्तक-भ्यात् तस्मात् पवनम् अभ्यसेत्  ॥ ह्य्प्_२।३९ ॥  
यावद् बद्धो मरुद् देहे यावच् चित्तं निराकुलम्  ।  
यावद् दृष्टिर् भ्रुवोर् मध्ये तावत् काल-भयं कुतः  ॥ ह्य्प्_२।४० ॥  
विधिवत् प्राण-संयामैर् नाडी-चक्रे विशोधिते  ।  
सुषुम्णा-वदनं भित्त्वा सुखाद् विशति मारुतः  ॥ ह्य्प्_२।४१ ॥  
  
अथ मनोन्मनी-  
मारुते मध्य-सञ्चारे मनः-स्थैर्यं प्रजायते  ।  
यो मनः-सुस्थिरी-भावः सैवावस्था मनोन्मनी  ॥ ह्य्प्_२।४२ ॥  
तत्-सिद्धये विधानज्ञाश् चित्रान् कुर्वन्ति कुम्भकान्  ।  
विचित्र कुम्भकाभ्यासाद् विचित्रां सिद्धिम् आप्नुयात्  ॥ ह्य्प्_२।४३ ॥  
  
अथ कुम्भक-भेदाः--  
सूर्य-भेदनम् उज्जायी सीत्कारी शीतली तथा  ।  
भस्त्रिका भ्रामरी मूर्च्छा प्लाविनीत्य् अष्ट-कुम्भकाः  ॥ ह्य्प्_२।४४ ॥  
पूरकान्ते तु कर्तव्यो बन्धो जालन्धराभिधः  ।  
कुम्भकान्ते रेचकादौ कर्तव्यस् तूड्डियानकः  ॥ ह्य्प्_२।४५ ॥  
अधस्तात् कुञ्चनेनाशु कण्ठ-सङ्कोचने कृते  ।  
मध्ये पश्चिम-तानेन स्यात् प्राणो ब्रह्म-नाडिगः  ॥ ह्य्प्_२।४६ ॥  
आपानम् ऊर्ध्वम् उत्थाप्य प्राणं कण्ठाद् अधो नयेत्  ।  
योगी जरा-विमुक्तः सन् षोडशाब्द-वया भवेत्  ॥ ह्य्प्_२।४७ ॥  
  
अथ सूर्य-भेदनम्-  
आसने सुखदे योगी बद्ध्वा चैवासनं ततः  ।  
दक्ष-नाड्या समाकृष्य बहिःस्थं पवनं शनैः  ॥ ह्य्प्_२।४८ ॥  
आकेशाद् आनखाग्राच् च निरोधावधि कुम्भयेत्  ।  
ततः शनैः सव्य-नाड्या रेचयेत् पवनं शनैः  ॥ ह्य्प्_२।४९ ॥  
कपाल-शोधनं वात-दोष-घ्नं कृमि-दोष-हृत्  ।  
पुनः पुनर् इदं कार्यं सूर्य-भेदनम् उत्तमम्  ॥ ह्य्प्_२।५० ॥  
  
अथ उज्जायी-  
मुखं संयम्य नाडीभ्याम् आकृष्य पवनं शनैः  ।  
यथा लगति कण्ठात् तु हृदयावधि स-स्वनम्  ॥ ह्य्प्_२।५१ ॥  
पूर्ववत् कुम्भयेत् प्राणं रेचयेद् इडया तथा  ।  
श्लेष्म-दोष-हरं कण्ठे देहानल-विवर्धनम्  ॥ ह्य्प्_२।५२ ॥  
नाडी-जलोदराधातु-गत-दोष-विनाशनम्  ।  
गच्छता तिष्ठता कार्यम् उज्जाय्य् आख्यं तु कुम्भकम्  ॥ ह्य्प्_२।५३ ॥  
  
अथ सीत्कारी-  
सीत्कां कुर्यात् तथा वक्त्रे घ्राणेनैव विजृम्भिकाम्  ।  
एवम् अभ्यास-योगेन काम-देवो द्वितीयकः  ॥ ह्य्प्_२।५४ ॥  
योगिनी चक्र-सम्मान्यः सृष्टि-संहार-कारकः  ।  
न क्षुधा न तृषा निद्रा नैवालस्यं प्रजायते  ॥ ह्य्प्_२।५५ ॥  
भवेत् सत्त्वं च देहस्य सर्वोपद्रव-वर्जितः  ।  
अनेन विधिना सत्यं योगीन्द्रो भूमि-मण्डले  ॥ ह्य्प्_२।५६ ॥  
  
अथ शीतली-  
जिह्वया वायुम् आकृष्य पूर्ववत् कुम्भ-साधनम्  ।  
शनकैर् घ्राण-रन्ध्राभ्यां रेचयेत् पवनं सुधीः  ॥ ह्य्प्_२।५७ ॥  
गुल्म-प्लीहादिकान् रोगान् ज्वरं पित्तं क्षुधां तृषाम्  ।  
विषाणि शीतली नाम कुम्भिकेयं निहन्ति हि  ॥ ह्य्प्_२।५८ ॥  
  
अथ भस्त्रिका-  
ऊर्वोर् उपरि संस्थाप्य शुभे पाद-तले उभे  ।  
पद्मासनं भवेद् एतत् सर्व-पाप-प्रणाशनम्  ॥ ह्य्प्_२।५९ ॥  
सम्यक् पद्मासनं बद्ध्वा सम-ग्रीवोदरः सुधीः  ।  
मुखं संयम्य यत्नेन प्राणं घ्राणेन रेचयेत्  ॥ ह्य्प्_२।६० ॥  
यथा लगति हृत्-कण्ठे कपालावधि स-स्वनम्  ।  
वेगेन पूरयेच् चापि हृत्-पद्मावधि मारुतम्  ॥ ह्य्प्_२।६१ ॥  
पुनर् विरेचयेत् तद्वत् पूरयेच् च पुनः पुनः  ।  
यथैव लोहकारेण भस्त्रा वेगेन चाल्यते  ॥ ह्य्प्_२।६२ ॥  
तथैव स्व-शरीर-स्थं चालयेत् पवनं धिया  ।  
यदा श्रमो भवेद् देहे तदा सूर्येण पूरयेत्  ॥ ह्य्प्_२।६३ ॥  
यथोदरं भवेत् पूर्णम् अनिलेन तथा लघु  ।  
धारयेन् नासिकां मध्या-तर्जनीभ्यां विना दृढम्  ॥ ह्य्प्_२।६४ ॥  
विधिवत् कुम्भकं कृत्वा रेचयेद् इडयानिलम्  ।  
वात-पित्त-श्लेष्म-हरं शरीराग्नि-विवर्धनम्  ॥ ह्य्प्_२।६५ ॥  
कुण्डली बोधकं क्षिप्रं पवनं सुखदं हितम्  ।  
ब्रह्म-नाडी-मुखे संस्थ-कफाद्य्-अर्गल-नाशनम्  ॥ ह्य्प्_२।६६ ॥  
सम्यग् गात्र-समुद्भूत-ग्रन्थि-त्रय-विभेदकम्  ।  
विशेषेणैव कर्तव्यं भस्त्राख्यं कुम्भकं त्व् इदम्  ॥ ह्य्प्_२।६७ ॥  
  
अथ भ्रामरी-  
वेगाद् घोषं पूरकं भृङ्ग-नादं   
भृङ्गी-नादं रेचकं मन्द-मन्दम्  ।  
योगीन्द्राणी̀अम् एवम् अभ्यास-योगाच्  
चित्ते जाता काचिद् आनन्द-लीला  ॥ ह्य्प्_२।६८ ॥  
  
अथ मूर्च्छा-  
पूरकान्ते गाढतरं बद्ध्वा जालन्धरं शनैः  ।  
रेचयेन् मूर्च्छाख्येयं मनो-मूर्च्छा सुख-प्रदा  ॥ ह्य्प्_२।६९ ॥  
  
अथ प्लाविनी-  
अन्तः प्रवर्तितोदार-मारुतापूरितोदरः  ।  
पयस्य् अगाधेऽपि सुखात् प्लवते पद्म-पत्रवत्  ॥ ह्य्प्_२।७० ॥  
  
प्राणायामस् त्रिधा प्रोक्तो रेच-पूरक-कुम्भकैः  ।  
सहितः केवलश् चेति कुम्भको द्विविधो मतः  ॥ ह्य्प्_२।७१ ॥  
यावत् केवल-सिद्धिः स्यात् सहितं तावद् अभ्यसेत्  ।  
रेचकं पूरकं मुक्त्वा सुखं यद् वायु-धारणम्  ॥ ह्य्प्_२।७२ ॥  
प्राणायामोऽयम् इत्य् उक्तः स वै केवल-कुम्भकः  ।  
कुम्भके केवले सिद्धे रेच-पूरक-वर्जिते  ॥ ह्य्प्_२।७३ ॥  
न तस्य दुर्लभं किञ्चित् त्रिषु लोकेषु विद्यते  ।  
शक्तः केवल-कुम्भेन यथेष्टं वायु-धारणात्  ॥ ह्य्प्_२।७४ ॥  
राज-योग-पदं चापि लभते नात्र संशयः  ।  
कुम्भकात् कुण्डली-बोधः कुण्डली-बोधतो भवेत्  ।  
अनर्गला सुषुम्णा च हठ-सिद्धिश् च जायते  ॥ ह्य्प्_२।७५ ॥  
हठं विना राजयोगो राज-योगं विना हठः  ।  
न सिध्यति ततो युग्मम् आनिष्पत्तेः समभ्यसेत्  ॥ ह्य्प्_२।७६ ॥  
कुम्भक-प्राण-रोधान्ते कुर्याच् चित्तं निराश्रयम्  ।  
एवम् अभ्यास-योगेन राज-योग-पदं व्रजेत्  ॥ ह्य्प्_२।७७ ॥  
  
वपुः कृशत्वं वदने प्रसन्नता  
नाद-स्फुटत्वं नयने सुनिर्मले  ।  
अरोगता बिन्दु-जयोऽग्नि-दीपनं  
नाडी-विशुद्धिर् हठ-सिद्धि-लक्षणम्  ॥ ह्य्प्_२।७८ ॥  
  
इति हठ-प्रदीपिकायां द्वितीयोपदेशः  ।  

तृतीयोपदेशः  
  
स-शैल-वन-धात्रीणां यथाधारोऽहि-नायकः  ।  
सर्वेषां योग-तन्त्राणां तथाधारो हि कुण्डली  ॥ ह्य्प्_३।१ ॥  
सुप्ता गुरु-प्रसादेन यदा जागर्ति कुण्डली  ।  
तदा सर्वाणि पद्मानि भिद्यन्ते ग्रन्थयोऽपि च  ॥ ह्य्प्_३।२ ॥  
प्राणस्य शून्य-पदवी तदा राजपथायते  ।  
तदा चित्तं निरालम्बं तदा कालस्य वञ्चनम्  ॥ ह्य्प्_३।३ ॥  
सुषुम्णा शून्य-पदवी ब्रह्म-रन्ध्रः महापथः  ।  
श्मशानं शाम्भवी मध्य-मार्गश् चेत्य् एक-वाचकाः  ॥ ह्य्प्_३।४ ॥  
तस्मात् सर्व-प्रयत्नेन प्रबोधयितुम् ईश्वरीम्  ।  
ब्रह्म-द्वार-मुखे सुप्तां मुद्राभ्यासं समाचरेत्  ॥ ह्य्प्_३।५ ॥  
महामुद्रा महाबन्धो महावेधश् च खेचरी  ।  
उड्डीयानं मूलबन्धश् च बन्धो जालन्धराभिधः  ॥ ह्य्प्_३।६ ॥  
करणी विपरीताख्या वज्रोली शक्ति-चालनम्  ।  
इदं हि मुद्रा-दशकं जरा-मरण-नाशनम्  ॥ ह्य्प्_३।७ ॥  
आदिनाथोदितं दिव्यम् अष्टैश्वर्य-प्रदायकम्  ।  
वल्लभं सर्व-सिद्धानां दुर्लभं मरुताम् अपि  ॥ ह्य्प्_३।८ ॥  
गोपनीयं प्रयत्नेन यथा रत्न-करण्डकम्  ।  
कस्यचिन् नैव वक्तव्यं कुल-स्त्री-सुरतं यथा  ॥ ह्य्प्_३।९ ॥  
  
अथ महा-मुद्रा-  
पाद-मूलेन वामेन योनिं सम्पीड्य दक्षिणाम्  ।  
प्रसारितं पदं कृत्वा कराभ्यां धारयेद् दृढम्  ॥ ह्य्प्_३।१० ॥  
कण्ठे बन्धं समारोप्य धारयेद् वायुम् ऊर्ध्वतः  ।  
यथा दण्ड-हतः सर्पो दण्डाकारः प्रजायते  ॥ ह्य्प्_३।११ ॥  
ऋज्वीभूता तथा शक्तिः कुण्डली सहसा भवेत्  ।  
तदा सा मरणावस्था जायते द्विपुटाश्रया  ॥ ह्य्प्_३।१२ ॥  
ततः शनैः शनैर् एव रेचयेन् नैव वेगतः  ।  
महा-मुद्रां च तेनैव वदन्ति विबुधोत्तमाः  ॥ ह्य्प्_३।१३ ॥  
इयं खलु महामुद्रा महा-सिद्धैः प्रदर्शिता  ।  
महा-क्लेशादयो दोषाः क्षीयन्ते मरणादयः  ।  
महा-मुद्रां च तेनैव वदन्ति विबुधोत्तमाः  ॥ ह्य्प्_३।१४ ॥  
चन्द्राङ्गे तु समभ्यस्य सूर्याङ्गे पुनर् अभ्यसेत्  ।  
यावत्-तुल्या भवेत् सङ्ख्या ततो मुद्रां विसर्जयेत्  ॥ ह्य्प्_३।१५ ॥  
न हि पथ्यम् अपथ्यं वा रसाः सर्वेऽपि नीरसाः  ।  
अपि भुक्तं विषं घोरं पीयूषम् अपि जीर्यति  ॥ ह्य्प्_३।१६ ॥  
क्षय-कुष्ठ-गुदावर्त-गुल्माजीर्ण-पुरोगमाः  ।  
तस्य दोषाः क्षयं यान्ति महामुद्रां तु योऽभ्यसेत्  ॥ ह्य्प्_३।१७ ॥  
कथितेयं महामुद्रा महा-सिद्धि-करा नॄणाम्  ।  
गोपनीया प्रयत्नेन न देया यस्य कस्यचित्  ॥ ह्य्प्_३।१८ ॥  
  
अथ महा-बन्धः-  
पार्ष्णिं वामस्य पादस्य योनि-स्थाने नियोजयेत्  ।  
वामोरूपरि संस्थाप्य दक्षिणं चरणं तथा  ॥ ह्य्प्_३।१९ ॥  
पूरयित्वा ततो वायुं हृदये चुबुकं दृढम्  ।  
निष्पीड्यं वायुम् आकुञ्च्य मनो-मध्ये नियोजयेत्  ॥ ह्य्प्_३।२० ॥  
धारयित्वा यथा-शक्ति रेचयेद् अनिलं  शनैः  ।  
सव्याङ्गे तु समभ्यस्य दक्षाङ्गे पुनर् अभ्यसेत्  ॥ ह्य्प्_३।२१ ॥  
मतम् अत्र तु केषाञ्चित् कण्ठ-बन्धं विवर्जयेत्  ।  
राज-दन्त-स्थ-जिह्वाया बन्धः शस्तो भवेद् इति  ॥ ह्य्प्_३।२२ ॥  
अयं तु सर्व-नाडीनाम् ऊर्ध्वं गति-निरोधकः  ।  
अयं खलु महा-बन्धो महा-सिद्धि-प्रदायकः  ॥ ह्य्प्_३।२३ ॥  
काल-पाश-महा-बन्ध-विमोचन-विचक्षणः  ।  
त्रिवेणी-सङ्गमं धत्ते केदारं प्रापयेन् मनः  ॥ ह्य्प्_३।२४ ॥  
रूप-लावण्य-सम्पन्ना यथा स्त्री पुरुषं विना  ।  
महा-मुद्रा-महा-बन्धौ निष्फलौ वेध-वर्जितौ  ॥ ह्य्प्_३।२५ ॥  
  
अथ महा-वेधः-  
महा-बन्ध-स्थितो योगी कृत्वा पूरकम् एक-धीः  ।  
वायूनां गतिम् आवृत्य निभृतं कण्ठ-मुद्रया  ॥ ह्य्प्_३।२६ ॥  
सम-हस्त-युगो भूमौ स्फिचौ सनाडयेच् छनैः  ।  
पुट-द्वयम् अतिक्रम्य वायुः स्फुरति मध्यगः  ॥ ह्य्प्_३।२७ ॥  
सोम-सूर्याग्नि-सम्बन्धो जायते चामृताय वै  ।  
मृतावस्था समुत्पन्ना ततो वायुं विरेचयेत्  ॥ ह्य्प्_३।२८ ॥  
महा-वेधोऽयम् अभ्यासान् महा-सिद्धि-प्रदायकः  ।  
वली-पलित-वेप-घ्नः सेव्यते साधकोत्तमैः  ॥ ह्य्प्_३।२९ ॥  
एतत् त्रयं महा-गुह्यं जरा-मृत्यु-विनाशनम्  ।  
वह्नि-वृद्धि-करं चैव ह्य् अणिमादि-गुण-प्रदम्  ॥ ह्य्प्_३।३० ॥  
अष्टधा क्रियते चैव यामे यामे दिने दिने  ।  
पुण्य-सम्भार-सन्धाय पापौघ-भिदुरं सदा  ।  
सम्यक्-शिक्षावताम् एवं स्वल्पं प्रथम-साधनम्  ॥ ह्य्प्_३।३१ ॥  
  
अथ खेचरी-  
कपाल-कुहरे जिह्वा प्रविष्टा विपरीतगा  ।  
भ्रुवोर् अन्तर्गता दृष्टिर् मुद्रा भवति खेचरी  ॥ ह्य्प्_३।३२ ॥  
छेदन-चालन-दोहैः कलां क्रमेणाथ वर्धयेत् तावत्  ।  
सा यावद् भ्रू-मध्यं स्पृशति तदा खेचरी-सिद्धिः  ॥ ह्य्प्_३।३३ ॥  
स्नुही-पत्र-निभं शस्त्रं सुतीक्ष्णं स्निग्ध-निर्मलम्  ।  
समादाय ततस् तेन रोम-मात्रं समुच्छिनेत्  ॥ ह्य्प्_३।३४ ॥  
ततः सैन्धव-पथ्याभ्यां चूर्णिताभ्यां प्रघर्षयेत्  ।  
पुनः सप्त-दिने प्राप्ते रोम-मात्रं समुच्छिनेत्  ॥ ह्य्प्_३।३५ ॥  
एवं क्रमेण षण्-मासं नित्यं युक्तः समाचरेत्  ।  
षण्मासाद् रसना-मूल-शिरा-बन्धः प्रणश्यति  ॥ ह्य्प्_३।३६ ॥  
कलां पराङ्मुखीं कृत्वा त्रिपथे परियोजयेत्  ।  
सा भवेत् खेचरी मुद्रा व्योम-चक्रं तद् उच्यते  ॥ ह्य्प्_३।३७ ॥  
रसनाम् ऊर्ध्वगां कृत्वा क्षणार्धम् अपि तिष्ठति  ।  
विषैर् विमुच्यते योगी व्याधि-मृत्यु-जरादिभिः  ॥ ह्य्प्_३।३८ ॥  
न रोगो मरणं तन्द्रा न निद्रा न क्षुधा तृषा  ।  
न च मूर्च्छा भवेत् तस्य यो मुद्रां वेत्ति खेचरीम्  ॥ ह्य्प्_३।३९ ॥  
पीड्यते न स रोगेण लिप्यते न च कर्मणा  ।  
बाध्यते न स कालेन यो मुद्रां वेत्ति खेचरीम्  ॥ ह्य्प्_३।४० ॥  
चित्तं चरति खे यस्माज् जिह्वा चरति खे गता  ।  
तेनैषा खेचरी नाम मुद्रा सिद्धैर् निरूपिता  ॥ ह्य्प्_३।४१ ॥  
खेचर्या मुद्रितं येन विवरं लम्बिकोर्ध्वतः  ।  
न तस्य क्षरते बिन्दुः कामिन्याः श्लेषितस्य च  ॥ ह्य्प्_३।४२ ॥  
चलितोऽपि यदा बिन्दुः सम्प्राप्तो योनि-मण्डलम्  ।  
व्रजत्य् ऊर्ध्वं हृतः शक्त्या निबद्धो योनि-मुद्रया  ॥ ह्य्प्_३।४३ ॥  
ऊर्ध्व-जिह्वः स्थिरो भूत्वा सोमपानं करोति यः  ।  
मासार्धेन न सन्देहो मृत्युं जयति योगवित्  ॥ ह्य्प्_३।४४ ॥  
नित्यं सोम-कला-पूर्णं शरीरं यस्य योगिनः  ।  
तक्षकेणापि दष्टस्य विषं तस्य न सर्पति  ॥ ह्य्प्_३।४५ ॥  
इन्धनानि यथा वह्निस् तैल-वर्ति च दीपकः  ।  
तथा सोम-कला-पूर्णं देही देहं न मुञ्चति  ॥ ह्य्प्_३।४६ ॥  
गोमांसं भक्षयेन् नित्यं पिबेद् अमर-वारुणीम्  ।  
कुलीनं तम् अहं मन्ये चेतरे कुल-घातकाः  ॥ ह्य्प्_३।४७ ॥  
गो-शब्देनोदिता जिह्वा तत् प्रवेशो हि तालुनि  ।  
गो-मांस-भक्षणं तत् तु महा-पातक-नाशनम्  ॥ ह्य्प्_३।४८ ॥  
जिह्वा-प्रवेश-सम्भूत-वह्निनोत्पादितः खलु  ।  
चन्द्रात् स्रवति यः सारः सा स्याद् अमर-वारुणी  ॥ ह्य्प्_३।४९ ॥  
  
चुम्बन्ती यदि लम्बिकाग्रम् अनिशं जिह्वा-रस-स्यन्दिनी   
स-क्षारा कटुकाम्ल-दुग्ध-सदृशी मध्वाज्य-तुल्या तथा  ।  
व्याधीनां हरणं जरान्त-करणं शस्त्रागमोदीरणं  
तस्य स्याद् अमरत्वम् अष्ट-गुणितं सिद्धाङ्गनाकर्षणम्  ॥ ह्य्प्_३।५० ॥  
  
मूर्ध्नः षोडश-पत्र-पद्म-गलितं प्राणाद् अवाप्तं हठाद्  
ऊर्द्व्हास्यो रसनां नियम्य विवरे शक्तिं परां चिन्तयन्  ।  
उत्कल्लोल-कला-जलं च विमलं धारामयं यः पिबेन्   
निर्व्याधिः स मृणाल-कोमल-वपुर् योगी चिरं जीवति  ॥ ह्य्प्_३।५१ ॥  
  
यत् प्रालेयं प्रहित-सुषिरं मेरु-मूर्धान्तर-स्थं  
तस्मिंस् तत्त्वं प्रवदति सुधीस् तन्-मुखं निम्नगानाम्  ।  
चन्द्रात् सारः स्रवति वपुषस् तेन मृत्युर् नराणां  
तद् बध्नीयात् सुकरणम् अधो नान्यथा काय-सिद्धिः  ॥ ह्य्प्_३।५२ ॥  
  
सुषिरं ज्ञान-जनकं पञ्च-स्रोतः-समन्वितम्  ।  
तिष्ठते खेचरी मुद्रा तस्मिन् शून्ये निरञ्जने  ॥ ह्य्प्_३।५३ ॥  
एकं सृष्टिमयं बीजम् एका मुद्रा च खेचरी  ।  
एको देवो निरालम्ब एकावस्था मनोन्मनी  ॥ ह्य्प्_३।५४ ॥  
  
अथ उड्डीयान-बन्धः-  
बद्धो येन सुषुम्णायां प्राणस् तूड्डीयते यतः  ।  
तस्माद् उड्डीयनाख्योऽयं योगिभिः समुदाहृतः  ॥ ह्य्प्_३।५५ ॥  
उड्डीनं कुरुते यस्माद् अविश्रान्तं महा-खगः  ।  
उड्डीयानं तद् एव स्यात् तव बन्धोऽभिधीयते  ॥ ह्य्प्_३।५६ ॥  
उदरे पश्चिमं तानं नाभेर् ऊर्ध्वं च कारयेत्  ।  
उड्डीयानो ह्य् असौ बन्धो मृत्यु-मातङ्ग-केसरी  ॥ ह्य्प्_३।५७ ॥  
उड्डीयानं तु सहजं गुरुणा कथितं सदा  ।  
अभ्यसेत् सततं यस् तु वृद्धोऽपि तरुणायते  ॥ ह्य्प्_३।५८ ॥  
नाभेर् ऊर्ध्वम् अधश् चापि तानं कुर्यात् प्रयत्नतः  ।  
षण्मासम् अभ्यसेन् मृत्युं जयत्य् एव न संशयः  ॥ ह्य्प्_३।५९ ॥  
सर्वेषाम् एव बन्धानां उत्तमो ह्य् उड्डीयानकः  ।  
उड्डियाने दृढे बन्धे मुक्तिः स्वाभाविकी भवेत्  ॥ ह्य्प्_३।६० ॥  
  
अथ मूल-बन्धः-  
पार्ष्णि-भागेन सम्पीड्य योनिम् आकुञ्चयेद् गुदम्  ।  
अपानम् ऊर्ध्वम् आकृष्य मूल-बन्धोऽभिधीयते  ॥ ह्य्प्_३।६१ ॥  
अधो-गतिम् अपानं वा ऊर्ध्वगं कुरुते बलात्  ।  
आकुञ्चनेन तं प्राहुर् मूल-बन्धं हि योगिनः  ॥ ह्य्प्_३।६२ ॥  
गुदं पार्ष्ण्या तु सम्पीड्य वायुम् आकुञ्चयेद् बलात्  ।  
वारं वारं यथा चोर्ध्वं समायाति समीरणः  ॥ ह्य्प्_३।६३ ॥  
प्राणापानौ नाद-बिन्दू मूल-बन्धेन चैकताम्  ।  
गत्वा योगस्य संसिद्धिं यच्छतो नात्र संशयः  ॥ ह्य्प्_३।६४ ॥  
अपान-प्राणयोर् ऐक्यं क्षयो मूत्र-पुरीषयोः  ।  
युवा भवति वृद्धोऽपि सततं मूल-बन्धनात्  ॥ ह्य्प्_३।६५ ॥  
अपान ऊर्ध्वगे जाते प्रयाते वह्नि-मण्डलम्  ।  
तदानल-शिखा दीर्घा जायते वायुनाहता  ॥ ह्य्प्_३।६६ ॥  
ततो यातो वह्न्य्-अपानौ प्राणम् उष्ण-स्वरूपकम्  ।  
तेनात्यन्त-प्रदीप्तस् तु ज्वलनो देहजस् तथा  ॥ ह्य्प्_३।६७ ॥  
तेन कुण्डलिनी सुप्ता सन्तप्ता सम्प्रबुध्यते  ।  
दण्डाहता भुजङ्गीव निश्वस्य ऋजुतां व्रजेत्  ॥ ह्य्प्_३।६८ ॥  
बिलं प्रविष्टेव ततो ब्रह्म-नाड्यं तरं व्रजेत्  ।  
तस्मान् नित्यं मूल-बन्धः कर्तव्यो योगिभिः सदा  ॥ ह्य्प्_३।६९ ॥  
  
अथ जलन्धर-बन्धः-  
कण्ठम् आकुञ्च्य हृदये स्थापयेच् चिबुकं दृढम्  ।  
बन्धो जालन्धराख्योऽयं जरा-मृत्यु-विनाशकः  ॥ ह्य्प्_३।७० ॥  
बध्नाति हि सिराजालम् अधो-गामि नभो-जलम्  ।  
ततो जालन्धरो बन्धः कण्ठ-दुःखौघ-नाशनः  ॥ ह्य्प्_३।७१ ॥  
जालन्धरे कृते बन्धे कण्ठ-सङ्कोच-लक्षणे  ।  
न पीयूषं पतत्य् अग्नौ न च वायुः प्रकुप्यति  ॥ ह्य्प्_३।७२ ॥  
कण्ठ-सङ्कोचनेनैव द्वे नाड्यौ स्तम्भयेद् दृढम्  ।  
मध्य-चक्रम् इदं ज्ञेयं षोडशाधार-बन्धनम्  ॥ ह्य्प्_३।७३ ॥  
मूल-स्थानं समाकुञ्च्य उड्डियानं तु कारयेत्  ।  
इडां च पिङ्गलां बद्ध्वा वाहयेत् पश्चिमे पथि  ॥ ह्य्प्_३।७४ ॥  
अनेनैव विधानेन प्रयाति पवनो लयम्  ।  
ततो न जायते मृत्युर् जरा-रोगादिकं तथा  ॥ ह्य्प्_३।७५ ॥  
बन्ध-त्रयम् इदं श्रेष्ठं महा-सिद्धैश् च सेवितम्  ।  
सर्वेषां हठ-तन्त्राणां साधनं योगिनो विदुः  ॥ ह्य्प्_३।७६ ॥  
यत् किञ्चित् स्रवते चन्द्राद् अमृतं दिव्य-रूपिणः  ।  
तत् सर्वं ग्रसते सूर्यस् तेन पिण्डो जरायुतः  ॥ ह्य्प्_३।७७ ॥  
  
अथ विपरीत-करणी मुद्रा-  
तत्रास्ति करणं दिव्यं सूर्यस्य मुख-वञ्चनम्  ।  
गुरूपदेशतो ज्ञेयं न तु शास्त्रार्थ-कोटिभिः  ॥ ह्य्प्_३।७८ ॥  
ऊर्ध्व-नाभेर् अधस् तालोर् ऊर्ध्वं भानुर् अधः शशी  ।  
करणी विपरीताखा गुरु-वाक्येन लभ्यते  ॥ ह्य्प्_३।७९ ॥  
नित्यम् अभ्यास-युक्तस्य जठराग्नि-विवर्धनी  ।  
आहारो बहुलस् तस्य सम्पाद्यः साधकस्य च  ॥ ह्य्प्_३।८० ॥  
अल्पाहारो यदि भवेद् अग्निर् दहति तत्-क्षणात्  ।  
अधः-शिराश् चोर्ध्व-पादः क्षणं स्यात् प्रथमे दिने  ॥ ह्य्प्_३।८१ ॥  
क्षणाच् च किञ्चिद् अधिकम् अभ्यसेच् च दिने दिने  ।  
वलितं पलितं चैव षण्मासोर्ध्वं न दृश्यते  ।  
याम-मात्रं तु यो नित्यम् अभ्यसेत् स तु कालजित्  ॥ ह्य्प्_३।८२ ॥  
  
अथ वज्रोली-  
स्वेच्छया वर्तमानोऽपि योगोक्तैर् नियमैर् विना  ।  
वज्रोलीं यो विजानाति स योगी सिद्धि-भाजनम्  ॥ ह्य्प्_३।८३ ॥  
तत्र वस्तु-द्वयं वक्ष्ये दुर्लभं यस्य कस्यचित्  ।  
क्षीरं चैकं द्वितीयं तु नारी च वश-वर्तिनी  ॥ ह्य्प्_३।८४ ॥  
मेहनेन शनैः सम्यग् ऊर्ध्वाकुञ्चनम् अभ्यसेत्  ।  
पुरुषोऽप्य् अथवा नारी वज्रोली-सिद्धिम् आप्नुयात्  ॥ ह्य्प्_३।८५ ॥  
यत्नतः शस्त-नालेन फूत्कारं वज्र-कन्दरे  ।  
शनैः शनैः प्रकुर्वीत वायु-सञ्चार-कारणात्  ॥ ह्य्प्_३।८६ ॥  
नारी-भगे पदद्-बिन्दुम् अभ्यासेनोर्ध्वम् आहरेत्  ।  
चलितं च निजं बिन्दुम् ऊर्ध्वम् आकृष्य रक्षयेत्  ॥ ह्य्प्_३।८७ ॥  
एवं संरक्षयेद् बिन्दुं जयति योगवित्  ।  
मरणं बिन्दु-पातेन जीवनं बिन्दु-धारणात्  ॥ ह्य्प्_३।८८ ॥  
सुगन्धो योगिनो देहे जायते बिन्दु-धारणात्  ।  
यावद् बिन्दुः स्थिरो देहे तावत् काल-भयं कुतः  ॥ ह्य्प्_३।८९ ॥  
चित्तायत्तं नॄणां शुक्रं शुक्रायत्तं च जीवितम्  ।  
तस्माच् छुक्रं मनश् चैव रक्षणीयं प्रयत्नतः  ॥ ह्य्प्_३।९० ॥  
ऋतुमत्या रजोऽप्य् एवं निजं बिन्दुं च रक्षयेत्  ।  
मेढ्रेणाकर्षयेद् ऊर्ध्वं सम्यग् अभ्यास-योग-वित्  ॥ ह्य्प्_३।९१ ॥  
  
अथ सहजोलिः-  
सहजोलिश् चामरोलिर् वज्रोल्या भेद एकतः  ।  
जले सुभस्म निक्षिप्य दग्ध-गोमय-सम्भवम्  ॥ ह्य्प्_३।९२ ॥  
वज्रोली-मैथुनाद् ऊर्ध्वं स्त्री-पुंसोः स्वाङ्ग-लेपनम्  ।  
आसीनयोः सुखेनैव मुक्त-व्यापारयोः क्षणात्  ॥ ह्य्प्_३।९३ ॥  
सहजोलिर् इयं प्रोक्ता श्रद्धेया योगिभिः सदा  ।  
अयं शुभ-करो योगो भोग-युक्तोऽपि मुक्तिदः  ॥ ह्य्प्_३।९४ ॥  
अयं योगः पुण्यवतां धीराणां तत्त्व-दर्शिनाम्  ।  
निर्मत्सराणां वै सिध्येन् न तु मत्सर-शालिनाम्  ॥ ह्य्प्_३।९५ ॥  
  
अथ अमरोली-  
पित्तोल्बणत्वात् प्रथमाम्बु-धारां   
विहाय निःसारतयान्त्य् अधाराम्  ।  
निषेव्यते शीतल-मध्य-धारा  
कापालिके खण्डमतेऽमरोली  ॥ ह्य्प्_३।९६ ॥  
  
अमरीं यः पिबेन् नित्यं नस्यं कुर्वन् दिने दिने  ।  
वज्रोलीम् अभ्यसेत् सम्यक् सामरोलीति कथ्यते  ॥ ह्य्प्_३।९७ ॥  
अभ्यासान् निःसृतां चान्द्रीं विभूत्या सह मिश्रयेत्  ।  
धारयेद् उत्तमाङ्गेषु दिव्य-दृष्टिः प्रजायते  ॥ ह्य्प्_३।९८ ॥  
पुंसो बिन्दुं समाकुञ्च्य सम्यग् अभ्यास-पाटवात्  ।  
यदि नारी रजो रक्षेद् वज्रोल्या सापि योगिनी  ॥ ह्य्प्_३।९९ ॥  
तस्याः किञ्चिद् रजो नाशं न गच्छति न संशयः  ।  
तस्याः शरीरे नादश् च बिन्दुताम् एव गच्छति  ॥ ह्य्प्_३।१०० ॥  
स बिन्दुस् तद् रजश् चैव एकीभूय स्वदेहगौ  ।  
वज्रोल्य्-अभ्यास-योगेन सर्व-सिद्धिं प्रयच्छतः  ॥ ह्य्प्_३।१०१ ॥  
रक्षेद् आकुञ्चनाद् ऊर्ध्वं या रजः सा हि योगिनी  ।  
अतीतानागतं वेत्ति खेचरी च भवेद् ध्रुवम्  ॥ ह्य्प्_३।१०२ ॥  
देह-सिद्धिं च लभते वज्रोल्य्-अभ्यास-योगतः  ।  
अयं पुण्य-करो योगो भोगे भुक्तेऽपि मुक्तिदः  ॥ ह्य्प्_३।१०३ ॥  
  
अथ शक्ति-चालनम्-  
कुटिलाङ्गी कुण्डलिनी भुजङ्गी शक्तिर् ईश्वरी  ।  
कुण्डल्य् अरुन्धती चैते शब्दाः पर्याय-वाचकाः  ॥ ह्य्प्_३।१०४ ॥  
उद्घाटयेत् कपाटं तु यथा कुञ्चिकया हठात्  ।  
कुण्डलिन्या तथा योगी मोक्षद्वारं विभेदयेत्  ॥ ह्य्प्_३।१०५ ॥  
येन मार्गेण गन्तव्यं ब्रह्म-स्थानं निरामयम्  ।  
मुखेनाच्छाद्य तद् वारं प्रसुप्ता परमेश्वरी  ॥ ह्य्प्_३।१०६ ॥  
कन्दोर्ध्वे कुण्डली शक्तिः सुप्ता मोक्षाय योगिनाम्  ।  
बन्धनाय च मूढानां यस् तां वेत्ति स योगवित्  ॥ ह्य्प्_३।१०७ ॥  
कुण्डली कुटिलाकारा सर्पवत् परिकीर्तिता  ।  
सा शक्तिश् चालिता येन स मुक्तो नात्र संशयः  ॥ ह्य्प्_३।१०८ ॥  
गङ्गा-यमुनयोर् मध्ये बाल-रण्डां तपस्विनीम्  ।  
बलात्कारेण गृह्णीयात् तद् विष्णोः परमं पदम्  ॥ ह्य्प्_३।१०९ ॥  
इडा भगवती गङ्गा पिङ्गला यमुना नदी  ।  
इडा-पिङ्गलयोर् मध्ये बालरण्डा च कुण्डली  ॥ ह्य्प्_३।११० ॥  
पुच्छे प्रगृह्य भुजङ्गीं सुप्ताम् उद्बोधयेच् च ताम्  ।  
निद्रां विहाय सा शक्तिर् ऊर्ध्वम् उत्तिष्ठते हठात्  ॥ ह्य्प्_३।१११ ॥  
  
अवस्थिता चैव फणावती सा   
प्रातश् च सायं प्रहरार्ध-मात्रम्  ।  
प्रपूर्य सूर्यात् परिधान-युक्त्या  
प्रगृह्य नित्यं परिचालनीया  ॥ ह्य्प्_३।११२ ॥  
  
ऊर्ध्वं वितस्ति-मात्रं तु विस्तारं चतुरङ्गुलम्  ।  
मृदुलं धवलं प्रोक्तं वेष्टिताम्बर-लक्षणम्  ॥ ह्य्प्_३।११३ ॥  
सति वज्रासने पादौ कराभ्यां धारयेद् दृढम्  ।  
गुल्फ-देश-समीपे च कन्दं तत्र प्रपीडयेत्  ॥ ह्य्प्_३।११४ ॥  
वज्रासने स्थितो योगी चालयित्वा च कुण्डलीम्  ।  
कुर्याद् अनन्तरं भस्त्रां कुण्डलीम् आशु बोधयेत्  ॥ ह्य्प्_३।११५ ॥  
भानोर् आकुञ्चनं कुर्यात् कुण्डलीं चालयेत् ततः  ।  
मृत्यु-वक्त्र-गतस्यापि तस्य मृत्यु-भयं कुतः  ॥ ह्य्प्_३।११६ ॥  
मुहूर्त-द्वय-पर्यन्तं निर्भयं चालनाद् असौ  ।  
ऊर्ध्वम् आकृष्यते किञ्चित् सुषुम्णायां समुद्गता  ॥ ह्य्प्_३।११७ ॥  
तेन कुण्डलिनी तस्याः सुषुम्णाया मुखं ध्रुवम्  ।  
जहाति तस्मात् प्राणोऽयं सुषुम्णां व्रजति स्वतः  ॥ ह्य्प्_३।११८ ॥  
तस्मात् सञ्चालयेन् नित्यं सुख-सुप्ताम् अरुन्धतीम्  ।  
तस्याः सञ्चालनेनैव योगी रोगैः प्रमुच्यते  ॥ ह्य्प्_३।११९ ॥  
येन सञ्चालिता शक्तिः स योगी सिद्धि-भाजनम्  ।  
किम् अत्र बहुनोक्तेन कालं जयति लीलया  ॥ ह्य्प्_३।१२० ॥  
ब्रह्मचर्य-रतस्यैव नित्यं हित-मिताशिनः  ।  
मण्डलाद् दृश्यते सिद्धिः कुण्डल्य्-अभ्यास-योगिनः  ॥ ह्य्प्_३।१२१ ॥  
कुण्डलीं चालयित्वा तु भस्त्रां कुर्याद् विशेषतः  ।  
एवम् अभ्यस्यतो नित्यं यमिनो यम-भीः कुतः  ॥ ह्य्प्_३।१२२ ॥  
द्वा-सप्तति-सहस्राणां नाडीनां मल-शोधने  ।  
कुतः प्रक्षालनोपायः कुण्डल्य्-अभ्यसनाद् ऋते  ॥ ह्य्प्_३।१२३ ॥  
इयं तु मध्यमा नाडी दृढाभ्यासेन योगिनाम्  ।  
आसन-प्राण-संयाम-मुद्राभिः सरला भवेत्  ॥ ह्य्प्_३।१२४ ॥  
अभ्यासे तु विनिद्राणां मनो धृत्वा समाधिना  ।  
रुद्राणी वा परा मुद्रा भद्रां सिद्धिं प्रयच्छति  ॥ ह्य्प्_३।१२५ ॥  
राज-योगं विना पृथ्वी राज-योगं विना निशा  ।  
राज-योगं विना मुद्रा विचित्रापि न शोभते  ॥ ह्य्प्_३।१२६ ॥  
मारुतस्य विधिं सर्वं मनो-युक्तं समभ्यसेत्  ।  
इतरत्र न कर्तव्या मनो-वृत्तिर् मनीषिणा  ॥ ह्य्प्_३।१२७ ॥  
इति मुद्रा दश प्रोक्ता आदिनाथेन शम्भुना  ।  
एकैका तासु यमिनां महा-सिद्धि-प्रदायिनी  ॥ ह्य्प्_३।१२८ ॥  
उपदेशं हि मुद्राणां यो दत्ते साम्प्रदायिकम्  ।  
स एव श्री-गुरुः स्वामी साक्षाद् ईश्वर एव सः  ॥ ह्य्प्_३।१२९ ॥  
तस्य वाक्य-परो भूत्वा मुद्राभ्यासे समाहितः  ।  
अणिमादि-गुणैः सार्धं लभते काल-वञ्चनम्  ॥ ह्य्प्_३।१३० ॥  
  
इति हठ-प्रदीपिकायां तृतीयोपदेशः  ।  
  
(४)  
चतुर्थोपदेशः  
  
नमः शिवाय गुरवे नाद-बिन्दु-कलात्मने  ।  
निरञ्जन-पदं याति नित्यं तत्र परायणः  ॥ ह्य्प्_४।१ ॥  
अथेदानीं प्रवक्ष्यामि समाधिक्रमम् उत्तमम्  ।  
मृत्युघ्नं च सुखोपायं ब्रह्मानन्द-करं परम्  ॥ ह्य्प्_४।२ ॥  
राज-योगः समाधिश् च उन्मनी च मनोन्मनी  ।  
अमरत्वं लयस् तत्त्वं शून्याशून्यं परं पदम्  ॥ ह्य्प्_४।३ ॥  
अमनस्कं तथाद्वैतं निरालम्बं निरञ्जनम्  ।  
जीवन्मुक्तिश् च सहजा तुर्या चेत्य् एक-वाचकाः  ॥ ह्य्प्_४।४ ॥  
सलिले सैन्धवं यद्वत् साम्यं भजति योगतः  ।  
तथात्म-मनसोर् ऐक्यं समाधिर् अभिधीयते  ॥ ह्य्प्_४।५ ॥  
यदा सङ्क्षीयते प्राणो मानसं च प्रलीयते  ।  
तदा समरसत्वं च समाधिर् अभिधीयते  ॥ ह्य्प्_४।६ ॥  
तत्-समं च द्वयोर् ऐक्यं जीवात्म-परमात्मनोः  ।  
प्रनष्ट-सर्व-सङ्कल्पः समाधिः सोऽभिधीयते  ॥ ह्य्प्_४।७ ॥  
राज-योगस्य माहात्म्यं को वा जानाति तत्त्वतः  ।  
ज्ञानं मुक्तिः स्थितिः सिद्धिर् गुरु-वाक्येन लभ्यते  ॥ ह्य्प्_४।८ ॥  
दुर्लभो विषय-त्यागो दुर्लभं तत्त्व-दर्शनम्  ।  
दुर्लभा सहजावस्था सद्-गुरोः करुणां विना  ॥ ह्य्प्_४।९ ॥  
विविधैर् आसनैः कुभैर् विचित्रैः करणैर् अपि  ।  
प्रबुद्धायां महा-शक्तौ प्राणः शून्ये प्रलीयते  ॥ ह्य्प्_४।१० ॥  
उत्पन्न-शक्ति-बोधस्य त्यक्त-निःशेष-कर्मणः  ।  
योगिनः सहजावस्था स्वयम् एव प्रजायते  ॥ ह्य्प्_४।११ ॥  
सुषुम्णा-वाहिनि प्राणे शून्ये विशति मानसे  ।  
तदा सर्वाणि कर्माणि निर्मूलयति योगवित्  ॥ ह्य्प्_४।१२ ॥  
अमराय नमस् तुभ्यं सोऽपि कालस् त्वया जितः  ।  
पतितं वदने यस्य जगद् एतच् चराचरम्  ॥ ह्य्प्_४।१३ ॥  
चित्ते समत्वम् आपन्ने वायौ व्रजति मध्यमे  ।  
तदामरोली वज्रोली सहजोली प्रजायते  ॥ ह्य्प्_४।१४ ॥  
  
ज्ञानं कुतो मनसि सम्भवतीह तावत्  
प्राणोऽपि जीवति मनो म्रियते न यावत्  ।  
प्राणो मनो द्वयम् इदं विलयं नयेद् यो  
मोक्षं स गच्छति नरो न कथञ्चिद् अन्यः  ॥ ह्य्प्_४।१५ ॥  
  
ज्ञात्वा सुषुम्णासद्-भेदं कृत्वा वायुं च मध्यगम्  ।  
स्थित्वा सदैव सुस्थाने ब्रह्म-रन्ध्रे निरोधयेत्  ॥ ह्य्प्_४।१६ ॥  
सूर्य-चन्द्रमसौ धत्तः कालं रात्रिन्दिवात्मकम्  ।  
भोक्त्री सुषुम्ना कालस्य गुह्यम् एतद् उदाहृतम्  ॥ ह्य्प्_४।१७ ॥  
द्वा-सप्तति-सहस्राणि नाडी-द्वाराणि पञ्जरे  ।  
सुषुम्णा शाम्भवी शक्तिः शेषास् त्व् एव निरर्थकाः  ॥ ह्य्प्_४।१८ ॥  
वायुः परिचितो यस्माद् अग्निना सह कुण्डलीम्  ।  
बोधयित्वा सुषुम्णायां प्रविशेद् अनिरोधतः  ॥ ह्य्प्_४।१९ ॥  
सुषुम्णा-वाहिनि प्राणे सिद्ध्यत्य् एव मनोन्मनी  ।  
अन्यथा त्व् इतराभ्यासाः प्रयासायैव योगिनाम्  ॥ ह्य्प्_४।२० ॥  
पवनो बध्यते येन मनस् तेनैव बध्यते  ।  
मनश् च बध्यते येन पवनस् तेन बध्यते  ॥ ह्य्प्_४।२१ ॥  
हेतु-द्वयं तु चित्तस्य वासना च समीरणः  ।  
तयोर् विनष्ट एकस्मिन् तौ द्वाव् अपि विनश्यतः  ॥ ह्य्प्_४।२२ ॥  
मनो यत्र विलीयेत पवनस् तत्र लीयते  ।  
पवनो लीयते यत्र मनस् तत्र विलीयते  ॥ ह्य्प्_४।२३ ॥  
  
दुग्धाम्बुवत् सम्मिलिताव् उभौ तौ  
तुल्य-क्रियौ मानस-मारुतौ हि  ।  
यतो मरुत् तत्र मनः-प्रवृत्तिर्  
यतो मनस् तत्र मरुत्-प्रवृत्तिः  ॥ ह्य्प्_४।२४ ॥  
  
तत्रैक-नाशाद् अपरस्य नाश  
एक-प्रवृत्तेर् अपर-प्रवृत्तिः  ।  
अध्वस् तयोश् चेन्द्रिय-वर्ग-वृत्तिः  
प्रध्वस् तयोर् मोक्ष-पदस्य सिद्धिः  ॥ ह्य्प्_४।२५ ॥  
  
रसस्य मनसश् चैव चञ्चलत्वं स्वभावतः  ।  
रसो बद्धो मनो बद्धं किं न सिद्ध्यति भूतले  ॥ ह्य्प्_४।२६ ॥  
मूर्च्छितो हरते व्याधीन् मृतो जीवयति स्वयम्  ।  
बद्धः खेचरतां धत्ते रसो वायुश् च पार्वति  ॥ ह्य्प्_४।२७ ॥  
मनः स्थैर्यं स्थिरो वायुस् ततो बिन्दुः स्थिरो भवेत्  ।  
बिन्दु-स्थैर्यात् सदा सत्त्वं पिण्ड-स्थैर्यं प्रजायते  ॥ ह्य्प्_४।२८ ॥  
इन्द्रियाणां मनो नाथो मनोनाथस् तु मारुतः  ।  
मारुतस्य लयो नाथः स लयो नादम् आश्रितः  ॥ ह्य्प्_४।२९ ॥  
सोऽयम् एवास्तु मोक्षाख्यो मास्तु वापि मतान्तरे  ।  
मनः-प्राण-लये कश्चिद् आनन्दः सम्प्रवर्तते  ॥ ह्य्प्_४।३० ॥  
प्रनष्ट-श्वास-निश्वासः प्रध्वस्त-विषय-ग्रहः  ।  
निश्चेष्टो निर्विकारश् च लयो जयति योगिनाम्  ॥ ह्य्प्_४।३१ ॥  
उच्छिन्न-सर्व-सङ्कल्पो निःशेषाशेष-चेष्टितः  ।  
स्वावगम्यो लयः कोऽपि जायते वाग्-अगोचरः  ॥ ह्य्प्_४।३२ ॥  
यत्र दृष्टिर् लयस् तत्र भूतेन्द्रिय-सनातनी  ।  
सा शक्तिर् जीव-भूतानां द्वे अलक्ष्ये लयं गते  ॥ ह्य्प्_४।३३ ॥  
लयो लय इति प्राहुः कीदृशं लय-लक्षणम्  ।  
अपुनर्-वासनोत्थानाल् लयो विषय-विस्मृतिः  ॥ ह्य्प्_४।३४ ॥  
वेद-शास्त्र-पुराणानि सामान्य-गणिका इव  ।  
एकैव शाम्भवी मुद्रा गुप्ता कुल-वधूर् इव  ॥ ह्य्प्_४।३५ ॥  
  
अथ शाम्भवी-  
अन्तर् लक्ष्यं बहिर् दृष्टिर् निमेषोन्मेष-वर्जिता  ।  
एषा सा शाम्भवी मुद्रा वेद-शास्त्रेषु गोपिता  ॥ ह्य्प्_४।३६ ॥  
  
अन्तर् लक्ष्य-विलीन-चित्त-पवनो योगी यदा वर्तते  
दृष्ट्या निश्चल-तारया बहिर् अधः पश्यन्न् अपश्यन्न् अपि  ।  
मुद्रेयं खलु शाम्भवी भवति सा लब्धा प्रसादाद् गुरोः  
शून्याशून्य-विलक्षणं स्फुरति तत् तत्त्वं पदं शाम्भवम्  ॥ ह्य्प्_४।३७ ॥  
  
श्री-शाम्भव्याश् च खेचर्या अवस्था-धाम-भेदतः  ।  
भवेच् चित्त-लयानन्दः शून्ये चित्-सुख-रूपिणि  ॥ ह्य्प्_४।३८ ॥  
तारे ज्योतिषि संयोज्य किञ्चिद् उन्नमयेद् भ्रुवौ  ।  
पूर्व-योगं मनो युञ्जन्न् उन्मनी-कारकः क्षणात्  ॥ ह्य्प्_४।३९ ॥  
केचिद् आगम-जालेन केचिन् निगम-सङ्कुलैः  ।  
केचित् तर्केण मुह्यन्ति नैव जानन्ति तारकम्  ॥ ह्य्प्_४।४० ॥  
  
अर्धोन्मीलित-लोचनः स्थिर-मना नासाग्र-दत्तेक्षणश्  
चन्द्रार्काव् अपि लीनताम् उपनयन् निस्पन्द-भावेन यः  ।  
ज्योती-रूपम् अशेष-बीजम् अखिलं देदीप्यमानं परं  
तत्त्वं तत्-पदम् एति वस्तु परमं वाच्यं किम् अत्राधिकम्  ॥ ह्य्प्_४।४१ ॥  
  
दिवा न पूजयेल् लिङ्गं रात्रौ चैव न पूजयेत्  ।  
सर्वदा पूजयेल् लिङ्गं दिवारात्रि-निरोधतः  ॥ ह्य्प्_४।४२ ॥  
  
अथ खेचरी-  
सव्य-दक्षिण-नाडी-स्थो मध्ये चरति मारुतः  ।  
तिष्ठते खेचरी मुद्रा तस्मिन् स्थाने न संशयः  ॥ ह्य्प्_४।४३ ॥  
इडा-पिङ्गलयोर् मध्ये शून्यं चैवानिलं ग्रसेत्  ।  
तिष्ठते खेचरी मुद्रा तत्र सत्यं पुनः पुनः  ॥ ह्य्प्_४।४४ ॥  
सूर्च्याचन्द्रमसोर् मध्ये निरालम्बान्तरे पुनः  ।  
संस्थिता व्योम-चक्रे या सा मुद्रा नाम खेचरी  ॥ ह्य्प्_४।४५ ॥  
सोमाद् यत्रोदिता धारा साक्षात् सा शिव-वल्लभा  ।  
पूरयेद् अतुलां दिव्यां सुषुम्णां पश्चिमे मुखे  ॥ ह्य्प्_४।४६ ॥  
पुरस्ताच् चैव पूर्येत निश्चिता खेचरी भवेत्  ।  
अभ्यस्ता खेचरी मुद्राप्य् उन्मनी सम्प्रजायते  ॥ ह्य्प्_४।४७ ॥  
भ्रुवोर् मध्ये शिव-स्थानं मनस् तत्र विलीयते  ।  
ज्ञातव्यं तत्-पदं तुर्यं तत्र कालो न विद्यते  ॥ ह्य्प्_४।४८ ॥  
अभ्यसेत् खेचरीं तावद् यावत् स्याद् योग-निद्रितः  ।  
सम्प्राप्त-योग-निद्रस्य कालो नास्ति कदाचन  ॥ ह्य्प्_४।४९ ॥  
निरालम्बं मनः कृत्वा न किञ्चिद् अपि चिन्तयेत्  ।  
स-बाह्याभ्यन्तरं व्योम्नि घटवत् तिष्ठति ध्रुवम्  ॥ ह्य्प्_४।५० ॥  
बाह्य-वायुर् यथा लीनस् तथा मध्यो न संशयः  ।  
स्व-स्थाने स्थिरताम् एति पवनो मनसा सह  ॥ ह्य्प्_४।५१ ॥  
एवम् अभ्यस्यतस् तस्य वायु-मार्गे दिवानिशम्  ।  
अभ्यासाज् जीर्यते वायुर् मनस् तत्रैव लीयते  ॥ ह्य्प्_४।५२ ॥  
अमृतैः प्लावयेद् देहम् आपाद-तल-मस्तकम्  ।  
सिद्ध्यत्य् एव महा-कायो महा-बल-पराक्रमः  ॥ ह्य्प्_४।५३ ॥  
शक्ति-मध्ये मनः कृत्वा शक्तिं मानस-मध्यगाम्  ।  
मनसा मन आलोक्य धारयेत् परमं पदम्  ॥ ह्य्प्_४।५४ ॥  
ख-मध्ये कुरु चात्मानम् आत्म-मध्ये च खं कुरु  ।  
सर्वं च ख-मयं कृत्वा न किञ्चिद् अपि चिन्तयेत्  ॥ ह्य्प्_४।५५ ॥  
अन्तः शून्यो बहिः शून्यः शून्यः कुम्भ इवाम्बरे  ।  
अन्तः पूर्णो बहिः पूर्णः पूर्णः कुम्भ इवार्णवे  ॥ ह्य्प्_४।५६ ॥  
बाह्य-चिन्ता न कर्तव्या तथैवान्तर-चिन्तनम्  ।  
सर्व-चिन्तां परित्यज्य न किञ्चिद् अपि चिन्तयेत्  ॥ ह्य्प्_४।५७ ॥  
  
सङ्कल्प-मात्र-कलनैव जगत् समग्रं  
सङ्कल्प-मात्र-कलनैव मनो-विलासः  ।  
सङ्कल्प-मात्र-मतिम् उत्सृज निर्विकल्पम्  
आश्रित्य निश्चयम् अवाप्नुहि राम शान्तिम्  ॥ ह्य्प्_४।५८ ॥  
  
कर्पूरम् अनले यद्वत् सैन्धवं सलिले यथा  ।  
तथा सन्धीयमानं च मनस् तत्त्वे विलीयते  ॥ ह्य्प्_४।५९ ॥  
ज्ञेयं सर्वं प्रतीतं च ज्ञानं च मन उच्यते  ।  
ज्ञानं ज्ञेयं समं नष्टं नान्यः पन्था द्वितीयकः  ॥ ह्य्प्_४।६० ॥  
मनो-दृश्यम् इदं सर्वं यत् किञ्चित् स-चराचरम्  ।  
मनसो ह्य् उन्मनी-भावाद् द्वैतं नैवोलभ्यते  ॥ ह्य्प्_४।६१ ॥  
ज्ञेय-वस्तु-परित्यागाद् विलयं याति मानसम्  ।  
मनसो विलये जाते कैवल्यम् अवशिष्यते  ॥ ह्य्प्_४।६२ ॥  
एवं नाना-विधोपायाः सम्यक् स्वानुभवान्विताः  ।  
समाधि-मार्गाः कथिताः पूर्वाचार्यैर् महात्मभिः  ॥ ह्य्प्_४।६३ ॥  
सुषुम्णायै कुण्डलिन्यै सुधायै चन्द्र-जन्मने  ।  
मनोन्मन्यै नमस् तुभ्यं महा-शक्त्यै चिद्-आत्मने  ॥ ह्य्प्_४।६४ ॥  
अशक्य-तत्त्व-बोधानां मूढानाम् अपि सम्मतम्  ।  
प्रोक्तं गोरक्ष-नाथेन नादोपासनम् उच्यते  ॥ ह्य्प्_४।६५ ॥  
  
श्री-आदिनाथेन स-पाद-कोटि-  
लय-प्रकाराः कथिता जयन्ति  ।  
नादानुसन्धानकम् एकम् एव  
मन्यामहे मुख्यतमं लयानाम्  ॥ ह्य्प्_४।६६ ॥  
  
मुक्तासने स्थितो योगी मुद्रां सन्धाय शाम्भवीम्  ।  
शृणुयाद् दक्षिणे कर्णे नादम् अन्तास्थम् एकधीः  ॥ ह्य्प्_४।६७ ॥  
  
श्रवण-पुट-नयन-युगल-  
घ्राण-मुखानां निरोधनं कार्यम्  ।  
शुद्ध-सुषुम्णा-सरणौ   
स्फुटम् अमलः श्रूयते नादः  ॥ ह्य्प्_४।६८ ॥  
  
आरम्भश् च घटश् चैव तथा परिचयोऽपि च  ।  
निष्पत्तिः सर्व-योगेषु स्याद् अवस्था-चतुष्टयम्  ॥ ह्य्प्_४।६९ ॥  
  
अथ आरम्भावस्था-  
ब्रह्म-ग्रन्थेर् भवेद् भेदो ह्य् आनन्दः शून्य-सम्भवः  ।  
विचित्रः क्वणको देहेऽनाहतः श्रूयते ध्वनिः  ॥ ह्य्प्_४।७० ॥  
दिव्य-देहश् च तेजस्वी दिव्य-गन्धस् त्वरोगवान्  ।  
सम्पूर्ण-हृदयः शून्य आरम्भे योगवान् भवेत्  ॥ ह्य्प्_४।७१ ॥  
  
अथ घटावस्था-  
द्वितीयायां घटीकृत्य वायुर् भवति मध्यगः  ।  
दृढासनो भवेद् योगी ज्ञानी देव-समस् तदा  ॥ ह्य्प्_४।७२ ॥  
विष्णु-ग्रन्थेस् ततो भेदात् परमानन्द-सूचकः  ।  
अतिशून्ये विमर्दश् च भेरी-शब्दस् तदा भवेत्  ॥ ह्य्प्_४।७३ ॥  
  
अथ परिचयावस्था-  
तृतीयायां तु विज्ञेयो विहायो मर्दल-ध्वनिः  ।  
महा-शून्यं तदा याति सर्व-सिद्धि-समाश्रयम्  ॥ ह्य्प्_४।७४ ॥  
चित्तानन्दं तदा जित्वा सहजानन्द-सम्भवः  ।  
दोष-दुःख-जरा-व्याधि-क्षुधा-निद्रा-विवर्जितः  ॥ ह्य्प्_४।७५ ॥  
अथ निष्पत्त्य्-अवस्था-  
रुद्र-ग्रन्थिं यदा भित्त्वा शर्व-पीठ-गतोऽनिलः  ।  
निष्पत्तौ वैणवः शब्दः क्वणद्-वीणा-क्वणो भवेत्  ॥ ह्य्प्_४।७६ ॥  
एकीभूतं तदा चित्तं राज-योगाभिधानकम्  ।  
सृष्टि-संहार-कर्तासौ योगीश्वर-समो भवेत्  ॥ ह्य्प्_४।७७ ॥  
अस्तु वा मास्तु वा मुक्तिर् अत्रैवाखण्डितं सुखम्  ।  
लयोद्भवम् इदं सौख्यं राज-योगाद् अवाप्यते  ॥ ह्य्प्_४।७८ ॥  
राज-योगम् अजानन्तः केवलं हठ-कर्मिणः  ।  
एतान् अभ्यासिनो मन्ये प्रयास-फल-वर्जितान्  ॥ ह्य्प्_४।७९ ॥  
उन्मन्य्-अवाप्तये शीघ्रं भ्रू-ध्यानं मम सम्मतम्  ।  
राज-योग-पदं प्राप्तुं सुखोपायोऽल्प-चेतसाम्  ।  
सद्यः प्रत्यय-सन्धायी जायते नादजो लयः  ॥ ह्य्प्_४।८० ॥  
  
नादानुसन्धान-समाधि-भाजां  
योगीश्वराणां हृदि वर्धमानम्  ।  
आनन्दम् एकं वचसाम् अगम्यं  
जानाति तं श्री-गुरुनाथ एकः  ॥ ह्य्प्_४।८१ ॥  
  
कर्णौ पिधाय हस्ताभ्यां यः शृणोति ध्वनिं मुनिः  ।  
तत्र चित्तं स्थिरीकुर्याद् यावत् स्थिर-पदं व्रजेत्  ॥ ह्य्प्_४।८२ ॥  
अभ्यस्यमानो नादोऽयं बाह्यम् आवृणुते ध्वनिम्  ।  
पक्षाद् विक्षेपम् अखिलं जित्वा योगी सुखी भवेत्  ॥ ह्य्प्_४।८३ ॥  
श्रूयते प्रथमाभ्यासे नादो नाना-विधो महान्  ।  
ततोऽभ्यासे वर्धमाने श्रूयते सूक्ष्म-सूक्ष्मकः  ॥ ह्य्प्_४।८४ ॥  
आदौ जलधि-जीमूत-भेरी-झर्झर-सम्भवाः  ।  
मध्ये मर्दल-शङ्खोत्था घण्टा-काहलजास् तथा  ॥ ह्य्प्_४।८५ ॥  
अन्ते तु किङ्किणी-वंश-वीणा-भ्रमर-निःस्वनाः  ।  
इति नानाविधा नादाः श्रूयन्ते देह-मध्यगाः  ॥ ह्य्प्_४।८६ ॥  
महति श्रूयमाणेऽपि मेघ-भेर्य्-आदिके ध्वनौ  ।  
तत्र सूक्ष्मात् सूक्ष्मतरं नादम् एव परामृशेत्  ॥ ह्य्प्_४।८७ ॥  
घनम् उत्सृज्य वा सूक्ष्मे सूक्ष्मम् उत्सृज्य वा घने  ।  
रममाणम् अपि क्षिप्तं मनो नान्यत्र चालयेत्  ॥ ह्य्प्_४।८८ ॥  
यत्र कुत्रापि वा नादे लगति प्रथमं मनः  ।  
तत्रैव सुस्थिरीभूय तेन सार्धं विलीयते  ॥ ह्य्प्_४।८९ ॥  
मकरन्दं पिबन् भृङ्गी गन्धं नापेक्षते यथा  ।  
नादासक्तं तथा चित्तं विषयान् नहि काङ्क्षते  ॥ ह्य्प्_४।९० ॥  
मनो-मत्त-गजेन्द्रस्य विषयोद्यान-चारिणः  ।  
समर्थोऽयं नियमने निनाद-निशिताङ्कुशः  ॥ ह्य्प्_४।९१ ॥  
बद्धं तु नाद-बन्धेन मनः सन्त्यक्त-चापलम्  ।  
प्रयाति सुतरां स्थैर्यं छिन्न-पक्षः खगो यथा  ॥ ह्य्प्_४।९२ ॥  
सर्व-चिन्तां परित्यज्य सावधानेन चेतसा  ।  
नाद एवानुसन्धेयो योग-साम्राज्यम् इच्छता  ॥ ह्य्प्_४।९३ ॥  
नादोऽन्तरङ्ग-सारङ्ग-बन्धने वागुरायते  ।  
अन्तरङ्ग-कुरङ्गस्य वधे व्याधायतेऽपि च  ॥ ह्य्प्_४।९४ ॥  
अन्तरङ्गस्य यमिनो वाजिनः परिघायते  ।  
नादोपास्ति-रतो नित्यम् अवधार्या हि योगिना  ॥ ह्य्प्_४।९५ ॥  
बद्धं विमुक्त-चाञ्चल्यं नाद-गन्धक-जारणात्  ।  
मनः-पारदम् आप्नोति निरालम्बाख्य-खेऽटनम्  ॥ ह्य्प्_४।९६ ॥  
नाद-श्रवणतः क्षिप्रम् अन्तरङ्ग-भुजङ्गमम्  ।  
विस्मृतय सर्वम् एकाग्रः कुत्रचिन् नहि धावति  ॥ ह्य्प्_४।९७ ॥  
काष्ठे प्रवर्तितो वह्निः काष्ठेन सह शाम्यति  ।  
नादे प्रवर्तितं चित्तं नादेन सह लीयते  ॥ ह्य्प्_४।९८ ॥  
घण्टादिनाद-सक्त-स्तब्धान्तः-करण-हरिणस्य  ।  
प्रहरणम् अपि सुकरं स्याच् छर-सन्धान-प्रवीणश् चेत्  ॥ ह्य्प्_४।९९ ॥  
अनाहतस्य शब्दस्य ध्वनिर् य उपलभ्यते  ।  
ध्वनेर् अन्तर्गतं ज्ञेयं ज्ञेयस्यान्तर्गतं मनः  ।  
मनस् तत्र लयं याति तद् विष्णोः परमं पदम्  ॥ ह्य्प्_४।१०० ॥  
तावद् आकाश-सङ्कल्पो यावच् छब्दः प्रवर्तते  ।  
निःशब्दं तत्-परं ब्रह्म परमातेति गीयते  ॥ ह्य्प्_४।१०१ ॥  
यत् किञ्चिन् नाद-रूपेण श्रूयते शक्तिर् एव सा  ।  
यस् तत्त्वान्तो निराकारः स एव परमेश्वरः  ॥ ह्य्प्_४।१०२ ॥  
  
इति नादानुसन्धानम्   
  
सर्वे हठ-लयोपाया राजयोगस्य सिद्धये  ।  
राज-योग-समारूढः पुरुषः काल-वञ्चकः  ॥ ह्य्प्_४।१०३ ॥  
तत्त्वं बीजं हठः क्षेत्रम् औदासीन्यं जलं त्रिभिः  ।  
उन्मनी कल्प-लतिका सद्य एव प्रवर्तते  ॥ ह्य्प्_४।१०४ ॥  
सदा नादानुसन्धानात् क्षीयन्ते पाप-सञ्चयाः  ।  
निरञ्जने विलीयेते निश्चितं चित्त-मारुतौ  ॥ ह्य्प्_४।१०५ ॥  
शङ्ख-दुन्धुभि-नादं च न शृणोति कदाचन  ।  
काष्ठवज् जायते देह उन्मन्यावस्थया ध्रुवम्  ॥ ह्य्प्_४।१०६ ॥  
सर्वावस्था-विनिर्मुक्तः सर्व-चिन्ता-विवर्जितः  ।  
मृतवत् तिष्ठते योगी स मुक्तो नात्र संशयः  ॥ ह्य्प्_४।१०७ ॥  
खाद्यते न च कालेन बाध्यते न च कर्मणा  ।  
साध्यते न स केनापि योगी युक्तः समाधिना  ॥ ह्य्प्_४।१०८ ॥  
न गन्धं न रसं रूपं न च स्पर्शं न निःस्वनम्  ।  
नात्मानं न परं वेत्ति योगी युक्तः समाधिना  ॥ ह्य्प्_४।१०९ ॥  
चित्तं न सुप्तं नोजाग्रत् स्मृति-विस्मृति-वर्जितम्  ।  
न चास्तम् एति नोदेति यस्यासौ मुक्त एव सः  ॥ ह्य्प्_४।११० ॥  
न विजानाति शीतोष्णं न दुःखं न सुखं तथा  ।  
न मानं नोपमानं च योगी युक्तः समाधिना  ॥ ह्य्प्_४।१११ ॥  
स्वस्थो जाग्रद् अवस्थायां सुप्तवद् योऽवतिष्ठते  ।  
निःश्वासोच्छ्वास-हीनश् च निश्चितं मुक्त एव सः  ॥ ह्य्प्_४।११२ ॥  
अवध्यः सर्व-शस्त्राणाम् अशक्यः सर्व-देहिनाम्  ।  
अग्राह्यो मन्त्र-यन्त्राणां योगी युक्तः समाधिना  ॥ ह्य्प्_४।११३ ॥  
  
यावन् नैव प्रविशति चरन् मारुतो मध्य-मार्गे  
यावद् विदुर् न भवति दृढः प्राण-वात-प्रबन्धात्  ।  
यावद् ध्याने सहज-सदृशं जायते नैव तत्त्वं  
तावज् ज्ञानं वदति तद् इदं दम्भ-मिथ्या-प्रलापः  ॥ ह्य्प्_४।११४ ॥  
  
इति हठ-योग-प्रदीपिकायां समाधि-लक्षणं नाम   
चतुर्थोपदेशः  ।  

