---
title: 'Badarayana: Brahmasutra, Adhyaya 4, with Vacaspati''s Bhamati'

---
## Intro
  
  
  
  
Badarayana: Brahmasutra, Adhyaya 4, with Vacaspati's Bhamati  
  
  
  
  
  
Badarayana: Brahmasutra, Adhyaya 4  
with Vacaspati's Bhamati (a subcommentary on Samkara's Brahmasutrabhasya)  
  
  
Input by members of the Sansknet Project  
  
  
This GRETIL version has been converted from a custom Devanagari encoding.  
Therefore, word boundaries are usually not marked by blanks.  
These and other irregularities cannot be standardized at present.  
The text is not proof-read!  
  
  
REFERENCE SYSTEM (added):  
BBs_n,n.n = Badarayana-Brahmasutra_Adhyaya,Pada.Sutra  
BsVBh_n,n.n.n = Brahmasutra-Vacaspatimisra-Bhamati_Adhyaya,Pada.Adhikarana.Sutra  
  
  
  


## पाठः
  
  
  
  
  
  
  
अथ चतुर्थो ऽध्यायः  
  
  
नाभ्यर्थ्या इह सन्तः स्वयं प्रवृत्ता न चेतरे शक्याः  ।  
मत्सरपित्तनिबन्धनमचिकित्स्यमरोचकं येषाम् ॥१॥  
  
  
  
शङ्के सम्प्रति निर्विशङ्कमधुना स्वराज्यसौख्यं वहन्नेन्द्रः सान्द्रतपःस्थितेषु कथमप्युद्वेगमभ्येष्यति  ।  
  
यद्वाचस्पतिमिश्रनिर्मितमितव्याख्यानमात्रस्फुटद्वेदान्तार्थविवेकवञ्चिदभवाः स्वर्गे ऽप्यमी निःस्पृहाः ॥२॥  
  
  
  
  
  
____________________________________________________________________________________________  
  
  
स्तर्त् ब्स्व्भ्_४,१।१।१  
  
  
आवृत्तिर् असकृदुपदेशात्  । ब्ब्स्_४,१।१ ।  
साधनानुष्ठानपूर्वकत्वात्फलसिद्धेर्विषयक्रमेण विषयिणोरपि तद्विचारयोः क्रममाह--तृतीये ऽध्याय इति ।  
मुक्तिलक्षणस्य फलस्यात्यन्तपरोक्षत्वात्तदर्थानि दर्शनश्रवणमनननिदिध्यासनानि चोद्यमानान्यदृष्टार्थानीति यावद्विधानमनुष्ठेयानि न तु ततो ऽधिकमावर्तनीयानि प्रमाणाभावात् ।  
यत्र पुनः सकृदुपदेश उपासीतेत्यादिषु तत्र सकृदेव प्रयोगः प्रयाजादिवदिति प्राप्त उच्यते ।  
यद्यपि मुक्तिरदृष्टचरी तथापि सवासनाविद्योच्छेदेनात्मनः स्वरूपावस्थानलक्षणायास्तस्याः श्रुतिसिद्धत्वादविद्यायाश्च विद्योत्पादविरोधितया विद्योत्पादेन  समुच्छेदस्याहिविभ्रमस्येव रज्जुतत्वसाक्षात्कारेण समुच्छेदस्योपपत्तिसिद्धत्वादन्वयव्यतिरेकाभ्यां च श्रवणमनननिदिध्यासनाभ्यासस्यैव स्वगोचरसाक्षात्कारफलत्वेन लोकसिद्धत्वासकलदुःखविनिर्मुक्तैकचैतन्यात्मको ऽहमित्यपरोक्षरूपानुभवस्यापि श्रवणाद्यभ्याससाधनत्वेनानुमानात्तदर्थानि श्रवणादीनि दृष्टार्थानि भवन्ति ।  
न च दृष्टार्थत्वे सत्यदृष्टार्थत्वं युक्तम् ।  
न चैतान्यनावृत्तानि सत्कारदीर्घकालनैरन्तर्येण साक्षात्कारवते तादृशानुभवाय कल्पन्ते ।  
न चात्रासाक्षात्कारवद्विज्ञानं साक्षात्कारवतीमविद्यामुच्छेत्तुमर्हति ।  
न खलु पित्तोपहृतेन्द्रियस्य गुडे तिक्ततासाक्षात्कारो ऽन्तरेणमाधुर्यसाक्षात्कारं सहस्रेणाप्युपपत्तिभिर्निवर्तितुमर्हति ।  
अतद्वतो नरान्तरवचांसिवोपपत्तिसहस्राणि वा परामृशतो ऽपि थूत्कृत्य गुडत्यागात् ।  
तदेवं दृष्टार्थत्वद्ध्यानोपासनयोश्चान्तनीर्तावृत्तिकत्वेन लोकतः प्रतीतेरावृत्तिरेवेति सिद्धम् ॥१॥  
  
  
  
  
____________________________________________________________________________________________  
  
  
स्तर्त् ब्स्व्भ्_४,१।१।२  
  
  
लिङ्गाच् च  । ब्ब्स्_४,१।२ ।  
अधिकरणार्थमुक्त्वा निरुपाधिब्रह्मविषयत्वमस्याक्षिपति--अत्राह भवतु नामेति ।  
साध्ये ह्यनुभवे प्रत्ययावृत्तिरर्थवती नासाध्ये ।  
नहि ब्रह्मानुभवो ब्रह्मसाक्षात्कारो नित्यशुद्धस्वभावाद्ब्रह्मणो ऽतिरिच्यते ।  
तथाच नित्यस्य ब्रह्मणः स्वभावो नित्य एवेति कृतमत्र प्रत्ययावृत्या ।  
तदिदमुक्तम्---आत्मभूतमिति ।  
आक्षेप्तारं प्रतिशङ्कते ---सकृच्छ्रुताविति ।  
अयमभिसन्धिः--न च ब्रह्मात्मभूतस्तत्साक्षात्कारो ऽविद्यामुच्छिनन्ति तया सहानुवृत्तेरविरोधात् ।  
विरोधे वा तस्य नित्यत्वान्नाविद्योदीयेत कुत एव तु तेन सहानुवर्तेत ।  
तस्मात्तन्निवृत्तये आगन्तुकस्तत्साक्षात्कार एषितव्यः ।  
तथाच प्रत्ययानुवृत्तिरर्थवती ।  
आक्षेप्ता सर्वपूर्वोक्ताक्षेपेण प्रत्यवतिष्ठते ---न आवृत्तावपीति ।  
न खलु ज्योतिष्टोमवाक्यार्थप्रत्ययः शतशो ऽप्यावर्तमानः साक्षात्कारप्रमाणं स्वविषये जनयति ।  
उत्पन्नस्यापि तादृशो दृष्टव्यभिचारत्वेन प्रातिभत्वात् ।  
  
ब्रह्मात्मत्वप्रतीतिम्ब्रह्मत्मसाक्षात्कारम् ।  
पुनः शङ्कते--न केवलं वाक्यमिति ।  
आक्षेप्तादूषयति---तथाप्यावृत्यानर्थक्यमिति ।  
वाक्यं चेद्युक्त्यपेक्षं साक्षात्काराय प्रभवति तथा सति कृतमावृत्या ।  
सकृत्प्रवृत्तस्यैव तस्य सोपपत्तिकस्य यावत्कर्तव्यकरणादिति ।  
पुनः शङ्कते ---अथापि स्यादिति ।  
न युक्तिवाक्ये साक्षात्कारफले प्रत्यक्षस्यैव प्रमाणस्य तत्फलत्वात् ।  
ते तु परोक्षार्थावगाहिनी सामान्यमात्रमभिनिविशते नतु विशेषं साक्षात्कुरुत इति तद्विशेषसाक्षात्कारायावृत्तिरुपास्यते ।  
सा हि सत्कारदीर्घकालनैरन्तर्यसेविता सती दृढभूमिर्विशेषसाक्षात्काराय प्रभवति कामिनीभावनेव स्त्रैणस्य पुंस इति ।  
आक्षेप्ताह--न ।  
असकृदपीति ।  
स खल्वयं साक्षात्कारः शास्त्र युक्तियोनिर्वा स्याद्भावनामात्रयोनिर्वा ।  
न तावत्परोक्षाभासविज्ञानफले शास्त्रयुक्ती साक्षात्कारलक्षणं प्रत्यक्षप्रमाणफलं प्रसोतुमर्हतः ।  
न खलु कुटजबीजाद्वटाङ्कुरो जायते ।  
नच भावनाप्रकर्षपर्यन्तजमपरोक्षावभासमपि ज्ञानं प्रमाणं व्यभिचारादित्युक्तम् ।  
आक्षेप्ता स्वपक्षमुपसंहरति--तस्माद्यदीति ।  
आक्षेप्ताक्षेपान्तरमाह---नच सकृत्प्रवृत्ते इति ।  
कश्चित्खलु शुद्धसत्वोगर्भस्थ इव वामदेवः श्रुत्वा च मत्वा च क्षणमवधाय जीवात्मनो ब्रह्मात्मतमनुभवति ।  
ततो ऽप्यावृत्तिरनर्थिकेति ।  
अतश्चावृत्तिरनर्थिका यन्निरंशस्य ग्रहणमद्ग्रहणं वा न तु व्यक्ताव्यक्तत्वे सामान्यवशेषवत्पद्मरागादिवदित्यत आह--अपि चानेकांशेति ।  
समाधत्ते--अत्रोच्यते--भवेदावृत्यानर्थक्यमिति ।  
अयमभिसन्धिः---सत्यं न ब्रह्मसाक्षात्कारः साक्षादागमयुक्तिफलमपि तु युक्त्यागमार्थज्ञानाहितसंस्कारसचिवं चित्तमेव ब्रह्मणि साक्षात्कारवर्तीं बुद्धिवृत्तिं समाधत्ते ।  
सा च नानुमानितवह्निसाक्षात्कारवत्प्रातिभत्वेनाप्रमाणं तदानीं वह्निस्वलक्षणस्यपरोक्षत्वात्सदातनं तु ब्रह्मस्वरूपस्योपाधिरूपितस्य जीवस्यापरोक्षत्वम् ।  
नहि शुद्धबुद्धत्वादयो वस्तुतस्ततो ऽतिरिच्यन्ते ।  
जीव एव तु तत्तदुपाधिरहितः शुद्धादिस्वभावो ब्रह्मेति गम्यते ।  
नच तत्तदुपाधिविरहो ऽपि ततो ऽतिरिच्यते ।  
तस्माद्यथा गान्धर्वशास्त्रार्थज्ञानाभ्यासाहितसंस्कारः सचिवेन श्रोत्रेण षड्जादिस्वरग्राममूर्च्छनामेदमध्यक्षेणेक्षते एवं वेदान्तार्थज्ञानाहितसंस्कारो जीवस्य ब्रह्मस्वभावमन्तःकरणेनेति ।  
यस्तत्त्वमसीति सकृदुक्तमेवेति ।  
श्रुत्वा मत्वा क्षणमवधाय प्राग्भवीयाभ्यासजातसंस्कारादित्यर्थः ।  
यस्तु न शक्नोतीति ।  
प्राग्भवीयब्रह्माभ्यासरहित इत्यर्थः ।  
नहि दृष्टो ऽनुपपन्नं नामेति ।  
यत्र परोक्षप्रतिभासिनि वाक्यार्थे ऽपि व्यक्ताव्यक्तत्वतारतम्यं तत्र मननोत्तरकालमाध्यासनाभ्यासनिकर्षप्रकर्षक्रमजन्मनि प्रत्ययप्रवाहे साक्षात्कारावधौ व्यक्तितारतम्यं प्रति कैव कथेति भावः ।  
तदेवं वाक्यमात्रस्यार्थे ऽपि न द्रागित्येव प्रत्यय इत्युक्तम् ।  
तत्त्वमसीति तु वाक्यमत्यन्तदुर्ग्रहपदार्थं न पदार्थज्ञानपूर्वके स्वार्थे ज्ञाने द्रागित्येव प्रवर्तते ।  
किन्तु विलम्बिततमपदार्थज्ञानमतिविलम्बेनेत्याह---अपिच तत्वमसीत्येतद्वाक्यं त्वम्पदार्थस्येति ।  
स्यादेतत् पदार्थसंसर्गात्मा वाक्यार्थः पदार्थज्ञानक्रमेण तदधीननिरूपणीयतया क्रमवत्प्रतीतिर्युज्यते ।  
ब्रह्म तु निरंशत्वेनाससृष्टनानात्वपदार्थकमिति कस्यानुक्रमेम क्रमवती प्रतीतिरिति सकृदेव तद्गृह्येत न वा गृह्यतेत्युक्तमित्यत आह---यद्यपि च प्रतिपत्तव्य आत्मा  निरंश इति ।  
निरंशो ऽप्यहमपरोक्षो ऽप्यात्मा तत्तद्देहाद्यारोपव्युदासाभ्यामंशवानिवात्यन्तपरोक्ष इव ।  
ततश्च वाक्यार्थतया क्रमवत्प्रत्यय उपपद्यते ।  
तत्किम्मियमेव वाक्यजनिता प्रतीतिरात्मनि तथाच न साक्षात्प्रतीतिरात्मन्यनागतफलत्वादस्य  इत्यत आह---तत्तु पूर्वरूपमेवात्मप्रतिपत्तेः साक्षात्कारवत्याः ।  
  
एतदुक्तं भवति---वाक्यार्थश्रवणमननोत्तरकाला विशेषणत्रयवती भावना ब्रह्म साक्षात्काराय कल्पत इति वाक्यार्थप्रतीतिः साक्षात्कारस्य पूर्वरूपमिति ।  
शङ्कते --सत्यमेवमिति ।  
समारोप हि तत्वप्रत्ययेनापोद्यते न तत्वप्रत्ययः ।  
दुःखित्वादिप्रत्ययश्चात्मनि सर्वेषां सर्वदोत्पद्यत इत्यबाधितत्वात्समीचीन इति बलवान्न शक्यो ऽपनेतुमित्यर्थः ।  
निराकरोति---न ।  
देहाद्यभिमानवदिति ।  
नहि सर्वेषां सर्वदोत्पद्यत इत्येतावता तात्विकत्वम् ।  
देहात्माभिमानस्यापि सत्यत्वप्रसङ्गात्सो ऽपि सर्वेषां सर्वदोत्पद्यते ।  
उक्तं चास्य तत्र तत्रोपपत्या बाधनमेवं दुःखित्वाद्यभिमानो ऽपि तथा ।  
नहि नित्यशुद्धबुद्धस्वभावस्यात्मना उपजनापायधर्माणो दुःखशोकादय आत्मानो भवितुमर्हन्ति ।  
नापि धर्माः तेषां ततो ऽत्यन्तभिन्नानां तद्धर्मत्वानुपपत्तेः, नहि गौरश्वस्य धर्मः सम्बन्धस्यापि व्यतिरेकाव्यतिरेकाभ्यां सम्बन्धासम्बन्धाभ्यां च विचारासहत्वात् ।  
भेदाभेदयोश्च परस्परविरोदेनैकत्रासम्भवत्वात् ।  
इति सर्वमेतदुपपादितं द्वितीयाध्याये ।  
तदिदमुक्तं---देहादिवदेव चैतन्याद्बहिरुपलभ्यमानत्वादिति ।  
इतश्च दुःखित्वादीनां न तादात्म्यमित्याह----सुषुप्तादिषु चेति ।  
स्यादेतत् ।  
कस्मादनुभवार्थ एवावृत्यभ्युपगमो यावता द्रष्टव्यः श्रोतव्य इत्यादिभिस्तत्वमसिवाक्यविषयादन्यविषयैवावृत्तिर्विधास्यत इत्यत आह---तत्रापि न तत्वमसिवाक्यार्थादिति ।  
आत्मा वा अरे द्रष्टव्य इत्याद्यात्मविषयं दर्शनं विधीयते ।  
न च तत्त्वमसीवाक्यविषयादन्यदात्मदर्शनमाम्नातं येनोपक्रम्यते येन चोपसंह्रियते स वाक्यार्थः ।  
सदेव सोम्येदमिति चोपक्रम्य तत्त्वमसीत्युपसंहृत  इति स एव वाक्यार्थः ।  
तदितः प्राच्याव्यावृत्तिमन्यत्र  विदधानः प्रधानमङ्गेन विहन्ति ।  
वरो हि कर्मणाभिप्रेयमाणत्वात्सम्प्रदानं प्रधानम् ।  
तमुद्वाहेन कर्मणाङ्गेन न विघ्नन्तीति ।  
ननु विधिप्रधानत्वाद्वाक्यस्य न भूतार्थप्रधानत्वं भूतस्त्वर्थस्तदङ्गतया प्रत्याय्यते ।  
यथाहुः ऽचोदना हि भूतं भवन्तम्ऽइत्यादि शाबरं वाक्यं व्याचक्षाणाः--ऽकार्यमर्थमवगमयन्ती चोदना तच्छेषतया भूतादिकमवगमयतिऽइत्याशङ्क्याह---नियुक्तस्य चास्मिन्नधिकृतो ऽहमिति ।  
यथा तावद्भूतार्थपर्यवसिता वेदान्ता न कार्यविधिनिष्टास्तथोपपादितं ऽतत्तु समन्वयात्ऽ  
  
इत्यत्र ।  
प्रत्युत विधिनिष्ठत्वे मुक्तिविरुद्धप्रत्योत्पादान्मुक्तिविहन्तृत्वमेवास्येत्यभ्युच्चयमात्रमत्रोक्तमिति ॥२॥  
  
  
  
  
  
____________________________________________________________________________________________  
  
  
स्तर्त् ब्स्व्भ्_४,१।२।३  
  
  
आत्मेति तूपगच्छन्ति ग्राहयन्ति च  । ब्ब्स्_४,१।३ ।  
यद्यपि तत्वमसीत्याद्याः श्रुतयः संसारिणः परमात्मभावं प्रतिपादयन्ति तथापि तयोरपहतपाप्मत्वानपहतपाप्मत्वादिलक्षणविरुद्धधर्मसंसग्रेण नानत्वस्य विनिश्चयाच्छ्रुतेश्च तत्वमसीत्यद्याया ऽमनो ब्रह्म, ऽआदित्यो ब्रह्म,ऽइत्यादिवत्प्रतीकोपदेशपरतयाप्युपपत्तेः प्रतीकोपदेश एवायम् ।  
नच यथा समारोपितं सर्पत्वमनूद्य रज्जुत्वं पुरोवर्तिनो द्रव्यस्यविधीयत एवं प्रकाशात्मनो जीवभावमनूद्य परमात्मत्वं विधीयत इति युक्तम् ।  
युक्तं हि पुरोवर्तिनि द्रव्ये द्राघीयसि सामान्यरूपेणालोचिते विशेषरूपेणागृहीते विशेषान्तरसमारोपणम् ।  
इह तु प्रकाशात्मनो निर्विशेषसामान्यस्यापराधीनप्रकाशस्य नागृहीतमस्ति किञ्चिद्रुपमिति कस्य विशेषस्याग्रहे किं विशेषान्तरं समारोप्यताम् ।  
तस्माद्ब्रह्मणो जीवभावारोपासम्भवाज्जीवो जीवो ब्रह्म च ह्रह्मेति तत्त्वमसीति प्रतीकोपदेश एवेति प्राप्तम् ।  
एवं प्राप्ते ऽभिधीयते---श्वेतकेतोरात्मैव परमेश्वरःप्रतिपत्तव्यो न तु श्वेतकेतोर्व्यतिरिक्तः परमेश्वरः ।  
भेदे हि गौणत्वापत्तिर्न च मुख्यसम्भवे गौणत्वं युक्तम् ।  
अपिच प्रतीकोपदेशे सकृद्वचनं  तु  प्रतीयते भेददर्शननिन्दा  च(?) ।  
अभ्यासे हि भूयस्त्वमर्थस्य भवति, नाल्पत्वमतिदवीय एवोपचरितत्वम् ।  
तस्मात्पौर्वापर्यलोचनया श्रुतेस्तावज्जीवस्य परमात्मता वास्तवीत्येतत्परता लक्ष्यते ।  
नच मानान्तरवीरोधादत्राप्रामाण्यं श्रुतेः ।  
नच मानान्तरविरोध इत्यादि तु सर्वमुपादितं प्रथमाध्याये ।  
निरंशस्यापि चानाद्यनिर्वाच्याविद्यातद्वासनासमारोपितविविधप्रपञ्चात्मनः सांशस्येव कस्यचिदंशस्याग्रहणाद्विभ्रम इव परमार्थस्तु न विभ्रमो नाम कश्चिन्न च संसारो नाम ।  
किन्तु सर्वमेतत्सर्वानुपपत्तिभाजनत्वेनानिर्वचनीयमिति युक्तमुत्पश्यामः ।  
तदनेनाभिसन्धिनोक्तम्----यद्येवं प्रतिबद्धो ऽसि नास्ति कस्यचिदप्रतिबोध इति ।  
अन्ये ऽप्याहुः---ऽयद्यद्वैते न तोषो ऽस्ति मुक्त एवासि सर्वदाऽइति  ।  
अतिरेहितार्थमन्यदिति ॥३॥  
  
  
  
  
  
____________________________________________________________________________________________  
  
  
स्तर्त् ब्स्व्भ्_४,१।३।४  
  
  
न प्रतीके न हि सः  । ब्ब्स्_४,१।४ ।  
यथा हि शास्त्रोक्तं शुद्धमुक्तस्वभावं ब्रह्मात्मत्वेनैव जीवेनोपास्यते ऽहं ब्रह्मास्मि तत्त्वमसि श्वेतकेतो इत्यादिषु त्कस्य हेतोर्जीवात्मनो ब्रह्मरूपेण  तात्विकत्वादद्वितीयमिति श्रुतेश्च ।  
जीवात्मानश्चाविद्यादर्पणा यथा ब्रह्मप्रतिबिम्बकास्तथा यत्र यत्र मनो ब्रह्मादित्यो ब्रह्मेत्यादिषु ब्रह्मदृष्टेरुपदेशस्तत्र सर्वत्राहं मन इत्यादि द्रष्टव्यं ब्रह्मणो मुख्यमात्मत्वमिति ।  
उपपन्नं च मनःप्रभृतीनां ब्रह्मविकारत्वेन तादात्म्यम् ।  
घटशरावोदञ्चनादीनामिव मृद्विकाराणां मृदात्मकत्वम् ।  
तथाच तादृशानां प्रतीकोपदेशानां क्वचित् कस्यचिद्विकारस्य प्रविलयावगमाद्भेदप्रपञ्चप्रविलयपरत्वमेवेति प्राप्त उच्यते---न तावदहं ब्रह्मेत्यादिभिर्यथाहङ्कारास्पदस्य ब्रह्मात्मत्वमुपदिश्यते एवं मनो ब्रह्मेत्यादिभिरहङ्कारास्पदत्वं मनःप्रभृतीनां, किन्त्वेषां ब्रह्मत्वेनोपास्यत्वम् ।  
अहङ्कारास्पदस्य ब्रह्मतया ब्रह्मत्वेनोपासनीयेषु  मनःप्रभृतिष्वप्यहङ्कारास्पदत्वेनोपासनमिति चेत् ।  
न ।  
एवमादिष्वहमित्यश्रवणात् ।  
ब्रह्मात्मतया त्वहङ्कारास्पदत्वकल्पने तत्प्रतिबिम्बस्येव तद्विकारान्तरस्याप्याकाशादेर्मनःप्रभृतिषूपासनप्रसङ्गः ।  
तस्माद्यस्य यन्मात्रात्मतयोपासनं विहितं तस्य तन्मात्रात्मतयैव प्रतिपत्तव्यं ऽयावद्वचनं वाचनिकम् ऽइति न्यायात् ।  
नाधिकमध्याहर्तव्यमतिप्रसङ्गात् ।  
नच सर्वस्य वाक्यजातस्य प्रपञ्चस्य विलयः प्रयोजनम् ।  
तदर्थत्वे हि मन इति प्रतीकग्रहणमनर्थकं विश्वमिति वाच्यं यथा सर्वं खल्विदं ब्रह्मेति ।  
नच सर्वोपलक्षणार्थं मनोग्रहणं युक्तम् ।  
मुख्यार्थसम्भवे लक्षणया अयोगात् ।  
आदित्यो  ब्रह्मेत्यादीनां चानर्थक्यापत्तेः ।  
नह्युपासकः प्रतीकानीति ।  
अनुभवाद्वा प्रतीकानां मनःप्रभृतीनामात्मत्वेनाकलनं श्रुतेर्वा, न त्वेतदुभयमस्तीत्यर्थः ।  
प्रतीकाभावप्रसङ्गादिति ।  
ननु यथावच्छिन्नस्याहङ्करास्पदस्यानवच्छिन्नब्रह्मात्मतया भवत्यभाव एवं प्रतीकानामपि भविष्यतीत्यत आह---स्वरूपोपमर्दे च नामादीनामिति ।  
इह हि प्रतीकान्यहङ्कारास्पदत्वेनोपास्यतया प्रधानत्वेन विधित्सितानि ।  
नतु  तत्वमसीत्यादावहङ्कारास्पदमुपास्यमवगम्यते ।  
किन्तु सर्पत्वानुवादेन रज्जुतत्वश्ज्ञापन इवाहङ्कारास्पदस्यावच्छिन्नस्य प्रविलयो ऽवगम्यते ।  
किमतो यद्येवम् ।  
एतदतो भवति---प्रधानीभूतानां न प्रतीकानामुच्छेदो युक्तो नच तदुच्छेदे विधेयस्याप्युपपत्तिरिति ।  
अपिचनच ब्रह्मण आत्मत्वादिति ।  
नह्युपासनविधानानि जीवात्मनो ब्रह्मस्वभावप्रतिपादनपरैस्तत्वमस्यादिसन्दर्भैरेकवाक्यभावमापद्यन्ते येन तदेकवाक्यतया ब्रह्मदृष्ट्युपदेशेष्वात्मदृष्टिः कल्पेत भिन्नप्रकरणत्वात् ।  
तथाच तत्र यथालोकप्रतीतिव्यवस्थितो जीवः कर्ता भोक्ता च संसारी न ब्रह्मेति कथं तस्य ब्रह्मात्मतयाब्रह्मदृष्ट्युपदेशेष्वात्मदृष्टिरुपदिश्यतेत्यर्थः ।  
  
अतश्चोपासकस्य प्रतीकैः समत्वादिति ।  
यद्यप्युपासको जीवात्मा न ब्रह्मविकारः, प्रतीकानि तु मनःप्रभृतीनिब्रह्मविकारस्तथाप्यवच्छिन्नतया जीवात्मनः प्रतीकैः साम्यं दृष्टव्यम् ॥४॥  
  
  
  
  
  
____________________________________________________________________________________________  
  
  
स्तर्त् ब्स्व्भ्_४,१।४।५  
  
  
ब्रह्मदृष्टिर् उत्कर्षात्  । ब्ब्स्_४,१।५ ।  
यद्यपि सामानाधिकरण्मुभयथापि घटते तथापि ब्रह्मणः सर्वाध्यक्षतया फलप्रसवसामर्थ्येन फलवत्वात्प्राधान्येन तदेवादित्यादिदृष्टिभिः संस्कर्तव्यमित्यादित्यादिदृष्टयो ब्रह्मण्येव कर्तव्या न तु ब्रह्मदृष्टिरादित्यादिषु ।  
न चैवंविधे ऽवधृते शास्त्रार्थे निकृष्टदृष्टिनोर्कृष्ट इति लौकिको न्यायो ऽपवादाय प्रभवत्यागमविरोधेन तस्यैवापोदितत्वादिति पूर्वपक्षसङ्क्षेपः ।  
सत्यं सर्वाध्यक्षतया फलदातृत्वेन ब्रह्मण एव सर्वत्र वास्तवं प्राधान्यं तथापि शब्दगत्यनुरोधेन क्वचित्कर्मण एव प्राधान्यमवसीयते ।  
यथा ऽदर्शपूर्णमासाभ्यां यजेत स्वर्गकामःऽ, ऽचित्रया यजेत पशुकामःऽइत्यादौ ।  
अत्र हि सर्वत्र यागाद्याराधिता देवतैव फलं प्रयच्छतीति स्थापितं तथापि शब्दतः कर्मणः करणत्वावगमने फलवत्वप्रतीतेः प्राधान्यम् ।  
क्वचिद्रव्यस्य यथा व्रीहीन्प्रोक्षतीत्यादौ ।  
तदुक्तं----ऽयैस्तु द्रव्यं सञ्चिकीर्ष्यते गुणस्तत्र प्रतीयतेऽइति ।  
तदिह यद्यपि सर्वाध्यक्षतया वस्तुतो ब्रह्मैव फलं प्रयच्छति तथापि शास्त्रं ब्रह्मबुद्ध्याऽदित्यादौ प्रतीक उपास्यमाने ब्रह्म फलाय कल्पते इत्यभिवदति किंवादित्यादिबुद्ध्या ब्रह्मैव विषयीकृतं फलायेत्युभयथापि ब्रह्मणः सर्वाध्यक्षस्य फलदानोपपत्तेः शास्त्रार्थसन्देहे लोकानुसारतो निश्चीयते ।  
तदिदमुक्तम्--निर्धारिते शास्त्रार्थ एतदेवं स्यादिति ।  
न केवलं लौकिको न्यायो निश्चये हेतुरपि तु आदित्यादिशब्दानां प्राथम्येन मुख्यार्थत्वमपीत्याह---प्राथम्याच्चेति ।  
इति परत्वमपि ब्रह्मशब्दस्यामुमेव न्यायमवगमयति ।  
तथाहि----स्वरप्रवृत्या आदित्यादिशब्दा यथा स्वार्थे वर्तन्ते तथा ब्रह्मशब्दो ऽपि स्वार्थे वर्त्स्यति यदि स्वार्थो ऽस्य विपक्षितःस्यात् ।  
तथाचेतिपरत्वमनर्थकं तस्मादितीना स्वार्थात्प्रच्याव्य ब्रह्मपदं ज्ञानपरं स्वरूपपरं वा कर्तव्यम् ।  
नच ब्रह्मपदमादित्यादिपदार्थ इति, प्रतीतिपर एवायमितिपरःशब्दो यथा गौरिति मे गवयो ऽभवदिति ।  
तथाच आदित्यादयो ब्रह्मेति प्रतिपत्तव्या इत्यर्थो भवतीत्याह---इतिपरत्वादपि ब्रह्मशब्दस्येति ।  
शेषमतिरोहितार्थम् ॥५॥  
  
  
  
  
  
____________________________________________________________________________________________  
  
  
स्तर्त् ब्स्व्भ्_४,१।५।६  
  
  
आदित्यादिमतयश् चाङ्ग उपपत्तेः  । ब्ब्स्_४,१।६ ।  
अथवा नियमेनोद्गीथादिमतय आदित्यादिष्वध्यस्येरन्निति ।  
सत्स्वपि आदित्यादिषु  फलानुत्पादादुत्पत्तिमतः कर्मण एव फलदर्शनात्कर्मैव फलवत् ।  
तथा चादित्यादिमतिभिर्यद्युद्गीथादिकर्माणि विषयीक्रियेरंस्तत आदित्यादिदृष्टिभिः कर्मरूपाण्यभिभूयेरन् ॥  
एवञ्च कर्मरूपेष्वसत्कल्पेषु कुतः फलमुत्पद्येत ।  
आदित्यादिषु पुनरुद्गीथादिदृष्टावुद्गीथादिबुद्योपास्यमाना आदित्यादयः कर्मात्मकःसन्तः फलाय कल्पिष्यन्त इति ।  
अत एव च  पृथ्व्यग्न्योरृक्सामशब्दप्रयोग उपपन्नो यतः पृथ्व्यामृग्दृष्टिरध्यस्ताग्नौ च सामदृष्टिः ।  
साम्नि पुनरग्निदृष्टौ ऋचि च पृथ्वीदृष्टौ विपरीतं भवेत् ।  
तस्मादप्येतदेव युक्तमित्याह---तथाचेयमेवेति ।  
उपपत्त्यन्तरमाह---अपिच लोकेष्विति ।  
एवं खल्वधिकरणनिर्देशो विषयत्वप्रतिपादनपर उपपद्यते यदि लोकेषु सामदृष्टिरध्यस्येत नान्यथेति ।  
पूर्वाधिकरणराद्धान्तोपपत्तिमत्रैवार्थे ब्रूते---प्रथमनिर्दिष्टेषु चेति ।  
सिद्धान्तमत्र प्रक्रमते---आदित्यादिमतय एवेति ।  
यद्युद्गीथादिमतय आदित्यादिषुक्षिप्येरंस्तत आदित्यादीनांस्वयमकार्यत्वादुद्गीथादिमतेस्तत्र वैयर्थ्यं प्रसज्येत ।  
नह्यादित्यादिभिः किञ्चित्क्रियते यद्विद्यया वीर्यवत्तरं भवेदादित्यादिमत्या विद्ययोद्गीथादिकर्मसु कार्येषु यदेव विद्यय करोति तदेव वीर्यवत्तरं भवतीत्यादित्यमतीनामुपपद्यते उद्गीथादिषु संस्कारकत्वेनोपयोगः ।  
चोदयति---भवतु कर्मसमृद्धिफलेष्वेवमिति ।  
यत्र हि कर्मणः फलं तत्रैवं भवतु यत्र तु गुणातफलं तत्र गुणस्य सिद्धत्वेनाकार्यत्वात्करोतीत्येव नास्तीत्यत्र विद्यायाः क्व उपयोग इत्यर्थः ।  
परिहरति---तेष्वपीति ।  
न तावद्गुणः सिद्धस्वभावः कार्याय फलाय पर्याप्तः, मा भूत्प्रकृतकर्मानिवेशिनो यत्किञ्चित्फलोत्पादः, तस्मात्प्रकृतापूर्वसन्निवेशिनः फलोत्पाद इति तस्य क्रियमाणत्वेन विद्यया वीर्यवत्तरत्वोपपत्तिरिति ।  
फलात्मकत्वाच्चादित्यादीनामिति ।  
यद्यपि ब्रह्मविकारत्वेनादित्योद्गीथयोरविशेषस्तथापि फलात्मकत्वेनादित्यादीनामस्त्युद्गीथादिभ्यो विशेष इत्यर्थः ।  
द्वितीयनिर्देशादप्युद्गीथादीनां प्राधान्यमित्याह---अपि चोमितीति ।  
स्वयमेवोपासनस्य कर्मत्वात्फलवत्वोपपत्तेः ।  
ननूक्तं सिद्धरूपैरादित्यादिभिरध्यस्तैः साध्यभूतत्वमभिभूतङ्कर्मणामित्यत आह---आदित्यादिभावेनापि च दृश्यमानानामिति ।  
भवेदेतवं यद्यद्यासेन क्रमरूपमभिभूयेत ।  
अपि तु माणवक इवाग्निदृष्टिः केनचित्तीव्रत्वादिना गुणेन गौण्यनभिभूतमाणवकत्वात्तथेहापि ।  
नहीयं शुक्तिकायां रजतधीरिव वह्निधीर्येन माणवकत्त्वमभिभवेत् ।  
किन्तु गौणी ।  
तथेयमप्युद्गीथादावादित्यदृष्टिर्गौणीति भावः ।  
तदेतस्यामृच्यध्यूढंसामेति त्विति ।  
अन्यथापि लक्षणोपपत्तौ न ऋक्सामेत्यध्यासकल्पना पृथ्व्यग्नयोरित्यर्थः ।  
अक्षरन्यासालोचनया तु विपरीतमेवेत्याह---इयमेवर्गिति ।  
ऽलोकेषुपञ्चविधं सामोपासीतऽइति द्वितीयानिर्देशात्साम्नामुपास्यत्वमवगम्यते ।  
तत्र यदि सामधीरध्यस्येत ततो न सामान्युपास्येरन् अपि तु लोकाः पृथिव्यादयः ।  
तथा च द्वितीयार्थं परित्यज्य तृतीयार्थः परिकल्पयेत साम्नेति ।  
लोकेष्विति सप्तमी द्वितीयार्थे कथञ्चिन्नीयते ।  
अकारे गावो वास्यन्तां प्रावारे कुसुमानीतिवत्  तेनोक्तन्यायानुरोधेन सप्तम्याश्चोभयथाप्यवश्यं कल्पनीयार्थत्वाद्वरं  यथाश्रुतद्वितीयार्थानुरोधाय तृतीयार्थे सप्तमी व्याख्यातव्या ।  
लोकपृथिव्यादिबुद्ध्या पञ्चविधं हिङ्कारप्रस्तावोङ्कारोद्गीथप्रतिहारोपद्रवनिधनप्रकारं सामोपासीतेति, तत्र को विनिगमनायां हेतुरित्यत आह---तत्रापीति ।  
तत्रापि समस्तस्य सप्तविधस्य साम्न उपासनमिति साम्न उपास्यत्वश्रुतेः साध्विति पञ्चविधस्य ।  
साधुत्वं चास्य धर्मत्वम् ।  
तथाच श्रुतिः --ऽसाधुकारी साधुर्भवतिऽइति ।  
हिङ्कारानुवादेन पृथिवीदृष्टिविधाने  हिङ्कारः पृथिवीति प्राप्ते विपरीतनिर्देशः पृथिवी हिङ्कारः ॥६॥  
  
  
  
  
  
____________________________________________________________________________________________  
  
  
स्तर्त् ब्स्व्भ्_४,१।६।७  
  
  
आसीनः सम्भवात्  । ब्ब्स्_४,१।७ ।  
कर्माङ्गसम्मन्धिषु यत्र हि तिष्ठतः कर्म चोदितं तत्र तत्सम्बद्धोपासानापि तिष्ठतैव  कर्तव्या ।  
यत्र त्वासीनस्य  तत्रपासनाप्यासीनेनैवेति ।  
नापि सम्यग्दर्शने वस्तुतन्त्रत्वात्प्रमाणतन्त्रत्वात्र्च्च ।  
प्रमाणतन्त्रा च वस्तुव्यवस्था प्रमाणं च ॥॥।नापेक्षत इति तत्राप्यनियमः(?)  ।  
यन्महता प्रयत्नेन विनोपासितुमशक्यं  यथा प्रतीकादि, यथा वा सम्यग्दर्शनमपि  तत्वमस्यादि, तत्रैषा चिन्ता ।  
तत्र चोदकशास्त्राभावादनियमे प्राप्ते यथा शक्यत इत्युपभन्धादासीनस्यैव सिद्धम् ।  
ननु यस्यामवस्थायां ध्यायतिरुपचर्यते प्रयुज्यते किमसौ तदा तिष्ठतो न भवति न भवतीत्याह ।  
आसीनश्चाविद्यमानायासो भवतीति ।  
अतिरोहितार्थमितरत् ॥७॥  
  
  
  
  
____________________________________________________________________________________________  
  
  
स्तर्त् ब्स्व्भ्_४,१।६।८-१०  
  
  
ध्यानाच् च  । ब्ब्स्_४,१।८ ।  
अचलत्वं चापेक्ष्य  । ब्ब्स्_४,१।९ ।  
स्मरन्ति च  । ब्ब्स्_४,१।१० ।  
  
  
  
  
  
____________________________________________________________________________________________  
  
  
स्तर्त् ब्स्व्भ्_४,१।७।११  
  
  
यत्रैकाग्रता तत्राविशेषात्  । ब्ब्स्_४,१।११ ।  
समे शुचौ शर्करावह्निवालुकाविवर्जित इत्यादिवचनान्नियमे सिद्धे दिग्देशादिनियममवाचनिकमपि प्राचीनप्रवणे वैश्वदेवेन यजेतेतिवद्वैदिकारम्भसामान्यात्क्वचित्कश्चितदाशङ्कते ।  
तमनुग्रहीतुमाचार्यः सुहृद्भावेनैव तदाह स्म ।  
यत्रैकाग्रता मनस्तत्रैव भावनं प्रयोजयत् ।  
ओविशेषात् ।  
नह्यत्रास्ति वैश्वदेवादिवद्वचनं विशेषेकं तस्मादिति ॥११॥  
  
  
  
  
  
____________________________________________________________________________________________  
  
  
स्तर्त् ब्स्व्भ्_४,१।८।१२  
  
  
आ प्रयाणात् तत्रापि हि दृष्टम्  । ब्ब्स्_४,१।१२ ।  
अधिकरणविषयं विवेचयति--तत्र यानि तावदिति ।  
अविद्यमाननियोज्या या ब्रह्मात्मप्रतिपत्तिस्तस्याः ।  
शास्त्रं हि नियोज्यस्य कार्यरूपनियोगसम्बन्धमवबोधयति तस्यैव कर्मण्यैश्वर्यलक्षणमधिकारं तच्चैतदुभयमतीन्द्रियत्वाद्भवति शास्त्रलक्षणं प्रमाणान्तराप्राप्ये शास्त्रस्यार्थवत्त्वाद्ब्रह्मात्वप्रतीतेस्तु जीवन्मुक्तेन दृष्टत्वान्नास्तीह तिरोहितमिव किञ्चनेति किमत्र शास्त्रं करिष्यति ।  
नन्वेवमप्यभ्युदयफलान्युपासनानि तत्र नियोज्यनियोगलक्षणस्य च कर्मणि स्वामितालक्षणस्य च सम्बन्धस्यातीन्द्रियत्वात्तत्र सकृत्कारणादेव शास्त्रार्थसमाप्तौप्राप्तायामुपासनपदवेदनीयावृत्तिमात्रमेव कृतवत उपरमः प्राप्तस्तावतैव कृतशास्त्रार्थत्वादिति प्राप्ते ऽभिधीयते--सविज्ञानो भवतीत्यादिश्रुतेर्यत्र स्वर्गादिफलानामपि कर्मणां प्रायणकाले स्वर्गादिविज्ञानापेक्षकत्वं तत्र कैव कथातीन्द्रियफलानामुपासनानाम् ।  
तानि खलु आप्रायणं तत्तदुपास्यगोचरबुद्धिप्रवाहवाहितया दृष्टेनैव रूपेण प्रायणसमये तद्बुद्दिं भावयिष्यन्ति ।  
किमत्र फलवत्प्रायणसमये बुद्ध्याक्षेपेण नहि दृष्टे सम्भवत्यदृष्टकल्पना युक्ता ।  
तस्मादाप्रायणं प्रवृत्ता वृत्तिरिति ।  
तदिदमुक्तम्--प्रत्ययास्त्वेत इति ।  
तथा च श्रुतिः सर्वादीन्द्रियविषय--ऽस यथाक्रतुरस्माल्लोकात् प्रैति तात्क्रतुर्हामुं लोकं प्रेत्यभिसम्भवतिऽइति ।  
क्रतुः सङ्कल्पविशेषः ।  
स्मृतयश्चोदाहृता इति ॥१२॥  
  
  
  
  
  
____________________________________________________________________________________________  
  
  
स्तर्त् ब्स्व्भ्_४,१।९।१३  
  
  
तदधिगम उत्तरपूर्वाघयोर् अश्लेषविनाशौ तद्व्यपदेशात्  । ब्ब्स्_४,१।१३ ।  
गतस्तृतीयशेषः साधनगोचरो विचारः ।  
इदानीमेतदध्यायगतफलविषया चिन्ता प्रतन्यते ।  
तत्र तावत्प्रथममिदं विचार्यते किं ब्रह्माधिगमे ब्रह्मज्ञाने सति ब्रह्मज्ञानफलान्मोक्षाद्विपरीतफलं दुरितं बन्धनफलं क्षीयते न क्षीयत इति संशयः ।  
किं तावत्प्राप्तं, शास्त्रेण हि फलाय यद्विहितं प्रतिषिद्धं चानर्थपरिहारायाश्वमेधादि  ब्रह्महत्यादि चापूर्वान्तरव्यापारं किं तदपूर्वमुपरते ऽपि कर्मण्यत्र सुखदुःखोपभोगात्प्राङ्गाविरन्तुमर्हति ।  
स हि तस्य विनाशहेतुस्तदभावे कथं विनश्येदिति ।  
तस्याकस्मिकत्वप्रसङ्गात् शास्त्रव्याकोपाच्चेति ।  
अदत्तफलं चेत्कर्मापूर्वं विनश्यति कर्मण एव फलप्रसवसामर्थ्यबोधकशास्त्रमप्रमाणं भवेत् ।  
नच प्रायश्चित्तमिव ब्रह्मज्ञानमदत्तफलान्यपि कर्मपूर्वाणि क्षिणोतीति साम्प्रतम् ।  
प्रायश्चित्तानामपि तदप्रक्षयहेतुत्वात् तद्विधानस्य चैनस्विनराधिकारिप्राप्तिमात्रेणोपपत्तावुपात्तदुरितनिर्बहणफलाक्षेपकत्वायोगात् ।  
अत एव स्मरन्ति नाभुक्तं क्षीयते कर्मेति ।  
यदि पुनरपेक्षितोपायतात्मा प्रायश्चित्तविधिर्न नियोज्यविशेषप्रतिलम्भमात्रेण निर्वृणोतीत्यपेक्षिताकाङ्क्षायां दोषसंयोगेन श्रवणात्तन्निबर्हणफलः कल्पेत ।  
तथापि ब्रह्मज्ञानस्य तत्संयोगेनाश्रवणान्नदुरितनिबर्हणसामर्थ्ये प्रमाणमस्ति मोक्षवात् ।  
तस्यापि स्वर्गादिफलवद्देशकालनिमित्तापेक्षयोपपत्तेः ।  
शास्त्रप्रामाण्यात्सम्भविष्यत्यसाववस्था यस्यामुपभोगेन समस्तकर्मक्षये ब्रह्मज्ञानं मोक्षं प्रसोष्यति ।  
योगाध्द्यैर्व वा दिवि भुव्यन्तरीक्षे बहूनि शरीरेन्द्रियाणि निर्माय फलान्युपभुज्यर्द्धेन योगसामर्थ्येन योगी कर्माणि क्षपयित्वा मोक्षी सम्पत्स्यते ।  
स्थिते चैतस्मिन्नर्थे न्यायबलाद्यथा पुष्करपलाश इत्यादिव्यपदेशो  ब्रह्मविद्यास्तुतिमात्रपरतया व्याख्येय इति प्राप्त उच्यते--व्याख्यायेतैवं व्यपदेशो यदि कर्मविधिविरोधः स्यान्न त्वयमस्ति ।  
शास्त्रं हि फलोत्पादनसामर्थ्यमात्रं कर्मणामवगमयति न तु कुतश्चिदागन्तुकान्निमित्ततः प्रायश्चित्तादेस्तदप्रतिबन्धमपि ।  
तस्य तत्रौदासीन्यात् ।  
यदि शास्त्रबोधितफलप्रसवसामर्थ्यमप्रतिबद्धमागन्तुकेन केनचित् कर्मणा ततस्तत्फलं प्रसूत एवेति न शास्त्रव्याघातः ।  
नाभुक्तं कर्म क्षीयतैति च स्मरणप्रतिबद्धसामर्थ्यकर्माभिप्रायं ।  
दोषक्षयोद्धेशेन चापरविद्यानामस्ति प्रायश्चित्तवद्विधानमैश्वर्यभलानामप्युभयसंयोगाविशेषात् ।  
यत्रापि निर्गुणायां परविद्यायां दोषोद्धेशो नास्ति तत्रापि  तत्स्वभावालोचनादेव तत्प्रक्षयप्रसवसामर्थ्यमवसीयते ।  
नहि तत्त्वमसिवाक्यार्थपरिभावनाभुवा प्रसङ्ख्यानेन निर्मृष्टनिखिलकर्तृभोक्तृत्वादिविभ्रमो जीवः फलोपभोगोन युज्यते ।  
नहि रज्जवां भुजङ्कसमारोपनिबन्धना भयकम्पादयः सति रज्जुतत्वसाक्षात्कारे प्रभवन्ति, किन्तु संस्कारशेषात्किञ्चित्कालमनुवृत्ता अपि निवर्तन्त एव ।  
अमुमेवार्थमनुवदन्तो यथा पुष्करपलाश इत्यादयो व्यपदेशाः समवेतार्थाः सन्तो न स्तुतिमात्रतया कथञ्चिद्व्याख्यानमर्हन्ति ।  
ननूक्तं सम्भविष्यन्ति सावस्था जीवात्मनो यस्यां पर्यायेणोपभोगाद्वा योगर्द्धेः प्रभावतो युगपन्नैकविधकायनिर्माणेनापर्यायेणोपभोगाद्वा जन्तुः  कर्माणि क्षपयित्वा मोक्षी सम्पत्स्यत इत्यत आह---एवमेव च मोक्ष उपपद्यत इति ।  
अनादिकालप्रवृत्ता हि कर्माशया अनियतकालविपाकाः क्रमवता तावद्भोगेन क्षेतुमशक्याः ।  
भुञ्जानः खल्वयमपरानपि सञ्चिनोति कर्माशयानिति ।  
नाप्यपर्यायमुपभोगेनासक्तः कर्मान्तराण्यसञ्चिन्वानः क्षेष्यतीति साम्प्रतम् ।  
कल्पशतानि क्रमकालभोग्यानां सम्प्रति भोक्तुमसामर्थ्यात् ।  
दीर्घकालफलानि च कर्माणि कथमेकपदे क्षेष्यन्ति ।  
तस्मान्नान्यथा मोक्षसम्भवः ।  
ननु सत्स्वपि कर्माशयान्तरेषु सुखदुःखफलेषु मोक्षफलात् कर्मणः समुदाचरतो ब्रह्मभावमनुभूयाथ लब्धविपाकानां कर्मान्तराणां फलानि भोक्ष्यन्त इत्याह--नच देशकालनिमित्तापेक्षा इति ।  
नहि कार्यः सन्मोक्षो मोक्षो भवितुमर्हति ब्रह्मभावो हि सः ।  
नच ब्रह्म क्रियते नित्यत्वादित्यर्थः ।  
परोक्षत्वानुपत्तेश्च ज्ञानफलस्य ।  
ज्ञानफलं खलु मोक्षो ऽभ्युपेयते ।  
ज्ञानस्य चानन्तरभाविनीज्ञेयाभिव्यक्तिः फलं, सैवाविद्योच्छेदमादधती ब्रह्मस्वभावस्वरूपावस्थानलक्षणाय मोक्षाय कल्पते ।  
एवं हि दृष्टार्थता ज्ञानस्य स्यात् ।  
अपूर्वाधानपरम्परया ज्ञानस्य मोक्षफले कल्प्यमाने ज्ञानस्य परोक्षफलत्वमदृष्टार्थत्वं भवेत् ।  
नच दृष्टे सम्भवत्यदृष्टकल्पना युक्तेत्यर्थः ।  
तस्माद्ब्रह्माधिगमे ब्रह्मज्ञानेसत्यद्वैतसिद्धौ दुरितक्षय इति सिद्धम् ॥१३॥  
  
  
  
  
  
____________________________________________________________________________________________  
  
  
स्तर्त् ब्स्व्भ्_४,१।१०।१४  
  
  
इतरस्याप्य् एवम् असंश्लेषः पाते तु  । ब्ब्स्_४,१।१४ ।  
अधर्मस्य स्वाभाविकत्वेन रागादिनिबन्धनत्वेन शास्त्रीयेण ब्रह्मज्ञानेन  प्रतिबन्धो युक्तः ।  
धर्मज्ञानयोस्तु शास्त्रीयत्वेन, ज्योतिष्टोमदर्शपौर्णमासविरोधान्नोच्छेद्योच्छेत्तृभावो युज्यते ।  
पाप्नमनश्च विशेषतो ब्रह्मज्ञानोच्छेद्यत्वश्रुतेर्धर्मस्यन तदुच्छेद्यत्वम् ।  
विशेषविधानस्य शेषप्रतिषेधनान्तरीयकत्वेन लोकतः सिद्धेः ।  
यथा देवदत्तो दक्षिणेनाक्ष्णा पश्यतीत्युक्ते न वामेन पश्यतीति गम्यते ।  
उभे ह्येवैष एते तरतीति च यथासम्भवं, ब्रह्मज्ञानेन दुष्कृतं भोगेन सुकृतमिति ।  
ऽक्षीयन्ते चास्य कर्माणिऽइति च सामान्यवचनं ऽसर्वे पाप्मानःऽइति विशेषश्रवणात्पापकर्माणीति विशेषे उपसंहरणीयम् ।  
तस्माद्ब्रह्मज्ञानाद्दुष्कृतस्यैव क्षयो न सुकृतस्येति प्राप्ते पूर्वाधिकरणराद्धान्ते ऽतिदिश्यते ।  
नो खलु ब्रह्मविद्या केनचिददृष्टेन द्वारेण दुष्कृतमपनयत्यपि तु दृष्टेनैव भोक्तृभोक्तव्यभोगादिप्रविलयद्वारेण  तच्चैतत्तुल्यं सुकृतेपीति कथमेतदपि नोच्छिन्द्यात् ।  
एवं च सति न शास्त्रीयत्वसाम्यमात्रमविरोधहेतुर्नहि प्रत्यक्षत्वसामान्यमात्रादविरोधो जलानलादीनां ।  
नच सुकृतशास्त्रमनर्थकमब्रह्मविदं प्रति तद्विधेरर्थवत्वात् ।  
एवमवस्थिते च पाप्मश्रुत्या पुण्यमपि ग्रहीतव्यम् ।  
ब्रह्मज्ञानमपेक्ष्य पुण्यस्य निकृष्टफलत्वात्तत्फलं हि क्षयातिशयवत् ।  
नह्येवं मोक्षो निरतिशयत्वान्नित्यत्वाच्च ।  
दृष्टप्रयोगश्चायं पाप्मशब्दो वेदे पुण्यपापयोः ।  
तद्यथा पुण्यपापे अनुक्रम्य सर्वे पाप्मानो ऽतो निवर्तन्त इत्यत्र ।  
तस्मादविशेषेण पुण्यपापयोरश्लेषविनाशाविति सिद्धम् ॥१४॥  
  
  
  
  
  
____________________________________________________________________________________________  
  
  
स्तर्त् ब्स्व्भ्_४,१।११।१५  
  
  
अनारब्धकार्य एव तु पूर्वे तदवधेः  । ब्ब्स्_४,१।१५ ।  
यद्यद्वैतज्ञानस्वभावालोचनयोत्तरपूर्वसुकृतदुष्कृतयोरश्लेषविनाशौ हन्त आरब्धानारब्धकार्ययोश्चाविशेषेणैव विनाशः स्यात् ।  
कर्तृकर्मादिप्रविलयस्योभयत्राविशेषात् ।  
तन्निबन्धनत्वाच्च विनाशस्य ।  
नच संस्कारशेषात्कुलालचक्रभ्रमणवदनुवृत्तिः ।  
वस्तुनः खल्वनुवृत्तिः ।  
मायावादिनश्च पुण्यपापयोश्चमायामात्रविनिर्मितत्वेन मायानिवृत्तौ न पुण्यापुण्ये न तत्संस्कारो वस्तुसन्तीति कस्यानुवृत्तिः ।  
नच रज्जौ सर्पादिविभ्रमजनिता भयकम्पादयो निवृत्ते ऽपि विभ्रमे यथानुवर्तन्ते तथेहापीति युक्तम् ।  
तत्रापि सर्पासत्त्वे ऽपि तज्ज्ञानस्य सत्त्वे  तज्जनितभयकम्पादीनां तत्संस्काराणां च वस्तुसत्त्वेन निवृत्ते ऽपि विभ्रमे ऽनिवृत्तेः ।  
अत्र तु न माया न तज्जः संस्कारो न तद्गोचर इति तुच्छत्वात्किमनुवर्तेत ।  
न संस्कारशेषो न कर्मेत्यविशेषेणारब्धकार्याणामनारब्धकार्याणां च  निवृत्तिः ।  
नच तस्य तावदेव चिरं यावन्न विमोक्ष्ये ऽथ सम्पत्स्य इति श्रुतेर्देहपातप्रतीक्षारब्धकार्याणां युक्ता ।  
नह्येषा श्रुतिरवधिभेदविधायिन्यपि तु क्षिप्रतापरा ।  
यथा लोक एतावन्मे चिरं यत्स्नातो  भुञ्जानश्चेति ।  
नहि तत्र स्नानभोजने अवधित्वेन विधीयते कितु क्षपीयस्ता प्रतिपाद्यते उभयविधाने हि वाक्यं भिद्येतावधिभेदः चिरताचेति प्राप्ते ऽभिधीयते--यद्यप्यद्वैतब्रह्मतत्त्वसाक्षात्कारो ऽनाद्यविद्यपदर्शितप्रुञ्चमात्रविरोधितया तन्मध्यपतितसकलकर्मविरेधी ।  
तथाप्यनारब्धविपाकं कर्मजातं द्रागित्येव समुच्छिनत्ति न त्वारब्धविपाकं सम्पादितजात्यायुर्विततपूर्वापरीभूतसुखदुःखोपभोगप्रवाहं कर्मजातम् ।  
तद्धि समुदाचारद्वृत्तितयेतरेभ्यःप्रसुप्तवृत्तिभ्यो बलवत् ।  
अन्यथा देवर्षीणां हिरण्यगर्भमनूद्दालकप्रभृतीनांविगलितनिखिलक्लेशजालावरणतया परितः प्रद्योतमानबुद्धिसत्वानां न ज्योग्जीविता भवेत् ।  
श्रूयते चैषां श्रुतिस्मृतीतिहासपुराणेषु तत्त्वज्ञता च महाकल्पकल्पमन्वन्तरादिजीविता च ।  
न चैते  महाधियो न ब्रह्मविदो ब्रह्मचिदश्चाल्पपुण्यमेधसो मनुष्या इति श्रद्धेयं ।  
तस्मादागमानुसारतो ऽस्ति प्रारब्धविभागानां कर्मणां प्रक्षयाय तदीयसमस्तफलोपभोगप्रतीक्षा सत्यपि तत्त्वसाक्षात्कारे ।  
तावदेव चिरमिति न चिरता विधीयते ।  
  
अपि तु श्रुत्यन्तरसिद्धां चिरतामनूद्य देहपातावधिमात्रविधानं  तदेतदभिसन्धायौचित्यमात्रतयाह स्म भगवान् भाष्याकारः---न तावदनाश्रित्यारब्धकार्यं कर्माशयमिति ।  
न चेदं  न जातु दृष्टं यद्विरोधिसमवाये  विरोद्ध्यन्तरमनुवर्तत इत्याह---अकर्त्रात्मबोधो ऽपीति ।  
यदा लोके ऽपि विरोधिनोः किञ्चित्कालं सहानुवृत्तिरुपलब्धा तदेहगमबलाद्दीर्घकालमपि भवतीति न शक्या निवारयितुम् ।  
प्रमाणसिद्धस्य नियोगपर्यनुयोगानुपपत्तेः ।  
तदेवं मध्यस्थान्प्रतिपाद्य ये भाष्यकारमाप्तं मन्यन्ते तान् प्रत्याह---अपिच  नैवात्र विवदितव्यमिति ।  
स्थितप्रज्ञश्च न साधकस्तस्योत्तरोत्तरध्यानोत्कर्षेण पूर्वप्रत्ययानवस्थितत्वात् ।  
निरतिशयस्तु स्थितप्रज्ञः ।  
स च सिद्ध एव ।  
नच ज्ञानकार्या भयकम्पादयः, ज्ञानमात्रादनुत्पादात् ।  
सर्पावच्छेदोहि तस्य भयकम्पादिहेतुः ।  
स चासन्न निर्वचनीय इति कुतो वस्तुसतः कर्योत्पादः ।  
नच कार्यमपि भयकम्पादि वस्तुसत् ।  
तस्यापि विचारासहत्वेनानिर्वाच्यत्वात् ।  
  
अनिर्वाच्याच्चानिर्वाच्योत्पत्तौ नानुपपत्तिः ।  
यादृशो हि यक्षस्तादृशो बलिरिति सर्वमवदातम् ॥१५॥  
  
  
  
  
____________________________________________________________________________________________  
  
  
स्तर्त् ब्स्व्भ्_४,१।१२।१६  
  
  
  
अग्निहोत्रादि तु तत्कार्यायैव तद्दर्शनात्  । ब्ब्स्_४,१।१६ ।  
यदि पुण्यस्याप्यश्लेषविनाशौ हन्त नित्यमप्यग्निहोत्रादि न कर्तव्यं योगमारूरुक्षुणा ।  
तस्यापीतरपुण्यवद्विद्यया विनाशात् ।  
ऽप्रक्षालनाद्धि पङ्कस्य दूरादस्पर्शनं वरऽमिति न्यायात् ।  
नच विविदिषन्ति यज्ञेन दानेति मोक्षलक्षणैककार्यतया विद्याकर्मणोरविरोधः ।  
सहासम्भवेनैककार्यत्वासम्भवात् ।  
नह्येतमात्मानं विदुषो विगलिताखिलकर्तृभोक्तृत्वादिप्रपञ्चविभ्रमस्य पूर्वोत्तरे  नित्ये क्रियाजन्ये पुण्ये सम्भवतः ।  
तस्माद्विविदिषन्ति यज्ञेनेति वर्तमानापदेशो ब्रह्मज्ञानस्य  यज्ञादीनां वा स्तुतिमात्रं न तु मोक्षमाणस्य मुक्तिसाधनं यज्ञादिविधिरिति प्राप्त उच्यते ।  
--सत्यं न विद्ययैककार्यत्वं कर्मणां परस्परविरोधेन सहासम्भवात् ।  
विद्योत्पादकतया तु कर्मणामारादुपकारकाणामस्तु मोक्षोपयोगः ।  
नच कर्मणां विद्यया विरुध्यमानानां न विद्याकारणत्वं, स्वकारणविरोधिनां कार्याणां बहुलमुपलब्धेः ।  
तथाच विद्यालक्षणकार्योपायतया कार्यविनाश्यानामपि कर्मणामुपादानमर्थवत् ।  
तदभावे तत्कार्यस्यानुत्पादेन मोक्षस्यासम्भवात् ।  
एवञ्च विविदिषन्ति यज्ञेनेति यज्ञसाधनत्वं विद्याय अपूर्वमर्थं प्रापयतः पञ्चमलकारस्य नात्यन्तपरोक्षवृत्तितया ज्ञानस्तुत्यर्थतया कथञ्चिद्व्याख्यानं भविष्यति ।  
तदनेनाभिसमधिनोक्तं--ज्ञानस्येव हि प्रापकं सत्कर्म प्रणड्या मोक्षकारणमित्युपचर्यते ।  
यत एव न विद्योदयसमये कर्मास्ति नापि परस्तादपि तु प्रागेव विद्यायाः, अत एव चातिक्रान्तविषयमेतत्कार्यैकत्वाभिधानम् ।  
एतदेव स्फोरयति--नहि ब्रह्मविद इति ॥१६॥  
  
  
  
  
____________________________________________________________________________________________  
  
  
स्तर्त् ब्स्व्भ्_४,१।१२।१७  
  
  
  
सूत्रान्तरमवतारयितुं पृच्छति--किंविषयं पुनरिदमिति ।  
अस्योत्तरं सूत्रम्---  
अतो ऽन्यापि ह्य् एकेषाम् उभयोः  । ब्ब्स्_४,१।१७ ।  
काम्यकर्मविषयमश्लेषविनाशवचनं शाखान्तरीयवचनं च तस्य पुत्रा दायमुपयन्तीति ॥१७॥  
  
  
  
  
  
____________________________________________________________________________________________  
  
  
स्तर्त् ब्स्व्भ्_४,१।१३।१८  
  
  
यद् एव विद्ययेति हि  । ब्ब्स्_४,१।१८ ।  
अस्ति विद्यासंयुक्तं यज्ञादि य एवं विद्वान्यजेतेत्यादिकम् ।  
अस्ति च केवलम् ।  
तत्र यथा ब्राह्मणाय हिरण्यं दद्यादियुक्ते विदुषे ब्राह्मणाय दद्यान्न ब्राह्मणब्रुवाय मूर्खायेति विशेषप्रतिलम्भः तत्कस्य हेतोस्तस्यातिशयवत्वात् ।  
एवं विद्यारहिताद्यज्ञादेर्विद्यासहितमतिशयवदिति तस्यैव परविद्यासाधनत्वमुपात्तदुरितक्षयद्वारा नेतरस्य ।  
तस्माद्विविदिषन्ति यज्ञेनेत्यविशेषश्रुतमपि विद्यासहिते यज्ञादावुपसंहर्तव्यमिति प्राप्ते ऽभिधीयते--यदेव विद्यया करोति तदेवास्य वीर्यवत्तरमिति तरबर्थश्रुतेर्विद्यारहितस्य वीर्यवत्तामात्रमवगम्यते ।  
नच सर्वथाकिञ्चित्करस्य तदुपपद्यते ।  
तस्मादस्त्यस्यापि कयापि मात्रया परविद्योत्पादोपयोग इति विद्यारहितमपि यज्ञादि परविद्यार्थिनानुष्ठेयमिति सिद्धम् ॥१८॥  
  
  
  
  
  
____________________________________________________________________________________________  
  
  
स्तर्त् ब्स्व्भ्_४,१।१४।१९  
  
  
भोगेन त्व् इतरे क्षपयित्वाथ सम्पद्यते  । ब्ब्स्_४,१।१९ ।  
अनारब्धकार्य इत्यस्य नञः फलं भोगेन निवृत्तिं दर्शयत्यनेन सूत्रेण ।  
अस्य तूपपादनं पुरस्तादपकृष्य कृतमिति नेह क्रियते पुनरुक्तिभयात् ॥१९॥  
  
  
  
इति  श्रीवाचस्पतिमिश्रविरचिते शारीरकभगवत्पादभाष्यविभागे भामत्यां चतुर्थस्याध्यायस्य प्रथमः पादः समाप्तः ॥  
  
  
  
____________________________________________________________________________________________  
____________________________________________________________________________________________  
  
  
  
चतुर्थे ऽध्याये द्वितीयः पादः  ।  
  
  
  
  
  
____________________________________________________________________________________________  
  
  
स्तर्त् ब्स्व्भ्_४,२।१।१  
  
  
वाङ्मनसि दर्शनाच् छब्दाच् च  । ब्ब्स्_४,२।१ ।  
अथास्मिन् फलविचारलक्षणे वाङ्मनसि सम्पद्यत इत्यादिविचारो ऽसङ्गत इत्यत आह--  
अथापरासु विद्यासु फलप्राप्तय इति  ।  
अपरविद्याफलप्राप्त्यर्थदेवयानमार्गार्थत्वादुत्क्रान्तेस्तद्गतो विचारः पारम्पर्येण भवति फलविचार इति नासङ्गत इत्यर्थः  ।  
नन्वयमुत्क्रान्तिक्रमो विदुषो नोपपद्यते ऽन तस्य प्राणा उत्क्रामन्त्यत्रैव समवनीयन्तेऽइति श्रवणात्तत्कथमस्य विद्याधिकार इत्यत आह--  
समाना हि विद्वदविदुषोरिति  ।  
विषयमाह--  
अस्तीति  ।  
विमृशति--  
किमिहेति  ।  
विशयः संशयः  ।  
पूर्वपक्षमाह--  
तत्र  वागेवेति  ।  
श्रतिलक्षणाविशये संशये  ।  
सिद्धान्तसूत्रं पूरयित्वा पठति--  
वाग्वृत्तिर्मनसि सम्पद्यते इति  ।  
  
वृत्त्यध्याहारप्रयोजनं प्रश्नपूर्वकमाह कथमिति  ।  
उत्तराधिकरणपर्यालोचनेनैवं पूरितमित्यर्थः  ।  
तत्त्वस्य धर्मिणो वाचः प्रलयविवक्षायां त्विह  सर्वत्रैव परत्रेह चाविभागसाम्यात्किं परत्रैव विशिंष्यादविभाग इति न त्वत्रापि  ।  
तस्मादिहाविभागेनाविंशिषतो ऽत्र वृत्त्युपसंहारमात्रविवक्षा सूत्रकारस्येति गम्यते  ।  
सिद्धान्तहेतुं प्रश्नपूर्वकमाह--  
कस्मादिति  ।  
सत्यामेव मनोवृत्तौ वाग्वृत्तेरुपसंहारदर्शनात्  ।  
वाचस्तूपसंहारमदृष्टं नागमो ऽपि गमयितुमर्हति  ।  
आगमप्रभवयुक्तिविरोधाश्च  ।  
आगमो हि दृष्टानुसारतः प्रकृतौ  विकाराणां लयमाह  ।  
न च वाचः प्रकृतिर्मनो येनास्मिन्नियं लीयेत  ।  
तस्मात्वृत्तिवृत्तिमतोरभेदविवक्षया वाक्पदं तद्वृत्तौ व्याख्येयम्  ।  
सम्भवति च वाग्वृत्तेर्वागप्रकृतावपि मनसि  लयः  ।  
तथा तत्र तत्र दर्शनादित्याह--  
वृत्त्युद्भवाभिभवाविति  ॥१॥  
  
  
  
  
____________________________________________________________________________________________  
  
  
स्तर्त् ब्स्व्भ्_४,२।१।२  
  
  
अत एव च सर्वाण्यनु  । ब्ब्स्_४,२।२ ।  
यत एव प्रकृतिविकारभावाभावन्मनसि न स्वरूपलयो वाचो ऽपि तु वृत्तिलयः, अत एव च सर्वेषां चक्षुरादीनामिद्रियाणां  सत्येव सवृत्तिके मनसि वृत्तेरनुगतिर्लयो न स्वरूपलयः  ।  
वाचस्तु पृथक् ग्रहणं पूर्वसूत्रे उदाहरणापेक्षं न तु तदेवेह विवक्षितमित्यर्थः  ॥२॥  
  
  
  
  
____________________________________________________________________________________________  
  
  
स्तर्त् ब्स्व्भ्_४,२।२।३  
  
  
तन्मनः प्राण उत्तरात्  । ब्ब्स्_४,२।३ ।  
यदि स्वप्रकृतौ विकारस्य लयस्ततो मनः प्राणे सम्पद्यते इत्यत्र मनःस्वरूपस्यैव प्राणे सम्पत्त्या भवितव्यम्  ।  
तथा हि मनः इति नोपचारतो व्याख्यानं भविष्यति  ।  
सम्भवति हि प्रकृतिविकारभावः प्राणमनसोः  ।  
अन्नमयं हि सोम्य मन इत्यन्नात्मतामाह मनसः श्रुतिरापोमयः प्राण इति च प्राणस्याबात्मताम्  ।  
प्रकृतिविकारयोस्तादात्म्यात्  ।  
तथा च प्राणो मनसः प्रकृतिरिति मनसो वृत्तिमतः प्राणे लय इति प्राप्ते ऽभिधीयते--सत्यम्, आपो ऽन्नमसृजन्त इति श्रुतेरबन्नयोः प्रकृतिविकारभावो ऽवगम्यते  ।  
न तु तद्विकारयोः प्राणमनसोः  ।  
स्वयोनिप्राणाडिकया तु मिथो विकारयोः प्रकृतिविकारभावाभ्युपगमे सङ्करादतिप्रसङ्गः स्यात्  ।  
तस्माद्यो यस्य  साक्षाद्विकारस्तस्य तत्र लय इत्यन्नस्याप्सु लयो न त्वब्विकारे प्राणे ऽन्नविकारस्य मनसः  ।  
तथा चात्रापि मनोवृत्तेर्वृत्तिमति प्राणे लयो न तु वृत्तिमतो मनस इति सिद्धम्  ॥३॥  
  
  
  
  
  
____________________________________________________________________________________________  
  
  
स्तर्त् ब्स्व्भ्_४,२।३।४  
  
  
सो ऽध्यक्षे तदुपगमादिभ्यः  । ब्ब्स्_४,२।४ ।  
प्राणस्तेजसीति तेजःशब्दस्य भूतविशेषवचनत्वाद्विज्ञानात्मनि चाप्रसिद्धेः प्राणस्य जीवात्मन्युपगमानुगमावस्थानश्रुतीनां च तेजोद्धारेणाप्युपपत्तेः  ।  
तेजसि समापन्नवृत्तिः खलु प्राणः  ।  
तेजस्तु जीवात्मनि समापन्नवृत्ति  ।  
तद्वारा जीवात्मसमापन्नवृत्तिः प्राण इत्युपपद्यते  ।  
तस्मात्तेजस्येव प्राणवृत्तिप्रविलय इति प्राप्ते ऽभिधीयते---स प्रकृतःप्राणो ऽध्यक्षे विज्ञानात्मन्यवतिष्ठते तत्तन्त्रवृत्तिर्भवति  ।  
कुतः--उपगमानुगमावस्थानेभ्यो हेतुभ्यः  ।  
तत्रोपगमश्रुतिमाह--  
एवमेवेममात्मानमिति  ।  
अनुगमनश्रुतिमाह--  
तमुत्क्रामन्तमिति  ।  
अवस्थानश्रुतिमाह-  
सविज्ञानो  भवतीति चेति  ।  
विज्ञायते ऽनेनेति विज्ञानं पञ्चवृत्तिप्राणसहित इन्द्रियग्रामस्तेन सहावतिष्ठत इति सविज्ञानः  ।  
चोदयति--  
ननु  प्रामस्तेजसीति  श्रूयत इति  ।  
अधिकावापो ऽशब्दार्थव्याख्यानम्  ।  
परिहरति--  
नैष दोष इति  ।  
यद्यपि प्राणस्तेजसीत्यतस्तेजसि प्राणवृत्तिलयः प्रतीयते, तथापि सर्वशाखाप्रत्ययत्वेन विद्यानां श्रुत्यन्तरालोचनया विज्ञानात्मनि लयो ऽवगम्यते  ।  
न च तेजसस्तत्रापि लय इति साम्प्रतम्  ।  
तस्यानिलाकाशक्रमेण परमात्मनि तत्त्वलयावगमात्  ।  
तस्मात्तेजोग्रहणेनोपलक्ष्यते  तेजः सहचरितदेहबीजभूतपञ्चभूतसूक्ष्मपरिचाराध्यक्षो जीवात्मा तस्मिन् प्राणवृत्तिरप्येतीति  ।  
चोदयति--  
ननु चेयं श्रुतिरिति  ।  
तेजःसहचरितानि भूतान्युपलक्ष्यन्तां तेजःशब्देनाध्यक्षे तु किमायातं तस्य तदसाहचर्यादित्यर्थः  ।  
परिहरति--  
सो ऽध्यक्ष इत्यध्यक्षस्यापीति  ।  
यदा ह्ययं प्राणो ऽन्तराले ऽध्यक्षं प्राप्याध्यक्षसम्पर्कवशादेव तेजःप्रभृतीनि भूतसूक्ष्माणि प्राप्नोति तदोपपद्यते प्राणस्तेजसीति  ।  
अत्रैव दृष्टान्तमाह---  
यो ऽपि स्रुघ्नादिति  ॥४  ॥  
  
____________________________________________________________________________________________  
  
  
स्तर्त् ब्स्व्भ्_४,२।३।५  
  
  
भूतेषु तच्छ्रुतेः  । ब्ब्स्_४,२।५ ।  
  
  
  
____________________________________________________________________________________________  
  
  
स्तर्त् ब्स्व्भ्_४,२।३।६  
  
सूत्रान्तरमवतारयितुं पृच्छति--  
कथं तेजःसहचरितेष्विति  ।  
  
  
नैकस्मिन् दर्शयतो हि  । ब्ब्स्_४,२।६ ।  
अत्र भाष्यकारो ऽनुमानदर्शनमाह--  
कार्यस्य शरीरस्येति  ।  
स्थूलशरीरानुरूपमनुमेयं सूक्ष्ममपि शरीरं पञ्चात्मकमित्यर्थः  ।  
दर्शयत इति सूत्रावयवं व्याचष्टे--  
दर्शयतश्चैतमर्थमिति  ।  
प्रश्नप्रतिवचनाभिप्रायं द्विवचनं श्रुतिस्मृत्यभिप्रायं वा  ।  
अण्व्यो मात्राः सूक्ष्मा दशार्धानां पञ्चभूतानामिति  ।  
श्रुत्यन्तरविरोधं चोदयति--  
ननु चोपसंहृतेषु वागादिष्विति  ।  
  
कर्माश्रयतेति प्रतीयते न भूताश्रयतेत्यर्थः  ।  
परिहरति--  
अत्रोच्यत इति  ।  
ग्रहा इन्द्रियाणि अतिग्रहास्तद्विषयाः  ।  
कर्मणां प्रयोजकत्वेनाश्रयत्वं भूतानां तूपादानत्वेनेत्यविरोधः  ।  
प्रशंसाशब्दो ऽपि  
  
कर्मणां प्रयोजकतया प्रकृष्टमाश्रयत्वं ब्रूते सति निकृष्ट आश्रयान्तरे तदुपपत्तेरित्याह--  
प्रशंसाशब्दादपि तत्रेति  ॥६॥  
  
  
  
  
  
____________________________________________________________________________________________  
  
  
स्तर्त् ब्स्व्भ्_४,२।४।७  
  
  
समाना चासृत्युपक्रमाद् अमृतत्वं चानुपोष्य  । ब्ब्स्_४,२।७ ।  
अत्रामृतत्वप्राप्तिश्रुतेः परविद्यावन्तं प्रत्येतदिति मन्वानस्य पूर्वः पक्षः  ।  
विशयानानांसन्दिहानानां पुंसाम्  ।  
चोदयति--  
ननु विद्याप्रकरण इति  ।  
परिहरति--  
न स्वापादिवदिति  ।  
परविद्ययैवामृतत्वप्राप्त्यवस्थामाख्यातुं तत्सधर्माश्च तद्विधर्माश्चान्या अप्यवस्थास्तदनुगुणतयाख्यायन्ते  ।  
साधर्म्यवैधर्म्याभ्यां हि स्फुटतरः प्रतिपिपादयिषिते वस्तुनि प्रत्ययो भवतीति  ।  
न तु विदुषः सकाशाद्विशेषवन्तो ऽविद्वांसो विधीयन्ते येन विद्याप्रकरणव्याख्यातो भवेदपि तु विद्यां प्रतिपादयितुं लोकसिद्धानां तदनुगुणतया तेषामनुवाद इति  ।  
एवं प्राप्ते ऽभिधीयते---  
समाना चैषोत्क्रान्तिर्वाङ्मनसीत्याद्या विद्वदविदुषोः  ।  
कुतः--  
आसृत्युपकृमात्  ।  
सृतिः सरणं देवयानेन पथा कार्यब्रह्मलोकप्राप्तिरासृतेराकार्यब्रह्मलोकप्राप्तेः  ।  
अयं विद्योपक्रम आरम्भः प्रयत्न इति यावत्  ।  
तस्मादेतदुक्तं भवति--नेयं परा विद्या यतो नाडीद्वारमाश्रयते  ।  
अपि त्वपरविद्येयम्  ।  
न चास्यामात्यन्तिकः क्लेशप्रदाहो यतो न तत्रोत्क्रान्तिर्भवेत्  ।  
तस्मादपरविद्यासामर्थ्यादापेक्षिकभाभूतसम्प्लवस्थानममृतत्वं प्रेप्सते पुरुषार्थाय सम्भवत्येष उत्क्रान्तिभेदवान् सृत्युपक्रमोपदेशः  ।  
उपपूर्वादुष दाह इत्यस्मादुपोष्येति प्रयोगः  ॥७॥  
  
  
  
  
  
____________________________________________________________________________________________  
  
  
स्तर्त् ब्स्व्भ्_४,२।५।८  
  
  
तदापीतेः संसारव्यपदेशात्  । ब्ब्स्_४,२।८ ।  
सिद्धां कृत्वा बीजभावावशेषं परमात्मसम्पत्तिं विद्वदविदुषोरुत्क्रान्तिः समर्थिता  ।  
सैव सम्प्रति चिन्त्यते  ।  
किमात्मनि तेजःप्रभृतीनां भूतसूक्ष्माणां तत्वप्रविलय एव सम्पत्तिराहोस्विद्बीजभावावशेषेति  ।  
यदि पूर्वः पक्षः, नोत्क्रान्तिः  ।  
अथोत्तरः ततः सेति  ।  
तत्राप्रकृतौ न विकारतत्त्वप्रविलयो यथा मनसि न वागादीनाम्  ।  
सर्वस्य च जनिमतः प्रकृतिः परा देवतेति तत्त्वप्रलय एवात्यन्तिकः स्यात्तेजःप्रभृतीनामिति प्राप्ते ऽभिधीयते--ऽयोनिमन्ये प्रपद्यन्ते शरीरत्वाय देहिनः  ।  
स्थाणुमन्ये ऽनुसंयन्ति यथाकर्म यथाश्रुतम् ॥  
ऽइत्यविद्यावतः संसारमुपदिशति श्रुतिः सेयमात्यन्तिके तत्त्वलये नोपपद्यते  ।  
न च प्रायणस्यैवैष महिमा विद्वासमविद्वांसं वा प्रतीति साम्प्रतमित्याह--  
अन्यथा हि सर्वः प्रायणसमय एवेति  ।  
विधिशास्त्रं ज्योतिष्टोमादिविषयमनर्थकं प्रायणादेवात्यन्तिकप्रलये पुनर्भवाभावात्  ।  
मोक्षशास्त्रं चाप्रयत्नलभ्यात्प्रायणादेव जन्तुमात्रस्य मोक्षप्राप्तेः  ।  
न केवलं शास्त्रानर्थक्यमयुक्तश्च प्रायणमात्रान्मोक्ष इत्याह--  
मिथ्याज्ञानेति  ।  
नासति निदानप्रशमे प्रशमस्तद्वतो युज्यत इत्यर्थः  ॥८॥  
  
  
____________________________________________________________________________________________  
  
  
स्तर्त् ब्स्व्भ्_४,२।५।९  
  
अथेतरभूतसहितं तेजो जीवस्याश्रयभूतमुत्क्रमद्देहाद्देहान्तरं वा सञ्चरत्कस्मादस्माभिर्न निरीक्ष्यते  ।  
तद्धि महत्त्वाद्वानेकद्रव्यत्वाद्वा रूपवदुपलब्दव्यम्  ।  
कस्मान्न मूर्तान्तरैः प्रतिबध्यत इति शङ्कामपाकर्तुमिदं सूत्रम्--  
सूक्ष्मं प्रमाणतश् च तथोपलब्धेः  । ब्ब्स्_४,२।९ ।  
चकारो भिन्नक्रमः  ।  
न केवलमापीतेस्तदवतिष्ठते  ।  
तच्च सूक्ष्मं स्वरूपतः परिमाणतश्च  स्वरूपमेव हि तस्य तादृशमदृश्यम्  ।  
यथा चाक्षुषस्य तेजसो महतो ऽपि अदृष्टवशादनुद्भूतरूपस्पर्शं हि तत्  ।  
परिमाणतः सौक्ष्म्यं यतो नोपलभ्यते यथा त्रसरेणवो जालसूर्यमरीचिभ्यो ऽन्यत्र प्रमाणतस्तथोपलब्धिरिति व्याचष्टे--  
तथाहि नाडीनिष्क्रमण इति  ।  
आदिग्रहणेन चक्षुष्टो  वा मूर्धो वा अन्येभ्यो वा शरीरदेशेभ्य इति सङ्गृहीतम्  ।  
अप्रतिघाते हेतुमाह--  
स्वच्छत्वाच्चेति  ।  
एतदपि हि सूक्ष्मत्वेनैव सङ्गृहीतम्  ।  
यथा हि काचाभ्रपटलं स्वच्छस्वभावस्य न तेजसः प्रतिधातम्  ।  
एवं सर्वमेव वस्तुजातमस्येति  ॥९॥  
  
  
  
____________________________________________________________________________________________  
  
  
स्तर्त् ब्स्व्भ्_४,२।५।१०  
  
  
नोपमर्देनातः  । ब्ब्स्_४,२।१० ।  
अत एव च स्वच्छतालक्षणात्सौक्ष्म्यादसक्तत्वापरनाम्नः  ॥१०॥  
  
  
  
  
____________________________________________________________________________________________  
  
  
स्तर्त् ब्स्व्भ्_४,२।५।११  
  
  
अस्यैव चोपपत्तेर् एष ऊष्मा  । ब्ब्स्_४,२।११ ।  
उपपत्तिः प्राप्तिः  ।  
एतदुक्तं भवति--दृष्टश्रुताभ्यामूष्मणो ऽन्वयव्यतिरेकाभ्यामस्ति स्थूलाद्देहादतिरिक्तं किञ्चिच्चदामात्सूक्ष्मं शरीरमिति  ॥११॥  
  
  
  
  
  
____________________________________________________________________________________________  
  
  
स्तर्त् ब्स्व्भ्_४,२।६।१२  
  
  
प्रतिषेधाद् इति चेन् न शारीरात्  । ब्ब्स्_४,२।१२ ।  
अधिकरणतात्पर्यमाह--  
अमृतत्वं चानुपोष्येत्यतो विशेषणादिति  ।  
विषयमाह--  
अथाकामयमान इति  ।  
सिद्धान्तिमतमाशङ्क्य तन्निराकरणेन पूर्वपक्षी स्वमतमवस्थापयति--  
अतः परविद्याविषयात्प्रतिषेधादिति  ।  
यदि हि प्राणोपलक्षितस्य सूक्ष्मशरीरस्य जीवात्मनः स्थूलशरीरादुत्क्रान्तिं प्रतिषेधच्छ्रुतिः तत एतदुपपद्यते  ।  
न त्वेतदस्ति  ।  
न तस्मात्प्राण उत्क्रामन्तीति हि तदा सर्वनाम्ना प्रधानावमर्शिनाभ्युदयनिःश्रेयसाधिकृतो देहि प्रधानं परामृश्यते  ।  
तथा च तस्माद्देहिनो न प्राणः सूक्ष्मं शरीरमुत्क्रामन्त्यपि  तु तत्सहितः क्षेत्रज्ञ एवोत्क्रामतीति गम्यते  ।  
स पुनरतिक्रम्य ब्रह्मनाड्य संसारमण्डलं हिरण्यगर्भपर्यन्तं सलिङ्गो जीवः परस्मिन्ब्रह्मणि लीयते तस्मात्परामपि देवतां विदुष उत्क्रान्तिरत एव मार्गश्रुतयः, स्मृतिश्च मुमुक्षोः शुकस्यादित्यमण्डलप्रस्थानं दर्शयतीति प्राप्तम्  ॥१२॥  
  
  
  
  
____________________________________________________________________________________________  
  
  
स्तर्त् ब्स्व्भ्_४,२।६।१३  
  
  
एवं प्राप्ते प्रत्युच्यते--  
  
स्पष्टो ह्येकेषाम्  । ब्ब्स्_४,२।१३ ।  
  
नायं देह्यपादानस्य प्रतिषेधः  ।  
अपि तु देहापादानस्य  ।  
तथा हि--आर्तभागप्रश्नोत्तरे ह्येकस्मिन्पक्षे संसारिण एव जीवात्मनो ऽनुत्क्रान्तिं परिगृह्य न तर्ह्येष भृतः प्राणानामनुत्क्रान्तेरिति स्वयमाशङ्क्य प्राणानां प्रविलयं प्रतिज्ञाय तत्सिद्ध्यर्थमुत्क्रान्त्यवधेरुच्छ्वयनाध्माने ब्रुवन्यस्योच्छ्वयनाध्माने तस्य तदवधित्वमाह  ।  
शरीरस्य च ते इतिशरीरमेव तदपादानं गम्यते  ।  
नन्वेवमप्यस्त्वविदुषः संसारिणो विदुषस्तु किमायातमित्यत आह--  
तत्सामान्यादिति  ।  
ननु तदा सर्वनाम्ना प्रधानतया देहि परामृष्टः तत्कथमत्र देहावगतिरित्यत आह--  
अभेदोपचारेण  ।  
देहदेहिनोर्देहिपरामर्शिना सर्वनाम्ना देह एव परामृष्ट इति पञ्चमीपाठे व्याख्येयम्  ।  
षष्ठीपाठे तु नोपचार इत्याह--  
येषां तु षष्ठीति  ।  
अपि च प्राप्तिपूर्वः प्रतिषेधो भवति नाप्राप्ते  ।  
अविदुषो हि देहादुत्क्रामणं दृष्टमिति विदुषो ऽपि तत्सामान्याद्देहादुत्क्रमणे प्राप्ते प्रतिषेध उपपद्यते न तु प्राणानां जीवावधिकं क्वचिदुत्क्रमणं दृष्टं येन तन्निषिध्यते  ।  
अपिचाद्वैतपरिभावनाभुवा प्रसङ्ख्यानेन निर्मृष्टनिखिलप्रपञ्चावभासजातस्य गन्तव्याभावादेव नास्ति गतिरित्याह--  
नच ब्रह्मविद इति  ।  
अपदस्य हि ब्रह्मविदो मार्गे पदैषिणो ऽपि देवा इति योजना  ।  
चोदयति--  
ननु गतिरपीति  ।  
परिहरति--  
सशरीरस्यैवायं योगबलेन  ।  
अपरविद्याबलेनेति  ॥१३॥  
  
  
  
  
____________________________________________________________________________________________  
  
  
स्तर्त् ब्स्व्भ्_४,२।६।१४  
  
  
स्मर्यते च  । ब्ब्स्_४,२।१४ ।  
  
  
  
  
  
____________________________________________________________________________________________  
  
  
स्तर्त् ब्स्व्भ्_४,२।७।१५  
  
  
तानि परे तथा ह्य् आह  । ब्ब्स्_४,२।१५ ।  
प्रतिष्ठाविलयनश्रुत्योर्विप्रतिपत्तेर्विमर्शस्तमपनेतुमयमारम्भः  ।  
तानि पुनः प्राणशब्दोदितानीन्द्रियाण्येकादश सूक्ष्माणि च भूतानि पञ्च  ।  
ब्रह्मविदस्तस्मिन्नेव परस्मिन्नात्मनीति  ।  
  
आरम्भबीजं विमर्शमाह--  
ननु गताःकला इति  ।  
घ्राणमनसोरेकप्रकृतित्वं विवक्षित्वा पञ्चदशत्वमुक्तम्  ।  
अत्र श्रुत्योर्विषयव्यवस्थया विप्रतिपत्त्यभावमाह---  
सा खल्विति  ।  
व्यवहारो लौकिकः सांव्यवहारिकप्रमाणापेक्षेयं श्रुतिः  ।  
न तात्त्विकप्रमाणापेक्षा  ।  
इतरा तु एवमेवास्य परिदृष्टुः इत्यादिका विद्वत्प्रतिपत्त्यपेक्षा  तात्त्विकप्रमाणापेक्षा  ।  
तस्माद्विषयभेदादविप्रतिपत्तिः श्रुत्योरिति   ॥१५॥  
  
  
____________________________________________________________________________________________  
  
  
स्तर्त् ब्स्व्भ्_४,२।८।१६  
  
  
अविभागो वचनात्  । ब्ब्स्_४,२।१६ ।  
निमित्तापाये नैमित्तिकस्यात्यन्तिकापायः  ।  
अविद्यानिमित्तश्च विभागो नाविद्यायां विद्यया समूलघातमपहतायां सावशेषो भवितुमर्हति  ।  
तथापि प्रविलयसामान्यात् सावशेषताशङ्कामतिमन्दामपनेतुमिदं सूत्रम्  ॥१६॥  
  
  
  
  
____________________________________________________________________________________________  
  
  
स्तर्त् ब्स्व्भ्_४,२।९।१७  
  
  
तदोकोग्रज्वलनं तत्प्रकाशितद्वारो विद्यासामर्थ्यात् तच्छेषगत्यनुस्मृतियोगाच् च हार्दानुगृहीताः शताधिकया  । ब्ब्स्_४,२।१७ ।  
अपरविद्याविदो ऽविदुषश्चोत्क्रान्तिरुक्ता  ।  
तत्र किं विद्वानविद्वांश्चाविशेषेण मूर्धादिभ्य उत्क्रामत्याहो विद्वान्मूर्धस्थानादेव, अपरे तु स्थानान्तरेभ्य इति  ।  
अत्र विद्यासामर्थ्यमपश्यतः पूर्वपक्षः  ।  
तस्योपसंहृतवागादिकलापस्योच्चिक्रमिषतो विज्ञानात्मना ओक आयतनं हृदयं तस्याग्रं तस्य ज्वलनं यत्तत्प्रकाशितद्वारो विनिष्क्रमद्वारो विद्वान्मूर्धस्थानादेव निष्क्रामति नान्येभ्यश्चक्षुरादिस्थानेभ्यः  ।  
कुतः--विद्यासामर्थात् हार्दविद्यासामर्थ्यात्  ।  
उत्कृष्टस्थानप्रतिलम्भाय हि हार्दविद्योपदेशः  ।  
मूर्धस्थानादनिष्क्रमणे च नोत्कृष्टदेशप्राप्तिः  ।  
अथ स्थानान्तरेभ्यो ऽप्युत्क्रामन्कस्माल्लोकमुत्कृष्टं न प्राप्नोतीत्यत आह--  
तच्छेषगत्यनुस्मृतियोगाच्च  ।  
हार्दविद्याशेषभूता हि मूर्धन्या नाडी गत्यै उपदिष्टा  ।  
तदनुशीलनेन खल्वयं जीवो हार्देन सूपासितेन ब्रह्मणानुगृहीतस्तस्यानुस्मरंस्तद्भावमापन्नो मूर्धन्ययैव शताधिकया नाड्या निष्क्रामति  ।  
हृदयादुद्गता हि ब्रह्मनाडी भास्वरा तालुमूलं भित्त्वा मूर्धानमेत्य रश्मिभिरेकीभूता आदित्यमण्डलमनुप्रविष्टा तामनुशीलयतस्तयैवान्तकाले निर्गमनं भवतीति  ॥१७॥  
  
  
  
  
  
____________________________________________________________________________________________  
  
  
स्तर्त् ब्स्व्भ्_४,२।१०।१८  
  
  
रश्म्यनुसारी  । ब्ब्स्_४,२।१८ ।  
रात्रावहनि चाविशेषेण रश्म्यनुसारी सन्नादित्यमण्डलं प्राप्नोतीति सिद्धान्तपक्षप्रतिज्ञा  ॥१८॥  
  
  
  
____________________________________________________________________________________________  
  
  
स्तर्त् ब्स्व्भ्_४,२।१०।१९  
  
  
पूर्वपक्षमाशङ्कते सूत्रावयवेन--  
  
निशि नेति चेन्  । ब्ब्स्_४,२।१९अ ।  
सूत्रावयवान्तरेण निराकरोति---  
न सम्बन्धस्य यावद्देहभावित्वाद् दर्शयति च  । ब्ब्स्_४,२।१९ब् ।  
यावद्देहभावि हि शिराकिरणसम्पर्कः प्रमाणान्तरात्प्रतीयते  ।  
दर्शयति चैतमर्थं श्रुतिरप्यशेषेण  ।  
अमुष्मादादित्यात्प्रतायन्ते रश्मयस्त आसु नाडीषु सृप्ता भवन्ति य आभ्यो नाडीभ्यः प्रतायन्ते अविस्तार्यन्ते ते रश्मयो ऽमुष्मिन्नादित्ये सृप्ताः  ।  
प्रतापादिकार्यदर्शनादिति  ।  
आदिग्रहणेन चन्द्रापः सङ्गृह्यन्ते  ।  
चन्द्रमसा खल्वम्मयेन सम्बध्यमानानां सूरीणां भासां चन्द्रिकात्वम्  ।  
तस्मादप्यस्ति निशि सौर्यरश्मिप्रचार इति  ।  
ये त्याहुः--स यावत्क्षिप्येन्मनस्तावदादित्यं गच्छेदिति निरपेक्षश्रवणाद्रात्रौ प्रेते नास्ति रश्म्यपेक्षेति  ।  
तान्प्रत्याह--  
यदि च रात्रौ प्रेत इति  ।  
नह्येतद्विशिष्याधीयते ऽध्येतारः  ।  
ये तु मन्यन्ते विद्वानपि रात्रिप्रायणापराधेन नोर्ध्वमाक्रमत इति तान्प्रत्याह--  
अथ तु विद्वानपीति  ।  
नित्यवत्फलसम्बन्धेन विहिता विद्या न पाक्षिकफला युक्तेति  ।  
ये तु रात्रौ प्रेतस्य विदुषो ऽहरपेक्षां सूर्यमण्डलप्राप्तिराचक्षते तन्मतमाशङ्क्याह---  
अथापि रात्राविति  ।  
यावत्तावदुपबन्धेनानपेक्षा गतिः श्रुता  ।  
न चापेक्षा शक्यावगमा उपबन्धविरोधादिति  ॥१९॥  
  
  
  
  
  
____________________________________________________________________________________________  
  
  
स्तर्त् ब्स्व्भ्_४,२।११।२०  
  
  
अतश् चायने ऽपि दक्षिणे  । ब्ब्स्_४,२।२० ।  
अत एवेत्युक्तहेतुपरामर्श इत्याह--  
अत एव चोदीक्षानुपपत्तेरिति  ।  
पूर्वपक्षबीजमाह--  
उत्तरायणमरणप्राशस्त्य इति  ।  
अपनोदमाह--  
प्राशस्त्यप्रसिद्धिरिति  ।  
अतःपदपरामृष्टहेतुबलादविदुषो मरणं प्रशस्तमुत्तरायणे विदुषस्तूभयत्राप्यविशेषो विद्यासामर्थ्यादिति  ।  
विदुषो ऽपि च भीष्मस्योत्तरायणप्रतीक्षणमविदुष आचारं ग्राह-यति ऽयद्यदाचरति श्रेष्ठस्तत्तदेवेतरो जनःऽइति न्यायात्  ।  
आपूर्यमाणपक्षादित्याद्या च श्रुतिर्न कालविशेषप्रतिपत्त्यर्था, अपि त्वातिवाहिकीर्देवताः प्रतिपादयतीति वक्ष्यति  ।  
तस्मादविरोधः  ॥२०॥  
  
  
  
  
____________________________________________________________________________________________  
  
  
स्तर्त् ब्स्व्भ्_४,२।११।२१  
  
  
  
सूत्रान्तरावतरणाय चोदयति--  
ननु च यत्र काले त्विति  ।  
काल एवात्र प्राधान्येनोच्यते न त्वातिवाहिकी देवतेत्यर्थः  ।  
  
योगिनः प्रति च स्मर्येते स्मार्ते चैते  । ब्ब्स्_४,२।२१ ।  
  
स्मार्तीमुपासनां प्रत्ययं स्मार्तः कालभेदविनियोगः प्रत्यासत्तेः न तु श्रौतीं प्रतीत्यर्थः  ।  
अत्र यदि स्मृतौ कालभेदविधिः श्रुतौ चाग्निज्योतिरादिविधिस्तत्राग्न्यादीनामातिवाहिकतया विषयव्यवस्थया विरोधाभाव उक्तः  ।  
अथ तु प्रत्यभिज्ञानं तथापि यत्र काल इत्यत्रापि कालाभिधानद्वारेणातिवाहिक्य एव देवता उक्ता इत्यविरोध एवेति  ॥२१॥  
  
  
  
इति श्रीवाचस्पतिमिश्रविरचिते शारीरकभाष्यविभागे भामत्यां चतुर्थस्याध्यायस्य द्वितीयः पादः  ॥२ ॥ ॥  
  
  
  
____________________________________________________________________________________________  
____________________________________________________________________________________________  
  
  
  
  
चतुर्थे ऽध्याये तृतीयः पादः  
  
  
  
  
____________________________________________________________________________________________  
  
  
स्तर्त् ब्स्व्भ्_४,३।१।१  
  
  
अर्चिरादिना तत्प्रथितेः  । ब्ब्स्_४,३।१ ।  
  
भिन्नप्रकरणस्थत्वाद्भिन्नोपासनयोगतः ।  
अनपेक्षा मिथो मार्गस्त्वरातो ऽवधृतेरपि ॥  
गन्तव्यमेकं नगरं प्रति वक्रेणाध्वना  गतिमपेक्ष्य ऋजुनाध्वना गतिस्त्वरावती  कल्प्यते ।  
एकमार्गत्वे तु कमपरमपेक्ष्य त्वरा स्यात् ।  
अथ तैरेव रश्मिभिरित्यवधारणं नोपपद्यते पथ्यन्तरस्य निवर्तनीयस्याभावात्तस्मात्परानपेक्षा एवैते पन्थान एकब्रह्मलोकप्राप्त्युपाया व्रीहियवाविव विकल्पेरन्निति प्राप्ते प्रत्युच्यते-एकत्वे ऽपि पथो ऽनेकपर्वसङ्गमसम्भवात् ।  
गौरवान्नैव नानात्वं प्रत्यभिज्ञानलिङ्गतः ॥  
सपर्वा हि पन्था नगरादिकमेकं गन्तव्यं प्रापयति नाभागः ।  
तत्र किमेते  रश्म्यहर्वायुसूर्यादयो ऽध्वनः पर्वाणः सन्तो ऽध्वनैकेन युज्यन्ते, आहो यथायथमध्वानमपि भिन्दन्तीति  सन्देहे ऽभेदे ऽप्यध्वनो भागभेदोपपत्तेर्न भागिभेदकल्पनोचिता, गौरवप्रसङ्गात् ।  
एकदेशप्रत्यभिज्ञानाच्च विशेषणविशेष्यभावोपपत्तेर्नानेकाध्वकल्पना ।  
अथैतैरेव रश्मिभिरित्यवधारणं न तावदर्थान्तरनिवृत्त्यर्थं तत्प्रापकैरेव वाक्यान्तरैर्विरोधात्, तस्मादन्यानपेक्षामस्यावधारयतीति वक्तव्यम् ।  
न चैकं वाक्यमप्राप्तमध्वानं प्रापयति तस्य चानपेक्षतां  प्रतिपादयतीत्यर्थद्वयाय पर्याप्तं, तस्माद्विधिसामर्थ्यप्राप्तमयोगव्यवच्छेदमेवकारो ऽनुवदतीति युक्तम् ।  
त्वरावचनं चेति ।  
न खल्वेकस्मिन्नेव गन्तव्ये पथिभेदमपेक्ष्य त्वरावकल्प्यते किन्तु गन्तव्यभेदादपि तदुपपत्तिः ।  
यथा कश्मीरेभ्यो मथुरां क्षिप्रं याति चैत्र इति तथेहाप्यन्यतः कुतश्चिद्गन्तव्यादनेनोपायेन ब्रह्मलोकं क्षिप्रं प्रयातीति ।  
भूयांस्यर्चिरादिश्रुतौ मार्गपर्वाणीति ।  
अयमर्थः-एकत्वात्प्राप्तव्यस्य ब्रह्मलोकस्याल्पपर्वणा  मार्गेण तत्प्राप्तौ सम्भवन्त्यां बहुमार्गोपदेशो व्यर्थः प्रसज्यते ।  
तत्र चेतनस्याप्रवृत्तेः ।  
तस्माद्भूयसां पर्वणामविरोधेनाल्पानां तदनुप्रवेश एव युक्त इति  ॥१॥  
  
  
  
  
  
____________________________________________________________________________________________  
  
  
स्तर्त् ब्स्व्भ्_४,३।२।२  
  
  
वायुम् अब्दाद् अविशेषविशेषाभ्याम्  । ब्ब्स्_४,३।२ ।  
ऽश्रुत्याद्यभावे पाठस्य  क्रमं प्रति नियन्तृता ।  
ऊर्ध्वाक्रमणमात्रे  च श्रुता वायोर्निमित्तता ॥  
ऽ ऽस वायुमागच्छति तस्मै  स तत्र विजिहीते यथा रथचक्रस्य  खं तेन  स ऊर्ध्वमाक्रमतेऽइति हि वायुनिमित्तमूर्ध्वाक्रमणं श्रुतं न तु वायुनिमित्तमादित्यगमनं ऽस आदित्यं गच्छतिऽइत्यादित्यगमनमात्रप्रतीतेः ।  
नच तेनेत्यनन्तरश्रुतोर्ध्वीक्रमणक्रियासम्बन्धि निराकाङ्क्षमादित्यगमनक्रिययापि सम्बन्द्धुमर्हति ।  
न चादित्यागमनस्य तेनेति विना काचिदनुपपत्तिर्येनान्यसम्बद्धमप्यनुषज्यते ।  
तत्राग्निलोकमागच्छति स वायुलोकमित्यादिसन्दर्भगतस्य पाठस्य क्वचिन्नियामकत्वेन कॢप्तसामर्थ्यादग्निवायुवरुणक्रमनियामकश्रुत्याद्यभावादिति प्राप्ते प्रत्युच्यते-ऊर्ध्वशब्दो न लोकस्य कस्यचित्प्रतिपादकः ।  
तद्भेदापेक्षया युक्तमादित्येन विशेषणम् ॥  
भवेदेतदेवं यद्यूर्ध्वशब्दात्कश्चिल्लोकभेदः प्रतीयेत  स तूपरिदेशमात्रवाची लोकभेदाद्विनापर्यवस्यंल्लोकभेदवाचिनादित्यपदेनादित्ये व्यवस्थाप्यते ।  
तथा चादित्यलोकगमनमेव वायुनिमित्तमिति श्रौतक्रमनियमे, पाठः पदार्थमात्रप्रदर्शनार्थो न तु क्रमाय प्रभवति श्रुतिविरोधादिति सिद्धम् ।  
वाजसनेयिनां  संवत्सरलोको न पठ्यते छान्दोग्यानां देवलोको न  पठ्यते तत्रोभयानुरोधादुभयपाठे  माससम्बन्धात्संवत्सरः पूर्वः पश्चिमो देवलोकः ।  
नहि मासो देवलोकेन सम्बध्यते किन्तु  संवत्सरेण ।  
तस्मात्तयोः परस्परसम्बन्धान्मासारभ्यत्वाच्च  संवत्सरस्य मासानन्तर्ये  स्थिते देवलोकः संवत्सरस्य परस्ताद्भवति ।  
तत्रादित्यानन्तर्याय वायोः  संवत्सरादित्यस्य स्थाने देवलोकाद्वायुमिति पठितव्यम् ।  
वायुमब्दादिति तु सूत्रमत्रापि वाचकमेव ।  
तथापि संवत्सरात्पराञ्चमादित्यादर्वाञ्चं वायुमभिसम्भवन्तीति छान्दोग्यपाठमात्रापेक्षयोक्तं, तदिदमाह-वायुमब्दादिति त्विति ॥२॥  
  
  
  
  
  
____________________________________________________________________________________________  
  
  
स्तर्त् ब्स्व्भ्_४,३।३।३  
  
  
तडितो ऽधि वरुणः सम्बन्धात्  । ब्ब्स्_४,३।३ ।  
तडिदन्ते ऽर्चिराद्ये ऽध्वन्यप्पतिस्तडितः परः ।  
तत्सम्बन्धात्तथेन्द्रादिरप्पतेः पर ईष्यते ॥  
आगन्तूनां निवेशो ऽन्ते स्थानाभावात्प्रसाधितः ।  
तथा  चेन्द्रादिरागन्तुः पठ्यते  चाप्पतेः परः ॥३॥  
  
  
  
  
  
____________________________________________________________________________________________  
  
  
स्तर्त् ब्स्व्भ्_४,३।४।४  
  
  
आतिवाहिकास् तल्लिङ्गात्  । ब्ब्स्_४,३।४ ।  
मार्गचिह्नसरूपत्वाच्चिह्नान्येवार्चिरादयः ।  
भर्तृभोगभुवो वा स्युर्लोकत्वान्नातिवाहिकाः ॥  
अर्चिरादिशब्दा हि ज्वलनादावचेतनेषु निरूढवृत्तयो लोके ।  
न चैषां त्वावधिकानामिव  नियमवती संवहनस्वरूपा स्वतनन्त्रक्रिया बुद्धिपूर्वा सम्भवत्यचेतनानाम् ।  
तस्माल्लोकशब्दवाच्यत्वाद्भर्तुर्जीवात्मनो भोगभूमय एवेति मन्यामहे ।  
अपि चार्चिष इत्यस्मादपादानां प्रतीयते ।  
न  हेतुर्नागुणे  हेतौ पञ्चमी दृश्यते क्वचित् ॥  
जाड्याद्बद्ध  इत्यादिषु गुणवचनेषु  जाड्यादिषु हेतुपञ्चमी दृष्टा ।  
न चार्चिरादिशब्दा गुणवाचिनो येन पञ्चम्या तेषां वहनं  प्रति हेतुत्वमुच्यते ।  
अपादानत्वं चाचेतनेष्वप्यस्तीति नातिवाहिकाः ।  
न  चामानवस्य  पुरुषस्य विद्युदादिषु वोढृत्वदर्शनादर्चिरादीनामपि वोढृत्वमुन्नेयम् ।  
यावद्वचनं हि वाचनिकं न तदवाच्ये सञ्चारयितुमुचितम् ।  
अपि चार्चिरादीनां वोढृत्वे विद्युदादीनामपि वोढृत्वान्नामानवः पुरुषो वोढा श्रूयेत ।  
यतः श्रूयते ततो ऽवगच्छामो विद्युदादिवन्नार्चिरादीनां वोढृत्वमिति ।  
तस्माद्भोगभूमय एवार्चिरादयो नातिवाहिका इति प्राप्ते प्रत्युच्यते-सम्पिण्डकरणानां हि  सूक्ष्मदेहवतां गतौ ।  
न स्वातन्त्र्यं न चाग्न्याद्या नेतारो ऽचेतनास्तु ते ॥  
ईदृशी हि नियमवती गतिः स्वयं वा प्रेक्षावतो ऽप्रेक्षावतो वा प्रेक्षावत्प्रयुक्तस्य ।  
न तावद्विगलितस्थूलकलेवराः सूक्ष्मदेहवन्तः  सम्पिण्डितकरणग्रामा उत्क्रान्तिमन्तो जीवात्मानो मत्तमूर्च्छिचवत्स्वयं  प्रेक्षावन्तो यदेवं  स्वातन्त्र्येण गच्छेयुस्तद्यद्यर्चिरादयो ऽपि मार्गचिह्नानि वा शमीकारस्करादिवद्भोगभूमयो वा सुमेरुशैलेलावृत्तादिवदुभयथाप्यचेतनतया न नयनं  प्रत्येषामस्ति  स्वातन्त्र्यम् ।  
न चैतेभ्यो ऽन्यस्य चेतनस्य नेतुः कल्पना सति श्रुतानां चैतन्यसम्भवे ।  
नच परमेश्वर एवास्तु नेतेति युक्तम् ।  
तस्यात्यन्तसाधारणतया लोकपालग्रहादीनामकिञ्चित्करत्वात् ।  
तस्माद्व्यवस्थित एव  परमेश्वरस्य  सर्वाध्यक्षत्वे यथा यथात्वं  लोकपालादीनां स्वातन्त्र्यमेवमिहाप्यर्चिरादीनामातिवाहिकत्वमेव दर्शनानुसाराच्छब्दार्थ इति युक्तम् ।  
इममेवार्थममानवपुरुषातिवाहनलक्षणं  लिङ्गमुपोद्वलयतीत्युक्तम् ।  
अनवस्थितत्वादर्चिरादीनामिति ।  
अवस्थितं हि मार्गचिह्नं भवत्यव्यभिचारान्नानवस्थितं व्यभिचारादिति ।  
अर्चिष इति च हेतौ पञ्चमी नापादाने ।  
गुणत्वं चाश्रिततया ।  
नच वैशेषिकपरिभाषया नियम आस्थेयो लोकविरोधात् ।  
अपिच ते ऽर्चिरभिसम्भवन्तीति सम्बन्धमात्रमुक्तमिति  ।  
सामान्यवचने  शब्दे विशेषाकाङ्क्षिणि स्फुटम्  ।  
यद्विशेषपदं तेन तत्सामान्यं नियम्यते ॥  
यथा ब्राह्मणमानय भोजयितव्य इति तद्विशेषापेक्षायां यदा तत्सन्निधावुपनिपतति पदं कण्ठादि(?) तदा तेनैतन्नियम्यते एवमिहापीति  ॥४ ॥  
  
  
  
  
____________________________________________________________________________________________  
  
  
स्तर्त् ब्स्व्भ्_४,३।४।५  
  
  
उभयव्यामोहात् तत् सिद्धेः  । ब्ब्स्_४,३।५ ।  
  
  
  
  
____________________________________________________________________________________________  
  
  
स्तर्त् ब्स्व्भ्_४,३।४।६  
  
  
वैद्युतेनैव ततस् तच्छ्रुतेः  । ब्ब्स्_४,३।६ ।  
विद्युल्लोकमागतो ऽमानवः पुरुषो वैद्युतस्तेनैव न तु वरुणादिना  स्वयमुह्यते  ।  
तच्छ्रुतेस्तस्यैव स्वयं वोढृत्वश्रुतेः  ।  
वरुणादयस्तु तत्साहायके वर्तमाना वोढारो भवन्तीति च वैषम्यं न वोढृत्वे इति सर्वमवदातम्  ॥६॥  
  
पाठक्रमादर्थक्रमो बलवानितियथार्थक्रमं पठ्यन्ते सूत्राणि-परं जैमिनिर्मुख्यत्वात्  ।  
स एतान् ब्रह्म गमयतीति विचिकित्स्यते  ।  
किं परं ब्रह्म गमयत्याहोस्विदपरं कार्यं ब्रह्मेति  ।  
मुख्यत्वादमृतप्राप्तेः परप्रकरणादपि  ।  
गन्तव्यं जैमिनिर्मेने परमेवार्चिरादिना ॥  
ब्रह्म गमयतीत्यत्र हि नपुंसकं ब्रह्मपदं परस्मिन्नेव ब्रह्मणि निरूढत्वादनपेक्षतया मुख्यमिति सति सम्भवे न कार्ये ब्रह्मणि गुणकल्पनया व्याख्यातुमुचितम्  ।  
अपि चामृतत्वफलावर्तिर्न कार्यब्रह्मप्राप्तौ युज्यते  ।  
तस्य कार्यत्वेन मरणधर्मवत्त्वात्  ।  
किञ्च तत्र तत्र परमेव ब्रह्म प्रकृत्य प्रजापतिसद्मप्रतिपत्त्यादय उच्यमाना नापरब्रह्मविषया भवितुमर्हन्ति प्रकरणविरोधात्   ।  
न च परस्मिन्त्सर्वगते गतिर्नोपपद्यते प्राप्तत्वादिति युक्तम्  ।  
प्राप्तेपि हि  प्राप्तिफला गतिर्दृश्यते  ।  
यथैकस्मिन्न्यग्रोधपादपे मूलादग्रमग्राच्च मूलं गच्छतः शाखामृगस्यैकेनैव न्यग्रोधपादपेन निरन्तरं संयोगविभागा भवन्ति  ।  
न चैते तदवयवविषयी न तु न्यग्रोधविषया इति  साम्प्रतं तथा सति न शाखामृगो न्यग्रोधेन युज्यते  ।  
न्यग्रोधावयवस्य तदवयवयोगात्  ।  
एवं दृश्यमानानामपि तदवयवानां न योगस्तदवयवयोगात्तदन्तेन क्रमेण तदवयवेषु परमाणुषु व्यवतिष्ठते  ।  
ते चातीन्द्रिया इति कस्मिन्नु नामायमनुभवपद्धतिमध्यास्तां संयोगतपस्वी  ।  
तस्मादकामेनाप्यनुभवानुरोधेन प्राप्त एव प्राप्तिफलत्वावगतिरेषितव्या  ।  
तद्ब्रह्म प्राप्तमपि प्राप्तिफलायावगतेगोचरो भविष्यति  ।  
ब्रह्मलोकेष्विति च बहुवचनमेकस्मिन्नपि प्रयोगसाधुतामात्रेण गमयितव्यम्  ।  
लोकशब्दश्चालोकने प्रकाशे वर्तयितव्यो न तु  सन्निवेशवति देशविशेषे  ।  
तस्मात् परब्रह्मप्राप्त्यर्थं गत्युपदेशसामर्थ्यादयमर्थो भवति  ।  
यथा विद्याकर्मवशादर्चिरादिना गतस्य सत्यलोकमतिक्रम्य परं जगत्कारणं ब्रह्म  लोकमालोकं स्वयं प्रकाशकमिति यावत्  ।  
प्राप्तस्य तत्रैव लिङ्गं प्रलीयते न तु गतिमेवम्भूतां विना लिङ्गप्रविलय इति  ।  
अत एव श्रुतिः- पुरुषमाणाः पुरुषं प्राप्यास्तं गच्छन्ति  ।  
तदनेनाभिसन्धिना परं ब्रह्म गमयत्यमानव इति मेने जैमिनिराचार्यः  ।  
  
  
  
  
____________________________________________________________________________________________  
  
  
स्तर्त् ब्स्व्भ्_४,३।५।७  
  
  
कार्यं बादरिरस्य गत्युपपत्तेः  । ब्ब्स्_४,३।७ ।  
  
तत्त्वदर्शीं बादरिर्ददर्श- कार्यमप्राप्तपूर्वत्वादप्राप्तप्रापणी गतिः  ।  
प्रापयेद्ब्रह्म न परं प्राप्तत्वाज्जगदात्मकम् ॥  
तत्त्वमसिवाक्यार्थसाक्षात्कारात्प्राक्किल जीवात्माविद्याकर्मवासनाद्युपाध्यवच्छेदाद्वस्तुतो ऽनवच्छिन्नो ऽवच्छिन्नमिवाभिन्नो ऽपि लोकेभ्यो भिन्नमिवात्मानमभिमन्यमानः स्वरूपादन्यानप्राप्तानर्चिरादींल्लोकान्गत्याप्नोतीति युज्यते  ।  
अद्वैतब्रह्मतत्त्वसाक्षात्कारवतस्तु विगलितनिखिलप्रपञ्चावभासविभ्रमस्य न गन्तव्यं न गतिर्न गमयितार इति किं केन सङ्गतम्  ।  
तस्मादनिदर्शनं न्यग्रोधसंयोगविभागा न्ययग्रोधवानरतद्गतितत्संयोगविभागानां मिथो भेदात्  ।  
नच तत्रापि प्राप्तप्राप्तिः कर्मजेन हि विभागेन निरुद्धायां पूर्वप्राप्तावप्राप्तस्यैवोत्तरप्राप्तेरुत्पत्तेः  ।  
एतदपि वस्तुतो विचारसहतया सर्वमनिर्वचनीयं विजृम्भितमविद्यायाः समुत्पन्नाद्वैततत्त्वसाक्षात्कारो न विद्वानभिमन्यते  ।  
विदुषो ऽपि देहपातात्पूर्वं  स्थितप्रज्ञस्य यथाभासमात्रेण सांसारिकधर्मानुवृत्तिरभ्युपेयते एवमालिङ्गशरीरपाताद्विदुषस्तद्धर्मानुवृत्तिः  ।  
  
तथाचाप्राप्तप्राप्तेर्गत्युपपत्तिस्तद्देशप्राप्तौ  च लिङ्गदेहनिवृत्तेर्मुक्तिः श्रुतिप्रामाण्यादिति चेत्  ।  
न  ।  
परविद्यावत उत्क्रान्तिप्रतिषेधात् ऽब्रह्मैव  सन्ब्रह्माप्येति न तस्मात्प्राणा उत्क्रामन्ति अत्रैव समवनीयन्तेऽइति  ।  
यथा विद्याब्रह्मप्राप्त्योः समानकालता  श्रूयते- ऽब्रह्म वेद ब्रह्मैव भवतिऽ ऽआनन्दं ब्रह्मणो विद्वान्न बिभेतिऽ ऽतदात्मानमेव वेदाहं ब्रह्मास्मीति तत्सर्वमभवत्ऽ ऽतत्र को मोहः कः शोक एकत्वमनुपश्यतःऽइति पौर्वापर्याश्रवणात् परविद्यावतो मुक्तिं प्रति नोपायान्तरापेक्षेति लक्ष्यते ऽभिसन्धिः श्रुतेः ।  
उपपन्नं चैतत्  ।  
न खलु ब्रह्मैवेदं विश्वमहं ब्रह्मास्मीति परिभावनाभुवा जीवात्मनो ब्रह्मभावसाक्षात्कारेणोन्मूलितायामनवयवेनाविद्यायामस्ति गन्तव्यगन्तृविभागो विदुषस्तदभावे कथमयमर्चिरादिमार्गे प्रवर्तेत  ।  
नच छायामात्रेणापि सांसारिकधर्मानुवृत्तिस्तत्र प्रवृत्त्यङ्गं यादृच्छिकप्रवृत्तेः  ।  
श्रद्धाविहीनस्य दृष्टार्थानि कर्माणि फलन्ति न फलन्ति च  ।  
अदृष्टार्थानां तु फले का कथेत्युक्तं प्रथमसूत्रे  ।  
न चार्चिरादिमार्गभावनायाः परब्रह्मप्राप्त्यर्थमविदुषः प्रत्युपदेशस्तथा च कर्मान्तरेष्विव नित्यादिषु तत्रापि स्यात्तस्य  प्रवृत्तिरपि साम्प्रतम्  ।  
विकल्पासहत्वात्  ।  
किमियं परविद्यानपेक्षा परब्रह्मप्राप्तिसाधनं तदपेक्षा वा  ।  
न तावदनपेक्षा ऽतमेव विदित्वातिमृत्युमेति नान्यः पन्था विद्यते ऽयनायऽइति परब्रह्मविज्ञानादन्यस्याध्वनः साक्षात्प्रतिषेधात्  ।  
परविद्यापेक्षत्वे तु मार्गभावनायाः किमियं विद्याकार्ये मार्गभावना साहायकमाचरत्यथ विद्योत्पादे  ।  
न तावद्विद्याकार्ये तया सह तस्या  द्वैताद्वैतगोचरतया मिथो विरोधेन सहासम्भवात्  ।  
नापि यज्ञादिवद्विद्योत्पादे साक्षात्ब्रह्मप्राप्त्युपायत्वश्रवणादेतान्ब्रह्म गमयतीति  ।  
यज्ञादेस्तु विविदिषासंयोगेन श्रवणाद्विद्योत्पादाङ्गत्वम्  ।  
तस्मादुपन्यस्तबहुश्रुत्यनुरोधादुपपत्तेश्च ब्रह्मशब्दो ऽसम्भवन्मुख्यवृत्तिर्ब्रह्मसामीप्यादपरब्रह्मणि लक्षणया नेतव्यः  ।  
तथाच लोकेष्विति बहुवचनोपपत्तेः कार्यब्रह्मलोकस्य  ।  
परस्य त्वनवयवतया तद्द्वारेणाप्यनुपपत्तेः  ।  
लोकत्वं चेलावृत्तादिवत्सन्निवेशविशेषवति भोगभूमौ निरूढं न कथञ्चिद्योगेन प्रकाशे व्याख्यातं भवति  ।  
तस्मात्साधुदर्शी स भगवान्बादरिरसाधुदर्शी जैमिनिरिति सिद्धम्  ।  
अप्रामाणिकानां बहुप्रलापाः सर्वगतस्य द्रव्यस्य गुणाः सर्वगता एव चैतन्यानन्दादयश्च गुणिनः परमात्मनो भेदाभेदवन्तो गुणा इत्यादयो दूषणायानुभाष्यमाणा अप्यप्रामाणिकत्वमावहन्त्यस्माकमित्युपेक्षिताः  ।  
ग्रन्थयोजना तुप्रत्यगात्मत्वाच्च गन्तॄणां प्रतिप्रति अञ्चति गच्छतीति प्रत्यक् प्रतिभाववृत्ति ब्रह्म तदात्मत्वाद्गन्तॄणां जीवात्मनामिति  ।  
गौणी त्वन्यत्रेति  ।  
यौगिक्यपि हि योगगुणापेक्षया गौण्येव  ।  
विशुद्धोपाधिसम्बन्धमिति  ।  
मनोमयत्वादयः कल्पनाः कार्याः  ।  
कार्यत्वादविशुद्धा अपि श्रेयोहेतुत्वाद्विशुद्धाः  ।  
प्रतिसञ्चरो महाप्रलयः प्रतिपत्त्यभिसन्धिः प्रतिपत्तिर्गतिः पदेर्गत्यर्थत्वात्  ।  
अभिसन्धिस्तात्पर्यम्  ।  
यस्य ब्रह्मणो नामाभिधानं यश इति  ।  
पूर्ववाक्यविच्छेदेनेति  ।  
श्रुतिवाक्ये बलीयसी प्रकरणात्  ।  
सगुणे ऽपि च ब्रह्मणीति  ।  
प्रशंसार्थमित्यर्थः  ।  
चोदयति-ननु गतस्यापि पारमार्थिकी गन्तव्यता देशान्तरविशिष्टस्येति  ।  
न्यग्रोधवानरदृष्टान्त उपपादितः  ।  
परिहरति-न ।  
प्रतिषिद्धसर्वविशेषत्वाद्ब्रह्मण इति  ।  
अयमभिसन्धिः-यथातथा न्यग्रोधावयवी परिणामवानुपजनापायधर्मभिः कर्मजैः संयोगविभागैः संयुज्यतामयं पुनः परमात्मा निरस्तनिखिलभेदप्रपञ्चः कूटस्थनित्यो न न्यग्रोधवत्संयोगविभागभाग् भवितुमर्हति  ।  
काल्पनिकसंयोगविभागस्तु काल्पनिकस्यैव कार्यब्रह्मलोकस्योपपद्यते न परस्य  ।  
शङ्कते-जगदुत्पत्तिस्थितिप्रलयहेतुत्वश्रुतेरिति  ।  
नह्युत्पत्त्यादिहेतुभावो ऽपरिणामिनः सम्भवति तस्मात्परिणामीति  ।  
तथा च भाविकमस्योपपद्यते गन्तव्यत्वमित्यर्थः  ।  
निराकरोति-न  ।  
विशेषनिराकरणश्रुतिनामिति  ।  
विशेषनिराकरणं समस्तशोकादिदुःखशमनतया पुरुषार्थफलवत्  ।  
अफलं तूत्पत्त्यादिविधानम्  ।  
तस्मात्फलवतः सन्निधावाम्नायमानं तदर्थमेवोच्यत इत्युपपत्तिः  ।  
तद्विजिज्ञासस्वेति च श्रुतिः  ।  
तस्माच्छ्रुत्युपपत्तिभ्यां निरस्तसमस्तविशेषब्रह्मप्रतिपादनपरो ऽयमाम्नायो न तूत्पत्त्यादिप्रतिपादनपरः  ।  
तस्मान्न गतिस्तात्त्विकी  ।  
अपि चेयं गतिर्न विचारं सहत इत्याह-गतिकल्पनायां चेति  ।  
अन्यानन्यत्वीश्रयाववयवविकारपक्षौ  ।  
अन्यो वात्यन्तम्  ।  
अथ कस्मादात्यन्तिकमनन्यत्वं न कल्प्यत इत्यत आह-अत्यन्ततादात्म्य इति  ।  
मृदात्मतया हि स्वभावेन घटादयो भावास्तद्विकारा व्याप्ताः, तदभावे न भवन्ति शिंशपेव वृक्षत्वाभाव इति  ।  
विकारावयवपक्षयोश्च तद्वतः सह विकारावयवैःस्थिरत्वादचलत्वाद्ब्रह्मणः संसारलक्षणं गमनं विकारावयवयेरनुपपन्नम्  ।  
नहि स्थिरात्मकमस्थिरं भवति  ।  
अन्यानन्यत्वे अपि चैकस्य विरोधादसम्भवन्ती इति भावः  ।  
अथान्य एव जीवो ब्रह्मणः  ।  
तथाच ब्रह्मण्यसंसरत्यपि जीवस्य संसारः कल्प्यत इति  ।  
एतद्विकल्प्य दूषयति-सो ऽणुरिति  ।  
मध्यमपरिमाणत्व इति  ।  
मध्यमपरिमाणानां घटादीनामनित्यत्वदर्शनात्  ।  
न ।  
मुख्यैकत्वेति  ।  
भेदाभेदयोर्विरोधिनोरेकत्रासम्भवाद्बुद्धिव्यपदेशभेदादर्थभेदः  ।  
अयुतसिद्धतयोपचारेणाभिन्नमुच्यत इत्यमुख्यमस्यैकत्वमित्यर्थः  ।  
अपिच जीवानां ब्रह्मावयवत्वपरिणामात्यन्तभेदपक्षेषु तात्त्विकी संसारितेति मुक्तौ स्वभावहानाज्जीवानां विनाशप्रसङ्गः  ।  
ब्रह्मविवर्तत्वे तु ब्रह्मैवैषां स्वभावः प्रतिबिम्बानामिव बिम्बं तच्चाविनाशीति न जीवविनाश इत्याह-सर्वेष्वेतेष्विति  ।  
मतान्तरमुपन्यस्यति दूषयितुम्-यत्तु कैश्चिज्जल्प्यते विनैव ब्रह्मज्ञानन्नित्यनैमित्तिकानीति  ।  
यथा हि कफनिमित्तो ज्वर उपात्तस्य कफस्य विशेषणादिभिः प्रक्षये कफान्तरोत्पत्तिनिमित्तदध्यादिवर्जने प्रशान्तो ऽपि न पुनर्भवति  ।  
एवं कर्मनिमित्तो बन्ध उपात्तानां कर्मणामुपभोगात्प्रक्षये प्रशाम्यति  ।  
कर्मान्तरामणां च बन्धहेतूनामननुष्ठानात्कारणाभावे कार्यानुपपत्तेर्बन्धाभावात्स्वभावसिद्धो मोक्ष आरोग्यमिव  ।  
उपात्तदुरितनिबर्हणाय च नित्यनैमित्तिककर्मानुष्ठानाद्दुरितनिमित्तप्रत्यवायो न भवति  ।  
प्रत्यवायानुत्पत्तौ च स्वस्थस्वान्तो न निषिद्धान्याचरेदिति  ।  
तदेतद्दूषयति-तदसत्  ।  
प्रमाणाभावादिति  ।  
शास्त्रं खल्वस्मिन्प्रमाणं तच्च मोक्षमाणस्यात्मज्ञानमेवोपदिशति नतूक्तमाचारम्  ।  
न चात्रोपपत्तिः प्रभवति  संसारस्यानादितया कर्माशयस्याप्यसङ्ख्येयस्यानियतविपाककालस्य भोगेनोच्छेत्तुमशक्यत्वादित्याह-न चैतत्तर्कयितुमपीति  ।  
चोदयति-स्यादेतदिति  ।  
नित्येति  ।  
परिहरति-तन्न विरोधाभावादिति  ।  
यदि हि नित्यनैमित्तिकानि कर्माणि सुकृतमपि दुष्कृतमिव निर्वहेयुस्ततः काम्यकर्मोपदेशा दत्तजलाञ्जलयः प्रसज्येरन्  ।  
नह्यस्ति कश्चिच्चातुर्वर्ण्ये चातुराश्रम्ये वा यो न नित्यनैमित्तिकानि कर्माणि करोति  ।  
तस्मान्नैषां सुकृतविरोधितेति  ।  
अभ्युच्चयमात्रमाह-नच नित्यनैमित्तिकानुष्ठानादिति  ।  
न चासति  सम्यग्दर्शने इति  ।  
सम्यग्दर्शी हि विरक्तः काम्यनिषिद्धे वर्जयन्नपि प्रमादादुपनिपतिते तेनैवसम्यग्दर्शनेन क्षपयति  ।  
ज्ञानपरिपाके च न करोत्येव अज्ञस्तु निपुणो ऽपि प्रमादात्करोति  ।  
कृते च न क्षपयितुं क्षमत इति विशेषः  ।  
न चानभ्युपगम्यमाने ज्ञानगम्ये ब्रह्मात्मत्व इति  ।  
कर्तृत्वभोक्तृत्वे समाक्षिप्तक्रियाभोगे ते चेदात्मनः स्वभावावधारिते न त्वारोपिते ततो न शक्यावपनेतुम्  ।  
नहि स्वभावाद्भावो ऽवरोपयितुं  शक्यो भावस्य विनाशप्रसङ्गात्  ।  
न च भोगो ऽपि सत्स्वभावः शक्यो ऽसत्कर्तुं, नो खलु नीलमनीलं शक्यं शक्रेणापि कर्तुं तदिदमुक्तं-स्वभावस्यापरिहार्यत्वादिति  ।  
समारोपितस्य त्वनिर्वचनीयस्य तत्स्वभावस्य शक्यस्तत्त्वज्ञानेनावरोपः कर्तुं सर्पस्येव रज्जुतत्त्वज्ञानेनेति भावः  ।  
भावमिममविद्वान्परिचोदयति-स्यादेतत्  ।  
कर्तृत्वभोक्तृत्वकार्यमिति  ।  
अप्रकाशितभावो यथोक्तमेव समाधत्ते-तच्च नेति  ।  
कर्तृत्वभोक्तृत्वयोर्निमित्तसम्बन्धस्य च शक्तिद्वारेण नित्यत्वाद्भविष्यति कदाचिदेषां समुदाचारो यतः  सुखदुःखे भोज्येते इति सम्भावनातः कुतः कैवल्यनिश्चय इत्यर्थः  ।  
भूयोनिरस्तमपि मतिद्रढिम्ने पुनरुपन्यस्य दूषयति-परस्मादनन्यत्वे ऽपीति  ।  
शेषमतिरोहितार्थम्  ॥७ ॥  
  
  
  
____________________________________________________________________________________________  
  
  
स्तर्त् ब्स्व्भ्_४,३।५।८-१४  
  
  
विशेषितत्वाच् च  । ब्ब्स्_४,३।८ ।  
सामीप्यात् तु तद्व्यपदेशः  । ब्ब्स्_४,३।९ ।  
कार्यात्यये तदध्यक्षेण सहातः परम् अभिधानात्  । ब्ब्स्_४,३।१० ।  
स्मृतेश् च  । ब्ब्स्_४,३।११ ।  
परं जैमिनिर् मुख्यत्वात्  । ब्ब्स्_४,३।१२ ।  
दर्शनाच् च  । ब्ब्स्_४,३।१३ ।  
न च कार्ये प्रतिपत्त्यभिसन्धिः  । ब्ब्स्_४,३।१४ ।  
  
  
  
  
____________________________________________________________________________________________  
  
  
स्तर्त् ब्स्व्भ्_४,३।६।१५  
  
  
अप्रतीकालम्बनान् नयतीति बादरायण उभयथा च दोषात् तत्क्रतुश् च  । ब्ब्स्_४,३।१५ ।  
  
अब्रह्मक्रतवो यान्ति यथा पञ्चाग्निविद्यया  ।  
ब्रह्मलोकं प्रयास्यन्ति प्रतीकोपासकास्तथा ॥  
सन्ति हि मनो ब्रह्मेत्युपासीतेत्याद्याः प्रतीकविषया विद्याः  ।  
तद्वन्तो ऽप्यर्चिरादिमार्गेण कार्यब्रह्मोपासका इव गन्तुमर्हन्ति ऽअनियमः सर्वासाम्ऽइत्यविशेषेण विद्यान्तरेष्वपि गतेरवधारणात्  ।  
न चैषां परब्रह्मविदामिव गत्यसम्भव इति  ।  
नच ब्रह्मक्रतव एव ब्रह्मलोकभाजो नातत्क्रतव इत्यप्येकान्तः  ।  
अतत्क्रतूनामपि पञ्चाग्निविदां तत्प्राप्तेः  ।  
न चैते न ब्रह्मक्रतवो मनो ब्रह्मेत्युपासीतेत्यादौ सर्वत्र ब्रह्मानुगमेन तत्क्रतुत्वस्यापि सम्भवात्  ।  
फलविशेषस्य ब्रह्मलोकप्राप्तावप्युपपत्तेः, तस्य सावयवतयोत्कर्षनिकर्षसम्भवादिति प्राप्ते प्रत्युच्यते- उत्तरोत्तरभूयस्त्वादब्रह्मक्रतुभावतः  ।  
प्रतीकोपासकान् ब्रह्मलोकं नामानवो नयेत् ॥  
भवतु पञ्चाग्निविद्यायामब्रह्मक्रतूनामपि ब्रह्मलोकनयनं, वचनात्  ।  
किमिव हि वचनं न कुर्यात् नास्ति वचनस्यातिभार इह तु तदभावात्  ।  
ऽतं यथायथोपासते तदेव भवतिऽइति श्रुतेरौत्सर्गिक्यान्नासति विशेषवचने ऽपवादो युज्यते  ।  
नच प्रतीकोपासको ब्रह्मोपास्ते सत्यपि ब्रह्मेत्यनुगमे  ।  
किन्तु नामादिविशेषं ब्रह्मरूपतया  ।  
तथा खल्वयं नामादितन्त्रो न ब्रह्मतन्त्रः  ।  
आश्रयान्तरप्रत्ययस्याश्रयान्तरे प्रक्षेपः प्रतीक इति हि वृद्धाः  ।  
ब्रह्माश्रयश्च प्रत्ययो नामादिषु प्रक्षिप्त इति नामतन्त्रः  ।  
तस्मान्न तदुपासको ब्रह्मक्रतुः किन्तुनामादिक्रतुः  ।  
न च ब्रह्मक्रतुत्वे नामाद्युपासकानामविशेषादुत्तरोत्तरोत्कर्षः सम्भवी  ।  
नच ब्रह्मक्रतुस्तदवयवक्रतुर्येन तदवयवापेक्षयोत्कर्षो वर्ण्येत  ।  
तस्मात्प्रतीकालम्बनान्विदुषो वर्जयित्वा सर्वानन्यान्विकारालम्बनान्नयत्यमानवो ब्रह्मलोकम्  ।  
न ह्येवमुभयथाभाव उभयथार्थत्वे कांश्चित्प्रतीकालम्बनान्न नयति विकारलम्बनान्विदुषस्तु नयतीत्यभ्युपगमे कश्चिद्दोषो ऽस्ति ऽअनियमः सर्वासाम्ऽइत्यस्य न्यायस्येति सर्वमवदातम्  ॥१५॥  
  
  
  
____________________________________________________________________________________________  
  
स्तर्त् ब्स्व्भ्_४,३।६।१६  
  
  
विशेषं च दर्शयति  । ब्ब्स्_४,३।१६ ।  
  
  
इति श्रीवाचस्पतिमिश्रविरचिते भगवत्पादभाष्यविभागे भामत्यां चतुर्थस्याध्यायस्य तृतीयः पादः  ॥३॥  
  
  
  
____________________________________________________________________________________________  
____________________________________________________________________________________________  
  
  
  
चतुर्थे ऽध्याये चतुर्थः पादः  ।  
  
  
  
  
____________________________________________________________________________________________  
  
  
स्तर्त् ब्स्व्भ्_४,४।१।१  
  
  
सम्पद्याविर्भावः स्वेन शब्दात्  । ब्ब्स्_४,४।१ ।  
प्रागभूतस्य निष्पत्तौ कर्तृत्वं न सतो यतः  ।  
फलत्वेन प्रसिद्धेश्च मुक्ते रूपान्तरोद्भवः  ।  
अभूतस्य घटादेर्भवनं निष्पत्तिर्न पुनरत्यन्तसतो ऽसतो वा  ।  
न जातु गगनतत्कुसुमे निष्पद्येते  ।  
स्वरूपावस्थानं चेदात्मनो मुक्तिर्न सा निष्पद्येत, तस्य गगनवदत्यन्तसतः प्रागसत्त्वाभावात्  ।  
न चास्य बन्धाभावो निष्पद्यते, तस्य तुच्छस्वभावस्य कार्यत्वेनातुच्छत्वप्रसङ्गात्  ।  
फलत्वप्रसिद्धेश्च मोक्षस्याकार्यस्य फलत्वानवकल्पनादागन्तुना रूपेण केनचिदुत्पत्तौ  स्वेनेति प्राप्तमनूद्यत इति प्राप्ते ऽभिधीयते-सम्भवत्यर्थवत्त्वे हि नानर्थक्यमुपेयते  ।  
बन्धस्य सदसत्त्वाभ्यां रूपमेकं विशिष्यते ॥  
अनधिगतावबोधनं हि प्रमाणं शाब्दमगत्या कथञ्चिदनुवादतया वर्ण्यते  ।  
सकलसांसारिकधर्मापेतं तु प्रसन्नमात्मरूपमप्रसन्नात्तस्मादेव रूपाद्व्यावृत्तमनधिगतमवबोधयन्नानुवादो युज्यते  ।  
न चास्य निष्पत्त्यसम्भवः, सत इव घटादेः सांव्यवहारिकेण प्रमाणेन बन्धविगमस्यापि निष्पत्तेर्लोकसिद्धत्वात्  ।  
विचारासहतया त्वसिद्धिरुभयत्रापि तुल्या  ।  
न ह्यसदुत्पत्तुमर्हतीत्यसकृदावेदितम्  ।  
अन्धो भवतीति स्वप्नावस्था दर्शिता बाह्येन्द्रियव्यापाराभावात्  ।  
रोदितीव जाग्रदवस्था दुःखशोकाद्यात्मकत्वात्  ।  
विनाशमेवापीत इति  सुषुप्तिः  ।  
एवकारश्चेवार्थे ऽनवधारणे  ॥१ ॥  
  
  
  
____________________________________________________________________________________________  
  
  
स्तर्त् ब्स्व्भ्_४,४।१।२  
  
  
मुक्तः प्रतिज्ञानात्  । ब्ब्स्_४,४।२ ।  
  
  
  
  
____________________________________________________________________________________________  
  
  
स्तर्त् ब्स्व्भ्_४,४।१।३  
  
  
आत्मा प्रकरणात्  । ब्ब्स्_४,४।३ ।  
ननु ज्योतिरुपसम्पद्य स्वेन रूपेणाभिनिष्पद्यत इति पौर्वापर्यश्रवणात् स्वरूपनिष्पत्तेरन्या ज्योतिरुपसम्पत्तिः तथाच भौतिकत्वे ऽपि न मोक्षव्याघातः  ।  
भवेदेतदेवं यदि ज्योतिरुपसम्पद्य तत्  परित्यजेदिति श्रूयेत  ।  
तदध्याहारे ऽपि तत्प्रतिपादनवैयर्थ्यं तदपरित्यागे च ज्योतिषैव स्वेन रूपेणेति गम्यते  ।  
तस्य च भूतत्वे विकारत्वान्मरणधर्मकत्वप्रसिद्धेरमुक्तित्वमिति प्राप्ते प्रत्युच्यते-ज्योतिष्पदस्य मुख्यत्वं भौतिके यद्यपि स्थितम्  ।  
तथापि प्रक्रमाद्वाक्यादात्मन्येवात्र युज्यते ॥  
परं ज्योतिरिति हि परपदसमभिव्याहारात्परत्वस्य चानपेक्षस्य ब्रह्मण्येव प्रवृत्तेज्योतिषि चापरे किञ्चिदपेक्ष्य परत्वात्परं ज्योतिरिति वाक्यादात्मैवात्र गम्यते  ।  
प्रकरणं चोक्तम्  ।  
यत् सम्पद्य निष्पद्यत इति तन्मुखं व्यादाय स्वपितीतिवत्  ।  
तस्माज्ज्योतिरुपसम्पन्नो मुक्त इति सूक्तम्  ॥३॥  
  
  
  
  
____________________________________________________________________________________________  
  
  
स्तर्त् ब्स्व्भ्_४,४।२।४  
  
  
अविभागेन दृष्टत्वात्  । ब्ब्स्_४,४।४ ।  
यद्यपि जीवात्मा ब्रह्मणो न भिन्न इति तत्र तत्रोपपादितं तथापि स तत्र पर्येतीत्याधाराधेयभावव्यपदेशस्य  सम्पत्तृसम्पत्तव्यभावव्यपदेशस्य  च  समाधानार्थमाह  ॥४॥  
  
  
  
  
____________________________________________________________________________________________  
  
  
स्तर्त् ब्स्व्भ्_४,४।३।५  
  
  
ब्राह्मेण जैमिनिर् उपन्यासादिभ्यः  । ब्ब्स्_४,४।५ ।  
उपन्यास उद्देशो ज्ञातस्य यथा य आत्मापहतपाप्मेत्यादिः  ।  
तथाज्ञातज्ञापनं विधिः  ।  
यथा स तत्र पर्येति जक्षद्रममाण इति, तस्य  सर्वेषु लोकेषु कामचारो भवतीत्येतदज्ञातज्ञापनं विधिः  ।  
सर्वज्ञः  सर्वेश्वर इति व्यपदेशः  ।  
नायमुद्देशो विधेयान्तराभावात्  ।  
नापि विधिरप्रतिपाद्यत्वात्  ।  
सिद्धवद्व्यपदेशात्  ।  
तन्निर्वचनसामर्थ्यादयमर्थः प्रतीयते-त एते उपन्यासादयः  ।  
एतेभ्यो हेतुभ्यः  ।  
भावाभावात्मकै रूपैर्भाविकैः  परमेश्वरः  ।  
मुक्तः सम्पद्यते स्वैरित्याह  स्म किल जैमिनिः ॥  
न च चित्स्वभावस्यात्मनो ऽभावात्मानो ऽपहतपाप्मत्वादयो भावात्मनश्च  सर्वज्ञत्वादयो धर्मा अद्वैतं घ्नन्ति  ।  
नो खलु धर्मिणो धर्मा भिद्यन्ते, मा भूद्गवाश्ववद्धर्मिधर्मभावाभाव इति जैमिनिराचार्य उवाच  ॥५॥  
  
  
  
____________________________________________________________________________________________  
  
  
स्तर्त् ब्स्व्भ्_४,४।३।६  
  
  
चितितन्मात्रेण तदात्मकत्वाद् इत्य् औडुलोमिः  । ब्ब्स्_४,४।६ ।  
अनेकाकारतैकस्य नैकत्वान्नैकता भवेत्  ।  
परस्परविरोधेन न भेदाभेदसम्भवः     ॥  
न ह्येकस्यात्मनः पारमार्थिकानेकधर्मसम्भवः  ।  
ते चेदात्मनो भिद्यन्ते द्वैतापत्तेरद्वैतश्रुतयो व्यावर्तेरम्  ।  
अथ न भिद्यन्ते तत एकस्मादात्मनो ऽभेदान्मिथो ऽपि न भिद्येरन्  ।  
आत्मरूपवत्  ।  
आत्मरूपं वा भिद्येत  ।  
भिन्नेभ्यो ऽनन्यत्वान्नीलपीतरूपवत्  ।  
नच धर्मिण आत्मनो न भिद्यन्ते मिथस्तु भिद्यन्त इति साम्प्रतम्  ।  
धर्म्यभेदेन  तदनन्यत्वेन तेषामप्यभेदप्रसङ्गात्  ।  
भेदे वा धर्मिणो ऽपि भेदप्रसङ्गादित्युक्तम्  ।  
भेदाभेदौ च परस्परविरोधादेकत्राभावान्न सम्भवत इत्युपपादितं प्रथमे सूत्रे  ।  
अभावरूपाणामद्वैताविहन्तृत्वे ऽपि तस्य पाप्मादेः काल्पनिकतया तदधीननिरूपणतया तेषामपि काल्पनिकत्वमिति न तात्त्विकी तद्धर्मता श्लिष्यते  ।  
एतेन सत्यकामसर्वज्ञसर्वेश्वरत्वादयो ऽप्यौपाधिका व्याख्याताः  ।  
तस्मान्निरस्ताशेषप्रपञ्चेनाव्यपदेश्येन चैतन्यमात्रात्मनाभिनिष्पद्यमानस्य मुक्तावात्मनोर्ऽथशून्यैरेवापहतपाप्मसत्यकामादिशब्दैर्व्यपदेश इत्यौडुलोमिर्मेने  ।  
तदिदमुक्तं-शब्दविकल्पजा एवैते अपहतपाप्मत्वादयो न तु सांव्यवहारिका अपीति  ॥६॥  
  
  
  
____________________________________________________________________________________________  
  
  
स्तर्त् ब्स्व्भ्_४,४।३।७  
  
  
एवम् अप्य् उपन्यासात् पूर्वभावाद् अविरोधं बादरायणः  । ब्ब्स्_४,४।७ ।  
तदेतदतिशौण्डीर्यमौडुलोमेर्न मृष्यते  ।  
बादरायण आचार्यो मृष्यन्नपि हि तन्मतम् ॥  
एवमपीत्यौडुलोमिमतमनुजानाति  ।  
शौण्डीर्यं तु न सहत इत्याह-व्यवहारापेक्षयेति  ।  
एतदुक्तं भवति-सत्यं तात्त्विकानन्दचैतन्यमात्र एवात्मा, अपहतपाप्मसत्यकामत्वादयस्त्वौपाधिकतयातात्त्विका अपि व्यावहारिकप्रमाणोपनीततया लोकसिद्धा नात्यन्तासन्तो येन तच्छब्दा राहोः शिर इतिवदवास्तवा इत्यर्थः  ॥७॥  
  
  
____________________________________________________________________________________________  
  
  
स्तर्त् ब्स्व्भ्_४,४।४।८  
  
  
सङ्कल्पाद् एव तु तच्छ्रुतेः  । ब्ब्स्_४,४।८ ।  
यत्नानपेक्षः सङ्कल्पो लोके वस्तुप्रसाधनः  ।  
न दृष्टः सो ऽत्र यत्नस्य लाघवादवधारितः ॥  
लोके हि कञ्चिदर्थं चिकीर्षुः प्रयतते प्रयतमानः समीहते समीहानस्तमर्थमाप्नोतीति क्रमो दृष्टः  ।  
न त्विच्छानन्तरमेवास्येष्यमाणमुपतिष्ठते  ।  
तेन श्रुत्यापि लोकवृत्तमनुरुध्यमानया विदुषस्तादृश एव क्रमो ऽनुमन्तव्यः  ।  
अवधारणं तु  सङ्कल्पादेवेति लौकिकं यत्नगौरवमपेक्ष्य विद्याप्रभावतो विदुषो यत्नलाघवात्  ।  
यल्लघु तदसत्कल्पमिति  ।  
स्यादेतत्  ।  
यथा मनोरथमात्रोपस्थापिता  स्त्री  स्त्रैणानां चरमधातुविसर्गहेतुरेवं पित्रादयो ऽप्यस्य सङ्कल्पोपस्थापिताः कल्पिष्यन्ते स्वकार्यायेत्यत आह-नच सङ्कल्पमात्रसमुत्थापना इति  ।  
सन्ति हि खलु कानिचिद्वस्तुस्वरूपसाध्यानि कार्याणि यथा  स्त्रीवस्तुसाध्यानि दन्तक्षतमणिमालादीनि  ।  
कानिचित्तु ज्ञानसाध्यानि यथोक्तचरमधातुविसर्गरोमहर्षादीनि  ।  
तत्र मनोरथमात्रोपनीते पित्रादौ भवन्तु तज्ज्ञानमात्रसाध्यानि कार्याणि नतु तत्साध्यानि भवितुमर्हन्ति  ।  
नहि स्त्रैणस्य रोमहर्षादिवद्भवन्ति स्त्रीवस्तुसाध्या मणिमालादयस्तदिदमुक्तम्पुष्कलं भोगमिति प्राप्ते ऽभिधीयते- पित्रादीनां समुत्थानं सङ्कल्पादेव  तच्छ्रुतेः  ।  
न चानुमानबाधो ऽत्र श्रुत्या तस्यैव बाधनात् ॥  
प्रमाणान्तरानपेक्षा हि श्रुतिः स्वार्थं गोचरयन्ती न प्रमाणान्तरेण शक्या बाधितुम्  ।  
अनुमानमेव तु स्वोत्पादाय पक्षधर्मत्वादिवन्मानान्तराबाधितविषयत्वं  स्वसामग्रीमध्यपातेनापेक्षमाणं  सामग्रीखण्डनेन तद्विरुद्धया श्रुत्या बाध्यते  ।  
अत एव नरशिरःकपालादिशौचानुमानमागमबाधितविषयतया नोपपद्यते  ।  
तस्माद्विद्याप्रभावाद्विदुषां सङ्कल्पमात्रादेव पित्राद्युपस्थानमिति साम्प्रतम्  ।  
तथाहुरागमिनः-को हि योगप्रभावादृते ऽगस्त्य इव समुद्रं पिबति स इव दण्डकारण्यं सृजति  ।  
तस्मात्सर्वमवदातम्  ॥८ ॥  
  
  
  
____________________________________________________________________________________________  
  
  
स्तर्त् ब्स्व्भ्_४,४।४।९  
  
  
अत एव चानन्याधिपतिः  । ब्ब्स्_४,४।९ ।  
  
  
  
____________________________________________________________________________________________  
  
  
स्तर्त् ब्स्व्भ्_४,४।५।१०  
  
  
अभावं बादरिर् आह ह्य् एवम्  । ब्ब्स्_४,४।१० ।  
अन्ययोगव्यच्छित्त्या मनसेति विशेषणात्  ।  
देहेन्द्रियवियोगः स्याद्विदुषो बादरेर्मतम् ॥  
अनेकधाभावश्चर्द्धिप्रभावभुवो मनोभेदाद्वा स्तुतिमात्रं वा कथञ्चिद्भूमविद्यायां निर्गुणायां तदसम्भवादसतापि हि गुणेन स्तुतिर्भवत्येवेति  ॥१०॥  
  
  
  
  
____________________________________________________________________________________________  
  
  
स्तर्त् ब्स्व्भ्_४,४।५।११  
  
  
भावं जैमिनिर् विकल्पामननात्  । ब्ब्स्_४,४।११ ।  
शरीरेन्द्रियभेदे हि नानाभावः समञ्जसः  ।  
न चार्थसम्भवे युक्तं स्तुतिमात्रमनर्थकम् ॥  
नहि मनोमात्रभेदे स्फुटतरो ऽनेकधाभावो यथा शरीरेन्द्रियभेदे  ।  
अत एव सौभरेरभिविनिर्मितविविधदेहस्यापर्यायेण मान्धातृकन्याभिः पञ्चाशता विहारः पैराणिकैः स्मर्यते  ।  
न चार्थसम्भवे स्तुतिमात्रमनर्थकमवकल्पते  ।  
सम्भवति चास्यार्थवत्त्वम्  ।  
यद्यपि निर्गुणायमिदं भौमविद्यायां पठ्यते तथापि तस्याः पुरस्तादनेन सगुणावस्थागतेनैश्वर्येण निर्गुणैव विद्या स्तूयते  ।  
न चान्ययोगव्यवच्छेदेनैव विशेषणम्  ।  
यथा चैत्रो धनुर्धरः  ।  
तस्मान्मनः शरीरेन्द्रिययोग ऐश्वर्यशालिनां नियमेनेति मेने जैमिनिः  ॥११॥  
  
  
  
____________________________________________________________________________________________  
  
  
स्तर्त् ब्स्व्भ्_४,४।५।१२  
  
  
द्वादशाहवद् उभयविधं बादरायणो ऽतः  । ब्ब्स्_४,४।१२ ।  
मनसेति केवलमनोविषयां च स एकधा भवति त्रिधा भवतीति शरीरेन्द्रियभेदविषयां च श्रुतिमुपलभ्यानियमवादी खलु बादरायणो नियमवादौ पूर्वयोर्न सहते  ।  
द्विविधश्रुत्यनुरोधात् ।  
न चायोगव्यवच्छेदेनैवंविधेषु विशेषणमवकल्प्यते  ।  
कामेषु हि रमणं समनस्केन्द्रियेण  शरीरेण पुरुषाणां सिद्धमेवेति नास्ति शङ्का मनोयोगस्येति  तद्व्यवच्छेदो व्यर्थः  ।  
सिद्धस्य तु मनोयोगस्य तदन्यपरिसङ्ख्यानेनार्थवत्त्वमवकल्पते  ।  
तस्माद्वामेनाक्ष्णा पश्यतीतिवदत्रान्ययोगव्यवच्छेद इति  साम्प्रतम्  ।  
  
द्वादशाहवदिति  ।  
द्वादशाहस्य सत्रत्वमासनोपायिचोदने  ।  
अहीनत्वं च यजतिचोदने सति गम्यते ॥  
द्वादशाहमृद्धिकामा उपेयुरित्युपायिचोदनेन य एवं विद्वांसः सत्रमुपयन्तीति च द्वादशाहस्य सत्रत्वं बहुकर्तृकस्य गम्यते  ।  
एवं तस्यैव द्वादशाहेन प्रजाकामं याजयेदिति यजतिचोदनेन नियतकर्तृपरिमाणत्वेन द्विरात्रेण  यजतेत्यादिवदहीनत्वमपि गम्यत इति  ।  
सम्प्रति  शरीरेन्द्रियाभावेन मनोमात्रेण विदुषः स्वप्नवत्सूक्ष्मो भोगो भवति  ।  
कुतः-उपपत्तेः  ।  
मनसैतानिति श्रुतेः  ।  
यदि पुनः सुषुप्तवदभोगो भवेत् नैषा श्रुतिरुपपद्येत  ।  
नच सशरीरवदुपभोगः  शरीराद्युपादानवैयर्थ्यात्  ।  
सशरीरस्य तु पुष्कलो भोगः  ।  
इहाप्युपपत्तेरित्यनुषञ्जनीयम्  ।  
  
तदिदमुक्तं सूत्राभ्याम्तन्वभावे सन्ध्यवदुपपत्तेः  ।  
भावे जाग्रद्वत्  ।  
इति  ॥१२ ॥  
  
  
  
____________________________________________________________________________________________  
  
  
स्तर्त् ब्स्व्भ्_४,४।५।१३-१४  
  
  
तन्वभावे सन्ध्यवद् उपपत्तेः  । ब्ब्स्_४,४।१३ ।  
भावे जाग्रद्वत्  । ब्ब्स्_४,४।१४ ।  
  
  
  
  
____________________________________________________________________________________________  
  
  
स्तर्त् ब्स्व्भ्_४,४।६।१५  
  
  
प्रदीपवदावेशस् तथा हि दर्शयति  । ब्ब्स्_४,४।१५ ।  
वस्तुतः परमात्मनो ऽभिन्नो ऽप्ययं विज्ञानात्मानाद्यविद्याकल्पितप्रादेशिकान्तःकरणावच्छेदेनानादिजीवभावमापन्नः प्रादेशिकः सन्न देहान्तराणि स्वभावनिर्मितान्यपि नानाप्रदेशवर्तीनि सान्तःकरणो युगपदावेष्टुमर्हति  ।  
न वात्मान्तरं स्रष्टुमपि  ।  
सृज्यमानस्य स्रष्ट्रतिरेके ऽनात्मत्वादात्मत्वे वा कर्तृकर्मभावाभावाद्भेदाश्रयत्वादयस्य  ।  
नाप्यन्तःकरणान्तरं तत्र सृजति सृज्यमानस्य तदुपाधित्वाभावात्  ।  
अनादिना खल्वन्तःकरणेनौत्पत्तिकेनायमवरुद्धो नेदानीन्तनेनान्तःकरणेनोपाधितया सम्बद्धुमर्हति  ।  
तस्माद्यथा दारुयन्त्रं तत्प्रयोक्त्रा चेतनेनाधिष्ठितं सत्तदिच्छामनुरुध्यते  ।  
एवं निर्माणशरीराण्यपि सेन्द्रियाणीति प्राप्ते प्रत्यभिधीयते-शरीरत्वं न जातु स्याद्भोगाधिष्ठानतां विना  ।  
स त्रिधेति शरीरत्वमुक्तं युक्तं च तद्विभौ ॥  
स त्रिधा भवति पञ्चधा सप्तधा नवधेत्यादिका श्रुतिर्विदुषो नानाभावमाचक्षाणा भिन्नशरीरेन्द्रियोपाधिसम्बन्धे ऽवकल्पते नादेहहेतु(भूत)भेदे  ।  
नहि यन्त्राणि भिन्नानि निर्माय वाहयन्यन्त्रवाहो नानात्वेनापदिश्यते  ।  
भोगाधिष्ठानत्वं च शरीरत्वं नाभोगाधिष्ठानेषु यन्त्रेष्विव युज्यते  ।  
तस्माद्देहान्तराणि सृजति  ।  
न वानेनाधिष्ठितानि देहपक्षे वर्तन्ते  ।  
नच सर्वगतस्य वस्तुतो विगलितप्रायाविद्यस्य विदुषः पृथग्जनस्येवौत्पत्तिकान्तःकरणवश्यता येन  तदौत्पत्तिकमन्तःकरणमागन्तुकान्तःकरणान्तरसम्बन्धमस्य वारयेत्  ।  
तस्माद्विद्वान् सर्वस्य वशी सर्वेश्वरः सत्यसङ्कल्पः सेन्द्रियमनांसि शरीराणि निर्माय तानि चैकपदे प्रविश्य तत्तदिन्द्रियमन्तःकरणैस्तेषु लोकेषु मुक्तो विहरतीति साम्प्रतम्  ।  
प्रदीपवदिति तु निदर्शनं प्रदीपैक्यं प्रदीपव्यक्तिषूपचर्यते भिन्नवर्तिवर्तिनीनां भिन्नव्यक्तीनां भेदात्  ।  
एवं विद्वाञ्जीवात्मा देहभेदे ऽप्येक इति परामर्शार्थः  ।  
एकमनोनुवर्तीनित्येकाभिप्रायवर्तीनीत्यर्थः   ॥१५॥  
  
सम्पन्नः केवलो मुक्त इत्युच्यते  ।  
न चैतस्येत्थम्भावसम्भवः श्रुतिविरोधादित्युक्तमर्थजातमाक्षिपति-कथं पुनर्मुक्तस्येति  ।  
सलिल इति  ।  
सलिलमिव सलिलः सलिलप्रातिपदिकात्सर्वप्रातिपदिकेभ्य इत्युपमानादाचारे क्विपि कृते पचाद्यचि च कृते रूपम्  ।  
एतदुक्तं भवति-यथा सलिलमम्भोनिधौ प्रक्षिप्तं तदेकीभावमुपयाति  ।  
  
  
  
एवं द्रष्टापि ब्रह्मणेति  ।  
  
  
  
____________________________________________________________________________________________  
  
  
स्तर्त् ब्स्व्भ्_४,४।६।१६  
  
  
अत्रोत्तरं सूत्रम्-  
स्वाप्ययसम्पत्त्योर् अन्यतरापेक्षम् आविष्कृतं हि  । ब्ब्स्_४,४।१६ ।  
आसु काश्चिच्छ्रुतयः सुषुप्तिमपेक्ष्य काश्चित्तु  सम्पत्तिं तदधिकारात्  ।  
ऐश्वर्यश्रुतयस्तु सगुणविद्याविपाकावस्थापेक्षा मुक्त्यभिसन्धानं तु तदवस्थासत्तेर्यथारुणदर्शने सन्ध्यायां दिवसाभिधानम्  ॥१६॥  
  
  
  
____________________________________________________________________________________________  
  
  
स्तर्त् ब्स्व्भ्_४,४।७।१७  
  
जगद्व्यापारवर्जं प्रकरणाद् असन्निहितत्वाच् च  । ब्ब्स्_४,४।१७ ।  
स्वाराज्यकामचारादिश्रुतिभ्यः स्यान्निरङ्कुशः  ।  
स्वकार्य ईश्वराधीनसिद्धिरप्यत्र साधकः ॥  
ऽआप्नोति स्वाराज्यंऽ ऽसर्वे ऽस्मै देवा बलिमावहन्तिऽ ऽसर्वेषु लोकेषु कामचारो भवतिऽइत्यादिश्रुतिभ्यो विदुषः परब्रह्मण इवान्यानधीनत्वमैश्वर्यमवगम्यते  ।  
नन्वस्य ब्रह्मोपासनालब्धमैश्वर्यं कथं ब्रह्माधीनं न तु स्वभावः  ।  
नहि कारणाधीनजन्मानो भावाः स्वकार्ये स्वकारणमपेक्षन्ते  ।  
किं त्वत्र ते स्वतन्त्रा एव  ।  
यथाहुः-मृत्पिण्डदण्डचक्रादि घटो जन्मन्यपेक्षते  ।  
उदकाहरणे त्वस्य तदपेक्षा न विद्यते ॥  
न च विदुषां परमेश्वराधीनैश्वर्यसिद्धित्वात्तद्गतमैश्वर्यं येन लौकिका इव राजानो महाराजाधीनः स्वव्यापारे विद्वांसः परमेश्वराधीना भवेयुः  ।  
न खलु यदधीनोत्पादं यस्य रूपं तत्तद्रूपादूनं भवतीति कश्चिन्नियमः  ।  
तत्समानां तदधिकानां च दर्शनात्तथा ह्यन्तेवासी गुर्वधीनविधः तत्समस्तदधिको वा दृश्यते  ।  
दुष्टसामन्ताश्च पार्थिवाधीनैश्वर्याः पार्थिवान्स्पर्धमानास्तान्विजयमाना वा दृश्यन्ते ।  
तदिह निरतिशयैश्वर्यत्वात् परमेश्वरस्य मा नाम भूवन्विद्वांसस्ततो ऽधिकास्तत्समास्तु भविष्यन्ति  ।  
तथाच न तदधीनाः  ।  
नहि समप्रधानभावानामस्ति मिथो ऽपेक्षा  ।  
तदेते  स्वतन्त्राः  सन्तस्तद्व्यापारे जगत्सर्जने ऽपि प्रवर्तेरन्निति प्राप्ते प्रत्यभिधीयते-नित्यत्वादनपेक्षत्वात् श्रुतेस्तत्प्रक्रमादपि  ।  
एक्यमत्याच्च विदुषां परमेश्वरतन्त्रता ॥  
जगत्सर्गलक्षणं हि कार्यं कारणैकस्वभावस्यैव हि भवतु आहो कार्यकारणस्वभावस्य  ।  
तत्रोभयस्वभावस्य स्वोत्पत्तौ मूलकारणापेक्षस्य पूर्वसिद्धः परमेश्वर एव कारणमभ्युपेतव्य इति  स एवैको ऽस्तु जगत्कारणम्  ।  
तस्यैव नित्यत्वेन स्वकारणानपेक्षस्य कॢप्तसामर्थ्यात्  ।  
कल्प्यसामर्थ्यास्तु जगत्सर्जनं प्रति विद्वांसः ।  
न च जगत्स्रष्टृत्वमेषां श्रूयते  ।  
श्रूयते त्वत्रभवतः परमेश्वरस्यैव  ।  
तमेव प्रकृत्य सर्वासां तच्छ्रुतीनां प्रवृत्तेः  ।  
अपिच समप्रधानानां हि न नियमवदैकमत्यं दृष्टमिति यदैकः सिसृक्षति तदैवेतरः सञ्जिहीर्षतीत्यपर्यायेण सृष्टिसंहारौ स्याताम्  ।  
न चोभयोरपीश्वरत्वं व्याघातम्  ।  
एकस्य तु तदाधिपत्ये तदभिप्रायानुरोधिनां सर्वेषामैकमत्योपपत्तेरदोषः  ।  
तत्रागन्तुकानां कारणाधीनजन्मैश्वर्याणां गृह्यमाणविशेषतयासमत्वान्नित्यैश्वर्यशालिनः स एव तेषामधीश इति तत्तन्त्रा विद्वांस इति परमेश्वरव्यापारस्य सर्गसंहारस्य नेशते  ॥१७॥  
  
  
  
  
____________________________________________________________________________________________  
  
  
स्तर्त् ब्स्व्भ्_४,४।७।१८  
  
  
  
पूर्वपक्षिणो ऽनुशयबीजमाशङ्क्य निराकरोति-  
  
प्रत्यक्षोपदेशाद् इति चेन् नाधिकारिकमण्डलस्थोक्तेः  । ब्ब्स्_४,४।१८ ।  
  
प्रत्यक्षोपदेशादिति चेन्नाधिकारिकमण्डलस्थोक्तेः  ।  
यतः परमेश्वराधीनमैश्वर्यं  तस्मात्ततो न्यूनमणिमादिमात्रं स्वाराज्यं न तु  जदत्स्रष्टृत्वम्  ।  
उक्तान्न्यायात्  ॥१८॥  
  
  
  
____________________________________________________________________________________________  
  
  
स्तर्त् ब्स्व्भ्_४,४।७।१९  
  
  
विकारवर्ति च तथा हि स्थितिम् आह  । ब्ब्स्_४,४।१९ ।  
एतावानस्य महिमेति विकारवर्ति  रूपमुक्तम्  ।  
ततो ज्यायांश्चेति निर्विकारं रूपम्  ।  
तथा पादो ऽस्य विश्वा भूतानीति विकारवर्ति रूपं त्रिपादस्यामृतं दिवीति निर्विकारमाह रूपम्  ॥१९॥  
  
  
  
____________________________________________________________________________________________  
  
  
स्तर्त् ब्स्व्भ्_४,४।७।२०  
  
  
दर्शयतश् चैवं प्रत्यक्षानुमाने  । ब्ब्स्_४,४।२० ।  
दर्शयतश्चापरे श्रुतिस्मृती निर्विकारमेव रूपं भगवतस्ते च पठिते  ।  
एतदुक्तं भवति-यदि ब्रूषे  सगुणे ब्रह्मण्युपास्यमाने यथा तद्गुणस्य निरवग्रहत्वमपि वस्तुतो ऽस्तीति  निरवग्रहत्वे विदुषा प्राप्तव्यमिति तदनेन व्यभिचारयते  ।  
यथा सविकारे ब्रह्मण्युपास्यमाने वस्तुतः स्थितमपि निर्विकाररूपं न प्राप्यते तत्कस्य हेतोः, अतत्क्रतुत्वादुपासकस्य  ।  
तथा तद्गुणोपासनया वस्तुतः  स्थितमपि निरवग्रहत्वं नाप्यते  ।  
तत्त्वोपासनासु पुरुषक्रतुत्वात्  ।  
उपासकस्य तदक्रतुत्वं च निरवग्रहत्वस्योपासनविध्यगोचरत्वाद्विध्यधीनत्वाच्चोपासनासु पुरुषस्वातन्त्र्याभावात्स्वातन्त्र्ये वा  प्रातिभत्वप्रसङ्गादिति  ॥२०॥  
  
  
  
____________________________________________________________________________________________  
  
  
स्तर्त् ब्स्व्भ्_४,४।७।२१  
  
  
भोगमात्रसाम्यलिङ्गाच् च  । ब्ब्स्_४,४।२१ ।  
न केवलं स्वाराज्यस्येश्वराधीनतयाजगत्सर्जनम्, साक्षाद्भोगमात्रेण तेन परमेश्वरेण साम्याभिधानादपि व्यपदेशलिङ्गादिति  ।  
भूतान्यवन्ति प्रीणयन्तीति भोजयन्तीति यावत्  ।  
सूत्रान्तरावतारणाय शङ्कते-नन्वेवं सति सातिशयत्वादिति  ।  
सह परमेश्वरस्यातिशयेन वर्तत इति विदुष ऐश्वर्यं सातिशयम्  ।  
यच्च कार्यं सातिशयं तच्च यथा लौकिकमैश्वर्यम्  ।  
तदनेन कार्यत्वमुक्तम्  ।  
तथाच कार्यत्वादन्तवत्प्राप्तमिति तच्च न युक्तमानन्त्येन तद्विदुषां तत्र प्रवृत्तेरिति  ॥२१॥  
  
  
  
____________________________________________________________________________________________  
  
  
स्तर्त् ब्स्व्भ्_४,४।७।२२  
  
  
अत उत्तरं पठति-  
अनावृत्तिः शब्दाद् अनावृत्तिः शब्दात्  । ब्ब्स्_४,४।२२ ।  
किमर्चिरादिमार्गेण ब्रह्मलोकप्राप्तानामैश्वर्यस्यान्तवत्त्वं त्वया साध्यते  ।  
आहोस्विच्चन्द्रलोकादिव ब्रह्मलोकादेतल्लोकप्राप्तिर्मुक्तेरन्तवत्त्वम्  ।  
तत्र पूर्वस्मिन् कल्पे सिद्धसाधनम्  ।  
उत्तरत्र तु श्रुतिस्मृतिविरोधः  ।  
तद्विधानां च क्रममुक्तिप्रतिपादनादिति  ।  
तत्त्वमसिवाक्यार्थैकोपासनापरान् प्रत्याह-  
सम्यग्दर्शनविध्वस्ततमसामिति  ।  
द्विधाविद्या तमः  ।  
  
निरुपाधिब्रह्मसाक्षात्कारस्तत्त्वदर्शनम्   ।  
न चैतन्निर्वाणं स्वरूपावस्थानलक्षणं कार्यं येनानित्यं स्यादित्याह-नित्यसिद्धेति  ॥२२॥  
  
  
भङ्क्त्वा वाद्यसुरेन्द्रवृन्दमखिलाविद्योपधानातिगं येनाम्नायपयोनिधेर्नयपथा ब्रह्मामृतं प्राप्यते  ।  
सो ऽयं शाङ्करभाष्यजातविषयो वाचस्पतेः सादरं सन्दर्भः परिभाव्यतां  सुमतयः स्वार्थेषु को मत्सरः  ॥१॥  
  
अज्ञानसागरं तीर्त्वा ब्रह्मतत्त्वमभीप्सताम्  ।  
नीतिनौकर्णधारेण मयापूरि मनोरथः  ॥२॥  
  
यन्न्यायकणिकातत्त्वसमीक्षातत्त्वबिन्दुभिः  ।  
यन्न्यायसाङ्ख्ययोगानां वेदान्तानां निबन्धनैः  ॥३॥  
  
समचैषं महत्पुण्यं तत्फलं पुष्कलं मया  ।  
समर्पितमथैतेन प्रीयतां परमेश्वरः ॥४॥  
  
नृपान्तराणां मनसाप्यगम्यां भ्रूक्षेपमात्रेण चकार कीर्तिम् ।  
कार्तस्वरासारसुपूरितार्थसार्थः स्वयं शास्त्रविचक्षणश्च ॥५॥  
  
नरेश्वरा यच्चरितानुकारमिच्छन्ति कर्तुं नच पारयन्ति  ।  
तस्मिन्महीपे महनीयकीर्तौ श्रीमन्नृगे ऽकारि मया निबन्धः ॥६॥  
  
  
  
इति श्रीवाचस्पतिमिश्रविरचिते  शङ्करभगवत्पादभाष्यविभागे भामत्यां चतुर्थस्याध्यायस्य चतुर्थः पादः समाप्तः  ।  
  
  
  
  
  
  
