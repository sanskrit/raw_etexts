---
title: 'Narahari: Bodhasara'

---
## Intro
  
  
  
  
 Narahari: Bodhasara   
  
  
  
  
Narahari: Bodhasara  
Based on the ed. by Swâmî Dayânand [Dayānanda Svāmī]: Bodhasâr [Bodhasāraḥ],  
A Treatise on Vedânta, With a Commentary by the Author's Pupil, Paṇḍit Divâkar.  
Benares : Chowkhamba Sanskrit Book Depot 1905 (Benares Sanskrit series, 23)  
[commentary not included].  
See also: Bodhasāra : The Surprise of Awareness, the Sanskrit and English Version.  
An 18th Century Sanskrit Treasure. Translated by Jennifer and Grahame Cover.  
North Charleston, S.C. : CreateSpace 2014.  
  
  
  
Input by Jennifer Cover (Sydney)  
  
  
  
  
  
  
  
  
  
  


## पाठः
  
  
  
  
  
  
  
[प्। २-]  
  
बोधसारः  
  
ॐ किञ्चित्कुतूहलेनैव विदुषां प्रियकाम्यया  ।  
मङ्गलाचरणं कृत्वा बोधसारो निरूप्यते  ॥ न्ब्स्_१।१ ॥  
अनन्तशक्तिसन्दोहपूर्णस्य परमात्मनः  ।  
विघ्नविध्वंसिनीं शक्तिं गणराजमुपास्महे  ॥ न्ब्स्_१।२ ॥  
या प्रकाशविमर्शाभ्यां स्वरूपावस्थितिङ्गता  ।  
स्मरामि तामहं भक्त्या ज्ञानशक्तिं सरस्वतीम्  ॥ न्ब्स्_१।३ ॥  
श्रीगुरून्परमानन्दस्वरूपानभिवादये  ।  
तापत्रयापहा येषां कृपा ब्रह्मामृतप्रपा  ॥ न्ब्स्_१।४ ॥  
  
अथ गुरुस्तवः   
मदमोहाभिधक्रूरमधुकैटभजिष्णवे  ।  
मोक्षलक्ष्मीनिवासाय नमः श्रीगुरुविष्णवे  ॥ न्ब्स्_१।५ ॥  
गुणैर्गौरवमायाता हरिब्रह्महरास्त्रयः  ।  
गुणातीततयाऽस्माकं गुरवो गुरुताङ्गताः  ॥ न्ब्स्_१।६ ॥  
पुरान्तकहरो रुद्रः कंसकेशिहरो हरिः  ।  
चण्डमुण्डहरा चण्डी सर्वद्वन्द्वहरो गुरुः  ॥ न्ब्स्_१।७ ॥  
यच्छन्ति देवतास्तुष्टा धनमायुः सुतं यशः  ।  
ज्ञानं के नाम दास्यन्ति विना श्रीगुरुपादुकाम्  ॥ न्ब्स्_१।८ ॥  
जयति श्रीगुरूणां हि चरणाब्जरजोगुणः  ।  
हतास्त्रयो यदेकेन रजःसत्त्वतमोगुणाः  ॥ न्ब्स्_१।९ ॥  
तार्या वयं तरिर्बोधस्तरणीयो भवार्णवः  ।  
तत्कर्णधाररूपेण तारकं श्रीगुरुं भजे  ॥ न्ब्स्_१।१० ॥  
तारकस्योपदेशेन गुरुर्भूत्वा विमुक्तिदः  ।  
काश्यामपीश्वरस्तस्मादीश्वरादधिको गुरुः  ॥ न्ब्स्_१।११ ॥  
गुरोरनुग्रहादीश ईश्वरानुग्रहाद्गुरुः  ।  
श्रीगुरोर्दर्शनं हेतुः परं त्वीश्वरदर्शने  ॥ न्ब्स्_१।१२ ॥  
ईश्वरः सर्वहेतुत्वाद्धेतुःसंसारमोक्षायोः  ।  
मोक्षस्यैव गुरुस्तस्मान्नास्ति तत्वं गुरोः परम्  ॥ न्ब्स्_१।१३ ॥  
विनाऽपि क्षेत्रमाहात्म्यं गुरुमाहात्म्यतः किल  ।  
विमुक्तिर्यत्र कुत्रापि न काश्यां गुरुणा विना  ॥ न्ब्स्_१।१४ ॥  
क्षम्यतामिति किं वाच्यं प्रसीदेति किमुच्यताम्  ।  
क्षमाप्रसादसम्पूर्णः स्वभावादेव मे गुरुः  ॥ न्ब्स्_१।१५ ॥  
  
[प्। १४-]  
  
अथ शिष्यविवेकः  ।  
बीजं गुरुपदेशो हि जिज्ञासुः क्षेत्रमुच्यते  ।  
विवेकाङ्कुरजो बोधद्रुमो मोक्षस्तु तत्फलम्  ॥ न्ब्स्_२।१ ॥  
यद्यपि क्षेत्रबीजाभ्यां विना न द्रुमसम्भवः  ।  
किं तु बीजमुपादानं निमित्तं क्षेत्रमुच्यते  ॥ न्ब्स्_२।२ ॥  
द्रुमो बीजपरीणामो न क्षेत्रपरिणामकः  ।  
बोधो गुरुपरीणामो न शिष्यपरिणामकः  ॥ न्ब्स्_२।३ ॥  
द्रुमो हि बीजजातीयः क्षेत्रजातीयको न हि  ।  
बोधो हि गुरुजातीयः शिष्यजातीयको न हि  ॥ न्ब्स्_२।४ ॥  
बीजेन बीजजातीयस्तरुः क्षेत्रे समर्पितः  ।  
गुरुणा स्वात्मजातीयो बोधः शिष्ये समर्पितः  ॥ न्ब्स्_२।५ ॥  
वह्निप्रभा हि वर्त्तिस्था तमो हन्ति प्रकाशते  ।  
तमोहन्त्री प्रकाशात्मा प्रभैव न तु वर्त्तिका  ॥ न्ब्स्_२।६ ॥  
गुरुप्रभा हि शिष्यस्था तमो हन्ति प्रकाशते  ।  
तमोहन्ता प्रकाशात्मा गुरुरेव न शिष्यकः  ॥ न्ब्स्_२।७ ॥  
यदग्निः काष्ठमारुह्य भस्मसात्कुरुते पुरीम्  ।  
भस्मासात्कारणं तत्र गुणो वह्नेर्न काष्ठगः  ॥ न्ब्स्_२।८ ॥  
बोधात्मना गुरुः शिष्यमाविश्य दहति क्षणात्  ।  
यद्द्वैतं सा गुरोः शक्तिर्न शिष्यस्येति निर्णयः  ॥ न्ब्स्_२।९ ॥  
यद्यप्युदयने भानोर्यथा पद्मं प्रकाशते  ।  
न काशन्ते तथा पद्माः काष्ठपाषाणमृण्मयाः  ॥ न्ब्स्_२।१० ॥  
प्रकाशको रविर्यद्वत्पद्ममेव विकासयेत्  ।  
गुरुस्तथा बोधकः सञ्छिष्यमेव प्रबोधयेत्  ॥ न्ब्स्_२।११ ॥  
प्रकाशकस्य महिमा प्रकाश्यादधिकः किल  ।  
सूक्ष्मं विशेषं वक्ष्यामि गुरुसूर्यस्य तं शृणु  ॥ न्ब्स्_२।१२ ॥  
तत्तद्विवेकवैराग्ययुक्तवेदान्तयुक्तिभिः  ।  
शिष्यं नयति गुर्वर्कः स्वैक्यं स्वाद्भिन्नमप्यहो  ॥ न्ब्स्_२।१३ ॥  
विकासकोऽपि तपनो न पद्मं स्वैकतां नयेत्  ।  
तस्मात्सर्वात्मभावेन सेव्या श्रीगुरुपादुका  ॥ न्ब्स्_२।१४ ॥  
तत्सत्यं दातृपात्राभ्यां विना दानं न सिद्ध्यति  ।  
तथापि पात्रं पात्रं स्याद्दाता परमकारणम्  ॥ न्ब्स्_२।१५ ॥  
भवेत्स्पर्शमणिस्पर्शाल्लोहं स्वर्णं न तन्मणिः  ।  
गुरुस्पर्शमणिस्पर्शात्स एव भवति क्षणात्  ॥ न्ब्स्_२।१६ ॥  
एवं विवेकतो धीमन्नुपयोगो द्वयोरपि  ।  
शिष्यो निमित्तमात्रं स्याद्गरिष्ठा गुरुपादुका  ॥ न्ब्स्_२।१७ ॥  
उपदेशक्रमो राम व्यवस्थामात्रपालनम्  ।  
इत्यादि वचनं तत्तु शिष्योत्साहविवृद्धये  ॥ न्ब्स्_२।१८ ॥  
सिद्धान्तः सर्वतन्त्राणां सद्यः प्रत्ययकारकः  ।  
सर्वदा भावनीयोऽयं गुरुशिष्यविनिर्णयः  ॥ न्ब्स्_२।१९ ॥  
  
[प्। २४-]  
  
ब्रह्मजिज्ञासा  
अथातो ब्रह्मजिज्ञासा जिज्ञास्यं ब्रह्म केवलम्  ।  
तटस्थलक्षणेनाथ स्वरूपस्य च लक्षणात्  ॥ न्ब्स्_३।१ ॥  
उत्पत्तिस्थितिनाशानां मूलकारणमीश्वरः  ।  
सर्वज्ञः सत्यसङ्कल्प इत्यादिषु तटस्थता  ॥ न्ब्स्_३।२ ॥  
सच्चिदानन्दरूपं तत्स्वप्रकाशं परात्परम्  ।  
अनण्वित्यादिवेदोक्तं स्वरूपस्य तु लक्षणम्  ॥ न्ब्स्_३।३ ॥  
गुणप्रधानभावेन यद्यत्किञ्चिदपेक्षितम्  ।  
नानाप्रकरणव्याजैस्तत्सर्वमभिधीयते  ॥ न्ब्स्_३।४ ॥  
बहिरङ्गान्तरङ्गाणां साधनानामनुक्रमः  ।  
यदन्तरङ्गं यस्मात्तु तत्पश्चात्तु निरूप्यते  ॥ न्ब्स्_३।५ ॥  
  
[प्। २७-]  
  
वैराग्यपीठिकाबन्धः  
वैराग्यपीठिकाबन्धं प्रथमं शृणु सन्मते  ।  
न नेमिरेव यत्रास्ति स्थितिश्चक्रस्य कीदृशी  ॥ न्ब्स्_४,१।१ ॥  
न शूद्रे वेदसंस्कारस्तैलञ्च सिकतासु न  ।  
न स्यात्करतले रोम तथा मुक्तिर्न रागिणि  ॥ न्ब्स्_४,१।२ ॥  
वैराग्यं द्विविधं सूक्ष्मं तद्भेदमवधारय  ।  
जिज्ञासामुख्यमेकं स्याज्जिहासामुख्यमेव च  ॥ न्ब्स्_४,१।३ ॥  
जिहासा संसृतेर्ब्रह्मजिज्ञासेति द्वयं मुने  ।  
एकमेव तथाप्यस्ति विशेषः कश्चिदत्र हि  ॥ न्ब्स्_४,१।४ ॥  
राज्यभ्रष्टा दीर्घरोगाः पराधीना हतश्रियः  ।  
ये विरक्तास्तपस्यन्ति जिहासामुख्यमेव तत्  ॥ न्ब्स्_४,१।५ ॥  
आधिव्याधिभयोद्वेगपारतन्त्र्यादिवर्जिताः  ।  
ये धीरा मुक्तिमिच्छन्ति शृणु तेषामयं क्रमः  ॥ न्ब्स्_४,१।६ ॥  
कामधेनुर्गृहे येषां निवासो नन्दने वने  ।  
कश्यपाद्यास्तपस्यन्ति जिज्ञासामुख्यमेव तत्  ॥ न्ब्स्_४,१।७ ॥  
आधिव्याधिभयोद्वेगपारतन्त्र्यादिपीडिताः  ।  
ये जीवा मोक्षमिच्छन्ति जिहासामुख्यता तु सा  ॥ न्ब्स्_४,१।८ ॥  
मानुष्यं दुर्लभं प्राप्तं सच्छास्त्रैः संस्कृता मतिः  ।  
यदि न ब्रह्मविश्रान्तिस्तदस्माभिः किमर्जितम्  ॥ न्ब्स्_४,१।९ ॥  
इत्येवं व्यवसायेन ह्याकाशफलपातवत्  ।  
जिज्ञासयन्ति ये धीरा जिज्ञासामुख्यता तु सा  ॥ न्ब्स्_४,१।१० ॥  
विरोचनः कार्त्तवीर्यो बलिः श्रीराघवादयः  ।  
विरक्ता राजलीलायां ते हि तत्र निदर्शनम्  ॥ न्ब्स्_४,१।११ ॥  
तीव्रात्संसारवैराग्याद्ब्रह्मजिज्ञासनं यदि  ।  
वैराग्यं पुण्यजीवानां जिहासामुख्यमेव तत्  ॥ न्ब्स्_४,१।१२ ॥  
ब्रह्मजिज्ञासया तात तीव्रया यो विधीयते  ।  
विरागो दृश्यभावेषु जिज्ञासामुख्यमेव तत्  ॥ न्ब्स्_४,१।१३ ॥  
सहजं यस्य वैराग्यं का वाच्या तस्य मुख्यता  ।  
अथ दोषाः प्रदर्श्यन्ते वैराग्यं दोषदर्शनात्  ॥ न्ब्स्_४,१।१४ ॥  
कथयामि समासेन सावधानमनाः शृणु  ।  
असमञ्जसतां साधो समारभ्य शरीरतः  ॥ न्ब्स्_४,१।१५ ॥  
  
[प्। ३४-]  
  
कायविडम्बना  
यं भूषयन्ति कनकैर्वसनैश्चन्दनैरपि  ।  
अविचारत एवायं कायो रम्यत्वमागतः  ॥ न्ब्स्_४,२।१ ॥  
अस्य क्रव्यादभक्ष्यस्य कृशानोरिन्धनस्य च  ।  
परिणामकृशस्यैव केन कायस्य रम्यता  ॥ न्ब्स्_४,२।२ ॥  
कलेर्वरमिदं स्थानं विग्रहो मूर्त्तिमानसौ  ।  
पञ्चभूतनिवासोऽयं कथं तत्र सुखी भवेत्  ॥ न्ब्स्_४,२।३ ॥  
कारागृहं गर्भवासो बाल्यं केवलमूढता  ।  
तत्रापि दुःसहात्यन्तं पराधीनतया स्थितिः  ॥ न्ब्स्_४,२।४ ॥  
कामबाणैर्यत्र पीडा कामिनीविरहज्वरः  ।  
पुष्कला पापसम्पत्तिर्यौवनं विपदां वनम्  ॥ न्ब्स्_४,२।५ ॥  
उन्नताऽनततां यातो जराक्षारविधूसरः  ।  
पुराणकूष्माण्डसमः कायो वृद्धस्य गर्हितः  ॥ न्ब्स्_४,२।६ ॥  
मरणस्य तु किं वाच्यं मृत्युदूतभयं ततः  ।  
नरके तु महद्दुःखं स्वर्गे पतनजं भयम्  ॥ न्ब्स्_४,२।७ ॥  
उत्तमाधमभावेन तत्राप्यस्ति विडम्बना  ।  
यदि पश्वादियोनिः स्यात्तदा दुःखस्य का कथा  ॥ न्ब्स्_४,२।८ ॥  
पुनर्जन्म पुनर्मृत्युः पुनर्दुखं पुनर्भयम्  ।  
न जानाति गतिं जन्तुर्निमग्नो मोहसागरे  ॥ न्ब्स्_४,२।९ ॥  
  
[प्। ४०-]  
  
वृत्तिविडम्बना  
क्षत्रधर्मे परा हिंसा याच्ञायां लाघवं महत्  ।  
असत्यमेव वाणिज्ये नानृतात्पातकं परम्  ॥ न्ब्स्_४,३।१ ॥  
सेवायां परमं कष्टं मृत्कीटस्तु कृषीवलः  ।  
द्यूते सर्वस्वनाशः स्याच्चौर्ये राजभयं महत्  ॥ न्ब्स्_४,३।२ ॥  
नाकाशात्पतति द्रव्यं जीविका सुखदा कथम्  ।  
  
[प्। ४२-]  
  
कामविडम्बना  
चर्वयन्ति महामांसं गते प्राणे पिशाचकाः  ।  
जीवत्परस्परं मांसं स्त्रीपुंसाश्चतुराननाः  ॥ न्ब्स्_४,४।१ ॥  
नृदेहैर्निशि नृत्यन्ति श्मशानेषु पिशाचकाः  ।  
विचित्रैरङ्गविन्यासैर्गृहेषु गृहमेधिनः  ॥ न्ब्स्_४,४।२ ॥  
लिहति स्पृशति भ्रान्तो मुहुर्जिघ्रति खादति  ।  
ग्रामसिंहानुरूपेयं ग्राम्यधर्मव्यवस्थितिः  ॥ न्ब्स्_४,४।३ ॥  
कण्डूयनेन यत्कण्डूसुखं तत्किं भवेत्सुखम्  ।  
पश्चाद्यत्र महापीडा तथा वैषयिकं सुखम्  ॥ न्ब्स्_४,४।४ ॥  
नादासक्तं मृगं व्याधश्छिनत्ति निशितैः शरैः  ।  
रूपासक्तं नरं नारी रतिच्छुरिकयाऽसकृत्  ॥ न्ब्स्_४,४।५ ॥  
  
  
[प्। ४५-]  
  
  
क्रोधविडम्बना  
रुधिरं पिबति स्वीयं दिवा तमसि नृत्यति  ।  
भीषयत्यात्मनात्मानं क्रूरः क्रोधी न राक्षसः  ॥ न्ब्स्_४,५।१ ॥  
  
[प्। ४६-]  
  
लोभविडम्बना  
न पिशाचा न डाकिन्यो न भुजङ्गा न वृश्चिकाः  ।  
सम्भ्रान्तयन्ति मनुजं यथा लोभो धियं रिपुः  ॥ न्ब्स्_४,६।१ ॥  
मेरवो घृतबिन्द्वाभा दुराशादावपावके  ।  
कथं सहस्रलक्षाद्यैस्तर्हि तृप्यतु लोभवान्  ॥ न्ब्स्_४,६।२ ॥  
आनिद्रं प्रातरारभ्य जाग्रति स्वप्नपूर्ष्वपि  ।  
भ्रमन्नो लभते शान्तिं स लोभस्य पराक्रमः  ॥ न्ब्स्_४,६।३ ॥  
निधानं यक्षसर्पाद्या यदाक्रामन्ति यत्नतः  ।  
न पिबन्ति न खादन्ति तेषां हि गुरवः शठाः  ॥ न्ब्स्_४,६।४ ॥  
दानभोगविहीनं च यदेव धनिनो धनम्  ।  
न तु तस्य मुखे धूलिर्दीयते भूमिगोपनैः  ॥ न्ब्स्_४,६।५ ॥  
मूढस्ताम्रमये पात्रे संस्थापयति किं धनम्  ।  
पात्रे स्थितं धनं भद्रं किन्तु पात्रं परीक्षय  ॥ न्ब्स्_४,६।६ ॥  
काकविष्ठाधनस्यार्थे कायक्लेशेन भूयसा  ।  
मदान्धा धनिनः सेव्या महतीयं विडम्बना  ॥ न्ब्स्_४,६।७ ॥  
न लोभस्योपचाराय मणिमन्त्रौषधादयः  ।  
मणिमन्त्रौषधश्लाघी सोऽपि लोभपरायणः  ॥ न्ब्स्_४,६।८ ॥  
किञ्चिद्धनकणं ध्यात्वा मुखमाढ्यस्य पश्यसि  ।  
करोषि श्वेव चाटूनि लोभेनापकृतं स्मर  ॥ न्ब्स्_४,६।९ ॥  
लोहार्गलो भद्रहरो लोलताङ्को भयप्रदः  ।  
लुनात्युभौ च यल्लोकौ तेन लोभः प्रकीर्त्तितः  ॥ न्ब्स्_४,६।१० ॥  
सकामाः कामिनीलुब्धा निष्कामा मोक्षलोभिनः  ।  
भावलुब्धो हि भगवान्निर्लोभोऽत्यन्तदुर्लभः  ॥ न्ब्स्_४,६।११ ॥  
दुग्धफेनोज्ज्वला शय्या बाला चरणसेविनी  ।  
निद्रां न लभते भूपः परराष्ट्रजिगीषया  ॥ न्ब्स्_४,६।१२ ॥  
मार्गेषु मिलिताश्चौराः  सख्यं तैः सह वर्धितम्  ।  
ते गता धनमादाय पश्चाच्छोचति मन्दधीः  ॥ न्ब्स्_४,६।१३ ॥  
स्वामी तु चौरवद्द्रव्यं गोपायति यतस्ततः  ।  
भार्यापुत्रादयश्चौरा भुञ्जते स्वामिनो यथा  ॥ न्ब्स्_४,६।१४ ॥  
पुत्रमित्रकलत्रेभ्यो गोप्यते यद्धनं जनैः  ।  
तेन मन्येऽवनं पापं सुकृत्या गोप्यते नहि  ॥ न्ब्स्_४,६।१५ ॥  
रागिणी गणिका वित्तं यद्वाञ्छति वरा हि सा  ।  
धिक्तं वैराग्यवक्तारं वाचालं वित्तलम्पटम्  ॥ न्ब्स्_४,६।१६ ॥  
धनिभ्यो धनमादाय श्लाघते शास्त्रपाठकः  ।  
बहुभ्यो मिथुनीभूय धनिभ्यो गणिका यथा  ॥ न्ब्स्_४,६।१७ ॥  
न शोभते तथैवायं लोभी वेदान्तवाचकः  ।  
चौर्येण निगडे दत्तो जटाभस्मधरो यथा  ॥ न्ब्स्_४,६।१८ ॥  
यदि वित्तार्जनेनैव विद्वांसो यान्ति गौरवम्  ।  
कस्तर्हि वेश्याविदुषोर्विशेष इति वर्णय  ॥ न्ब्स्_४,६।१९ ॥  
अनित्यमिति यो वक्ति सेवते नित्यमेव तत्  ।  
बहिर्मुखस्य तस्यास्यं मा दर्शय महेश्वर  ॥ न्ब्स्_४,६।२० ॥  
कामकिङ्करतां प्राप्य सकामाः सर्वकिङ्कराः  ।  
कामेनैव परित्यक्तो निष्कामः कस्य किङ्करः  ॥ न्ब्स्_४,६।२१ ॥  
  
[प्। ५८-]  
  
कर्मविडम्बना  
वंशपात्रमिवापूर्णं पूर्णं घटशतैरपि  ।  
क्रियाजालं कथं साधो विरागाय न जायते  ॥ न्ब्स्_४,७।१ ॥  
ब्रह्मणो दिनमारभ्य यावदद्य कृताः क्रियाः  ।  
मुहूर्त्तं हन्त संसारी नैव निश्चिन्तताङ्गतः  ॥ न्ब्स्_४,७।२ ॥  
अभाग्यं परमं पुंसां परपिण्डोपजीवनम्  ।  
तत्कथं नाम सौभाग्यं पुत्रपिण्डोपजीवनम्  ॥ न्ब्स्_४,७।३ ॥  
मृतशब्देन सम्बोध्य मृतपिण्डं मृताहनि  ।  
मृताय दास्यते पुत्रस्तद्वरं किमुतामृतम्  ॥ न्ब्स्_४,७।४ ॥  
अशनायां पिपासां च शोकं मोहं जरां मृतिम्  ।  
प्राप्नुवञ्च्छ्रुतिशास्त्रेभ्यो मा भव श्राद्धभक्षकः  ॥ न्ब्स्_४,७।५ ॥  
दीर्घमायुर्जराभुक्त्यै धनं भूरि दुराधये  ।  
पुत्राः कलहदुःखाय संसारे दुःखमद्भुतम्  ॥ न्ब्स्_४,७।६ ॥  
छायां पश्यति कायस्य रायो गर्वेण मुह्यति  ।  
जायां भजति भावेन मायां नो वेद वैष्णवीम्  ॥ न्ब्स्_४,७।७ ॥  
यात्रासमागमसमे नतर्कितगतागते  ।  
पशुपुत्रकलत्रादौ ममता न मता समा  ॥ न्ब्स्_४,७।८ ॥  
सुतरां गुरवोऽस्माकं वैयाकरणसत्तमाः  ।  
आदिश्य ममतास्थाने समतां साधयन्ति ये  ॥ न्ब्स्_४,७।९ ॥  
त्यक्ष्यन्त्यवश्यं च त्वान्त्वं च त्यक्ष्यसि यानपि  ।  
येषां त्यागे महत्सौख्यं तेषां त्यागेऽपि कः श्रमः  ॥ न्ब्स्_४,७।१० ॥  
व्यवहारविमूढानां स्तुतिनिन्दामयः क्रमः  ।  
सोऽपि तत्कायपर्यन्तः कायः कतिदिनान्वयी  ॥ न्ब्स्_४,७।११ ॥  
एकतः सकला लोका विकर्षन्ति यथाबलम्  ।  
पदार्थमालां बलवानेकः कालो गिलत्यसौ  ॥ न्ब्स्_४,७।१२ ॥  
लोला लक्ष्मीर्वयं लोला लोला विषयवृत्तयः  ।  
किं सुखं तत्र यत्राङ्ग जीवनस्यैव संशयः  ॥ न्ब्स्_४,७।१३ ॥  
शोकमोहौ भयं दैन्यमाधिर्व्याधिः क्षुधा तृषा  ।  
इत्यादि विविधं दुःखमिति सङ्क्षेपकीर्त्तनम्  ॥ न्ब्स्_४,७।१४ ॥  
  
[प्। ६६-]  
  
धर्मजिज्ञासा  
अथातो धर्मजिज्ञासा धर्मः प्रोक्तश्चतुर्विधः  ।  
नित्यो नैमित्तिकः काम्यः प्रायश्चित्तमिति क्रमात्  ॥ न्ब्स्_५,१।१ ॥  
वर्णाश्रमसमाचाराः शौचस्नानादयश्च ये  ।  
आवश्यकास्ते नित्याः स्युरकृत्य प्रत्यवैति यान्  ॥ न्ब्स्_५,१।२ ॥  
देशकालनिमित्ता ये ते तु नैमित्तिकाः स्मृताः  ।  
सङ्क्रान्तिग्रहणस्नानदानश्राद्धजपादयः  ॥ न्ब्स्_५,१।३ ॥  
प्रायश्चित्तात्मका धर्माः कृच्छ्रचान्द्रायणादयः  ।  
कामनापूर्वकं काम्यं मुमुक्षोर्न विधीयते  ॥ न्ब्स्_५,१।४ ॥   
हरिप्रसादकाम्या च चित्तशुद्धेश्च कामना  ।  
मोक्षस्य कामना चेति कामनेयं न कामना  ॥ न्ब्स्_५,१।५ ॥  
तस्मात्तया कामनया स्नानदानजपादिकम्  ।  
तीर्थव्रततपोनिष्ठा मोक्षकामैर्विधीयताम्  ॥ न्ब्स्_५,१।६ ॥  
कर्मणां निर्णयं त्वेवं गीतायामाह माधवः  ।  
सर्वथा न परित्याज्यं नित्यं कर्म मुमुक्षुणा  ॥ न्ब्स्_५,१।७ ॥  
ज्ञाने जातेऽपि न त्याज्यं लोकानुग्रहहेतुना  ।  
यो वासनापरित्यागः कर्मत्यागः स एवहि  ॥ न्ब्स्_५,१।८ ॥  
न कर्मणां परित्यागः कर्मत्यागो मनोमयः  ।  
यज्ञो दानं तपश्चेति पावनानि मनीषिणाम्  ॥ न्ब्स्_५,१।९ ॥  
कर्मणा चित्तशुद्धिः स्यात्तया तीव्रा मुमुक्षुता  ।  
ततो विवेकान्मुक्तिः स्यात्कर्म त्याज्यं कथं तु तत्  ॥ न्ब्स्_५,१।१० ॥  
ये तु बोधेन सम्प्राप्तास्तात कर्मातिगां दशाम्  ।  
न विधेः किङ्करास्तस्मात्स्वच्छन्दं विचरन्तु ते  ॥ न्ब्स्_५,१।११ ॥  
  
[प्। ७३-]  
  
तपस्यातात्पर्यम्  
कृता कपटभावेन दम्भलोभपरायणैः  ।  
हट्टे नगरमध्ये वा सा तपस्याऽधमा स्मृता  ॥ न्ब्स्_५,२।१ ॥  
वेदशास्त्रोक्तविधिना शीतोष्णादिसहिष्णुना  ।  
या कृता कामनापूर्वं सा तपस्या तु मध्यमा  ॥ न्ब्स्_५,२।२ ॥  
मनसो निग्रहार्थाय परमार्थपरायणा  ।  
अकामा तत्वजिज्ञासोः सा तपस्योत्तमा मता  ॥ न्ब्स्_५,२।३ ॥  
आगते स्वागतं कुर्याद्गच्छन्तं न निवारयेत्  ।  
यथाप्राप्तं सहेत्सर्वं सा तपस्योत्तमोत्तमा  ॥ न्ब्स्_५,२।४ ॥  
  
[प्। ७५-]  
  
व्रतव्यवस्था  
परदारपरद्रव्यपरद्रोहविवर्जनम्  ।  
रागद्वेषपरित्यागो व्रतानामुत्तमं व्रतम्  ॥ न्ब्स्_५,३।१ ॥  
तदुक्तं काशीखण्डे  
परदारपरद्रव्यपरद्रोहपराङ्मुखः  ।  
गङ्गाप्याह कदाऽऽगत्य मामयं पावयिष्यति  ॥ न्ब्स्_५,३।२ ॥  
  
[प्। ७६-]  
  
वेषविचारः  
मुक्तिर्नास्ति जटाजूटे न काषाये न मुण्डने  ।  
न भस्मनि न कन्थायां तिलके वा कमण्डलौ  ॥ न्ब्स्_५,४।१ ॥  
द्वेषेन ताड्यते सर्पो वृथा वल्मीकताडनम्  ।  
मनसो निग्रहो नास्ति वृथा कायस्य मुण्डनम्  ॥ न्ब्स्_५,४।२ ॥  
चित्तविक्षेपशान्त्यर्थं जटाकन्थादिधारणम्  ।  
कुरुते वीतरागश्चेदुत्तमोत्तममेव तत्  ॥ न्ब्स्_५,४।३ ॥  
  
[प्। ७८-]  
  
मौनमीमांसा  
मौनं चतुर्विधं प्रोक्तं वाग्मौनं वाग्विनिग्रहः  ।  
ज्ञानेन्द्रियाणां संरोधस्त्वक्षमौनमुदाहृतम्  ॥ न्ब्स्_५,५।१ ॥  
कर्मेन्द्रियाणां संरोधः काष्ठमौनं तु काष्ठवत्  ।  
गौणं तु त्रिविधं मौनमुत्तमं तु मनोलयः  ॥ न्ब्स्_५,५।२ ॥   
न मौनी मूकतां यातो न मौनी दुग्धबालकः  ।  
न मौनी व्रतनिष्ठोपि मौनी संलीनमानसः  ॥ न्ब्स्_५,५।३ ॥  
मुनेर्भावस्तु मौनं स्याच्छब्दशास्त्रव्यवस्थया  ।  
मुनिभावो यर्हि नास्ति तर्हि मौनं निरर्थकम्  ॥ न्ब्स्_५,५।४ ॥  
  
[प्। ८०-]  
  
दानज्ञानम्  
कीर्त्तिदानं कामदानं दयादानमित त्रिधा  ।  
उत्तरादुत्तरं श्रेष्ठं तेभ्यः कृष्णार्पणं परम्  ॥ न्ब्स्_५,६।१ ॥  
  
[प्। ८१-]  
  
तीर्थतत्त्वम्  
इदं तीर्थमिदं तीर्थमितस्तीर्थमतः परम्  ।  
इतो दूरतरं तीर्थं मया दृष्टं न तु त्वया  ॥ न्ब्स्_५,७।१ ॥  
तव तीर्थफलं स्वल्पं मम तीर्थफलं महत्  ।  
इति भ्रमन्ति ये तीर्थं ते भ्रान्ता न तु तैर्थिकाः  ॥ न्ब्स्_५,७।२ ॥       
तीर्थे पापक्षयः स्नानैस्तीर्थं साधुसमागमः  ।  
तीर्थे वैराग्यचर्चा स्यात्तीर्थमीश्वरपूजनम्  ॥ न्ब्स्_५,७।३ ॥  
तीर्थं शीतोष्णसहनं तीर्थं निःसङ्गचारिता  ।  
इति जानन्ति ये तीर्थं तीर्थतत्त्वविदो हि ते  ॥ न्ब्स्_५,७।४ ॥  
  
[प्। ८४-]  
  
आचारचातुरी  
अनाचारस्तु मालिन्यमत्याचारस्तु मूर्खता  ।  
विचाराचारसंयोगः सदाचारस्य लक्षणम्  ॥ न्ब्स्_५,८।१ ॥  
  
[प्। ८५-]  
  
रागत्यागनिर्णयः  
न विरक्ता धनैस्त्यक्ता न विरक्ता दिगम्बराः  ।  
विशेषरक्ताः स्वपदे ते विरक्ता मता मम  ॥ न्ब्स्_६।१ ॥  
चौरस्त्यजन्ति गेहं स्वं भयेनैव न बोधतः  ।  
जारास्त्यजन्ति गेहं स्वं कामेनैव न बोधतः  ॥ न्ब्स्_६।२ ॥  
क्रुद्धस्त्यजति गेहं स्वं प्रतिवादिविरोधतः  ।  
रुद्धस्त्यजति गेहं स्वं रोधेनैव न बोधतः  ॥ न्ब्स्_६।३ ॥  
निःसङ्गतासुखं प्राप्ताः कया चिद्बोधलीलया  ।  
गृहं त्यजन्ति मुनयो गृहस्था वावने स्थिताः  ॥ न्ब्स्_६।४ ॥  
तदुक्तम्  ।    
मूढः किं त्यजतु प्रमत्तमनसस्त्यागेन वा किं फलं  ।  
विज्ञः कर्म करोतु वा न कुरुतां त्यागेऽवलिप्तो न यत्  ।  
इत्येवं कृतनिश्चयः प्रवचनैरद्वैतविद्यावतां  ।   
रागत्यागनिरादरो मुनिजनः पारे गिरां खेलति ॥ न्ब्स्_६।५ ॥  
इत्ययं योगयुक्तानां रागत्यागविनिर्णयः  ।  
त्यजतैव हि तज्ज्ञेयमिति वेदान्तनिर्णयात्  ॥ न्ब्स्_६।६ ॥  
  
[प्। ८८-]  
  
अधिकारपरीक्षा  ।  
धर्मा बहुविधाः प्रोक्ताः शास्त्रे धर्माधिकारिणाम्  ।  
तत्र तीब्रा मुमुक्षैव मोक्षे मुख्याधिकारिता  ॥ न्ब्स्_७।१ ॥  
ज्योतिष्टोमे स्वर्गकामो विवाहे पुत्रकामवान्  ।  
वाणिज्ये लोभवान्मोक्षे मुमुक्षुरधिकारवान्  ॥ न्ब्स्_७।२ ॥  
तीव्रा मुमुक्षा यद्यस्ति प्रज्ञामान्द्यं च वर्त्तते  ।  
सच्छास्त्रविद्वच्चर्चाभिः प्रथमं तन्निवारयेत्  ॥ न्ब्स्_७।३ ॥  
वेदे नास्त्यधिकारोऽस्य मुमुक्षा यदि वर्त्तते  ।  
विचारस्तेन कर्त्तव्यः पुराणश्रवणादिना  ॥ न्ब्स्_७।४ ॥  
यदेव वेदे कथितं पुराणेऽपि तदेव हि  ।  
न तु वेदाक्षरं श्राव्यमिति भाष्ये विनिर्णयः  ॥ न्ब्स्_७।५ ॥  
यथाऽधिकारविहितं कर्म सिध्यति चान्यथा  ।  
कार्यसिद्धिर्न जायेत प्रत्यवायो महान्भवेत्  ॥ न्ब्स्_७।६ ॥  
  
[प्। ९२-]  
  
सत्सङ्गसुधा   
सत्सङ्गसुधया तात मन आनन्दितं यदा  ।  
निश्चेतव्यं तदा मोहान्मम मुक्तिर्भविष्यति  ॥ न्ब्स्_८।१ ॥  
साधनानां हि सर्वेषां वरिष्ठा साधुसङ्गतिः  ।  
एतया सिद्धया सिद्धं सर्वमेव हि साधनम्  ॥ न्ब्स्_८।२ ॥  
शश्वदीश्वरभक्ता ये विरक्ताः समदर्शनाः  ।  
साधवः सेवितव्यास्ते मोक्षशास्त्रविशारदाः  ॥ न्ब्स्_८।३ ॥  
येषां दर्शनमात्रेण मोक्षे श्रद्धा विवर्धते  ।  
येषां च वाग्विलासेन संशयो विनिवर्त्तते  ॥ न्ब्स्_८।४ ॥  
उपक्रमादितात्पर्यलिङ्गैस्तात्पर्यनिर्णयः  ।  
विशेषसामान्यतया शास्त्रार्थानां व्यवस्थितिः  ॥ न्ब्स्_८।५ ॥  
वेदशास्त्राविरोधेन मोक्षमार्गप्रवेशनम्  ।  
सम्प्रदायपरिज्ञानं मतभेदविनिर्णयः  ॥ न्ब्स्_८।६ ॥  
पूर्वोत्तराभ्यां पक्षाभ्यां येषां वाक्यादवाप्यते  ।  
ज्ञानिनः कर्णधारास्ते सेवितव्या हि साधवः  ॥ न्ब्स्_८।७ ॥  
तथा च गीता    
तद्विद्धि प्रणिपातेन परिप्रश्नेन सेवया  ।  
उपदेक्ष्यन्ति ते ज्ञानं ज्ञानिनस्तत्वदर्शिनः  ॥ न्ब्स्_८।८ ॥  
  
[प्। ९५-]  
  
समन्वयसरस्वती   
अवगाह्या विशेषेण समन्वयसरस्वती  ।  
जायेत मतभेदाख्यपङ्कप्रक्षालनं यया  ॥ न्ब्स्_९।१ ॥  
पदं पदार्थो वाक्यार्थस्तत्वानि मनसो यमः  ।  
महावाक्यार्थविज्ञानं साधनानि क्रमेण हि  ॥ न्ब्स्_९।२ ॥  
सर्वेषां तत्र तन्त्राणामुपयोगो यथायथम्  ।  
वदामि तत्समासेन सर्वमेव यथातथम्  ॥ न्ब्स्_९।३ ॥  
जायते शब्दशास्त्रेण पदव्युत्पत्तिरुत्तमा  ।  
व्युत्पत्तिश्च पदार्थानां न्यायवैशेषिकोक्तिभिः  ॥ न्ब्स्_९।४ ॥  
मीमांसया च वाक्यार्थव्युत्पत्तिः परिनिष्ठिता  ।  
व्यक्तिः साङ्ख्येन तत्त्वानां योगेन मनसो यमः  ॥ न्ब्स्_९।५ ॥  
महावाक्यार्थविज्ञानं वेदान्तैर्ब्रह्मनिष्ठया  ।  
इत्येवं सर्वतन्त्राणां ब्रह्मण्येव समन्वयः  ॥ न्ब्स्_९।६ ॥  
  
[प्। ९८-]  
  
अविरोधबोधः   
प्रसङ्गादविरोधस्य बोधोऽप्यत्र निरूप्यते  ।  
व्यवहारे द्वैतसत्वं द्वैताद्वैतमते समम्  ॥ न्ब्स्_१०।१ ॥  
अद्वैतकल्पितत्वं चाविरोधोऽतो मतद्वये  ।  
विवदन्ति मुहुर्वादरसैस्तद्विवदन्तु  ते  ॥ न्ब्स्_१०।२ ॥  
यमास्त्वहिंसासत्याद्या नियमाः शुचितादयः  ।  
सुखासने च संस्थानं प्रत्याहारस्तु सर्वतः  ॥ न्ब्स्_१०।३ ॥  
धारणा च तथा ध्यानं समाधानं च चेतसः  ।  
योगाङ्गसप्तकं त्वेतत्सर्वेषामपि सम्मतम्  ॥ न्ब्स्_१०।४ ॥  
लये मन्त्रे हठे राज्ञि भक्तौ साङ्ख्ये हरेर्मते  ।  
मतैक्यमस्ति सर्वेषां ये बुधा मोक्षमार्गगाः  ॥ न्ब्स्_१०।५ ॥  
हठिनामधिकस्त्वेकः प्राणायामपरिश्रमः  ।  
प्राणायामे मनःस्थैर्यं स तु कस्य न सम्मतः  ॥ न्ब्स्_१०।६ ॥  
विमुक्तिर्वादिनां तस्मान्मतभेदो न कश्चन  ।  
कश्चित्कश्चिन्मते भेदस्त्वस्ति वेदान्तिनामपि  ॥ न्ब्स्_१०।७ ॥  
  
[प्। १०४-]  
  
साङ्ख्याञ्जनशलाका  
नेत्रयोरञ्जनं कार्यं साङ्ख्याञ्जनशलाकया  ।  
ततस्तिमिरनाशेन सूक्ष्मवस्तु विलोक्यते  ॥ न्ब्स्_११।१ ॥  
कपिलेन मुकुन्देन देवहूती प्रबोधिता  ।  
सर्वतत्त्वविवेकेन तत्साङ्ख्यमभिधीयते  ॥ न्ब्स्_११।२ ॥  
सर्वा विकृतयो यस्याः स्थूलसूक्ष्माश्चराचराः  ।  
अस्ति काचिदनिर्देश्या प्रकृतिस्त्रिगुणात्मिका  ॥ न्ब्स्_११।३ ॥  
महतत्त्वमहङ्कारः पञ्च तन्मात्रकाणि च  ।  
प्रकृतिर्विकृतिश्चेति सप्तैतानि भवन्ति हि  ॥ न्ब्स्_११।४ ॥  
स्वकारणानां विकृतिः प्रकृतिः स्वोद्भवस्य यत्  ।  
एवमष्टौ प्रकृतयस्ततो विकृतयो भवन्  ॥ न्ब्स्_११।५ ॥       
व्योमादिपञ्चभूतानि पञ्च ज्ञानेन्द्रियाणि च  ।  
कर्मेन्द्रियाणि पञ्चैव मनसा सह षोडश  ॥ न्ब्स्_११।६ ॥  
खं वायुरग्निस्तोयं भूर्भूतपञ्चकमुच्यते  ।  
शब्दस्पर्शौ रूपरसौ गन्धस्तेषां गुणाः क्रमात्  ॥ न्ब्स्_११।७ ॥  
श्रोत्रं त्वक्चक्षु रसनं घ्राणं ज्ञानेन्द्रियाणि च  ।  
वाक्पाणिपादपाय्वादि पञ्च कर्मेन्द्रियाणि च  ॥ न्ब्स्_११।८ ॥  
उभयात्मा मनस्तेन चतुर्विंशतिरीरिता  ।  
तत्त्वानां तद्विकारस्तु सर्वं चैव जगत्त्रयम्  ॥ न्ब्स्_११।९ ॥  
प्रकृतेस्त्रिगुणात्मत्वात्सर्वं हि त्रिगुणात्मकम्  ।  
रक्तश्वेतश्यामरूपा रजःसत्त्वतमोगुणाः  ॥ न्ब्स्_११।१० ॥  
रजश्चलं तमः स्तब्धं प्रकाशस्सात्विको मतः  ।  
तमोऽधमं रजो मध्यं सत्त्वमुत्तममेव हि  ॥ न्ब्स्_११।११ ॥  
लोभादयो रजोभावास्तमसो जडतादयः  ।  
सुखप्रसादबोधाद्या भावाः सत्त्वस्य कीर्त्तिताः  ॥ न्ब्स्_११।१२ ॥  
देवादयः सात्त्विकाः स्युर्नराद्या राजसाः स्मृताः  ।  
तामसाः पशुभूताद्या एवं सर्वं विविच्यताम्  ॥ न्ब्स्_११।१३ ॥  
विरोधिनस्सहायाश्च मिथः कार्यं च कारणम्  ।  
मिलित्वा कार्यकर्त्तारो गुणा विषमचेष्टिताः  ॥ न्ब्स्_११।१४ ॥  
विश्वं गुणात्मकं सर्वमात्मा निर्गुण एव हि  ।  
प्रकाशकतया तत्र प्रविष्ट इव भासते  ॥ न्ब्स्_११।१५ ॥  
यथा द्वात्रिंशद्दन्तस्था रसज्ञा रसवेदिनी  ।  
चतुर्विंशतितत्वान्तः स्वात्मज्ञस्तत्त्ववित्तथा  ॥ न्ब्स्_११।१६ ॥  
एकमेव निजं नाथं माया विषयलम्पटा  ।  
बहुरूपधरं कृत्वा वेश्येव खलु खेलति  ॥ न्ब्स्_११।१७ ॥  
अपृथग्भावरूपेण मिलित्वा पुरुषेण हि  ।  
विचित्राकाररूपैस्तं सन्नर्त्तयति नर्त्तकी  ॥ न्ब्स्_११।१८ ॥  
निर्दोषो निश्चलो नाथः सदोषा चञ्चला वधूः  ।  
दम्पत्योरनयोर्नूनं रसभङ्गो भविष्यति  ॥ न्ब्स्_११।१९ ॥  
पृथक्त्वेन परिज्ञाता दुष्टरूपतयाऽपि च  ।  
न मुखं दर्शयत्येषा सलज्जा म्रियतेऽपि च  ॥ न्ब्स्_११।२० ॥  
प्रकृतिर्विकृतिर्नापि पुरुषो निश्चलात्मकः  ।  
शुद्धबुद्धस्वरूपोऽसाविति साङ्ख्यविनिर्णयः  ॥ न्ब्स्_११।२१ ॥  
  
[प्। ११६-]  
  
योगदीक्षाचिन्तामणौ पातञ्जलयोगः  
अथातो योगदीक्षायाश्चिन्तामणिरुदीर्यते  ।  
तत्प्राप्त्याऽबोधदारिद्र्यं सर्वमेव विनश्यति  ॥ न्ब्स्_१२,१।१ ॥  
महायोगेश्वरः शम्भुः महायोगेश्वरो हरिः  ।  
महायोगेश्वरो ब्रह्मा भवानी सिद्धयोगिनी  ॥ न्ब्स्_१२,१।२ ॥  
सनकाद्या वसिष्ठाद्याः कचदत्तशुकादयः  ।  
अरुन्धतीप्रभृतयो योगात्सिद्धिमुपागताः  ॥ न्ब्स्_१२,१।३ ॥  
आत्मज्ञानेन यो योगो जीवात्मपरात्मनोः  ।  
स योगस्तस्य हेतुत्वाद्योगा बहुविधा मताः  ॥ न्ब्स्_१२,१।४ ॥  
विरोधिलक्षणान्यायादभद्रा भद्रिका यथा  ।  
सर्वदुःखवियोगस्तु योग इत्याह केशवः  ॥ न्ब्स्_१२,१।५ ॥  
अत्यन्तचपलस्यापि मनसो योगशक्तितः  ।  
निश्चलत्वं प्रजायेत विन्ध्यस्येव महागिरेः  ॥ न्ब्स्_१२,१।६ ॥  
तथा च भुशुण्डः  
नाभसीं धारणां बद्ध्वा  तिष्ठामि विगतज्वरः  ।  
यावत्पुनः कमलजः सृष्टिकर्मणि तिष्ठति  ॥ न्ब्स्_१२,१।७ ॥  
चित्तवृत्तिनिरोधस्तु मुख्यः पातञ्जलो मतः  ।  
प्राणवृत्तिनिरोधस्तु गौणस्तत्साधनत्वतः  ॥ न्ब्स्_१२,१।८ ॥  
तत्र सूत्रं यमनियमासनप्राणायाम  
प्रत्याहारधारणाध्यानसमाधयोऽष्टावङ्गानि   
यमोऽस्तेयऋताहिंसाब्रह्मचर्यापरिग्रहाः  ।  
नियमः शौचसन्तोषतपः पाठेश्वरार्पणम्  ॥ न्ब्स्_१२,१।९ ॥  
आसनं सुखरूपेण शरीरस्थिरता मता  ।  
प्राणायामः प्राणदण्डः कुम्भपूरकरेचकैः  ॥ न्ब्स्_१२,१।१० ॥  
प्रत्याहारस्त्विन्द्रियाणां चलानां प्रतिरोधनम्  ।  
क्वचित्प्रदेशे चित्तस्य स्थापनं धारणा मता  ॥ न्ब्स्_१२,१।११ ॥  
निरन्तरश्चित्प्रवाहो ध्येयस्य ध्यानमीरितम्  ।  
समाधिरष्टमो ज्ञेयस्तदात्मकतया स्थितिः  ॥ न्ब्स्_१२,१।१२ ॥  
सम्प्रज्ञातस्तदन्यश्च समाधिर्द्विविधो हि सः  ।  
यमादिपञ्चबहिरङ्गमन्तरङ्गमथापरम्  ॥ न्ब्स्_१२,१।१३ ॥  
वितर्केण विचारेणानन्देनास्मितया तथा  ।  
अनुस्यूतः समाधिस्तु सम्प्रज्ञातश्चतुर्विधः  ॥ न्ब्स्_१२,१।१४ ॥  
यत्र न ज्ञायते किञ्चित्सोऽसम्प्रज्ञात उच्यते  ।  
द्विधा भवप्रत्ययवानुपायप्रत्ययश्च सः  ॥ न्ब्स्_१२,१।१५ ॥  
मूढानामपि जायेत तपोदार्ढ्यान्मनोलयः  ।  
प्रकृतौ वा महतत्त्वे भवप्रत्यय एव सः  ॥ न्ब्स्_१२,१।१६ ॥  
त्रैलोक्यराज्यकामस्य हिरण्यकशिपोर्यथा  ।  
शरीरं क्रिमिभिर्भुक्तं वल्मीकेनापि संवृतम्  ॥ न्ब्स्_१२,१।१७ ॥  
श्रद्धावीर्यस्मृतिप्रज्ञाकामवर्जनपूर्वकम्  ।  
मनोलयो मुनीन्द्राणामुपायप्रत्ययस्तु सः  ॥ न्ब्स्_१२,१।१८ ॥  
उक्तं व्युत्थितचित्तानां समाधानमभीप्सताम्  ।  
तपश्च वेदपाठश्च सर्वकर्मार्पणं हरौ  ॥ न्ब्स्_१२,१।१९ ॥  
क्लेशकर्मविपाकैश्च चित्ररूपैस्तदाशयैः  ।  
अपरामृष्ट एवैकः कश्चित्पुरुष ईश्वरः  ॥ न्ब्स्_१२,१।२० ॥  
स सर्वज्ञः स्वभावेन प्रणवस्तस्य वाचकः  ।  
तदयं भावनापूर्वं तज्जपो मोक्षसाधनम्  ॥ न्ब्स्_१२,१।२१ ॥  
यथा रोगस्तन्निदानं भेषजं चाप्यरोगता  ।  
विवेचनीयभेदेन चिकित्साऽस्ति चतुर्विधा  ॥ न्ब्स्_१२,१।२२ ॥  
जन्मदुःखं तथा मोहो विज्ञानं च विमुक्तता  ।  
विवेचनीयभेदेन योगशास्त्रं चतुर्विधम्  ॥ न्ब्स्_१२,१।२३ ॥  
अविवेकः पुम्प्रकृत्योः स मोहो दुःखकारणम्  ।  
समत्वपुरुषान्यत्वख्यातिबोधेन नश्यति  ॥ न्ब्स्_१२,१।२४ ॥  
योगाभ्यासप्रसक्तस्य सिद्धयो भोगदायिकाः  ।  
आयान्ति नादरः कार्यो ह्यन्तराया मता यतः  ॥ न्ब्स्_१२,१।२५ ॥  
धारणाध्यानवैचित्र्यात्सिद्धिभेदो य ईरितः  ।  
अत्यन्तानुपयोगित्वात्स तु नात्र निरूपितः  ॥ न्ब्स्_१२,१।२६ ॥  
  
[प्। १३५-]  
  
शैवयोगः  
योगः शैवो निरूप्यते  
मन्त्रो लयो हठो राजयोगो योगश्चतुर्विधः  ॥ न्ब्स्_१२,२।१ ॥  
मन्त्रयोगः  
नारायणाष्टाक्षरवासुदेवद्वादशाक्षरौ  ।  
नृसिंहरामगोपालमन्त्रास्ते तापिनीस्तुताः  ॥ न्ब्स्_१२,२।२ ॥  
शिवपञ्चाक्षरी श्रेष्ठा दक्षिणामूर्त्तिरुत्तमा  ।   
यतीनां तु महावाक्यं केवलः प्रणवस्तथा  ॥ न्ब्स्_१२,२।३ ॥  
इत्यादयो महामन्त्राः पुरश्चर्यादिभिः क्रमैः  ।  
सिद्धा देवप्रसादेन सद्यो मुक्तिप्रदा मताः  ॥ न्ब्स्_१२,२।४ ॥  
  
[प्। १३७-]  
  
हठयोगः  
गङ्गायमुनयोर्मध्ये बालरण्डां तपस्विनीम्  ।  
बलात्कारेण गृह्णीयात्तद्विष्णोः परमं पदम्  ॥ न्ब्स्_१२,३।१ ॥   
तत्र गोरक्षः  ।  
एतद्विमुक्तिसोपानमेतत्कालस्य वञ्चनम्  ।  
यद्व्यावृत्तं मनो भोगादासक्तं परमात्मनि  ॥ न्ब्स्_१२,३।२ ॥  
परमं यदि वैराग्यमाहारस्तु यथोदितः  ।  
नित्यमेकान्तवासश्चेद्धठयोगो न दुर्लभः  ॥ न्ब्स्_१२,३।३ ॥  
परन्तु गुरुदीक्षाभिर्लभ्यते नान्यथा त्वयम्  ।  
व्यतिक्रमे महान्दोषः क्रमलाभे महान्गुणः  ॥ न्ब्स्_१२,३।४ ॥  
अनन्तविस्तारमयो हठः प्रोक्तः पुरारिणा  ।  
सारं तु बन्धत्रितयं तावता सिद्धिराप्यते  ॥ न्ब्स्_१२,३।५ ॥  
मूले तु मूलबन्धः स्यान्मध्ये स्यादुडियानकः  ।  
कण्ठे जालन्धरस्तेन सिद्धो भवति मारुतः  ॥ न्ब्स्_१२,३।६ ॥  
कुण्डलिन्याः सुषुम्णायां प्रविष्टो ब्रह्मरन्ध्रतः  ।  
मूलस्थाने स्थिता शक्तिर्ब्रह्मस्थाने सदाशिवः  ॥ न्ब्स्_१२,३।७ ॥  
अजपा नाम गायत्री योगिनां मोक्षदायिनी  ।  
तस्याः सङ्कल्पमात्रेण सर्वपापैः प्रमुच्यते  ॥ न्ब्स्_१२,३।८ ॥  
आधारं प्रथमं चक्रं स्वाधिष्ठानं तथैव च  ।  
मणिपूरं तृतीयं स्याच्चतुर्थकमनाहतम्  ॥ न्ब्स्_१२,३।९ ॥  
विशुद्धिः पञ्चमं चक्रमाज्ञाचक्रं तु षष्ठकम्  ।  
सप्तमं ब्रह्मरन्ध्रं स्याद्भ्रमरस्य गुहा हि सा  ॥ न्ब्स्_१२,३।१० ॥  
योनिस्थानकमङ्घ्रिमूलघटितं कृत्वा दृढं विन्यसेन् मेढ्रे पादमथैकमेव नियतं कृत्वा समं विग्रहम्  ।  
स्थाणुः संयमितेन्द्रियोऽचलदृशा पश्यन्भ्रुवोरन्तरं ह्येतन्मोक्षकपाटभेदनकरं सिद्धासनं प्रोच्यते  ॥ न्ब्स्_१२,३।११ ॥  
कृत्वा सम्पुटितौ करौ दृढतरं बध्वा तु सिद्धासनं गाढं वक्षसि सन्निधाय चुबुकं ध्यानं ततश्चेतसि  ।  
वारं वारमपानमूर्ध्वमनिलं प्रोत्सार्य सन्धारयन् प्राणं मुञ्चति बोधयंश्च शनकैः शक्तिप्रबोधो भवेत्  ॥ न्ब्स्_१२,३।१२ ॥  
पुच्छे प्रगृह्य भुजगीं सुप्तां प्रबोधयेत्सुधीः  ।  
निद्रां विहाय सा शक्तिरूर्ध्वमुत्तिष्ठते बलात्  ॥ न्ब्स्_१२,३।१३ ॥  
ऊर्ध्वं निलीनप्राणस्य त्यक्तनिःशेषकर्मणः  ।  
योगेन सहजावस्था स्वयमेव प्रजायते  ॥ न्ब्स्_१२,३।१४ ॥  
ज्ञानं कुतो मनसि जीवति देवि यावत् प्राणो न नश्यति मनो म्रियते न तावत्  ।  
प्राणो मनो द्वयमिदं प्रलयं प्रयाति मोक्षं स गच्छति नरो न कदाचिदन्यः ॥ न्ब्स्_१२,३।१५ ॥  
अन्तर्लक्ष्यविलीनचित्तपवनो योगी यदा वर्त्तते   
दृष्ट्या निश्चलतारया बहिरिदं पश्यन्नपश्यन्नपि  ।  
मुद्रेयं किल शाम्भवी भगवती या स्यात्प्रसादाद्गुरोः शून्याशून्यविलक्षणं मृगयते तत्त्वं पदं शाम्भवम्  ॥ न्ब्स्_१२,३।१६ ॥  
प्राणवृत्तौ विलीनायां मनोवृत्तिर्विलीयते  ।  
शिवशक्तिसमायोगो हठयोगेन जायते  ॥ न्ब्स्_१२,३।१७ ॥       
गोरक्षचर्पटिप्राया हठयोगप्रसादतः  ।  
वञ्चयित्वा कालदण्डं ब्रह्माण्डं विचरन्ति हि  ॥ न्ब्स्_१२,३।१८ ॥  
शक्तिमध्ये मनः कृत्वा शक्तिं मानसमध्यगाम्  ।  
शिवशक्तिसमायोगं कुर्वन्ति हठयोगिनः  ॥ न्ब्स्_१२,३।१९ ॥   
  
[प्। १४७-]  
  
शिवशक्तिपराक्रमः  
अथ वक्ष्ये स्तुतिव्याजाच्छिवशक्तिपराक्रमम्  ।  
शोधिते सूक्ष्मया दृष्ट्या यस्मिन्निर्विस्मयो भवेत्  ॥ न्ब्स्_१२,४।१ ॥  
तां द्वैतरूपिणीमेव द्वैताद्वैतस्वरूपिणीम्  ।  
अद्वैतरूपिणीं शक्तिं स्मरामि परमात्मनः  ॥ न्ब्स्_१२,४।२ ॥  
केयं कस्य कुतः केन कस्मै कं प्रति कुत्र वा  ।  
कथं कदेत्यनिर्णीता तां वन्दे शक्तिमद्भुताम्  ॥ न्ब्स्_१२,४।३ ॥  
शिवः कर्त्ता शिवो भोक्ता शिवो वेत्ता शिवः प्रभुः  ।  
उपसर्जनमात्रं या तां वन्दे शक्तिमद्भुताम्  ॥ न्ब्स्_१२,४।४ ॥  
स्वयं कर्त्री स्वयं भोक्त्री स्वयं वेत्त्री स्वयं प्रभुः  ।  
साक्षिमात्रं शिवो यस्यास्तां वन्दे शक्तिमद्भुताम्  ॥ न्ब्स्_१२,४।५ ॥       
स्वलक्षणे महादेवे स्वलक्षणतया स्थिताम्  ।  
वित्तां स्वलक्षणैरेव तां वन्दे शक्तिमद्भुताम्  ॥ न्ब्स्_१२,४।६ ॥  
सलक्षणे महादेवे सलक्षणतया स्थिताम्  ।  
वित्तां सलक्षणैरेव तां वन्दे शक्तिमद्भुताम्  ॥ न्ब्स्_१२,४।७ ॥  
विलक्षणे महादेवे विलक्षणतया स्थिताम्  ।  
वित्तां विलक्षणैरेव तां वन्दे शक्तिमद्भुताम्  ॥ न्ब्स्_१२,४।८ ॥  
अचेत्यचित्स्वरूपत्वादचेतन इव स्थिते  ।  
चैतन्ये चेतनाहेतुस्तां वन्दे शक्तिमद्भुताम्  ॥ न्ब्स्_१२,४।९ ॥  
चेतिता चेतनेनेति सविकल्पस्वरूपतः  ।  
चैतन्ये चेतनाहेतुस्तां वन्दे शक्तिमद्भुताम्  ॥ न्ब्स्_१२,४।१० ॥  
शक्तिरेव न यस्यास्ति सोऽशक्तः किं करिष्यति  ।  
शक्त्या यया शिवः शक्तस्तां वन्दे शक्तिमद्भुताम्  ॥ न्ब्स्_१२,४।११ ॥  
शक्ता नूनं हि कार्येषु शक्तिः शक्तिमति स्थिता  ।  
शिवाश्रयादृतेऽशक्ता तां वन्दे शक्तिमद्भुताम्  ॥ न्ब्स्_१२,४।१२ ॥  
शक्तिशक्तिमतोर्यस्मान्निर्विकल्पे न वस्तुता  ।  
सामरस्यं शिवे याता तां वन्दे शक्तिमद्भुताम्  ॥ न्ब्स्_१२,४।१३ ॥  
भाविते भावुकैरेवं शिवशक्तिपराक्रमे  ।  
स्वयमुल्लसति स्वान्ते सामरस्यरसार्णवः  ॥ न्ब्स्_१२,४।१४ ॥  
भक्ते भक्तिमयीं पशौ पशुमयीं विद्वत्सु विद्यामयीं सृष्टौ ब्रह्ममयीं स्थितौ हरिमयीं कल्पात्पुरश्चिन्मयीम्  ।  
जीवे वृत्तिमयीं जडे जडमयीं शक्तिं शिवस्याद्भुतां तां ध्यायामि पदे परात्परतरे स्वानन्दलीलामयीम्  ॥ न्ब्स्_१२,४।१५ ॥  
आनन्दानपि संविहाय विषयानन्दानमन्दादरादादानार्थिभिरर्थितानपि जडैरानन्दलेशानमून्  ।  
आनन्दोपनिषत्प्रमाणपठितामानन्दसीमाशिखामानन्दामृतवाहिनीं भगवतीमानन्दरूपां भजे  ॥ न्ब्स्_१२,४।१६ ॥  
  
[प्। १६०-]  
  
लययोग  
चञ्चलं हि न जानाति मनो निश्चलतासुखम्  ।  
तद्विचिन्तयितुं तस्मै मुनिभिर्दर्शितो लयः  ॥ न्ब्स्_१२,५।१ ॥  
आख्याताः शम्भुना गौर्यै ह्यसङ्ख्याता लयक्रमाः  ।  
केन ज्ञेयाः केन वर्ण्याः किञ्चित्तु कथयाम्यहम्  ॥ न्ब्स्_१२,५।२ ॥  
निद्रादौ जागरस्यान्ते निद्रान्ते जागरोदये  ।  
लयो भवति चित्तस्य कार्यं तत्रात्मचिन्तनम्  ॥ न्ब्स्_१२,५।३ ॥  
यदा शिथिलतां याति भारं त्यक्त्वेव भारिकः  ।  
आत्माऽऽदरेण कर्त्तव्यं तदैव शिवपूजनम्  ॥ न्ब्स्_१२,५।४ ॥  
यदा यदा शिथिलतां याति चित्तं तदा तदा  ।  
चिन्तनीयो महेशानस्तदेव शिवपूजनम्  ॥ न्ब्स्_१२,५।५ ॥  
सर्वेष्टानिष्टभावानामिष्टत्वेनैवभावनात्  ।  
नीरागद्वेषता चित्ते या सैव शिवपूजनम्  ॥ न्ब्स्_१२,५।६ ॥  
पीडैव परमा पूजा यथा चरणपीडनम्  ।  
दुःखमेव परा पूजा रूक्षमुद्वर्त्तनं यथा  ॥ न्ब्स्_१२,५।७ ॥  
खेद एव परा पूजा खेदे चिति मनोलयः  ।  
भयं हि परमा पूजा भीषाऽस्मादिति च श्रुतेः  ॥ न्ब्स्_१२,५।८ ॥  
दानं तु परमा पूजा दीयते परमात्मने  ।  
अदानं परमा पूजा यदि चित्तं प्रसीदति  ॥ न्ब्स्_१२,५।९ ॥  
रोगा एव परा पूजा रोगैः पापक्षयो यतः  ।  
आरोग्यं परमा पूजा नैरोग्यं मुक्तिसाधनम्  ॥ न्ब्स्_१२,५।१० ॥  
क्रिया तु परमा पूजा शिवार्थं क्रियतेऽखिलम्  ।  
अक्रियैव परा पूजा निश्चला ध्यानरूपिणी  ॥ न्ब्स्_१२,५।११ ॥  
सत्सङ्गः परमा पूजा सत्सङ्गो मोक्षसाधनम्  ।  
असत्सङ्गः परा पूजा यत्र मोहः परीक्ष्यते  ॥ न्ब्स्_१२,५।१२ ॥  
धैर्यं तु परमा पूजा धीरो ह्यमृतश्नुते  ।  
अधैर्यं परमा पूजा शीघ्रं कार्यविमोक्षतः  ॥ न्ब्स्_१२,५।१३ ॥  
स्तुतिरेव परा पूजा स्तुतौ देवः प्रसीदति  ।  
निन्दैव परमा पूजा सुहृदां गालयो यथा  ॥ न्ब्स्_१२,५।१४ ॥  
तृष्णैव परमा पूजा देवार्थं वहु काङ्क्षते  ।  
सन्तोषः परमा पूजा देवः सन्तोषलक्षणः  ॥ न्ब्स्_१२,५।१५ ॥  
यात्रा हि परमा पूजा देवस्यैतत्प्रदक्षिणम्  ।  
आसनं परमा पूजा स्वासनं योग उत्तमः  ॥ न्ब्स्_१२,५।१६ ॥  
भोजनं परमा पूजा देवनैवेद्यरूपतः  ।  
अभोजनं परा पूजा ह्युपवासप्रियो हरिः  ॥ न्ब्स्_१२,५।१७ ॥  
स्थितत्वं परमा पूजा तदुपस्थानमात्मनः  ।  
पतनं परमा पूजा नमस्कारस्वरूपिणी  ॥ न्ब्स्_१२,५।१८ ॥  
भाषणं परमा पूजा सर्वं स्तुतिमयं हरेः  ।  
मौनं तु परमा पूजा मौनं व्याख्यानमस्य तत्  ॥ न्ब्स्_१२,५।१९ ॥  
चेष्टैव परमा पूजा चेष्टते तत्प्रकाशतः  ।  
अचेष्टा हि परा पूजा जोषमास्वेति वेदवाक्  ॥ न्ब्स्_१२,५।२० ॥  
जन्मैव परमा पूजा सोऽवतारो हरेः सतः  ।  
जीवनं परमा पूजा जीवन्कार्याणि साधयेत्  ॥ न्ब्स्_१२,५।२१ ॥  
दीर्घायुः परमा पूजा योगिनो दीर्घजीविनः  ।  
स्वल्पायुः परमा पूजा सद्यो ह्यस्माद्विमुच्यते  ॥ न्ब्स्_१२,५।२२ ॥  
मरणं परमा पूजा निर्माल्यत्यागरूपिणी  ।  
शोको हि परमा पूजा शोको वैराग्यसाधनम्  ॥ न्ब्स्_१२,५।२३ ॥  
हर्ष एव परा पूजा हृष्टरूपः सदा हरिः  ।  
पुष्टिस्तु परमा पूजा स्वस्थचित्तो हि पुष्टिमान्  ॥ न्ब्स्_१२,५।२४ ॥  
कृशत्वं परमा पूजा कृशगात्रा हि योगिनः  ।  
लाभ एव परा पूजा लाभः सन्तोषकारणम्  ॥ न्ब्स्_१२,५।२५ ॥  
हानिरेव परा पूजा तस्मादेव विमुच्यते  ।  
गुण एव परा पूजा साधूनां सम्मतो गुणी ॥ न्ब्स्_१२,५।२६ ॥  
दोषा एव परा पूजा निरहङ्कारता यतः  ।  
मान एव परा पूजा मान्यते परमेश्वरः  ॥ न्ब्स्_१२,५।२७ ॥  
अपमानः परा पूजा योगी सिद्ध्येदमानतः  ।  
धनं हि परमा पूजा धनं धर्मस्य साधनम्  ॥ न्ब्स्_१२,५।२८ ॥  
निर्धनत्वं परा पूजा ब्रह्म प्राप्तमकिञ्चनैः  ।  
अप्रमादः परा पूजा ह्यप्रमत्तो हि सिद्ध्यति  ॥ न्ब्स्_१२,५।२९ ॥  
प्रमादः परमा पूजा कर्त्तव्यं विस्मरेद्यतः  ।  
सुषुप्तिः परमा पूजा समाधिर्योगिनां हि सः  ॥ न्ब्स्_१२,५।३० ॥  
कर्मयोगः परा पूजा कर्म ब्रह्मार्पणं हरौ  ।  
भक्तियोगः परा पूजा यो मद्भक्तः स मे प्रियः  ॥ न्ब्स्_१२,५।३१ ॥  
ज्ञानयोगः परा पूजा ज्ञानात्कैवल्यमश्नुते  ।  
तुरीयं परमा पूजा साक्षात्कारस्वरूपिणी  ॥ न्ब्स्_१२,५।३२ ॥  
श्रवणं परमा पूजा श्रूयते परमेश्वरः  ।  
मननं परमा पूजा मननं ध्यानसाधनम्  ॥ न्ब्स्_१२,५।३३ ॥  
मद्गुरोः सदृशः कश्चिद्गुरुः कर्णे लगेद्यदि  ।  
सर्वमेव तदा पूजा देवस्य लयरूपिणी  ॥ न्ब्स्_१२,५।३४ ॥  
लयानामपि सर्वेषां विश्वविस्मृतिहेतुतः  ।  
श्रेष्ठं नादानुसन्धानं नादो हि परमो लयः  ॥ न्ब्स्_१२,५।३५ ॥  
मकरन्दं पिबन्भृङ्गो यथा गन्धं न काङ्क्षति  ।  
नादासक्तं तथा चित्तं विषयान्नाभिकाङ्क्षति  ॥ न्ब्स्_१२,५।३६ ॥  
  
[प्। १८०-]  
  
भक्तिरसायनम्  
अथ सिद्धान्तसर्वस्वं शृणु भक्तिरसायनम्  ।  
जन्ममृत्युजराव्याधिभेषजं तद्रसायनम्  ॥ न्ब्स्_१३।१ ॥  
धर्मार्थकाममोक्षाणां ज्ञानवैराग्ययोरपि  ।  
अन्तःकरणशुद्धेश्व भक्तिः परमसाधनन्  ॥ न्ब्स्_१३।२ ॥  
ययात्र रक्त्या जीवोऽयं दधाति ब्रह्मरूपताम्  ।  
साधिता सनकाद्यैः सा भक्तिरित्यभिधीयते  ॥ न्ब्स्_१३।३ ॥  
सर्वा साधनसम्पत्तिरस्ति भक्तिस्तु नास्ति चेत्  ।  
तर्हि साधनसम्पातस्तुषकण्डनवद्वृथा  ॥ न्ब्स्_१३।४ ॥  
यद्यन्यत्साधनं नास्ति भक्तिरस्ति महेश्वरे  ।  
तदा क्रमेण सिद्ध्यन्ति विरक्तिज्ञानमुक्तयः  ॥ न्ब्स्_१३।५ ॥  
न हि कश्चिद्भवेन्मुक्त ईश्वरानुग्रहं विना  ।  
ईश्वरानुग्रहादेव मुक्तिरित्येष निश्चयः  ॥ न्ब्स्_१३।६ ॥  
ईश्वरः परिपूर्णत्वान्न तु किञ्चिदपेक्षते  ।  
प्रीत्यैवाशु प्रसन्नः सन्परं कुर्यादनुग्रहम्  ॥ न्ब्स्_१३।७ ॥  
या प्रीतिरविवेकानां विषयेष्वनपायिनी  ।  
त्वामनुस्मरतः सा मे हृदयान्माऽपसर्पतु  ॥ न्ब्स्_१३।८ ॥  
परमात्मनि विश्वेशे भक्तिश्चेत्प्रेमलक्षणा  ।  
सर्वमेव तदा सिद्धं कर्तव्यं नावशिष्यते  ॥ न्ब्स्_१३।९ ॥  
अपरोक्षानुभूतिर्या वेदान्तेषु निरूपिता  ।  
प्रेमलक्षणभक्तेस्तु परिणामः स एव हि  ॥ न्ब्स्_१३।१० ॥  
शास्त्रार्थः सम्परिज्ञातो जातं प्रेम महेश्वरे  ।  
प्रेमानन्दप्रकारेण द्वैतं विस्मरणं गतम्  ॥ न्ब्स्_१३।११ ॥  
वासुदेवमयं सर्वं वासुदेवात्मकं जगत्  ।  
इत्थं द्वैतरसाढ्यस्य ज्ञानं किमवशिष्यते  ॥ न्ब्स्_१३।१२ ॥  
वासुदेवः परं ब्रह्म परमात्मा परात्परः  ।  
अन्तर्बहिश्च तत्सर्वं व्याप्य नारायणः स्थितः  ॥ न्ब्स्_१३।१३ ॥  
अणुर्बृहत्कृशः स्थूलो गुणभृन्निर्गुणो महान्  ।  
इत्यादिवचनैर्भक्तो वैष्णवः स्तौति केशवम्  ॥ न्ब्स्_१३।१४ ॥  
शिवः कर्ता शिवो भोक्ता शिवः सर्वेश्वरेश्वरः  ।  
शिव अत्मा शिवो जीवः शिवादन्यन्न विद्यते  ॥ न्ब्स्_१३।१५ ॥  
खंवायुतेजोजलभूक्षेत्रज्ञार्केन्दुमूर्तिभिः  ।  
अष्टाभिरष्टमूर्तिं च शाम्भवः स्तौति शङ्करम्  ॥ न्ब्स्_१३।१६ ॥  
इदं यदा परिणतं प्रेम तज्ज्ञानमेव हि  
अथ युक्त्यन्तरम्  ।  
बालकस्तात तातेति जनकं प्रति भाषते  ।  
न पुनस्तातशब्दार्थं स तु जानाति किञ्चन  ॥ न्ब्स्_१३।१७ ॥  
यदा तातपदार्थस्य व्युत्पतिं यात्यसौ क्रमात्  ।  
तदा तु सत्यमेवायं तात इत्येति निश्चयम्  ॥ न्ब्स्_१३।१८ ॥  
तथा भक्तो भजन्देवं वेदशास्त्रोदितैः क्रमैः  ।  
व्युत्पतिं परमां प्राप्य मुक्तो भवति हि क्रमात्  ॥ न्ब्स्_१३।१९ ॥  
किं च लक्षणभेदो हि वस्तुभेदस्य कारणम्  ।  
न भक्तज्ञानिनोर्दृष्टा शास्त्रे लक्षणभिन्नता  ॥ न्ब्स्_१३।२० ॥  
विरागश्च विचारश्च शौचमिन्द्रियनिग्रहः  ।  
वेदे च परमा प्रीतिस्तदेकं लक्षणं द्वयोः  ॥ न्ब्स्_१३।२१ ॥  
अध्याये भक्तियोगाख्ये गीतायां भक्तिलक्षणम्  ।  
यदुक्तमष्टभिः श्लोकैर्दृष्टं ज्ञानिषु तन्मया  ॥ न्ब्स्_१३।२२ ॥  
तवास्मीति भजत्येकस्त्वमेवास्मीति चापरः  ।  
इति किञ्चिद्विशेषेपि परिणामः समो द्वयोः  ॥ न्ब्स्_१३।२३ ॥  
अन्तर्बहिर्यदा देवं देवभक्तः प्रपश्यति  ।  
दासोऽहं भावयन्नेव दाकारं विस्मरत्यसौ  ॥ न्ब्स्_१३।२४ ॥  
दृष्टमेकान्तभक्तेषु नारदप्रमुखेषु तत्  ।  
किञ्चिद्विशेषं वक्ष्यामि त्वमेकाग्रमनाः शृणु  ॥ न्ब्स्_१३।२५ ॥  
यदीश्वररसी भक्तस्तदीश्वररसी बुधः  ।  
उभौ यद्यप्येकरसौ तथापीषद्विलक्षणौ  ॥ न्ब्स्_१३।२६ ॥  
बुद्धा बोधरसादन्यरसनीरसतां गताः  ।  
तथाऽधिकप्रेमरसान्न तु भक्ताः कदाचन ॥ न्ब्स्_१३।२७ ॥  
अथ प्रश्नः  ।  
ननु ज्ञानं विना मुक्तिर्नास्ति युक्तिशतैरपि  ।  
तथा भक्तिं विना ज्ञानं नास्त्युपायशतैरपि  ॥ न्ब्स्_१३।२८ ॥  
भक्तेर्ज्ञानं ततो मुक्तिरिति साधारणक्रमः  ।  
ज्ञानिनस्तु वसिष्ठाद्या भक्ता वै नारदादयः  ॥ न्ब्स्_१३।२९ ॥  
एवमादिव्यवस्थायाः कारणं किं निरूप्यताम्  ।  
अत्रोच्यते विचित्रं यत्कारणं तन्निशामय   ॥ न्ब्स्_१३।३० ॥  
कथयामि सदृष्टान्तं येनार्थः स्फुटतां व्रजेत्  ।  
स्यात्तापस्य च पापस्य गङ्गास्नानेन हि क्षयः  ॥ न्ब्स्_१३।३१ ॥  
यस्तु स्यात्तापशान्त्यर्थी तस्यापि स्यादघक्षयः  ।  
यस्तु स्यादघशान्त्यर्थी तापस्तस्यापि नश्यति  ॥ न्ब्स्_१३।३२ ॥  
तापपापक्षयौ स्नानं त्रयमेतत्समं द्वयोः  ।  
तथाप्येकस्तु शैत्यार्थी शुद्ध्यर्थी तु द्वितीयकः  ॥ न्ब्स्_१३।३३ ॥  
यथैव भावभेदेन नामभेदस्तयोरभूत्  ।  
एवमेव बुधैर्यैस्तु देवो मुक्त्यर्थमाश्रितः  ॥ न्ब्स्_१३।३४ ॥  
भक्त्या ज्ञानमवाप्यैव ये मुक्ता ज्ञानिनो हि ते  ।  
यैस्तु संसारविरसैर्भक्त्यर्थं हरिराश्रितः  ॥ न्ब्स्_१३।३५ ॥  
ततो भक्तिप्रभावेन स्वभावाज्ज्ञानमुद्गतम्  ।  
तज्ज्ञानं प्राप्य मुक्ता ये ते भक्ता इति वर्णिताः  ॥ न्ब्स्_१३।३६ ॥  
विरक्तिभक्तिविज्ञानमुक्तयस्तु समा द्वयोः  ।  
तथापि भावभेदेन नामभेदस्तयोरभूत्  ॥ न्ब्स्_१३।३७ ॥  
मुक्तिर्मुख्यफलं ज्ञस्य भक्तिस्तत्साधनत्वतः  ।  
भक्तस्य भक्तिर्मुख्यैव मुक्तिः स्यादानुषङ्गिकी  ॥ न्ब्स्_१३।३८ ॥  
रीत्याऽनयऽपि सुमते वरिष्ठा भक्तिरीश्वरे  ।  
अथान्योऽपि महिमा  
परमानन्दरूपोसौ परमात्मा स्वयं हरिः  ॥ न्ब्स्_१३।३९ ॥  
शिवभक्तिं पुरस्कृत्य भुङ्क्ते भक्तिरसायनम्  ।  
सनकाद्या वसिष्ठाद्या नन्दिस्कन्दशुकादयः  ॥ न्ब्स्_१३।४० ॥  
भुञ्जते तत्पदं प्राप्ता अपि भक्तिरसायनम्  ।  
द्वैतं विना कथं भक्तिरिति तत्रोत्तरं शृणु  ॥ न्ब्स्_१३।४१ ॥  
द्वैतं मोहाय बोधात्प्राक्प्राप्ते बोधे मनीषया  ।  
भक्त्यर्थं कल्पितं द्वैतमद्वैतादपि सुन्दरम्  ॥ न्ब्स्_१३।४२ ॥  
तथा चोक्तं भागवते  
आत्मारामाश्च मुनयो निर्ग्रन्था अप्युरुक्रमे  ।  
कुर्वन्त्यहेतुकीं भक्तिमित्थम्भूतगुणो हरिः  ॥ न्ब्स्_१३।४३ ॥  
जाते समरसानन्दे द्वैतमप्यमृतोपमम्  ।  
मित्रयोरिव दम्पत्योर्जीवात्मपरमात्मनोः  ॥ न्ब्स्_१३।४४ ॥  
हृदये वसति प्रीत्या लोकरीत्या च लज्जते  ।  
यथा चमत्कारमयी नित्यमानन्दिनी वधूः  ॥ न्ब्स्_१३।४५ ॥  
पारमार्थिकमद्वैतं द्वैतं भजनहेतवे  ।  
तादृशी यदि भक्तिश्चेत्सा तु मुक्तिशताधिका  ॥ न्ब्स्_१३।४६ ॥  
प्रियतमहृदये वा खेलतु प्रेमरीत्या पदयुगपरिचर्यां प्रेयसी वा विधत्ताम्  ।  
विहरतु विदितार्थो निर्विकल्पे समाधौ ननु भजनविधौ वा तद्द्वयं तुल्यमेव  ॥ न्ब्स्_१३।४७ ॥  
विश्वेश्वरस्तु सुधिया गलितेऽपि भेदे भावेन भक्तिसहितेन समर्चनीयः ।  
प्राणेश्वरश्चतुरया मिलितेऽपि चित्ते चैलाञ्चलव्यवहितेन निरीक्षणीयः  ॥ न्ब्स्_१३।४८ ॥  
अथ भक्तिरसमाश्रित्य श्लोकः  ।  
योगे नास्ति गतिर्न निर्गुणविधौ सम्भावनादुर्गमे नित्यं नीरसया धिया परिहृते द्वे ऐहिकामुष्मिके  ।  
गोपः कोऽपि सखाऽकृतः स तु पुनर्नानाङ्गनासङ्गवानस्माकं पदमर्थयन्ति मुनयश्चित्रं किमस्मात्परम्  ॥ न्ब्स्_१३।४९ ॥  
रोमाञ्चेन चमत्कृता तनुरियं भक्त्या मनो नन्दितं प्रेमाश्रूणि विभूषयन्तिं वदनं कण्ठं गिरो गद्गदाः  ।  
नास्माकं क्षणमात्रमप्यवसरः कृष्णार्चनं कुर्वतां मुक्तिर्द्वारि चतुर्विधापि किमियं दास्याय लोलायते  ॥ न्ब्स्_१३।५० ॥  
घनः कामोऽस्माकं तव तु भजनेऽन्यत्र न रुचिस्तवैवाङ्घ्रिद्वन्द्वे नतिषु रतिरस्माकमतुला  ।  
सकामे निष्कामा सपदि तु सकामा पदगता सकामाऽस्मान्मुक्तिर्भजति महिमाऽयं तव हरे  ॥ न्ब्स्_१३।५१ ॥  
  
[प्। २०७-]  
  
राजयोगे भूमिकाभेदभास्करः  ।  
भूमिकाभेदमारभ्य यावद्ग्रन्थसमापनम्  ।  
अगाधबोधसारेऽस्मिन्राजयोगो निरूप्यते  ॥ न्ब्स्_१४,१।१ ॥  
अथायं हृदि कर्तव्यो भूमिकाभेदभास्करः  ।  
यस्य प्रसादमात्रेण तमो हार्दं विलीयते  ॥ न्ब्स्_१४,१।२ ॥  
अज्ञानभूमिकाः सप्त सप्तैव ज्ञानभूमिकाः  ।  
बीजजाग्रत्तथा जाग्रन्महाजाग्रत्तथैव च  ॥ न्ब्स्_१४,१।३ ॥  
जाग्रत्स्वप्नस्तथा स्वप्नः स्वप्नजाग्रत्सुषुप्तकम्  ।  
इति सप्तविधो मोहस्तेषां विवरणं शृणु  ॥ न्ब्स्_१४,१।४ ॥  
कुसूले संस्थितं बीजं तत्र सर्वो यथा द्रुमः  ।  
तथा यत्र स्थितं विश्वं न तु व्यक्तिमुपागतम्  ॥ न्ब्स्_१४,१।५ ॥  
बीजरूपं स्थितं जाग्रद्बीजजाग्रत्तदुच्यते  ।  
संसारप्रथमावस्था महामोहः स एव हि  ॥ न्ब्स्_१४,१।६ ॥  
तदेवाज्ञानमित्युक्तं यत्स्वबोधेन लीयते  ।  
कुसूले संस्थितं बीजं क्षेत्रे निक्षिप्यते यदा  ॥ न्ब्स्_१४,१।७ ॥  
अङ्कुरोन्मुखतां याति साऽवस्था जाग्रदुच्यते  ।  
इदमेव महत्तत्त्वमिति साङ्ख्यैर्निरूप्यते  ॥ न्ब्स्_१४,१।८ ॥  
ईक्षणं चेति वेदान्तैः सामान्याहङ्कृतिस्तथा  ।  
आनन्दमयकोशश्च तत्साक्षी त्वीश्वरः स्मृतः  ॥ न्ब्स्_१४,१।९ ॥  
विशेषाहङ्कृतिः सूक्ष्माङ्कुरवद्व्यावहारिकी  ।  
महाजाग्रद्बुधैः प्रोक्ता व्यष्ट्यवस्थात्रये तु सा  ॥ न्ब्स्_१४,१।१० ॥  
जाग्रत्स्वप्नसुषुप्ताख्येऽवस्था जाग्रदिति स्मृता  ।  
जाग्रदेव यदा जीवो मनोराज्यं करोति हि  ॥ न्ब्स्_१४,१।११ ॥  
जाग्रतः स्वप्न इव यत्स जाग्रत्स्वप्न उच्यते  ।  
लोकप्रसिद्धो यः स्वप्नः स स्वप्न इति कथ्यते  ॥ न्ब्स्_१४,१।१२ ॥  
जातेऽपि जागरे जन्तोः स्वप्नदृष्टार्थभासनम्  ।  
प्रत्यक्षमिव संस्कारात्स्वप्नजाग्रत्तदुच्यते  ॥ न्ब्स्_१४,१।१३ ॥  
षडवस्थापरित्यागे सुषुप्तिः सप्तमी मता  ।  
अज्ञानभूमिकास्त्वेताः शृणु विज्ञानभूमिकाः  ॥ न्ब्स्_१४,१।१४ ॥  
  
[प्। २१३-]  
  
ज्ञानभूमिकाः                      
जिज्ञासाऽथ विचाराख्या ततस्तु तनुमानसा  ।  
सत्त्वापत्तिरसंसक्तिः पदार्थाभाविनी तथा  ॥ न्ब्स्_१४,२।१ ॥  
सप्तमी तुर्यमित्युक्ता तुर्यातीतमतः परम्  ।  
आसामेव नामान्तराणि  ।  
मुमुक्षा च समक्षा च परीक्षा च परोक्षका  ॥ न्ब्स्_१४,२।२ ॥  
अपरोक्षा महादीक्षा पराकक्षेति सप्त ताः  ।  
प्रथमा त्वधिकाराख्या द्वितीया श्रवणात्मिका  ॥ न्ब्स्_१४,२।३ ॥  
तृतीया मननप्राया निदिध्यासश्चतुर्थिका  ।  
साक्षात्कारः पञ्चमी स्यात्षष्ठी परिणतिः स्मृता  ॥ न्ब्स्_१४,२।४ ॥  
सप्तमी तु परा काष्ठा सैव तुर्यमितीरिता  ।  
प्रथमायां तु विद्यार्थी द्वितीयायां पदार्थवित्  ॥ न्ब्स्_१४,२।५ ॥  
निःसंशयस्तृतीयायां चतुर्थ्यां पण्डितो भवेत्  ।  
प्राप्तानुभूतिः पञ्चम्यां षष्ठ्यामानन्दघूर्णितः  ॥ न्ब्स्_१४,२।६ ॥  
सप्तमी सहजा तुर्या तुर्यातीतमतः परम्  ।  
भूमिका त्रितयं पूर्वं त्वत्र जाग्रदिति स्मृतम्  ॥ न्ब्स्_१४,२।७ ॥  
जिज्ञासोरत्र संसारो यथापूर्वं यतः स्थितः  ।  
चतुर्थी स्वप्न इत्युक्ता स्वप्नाभं यत्र वै जगत्  ॥ न्ब्स्_१४,२।८ ॥  
सुषुप्तिः शिथिला गाढा द्विविधाऽऽद्या तु पञ्चमी  ।  
षष्ठी गाढसुषुप्तिः स्यात्सप्तमी तुर्यमुच्यते  ॥ न्ब्स्_१४,२।९ ॥  
अत्र प्रश्नः  
संसारमेव यो वेत्ति मोक्षमार्गं न वेत्ति यः  ।  
तस्य संसारिणः पूर्वं मुमुक्षा जायते कथम्  ॥ न्ब्स्_१४,२।१० ॥  
यादृशो यस्य संस्कारस्तादृशी तस्य वासनाः  ।  
संसारसंस्कारवतो मुमुक्षा जायते कथम्  ॥ न्ब्स्_१४,२।११ ॥  
मोक्षे तु विषयो नास्ति सुखं न विषयैर्विना  ।  
इति मूढधियां पूर्वं मुमुक्षैव कथं भवेत्  ॥ न्ब्स्_१४,२।१२ ॥  
अत्रोतरम्  ।   
निष्कामा वा सकामा वा भक्तिर्विष्णोः शिवस्य वा  ।  
सप्रेम हृदये जाता मुमुक्षाकारणं हि तत्  ॥ न्ब्स्_१४,२।१३ ॥  
कदाचिच्छुद्धभावेन गङ्गातीरे तपः कृतम्  ।  
तत्पुण्यपरिपाकेन मुमुक्षा जायते सताम्  ॥ न्ब्स्_१४,२।१४ ॥  
विदुषां वीतरागाणामन्नपानादिसेवया  ।  
सङ्गत्या प्रणयेनापि मुमुक्षाऽऽकस्मिकी भवेत्  ॥ न्ब्स्_१४,२।१५ ॥  
तदुक्तम्  ।   
मनुष्याणां सहस्रेषु कश्चिद्यतति सिद्धये  ।  
यततामपि सिद्धानां कश्चिन्मां वेत्ति तत्त्वतः ॥ न्ब्स्_१४,२।१६ ॥  
तथा च वासिष्ठे  ।   
चलार्णवयुगच्छिद्रकूर्मग्रीवाप्रवेशवत्  ।  
अनेकजन्मनामन्ते विवेकी जायते पुमान्  ॥ न्ब्स्_१४,२।१७ ॥  
सोपास्तीनां कर्मणां तु चित्तशुद्धिः फलं मतम्  ।  
वेदनेच्छा वेदनं वा चित्रा सत्कर्मणां गतिः  ॥ न्ब्स्_१४,२।१८ ॥  
वेदान्तैरपि जिज्ञासोस् तस्मात्कर्मोररी कृतम्  ।  
श्रद्धा चित्तस्य शान्तिश्च दान्तिश्चोपरमस्तथा  ।    
मुमुक्षा साधनानां हि सम्पत्प्रथमभूमिका  ॥ न्ब्स्_१४,२।१९ ॥  
गुरूपसदनं पूर्वं कर्त्तव्यं हि मुमुक्षुणा  ।  
गुरुमेवाभिगच्छेच्च विज्ञानार्थमिति श्रुतिः  ॥ न्ब्स्_१४,२।२० ॥  
तल्लक्षणानि  ।   
मोक्ष एव ममास्त्वीश माऽस्तु संसारदर्शनम्  ।  
इति यः सुदृढो भावो मुमुक्षालक्षणं हि तत्  ॥ न्ब्स्_१४,२।२१ ॥  
पुण्यक्षेत्रेषु या बुद्धिः पुण्यतीर्थेषु या रुचिः  ।  
मोक्षधर्मेषु या श्रद्धा मुमुक्षालक्षणं हि तत्  ॥ न्ब्स्_१४,२।२२ ॥  
यतः कुतश्चिदानीय ज्ञानशास्त्राण्यवेक्षते  ।  
चिन्तयंस्तस्य तात्पर्यं मुमुक्षालक्षणं हि तत्  ॥ न्ब्स्_१४,२।२३ ॥  
महताऽपि प्रयत्नेन कुर्यात्पण्डितसङ्गतिम्  ।  
संस्थापयित्वा मूर्धानं तेषां चरणपङ्कजे  ॥ न्ब्स्_१४,२।२४ ॥  
प्रश्नान्मनोगतान्पृच्छेत्स्वाज्ञानं च प्रकाशयेत्  ।  
तेषामुत्तरवाक्यानां तात्पर्यं हृदि भावयेत्  ॥ न्ब्स्_१४,२।२५ ॥  
नाधर्मो रोचते यस्य यस्य धर्मे सदा रुचिः  ।  
काम्यधर्मे न च श्रद्धा मुमुक्षालक्षणं हि तत्  ॥ न्ब्स्_१४,२।२६ ॥  
रागद्वेषमदक्रोधलोभमत्सरवृत्तिषु  ।  
स्वभावाद्ग्लानिमाप्नोति मुमुक्षालक्षणं हि तत्  ॥ न्ब्स्_१४,२।२७ ॥  
तत्र श्लोकः  ।  
प्रेक्षितुं न विजानाति प्रेक्षणे कुरुते मनः  ।  
लज्जां जहाति नैवेयं वयःसन्धिरयं किल  ॥ न्ब्स्_१४,२।२८ ॥  
चलिता स्वामिगेहाय वधूः खिद्यति रोदिति  ।  
इदमत्र समाधानं पदमग्रे दधाति यत्  ॥ न्ब्स्_१४,२।२९ ॥  
  
[प्। २३१-]  
  
अथ द्वितीया  ।  
प्रकृतेर्लक्षणं त्वेतदिदं विकृतिलक्षणम्  ।  
स्वरूपं पुरुषस्येदं तद्विचारस्य लक्षणम्  ॥ न्ब्स्_१४,३।१ ॥  
इदं सत्यमिदं मिथ्या त्विदं चेत्यमियं हि चित्  ।  
इदं ब्रह्म त्वियं माया तद्विचारस्य लक्षणम्  ॥ न्ब्स्_१४,३।२ ॥  
कस्मिन्निदं कुतश्चेदं किमिदं केन वा कृतम्  ।  
कथमेतद्विलीयते तद्विचारस्य लक्षणम्  ॥ न्ब्स्_१४,३।३ ॥  
क ईश्वरश्च को जीवः का मुक्तिः किन्तु बन्धनम्  ।  
किं द्वैतं कथमद्वैतं तद्विचारस्य लक्षणम्  ॥ न्ब्स्_१४,३।४ ॥  
नित्यानित्यविवेकेन नित्यवस्तुनि वस्तुता  ।  
अनित्ये तुच्छताबुद्धिस्तद्विचारस्य लक्षणम्  ॥ न्ब्स्_१४,३।५ ॥  
एवमभ्यासयोगेन विदुषां मनसा सह  ।  
जायते ब्रह्मवादो यः सा तु प्रौढविचारणा  ॥ न्ब्स्_१४,३।६ ॥  
स्वयं प्रकाशरूपोऽयं पृष्टः कोऽसीति संवदेत्  ।  
अहमज्ञो न जानामि मामहं कोऽहमित्युत  ॥ न्ब्स्_१४,३।७ ॥  
आत्मभानादृते नाहमज्ञ इत्युक्तिसम्भवः  ।  
आत्मानमेव नो वेत्ति तर्ह्ययं जड एव हि  ॥ न्ब्स्_१४,३।८ ॥  
जडत्वाच्च घटादीनि कथमेव प्रकाशयेत्  ।  
तस्मादयं स्वमात्मानं जानात्येवेति निर्णयः  ॥ न्ब्स्_१४,३।९ ॥  
अथात्मानमसौ वेत्ति परन्तु न हि वेत्ति यत्  ।  
विशेषं स्वगतं तस्मात्स्वरूपाज्ञानवानयम्  ॥ न्ब्स्_१४,३।१० ॥  
अत्र ब्रूमो विशेषोऽत्र नास्त्यवाच्ये तु चिद्घने  ।  
निर्विशेषस्वरूपेऽत्र विशेषं यदि वेत्ति सः  ॥ न्ब्स्_१४,३।११ ॥  
वेद्यत्वात्कल्पितः स्वस्मिंस्तेन किं तद्विचारणैः  ।  
निर्विशेषतया ज्ञातो निर्विशेषस्वरूपवान्  ॥ न्ब्स्_१४,३।१२ ॥  
पूर्णबोधस्तर्हि जातो जिज्ञासैव निरर्थिका  ।  
किञ्जातीयः किङ्गुणोऽसौ किञ्चेष्टो नाम तस्य किम्  ॥ न्ब्स्_१४,३।१३ ॥  
किं प्रकारः किमाकारः किंविकारश्च पृच्छसि  ।  
न जातिर्निर्गुणस्यास्य निश्चेष्टो नाम तस्य न  ॥ न्ब्स्_१४,३।१४ ॥  
निष्प्रकारो निराकारो निर्विकारः स निश्चितः  ।  
सच्चिदानन्दरूपेण जिज्ञास्य इति चेद्वदेत्  ॥ न्ब्स्_१४,३।१५ ॥  
सच्चिदानन्दरूपेण ज्ञात एवायमेव हि  ।  
अस्य विवरणम्  ।  
अयमात्मा स्वमात्मानं सद्रूपेण न वेत्ति किम्  ॥ न्ब्स्_१४,३।१६ ॥  
अहमस्मीति जानाति नाहमस्मीति तद्वद  ।  
अहमस्मीति जानाति पश्चाद्विज्ञेय आत्मनः  ॥ न्ब्स्_१४,३।१७ ॥  
धर्मे चार्थे च कामे च मोक्षे च यतते स्वयम्  ।  
तस्मात्सद्रूपतायां तु नास्त्येवाज्ञानमात्मनः  ॥ न्ब्स्_१४,३।१८ ॥  
चेतनोऽहं विजानामि घटादीनीति यो वदेत्  ।  
स्वस्य चिद्रूपतायां तु तस्याज्ञानं न विद्यते  ॥ न्ब्स्_१४,३।१९ ॥  
सर्वं प्रियं स्वकामाय तस्मात्प्रियतमः स्वयम्  ।  
तेनात्मनस्तु सा युक्ता स्पष्टैवानन्दरूपता  ॥ न्ब्स्_१४,३।२० ॥  
तेनात्मनस्तु सा व्यक्ता सच्चिदानन्दरूपता  ।  
तस्मात्स्वयं प्रकाशेऽस्मिन्सच्चिदानन्दरूपिणि  ॥ न्ब्स्_१४,३।२१ ॥  
आकाशे नीलिमा यद्वत्तोयं मरुमरीचिषु  ।  
जले च नैल्यमन्येन चेतनेन प्रकल्पितम्  ।  
अज्ञानं चित्स्वरूपेण स्वयं स्वस्मिन्प्रकल्पितम्  ॥ न्ब्स्_१४,३।२२ ॥  
मोहस्यापि स्वभावोऽयं विश्वरूपेण भासनम्  ।  
विद्यया नाशिते मोहे तत्स्वभावो न भासते  ॥ न्ब्स्_१४,३।२३ ॥  
जीवचैतन्यभास्यानां वृत्तीनां प्रलये लयः  ।  
वृत्तीनां प्रलयादेव न भासन्तेऽत्र वृत्तयः  ॥ न्ब्स्_१४,३।२४ ॥  
तत्पुनर्जीवचैतन्यं यथा पूर्वं हि वर्तते  ।  
न पुनर्वृत्तिभासात्मा जीवस्तत्र विनश्यति  ॥ न्ब्स्_१४,३।२५ ॥  
आत्मचैतन्यभास्यस्य मोहस्य प्रलये तथा  ।  
मोह एव निवर्तेत यथा पूर्वं लसत्यसौ  ॥ न्ब्स्_१४,३।२६ ॥  
दीपप्रभायामायातौ श्वेतकृष्णपटौ यथा  ।  
तौ तया काशितौ पश्चात्तन्नाशे सा यथा स्थिता  ॥ न्ब्स्_१४,३।२७ ॥  
आत्मभायां समायातौ मोहबोधौ यथाक्रमात्  ।  
तया प्रकाशितौ पश्चात्तन्नाशेन सा यथा स्थिता  ॥ न्ब्स्_१४,३।२८ ॥  
वेदान्तसम्प्रदायेन कृत इत्यादिचिन्तने  ।  
असम्भावनया युक्ता विपरीतत्वभावना  ॥ न्ब्स्_१४,३।२९ ॥  
सा नश्यति द्वितीयायां प्रज्ञातैक्ष्ण्यं च वर्धते  ।  
दृश्यते त्वग्रयया बुद्ध्या सा बुद्धिस्तस्य जायते  ॥ न्ब्स्_१४,३।३० ॥  
सक्षारैरग्निसंस्कारैर्विहिते हेमशोधने  ।  
श्यामिका क्षयमायाति केवलं हेम तिष्ठति  ॥ न्ब्स्_१४,३।३१ ॥  
सतकैर्बोधसंस्कारैर्विहिते ब्रह्मशोधने  ।  
अविद्या क्षयमायाति केवलं ब्रह्म तिष्ठति  ॥ न्ब्स्_१४,३।३२ ॥  
  
[प्। २४८-]  
  
अथ तृतीयभूमिकानिर्णयः  ।  
भूमिकाद्वितयाभ्यासात्तृतीया तनुमानसा  ।  
मननापरपर्याया भवेत्तल्लक्षणं शृणु  ॥ न्ब्स्_१४,४।१ ॥  
सान्धकारगृहस्थस्य पर्यालोचनया चिरम्  ।  
सूक्ष्मोऽर्थो भासते यद्वत्तृतीयायां तथा मुनेः  ॥ न्ब्स्_१४,४।२ ॥  
बालस्य शूद्रकल्पस्य गायत्र्या उपदेशतः  ।  
यथा द्विजत्वमायाति तथा जात्यन्तरं मुनेः  ॥ न्ब्स्_१४,४।३ ॥  
दृष्ट्वा लोकस्थितिं लोलां सविस्मय इव स्थितः  ।  
अन्तरेव विषीदेत तृतीयालक्षणं हि तत्  ॥ न्ब्स्_१४,४।४ ॥  
दिनं गतं गता रात्रिर्गतमायुर्गतं वयः  ।  
कदा स्थास्यामि निष्ठायां यत्र मोहो न बाधते  ॥ न्ब्स्_१४,४।५ ॥  
गतेऽह्नि शोचति मुहुर्गतेनाह्ना किमर्जितम्  ।  
गतायां च तथा रात्रौ किं मे रात्र्याऽनयाऽर्जितम्  ॥ न्ब्स्_१४,४।६ ॥  
अनिषिद्धेषु भोगेषु प्राप्तेष्वपि यदृच्छया  ।  
निषिद्धानिव तान्पश्येत्सा स्थितिस्तनुमानसा  ॥ न्ब्स्_१४,४।७ ॥  
बहिर्मुखजनस्तुत्या लज्जते निन्दितो यथा  ।  
परमार्थिजनस्तुत्या प्रसादमधिगच्छति  ॥ न्ब्स्_१४,४।८ ॥  
तत्र श्लोकः  ।  
अस्यै तु पतिरात्मानं दातुमुत्कण्ठितः सदा  ।  
आदातुं न विजानाति नित्यमुत्कण्ठिताऽपि सा  ॥ न्ब्स्_१४,४।९ ॥  
सौभाग्यकामिनी नारी नायको रतिदायकः  ।  
परन्तु मुग्धभावेन किञ्चित्कालं विलम्बनम्  ॥ न्ब्स्_१४,४।१० ॥  
इदमेव कथं नु स्यादिति क्लिश्यति चात्मना  ।  
भूयः कटाक्षकलहं करोति स्वामिना सह  ॥ न्ब्स्_१४,४।११ ॥  
  
[प्। २५५-]  
  
चतुर्थभूमिकानिर्णयः  ।  
तृतीयभूमिकाभ्यासान्नाशमेति रजस्तमः  ।  
सत्त्वापतिश्चतुर्थी स्यान्निदिध्यासनरूपिणी  ॥ न्ब्स्_१४,५।१ ॥  
अत्राक्षेपपरीहारः  ।  
भोगार्थमेव देवत्त्वं प्राप्ता देवा न मुक्तये  ।  
मुमुक्षाविरहात्तेषां सत्त्वापत्तिर्न मुक्तिकृत्  ॥ न्ब्स्_१४,५।२ ॥  
अत्र श्लोकः  ।  
देवेष्वपि तथा शक्रकुबेरवरुणादयः  ।  
ये मुमुक्षां गतास्तेषां मुक्तिप्राप्तिः किमद्भुतम्  ॥ न्ब्स्_१४,५।३ ॥  
अथ लक्षणानि  ।   
एकान्ते मुक्तिगाथानां गानं रोदनमेव च  ।  
रोमाञ्चो गद्गदः कण्ठे सत्त्वापत्तेस्तु लक्षणम्  ॥ न्ब्स्_१४,५।४ ॥  
स्वमतमाह  ।  
वेदान्ताः सभ्यगभ्यस्ता अथ ध्येयो महेश्वरः  ।  
प्राप्तातिसौरभे भृङ्गे रसपानं गुणाधिकम्  ॥ न्ब्स्_१४,५।५ ॥  
नित्योऽस्मि शुद्ध एवास्मि क्वाज्ञानं क्व च बन्धनम्  ।  
एवमादिचमत्कारः सत्त्वापत्तेस्तु लक्षणम्  ॥ न्ब्स्_१४,५।६ ॥  
यथा निजकथास्तद्वच्छृणोत्युपनिषत्कथाः  ।  
यथाऽन्यस्य कथास्तद्वच्छृणोति जनसङ्कथाः  ॥ न्ब्स्_१४,५।७ ॥  
देहेन्द्रियमनःप्राणबुद्ध्यहङ्कारचेतसाम् ।  
निरीक्ष्य विविधाश्चेष्टा आस्ते विस्मितवन्मुनिः  ॥ न्ब्स्_१४,५।८ ॥  
ज्ञत्वकर्तृत्वभोक्तृत्वजन्ममृत्युजरादिकान्  ।  
भावानन्यस्य जानाति तदन्यं भावमात्मनः  ॥ न्ब्स्_१४,५।९ ॥  
मोहजालाद्विनिर्गत्य जालादिव विहङ्गमः  ।  
खेचरत्वमनुप्राप्तो धन्यतामनुविन्दति  ॥ न्ब्स्_१४,५।१० ॥  
दरिद्र इव सम्प्राप्य निधानं विस्मयं गतः  ।  
ईश्वरानुग्रहो जात इति नृत्यति हृष्यति  ॥ न्ब्स्_१४,५।११ ॥  
विषयैः शब्दसंस्पर्शगन्धरूपरसैर्न यः  ।  
प्रियैरपि भवेत्तादृक्सात्त्विकानन्दमागतः  ॥ न्ब्स्_१४,५।१२ ॥  
व्यतिरिक्तमिवात्मानं पश्यन्भावेषु सन्नपि  ।  
चाण्डालीमिव यो मायां न स्पृशन्दूरवत्स्थितः  ॥ न्ब्स्_१४,५।१३ ॥  
औदासीन्येन यः पश्येत्स्वप्नाभं जागरे जगत्  ।  
सत्त्वापत्तिपरीपाकलक्षणं तदुदाहृतम्  ॥ न्ब्स्_१४,५।१४ ॥  
अत्र श्लोकः  ।  
भावः सम्यक्परिज्ञातो ग्रहणेऽपि मनः कृतम्  ।  
आदानमवशिष्टं हि कृत्वाऽभूषणमात्मनः  ॥ न्ब्स्_१४,५।१५ ॥  
अहं त्वनूढा तरुणी न कस्यापि परिग्रहः  ।  
एनमेव वरिष्यामि पतिं को वा हसिष्यति  ॥ न्ब्स्_१४,५।१६ ॥  
हतः कामी कटाक्षेण कयाचिन्मृगचक्षुषा  ।  
व्यसनित्वमवाप्नोति तथाऽयं मुक्तिकान्तया  ॥ न्ब्स्_१४,५।१७ ॥  
गुञ्जद्भृङ्गिध्वनिं श्रुत्वा गुञ्जन्कीटो यथा बिले  ।  
ब्रह्मास्मीति तथैवायं भवितुं ब्रह्म गुञ्जति  ॥ न्ब्स्_१४,५।१८ ॥  
  
[प्। २६६-]  
  
पञ्चमी भूमिका  ।  
दशाचतुष्टयाभ्यासादसंसक्तिस्तु पञ्चमी  ।  
सुषुप्तिप्रथमावस्था साक्षात्कारनवाङ्कुरा  ॥ न्ब्स्_१४,६।१ ॥  
साऽपरोक्षा नईव निशा शृणु तस्यास्तु लक्षणम्  ।  
प्रथमः स्वचमत्कारः स्वरूपानन्दलक्षणम्  ॥ न्ब्स्_१४,६।२ ॥  
ब्रह्मत्वसंस्मृतिः सैव सैव जीवत्वविस्मृतिः  ।  
तदेवाज्ञानमरणममृतत्वं तदेव हि  ॥ न्ब्स्_१४,६।३ ॥  
आविर्भूता तु सा नैव नाविर्भूतत्वभाक्पुनः  ।  
कथं भूयो भ्रमत्येष भ्रान्तिरेव गता यदि  ॥ न्ब्स्_१४,६।४ ॥  
यथा वर्तुलपाषाणा गिरेः शिखरतश्च्युताः  ।  
ध्वंसन्त्येव न तिष्ठन्ति विकारास्तद्वदत्र हि  ॥ न्ब्स्_१४,६।५ ॥  
मुनिरर्धकटाक्षेण यं विकारमवेक्षते  ।  
सद्यः पतत्यसौ पृथ्व्यां नोत्तिष्ठति यथा पुनः  ॥ न्ब्स्_१४,६।६ ॥  
अविगीते न तुष्येत्तु विगीते न विषीदति  ।  
विस्मरत्यखिलं कार्यं रमते स्वात्मनात्मनि  ॥ न्ब्स्_१४,६।७ ॥  
भूताविष्ट इवाकस्माद्वर्णाश्रमविधिक्रमम्  ।  
प्रेरितः पूर्वसंस्कारैः करोति न करोत्यपि  ॥ न्ब्स्_१४,६।८ ॥  
यथैव लौकिकज्ञाने प्रमाणं चक्षुरादयः  ।  
ब्रह्मज्ञानस्य विषये तथैवोपनिषन्मता  ॥ न्ब्स्_१४,६।९ ॥  
यत्साक्षित्वात्प्रमाणानि तानि कस्तत्र संशयः   
विधिकिङ्करतां त्यक्त्वा ह्यकिञ्चित्करतां गतः  ।  
अकिञ्चनत्वमापन्नो न चिन्तयति किञ्चन  ॥ न्ब्स्_१४,६।१० ॥  
संलग्नेऽप्यातपे भानोर्हिमाचलशिलेव यः  ।  
बहिरन्तश्च सम्पूर्णः शीतलत्वं न मुञ्चति  ॥ न्ब्स्_१४,६।११ ॥  
स्फटिकः स्फटिकत्वज्ञः सलिलं सलिलत्ववित्  ।  
गगनं गगनत्वज्ञं यदि स्यात्सा दशा चितः  ॥ न्ब्स्_१४,६।१२ ॥  
बुधो यथा न मुह्येत नानारङ्गगृहेष्वपि  ।  
तथा मुह्यति नऽऽत्माऽयं नानारङ्गगृहेष्वपि  ॥ न्ब्स्_१४,६।१३ ॥  
योगी क्रीडति निद्राति हसत्यपि वदत्यपि  ।  
बहिर्मुखैरपि जनैः पिशाचैरिव शङ्करः  ॥ न्ब्स्_१४,६।१४ ॥  
न प्राप्तपरमार्थस्य तुलामर्हति वासवः  ।  
वासवस्तत्पदाकाङ्क्षी न स वासवताप्रियः  ॥ न्ब्स्_१४,६।१५ ॥  
वह्निपक्वं यथा मांसं पूर्ववत्स्थितमस्थिषु  ।  
संसक्तमप्यसंसक्तं स्वशरीरे तथा मुनिः  ॥ न्ब्स्_१४,६।१६ ॥  
तत्र श्लोकाः  ।  
इयं पराङ्मुखीभूय पतिं प्रत्यगवेक्षते  ।  
प्रेमप्रसन्नया दृष्ट्या ह्यस्या यौवनमागतम्  ॥ न्ब्स्_१४,६।१७ ॥  
न खेलति वयस्याभिः शिथिला गृहकर्मणि  ।  
रहः पश्यति चिह्नानि प्राप्ता प्राणपतेः सुखम्  ॥ न्ब्स्_१४,६।१८ ॥  
न वेषो विहितः कश्चिन्न वा वचनचातुरी  ।  
किन्तु प्रेमातिसातत्याद्बालया लालितो हरिः  ॥ न्ब्स्_१४,६।१९ ॥  
नालङ्कृता नो कुलीना न विदग्धा न सुन्दरी  ।  
यस्यां तु रमते स्वामी सा सौभाग्यवती वधूः  ॥ न्ब्स्_१४,६।२० ॥  
यस्मिन्देशे सिता नास्ति तद्देश्यो वेत्ति किं सिताम्  ।  
स एव वेद माधुर्यं येनैवास्वादिता सिता  ॥ न्ब्स्_१४,६।२१ ॥  
तृष्णां विहाय तुच्छेभ्यो मुनिर्निःशल्यतां गतः  ।  
स्वरसायनतृप्तात्मा दिनानुदिनमेधते  ॥ न्ब्स्_१४,६।२२ ॥  
  
[प्। २८१-]  
  
षष्ठी भूमिका  ।   
भूमिकापञ्चकाभ्यासात्पदार्थाभाविनी भवेत्  ।  
षष्ठी घनसुषुप्तिः स्यान्महादीक्षेति सा भवेत्  ॥ न्ब्स्_१४,७।१ ॥  
महानिद्रेति सा प्रोक्ता यस्यामानन्दघूर्णिता  ।  
पदार्थविस्मृतिः सैव प्रोक्ता परिणतिश्च सा  ॥ न्ब्स्_१४,७।२ ॥  
तल्लक्षणानि  ।  
नरवाहनसंरूढाः सुप्ता एव यथा नृपाः  ।  
चलन्ति तद्वत्स्वानन्दे सुप्त एव चलत्यसौ  ॥ न्ब्स्_१४,७।३ ॥  
ध्यानाध्वरविधौ यस्य पशवश्चक्षुरादयः  ।  
स्वयमेवोपतिष्ठन्ति रन्तिदेवमखे यथा  ॥ न्ब्स्_१४,७।४ ॥  
पूर्णे बोधे समुत्पन्ने मनोबुद्धीन्द्रियादयः  ।  
अपूर्णाः पूर्णतां यान्ति का वाच्या तस्य पूर्णता  ॥ न्ब्स्_१४,७।५ ॥  
तत्सर्वममृतं तस्य यत्खादति पिबत्यपि  ।  
यत्र तिष्ठति सा काशी स जपो यत्प्रजल्पति  ॥ न्ब्स्_१४,७।६ ॥  
सञ्चारस्तीर्थसञ्चारः समाधिः शयनं मुनेः  ।  
यं पश्यति स विश्वेशः शृणोत्युपनिषच्च सा  ॥ न्ब्स्_१४,७।७ ॥  
पीयते प्रेमपीयूषं श्लिष्यते परमा कला  ।  
भुज्यते परमानन्दो योगिना न स भोगिना  ॥ न्ब्स्_१४,७।८ ॥  
सम्प्राप्ते परमानन्दे न शोचति गतं वयः  ।  
भूतं भवद्भविष्यच्च सर्वमानन्दतां गतम्  ॥ न्ब्स्_१४,७।९ ॥  
  
[प्। २८८-]  
  
अथ सप्तमी  
ततः षष्ठीमतिक्रम्य तुरीयां याति सप्तमीम्  ।  
महाकक्षेति सैवोक्ता सैव गूढसुषुप्तिका  ॥ न्ब्स्_१४,८।१ ॥  
योगनिद्रेति सा प्रोक्ता परा काष्ठेति सा स्मृता  ।  
अनुत्तरं च सहजं स्वरूपस्थितिरित्यपि  ॥ न्ब्स्_१४,८।२ ॥  
मौनमेवावलम्बन्ते यस्यां हरिहरादयः  ।  
सा तु वर्णयितुं शक्या न केनापि कदाचन ॥ न्ब्स्_१४,८।३ ॥  
चिदङ्गे कोमले लग्नो दैवादज्ञानकण्टकः  ।  
तं बोधकण्टकेनायं विनिवार्य सुखं स्थितः  ॥ न्ब्स्_१४,८।४ ॥  
अमृतजलधौ यस्मिन्वार्त्ता न मीनतरङ्गयोर् न च परिचयः पारावारस्थितेरपि कुत्रचित्  ।  
समरसपरब्रह्मानन्दप्रणुन्नविकल्पनः सहजगलितद्वैतज्वालः स भाति महामुनिः ॥ न्ब्स्_१४,८।५ ॥  
बन्धध्वंसमभीप्सुना सुमनसा जिज्ञासया तीव्रया ज्ञाते ब्रह्मणि बाधिताक्षविषये बोधे चमत्कुर्वति  ।  
स्वान्तर्मन्तृविमानमान्यविवृतिव्यावृत्तिनिर्भङ्गको भाति ज्ञानसुखात्मकः स्वयमयं योग्यापगानां पतिः  ॥ न्ब्स्_१४,८।६ ॥  
वाचा मौनमयी गतिः स्थितिमयी निद्रामयो जागरो निद्रा बोधमयी निशा दिनमयी नक्तम्मयो वासरः  ।  
कर्म ब्रह्ममयं जगत्सुखमयं किञ्चिन्न किञ्चिन्मयं दुर्लङ्घ्यं गुणवर्त्म लङ्घितवतो वार्त्ता कथं वर्ण्यताम्  ॥ न्ब्स्_१४,८।७ ॥  
अत्यन्तहीनो बलपौरुषाभ्याम् अकिञ्चनो यो गलिताभिमानः  ।  
तेनैव नीता रिपवो विनाशं न ये हतास्तात महेन्द्रमुख्यैः  ॥ न्ब्स्_१४,८।८ ॥  
ब्रह्मविद्ब्रह्मविद्यायां भवान्यां पुत्रतां गतः  ।  
निजाङ्गे लालयत्येनं परमात्मा सदाशिवः  ॥ न्ब्स्_१४,८।९ ॥  
  
[प्। २९६-]  
  
भूमिकाशास्त्रार्थनिर्णयः  ।  
भूमिकात्रितयं जाग्रच्चतुर्थी स्वप्न उच्यते  ।  
तावती साधकावस्था तारतम्येन योगिनाम्  ॥ न्ब्स्_१४,९।१ ॥  
पञ्चमीं तु समारभ्य सिद्धावस्थैव सा त्रिधा  ।  
तिसृणामप्यवस्थानां दृष्टान्तोऽत्र निरूप्यते  ॥ न्ब्स्_१४,९।२ ॥  
सुषुप्तेः प्रथमावस्था तस्यां यत्सुखमाप्यते  ।  
सुषुप्तेर्या घनावस्था तस्यामपि तदेव हि  ॥ न्ब्स्_१४,९।३ ॥  
सुखं घनसुषुप्तौ तत्सुखं गाढसुषुप्तके  ।  
तुर्यायामपि सप्तम्यामानन्दानुभवः  समः  ॥ न्ब्स्_१४,९।४ ॥  
तथा य एव पञ्चम्यां षष्ठ्यामपि स एव हि  ।  
तुर्यायामपि सप्तम्यां ब्रह्मानन्दः स एव हि  ॥ न्ब्स्_१४,९।५ ॥  
अभ्यासतारतम्येन तारतम्ये चिरस्थितौ  ।  
अपरोक्षानुभूतेस्तु तारतम्यं मनाङ्ग हि  ॥ न्ब्स्_१४,९।६ ॥  
नास्वादिता सिता यावत्तावन्नास्वादितैव सा  ।  
एकदास्वादिता चेत्सा नैव नास्वादिता भवेत्  ॥ न्ब्स्_१४,९।७ ॥  
जाता चेत्सा तु जातैव जातु नाजाततां भजेत्  ।  
कथं भूयो भ्रमत्येष भ्रान्तिरेव गता यदि  ॥ न्ब्स्_१४,९।८ ॥  
अथ कश्चिद्विशेषः  ।  
तुरीया प्रथमाभासे विद्युदाभासलक्षणा  ।  
ततश्चञ्चलदीपाभा ततो निश्चलदीपवत्  ॥ न्ब्स्_१४,९।९ ॥  
सूर्यप्रभावच्च ततः सप्तमी चिरवर्त्तिनी  ।  
उदयास्तविहीना सा दिनपक्षर्त्तुवत्सरम्  ॥ न्ब्स्_१४,९।१० ॥  
पुष्कला निश्चला पूर्णा परमानन्दसुन्दरी  ॥ न्ब्स्_१४,९।११ ॥  
येषां ध्यानकलायां च लीयन्ते गुणपङ्क्तयः  ।  
येषां कृपाकटाक्षेण सद्यो मुक्तिरवाप्यते  ॥ न्ब्स्_१४,९।१२ ॥  
पञ्चमीमथवा षष्ठीं सप्तमीं वा समाश्रिताः  ।  
न तेषां पुनरावृत्तिः कल्पकोटिशतैरपि  ॥ न्ब्स्_१४,९।१३ ॥  
पूर्वावस्थाचतुष्के ये स्थिता देहं विहाय ते  ।  
पुनर्देहान्तरं प्राप्य ब्रह्माभ्यासं प्रकुर्वते  ॥ न्ब्स्_१४,९।१४ ॥  
योगभ्रष्टास्त उच्यन्ते क्रमेण ब्रह्मगामिनः  ।  
योगिनो योगसिद्धाश्च दत्ताद्या जनकादयः  ॥ न्ब्स्_१४,९।१५ ॥  
ईश्वरानुग्रहं प्राप्ता अर्वाचीनाश्च के चन  ।  
स्वरूपानुभवं प्राप्ता मुक्तास्ते सर्व एव हि  ॥ न्ब्स्_१४,९।१६ ॥  
सुषुप्तौ केचिदाश्वस्ताः केचिद्घनसुषुप्तके  ।  
केचिद्गाढसुषुप्तौ च सर्वेषाममृतं समम्  ॥ न्ब्स्_१४,९।१७ ॥  
  
[प्। ३०५-]  
  
अवस्थाव्यवस्था  ।  
अथावस्थाव्यवस्थाख्यं किञ्चित्प्रकरणं शृणु  ।  
यस्मिन्परीक्षिते सम्यक्परीक्ष्यं नावशिष्यते  ॥ न्ब्स्_१५।१ ॥  
जाग्रत्स्वप्नः सुषुप्तिश्च तथा मूढसमाधिता  ।  
मूर्च्छा मृत्युस्तुरीयञ्चेत्यवस्थाः सप्त कीर्तिताः  ॥ न्ब्स्_१५।२ ॥  
जाग्रत्स्वप्नः सुषुप्तिश्च व्यक्ता मूढसमाधिता  ।  
मूर्च्छा मृत्युस्तुरीयं च व्यक्ता नित्यानुभूतितः  ॥ न्ब्स्_१५।३ ॥  
उक्तं मूढसमाधानं भवप्रत्ययसञ्ज्ञकम्  ।  
पुराऽसम्प्रज्ञातनामसमाधेर्भेदवर्णने  ॥ न्ब्स्_१५।४ ॥  
तत्समाधिस्थिता जित्वेन्द्रादीन्स्वर्गेशतां ययुः  ।  
मृत्युर्मूर्च्छा प्रसिद्धेति तुरीयमभिधीयते  ॥ न्ब्स्_१५।५ ॥  
वेदान्तसम्प्रदायेन निदिध्यासनदार्ढ्यतः  ।  
परमात्मनि चित्तस्य लयस्तु तुर्यमुच्यते  ॥ न्ब्स्_१५।६ ॥  
तत्र साक्षात्कृतं ब्रह्म मूलाविद्याविनाशकृत् ।  
तत्र प्रश्नः  ।  
स्वप्नजागरयोस्तुल्यः संसाराडम्बरो मुने  ॥ न्ब्स्_१५।७ ॥  
तर्हि केन विशेषेण सञ्ज्ञाभेदस्तयोर्वद  ।  
अत्रोत्तरम्  ।  
जानीहि प्रथमं तात भेदं विस्मृतिबोधयोः  ॥ न्ब्स्_१५।८ ॥  
स्वप्नजागरयोर्भेदं पश्चाज्ज्ञास्यसि तं शृणु  ।  
विस्मृतिर्यन्न भासेत बोधो मिथ्यात्वनिश्चयः  ॥ न्ब्स्_१५।९ ॥  
जागरानन्तरं निद्रा तत्र स्वप्नो यदा भवेत्  ।  
स्वप्ने स्याज्जागराभानं न तु जागरबोधनम्  ॥ न्ब्स्_१५।१० ॥  
जागरोऽयं तु मिथ्येति बुद्धिः स्वप्ने न वर्तते  ।  
किन्तु जागरविस्मृत्या स्वप्ने स्वप्नार्थदर्शनम्  ॥ न्ब्स्_१५।११ ॥  
स्वप्नस्यैतन्निजं रूपं जागरस्याधुना शृणु  ।  
स्वप्नस्यानन्तरं तात जागरो हि यदा भवेत्  ॥ न्ब्स्_१५।१२ ॥  
स्वप्नमिथ्यात्वबुध्याऽऽत्मस्वप्नबोधस्तदा भवेत्  ।    
अन्यच्च ।  
स्वप्ने तु यादृशी तात भवेज्जागरविस्मृतिः  ॥ न्ब्स्_१५।१३ ॥  
जागरे तादृशी नास्ति स्वप्नसंसारविस्मृतिः  ।  
जागरे स्मर्यते स्वप्नस्तस्य मिथ्यात्वदर्शनम्  ॥ न्ब्स्_१५।१४ ॥  
स्वप्ने न स्मर्यते जाग्रन्न तन्मिथ्यात्वदर्शनम्  ।  
अनेनातिविशेषेण स्वप्नजागरयोर्भिदा  ॥ न्ब्स्_१५।१५ ॥  
अथ प्रश्नान्तरम्  ।  
ननु मूढसमाधौ च मूर्च्छामृत्युसुषुप्तिषु  ।  
तुरीये च न दृश्यश्रीस्तर्हि तेषां भिदा कुतः  ॥ न्ब्स्_१५।१६ ॥  
अत्रोत्तरम्  ।  
सिद्धिकामनया यैस्तु तप उग्रं कृतं महत्  ।  
देहोऽपि विस्मृतस्तैस्तु क्रिमिकीटादिभक्षितः  ॥ न्ब्स्_१५।१७ ॥  
नेयं मूर्च्छा न रोगोऽयं न मृत्युर्जीवनादयम्  ।  
सुषुप्तानन्दविरहान्न सुषुप्तिरिति स्फुटम्  ॥ न्ब्स्_१५।१८ ॥  
स्वरूपलाभविरहान्मूढत्वान्न तुरीयकम्  ।  
दृश्यभानं तु नास्त्यासु तावता न कृतार्थता  ॥ न्ब्स्_१५।१९ ॥  
व्युत्थानानन्तरं तेषां सम्सारोऽपि यदास्थितः  ।  
यदात्मदर्शनं नास्ति संसारोऽबाधितस्ततः  ॥ न्ब्स्_१५।२० ॥  
कथयाम्यत्र दृष्टान्तं सावधानमनाः शृणु  ।  
स्वप्ने तु विस्मृतं जाग्रज्जाग्रत्स्वप्ने न बाधितम्  ॥ न्ब्स्_१५।२१ ॥  
तस्मादनन्तरं जाग्रत्स्वप्नस्य च यथास्थितम्  ।  
जागरे बाधितः स्वप्नस्तेन मिथ्यात्वमागतः  ॥ न्ब्स्_१५।२२ ॥  
तथा मूढसमाधौ तु विस्मृतं सकलं जगत्  ।  
व्युत्थानानन्तरं पश्चाद्यथापूर्वमवस्थितम्  ॥ न्ब्स्_१५।२३ ॥  
तुरीये बाधितं विश्वं तस्मान्मिथ्यात्वमागतम्  ।  
व्युत्थानेऽपि मुनेस्तात तन्मिथ्यैव न वास्तवम्  ॥ न्ब्स्_१५।२४ ॥  
रज्जुसर्पं यथा दृष्ट्वा कश्चिद्देशान्तरं गतः  ।  
यदा पुनः समायाति तदा तस्माद्बिभेत्यसौ  ॥ न्ब्स्_१५।२५ ॥  
नायं सर्प इति ज्ञात्वा यदि देशान्तरं गतः  ।  
यदा पुनः समायाति तदा तस्माद्बिभेति न ॥ न्ब्स्_१५।२६ ॥  
तथा मूढसमाधानाद्गतः संसारविस्मृतिम्  ।  
यदा व्युत्थानमाप्नोति तदा संसारजं भयम्  ॥ न्ब्स्_१५।२७ ॥  
यदि विद्वत्समाधानाद्गतः संसारविस्मृतिम्  ।  
यदा व्युत्थानमाप्नोति बाधितत्वाद्विभेति न ॥ न्ब्स्_१५।२८ ॥  
यदि विस्मरणादेव मुक्तिर्भविति देहिनः  ।  
सुषुप्तिर्जायते नित्यं तया मुक्तो न किं भवेत्  ॥ न्ब्स्_१५।२९ ॥  
तस्मात्तुरीया सर्वासामुत्तमा च विलक्षणा  ।  
षडप्यवस्था एतस्याः कलां नार्हन्ति षोडशीम्  ॥ न्ब्स्_१५।३० ॥  
आब्रह्मकल्पं गरुडो यदि धावेत्सवेगतः  ।  
न चाप्नोति तथाप्येनं दूराद्दूरतरैव सा  ॥ न्ब्स्_१५।३१ ॥  
श्रद्धा यद्यस्ति वेदान्ते तीव्रा यदि मुमुक्षुता  ।  
ध्यानाभ्यासस्तथा गाढः सर्वत्र सुलभैव सा  ॥ न्ब्स्_१५।३२ ॥  
मृत्युर्मूर्च्छा सुषुप्तिश्च न तपस्तेन निष्फलाः  ।  
रूढमूढसमाधानं तप उग्रं महाफलम्  ॥ न्ब्स्_१५।३३ ॥  
विद्या विद्वत्समाधिस्तु तेन मोक्षप्रदो हि सः  ।  
सप्तानामप्यवस्थानामेवंरूपा व्यवस्थितिः  ॥ न्ब्स्_१५।३४ ॥  
सप्तावस्था इमाः सन्ति चित्तस्यैव चितेस्तु न  ।  
अवस्थाभवनं चित्तमवस्थासाक्षिणी तु चित्  ॥ न्ब्स्_१५।३५ ॥  
अवस्थानां व्यवस्थेयं यदि भूयो विभाव्यते  ।  
अवस्थानां तदा साक्षी साक्षात्प्रत्यक्षमीक्षते  ॥ न्ब्स्_१५।३६ ॥  
  
[प्। ३२४-]  
  
मुनीन्द्रदिनचर्या  ।  
प्रातर्जागरणार्थनिर्णयः  
विचित्राक्षरविन्यासैः पवित्रार्थकथारसैः  ।  
पावयामि निजां वाणीं मुनीन्द्रदिनचर्यया  ॥ न्ब्स्_१६,१।१ ॥  
गौरीं महेश्वरः प्राह चिदानन्दमयीं स्थितिम्  ।  
वदामि तन्मतच्छायां दिनचर्यापदेशतः  ॥ न्ब्स्_१६,१।२ ॥  
यस्मिञ्जागरणे प्राप्ते पुनर्निद्रा न जायते  ।  
सुमङ्गलं मुनीन्द्राणां प्रातर्जागरणं हि तत्  ॥ न्ब्स्_१६,१।३ ॥  
  
[प्। ३२६-]  
शौचनिर्णयः  ।  
देहेन्द्रियमनःप्राणबुद्ध्यहङ्कारचेतसि  ।  
अशुचावात्मभावोऽसावशुचित्वस्य कारणम्  ॥ न्ब्स्_१६,२।१ ॥  
साक्षित्वभावनातोयैस्तथा वैराग्यमृत्स्नया  ।  
गन्धलेपक्षयकरं शौचं कुर्यादतन्द्रितः  ॥ न्ब्स्_१६,२।२ ॥   
एवंविधेन विधिना यत्सर्वं मङ्गलार्जनम्  ।  
एतदेव मुनीन्द्राणां प्रातःशौचं विशुद्धिकृत्  ॥ न्ब्स्_१६,२।३ ॥  
ज्ञानयोगप्रसन्नानां मुमुक्षा मुखमुच्यते  ।  
श्रद्धाजलेन तच्छुद्धिर्मुखप्रक्षालनं हि तत्  ॥ न्ब्स्_१६,२।४ ॥  
  
[प्। ३३०-]  
  
अथ प्रातःस्मरणम्  ।  
प्रातः स्मरन्ति मुनयो देवस्य सवितुर्महः  ।  
वरेण्यं तद्धियः साक्षि तदेवास्मीति सन्ततम्  ॥ न्ब्स्_१६,३।१ ॥  
अन्वयव्यतिरेकाभ्यां जाग्रत्स्वप्नसुषुप्तिषु  ।  
यदेकं केवलं ज्ञानं तदेवाहमहं हि तत्  ॥ न्ब्स्_१६,३।२ ॥  
ज्ञानाज्ञाने तद्विषयौ तदहङ्कार एव च  ।  
प्रकाश्यन्ते येन भूम्ना तदहं ह्यहमेव तत्  ॥ न्ब्स्_१६,३।३ ॥  
विश्वश्च तैजसः प्राज्ञो नास्म्यहं सत्स्वरूपतः  ।  
यतस्ते तु प्रकाश्यन्ते तदहं नास्मि चेतरत्  ॥ न्ब्स्_१६,३।४ ॥  
ज्ञानाज्ञानप्रपञ्चेऽस्मिञ्ज्ञानाज्ञानेन नाशिते  ।  
यत्सच्छिष्टं परं ब्रह्म ह्यहं तन्नेतरत्स्मरेत्  ॥ न्ब्स्_१६,३।५ ॥  
  
[प्। ३३६-]  
  
अथ स्नानकालनिर्णयः  ।  
अरुणकिरणग्रस्तां प्राचीमवलोक्य स्नायादिति वचनात्स्नानम्  ॥ न्ब्स्_१६,४।१ ॥  
तथाहि  ।  
नश्यन्त्यां मोहनिद्रायामन्धकारे गलत्यथ  ।  
आरोहति विचाराद्रिशिखरे ज्ञानभास्करे  ॥ न्ब्स्_१६,४।२ ॥  
दिक्षु किञ्चित्प्रकाशासु दिङ्मोहे गलिते सति  ।  
सन्देहकौशिके नष्टे जाते प्रागरुणोदये  ॥ न्ब्स्_१६,४।३ ॥  
  
[प्। ३३९-]  
  
अथ स्नाननिर्णयः  ।  
ज्ञानगङ्गाह्रदे शुद्धे मग्नो नखशिखावधि  ।  
यः स्नाति मूलमन्त्रेण सर्वदैव स निर्मलः  ॥ न्ब्स्_१६,५।१ ॥  
  
[प्। ३४१-]  
  
अथ वस्त्रधारणम्  ।  
अथ भक्तिप्रसादाख्ये परिधायांशुके मुनिः  ।  
यत्रोदयः सैव पूर्वा काष्ठा तस्याश्च सन्मुखः  ॥ न्ब्स्_१६,६।१ ॥  
  
[प्। ३४२-]  
  
अथ पवित्रादिधारणनिर्णयः  ।  
पवित्राः सूक्ष्मशास्त्रार्थास्तीक्ष्णाग्रा हरिताश्च ये  ।  
शातना कुत्सितस्यैते कुशा इति निरूपिताः  ॥ न्ब्स्_१६,७।१ ॥  
तत्पवित्रकरो भूत्वा मुनिः सव्येन वर्त्मना  ।  
वेदान्तसूत्रं यत्सूत्रं यस्याथर्वशिखा शिखा  ॥ न्ब्स्_१६,७।२ ॥  
जिज्ञासा दीर्घतिलको ब्रह्मकर्म समारभेत्  ।  
  
[प्। ३४४-]  
  
अथाचमननिर्णयः  ।  
जडं करतले कृत्वा समुद्रमिव कुम्भजः  ।  
यदाचामति योगीन्द्रस्तदाचमनमुत्तमम्  ॥ न्ब्स्_१६,८।१ ॥  
  
[प्। ३४६-]  
  
अथ प्रातःसन्ध्यानिर्णयः  ।  
अथोपयुक्तः क्रियते प्रातःसन्ध्याविनिर्णयः  ।  
मनोजन्म जगज्जन्म मनोनाशो जगल्लयः  ॥ न्ब्स्_१६,९।१ ॥  
तस्योन्मेषनिमेषाभ्यामुदयप्रलयौ यतः  ।  
समाध्यभ्यासशीलस्य पूर्वसंस्कारकारणात्  ॥ न्ब्स्_१६,९।२ ॥  
यदुत्थानं समाधानात्स सन्धिः सन्धिरत्र हि  ।  
तत्रापि प्राप्ततत्त्वानां गुरूणामुपदेशतः  ॥ न्ब्स्_१६,९।३ ॥  
खण्डितं नानुसन्धानं सा सन्ध्येत्युच्यते बुधैः  ॥ न्ब्स्_१६,९।४ ॥  
  
[प्। ३४८-]  
  
अथ प्राणायामनिर्णयः  ।  
शरीराभ्यन्तरो वायुः प्राणापान इतीरितः  ।  
स एव गतिभेदेन सञ्ज्ञादशकमागतः  ॥ न्ब्स्_१६,१०।१ ॥  
ऊर्ध्वाधोगतिमुख्यं द्विरूपं तस्य गतिद्वयम्  ।  
ऊर्ध्वं गच्छन्भवेत्प्राणस्त्वपानः स्यादधश्चलन्  ॥ न्ब्स्_१६,१०।२ ॥  
अपानः कर्षति प्राणं प्राणोऽपानं च कर्षति  ।  
अनयोः शृङ्खला देहे तेन जीवो न निश्चलः  ॥ न्ब्स्_१६,१०।३ ॥  
चले वाते चलं चित्तं निश्चले निश्चलं भवेत्  ।  
चित्ते चले चलः प्राणो निश्चले निश्चलो भवेत्  ॥ न्ब्स्_१६,१०।४ ॥  
कश्चित्प्राणजयेनैव मनोनिश्चलतां भजेत्  ।  
कश्चिन्मनोजयेनैव प्राणनिश्चलतां भजेत्  ॥ न्ब्स्_१६,१०।५ ॥  
कश्चिद्द्वयजयेनैव मनोनिश्चलतां भजेत्  ।  
इति योगगतिज्ञानां त्रिविधा योगिनां गतिः  ॥ न्ब्स्_१६,१०।६ ॥  
प्राणद्वारा मनः साध्यं मतं हि हठयोगिनाम्  ।  
मनसैव मनः साध्यमिति विज्ञानयोगिनाम्  ॥ न्ब्स्_१६,१०।७ ॥  
मनःप्राणद्वययुजस्ते तु श्रेष्ठतराः स्मृताः  ।  
चेच्छुष्कहठिनो मूढास्ते भण्डा न तु योगिनः  ॥ न्ब्स्_१६,१०।८ ॥  
ते त्वर्धयोगिनः प्रोक्ताः क्षुद्रसिद्ध्यर्थयोगिनः  ।  
पिङ्गलेडा सुषुम्णा च मुख्यास्तिस्रस्तु नाडिषु  ॥ न्ब्स्_१६,१०।९ ॥  
इडा वामा पिङ्गलान्या सुषुम्णा मध्यवर्तिनी  ।  
वामदक्षिणमार्गेण सदा वहति मारुतः  ॥ न्ब्स्_१६,१०।१० ॥  
यदा द्वावपि रुध्येते प्राणमार्गौ सुयोगिना  ।  
तदाऽन्यत्सर्पवत्प्राणो रन्ध्रमाविशति स्वयम्  ॥ न्ब्स्_१६,१०।११ ॥  
स्थिता कुण्डलिनी मूले जीवशक्तिरनुत्तमा  ।  
तामुत्थाप्य तया सार्धं सुषुम्णां प्राण आविशेत्  ॥ न्ब्स्_१६,१०।१२ ॥  
सुषुम्णावाहिनि प्राणे ब्रह्मरन्ध्रं गते सति  ।  
तत्र निश्चलतां याते मनो निश्चलतां व्रजेत्  ॥ न्ब्स्_१६,१०।१३ ॥  
मनो यदि निरुध्येत केवलं ज्ञानयोगिना  ।  
प्राणापानौ नश्यतस्तु मनोनाशेन तत्क्षणात्  ॥ न्ब्स्_१६,१०।१४ ॥  
तस्मात्सिद्धान्त एवैको हठविज्ञानयोगिनोः  ।  
शास्त्रोक्तमिति विज्ञाय निर्णयं प्राणचेतसोः  ॥ न्ब्स्_१६,१०।१५ ॥  
प्राणायामं मुनिः कुर्यान्मनोलयसमन्वितम्  ॥ न्ब्स्_१६,१०।१६ ॥  
  
[प्। ३५७-]  
  
अथार्घदानम्  ।  
पूर्णाञ्जलिमयास्त्र्यर्घा भावनागाङ्गवारिणा  ।  
सर्वपापविशुद्ध्यर्थं प्रदेयाः कर्मसाक्षिणे  ॥ न्ब्स्_१६,११।१ ॥  
इदं दृश्यमहं द्रष्टा प्रथमोऽर्घो मनीषिणाम्  ।  
ब्रह्म सत्यं जगन्मिथ्या द्वितीयोर्ऽघस्ततः परः  ॥ न्ब्स्_१६,११।२ ॥  
नेदमस्त्यहमेवास्मि तृतीयोर्घः परात्परः  ।  
एवं विधाऽर्घदानेन चिदादित्यः प्रसीदति  ॥ न्ब्स्_१६,११।३ ॥  
  
[प्। ३५९-]  
  
अथ गायत्रीजपनिर्णयः  ।  
अखण्डमण्डलाकारं देवं ज्योतिर्मयं स्मरन्  ।  
उपदेशात्सदाऽऽवृत्तिरिति वेदान्तसूत्रतः  ॥ न्ब्स्_१६,१२।१ ॥  
तिष्ठेज्जपेच्च गायत्रीमष्टोत्तरशतत्रयम्  ।  
गायन्तं त्रायत्ते यस्माद्गायत्री तेन सा स्मृता  ॥ न्ब्स्_१६,१२।२ ॥  
अन्तर्यामिस्वरूपेण सर्वधीवृत्तिनोदकम्  ।  
सवितृमण्डले ध्येयं गायत्र्यर्थपरं महः  ॥ न्ब्स्_१६,१२।३ ॥  
चतुर्विंशत्यक्षरया गायत्र्या ब्रह्मविद्यया  ।  
चतुर्विंशतितत्त्वानां लयकृद्ब्राह्मणः शुचिः  ॥ न्ब्स्_१६,१२।४ ॥  
  
[प्। ३६२-]  
  
अथोपस्थाननिर्णयः  ।  
मुनिः प्रसार्य सरलौ प्रलम्बौ सपवित्रकौ  ।  
साङ्ख्ययोगौ निजौ बाहू उपतिष्ठेत भास्करम्  ॥ न्ब्स्_१६,१३।१ ॥  
नमः सवित्रे जगदेकचक्षुषे जगत्प्रसूतिस्थितिनाशहेतवे  ।  
त्रयीमयाय त्रिगुणात्मधारिणे विरिञ्चिनारायणशङ्करात्मने ॥ न्ब्स्_१६,१३।२ ॥  
  
[प्। ३६४-]  
  
अथ सहोमाङ्गहोमनिर्णयः  ।  
एवं समाप्य विधिना प्रातः सन्ध्याविधिं मुनिः  ।  
होमस्यावसरं ज्ञात्वा यज्ञशालां ततो विशेत्  ॥ न्ब्स्_१६,१४।१ ॥  
यज्ञशाला भूमिका स्यात्तृतीया तनुमानसा  ।  
सव्यार्हान्सव्यतः कुर्यादसव्यार्हानसव्यतः  ।  
सञ्चरेत तथा नैव प्रायश्चित्तीयते यथा  ॥ न्ब्स्_१६,१४।२ ॥  
अथ कर्मातिपातः स्याद्दुर्गत्वाद्ब्रह्मकर्मणः  ।  
प्रायश्चित्तविधिं ज्ञात्वा तच्च सद्यः समाचरेत्  ॥ न्ब्स्_१६,१४।३ ॥  
कर्मातिपाते प्रायश्चितं  
तत्कालमिति वचनात्प्रायश्चित्तानि  ॥ न्ब्स्_१६,१४।४ ॥  
अथ प्रायश्चित्तानि  ।  
क्षमयैव जयेत्क्रोधं सत्येनैवानृतं जयेत्  ।  
अश्रद्धां श्रद्धया जित्त्वा दानैः कृपणतां जयेत्  ॥ न्ब्स्_१६,१४।५ ॥  
इतीमे सेतुसामोक्ताश्चत्वारः सेतवो दृढाः  ।  
उपलक्षणमेवैतदन्यानपि तथा जयेत्  ॥ न्ब्स्_१६,१४।६ ॥  
उत्थानेन जयेन्निद्रां कामं सङ्कल्पवर्जनात्  ।  
सन्तोषेण जयेल्लोभं मोहं बोधदृशा जयेत्  ॥ न्ब्स्_१६,१४।७ ॥  
मदमत्सरमुख्यांश्च सर्वभूतात्मभावनात्  ।  
अन्यानपि जयेद्दोषान्नित्यानित्यविचारणात्  ॥ न्ब्स्_१६,१४।८ ॥  
लये सम्बोधयेच्चित्तं विक्षिप्तं शमयेत्पुनः  ।  
सकषायं विजानीयात्समप्राप्तं न चालयेत्  ॥ न्ब्स्_१६,१४।९ ॥  
नास्वादयेद्रसं तत्र निःसङ्गः प्रज्ञया भवेत्  ।  
विशेदेकाग्रया बुद्ध्या सिद्धिमेवमवाप्नुयात्  ॥ न्ब्स्_१६,१४।१० ॥  
उद्धृते गार्हपत्याग्नौ तत्तत्संस्कारसंस्कृते  ।  
सत्यरूपः स्वयं यज्वा श्रद्धा पत्नी पतिव्रता  ॥ न्ब्स्_१६,१४।११ ॥  
गृहं देहः पतिर्जीवश्छादितो मोहभस्मना  ।  
जीवस्य गार्हपत्याग्नेस्तदुद्धरणमुत्तमम्  ॥ न्ब्स्_१६,१४।१२ ॥  
द्वे आहुती जुहोत्येते अग्निहोत्रविधानतः  ।  
ममतां प्रथमं हुत्वाऽहन्तां च जुहुयात्ततः  ॥ न्ब्स्_१६,१४।१३ ॥  
हुते चेदाहुती एते सर्वमेतद्धुतं भवेत्  ।  
श्रद्धापत्नीसमेतानां मुमुक्षागृहवासिनाम्  ॥ न्ब्स्_१६,१४।१४ ॥  
अग्निहोत्रमिदं नित्यम् अकृत्य प्रत्यवैति यत्  ।  
  
[प्। ३७४-]  
  
अथ ब्रह्मयज्ञनिर्णयः  ।  
अहिंसा सत्यमस्तेयं ब्रह्मचर्यापरिग्रहौ  ।  
इति पञ्चाङ्गुलिमयो यमनामा तु सत्करः  ॥ न्ब्स्_१६,१५।१ ॥  
शौचं सन्तोषः स्वाध्यायस्तप ईश्वरधारणा  ।  
इति पञ्चाङ्गुलिमयो नियमो नाम सत्करः  ॥ न्ब्स्_१६,१५।२ ॥  
सम्पुटीकृत्य हस्तो द्वौ मुनिर्नियमसंयमौ  ।  
ब्रह्मस्तुतिमयं साक्षाद्ब्रह्मयज्ञं समाचरेत्  ॥ न्ब्स्_१६,१५।३ ॥  
तदुक्तं पातञ्जले  ।  
स्वाध्यायाद्योगमासीत योगात्स्वाध्यायमामनेत्  ।  
योगस्वाध्यायसम्पत्त्या परमात्मा प्रकाशत इति  ॥ न्ब्स्_१६,१५।४ ॥  
वेदशास्त्रपुराणेषु यद्यत्पुण्यफलं स्मृतम्  ।  
सर्वस्मादपि सम्प्रोक्तं ब्रह्मयज्ञफलं महत्  ॥ न्ब्स्_१६,१५।५ ॥  
  
[प्। ३७८-]  
  
अथ तर्पणनिर्णयः  ।  
देवर्षिपितृभूतेभ्यो दत्तो येन जलाञ्जलिः  ।  
ब्रह्मैवास्मीतिमन्त्रेण तर्पणं तत्सुतर्पणम्  ॥ न्ब्स्_१६,१६।१ ॥  
  
[प्। ३७९-]  
  
अथ देवपूजानिर्णयः  
मायाशक्तिविलासतो न गणितब्रह्माण्डभाण्डोदरे क्रीडाकौतुकसम्भ्रमात्मकमपि प्रत्यक्प्रकाशात्मकम्  ।  
ध्यात्वा किञ्चिदचिन्त्यचिद्घनरसं स्वानन्दसत्ताद्वयं सिद्धान्तस्वरसेन पूजनविधिं वक्ष्यामि विश्वात्मनः  ॥ न्ब्स्_१६,१७।१ ॥  
सेव्यः श्रीगुरुवेदवाक्यजनितश्चिद्बोध आवाहनं सर्वव्यापकताविनिश्चयमतिः पूर्णं पवित्रासनम्  ।  
त्वत्तो नान्यदवैमि किञ्चिदिति तत्पुण्याम्बु पादोदकं त्वय्येवास्त्वचला ममेश मतिरित्यर्घोऽस्तु ते सुन्दरः  ॥ न्ब्स्_१६,१७।२ ॥  
शीतोष्णं कटुतिक्तमम्लमधुरं क्षारं विचित्रं रसैर् यत्तस्यास्य समत्वभावमधुना पर्कः कृतश्चेद्यदि  ।  
मुख्योयं मधुपर्क उत्तमरसस्तेनामुना सादरं पूज्यानामपि पूज्य एष परमो देवः सदा पूज्यताम्  ॥ न्ब्स्_१६,१७।३ ॥  
सर्वाङ्गीणसुखावहं मुहुरहो यज्जन्मनो मज्जनं शुद्धे बोधसुधाम्बुधौ शुचितरे स्नानं विशुद्धिप्रदम्  ।  
आभानं स्फुरति द्वितीयमिव यत्तत्सर्वमाचम्यताम् इत्युक्तो गुरुभिस्तदेष विधृतश्चित्ते स एवाचमः  ॥ न्ब्स्_१६,१७।४ ॥  
श्रद्धा निर्ममता विरागशुचिता निःसङ्गता पूर्णता भक्तिप्रेमरसप्रसादपरमानन्दादयो ये गुणाः  ।  
वस्त्रालङ्करणानि तत्र विदुषा देयानि विश्वम्भरे सोऽहं भावमनोहरेण विधिना यद्यद्यथा रोचते  ॥ न्ब्स्_१६,१७।५ ॥  
अद्वैतप्रतिपत्तिरात्मविषया सा सामरस्याञ्चिता गात्रालेपनचारुचन्दनमिदं देवस्य देयं प्रियम्  ।  
शान्तिः क्षान्तिरलोलता सरलता निर्मत्सरत्वादयः शास्त्रार्था यदि न क्षताश्च वितुषाः शुद्धास्त एवाक्षताः  ॥ न्ब्स्_१६,१७।६ ॥  
सम्फुल्लैर्निजभावशुद्धकुसुमैः सद्वासनासुन्दरैः सम्पूज्यो हि महेश्वरः सुमनसां सा धन्यता वर्णिता  ।  
कर्मज्ञानमयो यदिन्द्रियगणः क्षिप्तो विरागानले देवस्यास्य दशाङ्गदाहसुरभिर्धूपः सदा वल्लभः  ॥ न्ब्स्_१६,१७।७ ॥  
यस्मिन्नुज्ज्वलिते न तिष्ठति तमो बाह्यं न चाभ्यन्तरं सोऽयं ज्ञानमयः प्रकाशपरमो दीपः समुज्ज्वाल्यताम्  ।  
यद्भक्ष्यं प्रियमस्य यस्य परमा तृप्तिर्भवेद्भक्षणे द्वैतं तत्तु निवेदनीयममितं नैवेद्यमत्युत्तमम्  ॥ न्ब्स्_१६,१७।८ ॥  
पश्चादाचमनीयमत्र विहितं सद्यो विशुद्धिप्रदं सन्तोषामृतमेव पूजनविधौ पानीयमानीयताम्  ।  
यन्मैत्र्यादिचतुष्टयं मुनिमते पातञ्जले वर्णितं ताम्बूलं वदनप्रसादजनकं देवाग्रतः स्थाप्यताम्  ॥ न्ब्स्_१६,१७।९ ॥  
निष्कामोत्तमधर्मसम्भ्रमजुषां जन्मावलीनां फलं भक्तिः सा परमेश्वरस्य पदयोरावेदनीया मया  ।  
सर्वस्वं मम तत्किलेति स मया क्लृप्तस्य पूजाविधेः पूर्णत्वाय निवेदितो निजमनश्चिन्तामणिर्दक्षिणा  ॥ न्ब्स्_१६,१७।१० ॥  
यावन्त्येव भुवां रजांस्यगणितब्रह्माण्डकोटिस्पृशां तावद्भी रजसां गणैर्गणयितुं शक्या गुणा यस्य न  ।  
त्वं तादृग्गुणवांस्तथापि मुनिभिर्यन्निर्गुणः स्तूयसे तत्किं स्तौमि महेश हे शिव भवद्रूपं विदूरं धियाम्  ॥ न्ब्स्_१६,१७।११ ॥  
श्वेतं श्याममिति प्रकाशयति चेदर्कः स किं श्यामतां श्वेतत्वं च दधाति तद्वदितरो मुग्धेषु बुद्धेषु यः  ।  
द्वैताद्वैतविकल्पजालकलनातीताय शुद्धात्मने जाग्रत्स्वानुभवप्रकाशमहसे देवाय तस्मै नमः  ॥ न्ब्स्_१६,१७।१२ ॥  
सम्प्राप्यापि पदारविन्दपदवीमद्वैतविद्यावताम् एतावन्तमनेहसं न तु वयं लीनाः सदा ब्रह्मणि  ।  
मुक्तानामपि मोहतः समरसत्वद्भावपूर्णात्मनाम् अस्माकं ह्यपराध एव परमः क्षन्तव्य एवं प्रभो  ॥ न्ब्स्_१६,१७।१३ ॥  
आत्मैवायमनन्तचिद्घनरसो नित्यं विमुक्तः स्वयं को बन्धः किमु बन्धनं कथमसौ बद्धो विमुक्तः कथम्  ।  
सानन्दाश्रु सगद्गदं सपुलकं चिद्बोधपूजाविधौ देवस्यास्तु मदीयविस्मयमयः सम्पूर्णपुष्पाञ्जलिः  ॥ न्ब्स्_१६,१७।१४ ॥  
  
[प्। ३९३-]  
  
अथ देवपूजोपयुक्तशास्त्रार्थनिर्णयः  
त्यक्त्वा मोहमयीं पूजां पूजां बोधमयीं कुरु  ।  
चन्दनैरर्चनीयोऽयं न तु पङ्केन शङ्करः  ॥ न्ब्स्_१६,१८।१ ॥  
परिचीय पुरा देवं देवपूजापरो भव  ।  
देवे परिचयो नास्ति वद पूजा कथं भवेत्  ॥ न्ब्स्_१६,१८।२ ॥  
तावत्पूजां न मनुते यावत्परिचयो न हि  ।  
जाते परिचये देवः पूजामपि न काङ्क्षति  ॥ न्ब्स्_१६,१८।३ ॥  
पक्षद्वयेऽपि पश्यामि पूजां देवस्य दुर्घटाम्  ।  
पूज्यपूजकता न ज्ञे मूर्खस्त्वज्ञानसूतकी  ॥ न्ब्स्_१६,१८।४ ॥  
न जाने क्व पलायन्ते धूपदीपाक्षतादयः  ।  
अस्माकं देवपूजायां देव एवावशिष्यते  ॥ न्ब्स्_१६,१८।५ ॥  
देवानुसन्धानधिया विस्मृते पूजनक्रमे  ।  
पूजायां जायते विघ्नः पूर्णपूजाफलं हि तत्  ॥ न्ब्स्_१६,१८।६ ॥  
आनन्दघनगोविन्दपूजनारम्भकर्मणि  ।  
बोधे स्फुरति मोहात्मा यजमानः पलायितः  ॥ न्ब्स्_१६,१८।७ ॥  
  
[प्। ३९७-]  
  
अथ पञ्च महायज्ञाः  
ज्ञाननिष्ठा क्षमा सत्यं विवेकः परिपूर्णता  ।  
एते पञ्च महायज्ञाः सम्मता ब्रह्मवेदिनाम्  ॥ न्ब्स्_१६,१९।१ ॥  
  
[प्। ३९८-]  
  
अथोपयज्ञनिर्णयः  
एतस्यां दिनचर्यायां प्राप्ते पर्वणि पर्वणि  ।  
मध्ये मध्ये चोपयज्ञाः कर्तव्या दीक्षितेन हि  ॥ न्ब्स्_१६,२०।१ ॥  
यत्पुरोडाशतां याति कालखण्डं मनः पशोः  ।  
कर्त्तव्यास्तादृशा यज्ञा देवेन्द्रप्रीतिहेतवे  ॥ न्ब्स्_१६,२०।२ ॥  
एकीकृत्य सुपर्णौ द्वौ चीयते चेत्सुपर्णचित्  ।  
जीयते तन्मुनीन्द्रेण शतस्याग्निचितां फलम्  ॥ न्ब्स्_१६,२०।३ ॥  
  
[प्। ४००-]  
  
अथ नित्यदानम्  ।  
समाधितीर्थे मुनिना ग्रहणे चन्द्रसूर्ययोः  ।  
दत्तमात्मसमं हेम पात्राय परमात्मने  ॥ न्ब्स्_१६,२१।१ ॥  
  
[प्। ४०२-]  
अथ मध्याह्नसन्ध्या  ।  
दर्शनस्पर्शनघ्राणरसनश्रवणादिषु  ।  
यश्चैतन्यचमत्कारो मुनेर्माध्याह्निकं तु तत्  ॥ न्ब्स्_१६,२२।१ ॥  
[प्। ४०३-]  
  
अथ वैश्वदेवः  ।  
आत्मा विश्वस्य देवोऽयं विश्वेन हविषेज्यते  ।  
तत्कर्म वैश्वदेवाख्यं सर्वसूनानिवृत्तये  ॥ न्ब्स्_१६,२३।१ ॥  
  
[प्। ४०४-]  
  
अथ बलिदानम्  ।  
नवद्वारां पुरीमेतामाश्रितेभ्यो दयालुना  ।  
भूतेभ्योऽपि बलिर्देयः खानपानादिलक्षणः  ॥ न्ब्स्_१६,२४।१ ॥  
  
[प्। ४०५-]  
  
अथ भोजनविधिः  ।  
गुरुभिश्च सतीर्थ्यैश्च शिष्यैश्च सहितस्तथा  ।  
सुरसं चारु भोक्तव्यं ज्ञानपीयूषमुत्तमम्  ॥ न्ब्स्_१६,२५।१ ॥  
  
[प्। ४०६-]  
  
अथ ताम्बूलग्रहणनिर्णयः  ।  
सत्यं प्रियं च पथ्यं च ब्रह्मचर्चाऽऽत्मकं वचः  ।  
ताम्बूलग्रहणं कार्यं वदनं येन राजते  ॥ न्ब्स्_१६,२६।१ ॥  
  
[प्। ४०७-]  
  
अथ वामकुक्षिशयननिर्णयः  ।  
यावच्छरीरपतनं प्राचीनैः कर्मभिः कृतौ  ।  
योगक्षेमौ न चिन्त्यौ हि निर्योगक्षेम आत्मवान्  ॥ न्ब्स्_१६,२७।१ ॥  
समाधिशयने शुभ्रे सुखनिद्रां विधाय च  ।  
क्षणं विश्रम्य तत्पश्चात्पुराणश्रवणं चरेत्  ॥ न्ब्स्_१६,२७।२ ॥  
  
[प्। ४०९-]  
  
अथ पुराणश्रवणनिर्णयः  ।  
अथ भारतश्रवणनिर्णयः  ।  
अष्टादशाध्यायमयी यत्र गीता निरूपिता  ।  
सर्वोपनिषदां तत्त्वं तन्महाभारतं शृणु  ॥ न्ब्स्_१६,२८।१।१ ॥  
भारते व्यासमुनिना कथानां विस्तरः कृतः  ।  
कथामात्रमिदं विश्वमिति तेन प्रकाशितम्  ॥ न्ब्स्_१६,२८।१।२ ॥  
समाप्ते भारते ग्रन्थे शान्तिपर्व निरूपितम्  ।  
तदुक्तं सर्वशास्त्राणां शान्तौ परिसमापनम्  ॥ न्ब्स्_१६,२८।१।३ ॥  
नानाख्यानैर्महारम्या मोक्षधर्मा निरूपिताः  ।  
तदुक्तं सर्वधर्माणां मोक्षधर्मा परा मताः  ॥ न्ब्स्_१६,२८।१।४ ॥  
  
[प्। ४१२-]  
  
अथ भागवतश्रवणनिर्णयः  ।  
वृत्तिगोपीजनैः क्रीडन्ब्रह्मचर्यं न मुञ्चति  ।  
यत्रान्तरात्मा गोपालस्तद्भागवतमुत्तमम्  ॥ न्ब्स्_१६,२८।२।१ ॥  
बालानां भक्षिका भीमा पूतना दुष्टवासना  ।  
कृष्णेन रुधिरं पीत्वा प्रापिता सापि तत्पदम्  ॥ न्ब्स्_१६,२८।२।२ ॥  
अबलानां स्वनाथानाममृतत्वाय विष्णुना  ।  
ताडितः कालसर्पोऽपि सर्वमानन्दितं जगत्  ॥ न्ब्स्_१६,२८।२।३ ॥  
ब्राह्मणा इव ता गावस्तीरस्था वन्यवृत्तयः  ।  
मोहाजगरनिर्गीर्णा गोविन्देन समुद्धृताः  ॥ न्ब्स्_१६,२८।२।४ ॥  
स मूर्त्तिमानहङ्कारः कंसो नाम महाबलः  ।  
स्वयमुत्पत्य कृष्णेन धृत्वाऽसौ विनिपातितः  ॥ न्ब्स्_१६,२८।२।५ ॥  
  
[प्। ४१७-]  
  
अथ रामायणश्रवणनिर्णयः  ।  
आभासरेणुभिस्तद्वज्जडं देहादि चेतति  ।  
अहिल्याऽपि शिला यद्वद्रामस्य पदपांसुभिः  ॥ न्ब्स्_१६,२८।३।१ ॥  
वानरो यत्प्रसादेन सन्तीर्णः क्षारसागरम्  ।  
नरः किं तत्प्रसादेन न तरेद्भवसागरम्  ॥ न्ब्स्_१६,२८।३।२ ॥  
प्राह रामस्तरन्सिन्धुं शिलारूपेण सेतुना  ।  
संसारसिन्धुतरणं निर्विकल्पसमाधिना  ॥ न्ब्स्_१६,२८।३।३ ॥  
शान्तिसीता समानीता निहतो मोहरावणः  ।  
आत्मारामेण रामेण तद्रामायणमुत्तमम्  ॥ न्ब्स्_१६,२८।३।४ ॥  
रमन्ते योगिनो यस्मिन्रमते योगिनां हृदि  ।  
तारकं ब्रह्म रामाख्यं रमतां हृदये मम  ॥ न्ब्स्_१६,२८।३।५ ॥  
  
[प्। ४२१-]  
  
अष्टादशविद्यास्थाननिर्णयः  ।  
तदुक्तं याज्ञवल्क्यस्मृतौ  
पुराणन्यायमीमांसाधर्मशास्त्राङ्गमिश्रिताः ।  
वेदाः स्थानानि विद्यानां धर्मस्य च चतुर्दश  ॥ न्ब्स्_१६,२८।४।१ ॥  
आयुर्वेदो धनुर्वेदो गान्धर्वं चार्थशास्त्रकम्  ॥ न्ब्स्_१६,२८।४।२ ॥  
इत्याष्टादशविद्यास्थानानि  
  
[प्। ४२२-]  
  
अथ पुराणनिर्णयः  ।  
न घना प्रीतिरुत्पन्ना पुराणपुरुषे यदि  ।  
तदाऽष्टादशभेदेन पुराणश्रवणेन किम्  ॥ न्ब्स्_१६,२८।४,१।१ ॥  
पुराणोऽपि न जीर्णो यः स पुराणस्तु न श्रुतः  ।  
कायः पुराणतां प्राप्तः पुराणश्रवणेन किम्  ॥ न्ब्स्_१६,२८।४,१।२ ॥  
  
[प्। ४२३-]  
  
न्यायशास्त्रनिर्णयः  ।  
यदाऽऽत्मतत्त्वे विमले विश्रान्तिरचला भवेत्  ।  
स एव न्याय इत्युक्तः शेषं त्वन्यायलक्षणम्  ॥ न्ब्स्_१६,२८।४,२।१ ॥  
अचिन्तनं पदार्थानां न्यायं न्यायविदो विदुः  ।  
अन्यायमार्गरसिकः स कथं न्यायशास्त्रवित्  ॥ न्ब्स्_१६,२८।४,२।२ ॥  
स्वयं यत्तार्किकः प्राह तर्कोऽनिष्टप्रसञ्जनम्  ।  
तत्तार्किकस्य तर्केण कथमिष्टं प्रसज्ज्यते  ॥ न्ब्स्_१६,२८।४,२।३ ॥  
न तर्कितं परं ब्रह्म मेधया तीक्ष्णतर्कया  ।  
तदा कुतार्किकस्यास्य तर्ककर्कशता वृथा  ॥ न्ब्स्_१६,२८।४,२।४ ॥  
षोडशापि पदार्थास्ते त्वया तार्किक तर्किताः  ।  
तर्को नावस्थितस्तर्हि तर्कातीते मनः कुरु  ॥ न्ब्स्_१६,२८।४,२।५ ॥  
  
[प्। ४२६-]  
  
वैशेषिकादिनिर्णयः  ।  
अथ तर्कप्रसङ्गेन निर्णयः क्रियतेऽधुना  ।  
वैशेषिकस्य साङ्ख्यस्य तथा पातञ्जलस्य च  ॥ न्ब्स्_१६,२८।४,३।१ ॥  
  
[प्। ४२७-]  
  
तत्र प्रथमं वैशेषिकनिर्णयः  ।  
सविशेषाः पदार्था ये तत्र वैशेषिकः कृती  ।  
निर्विशेषं परं ब्रह्म तत्र वैशेषिकस्य किम्  ॥ न्ब्स्_१६,२८।४,३।१,१ ॥  
मुक्तं साधर्म्यवैधर्म्यैस्तत्त्वज्ञानं हि मुक्तये  ।  
साधर्म्यवैधर्म्यकृतं तत्त्वज्ञानं न मुक्तये  ॥ न्ब्स्_१६,२८।४,३।१,२ ॥  
श्रुतिः सर्वपदार्थानां विस्मृत्या मुक्तिमाह यत्  ।  
तर्हि सर्वपदार्थानां चिन्तनैः किं प्रयोजनम्  ॥ न्ब्स्_१६,२८।४,३।१,३ ॥  
कथं साधर्म्यवैधर्म्ये तत्त्वज्ञानस्य कारणम्  ।  
न च साधर्म्यवैधर्म्यमद्वये परमात्मनि  ॥ न्ब्स्_१६,२८।४,३।१,४ ॥  
पदार्थानां विवेकेन परमात्मा प्रकाशते  ।  
इति चेद्वदसि प्राज्ञ तर्हीदं मम सम्मतम्  ॥ न्ब्स्_१६,२८।४,३।१,५ ॥  
बद्धमुक्तव्यवस्थायां नानात्मानो न वस्तुतः  ।  
नानाऽऽत्मानो व्यवस्थान इत्याह मुनिगौतमः  ॥ न्ब्स्_१६,२८।४,३।१,६ ॥  
कल्पनागौरवं दोषः कल्पनालाघवं गुणः  ।  
इति यत्तार्किकैरुक्तं तदेव मम रोचते  ॥ न्ब्स्_१६,२८।४,३।१,७ ॥  
  
[प्। ४३२-]  
  
अथ साङ्ख्यनिर्णयः  ।  
असङ्ख्याः साङ्ख्य तत्वानां सङ्ख्याः सङ्ख्यातवानसि  ।  
किं साङ्ख्यसङ्ख्यया ब्रह्म सङ्ख्यातीतं विचिन्तय  ॥ न्ब्स्_१६,२८।४,४।१ ॥  
तत्त्वज्ञानं त्वया प्रोक्तं तत्त्वज्ञानं मतं मम  ।  
तत्त्वातीतस्य विज्ञानं तत्त्वज्ञानं हि मुक्तये  ॥ न्ब्स्_१६,२८।४,४।२ ॥  
पुरुषस्य परीक्षार्थं मया सङ्ख्या निरूपिता  ।  
साङ्ख्य एवं यदि प्राह तर्हीदं मम सम्मतम्  ॥ न्ब्स्_१६,२८।४,४।३ ॥  
पुरुषान् न परं किञ्चित्सा काष्ठा सा परा गतिः  ।  
पुरुषं पश्य रे साङ्ख्य सङ्ख्यया किं प्रयोजनम्  ॥ न्ब्स्_१६,२८।४,४।४ ॥  
  
[प्। ४३५-]  
  
अथ पातञ्जलनिर्णयः  ।  
योगसिद्धिप्रसक्तोऽयं पातञ्जलपरिश्रमः  ।  
कलाकौशलमेवेदं न स्वरूपस्थितिर्हि सा  ॥ न्ब्स्_१६,२८।४,५।१ ॥  
रे योगसिद्ध जीवानां कायव्यूहो न दुर्लभः  ।  
विदेहमुक्तता सिद्धिः कायव्यूहो न सिद्धये  ॥ न्ब्स्_१६,२८।४,५।२ ॥  
हे योगसिद्ध जानासि परकायप्रवेशनम्  ।  
परं तु नैव जानासि परकायप्रवेशनम्  ॥ न्ब्स्_१६,२८।४,५।३ ॥  
भूतादयोऽपि जानन्ति परकायप्रवेशनम्  ।  
सा सिद्धिर्नैव बन्धः सा यद्धि कायप्रवेशनम्  ॥ न्ब्स्_१६,२८।४,५।४ ॥  
अवश्यं मरणं तर्हि कीदृशी चिरजीविता  ।  
जन्ममृत्युजराध्वंसि त्वं विज्ञानामृतं पिब  ॥ न्ब्स्_१६,२८।४,५।५ ॥  
परचित्तस्थितं वस्तु त्वया ज्ञातं ततश्च किम्  ।  
स्वचित्तसंस्थितं वस्तु परं ब्रह्म विलोकय  ॥ न्ब्स्_१६,२८।४,५।६ ॥  
निकटस्थस्यात्मनश्चेन्न स्याच्छ्रवणदर्शनम्  ।  
का सिद्धिः सा तु या सिद्धिर्दूरश्रवणदर्शनम्  ॥ न्ब्स्_१६,२८।४,५।७ ॥  
भवन्ति वायसादीनामपि खेचरताऽऽदयः  ।  
सिद्धिभिर्नैव सिध्येत सिद्धिभिः किं प्रयोजनम्  ॥ न्ब्स्_१६,२८।४,५।८ ॥  
न सिद्धिर्योगसिद्धिर्हि बलवीर्यादिसिद्धिकृत्  ।  
एतेन योगः प्रत्युक्त इति वेदान्तभाषितम्  ॥ न्ब्स्_१६,२८।४,५।९ ॥  
सिद्धिरात्मपरिज्ञानमन्तरायास्तु सिद्धयः  ।  
इति चेद्योगवित्प्राह मतमस्माकमेव तत्  ॥ न्ब्स्_१६,२८।४,५।१० ॥  
  
[प्। ४४२-]  
  
अथ मीमांसानिर्णयः  ।  
कष्टं कर्मेत्ययं न्यायो मतो मीमांसकस्य चेत्  ।  
आत्मनः क्लेशभागित्वं तेनैवाङ्गीकृतं तदा  ॥ न्ब्स्_१६,२८।४,६।१ ॥  
मीमांसकः सत्यमाह कष्टं कर्मेति कर्मवित्  ।  
तर्हि तस्यापि जिज्ञास्यं ब्रह्मानिष्टनिवृत्तये  ॥ न्ब्स्_१६,२८।४,६।२ ॥  
कर्मणा सम्भवेज्जन्म जन्मना कर्मसम्भवः  ।  
तर्हि कर्मजडस्यास्य जन्ममुक्तिः कथं भवेत्  ॥ न्ब्स्_१६,२८।४,६।३ ॥  
मुक्तिप्राधान्यमेवास्ति बोधप्राधान्यवादिनाम्  ।  
जन्मप्राधान्यमेवास्ति कर्मप्राधान्यवादिनाम्  ॥ न्ब्स्_१६,२८।४,६।४ ॥  
यः स्वयं कर्मजाड्येन यज्ञेष्वनधिकारतः  ।  
निष्काममशुचिप्रायं जगाद स कथं शुचिः  ॥ न्ब्स्_१६,२८।४,६।५ ॥  
शुद्धिकृत्कामनिर्मुक्तं कर्म मीमांसितं वदेत्  ।  
तत्काम्यकर्ममीमांसा केवलं कष्टरूपिणी  ॥ न्ब्स्_१६,२८।४,६।६ ॥  
कर्मभिश्चेतसः शुद्धिः शुद्ध्या विज्ञानमाप्यते  ।  
इति चेत्कर्मठः प्राह तर्हीदं मम सम्मतम्  ॥ न्ब्स्_१६,२८।४,६।७ ॥  
  
[प्। ४४७-]  
  
अथ धर्मशास्त्रनिर्णयः  ।  
धर्मशास्त्रविचारेण मोक्षधर्मो महाफलः  ।  
नेहाभिक्रमनाशोस्ति प्रत्यवायो न विद्यते  ॥ न्ब्स्_१६,२८।४,७।१ ॥  
तथा च याज्ञवल्क्यः  ।  
इज्याऽऽचारदमाहिंसादानस्वाध्यायकर्मणाम्  ।  
अयमेव परो धर्मो यद्योगेनात्मदर्शनम्  ॥ न्ब्स्_१६,२८।४,७।२ ॥  
  
[प्। ४४९-]  
  
अथ श्रौतस्मार्त्तनिर्णयः  ।  
श्रवणं श्रौतमित्युक्तं स्मरणं स्मार्त्तमुच्यते  ।  
श्रवणं मननं चेति श्रौतस्मार्त्तविनिर्णयः  ॥ न्ब्स्_१६,२८।४,८।१ ॥  
श्रुतं श्रीगुरुवक्त्रेभ्यः स्मृतमेव न विस्मृतम्  ।  
श्रौतस्मार्तमिदं येषां श्रौतस्मार्त्तविदो हि ते  ॥ न्ब्स्_१६,२८।४,८।२ ॥  
  
[प्। ४५०-]  
  
अथाङ्गानि  ।  
शिक्षा कल्पो व्याकरणं निरुक्तं छन्द एव च  ।  
ज्योतिषं च षडङ्गानि तेषामेव विनिर्णयः  ॥ न्ब्स्_१६,२८।४,९।१ ॥  
अथ शिक्षानिर्णयः  ।  
शुद्धो विदेहभावेन शिक्षितः शिक्षया यया  ।  
सा शिक्षा यदि न प्राप्ता शिक्षया शिक्षितं किमु  ॥ न्ब्स्_१६,२८।४,९।२ ॥  
  
[प्। ४५२-]  
  
अथ कल्पसूत्रनिर्णयः  ।  
कल्पानां प्रथमः कल्पो निर्विकल्पमिदं न चेत्  ।  
विकल्पसङ्कल्पमयैः कल्पसूत्रैः किमर्जितम्  ॥ न्ब्स्_१६,२८।४,१०।१ ॥  
कल्पको येन कल्पेन ब्रह्मभूयाय कल्पते  ।  
स कल्पो नैव कॢप्तश्चेत्कल्पसूत्रं निरर्थकम्  ॥ न्ब्स्_१६,२८।४,१०।२ ॥  
  
[प्। ४५४-]  
  
अथ व्याकरणनिर्णयः  ।  
पदव्युत्पत्तिरन्वेष्या महावाक्यार्थबुद्धये  ।  
स एव यदि न ज्ञातस्तर्हि व्याकरणेन किम्  ॥ न्ब्स्_१६,२८।४,११।१ ॥  
येनेदं व्याकृतं विश्वं तदेव व्याकृतं न चेत्  ।  
बृहन्नो वेत्ति यत्तर्हि तद्धि व्याकरणेन किम्  ॥ न्ब्स्_१६,२८।४,११।२ ॥  
यतस्तु परिनिष्पन्नैः शब्दैः शास्त्रान्मुहुर्मुहुः  ।  
हेयादेयौ न विज्ञातौ तर्हि व्याकरणेन किं  ॥ न्ब्स्_१६,२८।४,११।३ ॥  
  
[प्। ४५६-]  
  
अथ निरुक्तनिर्णयः  
निरुक्तं चिदवस्थानं निरुक्तं बोधनं चितः  ।  
तन्निरुक्तं न चेद्वेद निरुक्तस्य किमुक्तिभिः  ॥ न्ब्स्_१६,२८।४,१२।१ ॥  
  
[प्। ४५७-]  
  
अथ च्छन्दोनिर्णयः  ।  
तच्छन्दो यदि न ज्ञातं स्वच्छन्दो येन खेलति  ।  
यरस्तजभ्नमोपेतैश्छन्दोभिः किं प्रयोजनम्  ॥ न्ब्स्_१६,२८।४,१३।१ ॥  
  
[प्। ४५८-]  
  
अथ ज्यौतिषनिर्णयः  ।  
ज्योतिषा येन सूर्यादि ज्योतिर्भाति न वेत्ति तत्  ।  
यदि येन तदा तेन ज्योतिर्ग्रन्थेन किं कृतम्  ॥ न्ब्स्_१६,२८।४,१४।१ ॥  
  
[प्। ४५९-]  
  
अथ वेदाः  ।  
तत्रादावृग्वेदनिर्णयः  ।  
यः परानन्ददः स्वात्मा तं त्वा वयं यजामहे  ।  
इत्याहुतो न विश्वात्मा ऋचा हौत्रेण किं तदा  ॥ न्ब्स्_१६,२८।४,१५।१ ॥  
  
[प्। ४६०-]  
  
अथ यजुर्वेदनिर्णयः  ।  
लोहिता धवला कृष्णा प्रजाहेतुरजा यदि  ।  
नोपालब्धा ब्रह्मसत्त्रे यजुषाऽऽध्वर्यवेण किम्  ॥ न्ब्स्_१६,२८।४,१६।१ ॥  
  
[प्। ४६१-]  
  
अथ सामवेदनिर्णयः  ।  
छान्दोग्येनोपनिषदा प्रेमगद्गदया गिरा  ।  
साम्ना गीतं न चेद्ब्रह्म सामोद्गात्रेण किं तदा  ॥ न्ब्स्_१६,२८।४,१७।१ ॥  
  
[प्। ४६२-]  
  
अथाथर्वणवेदनिर्णयः  ।  
आथर्वणी ब्रह्मविद्या पिप्पलादमुखाच्च्युता  ।  
चमत्कृता न हृदये किं फलं तर्ह्यथर्वभिः  ॥ न्ब्स्_१६,२८।४,१८।१ ॥  
  
[प्। ४६४-]  
  
अथायुर्वेदनिर्णयः  ।  
ज्ञानामृतं न चेत्पीतममृतत्वं न साधितम्  ।  
मृत्युरेव पुनः प्राप्त आयुर्वेदो निरर्थकः  ॥ न्ब्स्_१६,२८।४,१९।१ ॥  
  
[प्। ४६५-]  
  
अथ धनुर्वेदनिर्णयः  ।  
प्रणवेनैव धनुषा प्रबोधेन शरेण च  ।  
लक्ष्यं ब्रह्म न चेद्विद्धं धनुर्वेदो निरर्थकः  ॥ न्ब्स्_१६,२८।४,२०।१ ॥  
  
[प्। ४६६-]  
  
अथ गान्धर्वनिर्णयः  ।  
आत्मा कलेन गीतेन गान्धारेण स्वरेण हि  ।  
न चेद्गन्धर्ववद्गीतो गान्धर्वेण कृतं किमु  ॥ न्ब्स्_१६,२८।४,२१।१ ॥  
  
[प्। ४६७-]  
  
अथार्थशास्त्रनिर्णयः  ।  
अनर्थाः सर्व एवार्थाः सदर्थः परमार्थदृक्  ।  
परमार्थो न लब्धश्चेदर्थशास्त्रं निरर्थकम्  ॥ न्ब्स्_१६,२८।४,२२।१ ॥  
  
[प्। ४६८-]  
  
अथ सायंसन्ध्यानिर्णयः  ।  
इत्थं ज्ञानविनोदेन वेदशास्त्रकुतूहलैः  ।    
दिवसं सकलं यातं सायंसन्ध्या समागता  ॥ न्ब्स्_१६,२९।१ ॥  
एवमेव कियत्कालं व्यवहारावलोकिनः  ।  
पुनः समाधौ सन्धानं सायंसन्ध्या हि सा स्मृता  ॥ न्ब्स्_१६,२९।२ ॥  
  
[प्। ४६९-]  
  
अथ निशाव्यवहारनिर्णयः  ।  
यातेऽथ व्यवहारनाम्नि दिवसे भुक्ते च सन्ध्यासुखे जातायां निशि निश्चलेन मनसा दत्वा कपाटार्गलाः  ।  
पीत्वा सम्प्रति शुद्धबोधमधुरं क्षीरं यथेष्टं युवा पर्यङ्के सुसमाधिनामनि मुहुः काञ्चिद्भुनक्ति प्रियाम्  ॥ न्ब्स्_१६,३०।१ ॥  
तन्वङ्गीं तरुणीं विलासरसिकां चित्ते चमत्कारिणीं जाते प्रेमणि नित्यमेव सुखदामानन्दलीलामयीम् ।   
खेलन्तीमुरसि प्रियां निजकलामालिङ्ग्य तत्सङ्गमाद् भोगीन्द्रत्वमुपागतः सुखनिधिर्योगीन्द्रचूडामणिः  ॥ न्ब्स्_१६,३०।२ ॥  
  
[प्। ४७२-]  
  
अथ मुनीन्द्रदिनचर्याविचारफलनिरूपणम्  ।   
मुनीन्द्रदिनचर्येयं चिन्तनीया दिने दिने  ।  
न चिराच्चिन्तनेनास्या नरो निश्चिन्ततां व्रजेत्  ॥ न्ब्स्_१६,३१।१ ॥  
साध्यसाधनसम्बन्धफलसंस्कारयुक्तिभिः  ।  
ज्ञातायां सम्यगेतस्यां ज्ञातव्यं नावशिष्यते  ॥ न्ब्स्_१६,३१।२ ॥  
मुनीन्द्रदिनचर्येयं मुनीन्द्रैरपि दुर्वचा  ।  
मम वाचालतां तत्र क्षम्यतां पार्वतीपतिः  ॥ न्ब्स्_१६,३१।३ ॥  
  
[प्। ४७५-]  
  
निरञ्जनपञ्चाशत्कम्  
यत्र प्रमाणं वेदान्ता अनुभूतिस्तथा सताम्  ।  
देवो निरञ्जनः सोऽयं बोधसारे निरूप्यते  ॥ न्ब्स्_१७।१ ॥  
अहमज्ञो न जानामि मामहं कोहमित्युत  ।  
अज्ञानप्रभवो भाव आत्मा शुद्धो निरञ्जनः  ॥ न्ब्स्_१७।२ ॥  
यदियं ब्रह्मविषया जीवस्य ध्येयतामतिः  ।  
स हि भ्रान्तिमयो भाव आत्मा शुद्धो निरञ्जनः  ॥ न्ब्स्_१७।३ ॥  
त्रिभिर्गुणैर्निबद्धोऽहं संसारे संसराम्यहम्  ।  
इत्याद्याः प्राकृता भावाः आत्मा शुद्धो निरञ्जनः  ॥ न्ब्स्_१७।४ ॥  
मनोबुद्धिरहङ्कारश्चित्तं चेति चतुष्टयम्  ।  
अन्तःकरणजा भावा आत्मा शुद्धो निरञ्जनः  ॥ न्ब्स्_१७।५ ॥  
यच्च सङ्कल्प्यते पूर्वं सङ्कल्प्य च विकल्प्यते  ।  
एते मनोभवा भावा आत्मा शुद्धो निरञ्जनः  ॥ न्ब्स्_१७।६ ॥   
इदमित्थमिदं नेत्थमिति निश्चीयते तु यत्  ।  
स हि बुद्धिमयो भाव आत्मा शुद्धो निरञ्जनः  ॥ न्ब्स्_१७।७ ॥  
ज्ञत्वकर्तृत्वभोक्तृत्ववध्यघातकतादयः  ।  
अहङ्कारभवा भावा आत्मा शुद्धो निरञ्जनः  ॥ न्ब्स्_१७।८ ॥  
स्मृतिः पूर्वानुभूतस्य प्रत्यभिज्ञा च तादृशी  ।  
एते चित्तभवा भावा आत्मा शुद्धो निरञ्जनः  ॥ न्ब्स्_१७।९ ॥  
ये विश्वतैजसप्राज्ञा जाग्रत्स्वप्नसुषुप्तिषु  ।  
अवस्थाभेदजा भावा आत्मा शुद्धो निरञ्जनः  ॥ न्ब्स्_१७।१० ॥  
निद्राऽऽलस्यं प्रमादश्च परिमोहो विषादकः  ।  
एते तमोभवा भावा आत्मा शुद्धो निरञ्जनः  ॥ न्ब्स्_१७।११ ॥  
शमो विवेकः सौम्यत्वं प्रकाशश्च प्रसन्नता  ।  
एते सत्त्वमया भावा आत्मा शुद्धो निरञ्जनः  ॥ न्ब्स्_१७।१२ ॥  
लोभश्चञ्चलताऽक्षाणामारम्भः कर्मणामपि  ।  
एते रजोभवा भावा आत्मा शुद्धो निरञ्जनः  ॥ न्ब्स्_१७।१३ ॥  
विधिश्च च प्रतिषेधश्च धर्माधर्मौ शुभाशुभम्  ।  
कर्तृत्वभाविता भावा आत्मा शुद्धो निरञ्जनः  ॥ न्ब्स्_१७।१४ ॥  
कृतिः कार्यं च करणं तत्र चेष्टाः पृथग्विधाः  ।  
कर्तृत्वस्यानुगा भावा आत्मा शुद्धो निरञ्जनः  ॥ न्ब्स्_१७।१५ ॥  
शब्दः स्पर्शश्च रूपं च् रसो गन्धश्च पञ्चमः ।  
पञ्चभूतोद्भवा भावा आत्मा शुद्धो निरञ्जनः  ॥ न्ब्स्_१७।१६ ॥  
आकाशमनिलस्तेजस्तोयमुर्वी च पञ्चमी  ।  
पञ्चभूतमया भावा आत्मा शुद्धो निरञ्जनः  ॥ न्ब्स्_१७।१७ ॥  
श्रोत्रं त्वङ्नयनं जिह्वा गन्धग्राहश्च पञ्चमः  ।  
ज्ञानेन्द्रियमया भावा आत्मा शुद्धो निरञ्जनः  ॥ न्ब्स्_१७।१८ ॥  
वाक्पाणिपादौ पायुश्च तथोपस्थश्च पञ्चमः  ।  
कर्मेन्द्रियमया भावा आत्मा शुद्धो निरञ्जनः  ॥ न्ब्स्_१७।१९ ॥  
ध्वनिर्वर्णविभेदा य आहतानाहतादयः  ।  
शब्दभेदमया भावा आत्मा शुद्धो निरञ्जनः  ॥ न्ब्स्_१७।२० ॥  
निषादऋषभगान्धारषड्जमध्यमधैवताः  ।  
स्वरभेदमया भावा आत्मा शुद्धो निरञ्जनः  ॥ न्ब्स्_१७।२१ ॥  
शीतोष्णमृदुकाठिन्यतीक्ष्णरूक्षादिभेदतः  ।  
स्पर्शभेदमया भावा आत्मा शुद्धो निरञ्जनः  ॥ न्ब्स्_१७।२२ ॥  
रक्तं पीतं सितं कृष्णं हरितं चित्रमित्यपि  ।  
रूपभेदमया भावा आत्मा शुद्धो निरञ्जनः  ॥ न्ब्स्_१७।२३ ॥  
कटुः कषायो मधुरो लवणोऽम्लश्च तिक्तकः  ।  
रसभेदमया भावा आत्मा शुद्धो निरञ्जनः  ॥ न्ब्स्_१७।२४ ॥  
चित्राः परिमलामोदसौरभासौरभादयः ।  
गन्धभेदमया भावा आत्मा शुद्धो निरञ्जनः  ॥ न्ब्स्_१७।२५ ॥  
जरायुजाण्डजस्वेदसम्भवोद्भिज्जकादयः  ।  
प्राणिभेदमया भावा आत्मा शुद्धो निरञ्जनः  ॥ न्ब्स्_१७।२६ ॥  
ससुरासुरगन्धर्वयक्षरक्षोनरादयः  ।  
जीवजातिमया भावा आत्मा शुद्धो निरञ्जनः  ॥ न्ब्स्_१७।२७ ॥  
शैववैष्णवसावित्रशाक्तगाणपतादयः  ।  
इष्टदैवतजा भावा आत्मा शुद्धो निरञ्जनः  ॥ न्ब्स्_१७।२८ ॥  
वासिष्ठगार्ग्यशाण्डिल्यभार्गवाङ्गिरसादयः  ।  
गोत्रप्रवरजा भावा आत्मा शुद्धो निरञ्जनः  ॥ न्ब्स्_१७।२९ ॥  
पौराणिकच्छान्दसिकज्योतिर्विद्भिषगादयः  ।  
विद्यावृत्तिभवा भावा आत्मा शुद्धो निरञ्जनः  ॥ न्ब्स्_१७।३० ॥  
प्राच्यौदीच्यप्रतीच्याद्या दाक्षिणात्यादयः  परे  ।  
यागभेदोद्भवा भावा आत्मा शुद्धो निरञ्जनः  ॥ न्ब्स्_१७।३१ ॥  
चित्रकृल्लेखकस्तक्षा वाचकः पाठकः परे  ।  
क्रियाभेदभवा भावा आत्मा शुद्धो निरञ्जनः  ॥ न्ब्स्_१७।३२ ॥  
हेमगौरविशालाक्षसिंहसंहननादयः  ।  
कायसौन्दर्यजा भावा आत्मा शुद्धो निरञ्जनः  ॥ न्ब्स्_१७।३३ ॥  
मूकान्धपङ्गुबधिरकाणकञ्जाक्षकादयः  ।  
कायवैरूप्यजा भावा आत्मा शुद्धो निरञ्जनः  ॥ न्ब्स्_१७।३४ ॥  
पातालं वसुधा स्वर्गो महस्तपो जनादयः  ।  
लोकभेदभवा भावा आत्मा शुद्धो निरञ्जनः  ॥ न्ब्स्_१७।३५ ॥  
सिंहव्याघ्रवराहर्क्षहरिणप्लवगादयः  ।  
पशुभेदभवा भावा आत्मा शुद्धो निरञ्जनः  ॥ न्ब्स्_१७।३६ ॥  
त्वगसृङ्मांसमेदोऽस्थिमज्जाशुक्रादयः परे  ।  
धातुभेदभवा भावा आत्मा शुद्धो निरञ्जनः  ॥ न्ब्स्_१७।३७ ॥  
प्राणापानसमानाश्चोदानव्यानौ च पञ्च ते  ।  
प्राणभेदभवा भवा आत्मा शुद्धो निरञ्जनः  ॥ न्ब्स्_१७।३८ ॥  
नागः कूर्मश्च कृकरो देवदत्तो धनञ्जयः  ।  
उपप्राणमया भावा आत्मा शुद्धो निरञ्जनः  ॥ न्ब्स्_१७।३९ ॥  
ज्वरापस्मारकुष्ठानि वातपित्तकफादयः  ।  
धातुवैषम्यजा भावा आत्मा शुद्धो निरञ्जनः  ॥ न्ब्स्_१७।४० ॥  
पिङ्गलेडा सुषुम्णा च गान्धारी हस्तिकादयः  ।  
नाडीभेदभवा भावा आत्मा शुद्धो निरञ्जनः  ॥ न्ब्स्_१७।४१ ॥  
उत्क्रान्तिगत्यागतयो याः स्वर्गनरकप्रदाः  ।  
लिङ्गभेदोद्भवा भावा आत्मा शुद्धो निरञ्जनः  ॥ न्ब्स्_१७।४२ ॥  
ब्राह्मणः क्षत्रियो वैश्यः शूद्र इत्येवमादयः  ।  
वर्णभेदभवा भावा आत्मा शुद्धो निरञ्जनः  ॥ न्ब्स्_१७।४३ ॥  
ब्रह्मचारी गृही वानप्रस्थो भिक्षुरिति क्रमात्  ।  
आश्रमप्रभवा भावा आत्मा शुद्धो निरञ्जनः  ॥ न्ब्स्_१७।४४ ॥  
कापालिकाः क्षपणकाः स्वेच्छाचारा दिगम्बराः  ।  
पाखण्डप्रभवा भावा आत्मा शुद्धो निरञ्जनः  ॥ न्ब्स्_१७।४५ ॥  
ममता सम्मता मूढैर्न मता समतास्थितैः  ।  
सोऽप्यहन्ताभवो भाव आत्मा शुद्धो निरञ्जनः  ॥ न्ब्स्_१७।४६ ॥  
अहन्ताममते धीमन्नुभे मातृसुते अपि  ।  
ते परस्परकुट्टिन्यौ तदेकामपि मा स्पृश  ॥ न्ब्स्_१७।४७ ॥  
सर्वे भावाः प्रलीयन्ते यस्मिन् भावे समुद्गते  ।  
सोपि बोधमयो भाव आत्मा शुद्धो निरञ्जनः  ॥ न्ब्स्_१७।४८ ॥  
यत्र बोधमयो भावो नास्ति भावे समुद्गते  ।  
स हि शून्यमयो भाव आत्मा शुद्धो निरञ्जनः  ॥ न्ब्स्_१७।४९ ॥  
शून्याशून्ये समे यस्मिन् भावे च समतां गते  ।  
स भावस्त्वमसि प्राज्ञ आत्मा शुद्धो निरञ्जनः  ॥ न्ब्स्_१७।५० ॥  
निरञ्जनस्य देवस्य पञ्चाशत्कविचारतः  ।  
निरञ्जनस्य देवस्य निरञ्जनपदं व्रजेत्  ॥ न्ब्स्_१७।५१ ॥  
  
[प्। ५०३-]  
  
यमुनाष्टकम्  
उज्ज्वला मधुरा शीता पवित्रा यमुनेव चित्  ।  
विविच्य दृष्टा हि मया श्यामिका याऽत्र स भ्रमः  ॥ न्ब्स्_१८।१ ॥  
यत्त्वं वदसि चिद्देवी नीरूपा तूज्ज्वला कथम्  ।  
तया प्रक्षालितं पश्य निर्मलं हृदयं मम ॥ न्ब्स्_१८।२ ॥  
यत्त्वं वदसि चिद्देवी नीरसा मधुरा कथम्  ।  
आस्वादयन्ति तां नित्यं रसिकाः शङ्करादयः  ॥ न्ब्स्_१८।३ ॥  
यत्त्वं वदसि चिद्देवी निःस्पर्शा शीतला कथम्  ।  
पश्य तस्याः प्रसादेन गतं तापत्रयं मम  ॥ न्ब्स्_१८।४ ॥  
यत्त्वं वदसि चिद्देवी निर्गुणा पावनी कथम्  ।  
तत्पवित्रीकृतान्पश्य कचदत्तशुकादिकान्  ॥ न्ब्स्_१८।५ ॥  
अथ शिष्यः पृच्छति  
गुरो लाक्षणिकैरेव किं लक्षयसि लक्षणैः  ।  
लक्षणैर्लक्षय स्वामिंस्तल्लक्ष्यं लक्ष्यते यथा  ॥ न्ब्स्_१८।६ ॥  
अत्रोत्तरम्  
लक्ष्ये लक्षणवल्लक्ष्यमिह लक्ष्ये न लक्षणम्  ।  
विलक्षणमिदं लक्ष्यं लक्षणैवात्र लक्षणम्  ॥ न्ब्स्_१८।७ ॥  
पयस्यमलगम्भीरे श्यामिका भ्रान्तिरूपिणी  ।  
ब्रह्मण्यमलगम्भीरेऽप्यविद्या भ्रान्तिरूपिणी  ॥ न्ब्स्_१८।८ ॥  
  
[प्। ५०९-]  
  
शिलाषट्कम्  
अनन्तकोटिचन्द्राणां चन्द्रिकाभिः कृता किमु  ।  
आह्लादरूपिणी दृष्टा मया धेनुः शिलामयी  ॥ न्ब्स्_१९।१ ॥  
न धावति न हन्त्येव न खादति पिबत्यपि  ।  
स्वभावनिर्मला सेयं हृष्टिपुष्टिमती स्थिता  ॥ न्ब्स्_१९।२ ॥  
रोमरेखासु विभ्रान्तास्तस्या ब्रह्माण्डकोटयः  ।  
अपर्यन्ता स्थिता धेनुः सा काश्मीरशिलामयी  ॥ न्ब्स्_१९।३ ॥  
आयान्ति यान्ति धावन्ति नृत्यन्ति च हसन्ति च  ।  
प्रतिबिम्बा जीवरूपास्तस्याः सा तु यथा स्थिता  ॥ न्ब्स्_१९।४ ॥  
नीरसाऽपि सुधामिष्टा निर्गुणाऽपि प्रिया सताम्  ।  
नीरूपाऽप्यतिकान्ता सा मया दृष्टा न तु श्रुता  ॥ न्ब्स्_१९।५ ॥  
स्रवन्तीममृतं नित्यं जिह्वया ब्रह्मविद्यया  ।  
वत्सः शिलामयो भूत्वा पिब धेनुं शिलामयीम्  ॥ न्ब्स्_१९।६ ॥  
  
[प्। ५१३-]  
  
निद्रापञ्चकम्  
न सन्ति यस्यां निद्रायां जाग्रत्स्वप्नसुषुप्तयः  ।  
अवस्थात्रयरूपिण्यः सर्वद्वन्द्वविवर्जनात्  ॥ न्ब्स्_२०।१ ॥  
गुणातीततया तत्र तमोलेशो न विद्यते  ।  
स्वयम्प्रकाशरूपत्वादप्रकाशोऽपि नास्ति हि  ॥ न्ब्स्_२०।२ ॥  
यत्प्राप्तये महापुण्यास्तपस्यन्ति तपस्विनः  ।  
विचारयन्ति विद्वांसो वेदान्तवचनानि च  ॥ न्ब्स्_२०।३ ॥  
सुखभोगः फलं नात्र सैवानन्दस्वरूपिणी  ।  
पुरुषार्थस्वरूपत्वान्न कालक्षेपरूपिणी  ॥ न्ब्स्_२०।४ ॥  
सुलभा शुद्धबोधानां दुर्लभा विषयात्मनाम्  ।  
सहजा माधवादीनां सा निद्रा तु महाफलम्  ॥ न्ब्स्_२०।५ ॥  
  
[प्। ५१७-]  
  
अनुभवनवकम्  
स्वानन्दबोधगुरुभिर्गुरुभिर्निरुक्तं स्वानन्दबोधघनमेव मम स्वरूपम् ।  
स्वानन्दबोधघनया कलया कया चित् स्वानन्दबोधघनमेव मयाऽनुभूतम्  ॥ न्ब्स्_२१।१ ॥  
श्रद्धाभक्तिभृतां विशेषविदुषां शिक्षावतां योगिनां मिथ्यावस्तुनि वस्तुतां विजहतां त्यागे गते गाढताम्  ।  
सत्ये सत्यतया स्फुरत्यविरतं चित्ते चमत्कारिणि स्वैरं स्फूर्जति निर्विकल्पपरमानन्दस्वरूपो हरिः  ॥ न्ब्स्_२१।२ ॥  
तृष्णां संहर संहरेन्द्रियचयं संहृत्य सर्वाः क्रियाश् चेतः संहर संहरान्यधिषणां खादप्यणुस्त्वं भव  ।  
अन्तः सम्प्रविशात्मधामनि मनागासादिते तत्पदे सर्वाज्ञानकपाटभञ्जनपटुर्भावः स्थिरः स्थास्यति  ॥ न्ब्स्_२१।३ ॥  
किं मां पृच्छसि सादरेण मनसा साधो समाधिक्रमं नूनं निर्गतमेव मोहतिमिरं जातः प्रकाशो महान्  ।  
आत्मस्नेहघनां दशामुपगते बोधप्रदीपे मयि द्रागुड्डीय पतन्ति वृत्तिनिवहा नष्टुं पतङ्गा इव  ॥ न्ब्स्_२१।४ ॥  
गाढं वाऽस्तु विलीनमस्तु न घृतं साधो घृतत्वाद्गतं चैतन्यस्य चमत्कृतिः किल तथा चित्तं तदेवाद्वयम्  ।  
तस्माच्चित्तलयस्य साधनमसौ तत्त्वे तु साक्षात्कृते प्रत्याहारपरिश्रमोऽपि स मया सन्त्यक्त एवाधुना  ॥ न्ब्स्_२१।५ ॥  
जाते विद्वदनुग्रहेण सहजानन्दागमे साधकैर् औदास्येन यथा यथा परिहृतः कष्टः स योगोद्यमः  ।  
आश्चर्यं न मनीषिताऽपि निबिडा निद्रा यथेयं बलाद् आयात्येव तथा तथा मुनिमतो गाढः समाधिक्रमः  ॥ न्ब्स्_२१।६ ॥  
ध्यानामृतार्णवनिमग्नसमस्तमूर्त्त्या तन्व्या धिया निगमिते निगमान्ततत्त्वे  ।  
आलोकितेष्वथ तटस्थधियाऽखिलेषु भावेषु बोधघनता सहजाऽभ्युपैति  ॥ न्ब्स्_२१।७ ॥  
एषा मधुमती विद्या सर्वत्र मधुदर्शनात्  ।  
स्वशरीरार्कवृक्षेऽपि दृष्टं यत्पुष्कलं मधु  ॥ न्ब्स्_२१।८ ॥  
विष्णोर्मे दर्शनं भूयादेवमासीन्मनोरथः  ।  
इदानीं कृपया विष्णोः सर्वं विष्णुमयं जगत्  ॥ न्ब्स्_२१।९ ॥  
  
[प्। ५२८-]  
  
विद्वत्प्रभावनवकम्  
अभावो यत्र भावानां स भावो यत्र वर्णितः  ।  
स्वभावसुखदं तात प्रभावनवकं शृणु  ॥ न्ब्स्_२२।१ ॥  
अयं विहाय कामादीन्क्षुद्रान्दूरगतो मुनिः  ।  
पश्यत्यपि कदाचित्तान्न चैनं प्राप्नुवन्ति ते  ॥ न्ब्स्_२२।२ ॥  
न यान्ति नूनं तज्ज्ञस्य सम्मुखे द्वैतदृष्टयः  ।  
दुष्टा दुष्टतया ज्ञाता दर्शयन्ति मुखं कथम्  ॥ न्ब्स्_२२।३ ॥  
माया मायेति विज्ञाता सर्वाकारविकारिणी  ।  
गता कुत्राप्यनावृत्यै संस्थितो निर्मलो मुनिः  ॥ न्ब्स्_२२।४ ॥  
निर्जिता विषया नूनं चपेटाभिश्च ताडिताः  ।  
नोपसर्पन्ति ते तस्मादस्मानेष हनिष्यति  ॥ न्ब्स्_२२।५ ॥  
तृष्णां विहाय तुच्छेभ्यो मुनिर्निःशल्यतां गतः  ।  
स्वरसायनतृप्तात्मा दिनानुदिनमेधते  ॥ न्ब्स्_२२।६ ॥   
पूर्वां मां वल्लभां त्यक्त्वा रमते विद्ययाऽधुना  ।  
इत्यविद्या लज्जितेव नायाति मम सम्मुखम्  ॥ न्ब्स्_२२।७ ॥   
ब्रह्म वक्तुं न जानाति यथाऽत्यन्तजडो जनः  ।  
तथैवात्यन्तबोधात्मा ब्रह्म वक्तुं न बुध्यते  ॥ न्ब्स्_२२।८ ॥  
नूनमालस्यदोषो हि शक्रस्यापि श्रियं हरेत्  ।  
यथा यथाऽलसो ज्ञानी वर्धतेऽसौ तथा तथा  ॥ न्ब्स्_२२।९ ॥  
  
[प्। ५३४-]  
  
निर्वाणदशकम्  
न शक्यं वक्तुमेवेदं तथापि कृपया तव  ।  
कया चित्कलया वत्स निर्वाणदशकं ब्रुवे  ॥ न्ब्स्_२३।१ ॥  
मोहनिद्रा न तत्रास्ति तेनायं जागरो महान्  ।  
भावादयो न भासन्ते तेनायं नैव जागरः  ॥ न्ब्स्_२३।२ ॥  
अपूर्वं भासते वस्तु तेन स्वप्नोऽयमुत्तमः  ।  
दृश्यं न भासते तत्र तेन स्वप्नो न चैव सः  ॥ न्ब्स्_२३।३ ॥  
अभावात्सा पदार्थानां सुषुतिः सुखरूपिणी  ।  
न जाड्यं न तमस्तत्र सुषुप्तिरपि नैव सा  ॥ न्ब्स्_२३।४ ॥  
अवस्थात्रयनिर्मुक्तं तुरीयमिति कीर्तितम्  ।  
नैवैकद्वित्रिविज्ञानं तुरीयं किमपेक्षया  ॥ न्ब्स्_२३।५ ॥  
जीवस्यैतन्निजं रूपं तेन जीवोऽयमुच्यते  ।  
जीवचेष्टा न तत्रास्ति तेन निर्जीवता स्फुटा  ॥ न्ब्स्_२३।६ ॥  
सच्चिदानन्दरूपत्वाद्ब्रह्म चेन्नापि तद्भवेत्  ।  
यो वेद स तु न ब्रूते यो न वेद गिराऽस्य किम्  ॥ न्ब्स्_२३।७ ॥  
तस्माच्छ्रुतिः प्राह सत्यमवाङ्मनसगोचरम्  ।  
यथाऽनुभूतं मुनिभिस्तथैवेदं न संशयः  ॥ न्ब्स्_२३।८ ॥  
एतदन्तः समाम्नाय एतदन्ता तपस्विता  ।  
उपदेशोऽप्येतदन्त एतदन्ता विवेकिता  ॥ न्ब्स्_२३।९ ॥  
श्रोतव्यं श्रुतिवाक्येन सर्वं ब्रह्म त्वया श्रुतम्  ।  
भवितव्यं यदि ब्रह्म तर्हि ब्रह्मैव भूयताम्  ॥ न्ब्स्_२३।१० ॥  
  
[प्। ५४०-]  
  
बोधदीपपञ्चकम्  
नाधारपात्रमादत्ते न च तैलमपेक्षते  ।  
न वर्तिकामाश्रयते न धत्ते कज्जलं मनाक्  ॥ न्ब्स्_२४।१ ॥  
न तापकर्त्ता कस्यापि वायुना न च कम्पते  ।  
न विनाशमवाप्नोति तमः सर्वं निहन्ति च  ॥ न्ब्स्_२४।२ ॥  
एकरूपाः प्रकाशन्ते सर्वे भावा यदर्चिषा  ।  
यदग्रे न प्रकाशेत च्छाया मायास्वरूपिणी  ॥ न्ब्स्_२४।३ ॥  
यश्चक्षुषामविषयो रूपाकारविवर्जितः  ।  
मनसोऽप्यप्रकाश्यश्च रूपाकारप्रकाशकः  ॥ न्ब्स्_२४।४ ॥  
कदाचित्क्वचिदेवासौ तात केनापि हेतुना  ।  
प्रवर्तते बोधदीपः सतां हृदयमन्दिरे  ॥ न्ब्स्_२४।५ ॥  
  
[प्। ५४५-]  
  
उपदेशषोडशी  
युक्त्यैव वृत्तिभिः पूर्णं रिक्तीकुरु मनोघटम्  ।  
न कश्चिद्भविता तात ब्रह्मणा पूरणे श्रमः  ॥ न्ब्स्_२५।१ ॥  
त्यज चिन्तां महाबुद्धे भज निश्चिन्ततासुखम्  ।  
त्वयाऽर्जितामिमां चिन्तां वद कोऽन्यः परित्यजेत्  ॥ न्ब्स्_२५।२ ॥  
चिन्तनीयं त्वया वस्तु चिन्तारोगस्य भेषजम्  ।  
अथवा तात चिन्ताऽऽख्यं रोगमेव परित्यज  ॥ न्ब्स्_२५।३ ॥  
वर्धिता वर्धते चिन्ता त्यक्ता नश्यति सत्त्वरम्  ।  
ईदृशेनापि रोगेण दुर्धियो मरणं गताः  ॥ न्ब्स्_२५।४ ॥  
कर्कशा कलहा कृत्या वन्ध्या नित्यममङ्गला  ।  
त्यज्यतां कामना चण्डी भुज्यतां मुक्तिसुन्दरी  ॥ न्ब्स्_२५।५ ॥  
जनैः पण्डित इत्युक्तः प्राप्नोषि परमं सुखम्  ।  
मनसा कर्मणा वाचा भव पण्डित एव तत्  ॥ न्ब्स्_२५।६ ॥  
नित्यमेव स्फुरद्रूपो ननु त्वं चित्स्वरूपतः  ।  
स्फूर्त्तिमूर्त्तेस्तवैवेयं काचित्स्फूर्त्तिरिदं जगत्  ॥ न्ब्स्_२५।७ ॥  
भास्वतो मम भामात्रमिति ज्ञाते भ्रमे गते  ।  
क्व द्वितीयं क्व संसारः क्व माया तत्कृतं किमु  ॥ न्ब्स्_२५।८ ॥  
ज्ञत्वं कर्तृत्वभोक्तृत्वे जडचैतन्यदृष्टयः  ।  
स्फुरणानि स्वकीयानि मणिर्भूत्वा विलोकय  ॥ न्ब्स्_२५।९ ॥  
परस्परमविज्ञाता  जाग्रत्स्वप्नसुप्तयः ।  
त्वया तिस्रः स्त्रियो भुक्तास्तुरीयां सुन्दरीं भज ॥ न्ब्स्_२५।१० ॥   
जाग्रत्स्वप्नसुषुप्तानि पुनस्तानि त्वमीक्षसे ।  
तुरीयं तव धामैव न तत्किमिति पश्यसि ॥ न्ब्स्_२५।११ ॥  
मा धाव सुखहेतोस्त्वं धावतां न सुखं सखे ।  
सुखरूपे निजे रूपे सुखं तिष्ठ सुखी भव ॥ न्ब्स्_२५।१२ ॥  
अत्र श्लोकाः  ।  
वरयोग्याऽसि कल्याणि न स्थास्यसि वरं विना  ।  
वरणीयो वरस्तादृग्यो भवेदजरामरः ॥ न्ब्स्_२५।१३ ॥  
न शृणोषि वरं यावत्तावत्ते कम्पते मनः  ।  
पश्चान्महोत्सवैर्भद्रे स्वामिनं त्वं वरिष्यसि  ॥ न्ब्स्_२५।१४ ॥  
परेण पुरुषेणाद्य रमस्व वचनान्मम  ।  
सखि पश्चात्स्वतश्चित्तं कुरु यत्राधिकं सुखम्  ॥ न्ब्स्_२५।१५ ॥   
यातं दिनं न पुनरेति नवं वयस्ते लज्जां विहाय भज तं रमणीयरूपम्  ।  
बाले परः पुरुष एष यदा समेतः स्वर्गेण किं किमु तदा नृसुखेन वा ते  ॥ न्ब्स्_२५।१६ ॥  
  
[प्। ५५९-]  
  
ब्रह्मचर्चाविंशतिः  
अर्चालक्षाऽधिका प्रोक्ता चर्चैव परमात्मनः  ।  
अतः शिष्यप्रबोधाय ब्रह्मचर्चा निरूप्यते  ॥ न्ब्स्_२६।१ ॥  
आधारः सर्वभूतानां तस्याधारो न कश्चन  ।  
निराधारस्वरूपं चेन्नास्ति ब्रह्म तदा क्वचित्  ॥ न्ब्स्_२६।२ ॥  
अधिष्ठानं विना कार्यं न तिष्ठति कदाचन  ।  
सर्वाधिष्ठानरूपं हि कथं ब्रह्म न कुत्रचित्  ॥ न्ब्स्_२६।३ ॥  
सर्वस्मात्तत्पृथग्ब्रह्म त्विति वक्तुं न शक्यते  ।  
यदात्मकमिदं सर्वं सर्वस्मात्तत्पृथक्कथम्  ॥ न्ब्स्_२६।४ ॥  
सर्वस्मादपृथग्ब्रह्म वक्तुमित्यपि नार्हसि  ।  
सर्वस्मात्पृथगेवेदमनुभूतं महर्षिभिः  ॥ न्ब्स्_२६।५ ॥  
आत्मरूपमिदं वाच्यमिति तर्कस्त्वया कृतः  ।  
अनात्मरूपं किं न्वस्ति स्वात्मरूपं यतस्त्विदम्  ॥ न्ब्स्_२६।६ ॥  
ज्ञानस्य ब्रह्म विषय इति वक्तुं न शक्यते  ।  
ज्ञानस्वरूपं तद्ब्रह्म ज्ञानस्य विषयः कथम्  ॥ न्ब्स्_२६।७ ॥  
ज्ञानस्वरूपमेवास्तु ब्रह्मेति यदि मन्यसे  ।  
ज्ञेयमेव न यत्रास्ति ज्ञानत्वं तस्य कीदृशम्  ॥ न्ब्स्_२६।८ ॥  
ज्ञातृस्वरूपमेवास्तु ब्रह्मेति यदि कल्प्यते  ।  
स्वयम्प्रकाशरूपे हि ज्ञानस्याश्रयता कथम्  ॥ न्ब्स्_२६।९ ॥  
सर्वरूपमिदं ब्रह्म वक्तुं कः शक्नुयादिति  ।  
सदैकरूपमेवेदं यतः शाश्वतमुच्यते  ॥ न्ब्स्_२६।१० ॥  
एकरूपमिदं ब्रह्म न वक्तुमिति शक्यते  ।  
निर्गुणं तत्परं ब्रह्म स्यादेकत्वं यतो गुणः  ॥ न्ब्स्_२६।११ ॥  
निर्गुणं तत्परं ब्रह्म नूनमेतदसाम्प्रतम्  ।  
अनन्तेनैव गीयन्ते ह्यनन्ता एव तद्गुणाः  ॥ न्ब्स्_२६।१२ ॥  
ब्रह्म नास्तीति को ब्रूयाद्भातीदं यस्य सत्त्वतः  ।  
तर्ह्यस्ति ब्रह्मेत्यपि नो नातः सत्ता पृथग्यतः  ॥ न्ब्स्_२६।१३ ॥  
अस्वरूपमिदं ब्रह्म विद्वानिति कथं वदेत्  ।  
स्वस्वरूपमिदं ब्रह्म प्रत्यक्षमनुभूयते  ॥ न्ब्स्_२६।१४ ॥  
स्वस्वरूपमिदं ब्रह्म चेदित्यप्ययथातथम्  ।  
तत्र को नु स्वशब्दार्थो यत्स्वरूपमिदं भवेत्  ॥ न्ब्स्_२६।१५ ॥  
परव्यावर्त्तकं स्वत्वमिति चेत्तर्हि तद्वद  ।  
यत्र स्वपरभावो न ब्रह्म किं तत्र नास्ति हि  ॥ न्ब्स्_२६।१६ ॥  
अहमेव परं ब्रह्म ब्रह्माहमिति च श्रुतेः  ।  
कथं भवेदहं ब्रह्माहन्ता यत्र न विद्यते  ॥ न्ब्स्_२६।१७ ॥  
त्वमेव तत्परं ब्रह्म त्वं ब्रह्मेति श्रुतिर्जगौ  ।  
त्वमेव तत्कथं ब्रह्म त्वन्ता यत्र न वर्त्तते  ॥ न्ब्स्_२६।१८ ॥  
तद्ब्रह्मेति श्रुतेर्वक्तुं तद्ब्रह्मेति न शक्यते  ।  
अत्यन्ताव्यवधाने हि परोक्षमिव तत्कथम्  ॥ न्ब्स्_२६।१९ ॥  
नष्टायां मोहनिद्रायां गलिते मानसे मुनेः  ।  
यच्छिष्टं तत्परं ब्रह्म मनोवाचामगोचरम्  ॥ न्ब्स्_२६।२० ॥  
चर्चितुं योग्यया भूयस्त्वनया चर्चया बुधाः  ।  
चर्चयन्तु परं ब्रह्म तुष्यन्तु च रमन्तु च  ॥ न्ब्स्_२६।२१ ॥  
  
[प्। ५७२-]  
  
स्वेच्छाचारचतुष्टयी  
श्रोतव्या श्रीमता साधो नूनमेकाग्रचेतसा  ।  
परमार्थस्य सर्वस्वं स्वेच्छाचारचतुष्टयी  ॥ न्ब्स्_२७।१ ॥  
निजं पतिं परित्यज्य गृहस्थैव प्रपञ्चती  ।  
पत्या परेण रमते चतुराख्याऽअभिचारिणी  ॥ न्ब्स्_२७।२ ॥  
अहङ्कारं पृथक्कृत्य तुर्यबुद्धिर्दिने दिने  ।  
पत्या परेण रमते पुंश्चली परसङ्गिनी  ॥ न्ब्स्_२७।३ ॥  
पश्चात्तु स्त्रीजितः सोऽपि प्रतिकर्तुमनीश्वरः  ।  
अस्याः सम्भोगवेलायां गृहं सन्त्यज्य गच्छति  ॥ न्ब्स्_२७।४ ॥  
ईदृशे व्यवहारे तु दाम्पत्यं वद कीदृशम्  ।  
दिनैः कतिपयैरेव स्वेछाचारः प्रवर्त्तते  ॥ न्ब्स्_२७।५ ॥  
स्वानुभवानां सत्यपि बाधिताहन्कारे समाधिभङ्गो नास्तीत्यर्थः  ॥ न्ब्स्_२७।६ ॥  
  
[प्। ५७७-]  
  
अहङ्कारस्याबाधकत्वप्रदर्शनत्रयी  
भित्तिचित्रकृतं सर्पं दृष्ट्वा बालः पलायते  ।  
केनचिद्बालकेनोक्तं चित्रसर्पोऽयमित्युत  ॥ न्ब्स्_२८।१ ॥  
ततः प्रभृत्यसौ विद्वांस्तेनैव सह खेलति  ।  
तथाऽऽत्मस्थमहङ्कारं श्रुत्वा मूढः पलायते  ॥ न्ब्स्_२८।२ ॥  
तत्र सद्गुरुणा प्रोक्तं चिदेवास्तीह नेतरत्  ।  
ततः प्रभृत्यसौ विद्वांस्तेनैव सह खेलति  ॥ न्ब्स्_२८।३ ॥  
  
[प्। ५७९-]  
  
प्रश्नोत्तरमुक्ताफलद्वयम्  
तत्र विषयवासनोवाच  ।  
अहिक्रीडा न कर्त्तव्या कर्त्तव्यं नात्मचिन्तनम्  ।  
अहो जीव महामूढ मरणं ते भविष्यति  ॥ न्ब्स्_२९।१ ॥  
स जीव उवाच  ।  
अहिनानेन ये दष्टा अमरत्वं गता हि ते  ।  
अस्याऽमृतमयी दंष्ट्रा तत्क्रीडाम्यमुनाऽहिना  ॥ न्ब्स्_२९।२ ॥  
  
[प्। ५८१-]  
  
प्रश्नोत्तरचमत्कारत्रयी  
यथापूर्वं न खेलन्ति यथापूर्वं हसन्ति न  ।  
कैश्चित्कामादयः पृष्टाः भवन्तः किं हतप्रभाः  ॥ न्ब्स्_३०।१ ॥  
कामादय ऊचुः  ।  
अस्मान्पुष्णाति या नित्यं साऽस्माकं जननी मृता  ।  
सुखलुब्धेन पित्रा नः काचिदन्या कृता वधूः  ॥ न्ब्स्_३०।२ ॥  
अस्मान्द्विष्यति सा नित्यं न पुष्णाति कदाचन  ।  
दिनैः कतिपयैरेव गृहत्यागो भविष्यति  ॥ न्ब्स्_३०।३ ॥       
  
[प्। ५८३-]  
  
स्तनपानलीलाष्टकम्  
श्रीगुरुरुवाच  ।  
उपमाता च माता च बाल मातृद्वयं हि ते  ।  
उपमातुः स्तनरसः कट्वम्लमधुतिक्तकः  ॥ न्ब्स्_३१।१ ॥  
जरामरणसंसर्गी चित्रद्वैतरसात्मकः  ।  
निजमाता तव तु या तन्माहात्म्यं वदाम्यहम्  ॥ न्ब्स्_३१।२ ॥  
सैव माता पिता सैव जगतामीश्वरी च सा  ।  
सा गतिः सा परं तत्त्वं तत्परं नास्ति किञ्चन  ॥ न्ब्स्_३१।३ ॥  
उपमाता कुजातिस्ते माता तव सुजातिका  ।  
तां कुजातिं परित्यज्य सुजातिं मातरं श्रय  ॥ न्ब्स्_३१।४ ॥  
निजमातुस्स्तनरसस्त्वद्वैतामृतवर्षणः  ।  
जन्मरोगजराध्वंसी सकृत्पीतोऽपि मृत्युजित्  ॥ न्ब्स्_३१।५ ॥  
न ज्ञातं मूढभावेन पूर्वमन्तरमेतयोः  ।  
इदानीमन्तरं ज्ञात्वा निजमातुस्स्तनं पिब  ॥ न्ब्स्_३१।६ ॥  
त्वया स्तने परित्यक्ते सा विदीर्य म्रियेत चेत्  ।  
नश्येत्कुजातिसंसर्गो हितमेव तदा भवेत्  ॥ न्ब्स्_३१।७ ॥  
मायाब्रह्ममयस्तात किमर्थं वर्णसङ्करः  ।  
मायामेव परित्यज्य शुद्धब्रह्ममयो भव  ॥ न्ब्स्_३१।८ ॥  
  
[प्। ५९१-]  
  
आश्चर्यचतुष्टयी  
अन्धः पश्यति सर्वं च पङ्गुर्याति पुरात्पुरम्  ।  
जडः कार्याणि कुरुते नीरसो रसमश्नुते  ॥ न्ब्स्_३२।१ ॥  
निश्चेता निश्चिनोत्यन्तं विरक्तो भोगमञ्चति  ।  
सर्वस्पर्शविहीनोऽपि ब्रह्मसंस्पर्शमश्नुते  ॥ न्ब्स्_३२।२ ॥  
सर्वाहारी निराहारमुदरे धारयत्ययम्  ।  
मुग्धो भुनक्ति पाण्डित्यं सिद्धान्तं वक्ति मौनवान्  ॥ न्ब्स्_३२।३ ॥  
निर्वैरो जयमाप्नोति निष्कामः पूर्णकामताम्  ।  
सुप्तो जागर्त्ति विज्ञानी मृतोऽप्यमृतमश्नुते  ॥ न्ब्स्_३२।४ ॥  
  
[प्। ५९६-]  
  
तुरीयतुलसीपत्रपूजा  
तुरीयतुलसीपत्रैर्विष्णुपूजा निरूप्यते ।  
प्रेमप्रधानभावेन शृङ्गाररसरूपिणी॥ न्ब्स्_३३।१ ॥  
तत्र गोपीवाक्यम्  
दृष्ट्या मया मधुरया कलितोऽधुनाऽयं यत्कामिनीजनमनोहरणो मुकुन्दः ।  
तं चिन्तयामि हृदये न सुखं गृहेऽस्मिंस् तस्मिन्वने भवतु तेन सहैव वासः ॥ न्ब्स्_३३।२ ॥  
गोपालिकाऽस्मि चतुरा न च मे मनीषा देहश्रिता विविधगोरसवासना मे ।  
किम्वा विधेयमिति चिन्तयती स्थिताऽहं तावद्बलान्मिलित एव मया मुकुन्दः ॥ न्ब्स्_३३।३ ॥  
एकाकिनी बत गताऽस्मि वने निशीथे कुञ्जे निलीय रमणस्य रसो गृहीतः ।  
चित्रं भजामि कलयामि न तत्र हेतुं सर्वाः प्रसन्नवदना यदिमा वयस्याः ॥ न्ब्स्_३३।४ ॥  
किं वर्णयामि पुरतः किल कस्य वर्ण्यं किं वर्णितेन सखि वर्णयितुं न शक्यम् ।  
अङ्गानि मे विगलितानि सहैव नीव्या दष्टेऽधरे रतिरसे रतिनायकेन ॥ न्ब्स्_३३।५ ॥  
नन्वेतदेव सुकृतं फलितं मदीयं यत्कामिनीषु रसलम्पट एष कृष्णः ।  
लक्ष्मीपतेरितरथा न भवेदकस्माद् अस्मासु गोपवनितासु कथाप्रसङ्गः ॥ न्ब्स्_३३।६ ॥  
तुरीयतुलसीपत्रैर्वनमाली सुपूजितः ।  
अस्मिन्वने महामिष्टं यत्फलं तत्प्रयच्छति ॥ न्ब्स्_३३।७ ॥  
  
[प्। ६०८-]  
  
हेतुमालाहीरावली   
श्रुतिप्रामाण्यसिद्धेऽर्थे हेतुभिः किं तथापि हि  ।  
अपूर्वरचनात्मत्वादलङ्कारो महान्यतः  ॥ न्ब्स्_३४।१ ॥  
जन्म नामासतः सत्ता जातसाक्षात्कृतिर्मुनिः  ।  
सद्रूपतामेव गतस्तेन जन्म न विद्यते  ॥ न्ब्स्_३४।२ ॥  
प्राप्तवानमृतं ब्रह्म जातसाक्षात्कृतिर्मुनिः  ।  
अमृतं येन सम्प्राप्तं स मृतत्वं कथं व्रजेत्  ॥ न्ब्स्_३४।३ ॥  
मृतिः शरीरसन्त्यागो जातसाक्षात्कृतिर्मुनिः  ।  
शरीरं त्यक्तवान्पूर्वं मृतस्य मरणं किमु  ॥ न्ब्स्_३४।४ ॥  
अहन्तया सहैवायं जातसाक्षात्कृतिर्मुनिः  ।  
कर्त्तृत्वमत्यजत्तस्मात्कर्मभिर्न स लिप्यते  ॥ न्ब्स्_३४।५ ॥  
स्वयमेव पवित्रात्मा जातसाक्षात्कृतिर्मुनिः  ।  
न च पुण्यैः पवित्रोऽसौ तेन पुण्यैर्न लिप्यते  ॥ न्ब्स्_३४।६ ॥  
अत्यन्तशुद्धरूपोऽसौ जातसाक्षात्कृतिर्मुनिः  ।  
तत्करोति पवित्रं यत्तेन पापैर्न लिप्यते  ॥ न्ब्स्_३४।७ ॥  
सहजानन्दरूपत्वाज्जातसाक्षात्कृतिर्मुनिः  ।  
येन हृष्यति तन्नास्ति तस्मादेष न हृष्यति  ॥ न्ब्स्_३४।८ ॥  
नापकर्त्तुं क्षमः कश्चिज्जातसाक्षात्कृतेर्भवेत्  ।  
अपकर्त्तुरभावेन स तु न द्वेष्टि कञ्चन  ॥ न्ब्स्_३४।९ ॥  
अप्राप्यमवशिष्टं किं जातसाक्षात्कृतेर्मुनेः  ।  
हानिर्नास्ति ततो हेतोर्न शोचति कदाचन  ॥ न्ब्स्_३४।१० ॥  
केनाप्येष प्रकारेण जातसाक्षात्कृतिर्मुनिः  ।  
ब्रह्म सर्वात्मकं प्राप्य न काङ्क्षति किमप्युत  ॥ न्ब्स्_३४।११ ॥  
न ह्यन्यो बलवान्कश्चिज्जातसाक्षात्कृतेर्भवेत्  ।  
यस्माद्बिभेति तन्नास्ति तस्मादेष बिभेति न  ॥ न्ब्स्_३४।१२ ॥  
यदस्य कार्यं परमं जातसाक्षात्कृतेर्भवेत्  ।  
तत्सर्वमेव संसिद्धं न तस्मात्स विषीदति  ॥ न्ब्स्_३४।१३ ॥  
मान्यस्तु पद्मजादीनां जातसाक्षात्कृतिर्मुनिः  ।  
मानितो यदि लोकेन स तु मानं न विन्दति  ॥ न्ब्स्_३४।१४ ॥  
मान्य एव सुरेन्द्राणां जातसाक्षात्कृतिर्मुनिः  ।  
न मानितो यदि जनैरपमानं न विन्दति  ॥ न्ब्स्_३४।१५ ॥  
उपकारापकारौ हि जातसाक्षात्कृतेर्मुनेः  ।  
शक्यौ न केनचित्कर्तुं तुल्यो मित्रारिपक्षयोः  ॥ न्ब्स्_३४।१६ ॥  
गुणदोषदशाऽतीतं जातसाक्षात्कृतिर्मुनिः  ।  
प्राप्तवान्परमं धाम तुल्यनिन्दास्तुतिर्हि सः  ॥ न्ब्स्_३४।१७ ॥  
गेहादिममता नास्ति जातसाक्षात्कृतेर्मुनेः  ।  
तेनानिकेत इत्युक्तो यत्रसायङ्गृहो मुनिः  ॥ न्ब्स्_३४।१८ ॥  
अप्राप्तं प्राप्तवान्बोधं जातसाक्षात्कृतिर्मुनिः  ।  
स तु न क्षीयते तेन निर्योगक्षेम आत्मवान्  ॥ न्ब्स्_३४।१९ ॥  
समो यद्यपि सर्वत्र जातसाक्षात्कृतिर्मुनिः  ।  
तथापि तत्स्तावकस्य मम स्तुतिफलं महत्  ॥ न्ब्स्_३४।२० ॥  
हेतुमालामयी धार्या कण्ठे हीरावली बुधैः  ।  
अपूर्वरचनात्मत्वादलङ्कारो महान्यतः  ॥ न्ब्स्_३४।२१ ॥  
  
[प्। ६१८-]  
  
कैवल्यकुञ्चिका  
कैवल्यकुञ्चिकां तात त्वं सम्यगवधारय  ।  
उद्घाटय कपाटं च बोधरत्नं करे कुरु  ॥ न्ब्स्_३५।१ ॥  
दृष्ट्या श्रुत्याऽनुभूत्या वा यो यो भावः परिस्फुरेत्  ।  
तं भावमविलम्बेन पञ्चधा शकलीकुरु  ॥ न्ब्स्_३५।२ ॥  
अस्ति भाति प्रियं रूपं नाम चेत्यंशपञ्चकम्  ।  
आद्यं त्रयं ब्रह्मरूपं मायारूपं ततो द्वयम्  ॥ न्ब्स्_३५।३ ॥  
नामरूपे तु नैव स्तस्तत्र हेतुं वदाम्यहम्  ।  
नाम तु व्यवहारार्थं कल्पितं न तु वास्तवम्  ॥ न्ब्स्_३५।४ ॥  
घटो न घो नापि च टस्तावुभौ यत्खमाश्रितौ  ।  
घः कण्ठ्यष्टश्च मूर्धन्यस्तावुभावपि नैकदा  ॥ न्ब्स्_३५।५ ॥  
एवं नामानि सर्वाणि रूपमङ्ग विचारय  ।  
घटस्तु पृथिवीरूपं सा जडा जलरूपिणी  ॥ न्ब्स्_३५।६ ॥  
तेजसो जलमुत्पन्नं तद्वायोः स च खोद्भवः  ।  
खादि सर्वमहङ्कारात्स च प्रकृतिसम्भवः  ॥ न्ब्स्_३५।७ ॥  
गुणात्मा प्रकृतिर्माया मायामय्येव नास्ति सा  ।  
नामरूपे ततो न स्तोऽथास्तीत्यादि विचारय  ॥ न्ब्स्_३५।८ ॥  
अस्ति सत्ता भाति चिच्च प्रियमानन्दलक्षणम्  ।  
सच्चिदानन्दरूपं तत्कैवल्यमवशिष्यते  ॥ न्ब्स्_३५।९ ॥  
समाधिस्तत्र कर्त्तव्यो ह्ययमर्थानुवेधितः  ।  
अथ शब्दानुविद्धं तु समाधिं कथयामि ते  ॥ न्ब्स्_३५।१० ॥  
नित्य एवास्मि शुद्धोऽस्मि चिद्रूपोऽस्मि निरन्तरः  ।  
सहजानन्दरूपोऽस्मि न मे माया न मे मलः  ॥ न्ब्स्_३५।११ ॥  
अस्मिन्नसति सत्ता हि चिद्रूपेण मयार्पिता  ।  
उपसंहृत्य सत्तां तां स्वसत्तायामहं स्थितः  ॥ न्ब्स्_३५।१२ ॥  
विकृत्या विकृतिर्नाहं प्रकृत्या प्रकृतिर्न च  ।  
तथापि जातं मयि चेत्तर्हि जातमजातवत्  ॥ न्ब्स्_३५।१३ ॥  
उपसंहर विश्वात्मन्निति यावद्वदाम्यहम्  ।  
उपसंहृतमेवेदं दृश्यते नैव तिष्ठति  ॥ न्ब्स्_३५।१४ ॥  
इत्याद्युपनिषद्वाक्यपदतात्पर्यचिन्तया  ।  
शब्दानुविद्धनामा हि समाधिर्जायते मुनेः  ॥ न्ब्स्_३५।१५ ॥  
अर्थानुवेधितस्तूक्तस्ततः शब्दानुवेधितः  ।  
तावुभौ सम्यगभ्यस्य विशेन्निरनुवेधितम्  ॥ न्ब्स्_३५।१६ ॥  
शर्कराद्वितयं धृत्वा प्रणवो लिख्यते यथा  ।  
समाधिद्वितयं धृत्वा प्रणवार्थोऽपि लिख्यताम्  ॥ न्ब्स्_३५।१७ ॥  
पटोः प्रणवलेखेषु ते हि नावश्यके यथा  ।  
समाधिद्वितयं तद्वत्प्रणवार्थपटोरपि  ॥ न्ब्स्_३५।१८ ॥  
निर्विकल्पसमाधाने निष्ठा सा बोधयोगिनः  ।  
कपाटोद्धाटने हेतुरियं कैवल्यकुञ्चिका  ॥ न्ब्स्_३५।१९ ॥  
रहस्यं हि रहस्यानां निधीनां परमो निधिः  ।  
युक्तीनां परमा युक्तिरियं कैवल्यकुञ्चिका  ॥ न्ब्स्_३५।२० ॥  
वसिष्ठव्यासपद्धत्या शङ्कराचार्यमार्गतः  ।  
सा पुनः शङ्कराचार्यैः करुणारसनिर्भरैः  ॥ न्ब्स्_३५।२१ ॥  
अर्पितानन्दबोधेभ्यस्तक्रमेण बुधैर्धृता  ।  
अवधार्या विशेषण सेयं कैवल्यकुञ्चिका  ॥ न्ब्स्_३५।२२ ॥  
  
[प्। ६३१-]  
  
बुद्धिप्रशंसा  
व्यवहारस्य सर्वस्य बुद्धिर्मूलं यथा भवेत्  ।  
तद्वत्तु परमार्थस्य निदानं बुद्धिरेव हि  ॥ न्ब्स्_३६।१ ॥  
यद्बुद्धमप्यबुद्धं तद्बुद्ध्या बुद्धं न चेत्तदा  ।  
बुद्ध्या बुद्धं तु यद्बुद्धं तन्नाबुद्धं कदापि च  ॥ न्ब्स्_३६।२ ॥  
बुद्ध्या न बुद्धो यो बोधो द्वैतबोधबुधैरपि  ।  
बुद्ध्या बुद्धमिमं विद्धि बुद्धिसाक्षितया बुधैः  ॥ न्ब्स्_३६।३ ॥  
न बुद्धमपि यद्बुद्धं यच्च बुद्धमबुद्धवत्  ।  
बुद्धाबुद्धसमं बुद्ध्या बुद्ध्वाबुद्धविलक्षणम्  ॥ न्ब्स्_३६।४ ॥  
  
[प्। ६३४-]  
  
रङ्गलीलात्रयी  
रञ्जितं रञ्जनैश्चित्रैश्चित्रं जातं हृदम्बरम्  ।  
रङ्गे निरञ्जने क्षिप्तं रङ्गं प्राप्तं निरञ्जनम्  ॥ न्ब्स्_३७।१ ॥  
रङ्गं निरञ्जनं प्राप्तमिदानीं तु हृदम्बरम्  ।  
रञ्जितं रञ्जनैश्चित्रैरपि रङ्गं बिभर्ति न  ॥ न्ब्स्_३७।२ ॥  
रङ्गलीलाद्वयीमेतां तात चित्तेऽवधारय  ।  
रङ्गं परीक्षय धिया साञ्जनं च निरञ्जनम्  ॥ न्ब्स्_३७।३ ॥  
  
[प्। ६३६-]  
  
चन्द्रिकाचन्द्रचमत्कारचतुष्टयी  
अचन्द्रे चन्द्रिका नास्ति न चन्द्रश्चन्द्रिकां विना  ।  
चन्द्रिकाचन्द्रसंयोगः कथं वा विनिवार्यताम्  ॥ न्ब्स्_३८।१ ॥  
विस्मृत्या चन्द्रिका नाप्ता स्मृत्याऽऽप्तेव तु चन्द्रिका  ।  
चन्द्रिकाचन्द्रतादात्म्यं केनाहो विनिवारितम्  ॥ न्ब्स्_३८।२ ॥  
त्वयाऽनुभूतमेवास्ति चन्द्रिकाचन्द्रकौतुकम्  ।  
दृष्टान्तदर्शनायाङ्ग पुनस्तत्प्रकटीकृतम्  ॥ न्ब्स्_३८।३ ॥  
तावती चन्द्रिका प्रोक्ता यावानेव हि चन्द्रमाः  ।  
अनाद्यन्तस्तु चन्द्रोऽयमनाद्यन्ताऽस्य चन्द्रिका  ॥ न्ब्स्_३८।४ ॥  
  
[प्। ६३९-]  
  
अद्भुतशिरश्छेदपञ्चकम्  
तत्तद्विचारवैराग्याद्वरिष्ठा विश्वविस्मृतिः  ।  
छेद्यस्य शिरसश्छेदः प्रत्यङ्गच्छेदनाद्वरः  ॥ न्ब्स्_३९।१ ॥  
प्रत्यङ्गच्छेदनेऽप्यस्य च्छेद्यमेव शिरो यदि  ।  
प्रथमं तच्छिरश्छिन्धि वृथा किं चेष्टयाऽन्यया  ॥ न्ब्स्_३९।२ ॥  
दयाशीला हि मुनयो मुनेः साऽपि दयालुता  ।  
यच्छिनत्ति मनःशीर्षं विनाऽङ्गच्छेदवेदनाम्  ॥ न्ब्स्_३९।३ ॥  
सद्यो मम शिरश्छिन्धि मामित्याह मनो मम  ।  
मया सोढुं न शक्यन्ते प्रत्यङ्गच्छेददुर्दशाः  ॥ न्ब्स्_३९।४ ॥  
असङ्ख्याश्चित्तजा भावाः शक्याश्छेत्तुं क्रमात्कथम्  ।  
चित्तमेतत्समाच्छिन्नमत एव मया मुने  ॥ न्ब्स्_३९।५ ॥  
  
[प्। ६४४-]  
  
जातसाक्षात्कारं शिष्यं प्रति श्रीगुरोः प्रश्नामृतम्  ।  
नित्यानुभूतमपि यन्नानुभूतत्वमागतम्  ।  
अनुभूतिरसस्पर्शैरनुभूतं परं पदम्  ॥ न्ब्स्_४०।१ ॥  
प्रत्यक्षलक्षणैरेव पराग्वृत्तिविलक्षणैः  ।  
साक्षात्कृतः शिवः साक्षात्सच्चिदानन्दलक्षणैः  ॥ न्ब्स्_४०।२ ॥  
यशोदागीतमधुरैर्मृदुवेदान्तभाषितैः  ।  
लालितः प्रापितो निद्रां मुकुन्द इव मोदसे  ॥ न्ब्स्_४०।३ ॥  
नवनीतरसग्रासैश्चमत्कारैः स्वसंविदाम्  ।  
अन्तराप्यायितो बालमुकुन्द इव खेलसि  ॥ न्ब्स्_४०।४ ॥  
स्वात्मनि प्रलयं नीत्वा दृश्यमेकाकितां गतः  ।  
किं नृत्यसि निजानन्दे महादेव इवात्मनि  ॥ न्ब्स्_४०।५ ॥  
सायङ्काले समाध्याख्ये स्निग्धां सर्वाङ्गसुन्दरीम्  ।  
निजशक्तिमुमां पश्यन्महेश इव नृत्यसि  ॥ न्ब्स्_४०।६ ॥  
दृश्यं निपीय गरलं पाचयित्वा तदात्मनि  ।  
मृत्त्युञ्जयपदं प्राप्तः किं हृष्यसि हरो यथा  ॥ न्ब्स्_४०।७ ॥  
यथा सम्मुखतां नीत्वा मुकुरे मुखमीक्षितम्  ।  
अखण्डवृत्तौ च तथा स्वरूपं किं विलोकितम्  ॥ न्ब्स्_४०।८ ॥  
बहिरन्तर्हरिं पश्यन्मायां पश्यञ्जगन्मयीम्  ।  
विस्मयं परमं यासि मार्कण्डेय इवात्मनि  ॥ न्ब्स्_४०।९ ॥  
  
[प्। ६५०-]  
  
शिष्यप्रतिवचनम्  
श्रीगुरो सानुभावानां करुणापूर्णचेतसाम्  ।  
श्रीमतां कृपया नूनमस्माकं किमु दुर्लभम्  ॥ न्ब्स्_४१।१ ॥  
  
[प्। ६५१-]  
  
चर्याचतुष्टयी  
जात्या यद्यपि गौरमेव वदनं रूपस्य नास्ति क्षतिस्तत्किं कज्जलकालिमा मुखतले संलापनीयो बुधैः  ।    
अस्तु ब्रह्मविदः कृतैरपि न तैर्दुष्कर्मभिश्चेत्क्षतिः किं कामादिकदर्थिता वरमहो निःसङ्गसौख्यं वरम्  ॥ न्ब्स्_४२।१ ॥  
विद्यैवाधिगता सदाऽमृतमयी विद्यावता तत्सुखं स्थेयं वर्त्मनि सङ्गदोषरहिते सङ्गः पुनः कीदृशः  ।   
किं भूषाऽस्य वरा स्थितिः स्तुतिमयी सा राजसिंहासने द्वारि द्वारि कपर्दिकार्थमटनं किं वाऽस्य राज्ञो वरम्  ॥ न्ब्स्_४२।२ ॥  
शिष्टाचारपथं विना यदि भवेदात्मप्रबोधो महांस्त्याज्यस्तर्हि तु सर्वदैव विदुषा वर्णाश्रमाणां क्रमः  ।   
वर्त्म ज्ञस्य विलक्षणं यदि कृतात्किं चाकृतात्कर्मणः सङ्गृह्णातु जनांस्तदा मुनिजनस्तेनापि नास्य क्षतिः  ॥ न्ब्स्_४२।३ ॥  
दत्तोऽसावृषभो जडश्च भरतो मङ्किश्च संवर्त्तकः कर्मभ्रष्टपथं गताः कथममी चेत्पूर्वपक्षस्तव  ।   
साधो जागरितान्प्रतीदमुदितं पश्यन्ति शृण्वन्ति ये निद्रान्धा न विलोकयन्ति न पुनः शृण्वन्ति वाच्या न ते  ॥ न्ब्स्_४२।४ ॥  
  
[प्। ६५६-]  
  
ज्ञानगङ्गातरङ्गोनाशीतिकम्  
ज्ञानगङ्गातरङ्गोनाशीतिकं शृणु साम्प्रतम्  ।  
एकेनाप्यङ्गलग्नेन सर्वपापक्षयो भवेत्  ॥ न्ब्स्_४३।१ ॥  
वाङ्मयं खं हि सर्वत्र वाचो मूकस्य दुर्लभाः  ।  
चिन्मयं ब्रह्म सर्वत्र विद्याहीनस्य दुर्लभम् ॥ न्ब्स्_४३।२ ॥  
प्राचीमथ प्रतीचीं वा यत्र क्वचन गच्छतु  ।  
तमसा दृश्यते नैषा ब्रह्मचिद्भास्करो यथा  ॥ न्ब्स्_४३।३ ॥  
आकाशमण्डले शून्ये यथा नक्षत्रमण्डलम्  ।  
चिद्ब्रह्ममण्डले शून्ये तथा संसारमण्डलम्  ॥ न्ब्स्_४३।४ ॥  
जाग्रत्स्वरूप एवायं पश्यन्त्स्वप्नमयं जगत्  ।  
सुषुप्त इव चिद्रूपे मुनेस्तुर्यस्थताऽद्भुता  ॥ न्ब्स्_४३।५ ॥  
मुमुक्षा दम्भमात्रं ते न ते तीव्रा मुमुक्षुता  ।  
तीव्रा यदि मुमुक्षा स्यान्न विलम्बो भवेदियान्  ॥ न्ब्स्_४३।६ ॥  
अभूत्कुहूमयं विश्वं पक्षः स मलिनो गतः  ।  
इदानीं निर्मलः पक्षो जातं राकामयं जगत्  ॥ न्ब्स्_४३।७ ॥  
न तिष्ठति मनो यत्र गोः शृङ्गे सर्षपो यथा  ।  
शैला इव समाधिस्थास्तत्रैव स्थितिमागताः  ॥ न्ब्स्_४३।८ ॥  
जलप्रवाह इव याऽनवच्छिन्ना स्वभावतः  ।  
चतुर्दशधियां दूरे सा मुनेर्मननस्थितिः  ॥ न्ब्स्_४३।९ ॥  
परमात्मपदभ्रष्टः स पुनः परमात्मताम्  ।  
यया प्राप्नोति विश्वात्मा सा मुनेर्मननस्थितिः  ॥ न्ब्स्_४३।१० ॥  
प्रतिबिम्बं न गृह्णाति निर्मलो निकटस्थितः  ।  
प्रपञ्चवञ्चने युक्तिः सा मुनेरेव नामुनेः  ॥ न्ब्स्_४३।११ ॥  
अपसर्पन्त्विति प्रोक्ताः क्षणादपसरन्त्यमी  ।  
यदाज्ञया मनोभावाः स वशी कस्य नाद्भुतः  ॥ न्ब्स्_४३।१२ ॥  
जारणात्कालकूटस्य शम्भोराशीविषा वशाः  ।  
मारणान्मनसस्तद्वन्मुनेरिन्द्रियवृत्तयः  ॥ न्ब्स्_४३।१३ ॥  
अहन्ताममतात्यागः कर्त्तुं यदि न शक्यते  ।  
अहन्ताममताभावः सर्वत्रैव विधीयताम्  ॥ न्ब्स्_४३।१४ ॥  
वर्णाश्रमवयोवेषाध्ययनाचारसुन्दरः  ।  
विना विचारवैराग्यैः पशुरेव न संशयः  ॥ न्ब्स्_४३।१५ ॥  
तीक्ष्णे विचारवैराग्ये चित्ते यस्य निरन्तरे  ।  
स पण्डितः किमेतस्य साधनान्तरचिन्त्तनैः  ॥ न्ब्स्_४३।१६ ॥  
वर्धते मूलसेकेन मूलशोषेण शुष्यति  ।  
भस्मसात्क्रियते वह्निज्वालयेति तरुस्थितिः  ॥ न्ब्स्_४३।१७ ॥  
वर्धते मनसः सेकैर्मनःशोषेण शुष्यति  ।  
भस्मसात्क्रियते बोधज्वालयेति भवस्थितिः  ॥ न्ब्स्_४३।१८ ॥  
परपारस्थितं हंसं द्विधेव प्रतिबिम्बितम्  ।  
तथात्मानं विजानाति तटस्थः सत्यदर्शनः  ॥ न्ब्स्_४३।१९ ॥  
चित्रमल्पेन कालेन बोधभर्जितचेतसः  ।  
भर्जितस्येव बीजस्य कार्यसाधकता गता  ॥ न्ब्स्_४३।२० ॥  
पङ्गवस्तु कृता एव दृगाद्या न चलन्ति यत्  ।  
अन्धानपि करिष्यामि न पश्यन्ति यथा जगत्  ॥ न्ब्स्_४३।२१ ॥  
जानातु वा न जानातु ब्रह्म जीवस्य जीवनम्  ।  
जानाति चेत्परो लाभो न जानाति भयं महत्  ॥ न्ब्स्_४३।२२ ॥  
ब्रह्मधेनोः स्वभावोऽयं देवधेनोर्विलक्षणः  ।  
भोक्तैव तद्दुग्धपानात्सद्यस्तद्रूपतां व्रजेत्  ॥ न्ब्स्_४३।२३ ॥  
यदि योगे कृता बुद्धिः सप्तमीं गच्छ भूमिकाम्  ।  
मग्नश्चेद्गच्छ पातालमिति नीतिविदां वचः  ॥ न्ब्स्_४३।२४ ॥  
मध्याह्नभास्करं द्रष्टुं साक्षाद्यदि तु न क्षमम्  ।  
पटव्यवहितं पश्येज्जले वा प्रतिबिम्बितम्  ॥ न्ब्स्_४३।२५ ॥  
तथा चिन्मात्रचण्डांशुं निर्विकल्पं न चेत्क्षमः  ।  
सर्वव्यापितया पश्येदन्तर्यामितयाऽथवा  ॥ न्ब्स्_४३।२६ ॥  
लक्षं शराः प्रयोक्तव्याः सूक्ष्मे लक्ष्येऽपि धन्विना  ।  
कदाचिद्दैवसंयोगादेकोऽपि तु लगिष्यति  ॥ न्ब्स्_४३।२७ ॥  
सदैव चेतसो वृत्तिर्ध्यानाभ्यासे विधीयताम्  ।  
कदाचित्कृपया शम्भोरखण्डाकारता भवेत्  ॥ न्ब्स्_४३।२८ ॥  
ब्रह्मणोऽपि ब्राह्मणः श्रेयानित्याह द्वाभ्याम्  ।  
लीलासिन्धोः कियदिव हरेः षोडशस्त्रीसहस्त्रं    
निःसङ्ख्याता विविधरुचिना येन भुक्ताः स्त्रियस्ताः  ।  
तादृङ्नीतः स पुनरनया भामया वश्यभावं  ।  
सम्यग्भुक्तो यदुपतिरतः सत्यभामैव धन्या  ॥ न्ब्स्_४३।२९ ॥  
वर्त्तते ब्रह्म सर्वत्र ब्राह्मणो लभ्यते क्वचित्  ।  
समर्घाद्ब्रह्मणस्तस्मान्महर्घो ब्राह्मणो भवेत्  ॥ न्ब्स्_४३।३० ॥  
परसङ्गसुखासक्तं योगिनां योषितामिव  ।  
विहाय लोकसिद्धान्तं रमते स्वमते मनः  ॥ न्ब्स्_४३।३१ ॥  
तोयरन्ध्रनिरोधेन भाति पूर्णं सरोवरम्  ।  
वृत्तिरन्ध्रनिरोधेन पूर्णो बोधः किमद्भुतम्  ॥ न्ब्स्_४३।३२ ॥  
निर्मूला निष्कला शुष्का कदर्या भोगवासना  ।  
तया तिरोहितः स्वामी तृणेनेव महागिरिः  ॥ न्ब्स्_४३।३३ ॥  
न देशकालौ न वयो न युक्तिर्न विदग्धता  ।  
यदैव वासनात्यागस्तव मुक्तिस्तदैव हि  ॥ न्ब्स्_४३।३४ ॥  
उपायैः शोधिते क्षेत्रे निर्मलं बीजमर्पितम्  ।  
किं चित्रं धान्यसम्पत्तौ स देवो यदि वर्षति  ॥ न्ब्स्_४३।३५ ॥  
कृतवाक्यविचारस्य परमार्थमभीप्सतः  ।  
ज्ञानं गरिष्ठमज्ञानमज्ञानं ज्ञानमुत्तमम्  ॥ न्ब्स्_४३।३६ ॥  
व्याख्यासि वेदान्तगिरो जयसि द्वैतवादिनः  ।  
नान्तर्विशसि तन्मन्ये तत्रास्ति मरणं तव  ॥ न्ब्स्_४३।३७ ॥  
मित्रेण कुशले पृष्टे पूर्वावस्थामनुस्मरन्  ।  
इदानीं कुशलं जातमिति हृष्यति योगवित्  ॥ न्ब्स्_४३।३८ ॥  
कर्मठः काञ्चनालिप्तशून्यताम्रघटोपमः  ।  
विद्वांस्तु रत्नसम्पूर्णहेमकुम्भ इवोत्तमः  ॥ न्ब्स्_४३।३९ ॥  
भूरुहत्वाविशेषेऽपि द्वयोरन्तरमीदृशम्  ।  
इक्षुकाण्डसमो विद्वान्दण्डकाष्ठसमः पशुः  ॥ न्ब्स्_४३।४० ॥  
विशालदृष्टौ रमते न त्वन्यत्र पतिर्मम  ।  
येन दृष्टिर्विशाला स्यात्स मन्त्रो मम दीयताम्  ॥ न्ब्स्_४३।४१ ॥  
पूज्योऽयमिति विज्ञाय पूजितः स्वापितो गृहे  ।  
न भुक्तो मूढया स्वामी कश्चित्पुरुष इत्ययम्  ॥ न्ब्स्_४३।४२ ॥  
भोगयोग्येन वेषेण व्यतीत्य शयने निशाम्  ।  
प्रियस्य भोगमप्राप्य प्रातः क्रन्दति कामिनी  ॥ न्ब्स्_४३।४३ ॥  
चित्रपत्रे कृता नारी विचित्रा रूपसम्पदा  ।  
दृश्यते तावदेवाहो यावन्नायाति सुन्दरी  ॥ न्ब्स्_४३।४४ ॥  
चिन्तामणिं कराद्भ्रष्टं मा शुचः प्राह मे गुरुः  ।  
दिनैः कतिपयैरेव पुनरेव मिलिष्यति  ॥ न्ब्स्_४३।४५ ॥  
करोमि संशयं यावन्मुकुन्दमुखदर्शने  ।  
आश्वासयति मां तावत्परमा देवता मनः  ॥ न्ब्स्_४३।४६ ॥  
कन्दर्पकोटिलावण्यं सत्यमुक्तं जनार्दने  ।  
कन्दर्पप्रमुखाः सर्वे तत्प्रकाशे पलायिताः  ॥ न्ब्स्_४३।४७ ॥  
अश्रु मुक्तं वियोगिन्या राधया मेलनाशया  ।  
तत्रैव मायया गुप्तः प्राप्तः प्रकटतां हरिः  ॥ न्ब्स्_४३।४८ ॥  
सौरभ्याय भ्रमन्त्येके मधु काङ्क्षन्ति चापरे  ।  
न भ्रमन्ति न काङ्क्षन्ति मधुमत्ता मधुव्रताः  ॥ न्ब्स्_४३।४९ ॥  
धनं प्राप्नोति कष्टेन प्रदोषे काष्ठभारिकः  ।  
सुखासनस्थो विपुलं धनं रत्नपरीक्षकः  ॥ न्ब्स्_४३।५० ॥  
नर्त्तकी स्वाङ्गभङ्गेन धनं प्राप्नोति वा न वा  ।  
कुलाङ्गना कटाक्षेण स्वं वशीकुरुते पतिम्  ॥ न्ब्स्_४३।५१ ॥  
तव बुद्धिप्रकाशोऽयं निकटां मुक्तिमाह माम्  ।  
नूनं निर्वाणसमये दीपो देदीप्यते भृशम्  ॥ न्ब्स्_४३।५२ ॥  
एके खनन्ति वसुधां तथा विक्रयिणः परे  ।  
घर्षयन्त्यपरे रत्नं भोगं गृह्नाति भाग्यवान्  ॥ न्ब्स्_४३।५३ ॥  
एके तक्रेण तुष्यन्ति दधिदुग्धेन चापरे  ।  
तत्त्वज्ञा नैव तुष्यन्ति नवनीतघृतं विना  ॥ न्ब्स्_४३।५४ ॥  
यत्र क्वापि स्वपामीति जाता निद्रालुता मम  ।  
विस्तीर्णं शयनं प्राप्तं कोमलं ब्रह्म निर्मलम्  ॥ न्ब्स्_४३।५५ ॥  
दृश्यं बोधेन निर्घृष्टं तच्चिदाकारतां गतम्  ।  
यत्र यत्रैव पश्यामि स्वं रूपं तत्र दृश्यते  ॥ न्ब्स्_४३।५६ ॥  
यदेकोऽपि जनो गीर्णः स्तुवन्त्यजगरं जनाः  ।  
मां न स्तुवन्ति किं येन गीर्णा ब्रह्माण्डकोटयः  ॥ न्ब्स्_४३।५७ ॥  
मय्यसूया न कर्त्तव्या बहु जल्पामि यद्यपि  ।  
ब्रह्मास्मीति वदाम्येव श्रुतिर्मां नाभ्यसूयति  ॥ न्ब्स्_४३।५८ ॥  
सिंहासनं समाधिर्मे वेदान्ता मम वन्दिनः  ।  
मारितो मोहनामाऽरिर्मम राज्यमकण्टकम्  ॥ न्ब्स्_४३।५९ ॥  
दृष्टं चिदम्बरं नाम मया विस्तीर्णमम्बरम्  ।  
इदं जडाम्बरं शून्यमत्यल्पं यदपेक्षया  ॥ न्ब्स्_४३।६० ॥  
ईष्तमन्नं क्षुधार्त्तस्य कृपणस्य धनं प्रियम्  ।  
तृषितस्य जलं त्विष्टं चैतन्यं मम वल्लभम्  ॥ न्ब्स्_४३।६१ ॥  
रसायनप्रसङ्गेन गतं ताम्रमताम्रताम्  ।  
तथाऽस्माकमहङ्कारो निरहङ्कारतां गतः  ॥ न्ब्स्_४३।६२ ॥  
पूर्वमासीदहङ्कारो मम दुःखस्य कारणम्  ।  
रिपुरद्य मृतो दृष्टः परमानन्दकारणम्  ॥ न्ब्स्_४३।६३ ॥  
भोगेप्सूनां सभामध्ये भोक्ता कान्तो यथा युवा  ।  
मुमुक्षुणां तथा मध्ये राजते परमार्थवित्  ॥ न्ब्स्_४३।६४ ॥  
गृहकार्यप्रसक्ताऽपि भुक्तभोगेव कामिनी  ।  
मनसैव मनो नूनमानन्दयति योगवित्  ॥ न्ब्स्_४३।६५ ॥  
मुनिमानन्दितं दृष्ट्वा ग्रामीणो वक्ति तं मुहुः  ।  
त्वया यस्तु निधिः प्राप्तस्तं प्रदर्शय मामपि  ॥ न्ब्स्_४३।६६ ॥  
वञ्चकैर्विषयैस्तात वद के के न वञ्चिताः  ।  
गुरुभिः पुरुषव्याघ्रैर्नूनमेतेऽपि वञ्चिताः  ॥ न्ब्स्_४३।६७ ॥  
शीर्षे घटसहस्राम्भः पातयन्तु जडा जनाः  ।  
मौनमेवावलम्बेत शिवलिङ्गमिवात्मवित्  ॥ न्ब्स्_४३।६८ ॥  
सविचारास्तु गुरवो विरक्ता गुरुसत्तमाः  ।  
विचारेऽपि विरक्ता ये गुरूणां गुरवो हि ते  ॥ न्ब्स्_४३।६९ ॥  
दुस्त्यजान्विषयान्मूढो जिज्ञासुरपि मुञ्चति  ।  
विदां तद्रागदोषस्य त्यागे किमिव दुष्करम्  ॥ न्ब्स्_४३।७० ॥  
जायेत जातबोधानामपि सांसारिकी कथा  ।  
जागरे समनुप्राप्ते यथा स्वप्नकथा नृणाम्  ॥ न्ब्स्_४३।७१ ॥  
मोहेन विस्मृते दृश्ये सुषुप्तिरनुभूयते  ।  
बोधेन विस्मृते दृश्ये तुरीयमवशिष्यते  ॥ न्ब्स्_४३।७२ ॥  
दृश्यं चेत्स्याद्रविर्न स्यात्तम एकं तदा किल  ।  
रविश्चेत्स्याज्जगच्च स्याद्व्यवहारस्तदा किल  ॥ न्ब्स्_४३।७३ ॥  
रविरस्ति जगन्न स्याज्ज्योतिरेकं तदा किल  ।  
इति लोकस्थितिः पुत्र परमार्थगतिं शृणु  ॥ न्ब्स्_४३।७४ ॥  
नित्यो हि रविरस्माकं तस्य नाशो न विद्यते  ।  
तमोभूतेऽपि सकले तमःसाक्षी सदव्ययः  ॥ न्ब्स्_४३।७५ ॥  
रविरस्ति जगन्नास्ति समाधानवतो मुनेः  ।  
अनेन हेतुना साधो ज्योतिरेकं तदा किल  ॥ न्ब्स्_४३।७६ ॥  
रविरस्ति जगच्चास्ति व्यवहारावलोकिनः  ।  
रविर्नास्ति जगन्नास्ति तम एकं तदा किल  ॥ न्ब्स्_४३।७७ ॥  
प्रकाश्यापगमे पुत्र प्रकाशः किं प्रकाशयेत्  ।  
प्रकाश्यत्वविनाशेऽपि प्रकाशत्वमखण्डितम्  ॥ न्ब्स्_४३।७८ ॥  
आयातु यातु वा भानोः प्रकाश्यं निजहेतुभिः  ।  
न मम स्वप्रकाशस्य किञ्चिदायाति गच्छति  ॥ न्ब्स्_४३।७९ ॥  
  
[प्। ७१०-]  
  
मनोमहिमा  
किं बद्धमसि मुक्तं वा मनः पृच्छ महामुने  ।  
यदि बद्धमिति ब्रूयात्तर्हि बद्धोऽस्यसंशयः  ॥ न्ब्स्_४४।१ ॥  
किञ्चिन्मुक्तमिति ब्रूयात्किञ्चिन्मुक्तोऽसि मोहतः  ।  
यदि मुक्तमिति ब्रूयात्तर्हि मुक्तोऽसि मोहतः  ॥ न्ब्स्_४४।२ ॥  
बद्धेन मनसा बद्धो मुक्तो मुक्तेन चेतसा  ।  
न बद्धो न च मुक्तोऽयमिति वेदान्तनिर्णयः  ॥ न्ब्स्_४४।३ ॥  
स्फुरन्ति महिमानो ये यत्र यत्र जगत्त्रये  ।  
ते सर्वे मनसो धर्मा मनो हि महिमाऽऽश्रयम्  ॥ न्ब्स्_४४।४ ॥  
अणिमा महिमा चैव लघिमा गरिमा तथा  ।  
प्राप्तिः प्राकाम्यमीशित्वं वशित्वं मनसो गुणाः  ॥ न्ब्स्_४४।५ ॥   
मनो धनुर्मनो मौर्वी मन एव धनुर्धरः  ।  
मनो लक्ष्यं मनो वेधो मनो विद्धं विमुक्तये  ॥ न्ब्स्_४४।६ ॥  
मन एव मनुष्याणां कारणं बन्धमोक्षयोः  ।  
इतोऽधिकं तु किं वाच्यमद्वये तु स्थितं न तत्  ॥ न्ब्स्_४४।७ ॥  
  
[प्। ७१५-]  
  
चिच्चण्डीपशुघातनम्  
चित्ताहङ्कृतिबुद्धिमानसमयैर्युक्तं चतुर्भिः पदैश्छित्त्वाऽन्तःकरणं पशुं परशुना बोधेन तीक्ष्णेन यः  ।  
चिच्चण्डीचरणाम्बुजार्चनमनुप्राप्तः प्रसादं परं किञ्चित्रं चरणे लुठन्ति रभसात्तस्याखिलाः सिद्धयः  ॥ न्ब्स्_४५।१ ॥  
  
[प्। ७१७-]  
  
जीवन्मुक्त्यष्टादशी  
सङ्कल्पबद्धं सङ्कल्पाद्विमोच्यात्मानमात्मना  ।  
आत्मनाऽऽत्मनि सन्तुष्टः स्वात्मारामः स्वयं हरिः  ॥ न्ब्स्_४६।१ ॥  
स्वरूपमेव कैवल्यं संसारः शुद्धमूर्खता  ।  
अतिचित्रा गतिः पुत्र जीवन्मुक्तस्य या स्थितिः  ॥ न्ब्स्_४६।२ ॥  
जीवन्मुक्तिसुखप्राप्त्यै स्वीकृतं जन्म लीलया  ।  
आत्मना नित्यमुक्तेन न तु संसारकाम्यया  ॥ न्ब्स्_४६।३ ॥  
यदि न स्यादविद्याऽऽख्यमिदं कपटनाटकम्  ।  
कथं लभेत विश्वात्मा जीवन्मुक्तिमहोत्सवम्  ॥ न्ब्स्_४६।४ ॥  
अद्वैतं न सदेहेऽस्ति विदेहे द्वैतमस्ति न  ।  
जीवन्मुक्तस्य नान्यस्य द्वैताद्वैतमहोत्सवः  ॥ न्ब्स्_४६।५ ॥  
सदेहे न विदेहत्वं विदेहे न सदेहता  ।  
सदेहत्वं विदेहत्वं जीवन्मुक्ते प्रवर्त्तते  ॥ न्ब्स्_४६।६ ॥  
सदेहस्य विदेहत्वं यदि न स्यात्तदा वद  ।  
जनकस्य सदेहस्य कथं प्रोक्ता विदेहता  ॥ न्ब्स्_४६।७ ॥  
विदेहस्य सदेहत्वं यदि न स्यात्तदा वद  ।  
जनकस्य विदेहस्य कथं प्रोक्ता सदेहता  ॥ न्ब्स्_४६।८ ॥  
विमुक्तिर्निश्चिता शास्त्रे जीवन्मुक्तिः सुनिश्चिता  ।  
जीवन्मुक्तत्वमप्राप्य न विदेहविमुक्तता  ॥ न्ब्स्_४६।९ ॥  
ज्ञानं विना न कैवल्यं न मृतो ज्ञानवान्भवेत्  ।  
जीवतो ज्ञानलाभः स्यात्सा जीवन्मुक्तिरक्षता  ॥ न्ब्स्_४६।१० ॥  
जीवन्मुक्तिसुखं स्वल्पकालं किं तेन चेच्छृणु  ।  
ब्रह्मलोके विराजन्ते कथं ते सनकादयः  ॥ न्ब्स्_४६।११ ॥  
तस्मादीश्वरलीलेयं काचिदीश्वररूपिणी  ।  
जीवन्मुक्तिर्महामुक्तेः सम्प्रदायप्रवर्त्तिनी  ॥ न्ब्स्_४६।१२ ॥  
यस्यां खेलन्ति मुनयो नारदाद्या निरन्तरम्  ।  
ज्ञानिभिर्याऽनुभूतैव सा जीवन्मुक्तिरक्षता  ॥ न्ब्स्_४६।१३ ॥  
चित्तविक्षेपकर्त्तारं विहारं तु विहाय ये  ।  
स्थिता निर्वाणनिष्ठायां त एव सनकादयः  ॥ न्ब्स्_४६।१४ ॥  
अन्तर्बोधमया लोके व्यवहारपरा इव  ।  
ये स्थिता निजनिष्ठायां त एव जनकादयः  ॥ न्ब्स्_४६।१५ ॥  
गृहं वास्तु वनं वाऽस्तु येषां निष्ठा न वर्तते  ।  
सनकादिषु नैवैते न च ते जनकादिषु  ॥ न्ब्स्_४६।१६ ॥  
अन्तःसारा हि गुरवः स्वल्पवाचाऽमृतप्रदाः  ।  
मन्द्रं मन्द्रं हि गर्जन्ति प्रावृषेण्याः पयोधराः  ॥ न्ब्स्_४६।१७ ॥  
सदैवाध्ययनीयेयं भावनीया सदैव हि  ।  
जीवन्मुक्तिपदप्राप्त्यै जीवन्मुक्तिचतुर्दशी  ॥ न्ब्स्_४६।१८ ॥  
  
[प्। ७२८-]  
  
ज्ञानिगजगर्जनम्  ।  
आयान्ति तत्र विलसन्ति वसन्ति च द्रगुड्डीय यान्ति च कुलानि विहङ्गमानाम्।  
भावास्तथा मयि समा विषमा विचित्रा देवालयाग्रमिव केवलमस्मि नित्यः  ॥ न्ब्स्_४७।१ ॥  
उन्मज्ज्य मज्जति जगन्मयि दैवयोगादुच्चावचा न गणिता अपि ते तरङ्गाः  ।  
निष्ठां गतः स्वमहिमन्यचलप्रतिष्ठे तिष्ठामि सागर इव स्वरसादपारः  ॥ न्ब्स्_४७।२ ॥  
जन्मादयो वनचराः प्रवहन्तु कामं घर्षन्तु कुम्भमभितो मयि वृत्तिनागाः  ।  
अस्मिन्युगे परयुगे च युगान्तरे वा तिष्ठामि निश्चलतया गिरिराजतुल्यः  ॥ न्ब्स्_४७।३ ॥  
नीचैर्निपातितविमोहमहीधरस्य विन्ध्यस्य मूर्धनि पदं विनिधाय सम्यक्  ।   
इष्टां दिशं प्रतिगतः पुनरागतो न स्वच्छन्दमेव विहरामि तदस्म्यगस्त्यः  ॥ न्ब्स्_४७।४ ॥  
दृष्टो मयाऽद्य विगलद्वदनप्रसादः कश्चित्तृतीयपदतः पतितः पृथिव्याम् ।  
तन्मे मतिः समुदियाय परावरज्ञा स्वर्गस्तु हन्त नरकादपि दुर्विपाकः  ॥ न्ब्स्_४७।५ ॥  
आरुह्य तुङ्गपदवीं पतितादनार्यान्नारूढ एव हि वरं प्रकृतौ स्थितो यः  ।   
अङ्गानि हन्त किल तस्य न चूर्णितानि खेदो न चेतसि न वा परिहासपीडा  ॥ न्ब्स्_४७।६ ॥  
नाडीं प्रविश्य यदि जीवति भीतभीतः प्रान्ते च खादति मृतिश्चिरजीवनं किम् ।  
देहस्वभावरहितः परमात्मभावे तिष्ठन्मृतिं जयति चेच्चिरजीवनं तत् ॥ न्ब्स्_४७।७ ॥  
आलोकितानि च मतानि मुनीश्वराणामालोकिताश्च बहवो बहुसिद्धमार्गाः  ।  
अद्यापि तं मलिनभावमपास्य दूरं सिद्धिस्तु किं न यदि सिध्यति नित्यसिद्धः ॥ न्ब्स्_४७।८ ॥  
अङ्गं प्रसार्य पतितः खलु चित्स्वरूपे निद्रालुतां गत इति प्रविनष्टचेष्टः  ।   
विन्ध्यस्य योजनशतायतिका शिलेव नैव ह्रसामि न च वृद्धिमुपैमि पूर्णः  ॥ न्ब्स्_४७।९ ॥  
परिलसति पिता मे सर्वलोकस्य राजा धृतिमतिबलहेतुर्यौवनं मे नवीनम्  ।  
इयमपि च सुबुद्धिः काचिदूढा वराङ्गी सुखमधिकमतः किं मत्परो नास्ति धन्यः  ॥ न्ब्स्_४७।१० ॥  
समरसपदचिन्ताऽनन्तसन्तोषवन्तः क्षणसुखकणतृष्णातन्तुमन्तर्विमुच्य ।  
निजसुखनिधिविद्याराजसिंहासनस्था वयमिह कलयामः कालमालम्ब्य देहम्  ॥ न्ब्स्_४७।११ ॥  
कति कति न हि जीवा देवराजादयोऽमी पदपतनहताशाः संसृतौ संसरन्ति  ।  
गुरुपदमवलम्ब्य ब्रह्मविद्यातरिस्था अधिगतपरपारास्ते वयं धन्यधन्याः  ॥ न्ब्स्_४७।१२ ॥  
व्योम व्योमचरैर्न लिप्तमपि यत्तत्सर्वदा नीरसं क्षीराब्धिः सरसोऽपि वृद्धिमधिकां लब्ध्वा पुनर्मुञ्चति  ।  
हेमाद्रिर्जनको मुदामपि मुदां नैवाश्रयो नीरसो न क्षीणो न च नैव मोदरहितोऽहं तत्तुला नास्ति मे  ॥ न्ब्स्_४७।१३ ॥  
सायं प्रातरनेकरङ्गमपि तन्नानेकरङ्गाश्रयं यान्त्यायान्ति पयांसि तत्र न पयोरेखाऽपि दृष्टा क्वचित्  ।  
सज्ञानेन मया विगाह्य तदहो दृष्टं नभो निर्मलम् नीलं नीलमिति प्रथैव नभसो मिथ्या नभोनीलिमा  ॥ न्ब्स्_४७।१४ ॥  
रूप्ये रूप्यमतिः कृता कृतधिया रङ्गे पुनर्दुर्धिया सत्यं द्वावपि संस्थितौ निजधिया स्वे निश्चये निश्चले  ।  
एकस्यैव दरिद्रता व्यपगता तस्थौ द्वितीयस्तथा सञ्जाते क्रयविक्रयव्ययविधौ व्यक्तो विशेषस्तयोः  ॥ न्ब्स्_४७।१५ ॥  
निम्ना नूनमुदन्वतः स्थितिरियं कल्लोलिनी चेत्कृता विक्षिप्तेन कुतश्चिदागतवता विन्ध्याटवीवायुना  ।  
तत्किं नायमपां निधिः किमथवा स्थानादसौ चालितः किन्तु प्रत्युत तादृशोऽपि महिमा विख्यापितो वारिधेः  ॥ न्ब्स्_४७।१६ ॥  
माधुर्यं च पयस्त्वमाश्रितवता तुच्छे दधित्वाम्लते रूपे सम्प्रति बिभ्रता तु पयसा सर्वं यशो हारितम्  ।  
ग्रैवेयत्वमथाङ्गदत्वमथ च क्षुद्रत्वमक्षुद्रतां पर्यायैर्भजतः स्वभामजहतो हेम्नस्तु नास्ति क्षतिः  ॥ न्ब्स्_४७।१७ ॥  
न हि न हि चतुरास्ते यैर्न बुद्धं विशुद्धं न हि न हि कृतिनस्ते ये न पारं प्रयाताः  ।  
न हि न हि तु कुलीना यैर्न तत्त्वं विविक्तं न हि न हि मुनयस्ते यैर्धृता लोभवार्ता  ॥ न्ब्स्_४७।१८ ॥  
हेऽहङ्कृते तव न कृत्यमिहास्ति किञ्चिल्लीना भव स्वमहिमन्यचलप्रतिष्ठे  ।  
चेतस्त्वमेहि परमं स्वसुखाब्धिमन्तः सोढुं न शक्नुम इमास्तव दुष्टवृत्तीः  ॥ न्ब्स्_४७।१९ ॥  
आयान्ति नैव सुत तत्र मनोविकारा आयान्ति चेदिह विचारय जोषमास्यम् ।  
त्वं चापि मन्दमिह सञ्चर मुञ्च मोहं सोऽहम्पदे सुखनिधौ यदि ते मनीषा ॥ न्ब्स्_४७।२० ॥  
तीव्रं तमः समय एष निशीथनामा देशोऽपि चौरबहुलः शिथिला च भित्तिः  ।  
इत्थं स्थिते निजधनं प्रति सावधानो जागर्त्ति चेद्गृहपतिर्विफला हि चौराः  ॥ न्ब्स्_४७।२१ ॥  
भूपालकैर्निशितशास्त्रधरैरुदारैर्दुष्टं मृगं शमयितुं मृगया विधेया ।  
दुष्टो मृगो न निहतो निहतास्तदन्ये व्यर्थस्य तत्क्षितिपतेर्वद कः प्रभावः  ॥ न्ब्स्_४७।२२ ॥  
इष्टे नष्टे नश्वरे त्यक्तभोगः सञ्जातालम्प्रत्ययो वीतरागः  ।  
तां तां कक्षां स्वैरमभ्येति सूक्ष्मां यां यामन्ते साधकाः साधयन्ति  ॥ न्ब्स्_४७।२३ ॥  
हृदि यदि सविचारास्तर्हि सम्यक्प्रचारा गतिमनुगतिभाजः केवलं दुःखभाजः  ।  
परिकलय यदन्धैर्नीयमाना इवान्धा युगपदपि समेता अन्धकूपे पतन्ति  ॥ न्ब्स्_४७।२४ ॥  
एकः प्राह पठेति मां तदितरः प्राहाट दूराटवीमन्यः प्राह समेधयाग्निमपरः प्राहार्कमालोकय  ।  
स्विष्टेप्सुं प्रति मां वचो गुरुजनैरुक्तं त्वमेवासि तत्स्विष्टाप्तेर्मम घूर्णितेऽपि नयने अन्धा न पश्यन्त्यमी  ॥ न्ब्स्_४७।२५ ॥   
येषां वज्रदृढं कपोलमथवा जिह्वा वितस्त्यायता ख्यात्त्यर्थं कलहाय पुस्तकपिशाचानां कथा तिष्ठतु  ।  
मां पृच्छाच्छमते कथं विलसति ध्यानं कथं धारणा को भावः स्वरसेन केन विधिना चेतः परे लीयते  ॥ न्ब्स्_४७।२६ ॥  
जिह्वे देवि गृहाण मौनमधुना भूयस्त्वया जल्पितं प्रत्यग्वस्तुनि निष्ठिता यदि मतिस्तत्किं प्रलापास्तव  ।  
स्वच्छन्दोपरमामृताब्धिलहरीलावण्यलग्ने हृदि प्रायः कर्कशतां गताऽसि कुटिले तस्मान्न मे रोचसे  ॥ न्ब्स्_४७।२७ ॥  
सम्पूर्णं जगदेव नन्दनवनं सर्वेऽपि कल्पद्रुमा गाङ्गं वारि समस्तवारिनिचयाः पुण्याः समस्ताः क्रियाः  ।  
वाचः प्राकृतसंस्कृताः श्रुतिगिरो वाराणसी मेदिनी सर्वैव स्थितिरस्य मुक्तिपदवी दृष्टे परे ब्रह्मणि  ॥ न्ब्स्_४७।२८ ॥  
ओतं प्रोतमिदं विचित्रमखिलं यस्मिञ्जगद्वर्त्तते यत्रोदेति विलीयते पुनरिदं तोये तरङ्गादिवत्  ।  
तच्चेतो मयि लीयते प्रतिदिनं मय्येव तज्जायते मह्यं तर्हि वदन्तु हे लयविदः सोऽहं तु लीये क्व नु  ॥ न्ब्स्_४७।२९ ॥  
बाला श्वश्रूजननियमिता देहलीदत्तदृष्टिर्दीर्घं चक्षुः किरति वदने यौवनालङ्कृतस्य  ।  
युक्तस्यैवं न चलति ततो भ्रूतटे दत्तदृष्टेश्चेतोवृत्तिः स्फुरति पुरुषे मोक्षलक्ष्मीनिवासे  ॥ न्ब्स्_४७।३० ॥  
पर्यन्तै रहितस्य यस्य महती गम्भीरता तादृशी मग्ना यत्र विभान्ति नो अगणिता ब्रह्माण्डमृत्पिण्डिकाः  ।  
यादृक्तस्य चिदर्णवस्य सुरसो यादृक्स्वरूपं महत्तत्कस्मै कथयामि कस्य विषयः को वाऽस्य वक्ता भवेत्  ॥ न्ब्स्_४७।३१ ॥  
आख्यास्यामि रमावरस्य पुरतो गौरीवरस्याथवा शब्दब्रह्ममयीवरस्य पुरतस्त्वअस्य कस्यापि न  ।  
प्रह्लादप्रवणं प्रकाशपरमं संवेदितं संविदा शान्ते चेतसि यत्कुतूहलमये निर्जिह्ममुज्जृम्भितम्  ॥ न्ब्स्_४७।३२ ॥  
तृष्णाभिर्गलितं क्षमाभिरुदितं प्रज्ञाभिरुन्मीलितं मोहैरस्तमितं भ्रमैः प्रचलितं द्वन्द्वैश्च दूरं गतम्  ।  
बोधैरुल्लसितं सुखैर्विलसितं सम्मीलितं संशयैः स्वं धाम स्फुरितं यदैव मुनिना निर्मायमालोकितम्  ॥ न्ब्स्_४७।३३ ॥  
पूर्वं नाम किमन्तरं समभवद्यन्नेदमालोकितं किं वा कारणमस्ति जातमधुना येनेदमालोक्यते  ।  
इत्थं विस्मयवन्मनो हि विदुषां विज्ञाननिद्राघने तत्रानन्दवने मुनीन्द्रसदने लीनं परब्रह्मणि  ॥ न्ब्स्_४७।३४ ॥  
शुद्धे बोधे स्फुरति परितः क्षालिता वासनाङ्काः क्षीणं चित्तं विरतिरुदिता कर्मपाशा विशीर्णाः  ।  
भग्नो भेदः सुखमधिगतं कल्पना दूरमुक्ता दृष्टे तत्त्वे करबदरवन्नास्ति कर्त्तव्यशेषः  ॥ न्ब्स्_४७।३५ ॥  
  
[प्। ७७६-]  
  
नरहरिषट्कम्  
नाम्नैव नो नरहरेर्हि विदीर्यतेऽसौ दुष्टो हिरण्यकशिपुर्नितरां बलिष्ठः ।  
तस्मात्त्वया नृहरिरूपधरेण चित्त मोहो हिरण्यकशिपुस्तु विदारणीयः ॥ न्ब्स्_४८।१ ॥  
इन्द्रस्य राज्यमपि सम्प्रतिलभ्य लुब्धस्तृष्णामयो निजरिपुर्न जगाम तृप्तिम् ।  
अस्याधुना प्रलय एव हितं ममेति प्रज्ञात्मना नृहरिणा प्रलयं प्रणीतः ॥ न्ब्स्_४८।२ ॥  
वक्षो हिरण्यकशिपोः किल वज्रसारं शस्त्राणि तत्र सकलान्यपि कुण्ठितानि ।  
तादृक्पुनस्तव नखैर्नृहरे विदीर्णमत्यद्भुतो भवत एष नखप्रभावः ॥ न्ब्स्_४८।३ ॥  
अध्यात्मदृष्टि हृदयं हृदयाग्रसंस्थं तेजोमयोऽरिमनयन्नृहरिस्तमस्तम् ।  
कष्टं समस्तमपि नष्टदशां प्रयातं प्रह्लाद एव परमं महिमानमाप ॥ न्ब्स्_४८।४ ॥  
नान्तस्तु नापि च बहिर्न दिवा न रात्रौ नार्द्रेण शुष्कवपुषा च न मार्यते यः ।  
नायं नरेण न मृगेण निपातनीयस्तादृग्रिपुं नरहरिर्हतवान्विचित्रम् ॥ न्ब्स्_४८।५ ॥  
सर्वत्रैव सदा स्थितो नरहरिर्यत्स्थावरे जङ्गमे दैवाद्व्यक्तिमुपागतः पुनरसौ पाषाणपिण्डेऽपि यत् ।  
नास्तित्वं गमितो हिरण्यकशिपुस्तादृक्प्रपञ्चाश्रयः तत्सर्वं किल कौतुकं निजजनप्रह्लादहेतोः कृतम् ॥ न्ब्स्_४८।६ ॥  
जित्वेन्द्रियरिपुषट्कं हृदि गायति वारषट्कं चेत् ।  
एतन्नरहरिषट्कं विकारषट्कं निवारयति ॥ न्ब्स्_४८।७ ॥  
  
[प्। ७८८-]  
  
उन्मत्तप्रलापशतकम्  ।   
शुद्धबोधसुधास्वादी प्रलपामि प्रमत्तवत्  ।  
तत्प्रलापनिगूढार्थं शोधयन्तु सतां धियः  ॥ न्ब्स्_४९।१ ॥  
कामः क्रोधश्च लोभश्च मोहश्च मदमत्सरौ  ।  
संसारतारका यद्वत्तथा तद्विवृतिं शृणु  ॥ न्ब्स्_४९।२ ॥  
विश्रान्तिसुन्दरीसङ्गरतिलावण्यलम्पटाः  ।  
एकान्तलीलाचतुराः कामिनो मुक्तिगामिनः  ॥ न्ब्स्_४९।३ ॥  
यद्बलान्मोहदैत्यस्य योगी नरहरिः स्वयम्  ।  
वक्षो विदारयाञ्चक्रे स क्रोधो मुक्तिसाधनम्  ॥ न्ब्स्_४९।४ ॥  
भ्रुकुटीकुटिलं यस्य मुखमीक्षितुमक्षमाः  ।  
कामलोभादयो भावाः स द्वेषी केशवप्रियः  ॥ न्ब्स्_४९।५ ॥  
शाश्वते सुप्रसन्नानां नश्वरे भृकुटीभृताम्  ।  
रागद्वेषवतां तात मुक्तिः करतले स्थिता  ॥ न्ब्स्_४९।६ ॥  
मनःकाचमणिं दत्त्वा ज्ञानचिन्तामणिं मुनिः  ।  
क्रीणाति येन लोभेन स लोभो मुक्तिसाधनम्  ॥ न्ब्स्_४९।७ ॥  
येन वर्णाश्रमाचारदेहभोगधनादिकम्  ।  
विस्मरन्ति चितः प्रेम्णा स मोहः परमं पदम्  ॥ न्ब्स्_४९।८ ॥  
मत्तो नान्यत्परं किञ्चिदहमेव महेश्वरः  ।  
अहमेवोत्तमश्चेति मदो मुक्तिप्रदो मतः  ॥ न्ब्स्_४९।८* ॥  
दृश्योत्कर्षं न सहते ज्ञानोत्कर्षबलात्तु यः  ।  
स तु सम्वत्सरशतं ज्येष्ठो निर्मत्सरान्मुनेः  ॥ न्ब्स्_४९।९ ॥  
क्षणं न क्षमते यस्तु बाह्यस्फुरणमक्षमी  ।  
तद्वामचरणाङ्गुष्ठे निबद्धाः क्षमिणां गुणाः  ॥ न्ब्स्_४९।१० ॥  
कामादयो महाधूर्त्ता धूर्त्तितं यैर्जगत्त्रयम्  ।  
तान्धूर्त्तयति यो युक्त्या स धूर्तो धूर्जटिप्रियः  ॥ न्ब्स्_४९।११ ॥  
यो लालयति लोभादीनन्तर्मूलानि कृन्तति  ।  
बहिरन्योऽन्य एवान्तर्मुक्तिमेति कपट्यसौ  ॥ न्ब्स्_४९।१२ ॥  
गुणात्मकेषु सर्वेषु दोषमेवान्तरात्मनः  ।  
कर्णे जपति यो नित्यं पिशुनोऽसौ विमुक्तिभाक्  ॥ न्ब्स्_४९।१३ ॥  
परापवाद एवास्ति हृदये यस्य सर्वदा  ।  
परां गतिं गतो दृष्टः स मया मुनिशेखरः  ॥ न्ब्स्_४९।१४ ॥  
मिथ्यैवेदं जगत्सर्वमिति निश्चितचेतसाम्  ।  
स मिथ्यावादिनां लोको दुर्लभः सत्यवादिनः  ॥ न्ब्स्_४९।१५ ॥  
नैव किञ्चित्करोमीति यः सदाचारवर्जितः  ।  
आचारिणो न गच्छन्ति तस्यानाचारिणो गतिम्  ॥ न्ब्स्_४९।१६ ॥  
पूर्वं यानि च मित्राणि विचारादीनि तान्यपि  ।  
विहाय तत्परं यातो मित्रद्रोही स मुच्यते  ॥ न्ब्स्_४९।१७ ॥  
पञ्चभूतात्मकं विश्वं निर्मितं येन मायया  ।  
स एव हि मया दृष्टो मायावी मुक्तिभाजनम्  ॥ न्ब्स्_४९।१८ ॥  
स्वेच्छयैव कृतं विश्वं स्वेच्छयैव निहन्ति यः  ।  
कृतज्ञादपि पूज्योऽसौ कृतघ्नो मोक्षमश्नुते  ॥ न्ब्स्_४९।१९ ॥  
आश्चर्यं योऽभिमन्येत जीव आत्मानमीश्वरम्  ।  
सोऽभिमानी गतिं याति निरहङ्कारदुर्लभाम्  ॥ न्ब्स्_४९।२० ॥  
गुणेषु दोषं पश्यन्तो विश्वमात्रविनिन्दकाः  ।  
आत्मस्तुतिपरा यान्ति नित्यं वैकुण्ठमन्दिरम्  ॥ न्ब्स्_४९।२१ ॥  
बुद्ध्वाऽपि शुद्धमात्मानं व्यावहारिकलोकवत्  ।  
करोति न करोमीति दम्भकृच्छम्भुवल्लभः  ॥ न्ब्स्_४९।२२ ॥  
बोधखङ्गेन तीक्ष्णेन मोहाहङ्कारदुर्धियाम्  ।  
घातकः पातकं हन्ति पूर्वजन्मशतार्जितम्  ॥ न्ब्स्_४९।२३ ॥  
अहङ्कारं हरिरहं ब्रह्मैवाहमहं शिवः ।  
इति विश्वास्य हन्तारः पुण्या विश्वस्तघातकाः  ॥ न्ब्स्_४९।२४ ॥  
मुक्तो विधिनिषेधाभ्यां निश्चिन्तः स्वेच्छया चरन्  ।  
कर्मठानामपाङ्क्तेयः सोऽस्माकं पङ्क्तिपावनः  ॥ न्ब्स्_४९।२५ ॥  
निन्दितावभिनिर्मुक्ताभ्युदितौ यौ तु तौ हि नः  ।  
पूतौ कर्माभिनिर्मुक्तोऽभ्युदितश्च चितौ सदा  ॥ न्ब्स्_४९।२६ ॥  
दत्त्वा द्वारि कपाटं यः खण्डलड्डुकवन्मुनिः  ।  
एकाकी मिष्टमश्नाति स याति परमां गतिम् ॥ न्ब्स्_४९।२७ ॥  
ज्ञानकर्मेन्द्रियगणो निरुद्ध्य निजमन्दिरे  ।  
पङ्क्तीकृत्य हतो येन सोऽस्माकं  पङ्क्तिपावनः  ॥ न्ब्स्_४९।२८ ॥  
पश्य संसारनाशार्थमात्मनाशं सहन्ति ये  ।  
संसारद्वेषिणां तेषां मुक्तिः शास्त्रेषु वर्णिता  ॥ न्ब्स्_४९।२९ ॥  
अहं ममेति सर्वस्वं बोधद्यूतेषु हारितम्  ।  
येनासौ मुक्तिभाक्प्रोक्तो बृहदारण्यकश्रुतौ  ॥ न्ब्स्_४९।३० ॥  
दीनेन्द्रियमृगेष्वेव दया यस्य न विद्यते  ।  
स एव देवकीसूनोर्दीनबन्धोरतिप्रियः  ॥ न्ब्स्_४९।३१ ॥  
आत्मभोगरतो राजा यस्तु नावेक्षते पुरीम्  ।  
लिप्यते न स पापेन प्रमाणं मुण्डकश्रुतिः  ॥ न्ब्स्_४९।३२ ॥  
ज्ञानवैराग्यपाशेन हतो येन मनोधनी  ।  
यः स्यादेवंविधः पाशी तस्य काशी पदे पदे  ॥ न्ब्स्_४९।३३ ॥  
गङ्गायमुनयोर्मध्ये बालरण्डां तपस्विनीम्  ।  
बलात्कारेण यो भुङ्क्ते स रण्डाव्यसनी शुचिः  ॥ न्ब्स्_४९।३४ ॥  
बोधदावाग्निना दग्धं येन द्वैतवनं घनम्  ।  
अतिपुण्यां गतिं याति स हि दावाग्निदायकः  ॥ न्ब्स्_४९।३५ ॥  
गृहे स्थितानामपि यो गवां ग्रासं ददाति न  ।  
आचरत्यात्मनः पुष्टिं सर्वपापैः प्रमुच्यते  ॥ न्ब्स्_४९।३६ ॥  
रसाः सर्वेऽपि विक्रीता धर्माधर्ममजानता  ।  
ग्रन्थौ बद्धं बोधधनं स धन्यो रसविक्रयी  ॥ न्ब्स्_४९।३७ ॥  
अन्तर्याम्यात्मना येन रचितो वर्णसङ्करः  ।  
स्वयं शङ्कर एवासौ वर्णितो वर्णसङ्करी  ॥ न्ब्स्_४९।३८ ॥  
येन वेदाः समभ्यस्य विदित्वाऽर्थं स्वचिन्तया  ।  
प्लाविताः सह वेदान्तैर्वेदप्लावी स मुच्यते  ॥ न्ब्स्_४९।३९ ॥  
शिवे निवेदितं सर्वं शिवनिर्माल्यतां गतम्  ।  
तद्भुनक्ति पवित्रात्मा शिवनिर्माल्यभोजनः  ॥ न्ब्स्_४९।४० ॥  
ब्रह्मचर्यं गतो भुङ्क्ते सर्वा नगरनायिकाः  ।  
लिप्यते न स पापेन चित्रं वेदान्तदर्शनम्  ॥ न्ब्स्_४९।४१ ॥  
योगिनामवधूतानां शुकादीनां मुखाच्च्युतम्  ।  
किञ्चिदुच्छिष्टमास्वाद्य मुच्येदुच्छिष्टभोजनः  ॥ न्ब्स्_४९।४२ ॥  
ब्रह्म जानाति तस्यैव ब्राह्मणस्य स्वचेतसः  ।  
वृत्तिलोपः कृतो येन स धन्यो वृत्तिलोपकृत्  ॥ न्ब्स्_४९।४३ ॥  
यस्तु वृन्ताकदग्धान्नं कलञ्जादि यदृच्छया  ।  
लब्धमश्नाति हि मुनिस्तस्यादूरतरो हरिः  ॥ न्ब्स्_४९।४४ ॥  
भृगवे वरुणेनोक्ता ब्रह्मविद्या तु वारुणी  ।  
तद्वारुणीरसास्वादमत्तानामुत्तमा गतिः  ॥ न्ब्स्_४९।४५ ॥  
पराग्वृत्तिं परित्यज्य या प्रत्यक्सा तु वारुणी  ।  
तदभ्यासरतानां च न दूरे परमं पदम्  ॥ न्ब्स्_४९।४६ ॥  
सुन्दरीं वीक्ष्य चित्कान्तामिन्द्रियेश्वरमिन्द्रियम्  ।  
मानसं स्खलितं येषां ते मुक्ता अजितेन्द्रियाः  ॥ न्ब्स्_४९।४७ ॥  
योगभूमिं समारुह्य गम्भीरे ब्रह्मसागरे  ।  
पश्चान्निपतितो लीन आरूढपतितः शुचिः  ॥ न्ब्स्_४९।४८ ॥  
चिद्विद्याकर्मनाशायां नद्यां स्नानं मया कृतम्  ।  
कर्मनाशाजलस्पर्शात्कर्मबन्धो निवर्त्तते  ॥ न्ब्स्_४९।४९ ॥  
अङ्गवङ्गकलिङ्गेषु सौराष्ट्रमगधेषु च  ।  
सर्वत्र परिपूर्णोऽहं पुनः संस्कारवर्जितः  ॥ न्ब्स्_४९।५० ॥  
निजं गृहं परित्यज्य रमते परमन्दिरे  ।  
स गृहस्थो गतिं गच्छेत्परामिति विदां मतम्  ॥ न्ब्स्_४९।५१ ॥  
आत्मनः सुखलोभेन सुकृतं येन हारितम्  ।  
स एव सुकृती शेषः सुकृत्यपि हि दुष्कृती  ॥ न्ब्स्_४९।५२ ॥  
अज्ञानमेव विज्ञानमविवेको विवेकिता  ।  
सर्वात्मकत्वं कैवल्यं येषां ते सिद्धसत्तमाः  ॥ न्ब्स्_४९।५३ ॥  
बोधो यदवधानेन तन्मनो नाशयन्ति ये  ।  
विपरीतकृतां तेषां मुक्तिरित्याह शङ्करः  ॥ न्ब्स्_४९।५४ ॥  
वेदान्तपाठरूपेण स्वधर्माः कीर्त्तिता मया  ।  
स्वधर्मकीर्त्तनादेव सायुज्यं पदमर्जितम्  ॥ न्ब्स्_४९।५५ ॥  
द्विभार्यो ब्राह्मणो यस्तु त्यजेत्पूर्वां पतिव्रताम्  ।  
परस्या गुणलोभेन स याति परमां गतिम्  ॥ न्ब्स्_४९।५६ ॥  
एतस्य विवरणम्  
प्रवृत्तिश्च निवृत्तिश्च द्वेभार्ये वेदबोधिते  ।  
प्रथमा कर्मनिष्ठा स्याद्ब्रह्मनिष्ठा तथाऽपरा  ॥ न्ब्स्_४९।५७ ॥  
कर्कशा रसिका चेति तयोर्नामान्तरं क्रमात्  ।  
कर्कशा कर्मकाण्डस्था रसिका ब्रह्मवादिनी  ॥ न्ब्स्_४९।५८ ॥  
कर्कशा रसिका चेति यद्यपि द्वे पतिव्रते  ।  
रसिका स्वपतिं भुङ्क्ते कर्कशा कष्टभागिनी  ॥ न्ब्स्_४९।५९ ॥  
कर्मनिष्ठा तु दासीव गृहकर्मरता सदा  ।  
ज्ञाननिष्ठा महाराज्ञी राजसिंहासने स्थिता  ॥ न्ब्स्_४९।६० ॥  
पतिहेतोर्दिवा नक्तं गृहकर्म करोतु सा  ।  
पतिं नालिङ्ग्य निद्राति कथं सौभाग्यभागिनी  ॥ न्ब्स्_४९।६१ ॥  
रसरीतिं न जानाति कर्कशा कर्मवादिनी  ।  
पतिव्रता स्वभावेन भर्त्तारं स्तौति केवलम्  ॥ न्ब्स्_४९।६२ ॥  
ज्ञाननिष्ठा तु रसिका तत्तत्संस्कारलक्षणैः  ।  
आनन्दयति भर्त्तारं तमेवाश्लिष्य खेलति  ॥ न्ब्स्_४९।६३ ॥  
आसने शयने याने भोजने सा तदन्विता  ।  
क्षणं न तिष्ठति स्वामी तां विना रसलालसः  ॥ न्ब्स्_४९।६४ ॥  
यस्तु जानाति चातुर्यान्महदन्तरमेनयोः  ।  
स कथं तत्र मूढायां रमेत किमु तत्सुखम्  ॥ न्ब्स्_४९।६५ ॥  
यस्तु कश्चिन्महामूढः पामरः पशुधर्मवान्  ।  
कर्कशायां रमते रसिकां च न विन्दति  ॥ न्ब्स्_४९।६६ ॥  
तस्यां च दुःखमाप्नोति प्रत्यहं कलहायते  ।  
भूयस्तामेव भजते दौर्भाग्यं तस्य तादृशम्  ॥ न्ब्स्_४९।६७ ॥  
अत्र द्विभार्यशास्त्रार्थे विषयोऽयं व्यवस्थितः  ।  
निवृत्तिवनितां त्यक्त्वा प्रवृत्तो नरकं व्रजेत्  ॥ न्ब्स्_४९।६८ ॥  
प्रवृत्तिवनितां त्यक्त्वा निवृत्तो मोक्षमश्नुते  ।  
विषमोऽप्येष शास्त्रार्थः प्रमाणं व्यासवाक्यतः  ॥ न्ब्स्_४९।६९ ॥  
इति प्रवृत्तिनिवृत्तिशास्त्रविवरणम्  ।  
  
अथान्यदपि  ।  
एको विष्णुर्महद्भूतं व्यासेनोक्तं लगेद्यदि  ।  
तन्महाभूतसञ्चारे न दूरे परमं पदम्  ॥ न्ब्स्_४९।७० ॥  
डाकिनीसिद्धमन्त्रोऽयं ब्रह्मास्मीत्यक्षरात्मकः  ।  
भावनामात्रतो यस्य सद्यस्तद्रूपतां व्रजेत्  ॥ न्ब्स्_४९।७१ ॥  
गुरुशास्त्रप्रसादेन सम्प्राप्य परमं पदम्  ।  
ममैवेदं मया प्राप्तमिति प्राह स उत्तमः  ॥ न्ब्स्_४९।७२ ॥  
यत्तु जन्मशताभ्यस्तविज्ञानैरपि वस्तुतः  ।  
न किञ्चिदपि सम्प्राप्तं तस्य प्राप्तिर्महीयसी  ॥ न्ब्स्_४९।७३ ॥  
अणीयसो महीयस्त्वं नेदीयस्त्वं दवीयसः  ।  
परस्य निजरूपत्वं यत्प्रत्येति प्रमा हि सा  ॥ न्ब्स्_४९।७४ ॥  
यद्दृश्यते तत्तु मिथ्या तत्सत्यं यन्न दृश्यते  ।  
एतत्प्रामाणिकत्वं हि महोपनिषदां मतम्  ॥ न्ब्स्_४९।७५ ॥  
विचित्रा यस्य रचना समस्ता भाति  नीरसा  ।  
जीवन्मृतकतुल्योऽसौ जीवन्मुक्तः श्रुतौ स्तुतः  ॥ न्ब्स्_४९।७६ ॥  
स्वयमेव प्रकाशेत दीपः शून्यालये यथा  ।  
तस्य व्यर्थप्रकाशस्य सार्थकं जन्म वर्णितम्  ॥ न्ब्स्_४९।७७ ॥  
न बोधयति भावानामात्मनो भेदमण्वपि  ।  
अबोधदीप एवायमस्माकं बोधदीपकः  ॥ न्ब्स्_४९।७८ ॥  
निशायामेव जागर्मि निद्रामि सकलं दिनम्  ।  
न च रोगा प्रबाधन्ते मा जरामरणादयः  ॥ न्ब्स्_४९।७९ ॥  
उत्तमाधममध्यानां भेदभानं धियां फलम्  ।  
ताभिर्हीनस्य हरिणा प्रोक्ता पण्डितराजता  ॥ न्ब्स्_४९।८० ॥  
जडेन येन सन्त्यक्ते उभे सुकृतदुष्कृते  ।  
बुद्धियुक्तः स एवेति पार्थं प्राह जनार्दनः  ॥ न्ब्स्_४९।८१ ॥  
कृताकृतैर्न यस्यार्थो नाश्रयो यस्य कुत्रचित्  ।  
पार्थसारथिरित्याह स तुच्छः स्वच्छमुक्तिभाक्  ॥ न्ब्स्_४९।८२ ॥  
धर्माधर्मौ न जानाति न जानाति शुभाशुभे  ।  
सुखदुःखे न जानाति स ज्ञानीति मतं हरेः  ॥ न्ब्स्_४९।८३ ॥  
चिन्तनेनैव मुक्तिः स्यादिति सर्वत्र वर्णितम्  ।  
अस्माकं तु मते स्वस्मिन्न किञ्चिदपि चिन्तयेत्  ॥ न्ब्स्_४९।८४ ॥  
चिन्तनं सर्वशास्त्राणां मतमन्यन्मतं मम  ।  
न किञ्चिच्चिन्तनादेव स्वयं तत्त्वं प्रकाशते  ॥ न्ब्स्_४९।८५ ॥  
स्वयं प्रकाशिते तत्त्वे तत्क्षणात्तन्मयो भवेत्  ।  
एकोऽपि न गुणो यस्मिन्द्वौ त्रयो वा कुतः किल  ।  
गुणान्गायति गोविन्दो निस्त्रैगुण्यस्य तस्य हि  ॥ न्ब्स्_४९।८६ ॥  
यस्य नैवाधिकारोऽस्ति कस्मिंश्चिदपि कर्मणि  ।  
मुख्योऽधिकारी कैवल्ये स गीतो नन्दसूनुना  ॥ न्ब्स्_४९।८७ ॥  
पश्यन्शृण्वन्स्पृशञ्जिघ्रन्यः प्रत्यक्षापलापकृत्  ।  
नैव किञ्चित्करोमीति तमार्यं प्राह केशवः  ॥ न्ब्स्_४९।८८ ॥  
जानन्तोऽपि न सन्मार्गं मूढायोपदिशन्ति ये  ।  
मूढमार्गं प्रशंसन्ति तान्साधूनाह माधवः  ॥ न्ब्स्_४९।८९ ॥  
यस्मिन्मार्गे प्रविष्टस्य भ्रष्टताऽग्रिमजन्मनि  ।  
तमेव योगिनां मार्गमस्तौषीत्पार्थसारथिः  ॥ न्ब्स्_४९।९० ॥  
यथेष्टचेष्टारोधो हि सिद्धिदो हठयोगिनाम्  ।  
यथेष्टचेष्टा कैवल्यमस्माकं ज्ञानयोगिनाम्  ॥ न्ब्स्_४९।९१ ॥  
हत्वाऽपि य इमाल्लोकान्न हन्ति न निबध्यते  ।  
अस्माकं तु मते तस्य सङ्गतिः शान्तिसाधनम्  ॥ न्ब्स्_४९।९२ ॥  
जातस्य हि ध्रुवो मृत्युर्ध्रुवं जन्म मृतस्य च  ।  
एतस्यापरिहार्यस्य परिहारो मतं मम  ॥ न्ब्स्_४९।९३ ॥  
ज्ञानाग्निः सर्वकर्माणि कुरुते यस्य भस्मसात्  ।  
न तस्य कर्मभ्रष्टस्य कर्मठैर्लभ्यते पदम्  ॥ न्ब्स्_४९।९४ ॥  
यस्तु कापुरुषः कामात्सर्वस्मादपि निर्गतः  ।  
स एव पुरुषार्थीति जगाद पुरुषोत्तमः  ॥ न्ब्स्_४९।९५ ॥  
विष्णुगीता मयाऽधीता निर्णयस्तत्र निर्गतः  ।  
सर्वधर्मपरित्यागी सर्वपापैः प्रमुच्यते  ॥ न्ब्स्_४९।९६ ॥  
असङ्गवस्तुविषये प्रलापोऽयं तु सङ्गतः  ।  
ध्यातो मुहुर्मुहुर्दद्यात्सतां पूर्णामसङ्गताम्  ॥ न्ब्स्_४९।९७ ॥  
अगोचरविचारेऽस्य निन्द्यकामादिवर्त्मना  ।  
शतकस्य प्रवृत्तस्य व्यक्तोन्मत्तप्रलापता  ॥ न्ब्स्_४९।९८ ॥  
अस्योन्मत्तप्रलापत्वादुपेक्षां तात मा कुरु  ।  
नूनमेतस्य भावार्थो दुर्बोधो विषयात्मभिः  ॥ न्ब्स्_४९।९९ ॥  
इत्युन्मत्तप्रलापोऽयं नाम्ना प्रोक्तो मया तव  ॥ न्ब्स्_४९।१०० ॥  
नूनमेकान्तनिष्ठेन नित्यमेकाग्रचेतसा  ।  
इत्युन्मत्तप्रलापोऽयं विचार्यः कृतबुद्धिना  ॥ न्ब्स्_४९।१०१ ॥  
अवस्थाया मनोन्मन्या उन्मत्ता ये महाधियः  ।  
निधिस्तेषां प्रलापोऽयं स्थाप्यो हृदयमन्दिरे  ॥ न्ब्स्_४९।१०२ ॥  
  
[प्। ८५५-]  
  
शिवपूजाशतकम्  
शिवपूजात्मकं कर्म कर्मनिर्मूलनक्षमम्  ।  
सङ्कल्पः शिवपूजायाः सर्वसङ्कल्पदुःखहृत्  ॥ न्ब्स्_५०।१ ॥  
शिवपञ्चाक्षरी दीक्षा शब्दब्रह्ममयी हिता  ।  
शब्दब्रह्मणि निष्णातः परं ब्रह्माधिगच्छति  ॥ न्ब्स्_५०।२ ॥  
तिस्रो रेखा विभूतेस्तु श्रद्धाभक्तिविरक्तयः  ।  
पूजाधिकारसिद्धर्थं धार्याः स्वाङ्गेषु शाम्भवैः  ॥ न्ब्स्_५०।३ ॥  
रुद्राभरणमुद्रास्तु धार्या रुद्राक्षमालिकाः  ।  
देवो भूत्वा यजेद्देवमितीयं शाश्वती श्रुतिः  ॥ न्ब्स्_५०।४ ॥  
  
अथ पूजाक्रमः  ।  
आकाराः कल्पिता यस्यां ब्रह्माद्याः स्थिरजङ्गमाः  ।  
तन्मृतिकामयं शैवैः शिवलिङ्गं प्रपूज्यते  ॥ न्ब्स्_५०।५ ॥  
तत्र प्रथमं हराय नम इति मृत्तिकाग्रहणम्  ।  
मृत्सत्या यच्छरावास्तु श्रुता ब्रह्माण्डकोटयः  ।  
हराय नम इत्येव ग्राह्या सा मृत्तिका बुधैः  ॥ न्ब्स्_५०।६ ॥  
महेश्वराय नम इति लिङ्गसङ्घट्टनम्  ।  
अखण्डाकारवृत्तिस्तु वेदान्ते या निरूपिता  ।  
नमो महेश्वरायेति लिङ्गसङ्घट्टनं हि तत्  ॥ न्ब्स्_५०।७ ॥  
शुलपाणये नम इति प्रतिष्ठापनम्  ।  
त्यक्त्वाऽसम्भावनां तद्वद्विपरीतत्वभावनाम्  ।  
शुलपाणिः प्रतिष्ठाप्यः पीठे निष्ठामये बुधैः  ॥ न्ब्स्_५०।८ ॥  
पिनाकधृते नम इत्यावाहनम्  ।  
सर्वगस्यापि देवस्य भक्तिरावाहनं तव  ।  
आवाहयामि भक्त्या त्वामित्यावाह्यः पिनाकधृत्  ॥ न्ब्स्_५०।९ ॥  
  
अथ ध्यानम्  ।  
ध्यायेन्नित्यं महेशं रजतगिरिनिभं चारुचन्द्रावतंसं रत्नाकल्पोज्ज्वलाङ्गं परशुमृगवराभीतिहस्तं प्रसन्नम्  ।  
पद्मासीनं समन्तात्स्तुतममरगणैर्व्याघ्रकृत्तिं वसानं विश्वाद्यं विश्ववन्द्यं निखिलभयहरं पञ्चवक्त्रं त्रिनेत्रम्॥ न्ब्स्_५०।१० ॥  
  
अथाऽस्य विवरणम्  ।  
तत्र ध्यायेदित्यादिपदत्रयस्य विवरणम्  ।  
अनित्ये नित्यं विरसा नित्ये नित्यं धृतव्रताः  ।  
नित्यं महेशं ध्यायन्ति नित्यानित्यविवेकिनः  ॥ न्ब्स्_५०।११ ॥  
  
अथ रजतगिरिनिभमित्यस्य विवरणम्  ।  
रजतस्य गिरिः शम्भुः शाम्भवानां परं धनम्  ।  
धनेन तेन पूर्णानां दरिद्रत्वं न विद्यते  ॥ न्ब्स्_५०।१२ ॥  
  
अथ चारुचन्द्रावतंसमित्यस्य विवरणम्  ।  
शुद्धात्मा शीतला कान्ता सूक्ष्मा बोधकला परा  ।  
वक्रायते दुरापेयं चन्द्रचूडो विभर्ति ताम्  ॥ न्ब्स्_५०।१३ ॥  
  
अथ रत्नाकल्पोज्ज्वलाङ्गमित्यस्य विवरणम्  ।  
योगदीक्षामयान्येव बोधरत्नानि कानिचित्  ।  
दधाति शङ्करोऽतोऽस्य रत्नाकल्पोज्ज्वलाङ्गता  ॥ न्ब्स्_५०।१४ ॥  
  
अथ परशुहस्तपदविवरणम्  ।  
येन मोहवनं छिन्नं कदाचिन्न प्ररोहति  ।  
स बोधः परशुस्तीक्ष्णो हस्ते रुद्रस्य वर्त्तते  ॥ न्ब्स्_५०।१५ ॥  
  
अथ मृगहस्तपदविवरणम्  ।  
धर्तुं न शक्यते धीरैर्यो धृतोऽपि पलायते  ।  
लीलयैव धृतो हस्ते शम्भुना स मनोमृगः  ॥ न्ब्स्_५०।१६ ॥  
  
अथ वरहस्तत्वविवरणम्  ।  
वरार्थिभिर्वरेण्याय वृतो यैस्तु वरः स तम्  ।  
वरं ददाति हस्तेन वरदस्तेन शङ्करः  ॥ न्ब्स्_५०।१७ ॥  
  
अथाऽभीतिहस्तत्वविवरणम्  ।  
मृत्योर्बिभेति ब्रह्माऽपि मृत्युरेव भयं महत्  ।  
तस्मादमृत्युरभयं हस्ते मृत्युञ्जयस्य तत्  ॥ न्ब्स्_५०।१८ ॥  
  
अथ प्रसन्नमित्यस्य विवरणम्  ।  
सिद्धिमेकामपि प्राप्य कश्चिदन्तः प्रसीदति  ।  
निधानं सर्वसिद्धीनां प्रसन्नः सर्वदा हरः  ॥ न्ब्स्_५०।१९ ॥  
  
अथ पद्मासीनमित्यस्य विवरणम्  ।  
सतां हृदयपद्मेषु यदासीनः सदाशिवः  ।  
अत एव हि वेदेषु पद्मासीन इतीरितः  ॥ न्ब्स्_५०।२० ॥  
  
अथ समन्तात्स्तुतममरगणैरित्यस्य विवरणम्  ।  
स्तुवन्ति देवान्मनुजास्ते देवा देवनायकान्  ।  
देवदेवो महादेवः स्तूयते देवनायकैः  ॥ न्ब्स्_५०।२१ ॥  
  
अथ व्याघ्रकृत्तिं वसानमित्यस्य विवरणम्  ।  
शङ्करेण किरातेन मोहव्याघ्रो निपातितः  ।  
कटौ कृत्तिस्वरूपेण पश्य तस्य निदर्शनम्  ॥ न्ब्स्_५०।२२ ॥  
  
अथ विश्वाद्यं विश्ववन्द्यमित्यस्य विवरणम्  ।  
विश्वकृद्विश्वरूपोऽसौ विश्वहृद्विश्वपालकः  ।  
विश्वाद्यो विश्ववन्द्यश्च विश्वेशो गिरिजापतिः  ॥ न्ब्स्_५०।२३ ॥  
  
अथ निखिलभयहरमित्यस्य विवरणम्  ।  
श्रुतिर्भयमिति प्राह द्वितीयाद्वै भयं भवेत्  ।  
हरो हरति भक्तानां मुक्तिदो निखिलं भयम्  ॥ न्ब्स्_५०।२४ ॥  
  
अथ पञ्चवक्त्रमित्यस्य विवरणम्  ।  
ध्यायन्ति भक्ताः सर्वत्र सर्वेषामपि सन्मुखः  ।  
उन्मुखो विमुखानां यस्तस्य सा पञ्चवक्त्रता  ॥ न्ब्स्_५०।२५ ॥  
  
अथ त्रिनेत्रमित्यस्य विवरणम्  ।  
कर्मोपास्ती उभे नेत्रे ज्ञानं नेत्रं तृतीयकम्  ।  
ललाटे राजते यस्य त्रिनेत्रस्तेन शङ्करः  ॥ न्ब्स्_५०।२६ ॥  
इति ध्यानम्  ।  
  
अथोपकरणविचारः  ।  
तत्रादौ शुद्धस्फटिकसङ्काशताविचारः  ।  
निर्मले सर्वमेवेदं यदस्मिन्प्रतिबिम्बति  ।  
शुद्धस्फटिकसङ्काशो नीरागः सोऽयमीश्वरः  ॥ न्ब्स्_५०।२७ ॥  
  
अथ कर्पूरगौरताविचारः  ।  
यद्वासनाप्रसादेन सर्वा दुर्वासना गता  ।  
स्वभावशीतला सेयं शिवे कर्पूरगौरता  ॥ न्ब्स्_५०।२८ ॥  
  
अथ दिगम्बरताविचारः  ।  
निरावरणविज्ञानस्वरूपो हि स्वयं हरः  ।  
स्वैरं चरति संसारे तेन प्रोक्तो दिगम्बरः  ॥ न्ब्स्_५०।२९ ॥  
  
अथ भस्मोद्धूलनविचारः  ।  
ज्ञानाग्निः सर्वकर्माणि भस्मसात्कुरुते किल  ।  
तेनैव भस्मना गात्रमुद्धूलयति धूर्जटिः  ॥ न्ब्स्_५०।३० ॥  
भासते भिन्नभावानामपि भेदो न भस्मनि  ।  
स्वस्वभावस्वभावेन भस्म भर्गस्य वल्लभम्  ॥ न्ब्स्_५०।३१ ॥  
  
अथ चन्द्रचूडताविचारः  ।  
नश्यन्त्यस्य कलाः सर्वाः सा कला नैव नश्यति  ।  
याऽर्पिता शङ्करे भक्त्या चन्द्रचूडस्तया हरः  ॥ न्ब्स्_५०।३२ ॥  
  
अथ जटाजूटविचारः  ।  
विश्रामोऽयं मुनीन्द्राणां पुरातनवटो हरः  ।  
वेदान्तसाङ्ख्ययोगाख्यास्तिस्रस्तज्जटयः स्मृताः  ॥ न्ब्स्_५०।३३ ॥  
  
अथ गङ्गाधरत्वविचारः  ।  
ब्रह्मलोका च या गङ्गा सुषुम्णा शीतलद्रवा  ।  
मस्तके राजते यस्य तेन गङ्गाधरो हरः  ॥ न्ब्स्_५०।३४ ॥  
  
अथ त्रिनेत्रताविचारः  ।  
आप्यायनस्तमोहन्ता विद्यया दोषदाहकृत्  ।  
सोमसूर्याग्निनयनस्त्रिनेत्रस्तेन शङ्करः  ॥ न्ब्स्_५०।३५ ॥  
  
अथ नीलकण्ठताविचारः  ।  
कण्ठे ब्रह्माण्डनभसां गिलितानामनेकधा  ।  
छाया स्फटिकसङ्काशे नीलकण्ठत्वकारणम्  ॥ न्ब्स्_५०।३६ ॥  
यद्ब्रह्माण्डशरीरस्य श्यामलं पार्वतीपतेः  ।  
कण्ठदेशे स्थितं व्योम नीलकण्ठस्ततो हरः  ॥ न्ब्स्_५०।३७ ॥  
शङ्करेणाभ्रशुभ्रेण यद्विषाम्बु दयालुना  ।  
कण्ठे धृतमतः कण्ठे नवाम्बुधरसुन्दरः  ॥ न्ब्स्_५०।३८ ॥  
शुद्धस्फटिकसङ्काशः स्थितोऽयं मन्दराचले  ।  
इन्द्रनीलाचलच्छाया नीलकण्ठत्वकारणम्  ॥ न्ब्स्_५०।३९ ॥  
रामोऽस्य परमो भक्तः शङ्करो भक्तवत्सलः  ।  
रामरत्नं धृतं कण्ठे नीलकण्ठत्वकारणम्  ॥ न्ब्स्_५०।४० ॥  
  
अथ भुजङ्गभूषणताविचारः  ।  
योगिनः पवनाहारास्तथा गिरिबिले शयाः  ।  
निजरूपे धृतास्तेन भुजङ्गाभरणो हरः  ॥ न्ब्स्_५०।४१ ॥  
काचित्कुण्डलिनी शक्तिः शङ्करेण वशीकृता  ।  
कुण्डलिन्या कुण्डलिनो देहाभरणतां गताः  ॥ न्ब्स्_५०।४२ ॥  
अनन्तवासुकी शम्भोः कर्णकुण्डलतां गतौ  ।  
तत्प्रधानतयाऽन्येपि ख्याताः कुण्डलिसञ्ज्ञया  ॥ न्ब्स्_५०।४३ ॥  
  
अथ त्रिशूलविचारः  ।  
शान्तिवैराग्यबोधाख्यैस्त्रिभिरग्रैस्तरस्विभिः  ।  
त्रिगुणत्रिपुरं हन्ति त्रिशूलेन त्रिलोचनः  ॥ न्ब्स्_५०।४४ ॥  
  
अथ डमरुविचारः  ।  
टण्टङ्कारच्छलेनासौ शैवानां मुक्तिहेतवे  ।  
नेति नेति मुहुः प्राह डमरुः शाम्भवो हि सः  ॥ न्ब्स्_५०।४५ ॥  
  
अथ मुण्डमालाविचारः  ।  
अनन्तमृतब्रह्माण्डमुण्डमालाविधारणे  ।  
अनाद्यनन्तरूपत्वात्समर्थः शिव एव हि  ॥ न्ब्स्_५०।४६ ॥  
  
अथ वृषवाहनविचारः  ।  
ब्रह्माद्या यत्र नारूढास्तमारोहति शङ्करः  ।  
समाधिं धर्ममेघाख्यं तेनायं वृषवाहनः  ॥ न्ब्स्_५०।४७ ॥  
  
अथ कैलासविचारः  ।  
कैवल्ये लसते रुद्रस्तद्भक्ता अपि सर्वदा  ।  
तत्कैवल्यविलासेन कैलासं शम्भुमन्दिरम्  ॥ न्ब्स्_५०।४८ ॥  
  
अथ मन्दरविचारः  ।  
मथितो मुक्तिरत्नार्थं येनायं भवसागरः  ।  
स बोधो मन्दरो नाम मन्दिरं शङ्करस्य तत्  ॥ न्ब्स्_५०।४९ ॥  
  
अथ श्मशानविचारः  ।  
नित्यं क्रीडति यत्रायं स्वयं संहारभैरवः  ।  
तत्र श्मशाने संसारे शिवः सर्वत्र दृश्यते  ॥ न्ब्स्_५०।५० ॥  
  
अथ गणविचारः  ।  
आनन्दसागरः शम्भुस्तच्छक्तिर्द्रव उच्यते  ।  
शीकरा इव सामुद्रास्तदानन्दकणा गणाः  ॥ न्ब्स्_५०।५१ ॥  
जगद्विलक्षणः स्वामी स्वरूपाकृतिलक्षणैः  ।  
जगद्विलक्षणा एव गणास्तस्य किमद्भुतम्  ॥ न्ब्स्_५०।५२ ॥  
  
अथ योगिनीगणविचारः  ।  
यैव यैव मनोवृत्तिर्योगाभ्यासेन योगिनाम्  ।  
सा समीपं गता शम्भोः सैवायं योगिनीगणः  ॥ न्ब्स्_५०।५३ ॥  
सखायः शङ्करस्यैते योगिनीभैरवादयः  ।  
जीवन्मुक्ता जडैरुक्ता भूतप्रेतपिशाचकाः  ॥ न्ब्स्_५०।५४ ॥  
  
अथ कालभैरवविचारः  ।  
विवर्त्तितजगज्जालः कालोऽस्य द्वारपालकः  ।  
कालाद्बिभेति यद्विश्वं स गणः कालभैरवः  ॥ न्ब्स्_५०।५५ ॥  
  
अथ दण्डपाणिविचारः  ।  
मनसो दण्डनेनैव दण्डपाणिर्गणो भवेत्  ।  
तादृशा एव देवस्य गणत्वमुपयान्ति हि  ॥ न्ब्स्_५०।५६ ॥  
  
अथ क्षेत्रपालविचारः  ।  
परमात्मा स्वयं शम्भुस्तदंशाः क्षेत्रपालकाः  ।  
अंशांशिभावभेदेन क्षेत्रपालैर्वृतो हरः  ॥ न्ब्स्_५०।५७ ॥  
  
अथ नन्दिगणविचारः  ।  
यस्योपरि स्फुरद्रूपो दृश्यते परमेश्वरः  ।  
स बोधः शुद्धभावात्मा गीयते नन्दिकेश्वरः  ॥ न्ब्स्_५०।५८ ॥  
  
अथ भृङ्गिविचारः  ।  
यः कीटभृङ्गभावेन भक्तः सारूप्यमागतः  ।  
स एव खण्डपरशोर्भृङ्गिनामा गणः किल  ॥ न्ब्स्_५०।५९ ॥  
  
अथ महाकालविचारः  ।  
कालेन भक्षितं विश्वं कालो बोधेन भक्षितः  ।  
बोधात्मा कालकालोऽयं महाकालो परो गणः  ॥ न्ब्स्_५०।६० ॥  
  
अथ स्कन्दविचारः  ।  
बोधस्वसेनया येन मोहस्य स्कन्दनं कृतम्  ।  
स बुद्धिमान्महासेनः स्कन्दो नाम शिवात्मजः ॥ न्ब्स्_५०।६१ ॥  
  
अथ गणेशविचारः  ।  
सुतोऽन्यो विघ्नराशिघ्नः सर्वविद्याविशारदः  ।  
आनन्दतुन्दिलः साक्षात्सिद्धिदाता गणेश्वरः  ॥ न्ब्स्_५०।६२ ॥  
  
अथ शिवरात्रिविचारः  ।  
या निशा सर्वभूतानां तस्यां जागर्त्ति संयमी  ।  
जागर्त्ति शिवरात्रौ यः शिवस्तस्मिन्प्रसीदति  ॥ न्ब्स्_५०।६३ ॥  
पञ्चकर्मेन्द्रियाण्येव पञ्चज्ञानेन्द्रियाणि च  ।  
मनोऽहङ्कृतिचित्तानि त्रीणि बुद्धिश्चतुर्दशी  ॥ न्ब्स्_५०।६४ ॥  
इयं तु शाम्भवैः प्रोक्ता शिवरात्रिचतुर्दशी  ।  
निराहारतया तत्र वृत्तिरोधी भवेद्बुधः  ॥ न्ब्स्_५०।६५ ॥  
शिवभक्तैः कृता पूर्वं शिवस्यात्यन्तवल्लभा  ।  
शिवरात्रिरियं पुत्र शिवसायुज्यदायिनी  ॥ न्ब्स्_५०।६६ ॥  
निशीथ एव मध्याह्नो रात्रिरेव दिनं विभोः  ।  
न यत्र किञ्चित्काशेत स प्रकाशस्तु शाम्भवः  ॥ न्ब्स्_५०।६७ ॥  
  
अथ शिवताण्डवविचारः  ।  
यस्यानन्दलयेनैव नन्दिता नारदादयः  ।  
तदानन्दविनोदाख्यं शाम्भवं विद्धि ताण्डवम्  ॥ न्ब्स्_५०।६८ ॥  
  
अथ स्मरहरत्वविचारः  ।  
हृते स्मरे हृता एव षडप्येते स्मरादयः  ।  
स्मरादिहरणादेव देवः स्मरहरो हरः  ॥ न्ब्स्_५०।६९ ॥  
  
अथ गौरीविचारः  ।  
सा स्वभावेन वामैव मनोवाचामगोचरा  ।  
वामाङ्गी वामदेवस्य वामे गौरी विराजते  ॥ न्ब्स्_५०।७० ॥  
सा ब्रह्मवादिनां श्रेष्ठा भवानी ब्रह्मवादिनी  ।  
या कटाक्षेण सर्वत्र शिवाख्यं ब्रह्म वीक्षते  ॥ न्ब्स्_५०।७१ ॥  
मम प्रियो मम स्वामी ममाऽऽत्त्मा मे गृहेश्वरः  ।  
इति यस्याः शिवे भावः सा धन्या शैलकन्यका  ॥ न्ब्स्_५०।७२ ॥  
स ईक्षितः स आश्लिष्टः स भुक्तः स च पूजितः  ।  
स एव हृदये ध्यातः पार्वत्या परमेश्वरः  ॥ न्ब्स्_५०।७३ ॥  
शिवं भजति भावेन पातिव्रत्येन पार्वती  ।  
अतः सौभाग्यमेतस्या लोके वेदे च गीयते  ॥ न्ब्स्_५०।७४ ॥  
योगेश्वराणां योगोऽयं भुज्यते यन्महेश्वरः  ।  
तेन योगेन सम्पन्ना भवानी दिव्ययोगिनी  ॥ न्ब्स्_५०।७५ ॥  
नित्यं नृत्यति पार्वत्याः पुरतः परमेश्वरः  ।  
यदन्तस्तादृशं प्रेम तदग्रे किं न नृत्यतु  ॥ न्ब्स्_५०।७६ ॥  
एकात्मभावसम्पन्नौ स्थितौ भिन्नात्मकाविव  ।  
भवानीशङ्करौ वन्दे ब्रह्मविद्ब्रह्मणी यथा  ॥ न्ब्स्_५०।७७ ॥  
प्रकारद्वितयेनापि पार्वती स्तुतिमर्हति  ।  
यदस्याः शङ्करे प्रेम यदस्यां प्रेम शाङ्करम्  ॥ न्ब्स्_५०।७८ ॥  
पूजनीया विशेषेण शङ्करादपि पार्वती  ।  
साक्षादानन्दरूपो यस्तस्याप्यानन्दवर्धिनी  ॥ न्ब्स्_५०।७९ ॥  
परब्रह्मस्वरूपैव पार्वती नात्र संशयः  ।  
यदस्यां प्रचुरप्रेमा ब्रह्मज्ञानी सदाशिवः  ॥ न्ब्स्_५०।८० ॥  
मन्दारास्तरवो वनेषु परिखातोयं सुधासागरो द्वारेप्यष्टविभूतयो निधिगणैरन्तःपुरे पार्वती  ।  
शूलं शस्त्रवरं वृषः प्रियसखा नारः कपालः करे ग्रैवेयं गरलं भुजेषु भुजगा भस्माङ्गरागे रुचिः  ॥ न्ब्स्_५०।८१ ॥  
चन्द्रादित्यशतप्रकाशजयिनी चन्द्रावतंसोज्ज्वला गङ्गागर्भजटाधरा त्रिनयना गङ्गाम्बुवन्निर्मला  ।  
वामे भूधरकन्यका सहचरी भूत्या सदाऽ; लङ्कृता स्वानन्दा शितिकण्ठिनी पुरभिदो मूर्त्तिः पुरः स्फूर्जति  ॥ न्ब्स्_५०।८२ ॥  
इति सोपकरणं ध्यानम्   
  
पशुपतये नमः स्नानम्  ।  
पशुत्ववासना त्याज्या ज्ञानगङ्गाम्बुधारया  ।  
पवित्रया शीतलया स्नाप्यः पशुपतिः शिवः  ॥ न्ब्स्_५०।८३ ॥  
शिवाय नम इति पूजनम्  ।  
शिवो देवः शिवो जीवः शिवादन्यन्न विद्यते  ।  
एवं शिवे प्रकर्त्तव्यं भक्त्या चन्दनलेपनम्  ॥ न्ब्स्_५०।८४ ॥  
  
अथाक्षताः  ।  
भजनादक्षता भक्ता देवस्तु स्वयमक्षतः  ।  
अतस्त्वक्षतया भक्त्या पूजनीयः शिवोऽक्षतैः  ॥ न्ब्स्_५०।८५ ॥  
  
अथार्कपुष्पविचारः  ।  
अर्कः पाशुपतो नाम देवः पाशुपतप्रियः  ।  
अतः पाशुपतार्कस्य पुष्पं पशुपतेः प्रियम्  ॥ न्ब्स्_५०।८६ ॥  
कटुपत्रस्तरुः कोऽ; पि भक्तेन गिरिशेऽर्पितः  ।  
प्रकाशकस्तमोहन्ता स एवार्कत्वमागतः  ॥ न्ब्स्_५०।८७ ॥  
पुष्पं कटुदलस्यास्य शाम्भवेन निवेदितम्  ।  
शम्भुना स्वीकृतं तेन सा जाता शिवमल्लिका  ॥ न्ब्स्_५०।८८ ॥  
  
अथ धत्तूरनिर्णयः  ।  
ईश्वरस्य प्रसादेन भासतेऽन्यादृशं जगत्  ।  
स्वसमानगुणत्वेन धत्तूरः शिववल्लभः  ॥ न्ब्स्_५०।८९ ॥  
उन्मन्या स्वयमुन्मत्त उन्मादयति शाम्भवान्  ।  
अत एव प्रियं शम्भोः पुष्पमुन्मत्तसम्भवम्  ॥ न्ब्स्_५०।९० ॥  
कैतवं कितवस्यास्य सर्वगोऽयं न लिप्यते  ।  
अतः कितवधूर्त्तस्य कैतवं कुसुमं प्रियम्  ॥ न्ब्स्_५०।९१ ॥  
कामादयो महाधूर्त्ता धूर्तितं यैर्जगत्त्रयम्  ।  
तान्धूर्तयति यो युक्त्या स धूर्तो धूर्जटिप्रियः ॥ न्ब्स्_५०।९२ ॥  
अर्पितं शङ्करे धूर्त्तपत्रं कनकपुण्यदम्  ।  
अनेन हेतुना जातो धत्तूरः कनकाह्वयः  ॥ न्ब्स्_५०।९३ ॥  
  
अथ कण्टकारिकानिर्णयः  ।  
भक्त्या भक्तेन चेद् वृत्तिर्मनसः शङ्करेऽर्पिता  ।  
सकण्टकस्वभावापि जाता साऽकण्टकारिका  ॥ न्ब्स्_५०।९४ ॥  
  
अथ बिल्वविचारः  ।  
शिवभक्तिस्वभावेन शाण्डिल्यो हि महामुनिः  ।  
तन्नाम्नैव प्रियं शम्भोः पत्रं शाण्डिल्यसम्भवम्  ॥ न्ब्स्_५०।९५ ॥  
विश्वरूपो महादेवः स्वयं शैलूषलक्षणः  ।  
अतः शैलूषपत्राणां पूजया स प्रसीदति  ॥ न्ब्स्_५०।९६ ॥  
जन्मनस्तु फलं श्रीमद्बिल्वपत्रार्पणाच्छिवे  ।  
अतो निरूपितो वृक्षो बिल्वः श्रीफलसञ्ज्ञया  ॥ न्ब्स्_५०।९७ ॥  
धूपप्रदीपनैवेद्यफलताम्बूलदक्षिणाः  ।  
शिवाय नम इत्येव सर्वमेवास्य पूजनम्  ॥ न्ब्स्_५०।९८ ॥  
विद्यासु श्रुतिरुत्कृष्टा रुद्रैकादशिनी श्रुतौ  ।  
तत्र पञ्चाक्षरी श्रेष्ठा सा जप्या शिवतुष्टये  ॥ न्ब्स्_५०।९९ ॥  
द्रष्टा च दर्शनं दृश्यमिति पत्रत्रयान्विता  ।  
शिवे समर्प्या चिद्रूपे प्रथमा बिल्वपत्रिका  ॥ न्ब्स्_५०।१०० ॥  
कर्त्ता कार्यं च करणमिति पत्रत्रयान्विता  ।  
शिवे समर्प्या चिद्रूपे द्वितीया बिल्वपत्रिका  ॥ न्ब्स्_५०।१०१ ॥  
भोक्ता च भोजनं भोज्यमिति पत्रत्रयात्मिका  ।  
शिवे समर्प्या चिद्रूपे तृतीया बिल्वपत्रिका  ॥ न्ब्स्_५०।१०२ ॥  
भूर्भुवश्च तथा स्वर्ग इति पत्रत्रयात्मिका  ।  
शिवे समर्प्या चिद्रूपे चतुर्थी बिल्वपत्रिका  ॥ न्ब्स्_५०।१०३ ॥  
जाग्रत्स्वप्नस्तथा सुप्तिरिति पत्रत्रयान्विना  ।  
शिवे समर्प्या चिद्रूपे पञ्चमी बिल्वपत्रिका  ॥ न्ब्स्_५०।१०४ ॥  
स्थूलं सूक्ष्मं कारणाख्यमिति पत्रत्रयान्विता  ।  
शिवे समर्प्या चिद्रूपे षष्ठिका बिल्वपत्रिका  ॥ न्ब्स्_५०।१०५ ॥  
अविद्या संसृतिर्जीव इति पत्रत्रयान्विता  ।  
शिवे समर्प्या चिद्रूपे सप्तमी बिल्वपत्रिका  ॥ न्ब्स्_५०।१०६ ॥  
उत्पत्तिश्च स्थितिर्नाश इति पत्रत्रयान्विता  ।  
शिवे समर्प्या चिद्रूपे ह्यष्टमी बिल्वपत्रिका  ॥ न्ब्स्_५०।१०७ ॥  
ब्रह्मा विष्णुस्तथा रुद्र इति पत्रत्रयान्विता  ।  
शिवे समर्प्या चिद्रूपे नवमी बिल्वपत्रिका  ॥ न्ब्स्_५०।१०८ ॥  
तमो रजस्तथा सत्त्वमिति पत्रत्रयान्विता  ।  
शिवे समर्प्या चिद्रूपे दशमी बिल्वपत्रिका  ॥ न्ब्स्_५०।१०९ ॥  
त्वन्ताऽहन्ता तथेदन्त्वमिति पत्रत्रयान्विता  ।  
शिवे समर्प्या चिद्रूपे रुद्राख्या बिल्वपत्रिका  ॥ न्ब्स्_५०।११० ॥  
एकादशैताः कथिताः शाम्भवाः बिल्वपत्रिकाः  ।  
एताभिरर्चितः शम्भुः सद्यो मुक्तिं प्रयच्छति  ॥ न्ब्स्_५०।१११ ॥  
  
अथाष्टमूर्तिपूजनम्  ।  
शर्वो भवो रुद्र उग्रो भीमः पशुपतिस्तथा  ।  
महादेवस्तथेशान इति मूर्तिप्रपूजनम्  ॥ न्ब्स्_५०।११२ ॥  
अष्टौ प्रकृतिरूपाणि कष्टान्यष्टैव देहिनः  ।  
स्पष्टं मूर्तिभिरष्टाभिरष्टमूर्तिर्हरत्यसौ  ॥ न्ब्स्_५०।११३ ॥  
  
अथ प्रदक्षिणनिर्णयः  ।  
अपर्यन्तो महादेवस्तस्य कल्पशतैरपि  ।  
न स्यात्प्रदक्षिणं तेन शिवस्यार्धं प्रदक्षिणम्  ॥ न्ब्स्_५०।११४ ॥  
  
अथ गल्लवाद्यविचारः  ।  
यथा स्वरूपं देवस्य तथा वक्तुं न शक्यते  ।  
स्तुतिर्वा गल्लवाद्यं वा तेन शम्भोर्द्वयं समम्  ॥ न्ब्स्_५०।११५ ॥  
  
अथ नमस्कारविचारः ।  
प्रेमनिर्भरभावेन दण्डवत्पतितैर्भुवि  ।  
महादेवो नमस्कार्यो गलितत्वादहङ्कृतेः  ॥ न्ब्स्_५०।११६ ॥  
  
अथ क्षमापनम्  ।  
मानुष्यमपि सम्प्राप्य पूजितो न महेश्वरः  ।  
अपराधो महाञ्जातः क्षमस्वेति मुहुर्वदेत्  ॥ न्ब्स्_५०।११७ ॥  
  
अथ विसर्जननिर्णयः  
ज्ञत्वकर्तृत्वभोक्तृत्वजीवत्वादिविसर्जनम्  ।  
एतस्यां शिवपूजायामेतदेव विसर्जनम्  ॥ न्ब्स्_५०।११८ ॥  
आज्ञाकरत्वमायाति पुरुषार्थचतुष्टयी  ।  
यतोऽस्याः शिवपूजाया महिमा केन वर्ण्यताम्  ॥ न्ब्स्_५०।११९ ॥  
तत्त्वतो यः शिवं वेद स वेद शिवपूजनम्  ।  
कस्तत्त्वतः शिवं वेद को वेद शिवपूजनम्  ॥ न्ब्स्_५०।१२० ॥  
  
[प्। ९५६-]  
  
बोधसारप्रशंसा  
आदौ गुरुस्तवो यत्र प्रान्ते च शिवपूजनम्  ।  
मध्ये मुकुन्दस्मरणं बोधसारः स उत्तमः  ॥ न्ब्स्_५१।१ ॥  
सिद्धार्थः सुगमार्थश्च विशेषैर्बहुभिर्वृतः  ।  
ग्रन्थस्त्वेताद्दृशस्तात न भूतो न भविष्यति  ॥ न्ब्स्_५१।२ ॥  
न स्तोमि न च निन्दामि कथयामि यथास्थितम्  ।  
एकैकस्मिन्निह श्लोके प्रोक्तः सिद्धान्तनिर्णयः  ॥ न्ब्स्_५१।३ ॥  
यथा ब्रह्माण्डसर्वस्वं पिण्डे पिण्डे निरूपितम्  ।  
तथा सिद्धान्तसर्वस्वं श्लोके श्लोके निरूपितम्  ॥ न्ब्स्_५१।४ ॥  
अविद्योन्मूलकुद्दालस्त्वविद्यादावपावकः  ।  
अविद्यामृगशार्दूलस्त्वविद्यागजकेसरी  ॥ न्ब्स्_५१।५ ॥  
अविद्याजीवगरलमविद्याकण्ठकृच्छुरी  ।  
अविद्यालवणस्याऽऽप अविद्याप्रलयार्णवः  ॥ न्ब्स्_५१।६ ॥  
अविद्याशैलदम्भोलिरविद्याऽन्धकशङ्करः  ।  
अविद्याकंसगोविन्दस्त्वविद्याचण्डचण्डिका  ॥ न्ब्स्_५१।७ ॥  
अविद्यादाहशीतांशुरविद्याध्वान्तभास्करः  ।  
तथैव बोधसारोऽयमविद्यास्वप्नजागरः  ॥ न्ब्स्_५१।८ ॥  
  
[प्। ९६१-]  
  
बोधसारोपासना  
गुरुर्मे बोधसारोऽयं यतो ज्ञानप्रदो मम  ।  
शिष्यो मे बोधसारोऽयं यमुद्दिश्य वदाम्यहम्  ॥ न्ब्स्_५२।१ ॥  
स्वामी मे बोधसारोऽयं मां पालयति यः सदा  ।  
सेवको बोधसारो मे मम सेवां करोति यः  ॥ न्ब्स्_५२।२ ॥  
सुहृन्मे बोधसारोऽयं सर्वं जानाति मद्गतम्  ।  
सखा मे बोधसारोऽयं यस्मिन्दृष्टे सुखं मम  ॥ न्ब्स्_५२।३ ॥  
गृहं मे बोधसारोऽयं यत्रैव निवासाम्यहम्  ।  
आरामो बोधसारो मे विहारो यत्र मामकः  ॥ न्ब्स्_५२।४ ॥  
कान्ता मे बोधसारोऽयं यमालिङ्ग्य स्वपाम्यहम्  ।  
मनो मे बोधसारोऽयं मननं येन जायते  ॥ न्ब्स्_५२।५ ॥  
बुद्धिर्मे बोधसारोऽयं परमं बुध्यते यया  ।  
चित्तं मे बोधसारोऽयं येन चेतामि तत्पदे  ॥ न्ब्स्_५२।६ ॥  
अहङ्कारो बोधसारो बोधसारोऽहमेव हि  ।  
शरीरं बोधसारो मे ममता यत्र भूयसी  ॥ न्ब्स्_५२।७ ॥  
प्राणो मे बोधसारोऽयं ममता यत्र भूयसी  ।  
जीवो मे बोधसारोऽयं येन जीवाम्यहं सदा  ॥ न्ब्स्_५२।८ ॥  
ईश्वरो बोधसारो मे यतो मुक्तिप्रदो मम  ।  
बोधसारः परं ब्रह्म बोधसारात्परं नहि  ॥ न्ब्स्_५२।९ ॥  
  
[प्। ९६९-]  
  
प्रामाण्यसिद्धये  
उपनिषदि वने ये पुष्पिता मन्त्रवृक्षाः सुरभिकुसुममेषामेकमेकं विविच्य  ।  
समरसपदलब्ध्यै वाङ्मयैरेवपुष्पैर्नरहरिसुधियैतत्पूजितं बोधलिङ्गम् ॥ १ ॥  
बुधजनहितकारी सम्प्रदायानुसारी परमसुखनिधानं मोहमुक्तेर्निदानम्  ।  
नरहरिविहितोऽयं बोधवृक्षस्य तोयं कुमतिवनकुठारः पठ्यतां बोधसारः ॥ २ ॥   
गुरुभिर्दीक्षितानां हि सर्वमेवेश्वरार्पणम्  ।  
अयं तु बोधसारोऽस्य स्वात्मैव परमेशितुः  ॥ ३ ॥  
  
  
  
  
  
