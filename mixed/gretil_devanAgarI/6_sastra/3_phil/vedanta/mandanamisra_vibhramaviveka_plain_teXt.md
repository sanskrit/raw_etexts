---
title: 'Mandanamisra: Vibhramaviveka, PLAIN TEXT'

---
## Intro
  
  
  
  
 Mandanamisra: Vibhramaviveka, PLAIN TEXT   
  
  
  
  
Mandanamisra: Vibhramaviveka  
Based on the edition by L. Schmithausen: Maṇḍanamiśra's Vibhramavivekaḥ : mit einer Studie zur Entwicklung der indischen Irrtumslehre.  
Wien 1965 (Sitzungsberichte der Österreichischen Akademie der Wissenschaften, Phil.-Hist. Klasse, 247,1; Veröffentlichungen der Kommission für Sprachen und Kulturen Süd- und Ostasiens, 2)  
  
  
Input by Takahiro KATO  
Tokyo, May 2012  
tkhrkt@l.u-tokyo.ac.jp  
  
  
The Text is not proof-read!  
  
  
PLAIN TEXT VERSION  
  
  
  
  


## पाठः
  
  
  
  
  
  
  
मण्डनमिश्र: विभ्रमविवेक  
  
आत्मख्यातिर् असत्ख्यातिर् अख्यातिः ख्यातिर् अन्यथा  ।  
परीक्षकाणां विभ्रान्तौ विवादात् सा विविच्यते  ॥ म्विभ्र्_१ ॥  
  
असच् चकस्ति न व्योमकुसुम? न ॥॥॥॥॥॥।  ।  
अर्थः प्रकाशते ऽतो धीस् तदाकारेति केचन  ॥ म्विभ्र्_२ ॥  
  
असम्भवि च यावच् च तावत् सम्परिहीयताम्  ।  
संवेद्याकारसन्त्यागो न भ्रान्तित्वे ऽवकल्पते  ॥ म्विभ्र्_३ ॥  
  
एकदेशापबाधेन कल्पमाने च बाधके  ।  
न सर्वबाधनं युक्तम् इति न्यायविदः स्थिताः  ॥ म्विभ्र्_४ ॥  
  
अन्यो बहिर् भासमानो नान्तर् अर्हति धारणम्  ।  
असत्तैव वरं तस्य भ्रान्तित्वानुगुणा हि सा  ॥ म्विभ्र्_५ ॥  
  
नान्तर्वर्तितया भ्रान्तिर् असत्त्वेन तु सेष्यते  ।  
अकल्पयित्वान्तस् तस्माद् असत्तां खल्व् अचीकॢपत्  ॥ म्विभ्र्_६ ॥  
  
नान्तर्वर्तिबहिर्भासो भ्रान्तित्वानुपपत्तितः  ।  
असत्त्वेनैव तत्कॢप्तौ न प्रमाणवती हि सा  ॥ म्विभ्र्_७ ॥  
  
यथावभासमानस्य कल्प्यासत्ता नियोगतः  ।  
अन्तर्भावे ऽपि च बहिर्भावे भ्रान्तिर् न युज्यते  ॥ म्विभ्र्_८ ॥  
  
अख्यातेर् अविशेषेण स्यात् सुषुप्ते ऽपि विभ्रमः  ।  
अख्यातिः खलु तत्रापि न चाख्यातिर् विशिष्यते  ॥ म्विभ्र्_९ ॥  
  
उपालम्भस्य न पदम् असतो ऽत्र प्रकाशनम्  ।  
अत एव यतो भ्रान्तिः सम्यक्ख्यातौ तथा भवेत्  ॥ म्विभ्र्_१० ॥  
  
युज्यते नान्यथाख्यातिर् निरधिष्ठानविभ्रमे  ।  
स्वप्ने हि निरधिष्ठानो विभ्रमो वीतसंशयः  ॥ म्विभ्र्_११ ॥  
  
तत्राप्य् अवर्तमानं चेद् गृह्यते वर्तमानवत्  ।  
अवर्तमानस्यासत्ता खपुष्पान् न विशिष्यते  ॥ म्विभ्र्_१२ ॥  
अत्यन्ताननुभूतानां परस्परपराणुदाम्  ।  
दृष्टेश् चावर्तमानस्य न ख्यानं वर्तमानवत्  ॥ म्विभ्र्_१३ ॥  
  
खपुष्पतुल्ये का ख्यातिर् नीरूपेणैव भासनात्  ।  
तद् अपि व्यवहाराङ्गं रूपवत्त्वेन भासनात्  ॥ म्विभ्र्_१४ ॥  
  
कल्पनायाम् अपि त्व् एवं नासत्ख्यातिविवर्जनम्  ।  
प्रकारान्तरसंसर्गो नन्व् असन्न् एव भासते  ॥ म्विभ्र्_१५ ॥  
  
तस्माद् असत एवेदं रूपवत्त्वेन भासनम्  ।  
अवश्यकल्पनीयत्वात् कल्पनायाश् च लाघवात्  ॥ म्विभ्र्_१६ ॥  
  
प्राक्तत्त्वज्ञानसंस्कारस् तत्प्रबोधस् सकारनः  ।  
स्मरामीति प्रमोषस् सहेतुर् इन्द्रिययोगिनः  ॥ म्विभ्र्_१७ ॥  
  
भ्रान्तौ सहाक्षैर् मनसो दुष्टतान्तर्विवर्तिता  ।  
कामप्रकर्षमरणमूर्च्छाशोकामयादिषु  ॥ म्विभ्र्_१८ ॥  
  
उच्छेदकेषु बहुलं संस्कारस्यानुवर्तनम्  ।  
परपक्षेषु कल्प्यानि भूयिष्ठानीति दृश्यते  ॥ म्विभ्र्_१९ ॥  
  
सर्वसंस्कारविच्छेदिमरणान्तरिते ऽस्मृतेः  ।  
जन्मान्तरानुभूतं च न स्मर्यत इति स्थितम्  ॥ म्विभ्र्_२० ॥  
  
        ॥॥॥॥            ॥॥॥॥                ।  
प्राक्[        ॥॥॥।            ॥॥॥॥          ]  ॥ म्विभ्र्_२१ ॥  
  
मन्दसंस्कारसहकृद् उच्छेदे तेन वा विना  ।  
दोषैः क्षतं मनः कार्यि प्रणिधानादिवर्जितम्  ॥ म्विभ्र्_२२ ॥  
  
दोषैर् अविकृतं स्वस्थं प्रणिधानादिसंस्कृतम्  ।  
न कार्यवज् जागरायाम् अहो नयविदां परः  ॥ म्विभ्र्_२३ ॥  
  
दोषक्षतिः कार्यशक्तिहानिरूपा च विद्यते  ।  
अतिरेकश् च कार्यस्येत्य् अहो न्यायविवेकिता  ॥ म्विभ्र्_२४ ॥  
  
अध्यारोपे भवेद् गौणी वाहीके गोमतिर् यथा  ।  
न संविदानुगुण्यं स्यान् न विवेकमतिर् यदि  ॥ म्विभ्र्_२५ ॥  
  
अख्यातिर् अपि संवित्तिं नैवान्वेति यतो मतिः  ।  
सामानाधिकरण्येन रूप्यम् एतद् इति स्थिता  ॥ म्विभ्र्_२६ ॥  
  
तस्माद् विभ्रम एवायम् इति युक्तो विनिश्चयः  ।  
न संविदनुसारेण निमित्तं तस्य युज्यते  ॥ म्विभ्र्_२७ ॥  
  
अतो ऽनिर्वचनीयत्वं वरं ब्रह्मविदो विदुः  ।  
अविद्याया अविद्यात्वम् अन्यथा परिहीयते  ॥ म्विभ्र्_२८ ॥  
  
सत्त्वे न मिथ्या शून्यत्वे दुर्निरूपं प्रकाशनम्  ।  
सदसत्भ्याम् अनिर्वाच्यां ताम् अविद्यां प्रचक्षते  ॥ म्विभ्र्_२९ ॥  
  
वस्तुनो ऽन्वेषणा तस्यां बाह्याभ्यन्तरवर्तिनः  ।  
न युज्यते यत्र तत्र वेद्यवस्तुनि तत्क्षतेः  ॥ म्विभ्र्_३० ॥  
  
नामरूपप्रपञ्चो ऽयम् अविद्यैव च वर्ण्यते  ।  
अन्यस्य त्व् अन्यथा ख्यातौ न प्रपञ्चव्यपह्नवः  ॥ म्विभ्र्_३१ ॥  
  
अख्यातौ शून्यम् एव स्यात् प्रपञ्चः किन्निबन्धनः  ।  
अप्रपञ्चः सप्रपञ्चरूपो भातीति युज्यते  ॥ म्विभ्र्_३२ ॥  
  
अस्फुटाग्रहणे कामम् मा भसि स्फुटम् आत्मना  ।  
अविद्यमाने त्व् अध्यस्ये वैश्वरूप्यं वृथाकृतम्  ॥ म्विभ्र्_३३ ॥  
  
चितौ विचित्राकारायां प्रपञ्चात्मतयैव हि  ।  
अनिर्मोक्षस् तथा च स्याद् अथवानित्यतापतेत्  ॥ म्विभ्र्_३४ ॥  
  
अनेकाकारविभ्रान्तौ गन्धर्वनगरादिषु  ।  
आकारा व्यक्तम् एकस्या धियो ऽसत्याश् चकासति  ॥ म्विभ्र्_३५ ॥  
  
न भूतं चेतसो रूपं नाध्यारोपास्फुटग्रहौ  ।  
विभ्रमेषु विवर्तत्वम् अतो ब्रह्मविदां मतम्  ॥ म्विभ्र्_३६ ॥  
  
असतो भासनायोगाद् विरोधात् संविदो ऽपरः  ।  
अवोचन् निपुणम्मन्यो विभ्रमं सम्यगग्रहम्  ॥ म्विभ्र्_३७ ॥  
  
न किञ्चिद् भासते चेति विरुद्धम् इव दृश्यते  ।  
भासने रूपवत्त्वेन नासत् संविद्विरोधतः  ॥ म्विभ्र्_३८ ॥  
  
अन्यस्याप्य् अन्यथा ख्यातिर् अत एव न युज्यते  ।  
अन्यत् प्रकाशते चान्यद् ग्राह्यम् इत्य् अतिदुर्घटम्  ॥ म्विभ्र्_३९ ॥  
  
आलम्बनं न हेतुत्वमात्राद् अक्षे ऽपि तद् यतः  ।  
आलम्बनं न हेतुत्वमात्रेण व्यवतिष्ठते  ॥ म्विभ्र्_४० ॥  
  
यद्य् आलम्बनरूपाच् च धीर् अन्यद् अवभासते  ।  
ततो ऽनालम्बनैव स्यात् तस्य तल्लक्षणच्युतेः  ॥ म्विभ्र्_४१ ॥  
  
तथा च तत्स्वभावाया नार्थतत्त्वविनिश्चयः  ।  
सापेक्षाया अपि ग्राह्यहीना सा चेद् अवेदिका  ॥ म्विभ्र्_४२ ॥  
  
        ॥॥॥॥            ॥॥॥॥             ॥ म्विभ्र्_४३ ॥  
  
स्मृतित्वाशङ्कया नात्र वर्तमाने न निश्चयः  ।  
विवेकाग्रहणं यस्माद् धेतुभावे न युज्यते  ॥ म्विभ्र्_४४ ॥  
  
हेतूपघाते खलु तत् तदभावे स्फुटग्रहः  ।  
यत्नेनानुपलब्धेश् च तदभावे च निश्चयः  ॥ म्विभ्र्_४५ ॥  
  
सदृशादृष्टचिन्ताद्याः स्मृतिबीजस्य बोधकाः  ।  
स्मरामीति च प्रमोषात् प्रायेणाध्यक्षविभ्रमः  ॥ म्विभ्र्_४६ ॥  
  
इति पूर्वः पक्षः ॥  
  
  
एकान्तसत्त्वे का भ्रान्तिर् असत्त्वे किं प्रकाशताम्  ।  
द्वयानुगुण्याद् वृद्धानां सम्मता ख्यातिर् अन्यथा  ॥ म्विभ्र्_४७ ॥  
  
यत्र न प्रथते किञ्चित् तत्र तावन् न विभ्रमः  ।  
सुषुप्ताव् इव भूच्छाया तमो भावो यथेक्ष्यते  ॥ म्विभ्र्_४८ ॥  
  
द्वयोर् एकस्य वा ख्यातिर् असम्यग् विभ्रमो मतः  ।  
तत्र केयम् असम्यक्ता विज्ञानस्थम् अपाटवम्  ॥ म्विभ्र्_४९ ॥  
  
अथ सर्वप्रकाराणाम् अग्रहः कस्यचिद् ग्रहः  ।  
वस्तुनो ऽतत्प्रकारस्य तथा ख्यातिस् तु नेष्यते  ॥ म्विभ्र्_५० ॥  
  
तत्र दूरस्थिते सूक्ष्मे भवत्य् अपटुदर्शनम्  ।  
सामान्यमात्रख्यातिर् वा न भ्रमश् च प्रतीयते  ॥ म्विभ्र्_५१ ॥  
  
न च सर्वात्मनार्थस्य ज्ञानं किञ्चन बोधकं  ।  
सर्वविज्ञानमिथ्यात्वम् आपन्नं पुनर् अन्यथा  ॥ म्विभ्र्_५२ ॥  
  
अतो नावर्तमानत्वाज्ञानात् स्वप्नमतिर् मृषा  ।  
वर्तमानत्वबोधात् तु तथैकत्वाधिरोपणात्  ॥ म्विभ्र्_५३ ॥  
  
मिथ्या रजतधीर् नात्र विवेकानवधारणात्  ।  
प्रत्यभिज्ञानविभ्रान्तौ न स्मृतित्वं न गम्यते  ॥ म्विभ्र्_५४ ॥  
  
एकस्य च विविक्तत्वाद् इतरस्य विविक्तता  ।  
प्रत्यक्षाद् अविवेकाच् च युक्तः प्रत्यक्षविभ्रमः  ॥ म्विभ्र्_५५ ॥  
  
स्यात् स्मृताद् अविवेकाच् च स्मृतिगोचरविभ्रमः  ।  
        ॥॥॥॥          ॥॥॥॥           ॥ म्विभ्र्_५६ ॥  
  
        ॥॥॥॥          ॥॥॥॥           ।  
नियता न प्रवृत्तिः स्यान् नेष्टा चेत् ख्यातिर् अन्यथा  ॥ म्विभ्र्_५७ ॥  
  
न दृश्यादृश्ययोर् भेदः ख्यातिश् चेन् नेप्सितात्मनः  ।  
ननु नो विपरीतार्था धीः प्रतीतिविरोधतः  ॥ म्विभ्र्_५८ ॥  
  
अनाश्वासाच् च रजतप्रत्ययो रजते स्मृतिः  ।  
नैतन् न हि प्रवर्तेत शुक्तिकाशकले तदा  ॥ म्विभ्र्_५९ ॥  
  
रजते सा प्रवृत्तिश् चेन् न तस्यासन्निधानतः  ।  
असन्निधानाबोधाच् चेत् प्रवृत्तिनियमः कुतः  ॥ म्विभ्र्_६० ॥  
  
प्रवर्तते यत् तत्रैव तत् तत्सन्निधिकारितम्  ।  
अन्यत्र भेदग्रहणाद् विवेकाग्रहणात् तथा  ॥ म्विभ्र्_६१ ॥  
  
प्रवृत्तिभेदः सादृश्याद् विवेकाग्रहणं यदि  ।  
अदृष्टेषु प्रवर्तेत लोष्टादिष्व् अविवेकतः  ॥ म्विभ्र्_६२ ॥  
  
न तत्र यदि तद्बुद्धिः शुक्तिकाशकले ऽपि न  ।  
अथास्ति विपरीतार्था ख्यातिर् निह्नूयते कथम्  ॥ म्विभ्र्_६३ ॥  
  
अदृष्टत्वाद् अप्रवृत्तिः शुक्तिकाशकले समा  ।  
दृष्टं तद् येन रूपेण तत् प्रवृत्तेर् अकारणम्  ॥ म्विभ्र्_६४ ॥  
  
दृष्टस्मृताविवेकाच् चेद् इदम् अत्र परीक्ष्यताम्  ।  
तत्त्वबोधाद् अपातत्वबोधाद् रजतवेदनात्  ॥ म्विभ्र्_६५ ॥  
  
दृष्टे प्रवृत्तिः पूर्वस्मिन् विपरीतार्थता मतेः  ।  
न दृष्टादृष्टयोर् भेदः परस्मिन् नोपयोगिनी  ॥ म्विभ्र्_६६ ॥  
  
खयोगदर्शने ते हि समारोपोपयोगिनी  ।  
नादृष्टे ऽसम्प्रयुक्ते वा चाक्षुषः स्याद् विपर्ययः  ॥ म्विभ्र्_६७ ॥  
  
स्मृतिप्रमाणफलयोर् नानात्वं यदि चेष्यते  ।  
विवेचितस् तयोस् स्वार्थो ऽविवेकः किन्निबन्धनः  ॥ म्विभ्र्_६८ ॥  
  
अन्यस्मात् सा स्वविषयं विविनक्ति स्मृतिर् न चेत्  ।  
सामान्यदृष्टौ चान्यस्य स्मृतौ स्याद् वा सदा भ्रमः  ॥ म्विभ्र्_६९ ॥  
  
स्मरामीति विवेकान् न यदि नैतत् प्रकल्पते  ।  
फलाभेदे फलोन्नेयज्ञानभेदमतिः कुतः  ॥ म्विभ्र्_७० ॥  
  
स्मरामीति च विज्ञानं स्मृतेर् अन्यद् उदाहृतम्  ।  
न च मानफलाद् भिन्ना तत् सिद्ध्यति फलाद् ऋते  ॥ म्विभ्र्_७१ ॥  
  
मनोदोषाद् यदि स्वार्थो न स्मृत्या प्रविविच्यते  ।  
तिमिरादौ कथं स्वस्थे स्वान्ते केशादिविभ्रमः  ॥ म्विभ्र्_७२ ॥  
  
न तत्रापि मनो दुष्टम् अर्थान्तरविवेचनात्  ।  
ज्ञानाद् एव हि दृष्टत्वकल्पनायाश् च गौरवात्  ॥ म्विभ्र्_७३ ॥  
  
बुध्यमानो विवेकं च पश्यामीन्द्रियदोषतः  ।  
चित्रादिरूपान् दीपादीन् इति लोकः प्रभाषते  ॥ म्विभ्र्_७४ ॥  
  
इन्द्रियाणां दोषभेदान् नियतभ्रान्तिदर्शनम्  ।  
न स्याद् यस्याग्रहे दोषव्यापार इति निश्चयः  ॥ म्विभ्र्_७५ ॥  
  
न च सर्वा नियोगेन भ्रान्तिः सादृश्यबन्धना  ।  
श्वेते पीतभ्रमो दृष्टो मधुरे तिक्तविभ्रमः  ॥ म्विभ्र्_७६ ॥  
  
अव्यापृतौ च तत्प्राप्तेर् नातःपित्तप्रवेदनम्  ।  
अत्यासन्नस्य संवित्तिर् दुर्लभा चाञ्जनादिवत्  ॥ म्विभ्र्_७७ ॥  
  
न चाक्षवृत्तितज्जन्मज्ञानभेदाविवेकजाः  ।  
द्विचन्द्रादिभ्रमास् ते हि न प्रत्यक्षे न च स्मृते  ॥ म्विभ्र्_७८ ॥  
  
अन्यथालम्बनत्वे च न निरालम्बना मतिः  ।  
अन्येनापि हि रूपेण चक्षुर् नालम्बते ऽक्षधीः  ॥ म्विभ्र्_७९ ॥  
  
आलम्बनार्थस् तद्युक्तव्यवहारस्य योग्यता  ।  
अन्यस्यापि हि नैवान्यस् स इत्य् एव हि दर्शितम्  ॥ म्विभ्र्_८० ॥  
  
प्रवृत्तिश् शुक्तिशकले तथा च रजतार्थिनः  ।  
आभासते कथञ्चिच् च तन् नात्यन्तं न भासते  ॥ म्विभ्र्_८१ ॥  
  
तेन नावेआदिका यत् तु तद्रूपाव्यभिचारतः  ।  
प्रामाण्यम् आनपेक्ष्यं हि स्याद् अन्यथा त्रपाकरम्  ॥ म्विभ्र्_८२ ॥  
त्रपाकरं कथं तन् नः स्वतःप्रामाण्यवादिनाम्  ।  
अप्य् अन्यो ऽव्यभिचारेण धीप्रामाण्यम् उपागमत्  ॥ म्विभ्र्_८३ ॥  
  
बोधाद् एव प्रमाणत्वम् इति मीमांसकस्थितिम्  ।  
विदन्न् अव्यभिचारेण तां व्युदस्यत्य् अपण्डितः  ॥ म्विभ्र्_८४ ॥  
  
अर्थेनाव्यभिचारश् चेन् नाबुद्धेन प्रमीयते  ।  
ज्ञानस्याव्यभिचाराच् च तद्बोध इति दुर्घटम्  ॥ म्विभ्र्_८५ ॥  
उपास्यो ऽव्यतिरेकश् च तज्ज्ञानस्य तथान्यथा  ।  
नासिद्धाव्यतिरेकेण स परामृश्यते ॥॥॥॥॥  ॥ म्विभ्र्_८६ ॥  
  
अपि चाव्यतिरेको ऽपि ज्ञानरूपेण वेद्यते  ।  
ख्यातौ च विपरीतायां तद्विरोधप्रसङ्गतः  ॥ म्विभ्र्_८७ ॥  
  
तथा सति तद् एवास्तु विषयस्यावबोधकम्  ।  
अर्थो नाव्यतिरेकेण तत्सामर्थ्याप्तसंविदा  ॥ म्विभ्र्_८८ ॥  
  
व्यभिचाराप्रतीत्या चेद् अप्रामाण्यनिराकृतिः  ।  
दूषिते व्यभिचारेण न स्याज् ज्ञाने प्रमाणता  ॥ म्विभ्र्_८९ ॥  
  
नैतद् अव्यभिचारेण प्रामाण्यं यस्य दुष्यति  ।  
व्यभिचाराद् असौ लिङ्गं यथा नाक्षं तथापि तत्  ॥ म्विभ्र्_९० ॥  
  
सम्बन्धज्ञानसापेक्षं यद् उपैत्य् उपयोगिताम्  ।  
दूषितं व्यभिचारेण तत् स्यात् संशयकारणम्  ॥ म्विभ्र्_९१ ॥  
  
दुष्यति व्यभिचारेण बोधकं सत्तयैव न  ।  
विज्ञानाच् चार्थसंवित्तिस् सत्तयैवेन्द्रियादिवत्  ॥ म्विभ्र्_९२ ॥  
  
लिङ्गस्याव्यभिचाराद् यत् प्राप्यते रूपतो ऽस्य तत्  ।  
सिद्धप्रत्ययसामर्थ्यपूर्वौ नेतो निमित्तताम्  ॥ म्विभ्र्_९३ ॥  
  
प्रामाण्ये तदभावे चाव्यतिरेकविपर्ययौ  ।  
तथा ह्य् अव्यतिरेको ऽपि बोधाद् एवोपवर्णितः  ॥ म्विभ्र्_९४ ॥  
  
व्यतिरेको बाधबोधाद् इति तच्छ्रुतियुक्तता  ।  
असिद्धे ज्ञानसामर्थ्ये सो ऽसिद्धो दूषकः कथम्  ॥ म्विभ्र्_९५ ॥  
  
सिद्धे ऽपि सिद्धसामर्थ्यम् असामर्थ्यं कथं नयेत्  ।  
ननु च व्यभिचारित्वे बाधकज्ञानसम्मते  ॥ म्विभ्र्_९६ ॥  
  
ज्ञानरूपस्य तेनैव विहन्येत प्रमाणता  ।  
अर्थो यथा ज्ञानरूपात् तथैवेत्य् अवसीयते  ॥ म्विभ्र्_९७ ॥  
  
व्यभिचारमतेर् एव न तथैवेति गम्यते  ।  
तत् सत्यं बाधकज्ञानं यत्र तत्र विहन्यते  ॥ म्विभ्र्_९८ ॥  
  
अन्यत्र तु विघातः स्यान् न साक्षान् नापि चार्थतः  ।  
अनुमानं भवेत् तच् च तेनापहृतगोचरम्  ॥ म्विभ्र्_९९ ॥  
  
नोदेति जाग्रतो बुद्धिर् इति भाष्ये निदर्शितम्  ।  
व्यभिचारज्ञानमात्रात् प्रामाण्यस्य न नः क्षतिः  ॥ म्विभ्र्_१०० ॥  
  
व्यभिचारिणि नाश्वासः     ॥॥॥॥       ।  
        ॥॥॥॥          ॥॥॥॥           ॥ म्विभ्र्_१०१ ॥  
  
त्रिधापि व्यभिचारेण प्रामाण्यं नोपहन्यते  ।  
उक्तं नाव्यतिरेकस्य प्रमाणत्वनिमित्तता  ॥ म्विभ्र्_१०२ ॥  
  
येन स्याद् धेत्वभावेन व्यभिचारे विपर्ययः  ।  
धूमादीनाम् अपि न तद् वर्ण्यते ऽव्यभिचारतः  ॥ म्विभ्र्_१०३ ॥  
  
बोधाद् एव तदुत्पत्ताव् अङ्गभावो ऽस्य सम्मतः  ।  
तथा ह्य् अव्यभिचाराणां कुतश्चन निमित्ततः  ॥ म्विभ्र्_१०४ ॥  
  
बोधस्यानुदये कश्चित् प्रामाण्यं नानुमन्यते  ।  
एकार्थनियतं बोधं जनयद् व्यभिचार्य् अपि  ॥ म्विभ्र्_१०५ ॥  
  
प्रमाणम् इष्यते चक्षुर् नीले भावे सिते भवत्  ।  
न चापि व्यभिचारस्य साक्षात् प्रामाण्यघातिता  ॥ म्विभ्र्_१०६ ॥  
  
क्वचिद् दृष्टा भ्रान्तिबोधे बाधधीर् उपघातिका  ।  
प्रमेयत्वोर्ध्वतादीनां बोध एवावधारकः  ॥ म्विभ्र्_१०७ ॥  
  
नास्तीति न प्रमाणत्वं हेत्वभावाच् च नास्त्य् असौ  ।  
तद्भावाच् च प्रमाणत्वम् अक्षाणां व्यभिचारिणाम्  ॥ म्विभ्र्_१०८ ॥  
  
न चावधारिते युक्तो द्वैविध्यात् संशयोद्भवः  ।  
न निश्चिते ऽपि हि स्थाणाव् ऊर्ध्वत्वेन विशेरते  ॥ म्विभ्र्_१०९ ॥  
  
        ॥॥॥॥          ॥॥॥॥               ।  
न चावधारणाद् एव तत्त्वतो ऽनवधारणम्  ॥ म्विभ्र्_११० ॥  
  
एवं यतस् ततो नैवं भवेद् अतिसुभाषितम्  ।  
उत्पत्त्यैव च विज्ञानं तथात्वस्यावधारकम्  ॥ म्विभ्र्_१११ ॥  
  
न चेत् तथा नान्यतो ऽपि तस्य प्रामाण्यसम्भवः  ।  
प्रमाणत्वाप्रमाणत्वे ऽव्यतिरेकविपर्ययौ  ॥ म्विभ्र्_११२ ॥  
  
अनङ्गे इति मोघैव तयोर् अत्र विचारणा  ।  
अतो ऽवधारणाभासव्यभिचारात् परीक्षणम्  ॥ म्विभ्र्_११३ ॥  
  
प्रस्तुत्य ॥॥।       ॥॥॥॥        ।  
हेत्वभावे फलाभावनियमो स्यात् ततो गते  ॥ म्विभ्र्_११४ ॥  
  
अभावे हेतुदोषाणां तथाख्यातिविनिश्चयः  ।  
हेतौ फलं न नियतं परिणामाद्यपेक्षिणि  ॥ म्विभ्र्_११५ ॥  
  
अदुष्टे ऽपि ततो हेतौ न स्फुटग्रहनिश्चयः  ।  
प्रत्यक्षो ऽनुभवः साध्यो न हेतोर् व्यभिचारिणः  ॥ म्विभ्र्_११६ ॥  
  
विपर्ययफलाभावो हेत्वभावात् तु युज्यते  ।  
निरोधाद् युक्तकार्यस्य विपरीतस्य साधनात्  ॥ म्विभ्र्_११७ ॥  
  
दोषाणां नितरां दोषभावो ऽभिव्यक्तिम् ऋच्छति  ।  
कार्यातिरेको जठरे वह्नौ दृष्टश् च भस्मके  ॥ म्विभ्र्_११८ ॥  
  
कामाद्युपप्लुते चित्ते दृष्टिता स्मरणात्मनि  ।  
सामानाधिकरण्येनामुख्यरूप्य प्रतीतितः  ॥ म्विभ्र्_११९ ॥  
  
अभिन्नैका च सा संवित् कं पक्षम् अपबधताम्  ।  
शून्यं प्रकाशते चेति द्वयं विप्रतिषेधवत्  ॥ म्विभ्र्_१२० ॥  
  
भासने रूपवत्त्वेन शून्यैवोच्येत शून्यता  ।  
सर्वरूपविवेको हि शून्यम् इत्य् अभिभाष्यते  ॥ म्विभ्र्_१२१ ॥  
  
परै रूपाभ्युपगमे तत्र शून्यैव शून्यधीः  ।  
अभावो भावरूपेण भातीति यदि मन्यते  ॥ म्विभ्र्_१२२ ॥  
अन्यथा ख्यातिर् एवेष्टा शून्यं तद् अपि चेन् मतम्  ।  
नैतद् विप्रतिषिध्येते शून्यताभावरूपते  ॥ म्विभ्र्_१२३ ॥  
  
अतो ऽतद्देशकालत्वमात्रं तस्येह शून्यता  ।  
नन्व् अस्ति यद् यथा वस्तु तथा ख्यातौ न विभ्रमः  ॥ म्विभ्र्_१२४ ॥  
  
न यथास्ति तथा ख्यातौ शून्यख्यातेर् न मुच्यते  ।  
केचिद् आहुः प्रकारिभ्यः प्रकारा न चकासति  ॥ म्विभ्र्_१२५ ॥  
  
विविक्तास् ते तथा भान्ति ते च सन्त इति स्थितिः  ।  
अन्ये तन्मात्रशून्यत्वं मन्वते नान्यथा भ्रमः  ॥ म्विभ्र्_१२६ ॥  
  
नान्यथा धीर् वस्तुनिष्ठा वस्त्वालम्बाद् विना न सा  ।  
स्वयं तु वार्त्तिककृता समाधिर् इह वर्णितः  ॥ म्विभ्र्_१२७ ॥  
  
भावान्तरम् अभावो ऽन्यो न कश्चिद् अनिरूपणात्  ।  
सत्यं यथास्ति न तथा भासने विभ्रमो मतः  ॥ म्विभ्र्_१२८ ॥  
  
न येनास्ति प्रकारेण न तु तुच्छः प्रतीयते  ।  
तथा कथम् अभाव्यो ऽस्य स हि भाति तथा च सः  ॥ म्विभ्र्_१२९ ॥  
  
भावान्तरम् अभावो हि कयाचित् तु व्यपेक्षया  ।  
अन्यथाख्यातिपक्षे च न प्रकारान्तरं न सत्  ॥ म्विभ्र्_१३० ॥  
  
अन्यस्य च न तस्येति ख्यातिर् युक्ता मृषा च सा  ।  
प्रकारान्तरसंसर्गो नन्व् असन्न् एव भासते  ॥ म्विभ्र्_१३१ ॥  
  
संवेद्यं नन्यरुपत्वम् अन्यस्य ॥॥॥॥॥॥॥  ।  
भिन्नयोर् अत्र संसर्गो न कश्चिद् अवभासते  ॥ म्विभ्र्_१३२ ॥  
  
अन्यात्मनापरख्यातिः स चाभावे ऽस्य तन् मृषा  ।  
अभावग्राहिणी बुद्धिर् भावान्तरम् उपाश्रिता  ॥ म्विभ्र्_१३३ ॥  
  
तदन्यस्मात् पृथक्त्वेन निरुपाख्यो न विद्यते  ।  
अतो भावान्तरं मुक्त्वा तत्राभावानिरूपणात्  ॥ म्विभ्र्_१३४ ॥  
  
न बुद्ध्या भावशून्यत्वं मृषा चेति विपश्चितः  ।  
न वै शशविषाणे ऽपि ख्यातस्य निरुपाख्यता  ॥ म्विभ्र्_१३५ ॥  
  
शशसंसर्गिरूपं हि विषाणं तत्र गम्यते  ।  
अवस्तु तच् च नो येन खुरधर्मिणि वीक्षितम्  ॥ म्विभ्र्_१३६ ॥  
  
असंसृष्टस्य सो ऽभाव इति ख्यातिर् मृषा च सा  ।  
अङ्गुल्यग्रे हस्तियूथम् इत्य् एषा प्रतिभा तथा  ॥ म्विभ्र्_१३७ ॥  
  
स्वप्ने ऽप्य् अवर्तमानस्य ग्रहणं वर्तमानवत्  ।  
नाविशेषः खपुष्पाच् च स्वकाले तस्य वस्तुता  ॥ म्विभ्र्_१३८ ॥  
  
तत्कालम् एव हि ज्ञेयं ज्ञानम् एव तु सम्प्रति  ।  
वर्तमानत्वम् अप्य् अत्र दृष्टम् अन्यत्र रूप्यते  ॥ म्विभ्र्_१३९ ॥  
  
अन्यस्याप्य् अन्यथा दृष्टिः परस्परविरोधिनाम्  ।  
अत्यन्ताननुभूतत्वम् अस्ति तत्कारितं यतः  ॥ म्विभ्र्_१४० ॥  
  
न ज्ञेयशून्यं विज्ञानं स्वात्महानिप्रसङ्गतः  ।  
निरुपाख्याद् आत्मयोगाद् अस्वातन्त्र्याच् च चेतसः  ॥ म्विभ्र्_१४१ ॥  
  
प्रमाणवन्त्य् अदृष्टानि कल्प्यन्ते सुबहून्य् अपि  ।  
संस्कारच्छेदहेतूनां तत्त्वं नैकान्ततः स्थितम्  ॥ म्विभ्र्_१४२ ॥  
  
जन्मान्तरानुभूतं च न स्मर्यत इति स्थितम्  ।  
तत्कर्मफलसम्बन्धं प्रतीति प्रतिजानते  ॥ म्विभ्र्_१४३ ॥  
  
तथा ह्य् अनादौ संसारे कर्मभेदान् स्मरन्न् अपि  ।  
अनन्तकृतकर्मत्वात् को विद्यात् कस्य किं फलम्  ॥ म्विभ्र्_१४४ ॥  
  
स्वान्तस्योपप्लवः स्वप्ने स्मृतिबीजस्य बोधकः  ।  
तस्य च जग्रतो ऽभावान् नोदेति स्वप्नदर्शनम्  ॥ म्विभ्र्_१४५ ॥  
  
कामाद्युपप्लवे ऽप्य् एवं कार्याधिक्यम् उदाहृतम्  ।  
अग्राह्यम् एव गृह्णाति स्वयं कल्पयति ह्य् अयम्  ॥ म्विभ्र्_१४६ ॥  
  
दोषक्षतस्य मनसस् तत् कार्यं ॥॥॥॥॥॥॥॥।  ।  
तद् अध्यारोपे नो गौणी तथेत्य् अध्यवसायतः  ॥ म्विभ्र्_१४७ ॥  
  
ख्याति सन्निहिते ऽशून्यं सद् भावान्तरघट्टितम्  ।  
प्रभासताम् असत्ता तु नो शून्यं तद् अनात्मकम्  ॥ म्विभ्र्_१४८ ॥  
  
        ॥॥॥॥            ॥॥॥॥              ॥ म्विभ्र्_१४९ ॥  
  
एवं निर्वचनीया च नाविद्या परिहास्यते  ।  
अविद्यात्वं यतो ऽन्यस्य सान्यरूपं प्रकाशयेत्  ॥ म्विभ्र्_१५० ॥  
  
        ॥॥॥॥            ॥॥॥॥              ॥ म्विभ्र्_१५१ ॥  
        ॥॥॥॥            ॥॥॥॥              ॥ म्विभ्र्_१५२ ॥  
        ॥॥॥॥            ॥॥॥॥              ॥ म्विभ्र्_१५३ ॥  
  
बाध्यज्ञानस्य मिथ्यात्वं नान्यथा व्यवतिष्ठते  ।  
तेन यावद् बाधनीयं तावन् मिथ्येति युज्यते  ॥ म्विभ्र्_१५४ ॥  
  
भ्रान्तिज्ञेये च बाह्यत्वं बाधकैर् न निरस्यते  ।  
न गम्यते ऽन्तर्वर्तित्वं नानिर्वाच्यतया मतिः  ॥ म्विभ्र्_१५५ ॥  
  
किं त्व् अतद्देशकालत्वं गम्यते बाह्यवस्तुनः  ।  
तस्मान् न बाह्यवस्तुत्वं मृषा बोधान् न बाधनात्  ॥ म्विभ्र्_१५६ ॥  
  
प्रसक्तप्रतिषेधात्मा बाधो ऽख्यातौ न युज्यते  ।  
साधयत्य् अन्यथा ख्यातिं बाध एव च नः स्फुटम्  ॥ म्विभ्र्_१५७ ॥  
  
प्रसञ्जिका हि नाख्यातिर् अस्मत्पक्षे तु युज्यते  ।  
न चाग्रहनिषेधो ऽयं सर्वज्ञानप्रसङ्गतः  ॥ म्विभ्र्_१५८ ॥  
  
विवेकधीर् निषेधो ऽयं न प्रतीत्यानुगम्यते  ।  
न क्रमे यौगपद्ये वा विवेकमतिर् ईदृशी  ॥ म्विभ्र्_१५९ ॥  
  
अविवेकग्रहे स्याच् चेत् सत्यं न तु विविक्तयोः  ।  
अग्रहे प्राप्त्यभावेन प्राप्तेः पूर्वं तु युज्यते  ॥ म्विभ्र्_१६० ॥  
  
       ॥॥॥॥          ॥॥॥॥            ।  
द्वयोर् अभावात् स्वप्ने च विवेको गम्यते कयोः  ॥ म्विभ्र्_१६१ ॥  
स्मृतत्वेनाविविक्ते चेत् तथा बाधा विहन्यते  ।  
स्यात् सर्वैवंविधा बाधा पश्चात् धर्मिणि धर्मधीः  ॥ म्विभ्र्_१६२ ॥  
  
तद् युक्तं बाधकज्ञानाद् वाचोयुक्तिर् इयं भवेत्  ।  
अर्थे ऽन्यथापि सत्य् एष धियाकारः प्रतीयते  ॥ म्विभ्र्_१६३ ॥  
  
आत्मख्यातौ सर्वम् एवान्तर् आहुः शून्यख्यातौ शून्यम् एवेति केचित्  ।  
अख्यातौ नो तत्त्वमिथ्याविभागस् तस्माद् एषां विभ्रमाणां विवेकः  ॥ म्विभ्र्_१६४ ॥  
  
  
  
  
  
