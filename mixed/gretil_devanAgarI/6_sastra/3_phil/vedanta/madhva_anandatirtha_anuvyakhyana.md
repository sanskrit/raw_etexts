---
title: 'Madhva Anandatirtha: Anuvyakhyana'

---
## Intro
  
  
  
  
 Madhva Anandatirtha: Anuvyakhyana   
  
  
  
  
Madhva Anandatirtha: Anuvyakhyana,  
a Dvaita verse commentary on Badarayana's Brahmasutra  
  
  
  
Input by members of the Sansknet project  
(http://sansknet.ac.in/)  
  
  
  
  
STRUCTURE OF REFERENCES (added):  
MAnuv_n,n.n = Madhva's Anuvyākhyāna_adhyāya,pāda.verse  
  
  
  
  
  
  


## पाठः
  
  
  
  
  
  
  
  
  
॥ सूत्रप्रस्थानम् ॥  
॥ अनुव्याख्यानम् ॥  
  
नारायणं निखिलपूर्णगुणैकदेहं निर्दोषमाप्यतममप्यखिलैः सुवाक्यैः  ।  
अस्योद्भवादिदमशेषविशेषतो ऽपि वन्द्यं सदा प्रियतमं मम सन्नमामि  ॥ मनुव्_१,१।१ ॥  
  
तमेव शास्त्रप्रभवं प्रणम्य जगद्गुरूणां गुरुमञ्जसैव  ।  
विशेषतो मे परमाख्यविद्याव्याख्यां करोम्यन्वपि चाहमेव  ॥ मनुव्_१,१।२ ॥  
प्रादुर्भूतो हरिर्व्यासो विरिञ्चभवपूर्वकैः  ।  
अर्थितः परविद्याख्यं चक्रे शास्त्रमनुत्तमम्  ॥ मनुव्_१,१।३ ॥  
गुरुर्गुरूणां प्रभवः शास्त्राणां बादरायणः  ।  
यतस्तदुदितं मानमजादिभ्यस्तदर्थतः  ॥ मनुव्_१,१।४ ॥  
वक्तृश्रोतृप्रसक्तीनां यदाप्तिरनुकूलता  ।  
आप्तवाक्यतया तेन श्रुतिमूलतया तथा  ॥ मनुव्_१,१।५ ॥  
युक्तिमूलतया चैव प्रामाण्यं त्रिविधं महत्  ।  
दृश्यते ब्रह्मसूत्राणामेकधान्यत्र सर्वशः  ॥ मनुव्_१,१।६ ॥  
अतो नैतादृशं किञ्चित् प्रमाणतममिष्यते  ।  
स्वयं कृतापि तद्वयाख्या क्रियते स्पष्टतार्थतः  ॥ मनुव्_१,१।७ ॥  
तत्र ताराथमूलत्वं सर्वशशस्त्रस्य चेष्यते  ।  
सर्वत्रानुगतत्वेन पृथगोङ्क्रियते ऽखिलैः  ॥ मनुव्_१,१।८ ॥  
ओतत्ववाची ह्योङ्कारो वक्तयसौ तद्गुणोतताम्  ।  
स एव ब्रह्मशब्दार्थो नारायणपदोदितः  ॥ मनुव्_१,१।९ ॥  
स एव भर्गशब्दार्थो व्याहृतीनां च भूमतः  ।  
भावनाच्चैव सुत्वाच्च सो ऽयं पुरुष इत्यपि  ॥ मनुव्_१,१।१० ॥  
स एव सर्ववेदार्थो जिज्ञास्यो ऽयं विधीयते  ।  
ज्ञानी प्रियतमो ऽतो मे तं विद्वानेव चामृतः  ॥ मनुव्_१,१।११ ॥  
वृणुते यं तेन लभ्य इत्याद्युक्तिबलेन हि  ।  
जिज्ञासोत्थज्ञानजात् तत्प्रसादादेव मुच्यते  ॥ मनुव्_१,१।१२ ॥  
द्रव्यं कर्म च कालश्च स्वभावो जीव एव च  ।  
यदनुग्रहतः सन्ति न सन्ति यदुपेक्षया  ॥ मनुव्_१,१।१३ ॥  
नर्ते त्वत् क्रियते किञ्चिदित्यादेर्न हरिं विना  ।  
ज्ञानस्वभावतो ऽपि स्यान्मुक्तिः कस्यापि हि क्वचित्  ॥ मनुव्_१,१।१४ ॥  
अज्ञानां ज्ञानदो विष्णुर्ज्ञानिनां मोक्षदश्च सः  ।  
आनन्ददश्च मुक्तानां स एवैको जनार्दनः  ॥ मनुव्_१,१।१५ ॥  
इत्युक्तेर्बन्धमिथ्यात्वं नैव मुक्तिरपेक्षते  ।  
मिथ्यात्वमपि बन्धस्य न प्रत्यक्षविरोधतः  ॥ मनुव्_१,१।१६ ॥  
मिथ्यात्वं यदि दुःखादेस्तद्वाक्याग्रतो भवेत्  ।  
मिथ्यायाः साधकत्वं च न सिद्धं प्रतिवादिनः  ॥ मनुव्_१,१।१७ ॥  
तच्च मिथ्याप्रमाणेन सता वा साध्यते त्वया  ।  
सता चेद् द्वैतसिद्धिः स्यान्न सिद्धं चान्यसाधनम्  ॥ मनुव्_१,१।१८ ॥  
साधकत्वं सतस्तेन साक्षिणा सिद्धिमिच्छता  ।  
स्वीकृतं ह्यविशेषस्य साध्या साधकता पुनः  ॥ मनुव्_१,१।१९ ॥  
तच्चाविशेषमानेन साध्यमित्यनवस्थितिः  ।  
अनङ्गीकुर्वतां विश्वसत्यतां तन्न वादिता  ॥ मनुव्_१,१।२० ॥  
तस्माद् व्यवहृतिः सर्वा सत्येत्येव व्यवस्थिता  ।  
व्यावहारिकमेतस्मात् सत्यमित्येव चागतम्  ॥ मनुव्_१,१।२१ ॥  
व्यवहारसतश्चापि साधकत्वं तु पूर्ववत्  ।  
सत्त्रैविध्यं च मानेन सिद्धयेत् केनेति पृच्छ्यते  ॥ मनुव्_१,१।२२ ॥  
तस्याप्युक्तप्रकारेण नैव सिद्धिः कथञ्चन  ।  
वैलक्षण्यं सदसतोरप्येतेन निषिध्यते  ॥ मनुव्_१,१।२३ ॥  
वैलक्षण्यं सतश्चापि स्वयं सद्भेदवादिनः  ।  
असतश्चापि विश्वस्य तेनानिष्यं कथं भवेत्  ॥ मनुव्_१,१।२४ ॥  
यद्युच्यते ऽपि सर्वस्मादिति सद्भेदसंस्थितिः  ।  
सन्मात्रत्वं ब्रह्मणो ऽपि तस्मात् तदपि नो भवेत्  ॥ मनुव्_१,१।२५ ॥  
ज्ञानबाध्यत्वमपि तु न सिद्धं प्रतिवादिनः  ।  
विज्ञातस्यान्यथा सम्यग् विज्ञानं ह्येव तन्मतम्  ॥ मनुव्_१,१।२६ ॥  
असद्विलक्षणज्ञप्त्यै ज्ञातव्यमसदेव हि  ।  
तस्मादसत्प्रतीतिश्च कथं तेन निवार्यते  ॥ मनुव्_१,१।२७ ॥  
अन्यथात्वमसत् तस्माद् भ्रान्तावेव प्रतीयते  ।  
सत्त्वस्यासत एवं हि स्वीकार्यैव प्रतीतता  ॥ मनुव्_१,१।२८ ॥  
तस्यानिर्वचनीयत्वे स्यादेव ह्यनवस्थितिः  ।  
निर्विशेषे स्वयं भाते किमज्ञानावृतं भवेतः  ॥ मनुव्_१,१।२९ ॥  
मिथ्याविशेषो ऽप्यज्ञानसिद्धिमेव ह्यपेक्षते  ।  
नचाअवरणमज्ञानमसत्ये तेन चेष्यते  ॥ मनुव्_१,१।३० ॥  
अप्रकाशस्वरूपत्वाज्जडे ऽज्ञानं न मन्यते  ।  
अज्ञानाभावतः शास्त्रं सर्वं व्यर्थीभविष्यति  ॥ मनुव्_१,१।३१ ॥  
अज्ञानस्य च मिथ्यात्वमज्ञानादिति कल्पने  ।  
अनवस्थितिस्तथाच स्यादन्योन्याश्रयताथवा  ॥ मनुव्_१,१।३२ ॥  
स्वभावाज्ञानवादस्य निर्दोषत्वान्न तद् भवेत्  ।  
अविद्यादुर्घटत्वं चेत् स्यादात्मापि हि तादृशः  ॥ मनुव्_१,१।३३ ॥  
अतो ऽधिकारिविषयफलयोगादिवर्जितम्  ।  
अनन्तदोषदुष्टं च हेयं मायामतं शुभैः  ॥ मनुव्_१,१।३४ ॥  
सत्यत्वात् तेन दुःखादेः प्रत्यक्षेण विरोधतः  ।  
न ब्रह्मतां वदेद् वेदो जीवस्य हि कथञ्चन  ॥ मनुव्_१,१।३५ ॥  
यजमानप्रस्तरत्वं यथा नार्थः श्रुतेर्भवेत्  ।  
ब्रह्मत्वमपि जीवस्य प्रत्यक्षस्याविशेषतः  ॥ मनुव्_१,१।३६ ॥  
सार्वज्ञ्यादिगुणं जीवाद् भिन्नं ज्ञापयति श्रुतिः  ।  
ईशं तामुपजीव्यैव वर्तते ह्यैक्यवादिनी  ॥ मनुव्_१,१।३७ ॥  
उपजीव्यविरोधेन नास्यास्तन्मानता भवेत्  ।  
स्वातन्त्र्ये च विशिष्टत्वे स्थानमत्त्यैक्ययोरपि  ॥ मनुव्_१,१।३८ ॥  
सादृश्ये चैक्यवाक् सम्यक् सावकाशा यथेष्यतः  ।  
अवकाशोज्खिता भेदश्रुतिर्नातिबला कथम्  ॥ मनुव्_१,१।३९ ॥  
अज्ञानासम्भवादेव मिथ्याभेदो निराकृतः  ।  
अतो यथार्थबन्धस्य विना विष्णुप्रसादतः  ॥ मनुव्_१,१।४० ॥  
अनिवृत्तेस्तदर्थं हि जिज्ञासात्र विधीयते  ।  
यथा दृष्टया प्रसन्नः सन् राजा बन्धापनोदकृत्  ॥ मनुव्_१,१।४१ ॥  
एवं दृष्टः स भगवान् कुर्याद् बन्धविभेदनम्  ।  
कार्यता च न काचित् स्यादिष्टसाधनतां विना  ॥ मनुव्_१,१।४२ ॥  
कार्यं न हि क्रियाव्याप्यं निषिद्धस्य समत्वतः  ।  
न भविष्यत्क्रिया कार्यं स्रक्ष्यतीश इति ह्यपि  ॥ मनुव्_१,१।४३ ॥  
कार्यं स्यान्नैव चाकर्तुमशक्यं कार्यमिष्यते  ।  
साम्यादेव निषिद्धस्य तदिष्टं साधनं तथा  ॥ मनुव्_१,१।४४ ॥  
कार्यं साधनमिष्टस्य भगवानिष्टदेवता  ।  
मुख्येष्यं वा सुमनसां प्रेयस्तदिति च श्रुतिः  ॥ मनुव्_१,१।४५ ॥  
प्राणबुद्धिमनःखात्मदेहापत्यधनादयः  ।  
यत्सम्पर्कात् प्रिया आसंस्ततः को न्वपरः प्रियः  ॥ मनुव्_१,१।४६ ॥  
इत्यादिवाक्यैराकाङ्क्षासन्निधिर्योग्यता यतः  ।  
अस्मिन्नेव समस्तस्येतीष्ये व्युत्पत्तिरिष्यते  ॥ मनुव्_१,१।४७ ॥  
अत्त्यपूपांस्तव भ्रातेत्यादावावापतो ऽपि च  ।  
उद्वापाद् वर्तमानत्वादाकाङ्क्षादिबलादपि  ॥ मनुव्_१,१।४८ ॥  
बालो व्युत्पत्तिमप्येति नानयेत्यादिवाक्यतः  ।  
आनीयमानदृष्टयैव व्युत्पत्तेः सम्भवे सति  ॥ मनुव्_१,१।४९ ॥  
एष्यदानयनायायं कुत एव प्रतीक्षते  ।  
व्युत्पन्नो वर्तमाने तु क्रियाशब्दे भविष्यति  ॥ मनुव्_१,१।५० ॥  
पुनर्दृष्ट्यैव शब्दश्रुत् पश्चात् व्युत्पत्तिमेष्यति  ।  
वर्तमानमतीतं च भविष्यदिति च क्रमात्  ॥ मनुव्_१,१।५१ ॥  
आकाङ्क्षादियुतं यस्माद् विधेर्व्युत्पादनं कुतः  ।  
दृष्ट्या ज्ञातपदार्थस्य पदाकाङ्क्षा भविष्यति  ॥ मनुव्_१,१।५२ ॥  
व्युत्पत्तिः प्रथमा तस्माद् वतर्माने गते ततः  ।  
इष्टमाकाङ्क्षते सर्वो न प्रवृत्तिमपेक्षते  ॥ मनुव्_१,१।५३ ॥  
अपरोक्षं परोक्षं वा ज्ञानमिष्टस्य साधनम्  ।  
क्वापि चेष्या तदर्था स्यादत्तिर्हि रसवित्तये  ॥ मनुव्_१,१।५४ ॥  
वाक्यार्थज्ञानमात्रेण क्वचिदिष्टं भवेदपि  ।  
न च स्रुकस्रुववह्नयादावतात्पर्यं श्रुतेर्भवेत्  ॥ मनुव्_१,१।५५ ॥  
यत्किञ्चित्करणरस्यापि यज्ञतैवान्यथा भवेत्  ।  
तस्मादुपासनार्थं च स्वार्थे तात्पर्यवद् भवेत्  ॥ मनुव्_१,१।५६ ॥  
इति शब्दोन्नये ऽग्नावित्युन्नीते स्मृतिर्भवेत्  ।  
इतिशब्दव्यपेतानि ह्यपि सन्ति वचांस्यलम्  ॥ मनुव्_१,१।५७ ॥  
आत्मानमेवेत्यादीनि योगे ऽग्नावपि तत् समम्  ।  
एकवाक्यत्वयोगे तु वेदस्यापि ह्यशेषतः  ॥ मनुव्_१,१।५८ ॥  
वाक्यभेदो न युक्तः स्याद् योगश्च स्यान्महाफले  ।  
इति ब्रूयादिति वचो गतमग्नौ समीपगम्  ॥ मनुव्_१,१।५९ ॥  
कल्पनागौरवं चेत् स्यात् पृथक् तात्पर्यसम्भवे  ।  
कल्पनागौरवादेव पदार्था न स्युरेव हि  ॥ मनुव्_१,१।६० ॥  
प्रमाणावगतत्वं चेत् तात्पर्याणशं तथैव हि  ।  
तस्मात् पदार्थे वाक्यार्थे तात्पर्यमुभयत्र च  ॥ मनुव्_१,१।६१ ॥  
पृथगेव च वाक्यत्वं पृथगन्वयतो भवेत्  ।  
अवान्तरत्वाद् वाक्यानां वाक्यभेदो न दूषणम्  ॥ मनुव्_१,१।६२ ॥  
अङ्गीकृतत्वादपि तैः पदार्थानां पृथक् पृथक्  ।  
क्रियापदेनान्वयस्य वाक्यभेदाद्धि दूषणम्  ॥ मनुव्_१,१।६३ ॥  
प्रत्यक्षादिविरोधे ऽतो गौणार्थस्यापि सम्भवात्  ।  
अतात्पर्यं पदार्थे ऽपि न कल्प्यमविरोधतः  ॥ मनुव्_१,१।६४ ॥  
अतो ज्ञानफलान्येव कर्माणि ज्ञानमेव हि  ।  
मुख्यप्रसाददं विष्णोर्जिज्ञासायाश्च तद् भवेत्  ॥ मनुव्_१,१।६५ ॥  
कर्तव्या तेन जिज्ञासा श्रुतिप्रामाण्ययोगतः  ।  
प्रत्यक्षवच्च प्रामाण्यं स्वत एवागमस्य हि  ॥ मनुव्_१,१।६६ ॥  
अनवस्थान्यथा हि स्यादप्रामाण्यं तथान्यतः  ।  
मिथ्याज्ञप्तिप्रलम्भादेस्तेन वेदविरोधि यत्  ॥ मनुव्_१,१।६७ ॥  
न मानमपि वेदानामङ्गीकार्या हि नित्यता  ।  
न हि धर्मादिसिद्धिः स्यान्नित्यवाक्यं विना क्वचित्  ॥ मनुव्_१,१।६८ ॥  
अविप्रलम्भस्तज्ज्ञानं तत्कृतत्वादयो ऽपि च  ।  
कल्प्या गौरवदोषेण पुंवाक्यं ज्ञापकं न तत्  ॥ मनुव्_१,१।६९ ॥  
प्रत्यक्षः कस्यचिद् धर्मो वस्तुत्वादिति चोदिते  ।  
न बुद्धो धर्मदर्शी स्यात् पुंस्त्वादित्यनुमाहतिः  ॥ मनुव्_१,१।७० ॥  
अधर्मवादिनो वाक्यमप्रयोजनमेव हि  ।  
धर्माभावो ऽपि नो तेन प्रत्यक्षावगतो भवेत्  ॥ मनुव्_१,१।७१ ॥  
अतः संशयसम्पत्तौ वाक्यं प्रत्यक्षवत् प्रमा  ।  
शक्तिश्चैवान्विते स्वार्थे शब्दानामनुभूयते  ॥ मनुव्_१,१।७२ ॥  
अतो ऽन्विताभिधायित्वं गौरवं कल्पने ऽन्यथा  ।  
नचाशक्याभिधायित्वं प्रवृत्तिश्च द्विधान्यथा  ॥ मनुव्_१,१।७३ ॥  
एतत् सर्वं तर्कशास्त्रे ब्रह्मतर्के हि विस्तरात्  ।  
उक्तं विद्यापृथक्तवात्तु सङ्क्षेपेणात्र सूचितम्  ॥ मनुव्_१,१।७४ ॥  
प्रमाणन्यायसच्छिक्षा क्रियते तर्कशास्त्रतः  ।  
मानन्यायैस्तु तत्सिद्धैमीमांसा मेयशोधनम्  ॥ मनुव्_१,१।७५ ॥  
ब्रह्मतर्कं च भगवान् स एव कृतवान् प्रभुः  ।  
पञ्चाशत्कोटिविस्तारान्नारायणतनौ कृतात्  ॥ मनुव्_१,१।७६ ॥  
उद्धृत्य पञ्चसाहस्रं कृतवान् बादरायणः  ।  
अतस्तदर्थं सङ्क्षेपादत इत्यभ्यसूचयत्  ॥ मनुव्_१,१।७७ ॥  
यतो ऽनुभवतः सर्वं सिद्धमेतदतो ऽपि च  ।  
देवैश्च दुर्गमार्थेषु व्यापृतो नातिविस्तृतिम्  ॥ मनुव्_१,१।७८ ॥  
चकारैता ह्यवज्ञेया युक्तयः प्रतिपक्षगाः  ।  
प्रत्यक्षेक्षाक्षमः पक्षं कमेवात्राभिवीक्षते  ॥ मनुव्_१,१।७९ ॥  
तस्मादक्षमपक्षत्वान्मोक्षशास्त्रे ऽभ्युपेक्षितः  ।  
स्वयं भगवता विष्णुर्ब्रह्मेत्येतत् पुरोदितम्  ॥ मनुव्_१,१।८० ॥  
स विष्णुराह हीयन्ते देवशास्त्रस्य तेन हि  ।  
आद्यन्तं देवशास्त्रस्य स्वयं भगवता कृतम्  ॥ मनुव्_१,१।८१ ॥  
मध्यं तदाज्ञया पैलशेषाभ्यां कृतमञ्जसा  ।  
अतस्तत्रैव विष्णुत्वसिद्धेर्ब्रह्मेत्यसूचयत्  ॥ मनुव्_१,१।८२ ॥  
दोषारच्छिद्रशब्दानां पर्यायत्वं यतस्ततः  ।  
गुणा नारा इति ज्ञेयस्तद्वान् नारायणः स्मृतः  ॥ मनुव्_१,१।८३ ॥  
ब्रह्मशब्दो ऽपि हि गुणपूर्तिमेव वदत्ययम्  ।  
अतो नारायणस्यैव जिज्ञासात्र विधीयते  ॥ मनुव्_१,१।८४ ॥  
सिद्धत्वाद् ब्रह्मशब्दस्य विष्णौ स्पष्टतया श्रुतौ  ।  
अम्भस्यपार इत्युक्तो नारायणपदेरितः  ॥ मनुव्_१,१।८५ ॥  
आपो नारा इति ह्याह स एवाप्स्वन्तरीरितः  ।  
कामतो विधिरुद्रादिपददातृया स्वयं श्रिया  ॥ मनुव्_१,१।८६ ॥  
योनित्वेनात्मनो विष्णोस्तिष्ठन्तीत्युदितस्य च  ।  
यस्मिन् देवा अधीत्युक्तवा समुद्रं स्थानमेव च  ॥ मनुव्_१,१।८७ ॥  
नाम चाक्षरमित्येव ऋच इत्युदितं तु यत्  ।  
यतः प्रसूतेत्युक्तवा च तदेव ब्रह्म चाब्रवीत्  ॥ मनुव्_१,१।८८ ॥  
अन्तःसमुद्रगं विश्वप्रसूतेः कारणठ तु यत्  ।  
सूक्तोपनिषदाद्युक्तं जन्माद्यस्येति लक्ष्यते  ॥ मनुव्_१,१।८९ ॥  
सृष्टिः स्थितिश्च संहारो नियतिर्ज्ञानमावृतिः  ।  
बन्धमोक्षावपि ह्यासु श्रुतिषूक्ता हरेः सदा  ॥ मनुव्_१,१।९० ॥  
यं नामानि विशन्त्यद्धा यो देवानामिति ह्यपि  ।  
श्रुतेर्नामानि सर्वाणि विष्णोरेव यतस्ततः  ॥ मनुव्_१,१।९१ ॥  
अतो न मुख्यतो नाम तदन्यस्य हि कस्यचित्  ।  
गुणाः श्रुता इति ह्यस्मान्न दोषो ऽर्थः श्रुतेर्भवेत्  ॥ मनुव्_१,१।९२ ॥  
प्रीत्या मोक्षपरत्वाच्च तात्पर्यं नैव दूषणे  ।  
सर्वेषामपि वाक्यानां महातात्पर्यमत्र हि  ॥ मनुव्_१,१।९३ ॥  
तद्विरोधे न मानत्वं फलं मुक्तिर्हि वाक्यतः  ।  
न पुराणादिमानत्वं विरुद्धार्थे श्रुतेर्भवेत्  ॥ मनुव्_१,१।९४ ॥  
दर्शनान्तरमूलत्वान्मोहार्थं चाज्ञया हरेः  ।  
न सर्वनामतान्येषां श्रुतावुक्ता हि कुत्रचित्  ॥ मनुव्_१,१।९५ ॥  
अदोषवचनाच्चैव नियमेन हरेः श्रुतौ  ।  
अज्ञानं पारतन्त्र्यं च प्रऌअये ऽभाव एव च  ॥ मनुव्_१,१।९६ ॥  
अशक्तिश्चोदितान्येषां सर्वेषामपि च श्रुतौ  ।  
जन्माद्यस्येति तेनैतद् विष्णोरेव स्वलक्षणम्  ॥ मनुव्_१,१।९७ ॥  
अस्योद्भवादिहेतुत्वं साक्षादेव स्वलक्षणम्  ।  
कृष्णद्धयानच्छलेनैव स्वयं भागवते ऽब्रवीत्  ॥ मनुव्_१,१।९८ ॥  
अतो जीवैक्यमपि स निराचक्रे जगद्गुरुः  ।  
न हि जन्मादिहेतुत्वं जीवस्य जगतो भवेत्  ॥ मनुव्_१,१।९९ ॥  
हिताक्रियादिदोषं च वक्ष्यत्येव स्वयं प्रभुः  ।  
निर्गुणत्वं च तेनैव निषिद्धं प्रभुणा स्वयम्  ॥ मनुव्_१,१।१०० ॥  
भेदेनैव तु मुख्यार्थसम्भवे लक्षणा कुतः  ।  
कथं नित्यगुणस्यास्य स्यादैक्यं गुणहानतः  ॥ मनुव्_१,१।१०१ ॥  
सदैव गुणवत्त्वे ऽस्य भिन्नं स्यान्निर्गुणं सदा  ।  
न च मिथ्यागुणत्वं स्यादनिर्वाच्यस्य दूषणात्  ॥ मनुव्_१,१।१०२ ॥  
निर्गुणत्वं तदा च स्यादासुरत्वं नचान्यथा  ।  
लक्ष्यलक्षणयोर्भेदो ऽभेदो वा यदि वोभयम्  ॥ मनुव्_१,१।१०३ ॥  
इति पृष्टे तदैक्यस्य गतिरेव न विद्यते  ।  
ऐक्याभेदे न शास्त्रेण ज्ञेयं तत् स्वप्रकाशतः  ॥ मनुव्_१,१।१०४ ॥  
भेदे मिथ्यात्वतो भेदसत्यत्वं स्याद् बलादपि  ।  
भेदाभेदौ यदि तदा स्यादेव ह्यनवस्थितिः  ॥ मनुव्_१,१।१०५ ॥  
स्वनिर्वाहकता चेत् स्याद् बाह्यं बाहकमित्यपि  ।  
पर्यायो भेदवान् वा स्यादनवस्थोभयत्र च  ॥ मनुव्_१,१।१०६ ॥  
सत्यज्ञानादिके ऽप्येव न व्यावृत्त्या प्रयोजनम्  ।  
व्यावृत्तस्याविशेषत्वे तदखण्डं च खण्डितम्  ।  
निर्विशेषत्वमेतेन मूको ऽहमितिवद् भवेत्  ॥ मनुव्_१,१।१०७ ॥  
अभिन्ने ऽपि विशेषो ऽयं बलादापतति ह्यतः  ।  
विशेषतद्वतोश्चैव स्वनिर्वाहकता भवेत्  ॥ मनुव्_१,१।१०८ ॥  
भेदहीने त्वपर्यायशब्दान्तरनियामकः  ।  
विशेषो नाम कथितः सो ऽस्ति वस्तुष्वशेषतः  ॥ मनुव्_१,१।१०९ ॥  
विशेषास्ते ऽप्यनन्ताश्च परस्परविशेषिणः  ।  
स्वनिर्वाहकतायुक्ताः सन्ति वस्तुष्वशेषतः  ॥ मनुव्_१,१।११० ॥  
अतो ऽनन्तगुणं ब्रह्म निर्भेदमपि भण्यते  ।  
एवं धर्मानिति श्रुत्या तदभेदो ऽप्युदीर्यते  ॥ मनुव्_१,१।१११ ॥  
शैवाद्यागमसम्प्राप्तदृष्टगेन फलेन तु  ।  
तद्वाक्योपमयान्यच्च प्रमाणत्वे ऽनुमीयते  ॥ मनुव्_१,१।११२ ॥  
ईशवाक्यत्वत इति चेत् तद्गव्यभिचारिणा  ।  
अप्रामाण्यानुमा च स्यान्न पृथक् चानुमेश्वरे  ॥ मनुव्_१,१।११३ ॥  
पुंस्त्वहेतुबलादेव पूर्वोक्तेनैव वर्त्मना  ।  
शास्त्रयोनित्वमेतेन कारणस्य बलाद् भवेत्  ॥ मनुव्_१,१।११४ ॥  
नावेदविन्न तर्केण मतिरित्यादिवाक्यतः  ।  
तर्को ज्ञापयितुं शक्तो नेशितारं कथञ्चन  ॥ मनुव्_१,१।११५ ॥  
वनकृत्त्वादिरूपेण पक्षभूतस्य चेशितुः  ।  
किञ्चिज्ज्ञानं हि पुंस्त्वेन शक्यं साधयितुं सुखम्  ॥ मनुव्_१,१।११६ ॥  
वृक्षकृन्नाखिलं वृक्षं वेत्ति पुंस्त्वाद्धि चैत्रवत्  ।  
इत्याद्यनुमया स्पर्धि नानुमानं परेशितुः  ।  
शक्तं विज्ञापने चातिप्रसङ्गो ऽनुमयेदृशा  ॥ मनुव्_१,१।११७ ॥  
वस्तुत्वात् तुरगः शृङ्गी पुष्पवत् खं सुतैर्युता  ।  
चित्रिणी च रसः षष्ठो रसत्वात् सोत्तरो भवेत्  ।  
उपक्रमादिलिङ्गेभ्यो नान्यास्यादनुमा ततः  ॥ मनुव्_१,१।११८ ॥  
त एवान्वयनामानस्तैः सम्यक् प्रविचारिते  ।  
मुख्यार्थो भगवान् विष्णुः सर्वशास्त्रस्य नापरः  ॥ मनुव्_१,१।११९ ॥  
ईक्षणीयत्वतो विष्णुर्वाच्य एव नचान्यथा  ।  
लक्ष्यत्वं क्वापि दृष्टं हि किं तदित्यनवस्थितिः  ॥ मनुव्_१,१।१२० ॥  
माधुर्यादिविशेषाश्च तच्छब्दैरुदिताः सदा  ।  
वाक्यार्थो ऽपि हि वाक्यार्थशब्देनैवोदितो भवेत्  ॥ मनुव्_१,१।१२१ ॥  
नावाच्यं तेन किञ्चित् स्याद् यत इत्यादिकैर्वदन्  ।  
अवाच्यत्वं कथं ब्रूयान्मूको ऽहमितिवत् सुधीः  ॥ मनुव्_१,१।१२२ ॥  
येन लक्ष्यमिति प्रोक्तं लक्ष्यशब्देन सो ऽवदत्  ।  
एकस्यापि हि शब्दस्य गौणार्थस्वीकृतौ सताम्  ॥ मनुव्_१,१।१२३ ॥  
महती जायते लज्जा यत्र तत्राखिला रवाः  ।  
अमुख्यार्था इति वदन् यस्तन्मार्गानुवर्तिनाम्  ।  
कथं न जायते लज्जा वक्तुं शाब्दत्वमात्मनः  ॥ मनुव्_१,१।१२४ ॥  
आत्मब्रह्मादयः शब्दाः साक्षात् पूर्णाभिधायिनः  ।  
जन्मादिकारणं ब्रह्म लक्षितं च यदा तदा  ॥ मनुव्_१,१।१२५ ॥  
वन्ध्यापुत्रोपमं मायाशबलं वाच्यमित्यपि  ।  
कल्पयित्वा विना मानं लक्ष्यं शुद्धं वदन् पदैः  ॥ मनुव्_१,१।१२६ ॥  
आत्मशब्दोदितस्यैव ज्ञानं मुक्तावसाधनम्  ।  
आह श्रुतपरित्यागः स्याच्चास्याश्रुतकल्पनम्  ॥ मनुव्_१,१।१२७ ॥  
स्यात् सर्वत्र च यत्रैकमपि लोको जुगुप्सते  ।  
नियमेनोभयं स्याद्धि यस्य स्वपरयोर्मते  ॥ मनुव्_१,१।१२८ ॥  
अलङ्कृतः सदैवायं दुर्घटैरेव भूषणैः  ।  
अन्धन्तमो नित्युदुःखं तस्य स्याद् वसनद्वयम्  ॥ मनुव्_१,१।१२९ ॥  
अनन्दा नाम ते लोका अन्धेन तमसाऽवृताः  ।  
तांस्ते प्रेत्याभिगच्छन्त्यविद्वांसो बुधो जनाः  ॥ मनुव्_१,१।१३० ॥  
असुर्या नाम ते लोका अन्धेन तमसाऽवृताः  ।  
तांस्ते प्रेत्याभिगच्छन्ति ये केचात्महनो जनाः  ॥ मनुव्_१,१।१३१ ॥  
इत्यादिश्रुतयो मानं शतशो ऽत्र समन्ततः  ।  
हेयत्वावचनाच्चैव नात्मा गौणः श्रुतौ श्रुतः  ॥ मनुव्_१,१।१३२ ॥  
तमेवैकं जानथान्या वाचो मुञ्चथ चेति ह  ।  
उक्त आत्मा कथं गौणो हेयपक्षे ह्यसौ श्रुतः  ॥ मनुव्_१,१।१३३ ॥  
परिवारतया ग्राह्या अपि हेयाः प्रधानतः  ।  
पूर्णस्य पूर्णमादाय पूर्णमेवावशिष्यते  ॥ मनुव्_१,१।१३४ ॥  
इति स्वस्यैव पूर्णस्य पूर्णे ऽप्यय उदाहृतः  ।  
कथं मायाव्यवच्छिन्नः पूर्णो मुख्यतया भवेत्  ॥ मनुव्_१,१।१३५ ॥  
पदं च निर्गुण इति कथं गौणं वदिष्यति  ।  
गुणाभावोपलक्ष्यं चेत् पदं तदपि वाचकम्  ॥ मनुव्_१,१।१३६ ॥  
अतो ऽनवस्थितिमुखसर्वदोषमहास्पदम्  ।  
कथमेतन्मतं सद्भिराद्रियेत विचक्षणैः  ॥ मनुव्_१,१।१३७ ॥  
न च साङ्खयनिराकृत्यै सूत्राण्येतान्यचीकॢपत्  ।  
भगवान् नह्यशब्दत्वं प्रधाने ऽङ्गीकरोत्यसौ  ॥ मनुव्_१,१।१३८ ॥  
समन्वये प्रतिज्ञाते शब्दगोचरतैव हि  ।  
प्रथमप्रतिपाद्या स्यात् तदभावे कुतो ऽन्वयः  ॥ मनुव्_१,१।१३९ ॥  
कथं च लक्षणावादी ब्रूयाद् ब्रह्मसमन्वयम्  ।  
यो ऽसौ शब्दस्य मुख्यार्थस्तत्रैव स्यात् समन्वयः  ॥ मनुव्_१,१।१४० ॥  
जन्मादिकारणे साक्षादाह देवः समन्वयम्  ।  
उक्तं तदेव जिज्ञास्यं क्वावकाशो ऽत्र निर्गुणे  ॥ मनुव्_१,१।१४१ ॥  
कथञ्चासम्भवस्तस्य मुख्यार्थस्य निराकृतौ  ।  
मानेन केन विज्ञेयमवाच्याज्ञेयनिर्गुणम्  ॥ मनुव्_१,१।१४२ ॥  
अमेयं चेन्न शास्त्रस्य तत्र वृत्तिः कथञ्चन  ।  
तस्माच्छास्त्रेण जिज्ञास्यमस्मदीयं गुणार्णवम्  ॥ मनुव्_१,१।१४३ ॥  
वासुदेवाख्यमद्वन्द्वं परं ब्रह्माखिलोत्तमम्  ।  
विज्ञेयवाच्यलक्ष्यत्वपूर्वाशेषविशेषतः  ॥ मनुव्_१,१।१४४ ॥  
निर्गतं मनसो वाचो यदि तत् स्यादगोचरम्  ।  
अस्तु तन्मा वदेद् वादी नचास्मच्छास्त्रगं तु तत्  ॥ मनुव्_१,१।१४५ ॥  
अवाच्यं वाच्यमित्युक्तवा किमित्युन्मत्तवन्मृषा  ।  
अस्मच्छास्त्रस्य चौर्याय यतते स्वोक्तिदूषकः  ॥ मनुव्_१,१।१४६ ॥  
जन्मादिकारणं यत्तत् साक्षान्नारायणाभिधम्  ।  
वदन्तु श्रुतयो ब्रह्म शास्त्रं चैतत् तदर्थतः  ॥ मनुव्_१,१।१४७ ॥  
स्वप्रकाशत्वमपि तु यैर्ज्ञानस्य निवारितम्  ।  
कथं सर्वज्ञता तस्य स्वज्ञानाधिगमं विना  ॥ मनुव्_१,१।१४८॥  
प्रवृत्तमस्त्ववाच्यं ते मैव ब्रूयाः कथञ्चन  ।  
सर्वशब्दैरवाच्यं तदुक्तवा तद्विषयं पुनः  ॥ मनुव्_१,१।१४९ ॥  
वयं त्वां श्रुतियुक्तिभ्यां बद्ध्वास्मच्छास्त्रमञ्जसा  ।  
विचारयामः श्रुतिभिर्युक्तिभिश्चैव सादरम्  ॥ मनुव्_१,१।१५० ॥  
अद्भुतत्वादवाच्यं तदतर्क्याज्ञेयमेव च  ।  
अनन्तगुणपूर्णत्वादित्यूदे पैङ्गिनां श्रुतिः  ।  
अवाच्यमिति लोके ऽपि वक्तयाश्चार्यतमं भुवि  ॥ मनुव्_१,१।१५१ ॥  
एवं शास्त्रावगम्यत्वे विभागेन समन्वयम्  ।  
आनन्दमय इत्यादिनाध्यायेन वदत्यजः  ॥ मनुव्_१,१।१५२ ॥  
तत्रान्यत्र प्रसिद्धानां विष्णावेव समन्वयम्  ।  
शब्दानां प्रथमे पादे गुणिसामान्यवाचिनाम्  ॥ मनुव्_१,१।१५३ ॥  
गुणवाचिनां च प्रथममाह देवः समन्वयम्  ।  
समुद्रशायिनं सर्वप्रसूतिप्रसवं श्रुतिः  ॥ मनुव्_१,१।१५४ ॥  
तदेव ब्रह्म परममिति सावधृतिर्जगौ  ।  
यतो ऽतो ब्रह्मशब्दस्य तत्रैव नियतत्वतः  ॥ मनुव्_१,१।१५५ ॥  
यो ऽन्नं ब्रह्मेत्यादिरूपादभ्यासात् तैत्तिरीयके  ।  
अन्यासु चैतद्रूपासु शाखास्वपि सहस्रशः  ॥ मनुव्_१,१।१५६ ॥  
आनन्दमय इत्याद्यैः शब्दैर्वाच्यो हरिः स्वयम्  ।  
उपलक्षणत्वं शब्दानामानन्दमयपूर्विणाम्  ॥ मनुव्_१,१।१५७ ॥  
सूत्रस्याल्पाक्षरत्वेन सर्वशाखाविनिर्णये  ।  
पुनश्च प्रापकाद्धेतोस्तत्राधिकरणान्तरम्  ॥ मनुव्_१,१।१५८ ॥  
सर्वे वेदा आमनन्ति यत् पदं त्विति हि श्रुतिः  ।  
आनन्दमयरूपे तु ब्रह्मणः पुच्छतोक्तितः  ॥ मनुव्_१,१।१५९ ॥  
समस्ताब्रह्मताप्राप्तेरानन्दमयनाम हि  ।  
ब्रह्मशब्दस्य चाभ्यासात् पञ्चरूपादिषु स्फुटम्  ॥ मनुव्_१,१।१६० ॥  
ब्रह्मतावयवे ऽपि स्यात् तथावयविनि स्वतः  ।  
यथैव कृष्णकेशस्य कृष्णस्य ब्रह्मताखिला  ॥ मनुव्_१,१।१६१ ॥  
दर्शिता चैव पार्थाय निःसीमाः शक्तयो ऽस्य हि  ।  
ऋतं सत्यं परं ब्रह्म पुरुषं कृष्णपिङ्गलम्  ॥ मनुव्_१,१।१६२ ॥  
विष्ण्वाख्यमुक्तमन्यत्र ह्यूर्ध्वरेतं च तत् प्रति  ।  
विरूपाक्षाख्यमवरं ब्रह्मोक्तं तद्व्रते स्थितम्  ॥ मनुव्_१,१।१६३ ॥  
समानाधिकृतत्वं चेदुत्तरं नीललोहितम्  ।  
कृष्णपिङ्गलरूपेण पुनरुक्तं भविष्यति  ॥ मनुव्_१,१।१६४ ॥  
ब्रह्माधिपतिरित्यत्र तापनीयश्रुतौ पुरः  ।  
स्वरितब्रह्मशब्दान्तं बहुव्रीहित्वमेष्यति  ॥ मनुव्_१,१।१६५ ॥  
स्वाहेन्द्रशत्रुवर्धस्व यद् बहुव्रीहितामगात्  ।  
महाव्याकरणे सूत्रमिति स्वरविनिर्णये  ॥ मनुव्_१,१।१६६ ॥  
पूर्वान्तस्वरिते पुंसोर्बहुव्रीहित्वमेष्यति  ।  
महाव्याकरणे सूत्रमिति स्वरविनिर्णये  ॥ मनुव्_१,१।१६७ ॥  
ऋतं सत्यं परं ब्रह्मेत्याद्युद्देश्यद्वितीयका  ।  
विभक्तिरूर्ध्वरेतादिः प्रथमा रुद्रगोचरा  ॥ मनुव्_१,१।१६८ ॥  
तस्माद् विष्णुं परं ब्रह्म प्रति रुद्रो व्रते स्थितः  ।  
ऊर्ध्वरेता इति ह्येव श्रुत्यर्थो ऽवसितो भवेत्  ॥ मनुव्_१,१।१६९ ॥  
ऋतं सत्यं परं ब्रह्म प्रति विष्णुं सदाशिवः  ।  
ऊर्ध्वरेता ध्यायति ह शङ्करो नीललोहितः  ॥ मनुव्_१,१।१७० ॥  
इत्यर्थमेतमेवाह नीलग्रीवश्रुतिः परा  ।  
आर्थर्वणी परं ब्रह्म तस्मादेको हरिः श्रुतौ  ॥ मनुव्_१,१।१७१ ॥  
तदेवर्तमिति प्राह कथमेवान्यथा श्रुतिः  ।  
अवधारयन्ती तस्यैव ह्यृतत्वादिकमञ्जसा  ॥ मनुव्_१,१।१७२ ॥  
एको नारायण आसीन्न ब्रह्मा न च शङ्करः  ।  
वासुदेवो ऽग्र एवासीन्न ब्रह्मा न च शङ्करः  ॥ मनुव्_१,१।१७३ ॥  
नेन्द्रसूर्यौ न च गुहो न सोमो न विनायकः  ।  
इत्यादिवाक्यतो विष्णोरुत्पत्तिरवतारगा  ॥ मनुव्_१,१।१७४ ॥  
मुख्यं ब्रह्म हरिस्तस्मात् प्रस्तावः परमित्यपि  ।  
मुख्यब्रह्मग्रहे युक्ते नामुख्यं युज्यते क्वचित्  ॥ मनुव्_१,१।१७५ ॥  
असम्भवे हि मुख्यस्य गौणार्थाङ्गीकृतिर्भवेत्  ।  
प्राचुर्यार्थाश्च मयटः सर्वे ऽत्र प्रतिपादिताः  ॥ मनुव्_१,१।१७६ ॥  
भोग्यत्वमत्र चाद्यत्वमुपजीव्यतया हरेः  ।  
महाभोक्ता महाभोग्य इत्यर्थो ऽन्नमये भवेत्  ॥ मनुव्_१,१।१७७ ॥  
महाप्राणो महाबोधो महाविज्ञानवानपि  ।  
विशेषसामान्यतया विज्ञानं मन इत्यपि  ॥ मनुव्_१,१।१७८ ॥  
एकस्य ज्ञानरूपस्य हरेरुक्तिर्विभागतः  ।  
अभेदे ऽपि विशेषेणैवान्य इत्युदितो हरिः  ॥ मनुव्_१,१।१७९ ॥  
भेदशब्दा विशेषं तु हरावन्यत्र भिन्नत्वात्  ।  
ब्रूयुर्हरेर्जीवजडैरपि भेदं हि मुख्यतः  ॥ मनुव्_१,१।१८० ॥  
ब्रह्मतर्कवचो ऽप्येवमत एकः स पञ्चधा  ।  
उक्तो ऽन्नमय इत्यादि भृगोश्चैतद् वदिष्यति  ॥ मनुव्_१,१।१८१ ॥  
प्राप्यत्वेन मयट्प्रोक्तेर्न तत्राप्यन्यदुच्यते  ।  
प्रचुरान्नादिरेवातो ह्यन्नमन्नमयेत्यपि  ॥ मनुव्_१,१।१८२ ॥  
उच्यते ह्यविशेषेण नान्यत् किञ्चिदिहोच्यते  ।  
महानन्दत्व एवास्य हेतुः को ऽन्यादिति स्फुटम्  ॥ मनुव्_१,१।१८३ ॥  
उक्तः श्रुत्यन्तरे यस्मात् सुखं लब्ध्वा करोत्ययम्  ।  
करोति नासुखी भूमा सुखं नाल्पे सुखं भवेत्  ॥ मनुव्_१,१।१८४ ॥  
इत्युक्तं यत् प्रवृत्तिश्च नृत्तगानादिका सुखात्  ।  
दुःखाद् रोदादिका चैव सर्वकर्तृत्वतो ऽस्य च  ॥ मनुव्_१,१।१८५ ॥  
सर्वशक्तेर् न दुःखं स्यादतः केवललीलया  ।  
प्रवर्तको न चेदेष प्राण्यादन्याच्च कः पुमान्  ॥ मनुव्_१,१।१८६ ॥  
ब्रह्मवित् परमाप्नोतीति यत् प्रथमसूचितम्  ।  
तदेव मन्त्रवर्णेन सत्यं ज्ञानमनन्तवत्  ॥ मनुव्_१,१।१८७ ॥  
लक्षितं तत्र सत्यत्वं सृष्टयान्नप्राणयोरपि  ।  
उक्तं ज्ञानं तु मनसा विज्ञानेनाप्युदीरितम्  ॥ मनुव्_१,१।१८८ ॥  
अनन्तत्वं तथाऽनन्दमयवाचाप्युदाहृतम्  ।  
सद्भावं यापयेद् यस्मात् सत्यं तत् तेन कथ्यते  ॥ मनुव्_१,१।१८९ ॥  
इति सृष्टिरिह प्रोक्ता जगत्सद्भावयापकम्  ।  
ब्रह्मेति स्थापनायैव सत्त्वं जीवनमेव च  ॥ मनुव्_१,१।१९० ॥  
विशीर्णता च सत्त्वं स्यात् सन्नमित्याहुरेव यत्  ।  
अतो ऽद्यतात्तृतान्नत्वं सत्यशब्दार्थ एव हि  ॥ मनुव्_१,१।१९१ ॥  
प्राणं देवा अनुप्राणन्ति मनुष्याः पशवश्च ये  ।  
आयुः प्राणो हि भूतानामिति यद् गतिजीवने  ॥ मनुव्_१,१।१९२ ॥  
उक्ते सदितिधात्वर्थो गतिश्चातो हि सत्यता  ।  
प्राणत्वमवबोधार्थो मनुधातुः प्रकीर्तितः  ॥ मनुव्_१,१।१९३ ॥  
नाल्पे सुखमिति प्रोक्तयैवानन्दमयतोक्तितः  ।  
अनन्तत्वं सुनिर्णीतं पूर्णानन्दो हि नाल्पके  ॥ मनुव्_१,१।१९४ ॥  
अतो हि मन्त्रवर्णोक्तविस्तृतिस्तु समस्तया  ।  
क्रियते परया यस्मादितरो ऽत्र न कथ्यते  ॥ मनुव्_१,१।१९५ ॥  
पुरुषं वेत्ति यो मुच्येन्नान्यः पन्था हि विद्यते  ।  
इति श्रुतेरन्यवेदी कथं मुक्तिं प्रयास्यति  ॥ मनुव्_१,१।१९६ ॥  
पुरुषः पर आत्माजो ब्रह्म नारायणः प्रभुः  ।  
महानानन्द उद् विष्णुर्भर्ग ओम इतीर्यते  ॥ मनुव्_१,१।१९७ ॥  
स्वयं नारायणो देवो नान्यस्यैतानि कस्यचित्  ।  
तस्मादोमित्युदाहृत्य यज्ञदानादि कुर्वते  ॥ मनुव्_१,१।१९८ ॥  
सूक्तेन पौरुषेणैनं यजन्त्यध्यात्मकोविदाः  ।  
इति पैङ्गिश्रुतिस्तेन नान्यज्ञानाद् विमुच्यते  ॥ मनुव्_१,१।१९९ ॥  
ब्रह्मशब्दोदिते तस्मिन्नात्मशब्दं प्रयुज्य च  ।  
तस्मादाकाशसृष्टिं च प्रोवाचात्र चतुविर्धाम्  ॥ मनुव्_१,१।२०० ॥  
भूतं भूताभिमानी च तद्देहो ऽन्तर्नियामकः  ।  
हरिश्चाकाशशब्दोक्तो मुख्यतो हरिरेव च  ॥ मनुव्_१,१।२०१ ॥  
आ समन्तात् काशते यदाकाशो मुख्यतो हरिः  ।  
बलज्ञानस्वरूपत्वाद् वायुरग्निरगं नयन्  ॥ मनुव्_१,१।२०२ ॥  
आप आपालनाच्चैव पृथिवी प्रथितो यतः  ।  
उष्यानामाश्रयत्वेन स एवोषधिनामकः  ॥ मनुव्_१,१।२०३ ॥  
ओषधीषु स्थितो विष्णुः क्षुधितैराश्रितो भवेत्  ।  
पुरि शेते यतः सो ऽथ पुरुषश्चेति गीयते  ॥ मनुव्_१,१।२०४ ॥  
क्रियाप्रवर्तकत्वेन प्रादुर्भावो हरेर्जनिः  ।  
आकाशादिषु नान्यास्ति ह्यभिमानो ऽभिमानिनः  ॥ मनुव्_१,१।२०५ ॥  
अभिमानिशरीरस्य साक्षाद् भूतस्य चोद्भवः  ।  
एवं देहादिपर्यन्तमागतं हरिमेव तु  ॥ मनुव्_१,१।२०६ ॥  
परामृशति तस्यैव पञ्चरूपत्ववित्तये  ।  
त्यक्तवा भूतादिकं सर्वं स वा एष इति श्रुतिः  ॥ मनुव्_१,१।२०७ ॥  
स इत्यात्मपदोद्दिष्ट एष जीवशरीरगः  ।  
सारान्नमय एवायं न लोकान्नमयः प्रभुः  ॥ मनुव्_१,१।२०८ ॥  
इति तं रसशब्देन विशिनष्टि शरीरगम्  ।  
इदमित्येव निर्देशो वस्त्रप्रावृतवद् विभोः  ॥ मनुव्_१,१।२०९ ॥  
शिर आदेर्भवेज्जीवशिर आदौ व्यवस्थितेः  ।  
तं विदित्वास्य मुक्तिः स्यान्नान्यज्ञानात् कथञ्चन  ॥ मनुव्_१,१।२१० ॥  
आदित्ये पुरुषे चायमिति भेदोपदेशतः  ।  
नास्याभेदो ऽस्ति जीवेन नानुमा कामचारिणी  ॥ मनुव्_१,१।२११ ॥  
विमतानि शरीराणि मद्भोगायतनानि यत्  ।  
शरीराणीत्यादिका तु तत्त्वज्ञाने ह्यपेक्ष्यते  ॥ मनुव्_१,१।२१२ ॥  
प्रत्यक्षादिविरुद्धत्वादक्षागमभयोज्खिता  ।  
अनुमा कामवृत्ता हि कुत्र नावसरं व्रजेत्  ॥ मनुव्_१,१।२१३ ॥  
जड आत्मैव वस्तुत्वात् प्रमेयत्वाज्जडं चितिः  ।  
घन आकाश इत्याद्या वार्यन्ते केन हेतुना  ॥ मनुव्_१,१।२१४ ॥  
न जीवभेदसूत्राणां शङ्कयात्र पुनरुक्तता  ।  
वाक्यान्तरद्योतकत्वात् पृथगित्यत्र पूर्णता  ।  
योगमन्नमयाद्यैर्यत् फलत्वेनास्य शंसति  ।  
स्थानद्वये ऽप्यतः कोशा एत इत्यतिसाहसम्  ॥ मनुव्_१,१।२१५ ॥  
उपसङ्क्रमणं चैव द्वितीयोद्देशितं प्रति  ।  
अतिक्रमं वदन्तं तमुपशब्दो निवारयेत्  ॥ मनुव्_१,१।२१६ ॥  
अश्रुतस्यातिशब्दस्य स्थानं दद्यात् कथं पुनः  ।  
श्रुताश्रुतपरित्यागकल्पने विगतह्रियाम्  ॥ मनुव्_१,१।२१७ ॥  
मृतावेव परित्यागः कृतो ह्यन्नमयस्य च  ।  
ये ऽन्नं ब्रह्मेत्याद्युपासां सामानाधिकरण्यतः  ॥ मनुव्_१,१।२१८ ॥  
उक्तवा पञ्चस्वरूपाणां पुनस्तत्प्राप्तिवादिनी  ।  
स्थानद्वयगता वेदवाणी तदपलापिनाम्  ॥ मनुव्_१,१।२१९ ॥  
तमसो ऽन्यत्र संस्थानं कथमेव सहेत सा  ।  
अधीहि भगवो ब्रह्मेत्युक्तो ऽन्नप्राणपूर्वकम्  ॥ मनुव्_१,१।२२० ॥  
आह ब्रह्म कथं तन्न द्वारं तदिति वादिनः  ।  
उपसत्तिं कथं विद्युरुपसन्नाय हि त्रिशः  ॥ मनुव्_१,१।२२१ ॥  
वक्तव्यं ब्रह्म गुरुणा चतुर्वारमथापि वा  ।  
सकृद् वेत्यागमा ब्रूयुः सम्प्रदायविदो ऽपि च  ॥ मनुव्_१,१।२२२ ॥  
तद् यत्किञ्चित् कथं ब्रूयादुपसन्नाय दिक्पतिः  ।  
न वदेद् ब्रह्म च कथं मायावी न हि वारिराट्  ॥ मनुव्_१,१।२२३ ॥  
चष्ट इत्येव तच्चक्षुः श्रवणाच्छ्रोत्रमुच्यते  ।  
वचनादेव वाग् ब्रह्म सृष्टिस्थित्यादिकारणम्  ॥ मनुव्_१,१।२२४ ॥  
तच्च वाघूलशाखायामष्टरूपमुदाहृतम्  ।  
विज्ञानानन्दसहितं पृथक् सृष्टयादिलक्षणैः  ॥ मनुव्_१,१।२२५ ॥  
आवापोद्वापतष शाखा यत आहुः परं पदम्  ।  
यतो भूतानि जायन्त इत्याद्यैर्लक्षणैः स्वयम्  ॥ मनुव्_१,१।२२६ ॥  
लक्षितं गुरुणा पश्चात् तपसैवापरोक्षतः  ।  
दृष्ट्वैकैकं स्वरूपं तु समस्तोक्तानुदर्शनम्  ॥ मनुव्_१,१।२२७ ॥  
इच्छताऽज्ञां गुरोः प्राप्य तपसैवारोक्षितम्  ।  
अब्रह्मेत्येव वदतां श्रुतहान्यश्रुतग्रहौ  ॥ मनुव्_१,१।२२८ ॥  
साक्षाल्लक्षणतां प्राप्ताविति लज्जा तदुक्तिषु  ।  
समीपे सहभोगस्य मुक्तित्वेनोक्तितो ऽसकृत्  ॥ मनुव्_१,१।२२९ ॥  
भेदो जीवेशयोर्मिथ्येत्येव मिथ्या स्वयं भवेत्  ।  
एतेन मयटश्चैव द्वैविध्येनार्थकल्पनात्  ।  
तदन्येषां मतमपि सत्संसत्सु न भासते  ॥ मनुव्_१,१।२३० ॥  
अतो नारायणो देवो निःशेषगुणवाचकैः  ।  
गुणिसामान्यवचनैरपि मुख्यतयोदितः  ॥ मनुव्_१,१।२३१ ॥  
अध्यात्मगैश्च प्राणाद्यैस्तथैव ह्यधिभूतगैः  ।  
अन्नादिशब्दैर्भगवानेको मुख्यतयोदितः  ॥ मनुव्_१,१।२३२ ॥  
जन्माद्यस्येति सूत्रेण गुणसर्वस्वसिद्धये  ।  
ब्रह्मणो लक्षणं प्रोक्तं शास्त्रमूलं यतस्ततः  ॥ मनुव्_१,१।२३३ ॥  
अन्वयः सर्वशब्दानां गुणसर्वस्ववेदकः  ।  
शब्दप्रवृत्तिहेतूनां तस्मिन् मुख्यसमन्वयात्  ॥ मनुव्_१,१।२३४ ॥  
अन्यार्थेष्वल्पताहेतोस्तन्निमित्तत्वतस्तथा  ।  
तद्वाचकत्वं शब्दानां बहुलातिप्रयोगतः  ॥ मनुव्_१,१।२३५ ॥  
रूढमित्येव साध्यं स्याद् रूढिर्हि द्विविधा मता  ।  
अविद्वद्विद्वदाप्त्यैव मुख्या हि विदुषां तु सा  ॥ मनुव्_१,१।२३६ ॥  
विद्वद्रूढिर्वैदिका स्यात् सा योगादेव लभ्यते  ।  
तस्मान्मुख्यार्थता विष्णोरिति कृत्वा हृदि प्रभुः  ॥ मनुव्_१,१।२३७ ॥  
समन्वयं साधयति देवानां तत्र शक्तताम्  ।  
आशङ्कय तत्र रूढिं च तच्छब्दानामपि स्वयम्  ॥ मनुव्_१,१।२३८ ॥  
समुद्रान्तस्थितत्वाद्यैस्तद्धर्मैर्विष्णुरूढताम्  ।  
साधयित्वाभिदां तैश्च पुनरेव न्यवारयत्  ॥ मनुव्_१,१।२३९ ॥  
चेष्टा हि चेतनानां या सा भवेत् तत्प्रसादतः  ।  
अचेतनस्वभावस्तु विवरादिः कथं ततः  ॥ मनुव्_१,१।२४० ॥  
इति शङ्कानिवृत्त्यर्थमाकाश इति नाम च  ।  
परतो ऽपिवरीयस्त्वपूर्वाल्लिङ्गाद्धरेर्भवेत्  ॥ मनुव्_१,१।२४१ ॥  
इति शङ्कानिवृत्त्यर्थमाकाश इति नाम च  ।  
परतो ऽपि वरीयस्त्व पूर्वाल्लिङ्गाद्धरेर्भवेत्  ॥ मनुव्_१,१।२४२ ॥  
प्राणादिहेतुतादृष्टेरतिदेशो हि तादृशः  ।  
लिङ्गं बलवदेव स्यात् प्रेरको ऽस्यापि यद्धरिः  ॥ मनुव्_१,१।२४३ ॥  
नित्यत्वादेव शब्दस्य तत्स्वभावः कथं हरेः  ।  
कथं प्रसिद्धबहुलशब्दानामयथार्थता  ॥ मनुव्_१,१।२४४ ॥  
इति चेत् तद्धरेरेव बाहुल्याच्छ्रुतिलिङ्गयोः  ।  
तादृशत्वाच्च तच्छक्तेर्बाहुल्ये श्रुतिलिङ्गयोः  ॥ मनुव्_१,१।२४५ ॥  
अन्यस्य मुख्यवाच्यत्वमिति तन्नात्रगस्य हि  ।  
विष्णोरेव तु लिङ्गानि प्राणस्थानि तु सर्वशः  ॥ मनुव्_१,१।२४६ ॥  
प्राणसंवादपूर्वाणि मुख्यतो जीवगानि च  ।  
अभ्यार्चच्छतवर्षाणि प्राणवंशत्वमित्यपि  ॥ मनुव्_१,१।२४७ ॥  
तस्मादन्यत्रगैः शब्दैरुक्तन्यायैः समन्ततः  ।  
एको नारायणो देवो भण्यते नात्र संशयः  ॥ मनुव्_१,१।२४८ ॥  
वासुदेवादिरूपेण चतुर्मूर्तिश्च सर्वशः  ।  
अथवा पञ्चमूर्तिः स प्रोक्तो ऽधिकरणं प्रति  ॥ मनुव्_१,१।२४९ ॥  
प्रतिसूत्रं प्रतिपदं प्रत्यक्षरमथापि वा  ।  
तैस्तैर्युक्तिश्रुतिन्यायविशेषैर्योग्यता यथा  ॥ मनुव्_१,१।२५० ॥  
बृहत्तन्त्रप्रमाणेन बह्वर्थमपि सङ्ग्रहात्  ।  
उच्यते नरबुद्धीनामपि किञ्चिद्ग्रहार्थतः  ॥ मनुव्_१,१।२५१ ॥  
ग्रन्थो ऽयमपि बह्वर्थो भाष्यं चात्यर्थविस्तरम्  ।  
बहुज्ञा एव जानन्ति विशेषणार्थमेतयोः  ।  
तस्मान्महागुणो विष्णुर्नाम्नायपुनरुक्तितः  ॥ मनुव्_१,१।२५२ ॥  
  
॥ इति श्रीमदानन्दतीर्थभगवत्पादाचायर्विरचिते श्रीमद्ब्रह्मसूत्रानुव्याख्याने प्रथमाध्यायस्य प्रथमः पादः ॥  
  
  
  
लिङ्गात्मकानां शब्दानां वृत्तिर्नारायणे परे  ।  
चिन्त्यते सर्वगत्वं तु प्रथमं प्रविचार्यते  ॥ मनुव्_१,२।१ ॥  
तत्र तत्र स्थितो विष्णुस्तत्तच्छक्तिप्रबोधकः  ।  
दूरतो ऽप्यतिरिक्तः स लीलया केवलं प्रभुः  ॥ मनुव्_१,२।२ ॥  
इति ज्ञापयितुं कर्मकर्त्रोरुत्सर्गतो भिदा  ।  
अभेदो ऽपि विशेषे स्याद् बली सो ऽप्यनपोदितः  ॥ मनुव्_१,२।३ ॥  
एतद् भावाभिधं लिङ्गं क्रियालिङ्गे ततः परम्  ।  
अन्तर्याम्यन्तरश्चेति क्रियाभावाख्यमुच्यते  ॥ मनुव्_१,२।४ ॥  
अदृश्यत्वाद्यभावाख्यं श्रुतिर्लिङ्गाधिका परा  ।  
अनित्यत्वात् क्रियाणां तु कथमेव स्वरूपता  ॥ मनुव्_१,२।५ ॥  
इति चेत् स विशेषो ऽपि क्रियाशक्तयात्मना स्थिरः  ।  
शक्तिता व्यक्तता चेति विशेषो ऽपि विशेषवान्  ॥ मनुव्_१,२।६ ॥  
अभिन्नो ऽपि क्रियादिश्च स्वभाव इति हि श्रुतिः  ।  
ज्ञानं नित्यं क्रिया नित्या बलं शक्तिः परात्मनः  ॥ मनुव्_१,२।७ ॥  
इति पैङ्गिश्रुतिश्चाह शक्तिसद्भाव एव तु  ।  
क्रियादिनित्यता ज्ञेया तदन्यत्र त्वनित्यता  ॥ मनुव्_१,२।८ ॥  
इति सत्तत्त्ववचनं द्वित्वं चैकस्य युज्यते  ।  
यः सेतुरिति चैकत्ववचनेन विशेषणात्  ॥ मनुव्_१,२।९ ॥  
अन्तः स्थित्वा रमणकृदन्तरः समुदाहृतः  ।  
रमणं चात्मशब्देनादेयं मातीति चोच्यते  ॥ मनुव्_१,२।१० ॥  
विशिष्टसुखवत्त्वाच्च ब्रह्मत्वं च विशिष्टता  ।  
अन्योन्यनियतिश्चेशनियमे नान्यथा भवेत्  ॥ मनुव्_१,२।११ ॥  
चेतनानां विशेषो यः स्वभावो ऽपीश्वरापिर्तः  ।  
अन्योन्यनियमे तस्मादनवस्थित्यसम्भवौ  ॥ मनुव्_१,२।१२ ॥  
ईश्वरश्चेन्नियन्ता च स एव प्रथमागतः  ।  
किमित्यपोद्यते कस्माद् वृथावस्थितिकल्पना  ।  
दोषवत्येव तस्मात् सा नैव कार्या कथञ्चन  ॥ मनुव्_१,२।१३ ॥  
रमणं नातियत्नस्य विक्षेपादेव युज्यते  ।  
इति चेत् सर्वनियमो यस्य कस्मान्न शक्यते  ॥ मनुव्_१,२।१४ ॥  
आत्मनानियतं वस्तु प्रतीपं ह्यात्मनो भवेत्  ।  
स्वाधीनसत्ताशक्तयादि कथमात्मप्रतीपकम्  ॥ मनुव्_१,२।१५ ॥  
गुणक्रियादयो भावा यदिवा स्युरभेदिनः  ।  
अभेदो ऽभावधर्माणां ब्रह्मणा युज्यते कथम्  ॥ मनुव्_१,२।१६ ॥  
नाभावो भाव इति च विशेषः प्रायशो भवेत्  ।  
अतद्भावो ऽन्यता चेति न विशेषो ऽस्ति कश्चन  ॥ मनुव्_१,२।१७ ॥  
दोषाभावो गुण इति प्रसिद्धो लौकिकेष्वपि  ।  
अदृश्यत्वादिकांस्तस्माद् गुणानाह स्वयं प्रभुः  ॥ मनुव्_१,२।१८ ॥  
भावाभावविरोधो ऽपि न तु सर्वत्र विद्यते  ।  
तदभावो हि तद्भावविरोधी न ततो ऽपरः  ॥ मनुव्_१,२।१९ ॥  
पृथक्तवाभावतद्रूपान् भेदांस्त्रीन् कल्पयन्ति चेत्  ।  
कल्पनागौरवाद्यास्तु दोषास्तत्र विरोधिनः  ॥ मनुव्_१,२।२० ॥  
पृथक्तवान्यत्वभेदास्तु पर्यायेणैव लौकिकैः  ।  
व्यवह्रियन्ते सततं वैदिकैरपि सर्वशः  ॥ मनुव्_१,२।२१ ॥  
दृष्टहानिरदृष्टस्य कल्पनेत्येव दूषणम्  ।  
यदा तदधिको दोषो विद्यते को नु वादिनाम्  ॥ मनुव्_१,२।२२ ॥  
भावाभावस्वरूपास्तु विशेषा एव वस्तुनः  ।  
अभिन्ना एव सङ्ग्राह्या व्यवहारप्रसिद्धये  ॥ मनुव्_१,२।२३ ॥  
यथैकः समवायो ऽपि भेदाभेदौ च वस्तुनि  ।  
अङ्गीकार्या विशेषेण स्थानेषु व्यवहर्तृभिः  ॥ मनुव्_१,२।२४ ॥  
अखण्डवादिनोऽ पि स्याद्विशेषो ऽनिच्छतो ऽप्यसौ  ।  
व्यावृत्ते निर्विशेषे तु किं व्यावर्त्यबहुत्वतः  ॥ मनुव्_१,२।२५ ॥  
बहुलिङ्गसमायुक्तैर्बहुभी रूढनामभिः  ।  
प्रसिद्धैरन्यगत्वेन वाच्यः साक्षाज्जनार्दनः  ॥ मनुव्_१,२।२६ ॥  
वैश्वानरादयः शब्दा अपि तद्वाचिनस्ततः  ।  
तानि लिङ्गानि ते शब्दा अपि तद्गा हि सर्वशः  ।  
बहुलाप्यज्ञरूढिस्तत्प्रज्ञारूढिं न बाधते  ॥ मनुव्_१,२।२७ ॥  
  
॥ इति श्रीमदानन्दतीर्थभगवत्पादविरचिते श्रीमद्ब्रह्मसूत्रानुव्याख्याने प्रथमाध्यायस्य द्वितीयः पादः ॥  
  
  
  
तत्रान्यत्र च सिद्धानां लिङ्गनाम्नां पुनर्हरिः  ।  
विशेषान्मुख्यतो वृत्तिं स्वस्मिन्नेवात्र वक्तयजः  ॥ मनुव्_१,३।१ ॥  
विष्णावेवात्मशब्दस्य रूढत्वान्न शिवादिकान्  ।  
श्रुतिर्वक्त्यखिलेशत्वाद् भूमा विष्णुः सुखाधिकः  ॥ मनुव्_१,३।२ ॥  
अतो विरुद्धवद् भातमपि व्याख्याय तत्त्वतः  ।  
योजनीयं हरौ वाक्यं विरुद्धैर्लक्षणैर्युतम्  ॥ मनुव्_१,३।३ ॥  
ब्रह्मैव तानि लिङ्गानि तदन्यत्र त्वसन्त्यपि  ।  
अविरोधेन गोविन्दे सन्त्यस्थूलादिकानि च  ॥ मनुव्_१,३।४ ॥  
अन्यवस्तुस्वभावानां स्थौल्यादीनामपाकृतिम्  ।  
नारायणे श्रुतिर्वक्ति नतु तस्यास्वभावताम्  ॥ मनुव्_१,३।५ ॥  
सर्वधर्मा सर्वनामा सर्वकर्मा गुणाः श्रुताः  ।  
दोषाः श्रुताश्च नेत्याद्या प्रमाणं श्रुतिरत्र च  ॥ मनुव्_१,३।६ ॥  
लिङ्गं साधारणं शब्दौ स्थानं लिङ्गमनुग्रहः  ।  
पुनः शब्दा लिङ्गशब्दौ विचार्या द्विस्थिता इह  ॥ मनुव्_१,३।७ ॥  
बाहुल्यं लिङ्गशब्दानामनुक्तिश्च विरुद्धता  ।  
अदृष्टिरन्वयाभावो विपरीतश्रुतिभ्रमः  ॥ मनुव्_१,३।८ ॥  
लिङ्गावकाशराहित्यभ्रमस्तादृग् द्वयं तथा  ।  
बहुतादृक्तवमुक्तस्य विरोधो ऽर्थात् तथा गतिः  ।  
समस्तमेतदित्यत्र पूर्वपक्षेषु युक्तयः  ॥ मनुव्_१,३।९ ॥  
ता एव बलवन्तस्तु गत्यन्तरविवर्जिताः  ।  
सिद्धान्तयुक्तयो ज्ञेया दृश्यन्ते ताश्च सर्वशः  ॥ मनुव्_१,३।१० ॥  
मुक्तोपसृप्यता प्राणादाधिक्यं सर्वतस्तथा  ।  
वैलक्षण्यं स्वभावस्य प्रेक्षापूर्वक्रिया तथा  ॥ मनुव्_१,३।११ ॥  
अरस्य ण्यस्य चेशत्वं सूर्याद्यनुकृतिस्तथा  ।  
वामनाख्या सर्वकम्पस्तच्छब्दानन्यसिद्धता  ॥ मनुव्_१,३।१२ ॥  
अनामरूपता भेदस्योपजीव्यप्रमाणता  ।  
सर्वैश्वर्यादिकाद्यास्ता वेदेशेन प्रदर्शिताः  ॥ मनुव्_१,३।१३ ॥  
अधिकारश्च तद्धानिः प्रसङ्गादेव चिन्तितौ  ।  
तत्फलाय विधिः सिद्धे चोपासाया निराकृतः  ॥ मनुव्_१,३।१४ ॥  
यतो जैमिनिनान्यार्थमसिद्धे ऽर्थे विधिस्तथा  ।  
विद्याधिराजस्य मतमविरोधस्तयोस्ततः  ॥ मनुव्_१,३।१५ ॥  
मोक्षे फलविशेषो ऽस्ति न च सर्वं प्रकाशते  ।  
सर्वदा तेन देवानामपि युक्ता ह्युपासना  ॥ मनुव्_१,३।१६ ॥  
नित्यं वृद्धिक्षयापेतं विष्णोः पूर्णं तु वेदनम्  ।  
स्पष्टातिस्पष्टविशदं ब्रह्मणो ऽशेषवस्तुगम्  ॥ मनुव्_१,३।१७ ॥  
अन्येषां क्रमशो ज्ञानं मितवस्तुगतं सदा  ।  
इत्यादयो विशेषास्तु सदा विद्यापतेर्हृदि  ॥ मनुव्_१,३।१८ ॥  
जैमिन्याद्यास्तु सामान्यवेत्तृत्वात् तत् तथावदन्  ।  
विद्येशमतमेतस्मान्नैव सद्भिर्विरुद्धयते  ॥ मनुव्_१,३।१९ ॥  
  
॥ इति श्रीमदानन्दतीर्थभगवत्पादाचार्यविरचिते श्रीब्रह्मसूत्रानुव्याख्याने प्रथमाध्यायस्य तृतीयः पादः ॥  
  
  
दुःखिबद्धावराद्यास्तु तदधीनत्वहेतुतः  ।  
शब्दा ब्रह्मणि वर्तन्ते राज्ञि यद्वत् पराजयः  ॥ मनुव्_१,४।१ ॥  
स्वातन्त्र्यं तद्गतत्वं च शब्दवृत्तेर्हि कारणम्  ।  
स्वातन्त्र्यं तत्र मुख्यं स्यात् कुतो राज्ञि जयो ऽन्यथा  ॥ मनुव्_१,४।२ ॥  
न हि भृत्यस्य विजयिशब्दस्तावत् प्रयुज्यते  ।  
यावद् राज्ञ्यन्यगत्वे ऽपि स्वातन्त्र्याभासमात्रतः  ॥ मनुव्_१,४।३ ॥  
भृत्यबन्धादिकं राज्ञि राज्ञो बन्धादियोग्यतः  ।  
कारणं संशयस्य स्यादिति नैव प्रयुज्यते  ॥ मनुव्_१,४।४ ॥  
अमङ्गलत्वाच्छब्दानां राज्ञा योगादमङ्गले  ।  
अप्रियत्वात्तु शब्दस्य स्यात् प्रयोगनिवर्तनम्  ॥ मनुव्_१,४।५ ॥  
गुणास्तु तादृशा यत्र प्रयुज्यन्ते ऽखिला अपि  ।  
पूज्येष्वेव विशेषेण स्वातन्त्र्यं मुख्यकारणम्  ॥ मनुव्_१,४।६ ॥  
ततो दोषातिदूरत्वात् संशयस्याप्यसम्भवात्  ।  
दोषाणां विष्णुगत्वस्य प्राज्ञबुद्धिव्यपेक्षया  ॥ मनुव्_१,४।७ ॥  
स्वातन्त्र्यार्थमभिप्रेत्य दोषशब्दाश्च विष्णवि  ।  
वासुदेवश्रुतिश्चाह नैव विष्णावमङ्गलम्  ॥ मनुव्_१,४।८ ॥  
मङ्गलामङ्गले ऽन्यत्र ततो नामङ्गलं वदेत्  ।  
स्वातन्त्र्यापेक्षया विष्णौ दोषो नामङ्गलोक्तितः  ॥ मनुव्_१,४।९ ॥  
बहुभुक्तवं यथा दोषो नृषु नैव हरौ क्वचित्  ।  
एवं दुःख्यादिशब्दाश्च स्वातन्त्र्यापेक्षयोदिताः  ॥ मनुव्_१,४।१० ॥  
नैव दोषा हरौ तद्गबुद्धयोक्ता दोषकारिणः  ।  
तस्मात् ते दोषशब्दाश्च तत्रैव गुणवाचकाः  ॥ मनुव्_१,४।११ ॥  
जातमोतं हरौ यस्माज्ज्योतिः षः प्राणरूपतः  ।  
आयज्ञेतश्चायजेतो वसन्तिश्च वसन्ततः  ॥ मनुव्_१,४।१२ ॥  
विगतच्छादनत्वात् तु गच्छ भूतक्षयङ्करः  ।  
भुङ्क्षेत्युक्तो हरिर् हुं च हुतमस्मिन् जगद् यतः  ॥ मनुव्_१,४।१३ ॥  
स्फुटत्वात् फडिति प्रोक्तः कवरक्षण इत्यतः  ।  
कवचं वतर्ते यस्मात् षड्गुणत्वेन सर्वदा  ।  
वषट् तद्गत्वतस्तेषां वौषडित्येव कथ्यते  ॥ मनुव्_१,४।१४ ॥  
स्वीयं स्वीकुरुते यस्मात् स्वाहेत्युक्तो जनार्दनः  ।  
नमन्त्यस्मिन् गुणा यस्यान्नम इत्येव कथ्यते  ॥ मनुव्_१,४।१५ ॥  
इत्यशेषक्रियानामशब्दैरेको जनार्दनः  ।  
उच्यते मुख्यतो यस्मात् पदवर्णस्वरादिभिः  ॥ मनुव्_१,४।१६ ॥  
तस्मादनन्तगुणता श्रुतितात्पर्यतो ऽस्य हि  ।  
विज्ञानार्थत्वतः सर्वशब्दानां नास्ति दूषणम्  ॥ मनुव्_१,४।१७ ॥  
अङ्गीकृते ऽपि नैवास्ति दोषो वाक्यसमन्वये  ।  
तदर्थत्वेन कर्मादेः सम्भवादल्पबुद्धये  ॥ मनुव्_१,४।१८ ॥  
कश्छन्दसां योगमिति श्रुतेर्योगार्थतत्त्ववित्  ।  
ब्रह्मैको नैव चान्यो ऽस्ति क इत्यस्यरोभयार्थतः  ॥ मनुव्_१,४।१९ ॥  
तस्यापि पूर्वसिद्धस्य ज्ञानमेवेति निश्चयात्  ।  
नित्ययोगो ऽपि शब्दानामर्थैर्नैव निषिद्धयते  ।  
स्त्रीशब्दाश्च निषेधार्थाः सर्वे ऽपि ब्रह्मवाचकाः  ॥ मनुव्_१,४।२० ॥  
विरोधिसर्वबाहुल्यकारणस्त्रीनिषेधिनाम्  ।  
पृथक् समन्वयार्थानि स्थानान्येतानि सर्वशः  ॥ मनुव्_१,४।२१ ॥  
सर्वमानैर्विरोधश्च व्युत्पत्तेरप्यशक्यता  ।  
परस्परविरोधश्च विरोधः कार्यतद्वतोः  ।  
स्त्रीलिङ्गत्वं निषेधश्च पूर्वपक्षेषु हेतवः  ॥ मनुव्_१,४।२२ ॥  
दोषात्यस्पृष्टिनियमः शब्दार्थानेकता तथा  ।  
बहुरूपत्वमीशस्य व्यक्तयव्यक्तिविशेषिता  ॥ मनुव्_१,४।२३ ॥  
उत्पादनं स्वदेहाच्च दुर्जनाव्यक्तता तथा  ।  
इतयाद्या युक्तयः साक्षात् सिद्धान्तस्थापका इह  ॥ मनुव्_१,४।२४ ॥  
अन्वयः सर्वशब्दानामशक्यो ज्ञातुमञ्जसा  ।  
इति यल्लोकवैमुख्यं जैमिन्यादिमतं वदन्  ॥ मनुव्_१,४।२५ ॥  
विद्याधिनाथो भगवानपाचक्रे स्वयं प्रभुः  ।  
स्वशिष्याणां प्रसिद्धयर्थं मतमात्मीयमंशतः  ॥ मनुव्_१,४।२६ ॥  
विज्ञातं तैर्जगादात्र तारतम्यं नृणां वदन्  ।  
तेषु तेषु पदार्थेषु रूढिरङ्गीकृता यतः  ॥ मनुव्_१,४।२७ ॥  
प्रयोजनबहुत्वेन तस्य तस्याविरोधतः  ।  
उपदेशादिसामर्थ्याद् विष्णौ शक्तिश्च गृह्यते  ॥ मनुव्_१,४।२८ ॥  
तथाप्येतद्विरोधे तु तद्वाचित्वमपोद्यते  ।  
अविरोधे तु बह्वर्था एतन्मूलतया मताः  ॥ मनुव्_१,४।२९ ॥  
इतो हि रूढतान्येषामुपजीव्यत्वमत्र हि  ।  
तत्सिद्धिस्तदपेक्षा च सापेक्षा च हरीच्छया  ॥ मनुव्_१,४।३० ॥  
तस्मात् परममुख्यत्वं विष्णावन्यत्र मुख्यता  ।  
उपलक्षणा च गौणी च तिस्रः शब्दस्य वृत्तयः  ॥ मनुव्_१,४।३१ ॥  
प्रवृत्तिहेतोर्बाहुल्यं ज्ञेयं परममुख्यता  ।  
तत्र प्रयोगबाहुल्यं यदि तत्परता किमु  ॥ मनुव्_१,४।३२ ॥  
उभयं दृश्यते विष्णौ शब्दानामपि सर्वशः  ।  
प्रयोगमात्रबाहुल्यं रूढिरित्यभिधीयते  ॥ मनुव्_१,४।३३ ॥  
प्रयोगयुक्तसादृश्यं सम्बन्धो वाप्यमुख्यतः  ।  
वृत्तिहेतुरिति ज्ञेयः पूर्वायोगे परग्रहः  ॥ मनुव्_१,४।३४ ॥  
एतमेव तथा सन्तं शतर्चीत्यादिनामभिः  ।  
आचक्षत इति ह्यत्र सन्तमित्यवधारणा  ॥ मनुव्_१,४।३५ ॥  
योगस्य रूढेः प्राबल्यं विद्वद्रूढिं च तत्रगाम्  ।  
बहुशो दर्शयत्यञ्जस्तात्पर्यात् सनिरुक्तिकम्  ॥ मनुव्_१,४।३६ ॥  
अ इति ब्रह्म कथितं तद्वयाख्यानान्मता तथा  ।  
शब्दानामपि सर्वेषां नामवित्कृतकृत्यता  ॥ मनुव्_१,४।३७ ॥  
विष्णुनामार्थरूपत्वं संहितादेरथाब्रवीत्  ।  
णकारं च षकारं च बलचेष्टात्मकं वदन्  ॥ मनुव्_१,४।३८ ॥  
तज्ज्ञानपूर्वकत्वेन संहिताध्ययनं तथा  ।  
उपसर्गत्वतो वेस्तु ताच्छील्यार्थादुनस्तथा  ॥ मनुव्_१,४।३९ ॥  
णकारश्च षकारश्च नामरूपतया मतौ  ।  
तस्मात् समन्वयो विष्णौ स्वरवर्णपदात्मनः  ॥ मनुव्_१,४।४० ॥  
अपि वेदस्य किमुत वाक्यरूपेण सङ्गतिः  ।  
घोषाः सर्वे ऽपि वेदाश्च सर्वे वेदाश्च यत् पदम्  ॥ मनुव्_१,४।४१ ॥  
इन्द्रं मित्रं यमिन्द्रं च प्रथमः सङ्कृतिस्तथा  ।  
नामधाः सर्वदेवानामेक इत्यादिका श्रुतिः  ॥ मनुव्_१,४।४२ ॥  
प्रमाणमुक्तविषये तदेवोक्तमुपक्रमात्  ।  
इति स्वयं भगवता ब्रुवताशेषमन्वयम्  ॥ मनुव्_१,४।४३ ॥  
न शब्दवाच्यतैवात्र प्रधनस्य निषिद्धयते  ।  
सर्ववेदेतिहासेषु पुराणेषु च सङ्ग्रहात्  ॥ मनुव्_१,४।४४ ॥  
सत्त्वं रजस्तम इति गुणाः प्रकृतिसम्भवाः  ।  
निबध्नन्ति महाबाहो देहे देहिनमव्ययम्  ॥ मनुव्_१,४।४५ ॥  
इत्यादिवाक्यरूपेण यत्रार्थो नान्य इष्यते  ।  
तेजो ऽबन्नात्मकं वापि यद्युपादानमिष्यते  ॥ मनुव्_१,४।४६ ॥  
अनाद्येवापराधः कः प्रधानमिति चोदिते  ।  
अजामेकामिति प्राह श्रुतिरेतां यदा तदा  ।  
को दोषः सर्वथैवास्ति परिणामि जडं यदि  ॥ मनुव्_१,४।४७ ॥  
अस्माकं परममुख्यार्थो भगवानेक एव तु  ।  
मुख्यमात्रतया रूढं सर्वमभ्युपगम्यते  ॥ मनुव्_१,४।४८ ॥  
सर्वेषामपि शब्दानां गौण्याद्यं तदयोगतः  ।  
अर्थद्वयमभिप्रेत्य प्रवृत्ते हरिरुक्तवान्  ॥ मनुव्_१,४।४९ ॥  
कार्याणां कारणं पूर्वं वचसां वाच्यमुत्तमम्  ।  
योगानां परमां सिद्धिं परमं ते पदं विदुः  ॥ मनुव्_१,४।५० ॥  
इति बुद्धौ समारोहादुभयोर्योगरूढयोः  ।  
त्यागे च कारणाभावादुभयार्थत्वमिष्यते  ॥ मनुव्_१,४।५१ ॥  
विपरीतप्रमाभावे पूर्वारोहस्तु कारणम्  ।  
सा भवेद् यत्र स व्यर्थः पूर्वारोहो भ्रमो यथा  ।  
अतो जगदुपादानं प्रधानं वक्ति सा श्रुतिः  ॥ मनुव्_१,४।५२ ॥  
यत्तत् त्रिगुणमव्यक्तं नित्यं सदसदात्मकम्  ।  
प्रधानं प्रकृतिं प्राहुरविशेषं विशेषवत्  ॥ मनुव्_१,४।५३ ॥  
पञ्चभिः पञ्चभिर्ब्रह्म चतुर्भिर्दशभिस्तथा  ।  
एतच्चतुर्विंशतिकं गणं प्राधानिकं विदुः  ॥ मनुव्_१,४।५४ ॥  
इति भागवते प्राह विद्याधीशः स्वयं प्रभुः  ।  
न च प्रकृतिशब्देन ब्रह्मोपादानमुच्यते  ॥ मनुव्_१,४।५५ ॥  
अविकारः सदा शुद्धो नित्य आत्मा सदा हरिः  ।  
सदैकरूपविज्ञानबल आनन्दरूपकः  ॥ मनुव्_१,४।५६ ॥  
निर्विकारो ऽक्षरः शुद्धो निरातङ्को ऽजरो ऽमरः  ।  
अविश्वो विश्वकर्ताजो यः परः सो ऽभिधीयते  ॥ मनुव्_१,४।५७ ॥  
निर्विकारमनौपम्यं सदैकरसमक्षयम्  ।  
ब्रह्मेति परमात्मेति यं विदुर्वैदिका जनाः  ॥ मनुव्_१,४।५८ ॥  
इति श्रुतिपुराणोक्तया न विकारी जनार्दनः  ।  
पराधीनविशेषाप्तिरनिवर्त्यान्यथाभवः  ॥ मनुव्_१,४।५९ ॥  
क्षीरादिवद् विकारः स्यान्नैव स स्याद्धरेः क्वचित्  ।  
अपादानत्वमेवास्य यद्युपादानतेष्यते  ॥ मनुव्_१,४।६० ॥  
अङ्गीकृतं तत् पितृवन्नतु विश्वात्मना भवः  ।  
न चोर्णनाभिजनितृमातृणां च विकारिता  ॥ मनुव्_१,४।६१ ॥  
चेतनत्वात् तदन्नं हि कार्यरूपतया भवेत्  ।  
अपादानतया विश्वकर्तृत्वं बुद्धिपूर्वकम्  ॥ मनुव्_१,४।६२ ॥  
उक्तं भाल्लविशाखायां ब्रह्मतर्के च सादरम्  ।  
इच्छामात्रात् प्रभोः सृष्टिरविकारस्य सर्वदा  ॥ मनुव्_१,४।६३ ॥  
स्वभावो ऽयमनन्तस्य रजो येनाभवज्जगत्  ।  
स्वदेहादिच्छया विश्वं भुक्तपूर्वं जनार्दनः  ॥ मनुव्_१,४।६४ ॥  
ससर्ज मातापितृवदूर्णनाभिवदेव वा  ।  
प्रधानं परिणाम्येशो निर्विकारः स्वयं सदा  ॥ मनुव्_१,४।६५ ॥  
न चेतनविकारः स्याद् यत्र क्वापि ह्यचेतनम्  ।  
नाचेतनविकारो ऽपि चेतनः स्यात् कदाचन  ॥ मनुव्_१,४।६६ ॥  
नचान्यस्यान्यरूपत्वं विकृतत्वे ऽपि दृश्यते  ।  
न क्षीरादन्यता दध्नः केनचिद् दृश्यते क्वचित्  ॥ मनुव्_१,४।६७ ॥  
सर्वज्ञाद् ब्रह्मणो ऽन्यत्वं जगतो ह्यनुभूयते  ।  
अभेदः सत्त्वमात्रेण स्याद् खर्वस्वणयोरपि  ॥ मनुव्_१,४।६८ ॥  
भागेन परिणामश्चेद् भागयोर्भेद एव हि  ।  
यो भागो न विकारी स्यात् स एवास्माकमीश्वरः  ॥ मनुव्_१,४।६९ ॥  
भिन्नानां समुदायस्य नाम ब्रह्मेति चेद् भवेत्  ।  
ब्रह्मोपादानता न स्यात् तदा विश्वस्य हि क्वचित्  ॥ मनुव्_१,४।७० ॥  
शृङ्गाच्छरो ऽविलोमभ्यो दूर्वा गोमयतस्तथा  ।  
वृश्चिकश्चेत्येवमाद्येष्वपादानत्वमिष्यते  ॥ मनुव्_१,४।७१ ॥  
उपादानैकदेशत्वं यद्यप्यत्र प्रदृश्यते  ।  
अप्यपादानतैवात्र दृष्टान्तो ब्रह्मणो भवेत्  ॥ मनुव्_१,४।७२ ॥  
न ह्य् उपादानतैवात्र बाह्यावयवगौरवात्  ।  
न चाचेतनतस् तत्र चेतनस्य समुद्भवः  ॥ मनुव्_१,४।७३ ॥  
उपादानतया किन्तर्ह्यपादानं ह्यचेतनम्  ।  
कार्यदेहगतस्यास्य चेतनस्य प्रदृश्यते  ॥ मनुव्_१,४।७४ ॥  
सच्च त्यच्चाभवदिति नास्य विश्वत्वमुच्यते  ।  
तत् सृष्ट्वेति गिरैवास्य पूर्वं विश्वस्य सिद्धितः  ॥ मनुव्_१,४।७५ ॥  
सत्त्वात् ततेर्वैदिकत्वात् सम्यग् वक्तुमशक्यतः  ।  
आश्रयत्वात् स्वाश्रयत्वाज्ज्ञानत्वाद् दुर्विदत्वतः  ॥ मनुव्_१,४।७६ ॥  
सत्ततेर्यातनाच्चैव ह्यप्राप्तत्वाच्च दुर्जनैः  ।  
नित्यासाधुगुणव्याप्तियन्तृरूपत्वतः सदा  ।  
जगद्गतेन रूपेण ब्रह्मैव हि तथोच्यते  ॥ मनुव्_१,४।७७ ॥  
व्यक्तिरुक्तगुणानां हि पुरुषापेक्षया नृणाम्  ।  
भवेदभवदित्याद्यः प्रयोगश्चात्र युज्यते  ॥ मनुव्_१,४।७८ ॥  
तस्मादशेषकर्तैको निर्विकारो रमापतिः  ।  
शब्दैः प्रकृतिरित्याद्यैः स्त्रीलिङ्गैरभिधीयते  ॥ मनुव्_१,४।७९ ॥  
बहु स्यामिति तस्यैव ह्युक्तमार्गेण युज्यते  ।  
तत्तद्गतेन रूपेण तदर्थं ह्यसृजज्जगत्  ॥ मनुव्_१,४।८० ॥  
यच्चाविकृतमेवैतद् ब्रह्म विश्वात्मना मृषा  ।  
दृश्यते मन्ददृष्टयैव स सर्ग इति कथ्यते  ॥ मनुव्_१,४।८१ ॥  
सा मन्ददृष्टिस्तस्यैव ब्रह्मणः किं ततो ऽन्यगा  ।  
ब्रह्मणश्चेत् क्व सार्वज्ञ्यमन्यगा चेत् स्वतो ऽन्यता  ॥ मनुव्_१,४।८२ ॥  
नादेहयोगिनो दृष्टिरिति तत् कारणं स्वतः  ।  
देहिनः कारणयुता देहाश्च यदि न भ्रमात्  ॥ मनुव्_१,४।८३ ॥  
किं भ्रान्तिकल्पितं तत्र भेदो ऽपि भ्रमजो यदि  ।  
भ्रान्तेरज्ञानमूलत्वात् तस्य भेदव्यपेक्षया  ॥ मनुव्_१,४।८४ ॥  
नाज्ञानकल्पकं किञ्चिदन्योन्याश्रयता यतः  ।  
भ्रमत्वे त्वियमुक्तिश्च तदन्तःपतनान्नहि  ॥ मनुव्_१,४।८५ ॥  
व्यावहारिकता चास्य स्यादबाध्यत्व एव हि  ।  
बाध्यं नार्थक्रियाकारि न च स्वप्नो ऽपि नो मृषा  ॥ मनुव्_१,४।८६ ॥  
वासनाजनितत्वेन तस्याप्यङ्गीकृतत्वतः  ।  
स हि कर्तेति वाक्याच्च जाग्रत्त्वमिति हि भ्रमः  ॥ मनुव्_१,४।८७ ॥  
सर्पभ्रमादावपि हि ज्ञानमस्त्येव तादृशम्  ।  
तदेवार्थक्रियाकारि तत् सदेवार्थकारकम्  ॥ मनुव्_१,४।८८ ॥  
ब्रह्म त्वर्थक्रियाकारि परतः स्वत एव वा  ।  
अङ्गीकृतं हि तेनैव परतस्त्वे न च प्रमा  ॥ मनुव्_१,४।८९ ॥  
अमुख्यसत्यमानस्य साधकत्वे सदाऽवयोः  ।  
न हि सम्प्रतिपत्तिः स्यादतस्तिष्ठतु सा प्रमा  ॥ मनुव्_१,४।९० ॥  
न हि विप्रतिपन्नेन शक्यं साधयितुं क्वचित्  ।  
साधकत्वं तु सत्यस्य साक्षिणो ह्यावयोर्द्वयोः  ।  
सम्यक् सम्प्रतिपन्नं तन्न विवतर्ममतं भवेत्  ॥ मनुव्_१,४।९१ ॥  
यदि नाङ्गीकृतं किञ्चिदनङ्गीकृततापि हि  ।  
नाङ्गीकृतेति मूकः स्यादिति नास्मद्विवादिता  ॥ मनुव्_१,४।९२ ॥  
विश्वं सत्यं यच्चिकेत प्रघान्वस्य यथार्थतः  ।  
इत्यादिश्रुतयः सर्वा विश्वसत्यत्ववाचकाः  ॥ मनुव्_१,४।९३ ॥  
सत्यत्वं गगनादेश्च साक्षिप्रत्यक्षसाधितम्  ।  
साक्षिसिद्धस्य न क्वापि बाध्यत्वं तददोषतः  ॥ मनुव्_१,४।९४ ॥  
सवर्कालेष्वबाध्यत्वं साक्षिणैव प्रतीयते  ।  
कालो हि साक्षिप्रत्यक्षः सुषुप्तौ च प्रतीतितः  ॥ मनुव्_१,४।९५ ॥  
अतीतानागतौ कालावपि नासाक्षिगोचरौ  ।  
पक्षीकर्तुमशक्यत्वान्नानुमा तत्र वर्तते  ॥ मनुव्_१,४।९६ ॥  
तदेतदिति सर्वं च दृश्यं वा स्मृतिगोचरम्  ।  
साक्षिसिद्धेन कालेन खचितं ह्येव वर्तते  ॥ मनुव्_१,४।९७ ॥  
तस्मान्न तं विना किञ्चित् स्मर्तुं द्रष्टुमथापि वा  ।  
शक्यं तन्नित्यसिद्धेर्हि नानुमावसरो भवेत्  ॥ मनुव्_१,४।९८ ॥  
अतो ऽदोषप्रतीतस्य सत्यत्वं साक्षिणा मतम्  ।  
परीक्षादेश्च सत्यत्वं तेन ह्येव मतं भवेत्  ॥ मनुव्_१,४।९९ ॥  
अन्यथा श्रुतियुक्तयादिप्रमाणैश्च सहैव तु  ।  
अकस्माद् विनिवृत्तिश्च किं विश्वस्य न शङ्कयते  ॥ मनुव्_१,४।१०० ॥  
इतः पूर्वं तथाभावाद् यदि नो संसृतेर्गतिः  ।  
वाक्यानुमादितश्चेत् स्यात् तत्प्रामाण्यं च साक्षितः  ॥ मनुव्_१,४।१०१ ॥  
तत्प्रामाण्यं यथा साक्षी स्थापयत्येवमेव हि  ।  
सर्वकालेष्वपि स्थैर्याद् व्यभिचारमपोह्य च  ॥ मनुव्_१,४।१०२ ॥  
एवमक्षजमानत्वसिद्धां विश्वस्य सत्यताम्  ।  
किमिति स्थापयेन्नायं निर्दोषज्ञानशक्तितः  ॥ मनुव्_१,४।१०३ ॥  
एकज्ञानकृतं विश्वमिति यच्चोष्यते मृषा  ।  
बहुज्ञानकृतं विश्वमिति तस्योत्तरं भवेत्  ॥ मनुव्_१,४।१०४ ॥  
परस्य सत्यतां जानन्नपि यः स्वात्मतस्करः  ।  
परो नास्तीति वदति किमित्युन्मत्तवद् वदेत्  ॥ मनुव्_१,४।१०५ ॥  
पराभावे हि वाग् व्यर्था यदि नैवोच्यते तदा  ।  
कशावेत्रादिकं तस्य तस्करस्योत्तरं वदेत्  ॥ मनुव्_१,४।१०६ ॥  
प्रपञ्चो यदि विद्येत निवर्तेत न संशयः  ।  
मायामात्रमिदं द्वैतमद्वैतं परमार्थतः  ॥ मनुव्_१,४।१०७ ॥  
विकल्पो विनिवर्तेत कल्पितो यदि केनचित्  ।  
उपदेशादयं वादो ऽज्ञाते द्वैतं न विद्यते  ॥ मनुव्_१,४।१०८ ॥  
इत्यत्र यदिशब्दौ च निवर्तेतेति च द्वयम्  ।  
विश्वस्य सत्यतामाहुर्विद्येतोत्पत्तिमेव च  ॥ मनुव्_१,४।१०९ ॥  
विदोत्पत्ताविति ह्यस्माद् धातोरुत्पत्तिरेव हि  ।  
निवृत्तिव्याप्तियुक् प्रायः प्रपञ्चो भेदपञ्चकः  ॥ मनुव्_१,४।११० ॥  
जीवेश्वरभिदा चैव जडेश्वरभिदा तथा  ।  
जीवभेदो मिथश्चैव जडजीवभिदा तथा  ।  
मिथश्च जडभेदो यः प्रपञ्चो भेदपञ्चकः  ॥ मनुव्_१,४।१११ ॥  
सो ऽयं सत्यो ह्यनादिश्च सादिश्चेन्नाशमाप्नुयात्  ।  
द्वैतं न विद्यत इति तस्मादज्ञानिनां मतम्  ॥ मनुव्_१,४।११२ ॥  
इति श्रुतेर्मितं त्रातं मायाख्यहरिविद्यया  ।  
उत्तमो ऽर्थो हरिस्त्वेकस्तदन्यन्मध्यमाध्यमम्  ॥ मनुव्_१,४।११३ ॥  
वाचारब्धं तु साङ्केत्यं नाम स्याद् विकृतं बहु  ।  
नित्यं तु नामधेयं यन्मृत्तिकेत्यादि वैदिकम्  ॥ मनुव्_१,४।११४ ॥  
प्राधान्यात् तत्परिज्ञानात् प्राकृताज्ञो ऽपि पूरुषः  ।  
विद्वानित्युच्यते सद्भिरेवं नित्यपरात्मवित्  ॥ मनुव्_१,४।११५ ॥  
सदातनं सत्यमिति नित्यमेवोच्यते बुधैः  ।  
प्रयोगश्चोत्तरत्रास्ति जरा यद्येनमाप्नुयात्  ॥ मनुव्_१,४।११६ ॥  
देहः प्रध्वंसते वायं किं ततो ऽस्यातिशिष्यते  ।  
हन्यते न वधेनायं जरया च न जीर्यति  ॥ मनुव्_१,४।११७ ॥  
एतत् सत्यं ब्रह्मपुरमिति नित्यत्व एव हि  ।  
वाचारम्भणमित्युक्ते मिथ्येत्यश्रुतकल्पनम्  ॥ मनुव्_१,४।११८ ॥  
पुनरुक्तिर्नामधेयमितीत्यस्य निरर्थता  ।  
एकः पिण्डो मणिश्चेति पदवैयथ्यर्मेव च  ॥ मनुव्_१,४।११९ ॥  
विकारत्वविवक्षायां नचैकनखकृन्तनम्  ।  
सर्वकार्ष्णायसं च स्यादतः सादृश्य एव च  ॥ मनुव्_१,४।१२० ॥  
विवक्षात्र तु नित्यत्वे प्राधान्ये चोक्तवर्त्मना  ।  
प्राधान्यप्रतिपत्त्यर्थं सृष्टयादेश्चैव विस्तरः  ॥ मनुव्_१,४।१२१ ॥  
तस्मात् केनापि मार्गेण न विवर्तमतं भवेत्  ।  
तदसङ्खयातदोषेतं हेयमेव शुभार्थिभिः  ॥ मनुव्_१,४।१२२ ॥  
असङ्खयत्वेन दोषाणां ग्रन्थाधिक्यभयादपि  ।  
उपरम्यते ततो विष्णुरिच्छापूर्वकमश्रमः  ।  
करोति पितृवद् विश्वं पूर्णशेषगुणात्मकः  ॥ मनुव्_१,४।१२३ ॥  
  
॥ इति श्रीमदानन्दतीर्थभगवत्पादाचार्यविरचिते श्रीमद्ब्रह्मसूत्रानुव्याख्याने प्रथमो ऽध्यायः ॥  
  
  
  
  
उक्तः समन्वयः साक्षादविरोधो ऽत्र साध्यते  ।  
चतुर्विधस्य तस्यादौ यौक्तस्तत्रापि च स्मृतेः  ॥ मनुव्_२,१।१ ॥  
तस्याश्चतुःस्वरूपत्वात् प्रत्येकं चतुरात्मकाः  ।  
पादाः सर्वे तदंशाश्च मूर्तीनां वर्णमाऽगमात्  ॥ मनुव्_२,१।२ ॥  
आप्तता समतादृष्टिश्रुतिसाम्यबलाद्भवाः  ।  
सर्वानुसारो लघुता विशेषादर्शनाफले  ॥ मनुव्_२,१।३ ॥  
इष्टसिद्धिश्च नियमः पूर्वपक्षेषु युक्तयः  ।  
एता एव त्वतिबला सिद्धान्तस्य नियामकाः  ॥ मनुव्_२,१।४ ॥  
आप्तैः प्रत्यक्षतो दृष्ट्वा प्रोक्तमर्थं कथं श्रतिः  ।  
पिपीलिकालिपिनिभा वारयेत सर्वगा हि ते  ॥ मनुव्_२,१।५ ॥  
इति चेद् यद्यशेषज्ञा रुद्राद्या हरिपूर्वकाः  ।  
किं नाशेषविदो मानं ह्य् उभयत्र समं भवेत्  ॥ मनुव्_२,१।६ ॥  
नचाप्तिनिश्चयस्तत्र शक्यते व्यभिचारतः  ।  
नचास्या व्यभिचारे ऽपि हीयते मानता क्वचित्  ॥ मनुव्_२,१।७ ॥  
वेदोक्तस्याधिकारस्य दुर्निरूपत्वतः सदा  ।  
नियमो व्यभिचारो वा नैव ज्ञातुं हि शक्यते  ॥ मनुव्_२,१।८ ॥  
अधिकारो हि सुलभः कथितो ऽन्यागमेष्वलम्  ।  
वेदोक्तो ह्य् अधिकारस्तु दुर्लभः सर्वमानुषैः  ॥ मनुव्_२,१।९ ॥  
अन्यागमेषु विप्रत्वमपि चण्डालजन्मनाम्  ।  
मण्डलान्तःप्रवेशेन क्रमशः प्रतिपाद्यते  ॥ मनुव्_२,१।१० ॥  
अधिकारं दुरापाद्यमुक्तवातिसुलभं पुनः  ।  
अशक्यं साधनं चोक्तवा सुशकं तत्फलाप्तये  ।  
उच्यते ऽतस्तदुक्तं हि व्यभिचारि फले ऽपि तु  ॥ मनुव्_२,१।११ ॥  
कथं प्रमाणतां गच्छेन्नित्यत्वात् पुरुषोद्भवैः  ।  
उज्खितं सर्वदोषैश्च कथं नो मानतां व्रजेत्  ॥ मनुव्_२,१।१२ ॥  
विरूप नित्यया वाचा नित्ययानित्यया सदा  ।  
इत्यादिश्रुतिभिर्वेदो नित्य इत्यवगम्यते  ॥ मनुव्_२,१।१३ ॥  
पिपीलिकालिपिश्चापि प्रमाणमविरोधतः  ।  
यथा द्रौणेरुलूकेन कृतमप्यास बोधकम्  ॥ मनुव्_२,१।१४ ॥  
अविरुद्धं विरुद्धं तु विरोधादेव बाधितम्  ।  
विरोधादर्शनात् तस्माद् वेदप्रामाण्यमिष्यते  ॥ मनुव्_२,१।१५ ॥  
तन्मूलत्वात् स्मृतीनां च विरोधो यत्र न क्वचित्  ।  
विरोधो ऽपि स एवोक्तः प्रत्यक्षेणागमेन वा  ॥ मनुव्_२,१।१६ ॥  
आगमेनागमस्यैव विरोधे युक्तिरिष्यते  ।  
उपजीव्यविरोधे तु वेदस्यान्यार्थकल्पना  ॥ मनुव्_२,१।१७ ॥  
प्रत्यक्षमुपजीव्यं स्यात् प्रायो युक्तिरपि क्वचित्  ।  
आगमैकप्रमाणेषु तस्यैव ह्युपजीव्यता  ॥ मनुव्_२,१।१८ ॥  
युक्तो ऽयुक्तश्च यद्यर्थ आगमस्य प्रतीयते  ।  
स्यात् तत्र युक्त एवार्थो युक्तिश्च त्रिविधा मता  ॥ मनुव्_२,१।१९ ॥  
व्याप्तिः प्रत्यक्षता यस्या युक्तिगाऽगमगा तथा  ।  
प्रत्यक्षागममूला तु युक्तिस्तत्र बलीयसी  ॥ मनुव्_२,१।२० ॥  
याथार्थ्यमेव मानत्वं तन्मुख्यं ज्ञानशब्दयोः  ।  
अर्थत्वमर्यतैव स्यान्न क्रियार्थेषु सा मता  ॥ मनुव्_२,१।२१ ॥  
ज्ञानार्थे ज्ञेयता मुख्या शब्दार्थे तदनन्तरम्  ।  
यथार्थज्ञानजनका यथार्था युक्तयः स्मृताः  ॥ मनुव्_२,१।२२ ॥  
अनुप्रमाणमेतानि ह्यक्षयुक्तिवचांस्यतः  ।  
प्रामाण्यं नानुवादस्य स्मृतेरपि विहीयते  ॥ मनुव्_२,१।२३ ॥  
याथार्थ्यमेव प्रामाण्यशब्दार्थो यद् विवक्षितः  ।  
अङ्गीकृतं चेत् प्रामाण्यं स्मृत्यादेः का विरोधता  ॥ मनुव्_२,१।२४ ॥  
नचाफलत्वं वक्तव्यं सर्वस्मृत्यनुवादयोः  ।  
फलवत्त्वं नचास्माभिः प्रामाण्यं हि विवक्षितम्  ॥ मनुव्_२,१।२५ ॥  
तृणादिदर्शने किं च फलवत्त्वं निगद्यते  ।  
सुखदुःखादिकं किञ्चित् स्मृतावपि हि दृश्यते  ॥ मनुव्_२,१।२६ ॥  
न परिच्छेदकार्येव प्रमाणमिति च प्रमा  ।  
निर्दोषाक्षोद्भवं ह्यत्र प्रत्यक्षमिति गीयते  ॥ मनुव्_२,१।२७ ॥  
प्राकृतं शुद्धचैतन्यमक्षं तु द्विविधं मतम्  ।  
शुद्धमीशरमामुक्तेष्वन्यत्र प्राकृतैर्युतम्  ॥ मनुव्_२,१।२८ ॥  
निर्दोषमेव चैतन्यमन्यत्रोभयमिष्यते  ।  
सुखदुःखादिविषयं शुद्धं संसारगेष्वपि  ॥ मनुव्_२,१।२९ ॥  
निर्दोषत्वातिनियमात् तद् बलिष्ठतमं मतम्  ।  
पञ्चेन्द्रियमनोभेदात् प्राकृतं षड्विधं स्मृतम्  ॥ मनुव्_२,१।३० ॥  
अनुमा युक्तिरेवोक्ता व्याप्तिरेव तु सा स्मृता  ।  
प्रतिज्ञातार्थसिद्धयर्थं व्याप्तिरेव यदोदिता  ॥ मनुव्_२,१।३१ ॥  
अवशिष्टं किमत्रास्ति लिङ्गं तत्र विजानतः  ।  
यदि लिङ्गमसिद्धं स्यात् कुत एवास्य मानता  ॥ मनुव्_२,१।३२ ॥  
यदि स्मारकमात्रं स्यात् स्मर्तुर्नात्र प्रयोजनम्  ।  
न पञ्चावयोक्तौ च विवादावसितिर्भवेत्  ॥ मनुव्_२,१।३३ ॥  
दृष्टान्तादिषु चैवं स्यात् साधनं पुनरेव हि  ।  
लिङ्गोक्तावपि चैवं स्यादनुमावसितिर्ध्रुवा  ॥ मनुव्_२,१।३४ ॥  
विरोधो ऽसङ्गतिश्चैव साक्षाद् युक्तेस्तु दूषणम्  ।  
प्रतिज्ञायामसम्बन्धो युक्तेरुक्ता ह्यसङ्गतिः  ॥ मनुव्_२,१।३५ ॥  
विरोधो ऽपि त्रिधैव स्यात् प्रतिज्ञार्थविरुद्धता  ।  
लिङ्गराहित्यमव्याप्तिर्न्यूनाधिक्ये तु वाचिके  ॥ मनुव्_२,१।३६ ॥  
साध्यव्यापकवैलोम्यमव्याप्तिः साधनस्य च  ।  
दुर्बलेन विरोधे ऽपि न प्रमाणमसाधकम्  ॥ मनुव्_२,१।३७ ॥  
स्ववाक्येन विरोधे ऽपि नैव साधकतां व्रजेत्  ।  
संवादानुक्तिसंयुक्ता एत एव च निग्रहाः  ॥ मनुव्_२,१।३८ ॥  
वादो जल्पो वितण्डेति कथास्तिस्रो विजानताम्  ।  
स्वार्थं परार्थमपि वा तत्त्वनिर्णयसाधनी  ॥ मनुव्_२,१।३९ ॥  
केवलं तु कथा वादो जल्पो ऽर्थादिव्यपेक्षया  ।  
सतामेव कथा ज्ञेया वितण्डा त्वसतां सताम्  ॥ मनुव्_२,१।४० ॥  
अप्रकाश्य स्वसिद्धान्तमसतां पक्षदूषणम्  ।  
उक्ते तैः प्रथमं माने वक्तव्यं तस्य दूषणम्  ॥ मनुव्_२,१।४१ ॥  
विद्यापरीक्षापूर्वैव वितण्डा जल्प एव च  ।  
उच्चनीचत्वनिर्णीतिर्यतो जयपराजयौ  ॥ मनुव्_२,१।४२ ॥  
विनैव तत्त्वनिर्णीतिं न हि जल्पादिना क्वचित्  ।  
उच्चनीचत्वविज्ञानमिति विद्यापरीक्षणम्  ॥ मनुव्_२,१।४३ ॥  
वादेन चोच्चनीचत्वविज्ञानं भवति स्फुटम्  ।  
इति वादस्य पूर्वत्वं तत्सिद्धौ व्यर्थतान्ययोः  ॥ मनुव्_२,१।४४ ॥  
बहुविद्यत्वसिद्धौ तु नैव वादो ऽपि कारणम्  ।  
सभासभापप्राश्नीकपूर्वस्तु स्पर्धिनामपि  ॥ मनुव्_२,१।४५ ॥  
वाद एवोभयार्थः स्यान्निर्णीतिजयकारकः  ।  
तत्त्वाप्रकाश एवैको वितण्डाजल्पयोः फलम्  ॥ मनुव्_२,१।४६ ॥  
विना वादेन विद्याया यदि शक्यं परीक्षणम्  ।  
स्याज्जल्पादिरपि क्वापि वाद एवान्यथा भवेत्  ॥ मनुव्_२,१।४७ ॥  
जल्प इत्यपि नाम स्याद् वादस्यैतादृशस्य तु  ।  
प्रतिज्ञामात्रसाध्यत्वमपि स्याद् याज्ञवल्क्यवत्  ॥ मनुव्_२,१।४८ ॥  
सभा सभापतिश्चैव प्राश्निकाश्चैव वैष्णवाः  ।  
रागद्वेषविहीनाश्च स्युः सभ्याः सर्ववेदिनः  ॥ मनुव्_२,१।४९ ॥  
प्राश्निकाश्चैतदज्ञाने सभ्याश्चैषां च दूरगाः  ।  
प्रमाणं निर्णयाय स्युः पक्षपातविवर्जिताः  ॥ मनुव्_२,१।५० ॥  
उभाभ्यां साधनं चैव दूषणं वादजल्पयोः  ।  
सद्भिरागम एवैकः प्रयोज्यो ऽभीष्यसाधकः  ॥ मनुव्_२,१।५१ ॥  
स्वसिद्धान्तानुसारेण ह्यसद्भिरनुमोच्यते  ।  
प्रत्यक्षागमवैरूप्यमाश्रित्यान्यार्थतैव तु  ॥ मनुव्_२,१।५२ ॥  
आगमे दशर्नीयात्र दोषो लिङ्गविलोमता  ।  
लिङ्गानुकूल्यं स्वार्थस्य श्रुत्यादीनामनुग्रहः  ॥ मनुव्_२,१।५३ ॥  
त्रिपञ्चावयवामेव युग्मावयविनीमपि  ।  
नियमाद् यो ऽनुमां ब्रूयाद् तं ब्रूयाद् यदि तादृशी  ।  
नानुमेति तदा केन साध्यावयवकल्पना  ॥ मनुव्_२,१।५४ ॥  
***[नोते: जुम्प् इन् वेर्से नुम्बेरिन्ग्, नो लचुन इन् तेxत्!]***  
नियतावयवासिद्धौ व्याप्तिमात्रेण साधनम्  ।  
कर्तव्यमेव तेन स्यात् तस्मात् सैवानुमा मता  ॥ मनुव्_२,१।५७ ॥  
अनुभूतिः प्रमाणं चेत् केन स्मृतिरपोद्यते  ।  
पूर्वानुभूते किं मानमित्युक्ते स्यात् किमुत्तरम्  ॥ मनुव्_२,१।५८ ॥  
मानसं तद्धि विज्ञानं तच्च साक्षिप्रमाणकम्  ।  
अतीतानागतं यद्वद् योगिभिर्दृश्यते ऽञ्जसा  ।  
एवं पूर्वानुभूतं च मनसैवावगम्यते  ॥ मनुव्_२,१।५९ ॥  
विज्ञातं मनसा पूर्वं मयैतत् कृतमित्यपि  ।  
साक्षादनुभवात् सिद्धं कथमेव ह्यपोद्यते  ॥ मनुव्_२,१।६० ॥  
एवं लक्षणके मानत्रये ब्रह्मादिवस्तुषु  ।  
प्रमाणं वेद एवैकस् तत्प्रामाण्यं च साधितम्  ॥ मनुव्_२,१।६१ ॥  
तथापि मृज्जलादीनां बुद्धिवागादिवाचकः  ।  
दृष्टव्याप्तिविरुद्धत्वात् तत्र मानं कथं भवेत्  ॥ मनुव्_२,१।६२ ॥  
ततस्तन्नामकः कश्चित् पुमानन्यो भवेदिति  ।  
युक्तयागमाविरोधेन प्राप्तमत्राभिधीयते  ॥ मनुव्_२,१।६३ ॥  
बालरूढिं विनैवापि विद्वद्रूढिसमाश्रयात्  ।  
तत्तन्नामान एवैते तत्तद्वस्त्वभिमानिनः  ॥ मनुव्_२,१।६४ ॥  
सन्ति तेषां विशेषेण शक्तिरन्येभ्य उच्यते  ।  
व्याप्तिश्चोक्तानुसारेण दृश्यन्ते चाधिकारिभिः  ॥ मनुव्_२,१।६५ ॥  
शास्त्रोक्तवस्तुनश्चैव व्युत्पत्तिः शास्त्रलिङ्गतः  ।  
व्युत्पत्तिः सा बलवती मूर्खव्युत्पत्तिता हि यत्  ॥ मनुव्_२,१।६६ ॥  
दृढयुक्तिविरोधे तु सर्वत्र न्याय ईदृशः  ।  
अल्पवाक्ययुता युक्तिर्बहुलैव विरोधिनी  ॥ मनुव्_२,१।६७ ॥  
यत्र तत्र कथं वस्तुनिर्णयः स्यादितीरिते  ।  
विरोधियुक्तिबाहुल्यादिति न्यायो विनिश्चितः  ॥ मनुव्_२,१।६८ ॥  
युक्तेस्तु युक्तिबाहुल्यमागमादागमस्य च  ।  
कथं न निर्णयं कुर्यादित्यसत् कारणं न हि  ॥ मनुव्_२,१।६९ ॥  
श्रुत्यर्थो भवति क्वापि श्रुतिप्रायोपपत्तिभिः  ।  
अविरोधश्चतुर्थे तु पाते सम्यक् समर्थ्यते  ॥ मनुव्_२,१।७० ॥  
असत् कार्यं यथा दृष्टं वस्तुत्वात् कारणं तथा  ।  
इति चेन्न निषेधैकस्वरूपस्य न कर्तृता  ॥ मनुव्_२,१।७१ ॥  
बुद्धिपूर्वप्रवृत्तिर्हि कर्तृत्वमिह निश्चितम्  ।  
प्रतिषेधात्मकत्वं तु भावस्याभावधर्मतः  ।  
धर्मधर्मैक्यतश्चैव नतु तन्मात्रता भवेत्  ॥ मनुव्_२,१।७२ ॥  
अभावस्य च भावो ऽपि धर्मो ऽथापि हि धर्मिणः  ।  
तादृक्तवं मात्रतेहोक्ता बुद्धिराहित्यमेव तत्  ॥ मनुव्_२,१।७३ ॥  
विशेष्यतैव धर्मित्वं प्रथमप्रतिपत्तिषु  ।  
निषेधविधिरूपत्वं भावाभावत्वमत्र हि  ॥ मनुव्_२,१।७४ ॥  
सर्वनाशेष्वपि सदा शिष्टत्वाद् यस्य कस्य नुः  ।  
नाशो ऽयं विमतो ऽपि स्यान्नाशत्वात् कर्तृशेषवान्  ॥ मनुव्_२,१।७५ ॥  
नचाशेषनृनाशस्तु दृष्टो दृश्यो ऽस्ति वा क्वचित्  ।  
धर्माधर्माश्रयत्वेन स्वीकार्यो ऽपि नरो लये  ॥ मनुव्_२,१।७६ ॥  
अनादित्वं विनादृष्टं कथं स्यात् कारणं क्वचित्  ।  
पूर्वादृष्टात् परादृष्टं यदि नैवोत्तरं कुतः  ॥ मनुव्_२,१।७७ ॥  
अदृष्टं कारणं नो चेल्लये मानं च किं भवेत्  ।  
उत्पत्तिनाशकारी हि बुद्धिमान् दृश्यते क्वचित्  ॥ मनुव्_२,१।७८ ॥  
तद्दृष्टान्तेन सर्वत्र कर्ता किं नानुमीयते  ।  
आगमानुगृहीता तु मानमेषानुमापितु  ॥ मनुव्_२,१।७९ ॥  
आगमानुग्रहाभावे न तर्कः स्यात् प्रतिष्ठितः  ।  
अक्षजागममूलस्य स्यादेवास्य प्रतिष्ठितिः  ।  
अन्यथास्याप्रतिष्ठा च स्ववाचा व्याहतैव हि  ॥ मनुव्_२,१।८० ॥  
न च शिष्यागृहीतत्वं निरीशादीशवादिनः  ।  
अतो ऽवशिष्टजीवादिकर्तृतात्र निषिद्धयते  ॥ मनुव्_२,१।८१ ॥  
तन्मनो ऽकुरुतेत्यादेरसतो मनसो जनिः  ।  
निवारिता तु पूर्वत्र ह्यकस्मादिति तद्विना  ॥ मनुव्_२,१।८२ ॥  
असतो विश्वजननमाशङ्कयात्र निषिद्धयते  ।  
प्रापकं वाक्यमात्रं तु परिहारो विशेषितः  ॥ मनुव्_२,१।८३ ॥  
क्वचिज्जीवाकृतं दृष्ट्वा चेतनादेव चाकृतम्  ।  
तद्वदेवानुमान्यत्र वस्तुत्वात् क्रियते श्रुतेः  ॥ मनुव्_२,१।८४ ॥  
नान्यदन्यत्वमापन्नं क्वचिद् दृष्टं कथञ्चन  ।  
अतो जीवस्य न ब्रह्मभावः स्याद्धि कदाचन  ॥ मनुव्_२,१।८५ ॥  
क्वचिद् भिन्नतया दृष्टं तदभिन्नतया कथम्  ।  
दृश्येन्नो दृष्टपूर्वं हि तादृशं न च दृश्यते  ॥ मनुव्_२,१।८६ ॥  
भोक्तृत्वापत्तित इति यन्मतं तत् कुतो हरिः  ।  
भोक्त्रापत्तेरिति प्राह कथं च तदनन्यता  ॥ मनुव्_२,१।८७ ॥  
जगतस्त्वविकारत्व उक्तन्यायेन साधिते  ।  
स्वतन्त्रकारणान्यत्वं तेन ह्यत्र निषिद्धयते  ॥ मनुव्_२,१।८८ ॥  
द्रव्यं कर्म च कालश्च स्वभावश्चेतना धृतिः  ।  
यत्प्रसादादिमे सन्ति न सन्ति यदुपेक्षया  ।  
इति श्रुतेस्तद्वशस्य भावो न पर इत्यतः  ॥ मनुव्_२,१।८९ ॥  
शक्तो ऽपि ह्यन्यथाकर्तुं स्वेच्छानियमतो हरिः  ।  
कारणैर्नियतैरेव करोतीदं जगत् सदा  ॥ मनुव्_२,१।९० ॥  
नित्यभेदो निमित्तेन ह्युपादानेन तु द्वयम्  ।  
असद् यत् कार्यरूपेण कारणात्मतयास्ति हि  ॥ मनुव्_२,१।९१ ॥  
अनवस्थान्यथा हि स्यात् सर्वत्रोत्पत्तिनाशयोः  ।  
शक्तो ऽपि भगवान् विष्णुरकर्तुं कर्तुमन्यथा  ॥ मनुव्_२,१।९२ ॥  
स्वभिन्नं कारणाभिन्नभिन्नं विश्वं करोत्यजः  ।  
इति श्रुतेरवसित उक्तार्थो ऽयमशेषतः  ॥ मनुव्_२,१।९३ ॥  
अनंशस्यापि जीवस्य किञ्चित् सामर्थ्ययोजनाम्  ।  
कार्येषु यः करोत्यद्धा नमस्तस्मै स्वयम्भुवे  ॥ मनुव्_२,१।९४ ॥  
यदि भागेन कार्येषु जीवशक्तिं न योजयेत्  ।  
हरिस्तदा हि सर्वत्र कृत्स्नयत्न्ॐऽशितापि वा  ॥ मनुव्_२,१।९५ ॥  
अंशिनो हि पटाद्या ये भिन्नैरेव परस्परम्  ।  
अंशैरंशिन उच्यन्ते नैवमेव हि चेतनाः  ॥ मनुव्_२,१।९६ ॥  
अतो ऽनंशिन इत्येव श्रुतिरेतेषु वर्तते  ।  
अप्यनेकस्वरूपेषु विशेषादेव केवलम्  ॥ मनुव्_२,१।९७ ॥  
बहुस्वरूपताख्या तु तेष्वस्त्येव हि सांशता  ।  
बहुत्वेनाविनाभावाद् भिन्नता नियमाद् भवेत्  ॥ मनुव्_२,१।९८ ॥  
यदि नैवं नियमकृद् भगवान् पुरुषोत्तमः  ।  
तस्य त्वशेषशक्तित्वाद् युज्यते सवर्मेव च  ॥ मनुव्_२,१।९९ ॥  
विरोधः सर्ववैशिष्टये यो द्वितीये निरस्यते  ।  
नारायणस्य त्वध्याये तदन्ये तत्रतत्रगाः  ॥ मनुव्_२,१।१०० ॥  
सृष्टिसंहारवाक्यानां जीवरूपाभिधायिनाम्  ।  
अप्यन्योन्याविरोधस्तु द्वितीयाध्यायगोचरः  ॥ मनुव्_२,१।१०१ ॥  
मानमेयविशेषेण पुनरुक्तिर्न जायते  ।  
सदा प्रवृत्तिरीशस्य स्वभावादेव केवलम्  ॥ मनुव्_२,१।१०२ ॥  
अङ्गचेष्या यथा पुंसः काश्चिदुद्देशवर्जिताः  ।  
देवस्यैष स्वभावो ऽयमित्याह श्रुतिरञ्जसा  ॥ मनुव्_२,१।१०३ ॥  
क्रीडां प्रयोजनं कृत्वा सृष्टिः श्रुतिविरोधिनी  ।  
इति केवललीलैव निर्णीता प्रभुणा स्वयम्  ॥ मनुव्_२,१।१०४ ॥  
आत्मप्रयोजनार्थाय स्पृहां श्रुतिरवारयत्  ।  
न प्रयोजनवत्त्वेनेत्यत आह जगद्गुरुः  ॥ मनुव्_२,१।१०५ ॥  
इच्छामात्रं प्रभोः सृष्टिरिति सृष्टौ विनिश्चिताः  ।  
इति प्रशंसया कामश्रुतिभ्यश्चैव युक्तितः  ।  
महातात्पर्ययुक्तेश्च नेच्छामात्रं निषिद्धयते  ॥ मनुव्_२,१।१०६ ॥  
मोक्षार्थाः श्रुतयो यस्मात् स च तस्य प्रसादतः  ।  
उन्निनीषतिवाक्याच्च लोकदृष्टानुसारतः  ॥ मनुव्_२,१।१०७ ॥  
इच्छान्निमित्तको यस्मात् तदभावे कुतः श्रुतिः  ।  
महातात्पर्यरहिता प्रमाणत्वं गमिष्यति  ॥ मनुव्_२,१।१०८ ॥  
याथार्थ्यमेव मानत्वमपि वाक्यं प्रयोजकम्  ।  
मानत्वमेति तत्रापि यत् सम्पूर्णप्रयोजनम्  ॥ मनुव्_२,१।१०९ ॥  
वैषम्यं चैव नैर्घृण्यं वेदाप्रामाण्यकारणम्  ।  
नाङ्गीकार्यमतो ऽन्यत्तु न वैषम्यादिनामकम्  ॥ मनुव्_२,१।११० ॥  
यदधीना गुणाश्चैव दोषा अपि हि सर्वशः  ।  
गुणास्तस्य कथं न स्युः स्युर्देषाश्च कथं पुनः  ॥ मनुव्_२,१।१११ ॥  
सर्वधर्मापपत्तेस्तद् वाक्यैरपि हि तादृशैः  ।  
निर्दोषाशेषगुणको निर्णीतो भगवान् हरिः  ॥ मनुव्_२,१।११२ ॥  
॥ इति श्रीमदानन्दतीर्थभगवत्पादाचार्यविरचिते श्रीब्रह्मसूत्रानुव्याख्याने द्वितीयाध्यायस्य प्रथमः पादः ॥  
  
  
स्मृतियुक्तिश्रुतिगुणयुक्तयो बहुयुक्तयः  ।  
एवं चतुर्विधा नैव विरुद्धयन्ते ऽन्वयं प्रति  ॥ मनुव्_२,२।१ ॥  
इति प्रथमपादेन निर्णीते ऽप्यभियोगतः  ।  
दर्शनानां प्रवृत्तत्वान्मन्द आशङ्कते पुनः  ॥ मनुव्_२,२।२ ॥  
अनादिकालतो वृत्ताः समया हि प्रवाहतः  ।  
नचोच्छेदो ऽस्ति कस्यापि समयस्येत्यतो विभुः  ॥ मनुव्_२,२।३ ॥  
भ्रान्तिमूलत्वमेतेषां पृथग् दर्शयति स्फुटम्  ।  
तर्कैर्दृढतमैरेव वाक्यैश्चागमवादिनाम्  ॥ मनुव्_२,२।४ ॥  
दौर्लभ्याच्छुद्धबुद्धीनां बाहुल्यादल्पवेदिनाम्  ।  
तामसत्वाच्च लोकस्य मिथ्याज्ञानप्रसक्तितः  ।  
विद्वेषात् परमे तत्त्वे तत्त्ववेदिषु चानिशम्  ॥ मनुव्_२,२।५ ॥  
अनादिवासनायोगादसुराणां बहुत्वतः  ।  
दुराग्रहगृहीतत्वाद् वर्तन्ते समयाः सदा  ॥ मनुव्_२,२।६ ॥  
तथापि शुद्धबुद्धीनामीशानुग्रहयोगिनाम्  ।  
युयुक्तयस्तमो हन्युरागमानुगताः सदा  ॥ मनुव्_२,२।७ ॥  
इति विद्यापतिः सम्यक् समयानां निराकृतिम्  ।  
चकार निजभक्तानां बुद्धिशाणत्वसिद्धये  ॥ मनुव्_२,२।८ ॥  
चेतनाचेतनं तत्त्वद्वयमेव निरीश्वराः  ।  
आहुस्तत् पञ्चपञ्चत्वविभागस्थमचेतनम्  ।  
चेतनं तदसङ्खयातं भिन्नमन्यद् लयं भवेत्  ॥ मनुव्_२,२।९ ॥  
अचेतनस्य कर्तृत्वं स्वातन्त्र्येण निगद्यते  ।  
परस्परविभेदश्च कार्याणामालयं भवेत्  ॥ मनुव्_२,२।१० ॥  
भोक्तृणां चेतनस्याहुः केचित् तामपि नापरे  ।  
स्वरूपचैतन्यबलात् स्वप्रकाशाच्च भोगिताम्  ॥ मनुव्_२,२।११ ॥  
प्रकृतेश्च स्वरूपस्य विवेकाग्रहमेव तु  ।  
अभोगवादिनो भोगमाहुर्भेदग्रहात् तयोः  ॥ मनुव्_२,२।१२ ॥  
भोगिनां मुक्तिरुद्दिष्टा स एवाभोगवादिनाम्  ।  
ईशस्यासङ्ग्रहादेव न युक्तौ तावुभावपि  ॥ मनुव्_२,२।१३ ॥  
चेतनेच्छानुसारेण यदा दृष्टः पटोद्भवः  ।  
एतादृशत्वमन्यस्य वस्तुत्वात् केन वार्यते  ॥ मनुव्_२,२।१४ ॥  
न च काचित् प्रमोक्तार्थे श्रुतिरेव प्रमा हि नः  ।  
आप्तत्वमुक्तमार्गेण वक्तुर्नैवोपपद्यते  ॥ मनुव्_२,२।१५ ॥  
अप्रामाण्यस्वतस्त्वस्य स्वीकारादपि मायिवत्  ।  
स्वोक्ताखिलनिषेधी स्यान्न च किञ्चित् प्रसिद्धयति  ॥ मनुव्_२,२।१६ ॥  
इदं नाचेतनवशं वस्तुत्वात् प्रतिपन्नवत्  ।  
इत्येव प्रतिषिद्धस्य केन मूलानुमा भवेत्  ॥ मनुव्_२,२।१७ ॥  
स्वतन्त्रवृत्ती रचना सा चैवाचेतने कुतः  ।  
अचेतनत्वं स्वातन्त्र्यमिति चात्मप्रमाहतम्  ॥ मनुव्_२,२।१८ ॥  
स्वेच्छानुसारितामेव स्वातन्त्र्यं हि विदो विदुः  ।  
कुत इच्छाचेतनस्य सेच्छं चेत् किमचेतनम्  ॥ मनुव्_२,२।१९ ॥  
इच्छाम्यहमिति ह्येव निजानुभवरोधतः  ।  
अचेतनेच्छापगता यदि भेदाग्रहो ऽत्र च  ॥ मनुव्_२,२।२० ॥  
कथं न स घटस्य स्यान्मनो म इति भेदतः  ।  
मनसो ऽपि गृहीतत्वादुभयात्मकता यतः  ॥ मनुव्_२,२।२१ ॥  
कामस्य तु मनः कामः प्रियाप्रियविभेदतः  ।  
द्वैविध्यं दृश्यते चास्य तस्माद् भेदाग्रहः कुतः  ॥ मनुव्_२,२।२२ ॥  
रचनानुपपत्तेस्तन्न सर्वज्ञानुमागतम्  ।  
अचेतनं जगत्कर्तृ पयो ऽम्ब्वादि च नोपमा  ॥ मनुव्_२,२।२३ ॥  
एतत्प्रशास्तिवचनाच्चेतनाचेतनस्य च  ।  
द्वैविध्ये ऽपितु कामादेः कुतः स्वामित्वमात्मनः  ॥ मनुव्_२,२।२४ ॥  
साक्षादनुभवारूढं शक्यते ऽपोदितुं क्वचित्  ।  
इच्छास्वामित्वमेवोक्तमिच्छावत्त्वं नचापरम्  ॥ मनुव्_२,२।२५ ॥  
किञ्चित् तद्वशगत्वे ऽपि स्वामित्वं लोकवद् भवेत्  ।  
सर्वात्मतन्त्रकामादेः किमुतैव परेशितुः  ॥ मनुव्_२,२।२६ ॥  
न चानुभवगं कामस्वामित्वं वेदवागपि  ।  
शक्तापवदितुं तस्मात् सा तदन्याभिधायिनी  ॥ मनुव्_२,२।२७ ॥  
मोक्षकामो भवेदन्यो यदि मुक्ताद् भविष्यतः  ।  
मोक्षकामस्य किं तेन स्वनाशार्थं च को यतेत्  ॥ मनुव्_२,२।२८ ॥  
कर्तृत्वं यस्य तस्यैव भोक्तृत्वमुपलभ्यते  ।  
विभागे च तयोर्मानं नैव किञ्चित् क्वचिद् भवेत्  ॥ मनुव्_२,२।२९ ॥  
सर्वमानविरोधैकदुर्दीक्षादीक्षितस्त्वयम्  ।  
मायावाद्युपमां यायात् तच्चशब्दान्निराकृतः  ॥ मनुव्_२,२।३० ॥  
साङ्खयस्तु सेश्वरो ब्रूते क्षेत्रानुग्रहशक्तिमान्  ।  
अस्तीश्वरः स्वयम्भातः क्लेशकर्मादिवर्जितः  ॥ मनुव्_२,२।३१ ॥  
क्षेत्रशक्तिमती सैव प्रकृतिर्बीजशक्तिमान्  ।  
जीवः पर्जन्यवद् दैवशक्तिमानीश्वरः स्मृतः  ॥ मनुव्_२,२।३२ ॥  
पृथिवीवत् प्रधानं तज्जीवः सन्निधिमात्रतः  ।  
बीजावपनकर्तेवेत्यत्र प्राह प्रभुः स्वयम्  ॥ मनुव्_२,२।३३ ॥  
अन्यत्र कापि शक्तिर्न स्वातन्त्र्येणेश एव हि  ।  
शक्तीस्ताः प्रेरयत्यञ्जस्तदधीनाश्च सर्वदा  ॥ मनुव्_२,२।३४ ॥  
सत्ताप्रधानपुरुषशक्तीनां च प्रतीतयः  ।  
प्रवृत्तयश्च ताः सर्वा नित्यं नित्यात्मना यतः  ॥ मनुव्_२,२।३५ ॥  
यथा नित्यतया नित्यं नित्यशक्तया स्वयेश्वरः  ।  
नियामयति नित्यं च न ऋते त्वदिति श्रुतेः  ॥ मनुव्_२,२।३६ ॥  
स्वभावजीवकर्माणि द्रव्यं कालः श्रुतिः क्रियाः  ।  
यत्प्रसादादिमे सन्ति न सन्ति यदुपेक्षया  ॥ मनुव्_२,२।३७ ॥  
इति श्रुतेर्न सत्ताद्या अपि नारायणं विना  ।  
तत्पतञ्जलिविन्ध्यादिमतं न पुरुषार्थदम्  ॥ मनुव्_२,२।३८ ॥  
चार्वाकैरुच्यते मानमक्षजं नापरं क्वचित्  ।  
देह आत्मा पुमर्थश्च कामार्थाभ्यां विना न हि  ॥ मनुव्_२,२।३९ ॥  
यदेवं दर्शनेनास्य को ऽर्थः प्रत्यक्षगोचरः  ।  
लब्धस्तेनैव हि नरैः शास्त्रात् किं मोहनं विना  ॥ मनुव्_२,२।४० ॥  
स्वपरार्थविहीनत्वात् स्वमतेनैव निष्फलम्  ।  
किमित्युन्मत्तवच्छास्त्रं वृथा प्रलपति स्वयम्  ॥ मनुव्_२,२।४१ ॥  
देहादन्यो ऽनुभवत आत्मा भाति शरीरिणाम्  ।  
मम देह इति व्यक्तं ममार्थ इतिवत् सदा  ॥ मनुव्_२,२।४२ ॥  
प्रत्यक्षस्यैव मानत्वमिति केनावसीयते  ।  
यदि तत्साधकं वेदप्रामाण्ये न कथं भवेत्  ॥ मनुव्_२,२।४३ ॥  
न चान्यामानता क्वापि प्रमाणेनावसीयते  ।  
स्वमतेनार्थरहित उपेक्ष्यः पक्ष ईदृशः  ॥ मनुव्_२,२।४४ ॥  
सन्निधानाच्चेतनस्य वर्तते यद्यचेतनम्  ।  
तथाप्यबुद्धिपूर्वत्वादुक्तदोषः समो भवेत्  ॥ मनुव्_२,२।४५ ॥  
अङ्गित्वं पुरुषस्यैव सर्वैरप्यनुभूयते  ।  
तदङ्गत्वोक्तितश्चैव स्यात् सर्वस्यापलापकः  ।  
किमु सर्वेश्वरस्यास्य ह्यपलाषाद् यतो ऽखिलम्  ॥ मनुव्_२,२।४६ ॥  
अङ्गित्वं यदि तस्यैव स्वातन्त्र्यं चेन्नचाखिलम्  ।  
तत्प्रेरणे ऽप्यशक्तत्वात् स्वतन्त्रो ऽन्यो ह्यपेक्षितः  ॥ मनुव्_२,२।४७ ॥  
न च स्वातन्त्र्यमस्यैव प्रत्यक्षादिविरोधतः  ।  
हिताकृत्यादिदोषाच्च भद्रं नानीश्वरं मतम्  ॥ मनुव्_२,२।४८ ॥  
संसारिणो ऽन्यं सर्वेशं सर्वशक्तिमनौपमम्  ।  
चेतनाचेतनस्यास्य सत्त्वादेस्तदधीनताम्  ।  
नाङ्गीकुर्वन्ति ये तेषां सर्वेषां च समा इमे  ॥ मनुव्_२,२।४९ ॥  
तस्माच्छ्रुतिप्रमाणेन युक्तिभिश्च परो हरिः  ।  
अङ्गीकायर्तमो नित्यः सर्वैरपि सुनिश्चितम्  ॥ मनुव्_२,२।५० ॥  
नित्यज्ञानप्रयत्नेच्छं सङ्खयद्यैरपि पञ्चभिः  ।  
युक्तमीशं वदन्त्यन्ये तदिच्छादृष्टचोदिताः  ।  
परमाणवश्चतुर्वर्गाः संयुज्यन्ते द्विशो ऽखिलाः  ॥ मनुव्_२,२।५१ ॥  
परमाणुद्वयेनैव द्वयणुकं नाम जायते  ।  
द्वयणुकत्रयेण तृयणुकं तैश्चतुर्भिस्तदात्मकम्  ॥ मनुव्_२,२।५२ ॥  
ततस्त्वनियमेनैव खण्डावयविनां भवः  ।  
ततश्चानियमेनैव सर्वावयविसम्भवः  ॥ मनुव्_२,२।५३ ॥  
कारणं समवाय्याख्यं परमाण्वादि तत्र हि  ।  
ईशेच्छादृष्टकालास्तु निमित्तं कारणं मतम्  ॥ मनुव्_२,२।५४ ॥  
सामान्यान्त्यविशेषौ च समवायश्च तत्त्रयम्  ।  
नित्यं क्रिया अनित्यास्तु गुणद्रव्ये द्विरूपके  ॥ मनुव्_२,२।५५ ॥  
कार्ये गुणक्रियाणां तु समवाय्यन्यकारणम्  ।  
कारणस्था गुणाद्यास्तु संयोगो द्रव्यकारणम्  ॥ मनुव्_२,२।५६ ॥  
एवं स्थिते ऽपि सिद्धान्ते विशेषस्तत्र कल्पितः  ।  
द्वयणुके परमाणौ च ह्रस्वत्वं परिमण्डलम्  ॥ मनुव्_२,२।५७ ॥  
न कारणं कार्यगुणे वैरूप्यं तत्र कारणम्  ।  
इत्याहुस्तानथोवाच विद्याधीशः स्वयं प्रभुः  ॥ मनुव्_२,२।५८ ॥  
महत्त्वं चैव दीर्घत्वं तृयणुकाद्येषु कल्पितम्  ।  
तस्माच्च सदृशं कार्यं तत्कार्येषूपजायते  ॥ मनुव्_२,२।५९ ॥  
यथा तथैव ह्रस्वत्वात् पारिमाण्डल्यतो ऽपि हि  ।  
जायेत सदृशं कार्ये परिमाणं समत्वतः  ॥ मनुव्_२,२।६० ॥  
न चेन्महत्त्वतश्चैव दीघर्त्वादपि नो भवेत्  ।  
सदृशस्य हि कार्यस्य नैव योगः कथञ्चन  ॥ मनुव्_२,२।६१ ॥  
अप्रत्यक्षत्वमेवं स्याद् यतः कार्येष्वणुत्वतः  ।  
इति चेन्न महत्त्वं च परमाणावणावपि  ।  
कथं तृयणुकपूर्वेषु नाणुत्वमपि कथ्यते  ॥ मनुव्_२,२।६२ ॥  
प्रत्यक्षत्वतदन्यत्वे पुरुषापेक्षयाखिले  ।  
अणुत्वं च महत्त्वं च यतो वस्तुव्यपेक्षया  ॥ मनुव्_२,२।६३ ॥  
तारतम्यस्थिता यस्मात् पदार्थाः सर्व एव च  ।  
यथा महत्त्वविश्रान्तिस्तथाणुत्वस्य चेष्यते  ॥ मनुव्_२,२।६४ ॥  
परिमाणत्वतश्चेन्न महत्त्वस्यापि विश्रमः  ।  
दृश्यते ऽनन्त इत्येव तथानन्त्यमणावपि  ॥ मनुव्_२,२।६५ ॥  
न महत्तत्वगुणत एतावानिति हीश्वरः  ।  
परिच्छिन्नस्तथाणोश्च नैतावद्भागता क्वचित्  ॥ मनुव्_२,२।६६ ॥  
विश्रान्तो यद्यनन्तांशः कश्चिदस्तीति गम्यते  ।  
नावसाययितुं शक्यो विरोधादेव केवलम्  ॥ मनुव्_२,२।६७ ॥  
केवलं साक्षिमानेन कालो देशो ऽपि नान्तवान्  ।  
अपर्यवसितिश्चाणोर्दृश्यते सक्षिणा द्वयोः  ॥ मनुव्_२,२।६८ ॥  
यदि नो साक्षिगम्यं तन्महत्त्वं केन गम्यते  ।  
विश्रान्तिस्तारतम्येन दृश्यते ह्यनुमानतः  ॥ मनुव्_२,२।६९ ॥  
यद्यागमादनन्तं तन्महत्त्वमवगम्यते  ।  
अनन्तमेव चाणुत्वं कुतो नैवावसीयते  ॥ मनुव्_२,२।७० ॥  
महत्त्वाणुत्वयोर्नैव विश्रान्तिरुपलभ्यते  ।  
अन्यदेव ह्यनन्तत्वं महत्त्वाणुत्वयोः समम्  ॥ मनुव्_२,२।७१ ॥  
बहुत्वाल्पत्वयोर्यद्वत् साङ्खयायामुपलभ्यते  ।  
आनन्त्यमेकभागानां तावत्त्वं ह्येव गण्यते  ॥ मनुव्_२,२।७२ ॥  
अणीयांश्च महीयांश्च भगवानागमोदितः  ।  
आनन्त्यवाचकः शब्दो द्विधानन्त्ये ऽपि मानताम्  ॥ मनुव्_२,२।७३ ॥  
याति नैव गुणाल्पत्वं कालात्पत्वं च मानगम्  ।  
सर्वकालगतस्याल्पकाले ऽपि स्यादवस्थितिः  ॥ मनुव्_२,२।७४ ॥  
महागुणस्य चाल्पो ऽपि गुणः स्यादिति चेद् भवेत्  ।  
तावत्त्वमेव नैव स्याद् देशे ऽप्येतन्न नो मतम्  ॥ मनुव्_२,२।७५ ॥  
महतो ऽल्पत्वमपि हि व्योमवत् प्राह वेदवित्  ।  
यद्यल्पदेशसंस्थानं न सर्वत्रापि नो भवेत्  ॥ मनुव्_२,२।७६ ॥  
स्थितस्य ह्यल्पदेशेषु सर्वगत्वं भवेद् ध्रुवम्  ।  
एकत्राप्यनवस्थस्य कुत एवाखिलस्थता  ॥ मनुव्_२,२।७७ ॥  
शून्यत्वमेव तस्य स्याद् यस्यैकत्रापि न स्थितिः  ।  
अतो नाणुत्वविश्रान्तिर्न महत्त्वस्य च क्वचित्  ॥ मनुव्_२,२।७८ ॥  
उभयानन्त्ययुक् तस्माद् यदि मुख्यमहद् भवेत्  ।  
तच्च ब्रह्म परं साक्षात् सर्वानन्त्ययुतं सदा  ॥ मनुव्_२,२।७९ ॥  
यदि साक्षी स्वयम्भातो न मानं केन गम्यते  ।  
अक्षजादेश्च मानत्वमनवस्थाथवा भवेत्  ॥ मनुव्_२,२।८० ॥  
अतः सर्वपदार्थानां भागाः सन्त्येव सर्वदा  ।  
सर्वदिक्ष्वपि सम्बन्धादविभागः पराणुता  ॥ मनुव्_२,२।८१ ॥  
तत्संयोगादनियतात् पदार्थानां जनिर्भवेत्  ।  
द्वयोरेव तु संयोग इति केनावसीयते  ॥ मनुव्_२,२।८२ ॥  
कारणस्य गुणास्तेन भवेयुः कार्यगा अपि  ।  
तारतम्येन सर्वे ऽपि महान्तश्चाणवो यतः  ॥ मनुव्_२,२।८३ ॥  
न च तत्प्रोक्तसृष्टौ तु मानं केवलकल्पना  ।  
कथं साक्षिमितस्यास्य शक्नुयाद् वारणे क्वचित्  ॥ मनुव्_२,२।८४ ॥  
यदि साक्षिमितं नैतन्नानुमा तत्र वर्तते  ।  
पक्षीकर्तुमशक्यत्वात् कुत एवानुमा भवेत्  ॥ मनुव्_२,२।८५ ॥  
यत्र नास्ति पदन्यासः कस्तं विषयमाप्नुयात्  ।  
देशान्तरादिशब्दश्च शशशृङ्गादिशब्दवत्  ॥ मनुव्_२,२।८६ ॥  
सदृशं च सजातीयं नास्मत्पक्षे किम् एव हि  ।  
येनैव च प्रकारेणात्यसिद्धमनुमीयते  ।  
तेनैव शशृङ्गादेः शक्यमस्तित्वकल्पनम्  ॥ मनुव्_२,२।८७ ॥  
प्रत्यक्षमागमो वापि भवेद् यत्र नियामकः  ।  
सैव व्याप्तिर्भवेन्मानं नान्या सन्दिग्धमूलतः  ॥ मनुव्_२,२।८८ ॥  
सहदर्शनमात्रेण न व्याप्तिरवसीयते  ।  
यदैवाव्यतिरेकस्य ह्यक्षजं वागमो भवेत्  ।  
तन्निर्धारितयुक्तिर्वा व्याप्तिः सैवापरा न हि  ॥ मनुव्_२,२।८९ ॥  
अन्यथा सप्तमरसभवो ऽप्यनुमयाऽपतेत्  ।  
अनिष्टानि च सर्वाणि ह्यनुमा कामचारिणी  ॥ मनुव्_२,२।९० ॥  
कार्यकारणयोश्चैव गुणादेः पञ्चकस्य च  ।  
भिन्नस्यैव तु सम्बन्धः समवायो ऽन्य ईर्यते  ॥ मनुव्_२,२।९१ ॥  
भिन्नत्वसाम्यतस्तस्य ताभ्यां योगो भवेद् ध्रुवम्  ।  
स स्वनिर्वाहकश्चेत् स्याद् द्रव्यमेव तथा न किम्  ॥ मनुव्_२,२।९२ ॥  
विशेषस्तद्गतत्वादिर्यद्यभिन्ने ऽवसीयते  ।  
गुणक्रियादिरूपस्य निषेधः केन हेतुना  ॥ मनुव्_२,२।९३ ॥  
द्रव्यमेव ततो ऽनन्तविशेषात्मतया सदा  ।  
नानाव्यवहृतेर्हेतुरनन्तत्वं विशेषतः  ॥ मनुव्_२,२।९४ ॥  
विशेषश्च विशेषी सः स्वेनैव समवायवत्  ।  
कल्पनागुरुतादोषात् पदार्थान्तरता न हि  ॥ मनुव्_२,२।९५ ॥  
कल्पयित्वा षट् पदार्थान् साभावानपि केवलम्  ।  
एकस्मिन् स विशेषश्चेत् किं पूर्वं तस्य विस्मृतिः  ॥ मनुव्_२,२।९६ ॥  
येन प्रत्यक्षसिद्धेन व्यवहारो ऽखिलो भवेत्  ।  
भावाभावविभागेन यं विना न कथञ्चन  ॥ मनुव्_२,२।९७ ॥  
अभेदेन प्रतीतिश्च कार्यकारणपूर्वके  ।  
अभावान्ते पदार्थे ऽस्मिन् सविशेषावसीयते  ॥ मनुव्_२,२।९८ ॥  
सामान्यादिपदार्थेषु तन्निष्ठत्वादयो ऽखिलाः  ।  
कथं धर्मा निवार्यन्ते वस्त्वैक्ये ऽपि हि वादिभिः  ॥ मनुव्_२,२।९९ ॥  
कार्यस्य तत्तन्निष्ठत्वं गुणादेर्व्यापितादिकः  ।  
कथं विशेषो नैवास्ति स च धर्मो ऽपरो यदि  ॥ मनुव्_२,२।१०० ॥  
षट्पदार्थातिरेकः स्यात् पदार्थानियमे ऽपि हि  ।  
धर्मस्य धर्मसन्तानादनवस्थाकरो भवेत्  ॥ मनुव्_२,२।१०१ ॥  
सामान्यस्यापि सामान्यं गुणस्यापि गुणो ह्यतः  ।  
नाङ्गीकृतः स च यदि नानवस्था क्वचिद् भवेत्  ॥ मनुव्_२,२।१०२ ॥  
अस्मत्पक्षे गुणाद्याश्च तद्वन्तो हि विशेषतः  ।  
अनन्यत्वान्नानवस्था भेदो नाशे भवेत् तथा  ॥ मनुव्_२,२।१०३ ॥  
विशेषमेव संश्रित्य विशेषो बलवान् यतः  ।  
दृष्टिप्रमाणतश्चैव विरोधो दर्शने कथम्  ॥ मनुव्_२,२।१०४ ॥  
विरोधो ह्यविरोधश्च यतो दर्शनमानगौ  ।  
ततो दृष्टे विरोधस्तु सद्भिरापाद्यते कथम्  ॥ मनुव्_२,२।१०५ ॥  
अभिन्नो भगवान् स्वेन तदन्येन विभेदवान्  ।  
नित्या धर्मास्तदीयास्तु सर्वे ऽस्मान्नैव भेदिनः  ॥ मनुव्_२,२।१०६ ॥  
सामस्त्योच्छेदिनो ऽन्यत्र धर्मा उभयरूपकाः  ।  
भावे त एव चोच्छेदात् तदन्ये च समस्तशः  ॥ मनुव्_२,२।१०७ ॥  
अंशांशिनोरभेदेन त्वंशसंयोग एव हि  ।  
अंशिनो नानवस्थातो यद्यप्यंशेष्वविश्रमः  ॥ मनुव्_२,२।१०८ ॥  
एकस्मिन् जात एवान्यः संयोगो जायते यदि  ।  
अनवस्था तदैव स्यात् संयोगैक्ये भवेत् क्व सा  ॥ मनुव्_२,२।१०९ ॥  
अंशे संयोगदृष्टेश्च दृष्टे का सानवस्थितिः  ।  
यद्यंशगो न संयोगः कार्येषु प्रथिमा कथम्  ॥ मनुव्_२,२।११० ॥  
परमाणोरणोर्नास्ति महत्तेत्यद्भुतं वचः  ।  
अणूनां प्रथिमापेक्षां विनैव तृयणुके ऽपि सः  ।  
परमाणोर्महत्त्वं च विनेत्येतद् वचः कथम्  ॥ मनुव्_२,२।१११ ॥  
अंशिनो ऽंशैरभेदो ऽयमंशेन तु भिदाभिदा  ।  
सर्वप्रत्यक्षविषयः कथमेव ह्यपोह्यते  ॥ मनुव्_२,२।११२ ॥  
संयोगश्च विभागश्च भेदश्चैव पृथक् पृथक्  ।  
अन्योन्यप्रतियोगेन ह्युभयोरपि दृश्यते  ॥ मनुव्_२,२।११३ ॥  
भिन्ना इति तु भेदानां समुदायो हि दृश्यते  ।  
यथैव च पदार्थानामनयोर्भेद इत्यपि  ॥ मनुव्_२,२।११४ ॥  
इतो ऽमुष्यामुतो ऽप्यस्य भेदो दृष्टो द्विधर्मिकः  ।  
तत्रैकवचनं यत्तद् विप्राणां भोजनं यथा  ॥ मनुव्_२,२।११५ ॥  
नरत्वादिकमप्येवं तत्तद्धर्मतयेयते  ।  
न सर्वधर्म एको ऽस्ति समुदायस्तु भिन्नगः  ॥ मनुव्_२,२।११६ ॥  
एतादृशं च सादृश्यं पदार्थेषु पृथक् पृथक्  ।  
एकस्मिन् स विनष्टे ऽपि यतो ऽन्यत्रैव दृश्यते  ॥ मनुव्_२,२।११७ ॥  
कुतो भस्मत्वमाप्तस्य नरत्वं पुनरिष्यते  ।  
एकत्वे नास्ति मानं च श्रुतिरप्याह सादरम्  ॥ मनुव्_२,२।११८ ॥  
भिन्नाश्च भिन्नधर्माश्च पदार्था अखिला अपि  ।  
स्वैः स्वैर्धर्मैरभिन्नाश्च स्वरूपैरपि सर्वशः  ॥ मनुव्_२,२।११९ ॥  
अनिवृत्तविनाशास्तु धर्मा उभयरूपकाः  ।  
न केनचिदभिन्नो ऽतो भगवान् स्वगुणैर्विना  ॥ मनुव्_२,२।१२० ॥  
इति व्युत्पत्तिरपि हि सादृश्येनैव गम्यते  ।  
सर्वेषु युगपच्छब्दः सदृशेषु प्रवर्तते  ॥ मनुव्_२,२।१२१ ॥  
तथापि प्राप्तितस्त्वेकवचनाच्च विशेषतः  ।  
अभीष्यावगतिश्च स्याच्छक्तिः सादृश्यगा यतः  ॥ मनुव्_२,२।१२२ ॥  
तादृशो ऽयं च तच्छब्द इति ज्ञापयति स्फुटम्  ।  
जातितश्चेत् कथं तासु तत्र चेदनवस्थितिः  ॥ मनुव्_२,२।१२३ ॥  
तथैव व्यक्तिविज्ञानं व्यक्तित्वाभावदूषितम्  ।  
यदि तच्चास्ति तस्यापि विशेषेष्वनवस्थितिः  ॥ मनुव्_२,२।१२४ ॥  
कथं स्वरूपत्वमपि ज्ञायते ऽनुगतं यदि  ।  
एकव्युत्पत्तिपर्यन्तमनवस्थादिदूषितम्  ।  
कल्पनागौरवात् तेन युक्ता नानुगकल्पना  ॥ मनुव्_२,२।१२५ ॥  
औपाधिकविशिष्टाद्यमपि तद्वस्तु किं ततः  ।  
अन्यत् तदेव चेदग्निमत्त्वं किं तत्र भण्यते  ॥ मनुव्_२,२।१२६ ॥  
अग्निसंयोगमात्रं चेद् भवेत् तत् सिद्धसाधनम्  ।  
भूधरस्याग्निसंयोगो यदि षष्ठयर्थ एव कः  ॥ मनुव्_२,२।१२७ ॥  
समवायो यदि ह्य् अस्य चैकत्वात् सिद्धसाधनम्  ।  
यद्यस्यौपाधिको भेदः कुत एकत्वमिष्यते  ॥ मनुव्_२,२।१२८ ॥  
नानिर्वाच्यं हि तेनेष्यमत औपाधिकान्ययोः  ।  
सत्यत्वात् को विशेषः स्यान्मायावाद्यन्यथा भवेत्  ॥ मनुव्_२,२।१२९ ॥  
उपाधिजन्यं तद्गम्यमिति वौपाधिकं भवेत्  ।  
उभयत्राप्यनन्ताः स्युः समवाया इतस्ततः  ।  
भिन्नत्वं चैव तेष्वस्ति को विशेष उपाधिगे  ॥ मनुव्_२,२।१३० ॥  
अविद्यमान एवान्यः समवायो ऽधिगम्यते  ।  
उपाधिना तद्गमकमनुमानं न मा भवेत्  ॥ मनुव्_२,२।१३१ ॥  
एवमेवासतः सत्तसमवायो जनिर्मता  ।  
तत्रापि ह्युक्तदोषाणां नैव किञ्चिन्निवारकम्  ॥ मनुव्_२,२।१३२ ॥  
अस्मत्पक्षे विशेषस्य सर्वत्राङ्गीकृतत्वतः  ।  
नास्ति दोषः क्वचिद् भावो ह्यभावश्च स एव हि  ॥ मनुव्_२,२।१३३ ॥  
अभावस्य च धर्माः स्युर्भावास्तेषां च ते ऽखिलाः  ।  
प्रत्यक्षमानतः सर्वमेतन्नो वारणक्षमम्  ।  
सर्वे भावा अभावाश्च पदार्थास्तेन सर्वदा  ॥ मनुव्_२,२।१३४ ॥  
तथापि प्रथमं बुद्धेर्यो निषेधस्य गोचरः  ।  
सो ऽभावो विधिबुद्धेस्तु गोचरः प्रथमं परः  ॥ मनुव्_२,२।१३५ ॥  
तस्मात् प्रध्वस्तभेदादि सदित्येवावगम्यते  ।  
अस्त्यभावो ऽस्ति च ध्वंसो देहाभावश्च भस्मता  ॥ मनुव्_२,२।१३६ ॥  
इत्यादि युज्यते सर्वं प्रत्यक्षादिप्रमाणतः  ।  
अन्योन्याभावभेदौ च पृथक्तवं च पृथक् पृथक्  ॥ मनुव्_२,२।१३७ ॥  
यत् कल्पयन्ति तच्चैव कल्पनागौरवाद् गतम्  ।  
पर्यायत्वेन ते शब्दा ज्ञायन्ते सर्व एव हि  ॥ मनुव्_२,२।१३८ ॥  
भेदस्य तु स्वरूपत्वे ये वदन्ति च शून्यताम्  ।  
अद्भुततास्ते यतो ऽन्यस्य प्रतियोगित्वमिष्यते  ॥ मनुव्_२,२।१३९ ॥  
प्रतियोगिनो हि भेदो ऽयं नतु स्वस्मात् कथञ्चन  ।  
विभागेनाल्पतैव स्यात् कुत एव च शून्यता  ॥ मनुव्_२,२।१४० ॥  
न शून्यानां हि संयोगाद् भावो वस्तुन इष्यते  ।  
विदारणार्थो धातुश्च विभागगुणवाचकः  ॥ मनुव्_२,२।१४१ ॥  
अविदारणे ऽपि ह्यास्यस्य भिन्नावोष्ठौ तु तस्य च  ।  
अत उन्मत्तवाक्यत्वान्मायावादो ऽभ्युपेक्षितः  ॥ मनुव्_२,२।१४२ ॥  
न चामन्दसदानन्दस्यन्द्यनन्तगुणार्णवः  ।  
ईश्वरो ऽष्टगुणत्वेन प्रमेयो ऽप्रमितत्वतः  ॥ मनुव्_२,२।१४३ ॥  
मय्यनन्तगुणे ऽनन्ते गुणतो ऽनन्तविग्रहे  ।  
अनन्तगुणमाहात्म्यशक्तिज्ञानमहार्णवः  ॥ मनुव्_२,२।१४४ ॥  
नारायणः परो ऽशेषचेतनेभ्यः परं पदम्  ।  
इत्यादिवेदतद्वाक्यैरनन्तैश्चावसीयते  ॥ मनुव्_२,२।१४५ ॥  
अनन्तगुणता विष्णोः कथमेव ह्यपोद्यते  ।  
यद्यनन्तविशेषाश्च तज्ज्ञानादेर्निवारिताः  ॥ मनुव्_२,२।१४६ ॥  
कथं तत्तद्विषयता सार्वज्ञ्यार्थं विधीयते  ।  
औपाधिकविशेषस्तु पूर्वमेव निराकृतः  ॥ मनुव्_२,२।१४७ ॥  
स्वप्रकाशत्वमपि तु यैर्ज्ञानस्य निवारितम्  ।  
कथं सर्वज्ञता तस्य स्वज्ञानाधिगमं विना  ॥ मनुव्_२,२।१४८ ॥  
ज्ञानं विश्वाधिगं त्वेकं तज्ज्ञानविषयं परम्  ।  
इति ज्ञानद्वयेनैव सर्ववित् परमेश्वरः  ॥ मनुव्_२,२।१४९ ॥  
इति चेदेष एवार्थस्तज्ज्ञानावसितो यदि  ।  
स्वप्रकाशत्वमेव स्याज्ज्ञानं ह्येतद् विशेषणम्  ॥ मनुव्_२,२।१५० ॥  
ज्ञानान्तरेण चेदत्र भवेदेवानवस्थितिः  ।  
स्वप्रकाशत्वमेतस्माद् दुर्निवार्यं समापतेत्  ॥ मनुव्_२,२।१५१ ॥  
सुखवान् दुःखवांश्च स्यादिति व्याप्तिश्च नो भवेत्  ।  
निर्दुःखत्वं महानन्दः श्रुत्यैवेशस्य भण्यते  ॥ मनुव्_२,२।१५२ ॥  
यो ऽशनायापिपासे च शोकादींश्चातिवर्तते  ।  
आनन्दं ब्रह्मणो विद्वान् विपाप्मेत्यादिका च सा  ॥ मनुव्_२,२।१५३ ॥  
ईश्वरस्य तथेष्टत्वं दुःखित्वोपाधिरित्यपि  ।  
उक्ते किमुत्तरं ब्रूयाच्छ्रुत्यनादरतत्परः  ॥ मनुव्_२,२।१५४ ॥  
नचात्मदुःखितेच्छा स्यादत एतन्निवार्यते  ।  
सहदर्शनमात्रेण श्रुतीनामपलापकः  ॥ मनुव्_२,२।१५५ ॥  
यज्ञादेर् अपि पापस्य हेतुत्वं हिंसया युतेः  ।  
नानुमाति कथं तत्र यद्युपाधिर्निषिद्धता  ॥ मनुव्_२,२।१५६ ॥  
अदुःखित्वेन चानुक्तिः कथं नोपाधितां व्रजेत्  ।  
अदुःखमितरत् सर्वं जीवा एव तु दुःखिनः  ।  
तेषां दुःखप्रहाणाय श्रुतिरेषा प्रवर्तते  ॥ मनुव्_२,२।१५७ ॥  
इति श्रुतिर्हि परमा श्रुत्युक्तिर् यदि कारणम्  ।  
किं कार्यमनुमानेन गऌअस्तनसमेन हि  ॥ मनुव्_२,२।१५८ ॥  
अनुमानेन यद्यर्थः श्रुतिदृष्टो व्यपोद्यते  ।  
पूर्वोक्तेन प्रकारेण नेश्वरो धर्म एव च  ।  
स्यात् तत्फलं च तेनात्र श्रुतिरेव प्रमा भवेत्  ॥ मनुव्_२,२।१५९ ॥  
ईशस्यानुमया सिद्धेः श्रुतिर्धमिर्प्रमा भवेत्  ।  
तया सर्वगुणैः पूर्ण उक्त ईशो यतस्ततः  ॥ मनुव्_२,२।१६० ॥  
अनानन्दानुमा तस्य धर्मिग्राहिविरोधतः  ।  
न प्रमाणं भवेत् तस्मान्नानुमात्रोपयोगिनी  ॥ मनुव्_२,२।१६१ ॥  
नित्येच्छत्वात् परेशस्य परमाणुसदात्वतः  ।  
अदृष्टकालयोश्चैव भावात् कार्यं सदा भवेत्  ॥ मनुव्_२,२।१६२ ॥  
न हि कालविभेदो ऽस्ति तत्पक्षे ऽस्मन्मते हरेः  ।  
विशेषकाल एवैतत्सृष्टयादीच्छा सदातना  ॥ मनुव्_२,२।१६३ ॥  
विशेषाश्चैव कालस्य हरेरिच्छावशाः सदा  ।  
सर्वे निमेषा इति हि श्रुतिरेवाह सादरम्  ॥ मनुव्_२,२।१६४ ॥  
उदीरयति कालाख्यशक्तिमित्यस्य वागपि  ।  
कालस्य कालगत्वेन न विरोधो ऽपि कश्चन  ॥ मनुव्_२,२।१६५ ॥  
असङ्खयातविशेषत्वादिच्छाया अपि सर्वदा  ।  
ईशो देशश् च कालश् च स्वगता एव सर्वदा  ॥ मनुव्_२,२।१६६ ॥  
ईशाधीनौ च तौ नित्यं तदाधारौ च तद्गतौ  ।  
इति श्रुतिरपि प्राह काले स्वोद्दिष्ट एव तु  ॥ मनुव्_२,२।१६७ ॥  
तत्कालसृष्टिमेवातो वाञ्छतीशः सदैव हि  ।  
स्यात् कालः स तदैवेति कालस्य स्वगतत्वतः  ॥ मनुव्_२,२।१६८ ॥  
स्वभावादेव हीच्छैषा देवस्यैव इति श्रुतेः  ।  
स्वभावो ऽपि परेशेच्छावश इत्युदितः पुरा  ॥ मनुव्_२,२।१६९ ॥  
नित्या अनित्याश्च ततस्तदधीना इति श्रुतिः  ।  
रूपस्पर्शादिहेतुभ्यः परमाणोरनित्यता  ॥ मनुव्_२,२।१७० ॥  
अनुमेया श्रुतीनां च विरुद्धत्वान्न तन्मतम्  ।  
उपादेयमतश्चायमविरुद्धः समन्वयः  ॥ मनुव्_२,२।१७१ ॥  
वैभाषिकाश्च सौत्रान्ताः स्वरसक्षणिकं जगत्  ।  
अणूनां समुदायं च कालकर्मनिमित्ततः  ॥ मनुव्_२,२।१७२ ॥  
उत्पत्तिकाले युक्तानामात्मानं च क्षणस्थितिम्  ।  
नित्यं सन्तानमेतेषां पञ्चस्कन्धात्मना स्थितम्  ॥ मनुव्_२,२।१७३ ॥  
संस्काररूपविज्ञानसञ्ज्ञादुःखात्मना स्थितिः  ।  
दुःखाभावं सुखं चाहुररूपज्ञानसन्ततिम्  ॥ मनुव्_२,२।१७४ ॥  
मोक्षं स समुदायो हि नैकस्मादेव युज्यते  ।  
नोभयोश्चोभयत्वं यत् समुदायव्यपेक्षया  ॥ मनुव्_२,२।१७५ ॥  
अतो ऽन्योन्याश्रयत्वेन समुदायो न युज्यते  ।  
अन्योन्यापेक्षया पुंसः समुदायत्ववेदनम्  ॥ मनुव्_२,२।१७६ ॥  
स्यात् तत्सदातनत्वे ऽपि तच्च सामीप्यहेतुकम्  ।  
इति चेत् कार्यसम्भूतिमात्रव्यापृतिकारणम्  ॥ मनुव्_२,२।१७७ ॥  
नतु कार्यविशेषेषु व्यापृतं कारणं भवेत्  ।  
अतो ऽर्थेन्द्रियसंयोगिरूपकारणतात्मनः  ।  
संयोगिरूपराहित्यान्नैव तज्ज्ञानतापि हि  ॥ मनुव्_२,२।१७८ ॥  
विशषषकार्यजनकं यदि कारणमिष्यते  ।  
कुतः समानरूपत्वं कार्याणामपि सर्वशः  ॥ मनुव्_२,२।१७९ ॥  
अतो ऽनियत्या यत्किञ्चिद् यस्य कस्यापि कारणम्  ।  
अदृष्टस्यापि तस्यैव विशेषापादकं कुतः  ॥ मनुव्_२,२।१८० ॥  
यस्य कस्यापि यत्किञ्चिद् विशेषमुपपादयेत्  ।  
कार्यं च कारणं चैव यत्किञ्चिद् यस्य कस्यचित्  ॥ मनुव्_२,२।१८१ ॥  
भवेन्नियामकाभावादिदमस्यैव कारणम्  ।  
इति नित्यविनाशित्वे केन मानेन गम्यते  ॥ मनुव्_२,२।१८२ ॥  
इदं न जायते ऽमुष्मादित्यत्रापि न कारणम्  ।  
विनाशोत्पत्तयश्चैव न दृश्यन्ते सदातनाः  ॥ मनुव्_२,२।१८३ ॥  
दृश्यते प्रत्यभिज्ञातः स्थिरत्वं सर्ववस्तुषु  ।  
फलादीनां विशेषेण सर्वत्राप्यनुमीयते  ॥ मनुव्_२,२।१८४ ॥  
***[नोते: जुम्प् इन् वेर्से नुम्बेरिन्ग्, नो लचुन इन् तेxत्!]***  
सत्त्वेन क्षणिकत्वं चेदाकाशस्याविशेषतः  ।  
अविशेषो ऽखिलस्यापि सत्त्वात् किं नानुमीयते  ॥ मनुव्_२,२।१८६ ॥  
यद्याकाशस्य सत्त्वं न कुत एव नरादिषु  ।  
सधर्मिप्रतियोगित्वमाकाशस्यावगम्यते  ॥ मनुव्_२,२।१८७ ॥  
तौ विना न ह्य् अभावश् च क्वचिद्दृष्टः कदाचन  ।  
अधर्मिप्रतियोगित्वमाकाशस्यावगम्यते  ॥ मनुव्_२,२।१८७* ॥  
स्वीकारत्यागतो ऽदृष्टदृष्टयोः सर्ववस्तुषु  ।  
गुणानुन्मत्त एवासौ विदधात्यधिकं पुनः  ॥ मनुव्_२,२।१८८ ॥  
उत्तरोत्पत्तिमात्रेण विनाशात् पूवर्वस्तुनः  ।  
न संस्कारार्पकत्वं च युज्यते कस्यचित् क्वचित्  ॥ मनुव्_२,२।१८९ ॥  
अतो ज्ञातं मयेत्यादि न ज्ञेयमनुमा कुतः  ।  
एकत्वमनुभूतिस्थं त्यक्तवा निर्मानका भिदा  ।  
कुत आत्मादिकेषु स्याद् बल्येवानुभवो यतः  ॥ मनुव्_२,२।१९० ॥  
कार्यकारणयोश्चैककालीनत्वं विना कथम्  ।  
पूर्वसंस्कारयोगी स्यादुत्तरो नियमेन च  ॥ मनुव्_२,२।१९१ ॥  
सम्बद्ध एव संस्कारमन्यत्रादत्तते ऽखिलाः  ।  
असम्बद्धः कथं पूर्व उत्तरे वासनाकरः  ॥ मनुव्_२,२।१९२ ॥  
एककालतया योगं विना संस्कारतः कथम्  ।  
क्षणमात्रमवस्थानं स्वीकृतं सर्ववस्तुषु  ॥ मनुव्_२,२।१९३ ॥  
पूर्वमध्यापरकलारहितः क्षण इष्यते  ।  
पूर्वभावभवं कार्यमुत तन्नाशसम्भवम्  ॥ मनुव्_२,२।१९४ ॥  
यौगपद्यं सति भवेदुत्पाद्यानामशेषतः  ।  
विनाशे चेन्न तत्कार्यं कार्योत्पत्तौ च का प्रमा  ॥ मनुव्_२,२।१९५ ॥  
अभेदेन विशेषेण देहदीपफलादिषु  ।  
विशेषदर्शनं युक्तमस्माकमनुभूतितः  ॥ मनुव्_२,२।१९६ ॥  
विशेषदर्शनं मानं यदि न स्थैर्यदृक् कुतः  ।  
दिक्सुखे च खदृष्टान्ताद् भावौ सच्चेत् क्वचिद् भवेद्  ॥ मनुव्_२,२।१९७ ॥  
विश्वं प्रत्यक्षगं त्यक्तवा तयोर्यो ऽनुमितं वदेत्  ।  
मायावादिवदेवासावुपेक्ष्यो भूतिमिच्छता  ॥ मनुव्_२,२।१९८ ॥  
सर्वप्रमाणसिद्धं यद् बुद्धेर्भेदेन सर्वदा  ।  
कथं नु तस्य बुद्धित्वं विश्वमन्यच्च किम्प्रमम्  ॥ मनुव्_२,२।१९९ ॥  
सर्वलोको बिभेत्यञ्जो यस्मादनुभवात् सदा  ।  
तस्यापलापिनः किं न निष्प्रमाणकवादिनः  ॥ मनुव्_२,२।२०० ॥  
सो ऽहं तदिदमेवाहं सुखी सद् गगनं दिशः  ।  
सत्या इत्याद्यनुभवाः सदा तत्प्रतिपक्षगाः  ॥ मनुव्_२,२।२०१ ॥  
अतो निर्मानमखिलप्रमाणप्रतिपक्षगम्  ।  
दुर्मतं को नु गृह्णीयाद् विनासुरततिं क्वचित्  ॥ मनुव्_२,२।२०२ ॥  
अपरः शून्यमखिलं मनोवाचामगोचरम्  ।  
निर्विशेषं स्वयम्भातं निर्लेपमजरामरम्  ॥ मनुव्_२,२।२०३ ॥  
अशेषदोषरहितमनन्तं देशकालतः  ।  
वस्तुतश्च तदस्मीति नित्योपासापरोक्षितम्  ।  
रागादिदोषरहितं तद्भावं योगिनं नयेत्  ॥ मनुव्_२,२।२०४ ॥  
तस्यैवानादिसंवृत्त्या नानाभेदात्मकं जगत्  ।  
सदिवाभाति सत्यत्वं सांवृतं तस्य चेष्यते  ॥ मनुव्_२,२।२०५ ॥  
पारमार्थिकसत्त्वं तु शून्यादन्यस्य न क्वचित्  ।  
सांवृतेनैव सत्येन व्यवहारो ऽखिलो भवेत्  ॥ मनुव्_२,२।२०६ ॥  
शून्यात् संवृतियोगेन विश्वमेतत् प्रवर्तते  ।  
सृष्टिकाले पुनश्चान्ते स्तिमितं शून्यतां व्रजेत्  ।  
इति ब्रूते तमुद्दिश्य जगाद जगतां गुरुः  ॥ मनुव्_२,२।२०७ ॥  
नासतो जगतो भावो न हि दृष्टासतो जनिः  ।  
सतः क्वचित् प्रमाणं च दृष्टिरेवाखिलाद् वरम्  ॥ मनुव्_२,२।२०८ ॥  
यद्येवं सप्तमरसान्मधुरादिव पीनता  ।  
भवेज्जनस्य मार्जारृङ्गं गोरिव घातकम्  ॥ मनुव्_२,२।२०९ ॥  
कार्यार्थी कारणं सच्च नोपादद्यात् कथञ्चन  ।  
न प्रवर्तेत चेष्याय शून्यादेवेष्यसम्भवात्  ॥ मनुव्_२,२।२१० ॥  
देशकालादिनियमो निंह शून्यात् सतो भवेत्  ।  
पुरुषेच्छानुसारेण यदि किञ्चित् प्रजायते  ॥ मनुव्_२,२।२११ ॥  
किं नानुमीयते तद्वद् वस्तुत्वात् पुरुषाद् भवः  ।  
सर्वस्यापि नचाभावो विश्वं सदिति गम्यते  ॥ मनुव्_२,२।२१२ ॥  
यतो ऽनुभवरोधे तु वचनं वादिनः कुतः  ।  
स्वप्नभ्रान्तिवदेवेदं संवृत्त्यैवोपलभ्यते  ॥ मनुव्_२,२।२१३ ॥  
यदि सत्त्वेन किञ्चात्र भ्रमो नैव निवर्तते  ।  
अनादेरस्य विश्वस्य निवृत्तिर्यदि चेष्यते  ।  
निवृत्तिश्च निवर्तेत तस्या भ्रान्तित्वसम्भवात्  ॥ मनुव्_२,२।२१४ ॥  
दृष्टस्य भ्रान्तिता चेत् स्याददृष्टे न भ्रमः कुतः  ।  
गवामशृङ्गिभावेन न हि स्याच्छशशृङ्गिता  ॥ मनुव्_२,२।२१५ ॥  
अस्माकं तु प्रमाणेन प्रसादादीश्वरस्य च  ।  
उक्तभङ्गयाऽगमानां च प्रामाण्याद् युज्यते ऽखिलम्  ॥ मनुव्_२,२।२१६ ॥  
दृश्यत्वाद् विमन्त मिथ्या स्वप्नवच्चेदियं च मा  ।  
मिथ्या चेत् साध्यसिद्धिर्न व्यभिचारो न चेद् भवेत्  ॥ मनुव्_२,२।२१७ ॥  
साधकत्वमसत्यस्य साध्यं विप्रतिपत्तितः  ।  
तस्य चेत्यनवस्था स्यात् सत्त्वं चास्यानुभूतितः  ॥ मनुव्_२,२।२१८ ॥  
अनुभूतिविरोधेन मिथ्यात्वे मा न काचन  ।  
अतीतानागतौ कालावपि नः साक्षिगोचरौ  ।  
तत्सम्बन्धितया सत्त्वमपि दृष्टस्य साक्षिगम्  ॥ मनुव्_२,२।२१९ ॥  
दृढदृष्टं तु यद् दृष्टं दृष्टाभासस्ततो ऽपरम्  ।  
भ्रान्तेः संवृतिसत्यस्य विशेषो ऽव्यभिचारवान्  ।  
तेनाप्यङ्गीकृतः सम्यक् स नः सत्यत्वमेव हि  ॥ मनुव्_२,२।२२० ॥  
विज्ञानाद् व्यभिचारो ऽस्य कदाचित् स्यादिति प्रमा  ।  
नैव दृष्टा प्रमा सा च न भवेत् स्वविरोधतः  ॥ मनुव्_२,२।२२१ ॥  
भेदो विशेष्यधर्म्यादिग्रहणापेक्षया यदि  ।  
अन्योन्याश्रयताहेतोर्दुर्गाह्य इति यन्न तत्  ॥ मनुव्_२,२।२२२ ॥  
स्वरूपं वस्तुनो भेदो यन्न तस्य ग्रहे ग्रहः  ।  
अन्यथास्यामुना भेद इति वक्तुं न युज्यते  ॥ मनुव्_२,२।२२३ ॥  
अगृहीतो यदा भेदस्तदा स्वस्मादिति ग्रहः  ।  
स्यात् प्रतीतिविरोधाच्च न हि कश्चित् तथा वदेत्  ॥ मनुव्_२,२।२२४ ॥  
धर्मित्वप्रतियोगित्वतद्भेदा युगपद् यदि  ।  
विशेषणं विशेष्यं च तद्भावश्चैव गृह्यते  ॥ मनुव्_२,२।२२५ ॥  
को विरोधः स्वरूपेण गृहीतो भेद एव तु  ।  
अस्यामुष्मादिति पुनर्विशेषेणैव गृह्यते  ॥ मनुव्_२,२।२२६ ॥  
किञ्च भेदः कथं ग्राह्य इति यः परिपृच्छति  ।  
धर्म्यादिभेदग्रहणात् तेनोक्तो ऽन्योन्यसंश्रयः  ॥ मनुव्_२,२।२२७ ॥  
अन्यत्वाग्रहणे प्रोक्तः कथमन्योन्यसंश्रयः  ।  
अन्यत्वं यदि सिद्धं स्यात् कथमन्योन्यसंश्रयः  ॥ मनुव्_२,२।२२८ ॥  
एतादृशस्य वक्तारावुभौ जात्युत्तराकरौ  ।  
मायी माध्यमिकश्चैव तदुपेक्ष्यौ बुभूषुभिः  ॥ मनुव्_२,२।२२९ ॥  
यच्छून्यवादिनः शून्यं तदेव ब्रह्म मायिनः  ।  
न हि लक्षणभेदो ऽस्ति निर्विशेषत्वतस्तयोः  ॥ मनुव्_२,२।२३० ॥  
अनृतादिविरोधित्वमुभयोश्च स्वलक्षणम्  ।  
स्ववाक्याभावसंवादान्न कृत्यं प्रतिवादिनः  ॥ मनुव्_२,२।२३१ ॥  
तत्पक्ष इति वैधर्म्यान्न स्वप्नादिवदित्यजः  ।  
अप्रयत्नान्निराचक्रे चेति दृष्टिविरुद्धताम्  ।  
निष्प्रमाणत्वमप्यस्य सूचयामास विश्वकृत्  ॥ मनुव्_२,२।२३२ ॥  
ज्ञानमेवैकमखिलज्ञेयाकारं प्रभासते  ।  
तत्र सन्ततिभेदश्च स्वभेदो भेद एव च  ।  
कल्पिताः प्रतिभासन्ते नानासंवृतिभूमिषु  ॥ मनुव्_२,२।२३३ ॥  
इत्येतदपि नो युक्तं न हि ज्ञानतया जगत्  ।  
भासते ऽनुभवस्यैव विरुद्धत्वादपेशलम्  ॥ मनुव्_२,२।२३४ ॥  
तन्मतं क्षणिकत्वाच्च ज्ञानस्य स्थिररूपतः  ।  
ज्ञेयस्योक्तप्रकारेण सर्वश्रुतिविरोधतः  ।  
अनुभूतिविरुद्धत्वादपि पक्षा इमे ऽशिवाः  ॥ मनुव्_२,२।२३५ ॥  
आह क्षपणको विश्वं सदसद् द्वयमद्वयम्  ।  
द्वयाद्वयमतत्सर्वं सप्तभङ्गिसदातनम्  ॥ मनुव्_२,२।२३६ ॥  
नैतत् पदार्थ एकस्मिन् युक्तं दृष्टिविरोधतः  ।  
भावाभावतया विश्वं येन रूपेण मीयते  ।  
तद्रूपमेव तदिति नियमः केन वार्यते  ॥ मनुव्_२,२।२३७ ॥  
तत्तद्दोषनिवृत्त्यर्थं स्वीकृता तत्तदात्मना  ।  
यदि तैरखिलैर्देषैर्लिप्यते चलदर्शनः  ॥ मनुव्_२,२।२३८ ॥  
अतिहाय प्रमाणाप्तं नियमं सदसत्तया  ।  
अशेषमाविरुद्धं च निर्मानं व्याहतं सदा  ॥ मनुव्_२,२।२३९ ॥  
सर्वप्रकारं वदतो दृष्टहानिरमग्रहः  ।  
स्वव्याहतत्वमित्याद्या दोषाः सर्वे भवन्ति हि  ॥ मनुव्_२,२।२४० ॥  
वक्ति स्वप्रभमात्मानं देहमानं तदप्यलम्  ।  
दुष्यं नानाशरीरेषु प्रवेशादन्यथाभवात्  ॥ मनुव्_२,२।२४१ ॥  
अन्यथाभावि यद् वस्तु तदनित्यमिति स्थितिः  ।  
तन्मते तदनित्यत्वं पुद्गलस्यानिवारितम्  ॥ मनुव्_२,२।२४२ ॥  
नानित्यतास्मत्पक्षे तु चैतन्यादेर्विशेषिणः  ।  
लक्षणस्य निवृत्तौ तु स्यान्न तच्चेतने क्वचित्  ॥ मनुव्_२,२।२४३ ॥  
ओतप्रोतात्मकत्वं तु पटे देहे ऽङ्गसंस्थितिः  ।  
इत्यादिलक्षणस्यैव निवृत्तौ स्यादनित्यता  ॥ मनुव्_२,२।२४४ ॥  
भौतिकं त्वेव रूपादि व्याप्तं नाशेन नो मते  ।  
नैवं तस्यान्यथाभावो यस्यानित्यत्वमीरितम्  ॥ मनुव्_२,२।२४५ ॥  
रूपादियुक्तस्य तथा जगन्नाशित्वसिद्धये  ।  
व्याप्त्या तयान्यथाभावादात्मनो ऽनित्यता भवेत्  ॥ मनुव्_२,२।२४६ ॥  
नित्योर्ध्वगतिरप्येषा या मुक्तिरिति कथ्यते  ।  
अलोकाकाशमाप्तस्य कथं न विकृतिश्च सा  ॥ मनुव्_२,२।२४७ ॥  
कीदृशश्चान्यथाभावो नाशहेतुतयेष्यते  ।  
संस्थानापगमश्चेत् स न हि भूसागरादिषु  ॥ मनुव्_२,२।२४८ ॥  
यः कश्चिदन्यथाभावो यदि मुक्तिश्च तादृशी  ।  
देहमाने विकारः स्यादिति स्थास्नूननात्मनः  ॥ मनुव्_२,२।२४९ ॥  
आह हस्त्यादिदेहेषु ह्यपि स्यादन्यथाभावः  ।  
अणुदेहस्य जीवस्य गजत्वे विकृतिर्हि या  ।  
देहव्याप्त्यै विशेषः कस्तस्याः स्थास्नुतनौ च नुः  ॥ मनुव्_२,२।२५० ॥  
गीतात् पुष्पफलावाप्तिः स्पर्शात् कार्श्यं रसात् स्थितिः  ।  
अपि वृक्षस्य दृश्यन्त इति नानात्मता भवेत्  ।  
एवञ्चात्माकार्त्स्न्यमिति तत एवाह वेदवित्  ॥ मनुव्_२,२।२५१ ॥  
सर्वज्ञत्वादिकैः सर्वैर्गुणैर्युक्तं सदाशिवम्  ।  
जगद्विचित्ररचनाकर्तारं दोषवर्जितम्  ॥ मनुव्_२,२।२५२ ॥  
आहुः पाशुपतास्तच्च बहुश्रुतिविरोधतः  ।  
नोपादेयं मतं ह्यस्य देवस्य स्तुहि गर्तगम्  ॥ मनुव्_२,२।२५३ ॥  
उत्पिपेष शिरस्तस्य गृणीषे सत्पतिं पदम्  ।  
यद् विष्णोरुपमं हन्तुं रुद्रमाकृष्टते मया  ॥ मनुव्_२,२।२५४ ॥  
धनुर्यं कामये तं तमुग्रं मा शिश्नदेवताः  ।  
घ्नञ्छिश्नदेवानेको ऽसावासीन्नारायणः परः  ॥ मनुव्_२,२।२५५ ॥  
तस्माद् रुद्रः सम्प्रसादश्चाभूतां वैष्णवं मखम्  ।  
यज्ञेन यज्ञमयजन्ताबध्नन् पुरुषं पशुम्  ॥ मनुव्_२,२।२५६ ॥  
यो भूतानामधिपती रुद्रस्तन्तिचरो वृषा  ।  
इत्यादिश्रुतिसामर्थ्यात् पारतन्त्र्यं जनिर्मृतिः  ॥ मनुव्_२,२।२५७ ॥  
पराधीनपरप्राप्तिरज्ञत्वं प्रऌअये ऽभवः  ।  
प्रतीयन्ते सदोषत्वान्नेशः पशुपतिस्ततः  ॥ मनुव्_२,२।२५८ ॥  
अशरीरत्वतस्तस्य सम्बन्धो जगता क्वचित्  ।  
कर्तृत्वेन न युज्येत देहिनो ज्ञानदृष्टितः  ॥ मनुव्_२,२।२५९ ॥  
न च देहादिवद् विश्वमस्य स्याद् भोगसम्भवात्  ।  
अधिष्ठाने स्थितः कर्ता कार्यं कुर्वन् प्रतीयते  ।  
नास्याधिष्ठानयोगो ऽस्ति भूतानां प्रऌअये तदा  ॥ मनुव्_२,२।२६० ॥  
अदेहश्चेदसार्वज्ञः शिलाकाष्ठादिवत् सदा  ।  
देही चेदन्तवानेव यज्ञदत्तनिदर्शनात्  ॥ मनुव्_२,२।२६१ ॥  
नचैतदखिलं विष्णौ श्रुतिप्रामाण्यगौरवात्  ।  
मनोबुद्धयङ्गितां विष्णोर्लक्षयामो य एव सः  ॥ मनुव्_२,२।२६२ ॥  
स एव देहो विज्ञानमैश्वर्यं शक्तिरूर्जिता  ।  
देहो विष्णोर्न ते विष्णो वासुदेवो ऽग्रतो ऽभवत्  ॥ मनुव्_२,२।२६३ ॥  
एको नारायणस्त्वासीन्न ब्रह्मा न च शङ्करः  ।  
अजस्य नाभावध्येकमर्पितं मात्रया परः  ॥ मनुव्_२,२।२६४ ॥  
सद्देहः सुखगन्धश्च ज्ञानभाः सत्पराक्रमः  ।  
ज्ञानज्ञानः सुखसुखः स विष्णुः परमाक्षरः  ॥ मनुव्_२,२।२६५ ॥  
आनन्द एक एवाग्र आसीन्नारायणः प्रभुः  ।  
प्रियं तस्य शिरे मोदप्रमोदौ च भुजौ हरेः  ॥ मनुव्_२,२।२६६ ॥  
आनन्दो मध्यतो ब्रह्म पुच्छं नान्यदभूत् क्वचित्  ।  
मनसो ऽस्याभवद् ब्रह्मा ललाटादपि शङ्करः  ॥ मनुव्_२,२।२६७ ॥  
पक्षयोर्गरुडः शेषो मुखादास सरस्वती  ।  
सहस्रशीर्षा पुरुषः सहस्राक्षः सहस्रपात्  ॥ मनुव्_२,२।२६८ ॥  
इत्यादिश्रुतिसन्दर्भबलान्नित्यगुणात्मनः  ।  
विष्णोर्देहाज्जगत् सर्वमाविरासीदितीयते  ॥ मनुव्_२,२।२६९ ॥  
मानवत्त्वाद् विरोधः को नामानं क्वचिदिष्यते  ।  
अविरोधो विरोधश्च मानेनैव हि गम्यते  ॥ मनुव्_२,२।२७० ॥  
अत उक्तं समस्तं च वासुदेवस्य युज्यते  ।  
शिवादिनामयुक्ताश्च श्रुतयो विष्णुवाचकाः  ॥ मनुव्_२,२।२७१ ॥  
नामानि सर्वाणि च यमेको यो देवनामधाः  ।  
विष्णुनामानि नान्यस्य सर्वनामा हरिः स्वयम्  ॥ मनुव्_२,२।२७२ ॥  
न नारायणनामानि तदन्येष्वपरे हरौ  ।  
इत्यादिश्रुतयस्तत्र मानं चोक्तः समन्वयः  ॥ मनुव्_२,२।२७३ ॥  
पुराणानि पुराणाद्यैर्विरुद्धत्वान्न तत् प्रमा  ।  
तद्विरुद्धेषु नो मानं पूर्वापरविरोधतः  ॥ मनुव्_२,२।२७४ ॥  
समब्राह्मविरोधाच्च नियमाद् वैष्णवेष्वपि  ।  
मोहार्थमुक्तितश्चैव विष्णुरेको गुणार्णवः  ॥ मनुव्_२,२।२७५ ॥  
स्कन्दसूर्यगणेशादिमतानि न्यायतो ऽमुतः  ।  
निराकृतान्यशेषेण सिद्धान्तस्याविशेषतः  ॥ मनुव्_२,२।२७६ ॥  
निराकृतौ विशेषस्य भावाच्छक्तिमतं पृथक्  ।  
दूष्यते महती देवी ह्रीङ्करी सर्वकारणम्  ।  
त्रिपुराभैरवीत्यादिनामभिः साभिधीयते  ॥ मनुव्_२,२।२७७ ॥  
तस्याः सदाशिवाद्याश्च जायन्ते देवमानुषाः  ।  
भूतभौतिकमप्येतदिति तन्नोपपद्यते  ॥ मनुव्_२,२।२७८ ॥  
दृष्टा पुम्भ्यः सदा सृष्टिः स्त्रीपुम्भ्यो वा विशेषतः  ।  
केवलाभ्यो न हि स्त्रीभ्यस्तत उत्पत्त्यसम्भवात्  ॥ मनुव्_२,२।२७९ ॥  
नार्च्यं महावाममतं वामैरन्यदुदीर्यते  ।  
शिवोपसर्जना शक्तिः ससर्जेदं समन्ततः  ॥ मनुव्_२,२।२८० ॥  
इति तच्चोपपन्नं न शिवस्याकरणत्वतः  ।  
अदेहत्वादपि ह्यन्ये ब्रूयुः सर्वज्ञमीश्वरम्  ॥ मनुव्_२,२।२८१ ॥  
अणुवामा न तद्युक्तमीशवादप्रवेशनात्  ।  
सार्वज्ञ्यादिगुणैर्युक्तं गुरुकल्पनया द्वयम्  ॥ मनुव्_२,२।२८२ ॥  
न युज्यते ह्यतस्त्वीश एक एव प्रयोजकः  ।  
उक्तदोषश्च तत्पक्ष इति नैवात्र दूष्यते  ॥ मनुव्_२,२।२८३ ॥  
श्रुतिस्मृतीतिहासानां सामस्त्येन विरोधतः  ।  
सतां जुगुप्सितत्वाच्च नाङ्गीकार्यं हि तन्मतम्  ॥ मनुव्_२,२।२८४ ॥  
पञ्चरात्रनिषेधार्थमेतान्याचक्षते यदि  ।  
सूत्राण्यतिविरुद्धं तद् यत आह स भारते  ॥ मनुव्_२,२।२८५ ॥  
पञ्चरात्रस्य कृत्स्नस्य वक्ता नारायणः स्वयम्  ।  
ज्ञानेष्वेतेषु राजेन्द्र सर्वेष्वेतद् विशिष्टते  ॥ मनुव्_२,२।२८६ ॥  
पञ्चरात्रविदो ये तु यथाक्रमपरा नृप  ।  
एकान्तभावोपगता वासुदेवं विशन्ति ते  ॥ मनुव्_२,२।२८७ ॥  
इति गीता च तच्छास्त्रसङ्क्षेप इति हीरितम्  ।  
वेदेन पञ्चरात्रेण भक्तया यज्ञेन चैव हि  ॥ मनुव्_२,२।२८८ ॥  
दृश्यो ऽहं नान्यथा दृश्यो वर्षकोटिशतैरपि  ।  
इति वाराहवचनं श्लोका इति वचः श्रुतौ  ॥ मनुव्_२,२।२८९ ॥  
वेदैश्च पञ्चरात्रैश्च ध्येयो नारायणः परः  ।  
पञ्चरात्रं च वेदाश्च विद्यैकैव द्विधेयते  ॥ मनुव्_२,२।२९० ॥  
इत्यादिवेदवचनैः पञ्चरात्रमपोद्यते  ।  
कथमेवात्र दोषः क उत्पत्तिर्ज्ञो ऽत इत्यपि  ॥ मनुव्_२,२।२९१ ॥  
इहैवोक्ता नचाभूतभावस्तत्रापि कथ्यते  ।  
अनादिकर्मणा बद्धो जीवः संसारमण्डले  ॥ मनुव्_२,२।२९२ ॥  
वासुदेवेच्छया नित्यं भ्रमतीति हि तद्वचः  ।  
न हि संसारसादित्वं पञ्चरात्रोदितं क्वचित्  ॥ मनुव्_२,२।२९३ ॥  
जीवाभिमानिशेषस्य नाम्ना सङ्कर्षणस्य तु  ।  
वासुदेवाज्जनिः प्रोक्ता प्रद्युम्नस्य ततस्तथा  ॥ मनुव्_२,२।२९४ ॥  
मनो ऽभिमानिनः कामस्यैवं साक्षाद्धरेः क्वचित्  ।  
सङ्कर्षणादिनाम्नैव नित्याचिन्त्योरुशक्तितः  ।  
व्यूह उक्तो ऽन्यथानूद्य कथं दुष्टत्वमुच्यते  ॥ मनुव्_२,२।२९५ ॥  
यदि विद्याच्चतुर्वेदानितिवद् वेदपूरणम्  ।  
पञ्चरात्रादिति कुतो द्वेषः शाण्डिल्यवर्तने  ॥ मनुव्_२,२।२९६ ॥  
अतः परमशास्त्रोरुद्वेषादुदितमासुरैः  ।  
दूषणं पञ्चरात्रस्य वीक्षायामपि न क्षमम्  ॥ मनुव्_२,२।२९७ ॥  
अतो ऽशेषजगद्धाता निर्दोषोरुगुणार्णवः  ।  
नारायणः श्रुतिगणतात्पर्यादवसीयते  ॥ मनुव्_२,२।२९८ ॥  
अन्धं तमः प्रविशन्ति ये त्वविद्यामुपासते  ।  
ततो भूय इवाप्स्यन्ति ये तस्या नैव निन्दकाः  ॥ मनुव्_२,२।२९९ ॥  
ततो विद्यामविद्यां च यो जानात्युभयं सह  ।  
दोषज्ञानादतीत्यैतान् विद्ययामृतमश्नुते  ॥ मनुव्_२,२।३०० ॥  
॥ इति श्रीमदानन्दतीर्थभगवत्पादाचार्यविरचिते श्रीमद्ब्रह्मसूत्रानुव्याख्याने द्वितीयाध्यायस्य द्वितीयः पादः ॥  
  
  
  
अथाशेषसमाम्नायविरोधापाकृतिं प्रभुः  ।  
करिष्यन्नधिदैवाधिभूतजीवपरात्मनाम्  ॥ मनुव्_२,३।१ ॥  
स्वरूपनिर्णयायैव वचनानां परस्परम्  ।  
पादेनानेनाविरोधं दर्शयत्यमितद्युतिः  ॥ मनुव्_२,३।२ ॥  
अनुभूतियुक्तिबहुवाग्वैलोम्यं च ततो ऽधिकम्  ।  
एतत् सर्वं सतः साम्यं द्वारवैयर्थ्यमेव च  ॥ मनुव्_२,३।३ ॥  
दृष्टयुक्तयनुसारित्वमुक्तान्यार्थाविरोधतः  ।  
प्रसिद्धनामस्वीकारे बहुवाक्यानुवतिर्ता  ॥ मनुव्_२,३।४ ॥  
लोकदृष्टानुसारित्वं जीवसाम्यमनादिता  ।  
तत्र तत्र परिज्ञानं गुणसाम्यश्रुती तथा  ॥ मनुव्_२,३।५ ॥  
उत्पत्तिमत्त्वं स्वगुणाननुभूत्यल्पकल्पने  ।  
नानाश्रुतिश्च वैचितृयं युक्तयः पूर्वपक्षगाः  ॥ मनुव्_२,३।६ ॥  
व्यवस्थानुपपत्तिश्च स्वातन्त्र्यमनुसारिता  ।  
मुख्यता शक्तिमत्त्वं च वैरूप्यं सर्वसङ्ग्रहः  ॥ मनुव्_२,३।७ ॥  
गत्यादिरीशशक्तिश्च सर्वमानविरोधिता  ।  
अभीष्यासिद्धिसुव्यक्ती शास्त्रसिद्धिविर्पर्ययः  ।  
विशेषकारणं चेति सिद्धान्तस्यैव साधकाः  ॥ मनुव्_२,३।८ ॥  
प्रकृतिः पुरुषः कालो देवास्तदभिमानिनः  ।  
महदाद्याश्च जायन्ते पराधीनविशेषिता  ।  
इदं सर्वं ससर्जेति जनिमत्त्वमिहोदितम्  ॥ मनुव्_२,३।९ ॥  
अवकाशमात्रमाकाशः कथमुत्पद्यते ऽन्यथा  ।  
यद्यनाकाशता पूर्वं किं मूर्तनिबिडं जगत्  ॥ मनुव्_२,३।१० ॥  
मूतर्सम्पूर्णता चैव यद्यनाकाशता भवेत्  ।  
मूर्तद्रव्याणि चाकाशे स्थितान्येव हि सर्वदा  ॥ मनुव्_२,३।११ ॥  
अत आकाशशब्दोक्तस्तद्देवो ऽत्र विनायकः  ।  
देहोत्पत्त्या समुत्पन्न इति श्रुत्याभिधीयते  ॥ मनुव्_२,३।१२ ॥  
भूतमप्यसितं दिव्यदृष्टिगोचरमेव तु  ।  
उत्पद्यते ऽव्याकृतं हि गगनं साक्षिगोचरम्  ।  
प्रदेश इति विज्ञेयं नित्यं नोत्पद्यते हि तत्  ॥ मनुव्_२,३।१३ ॥  
तथापि पूर्वसम्बन्धपरतन्त्रविशेषयुक्  ।  
खमेवोत्पत्तिमन्नाम श्रुतिशब्दविवक्षितम्  ॥ मनुव्_२,३।१४ ॥  
प्रकृतिः पुरुषः काल इत्येते च समस्तशः  ।  
ईशाधीनविशेषेण जन्या इत्येव कीर्तिताः  ॥ मनुव्_२,३।१५ ॥  
कालप्रवाह एवैको नित्यो नतु विशेषवान्  ।  
पुरुषाव्यक्तकालानां रमैवैकाभिमानिनी  ॥ मनुव्_२,३।१६ ॥  
सिसृक्षुत्वविशेषं तत् साक्षाद् भगवदिच्छया  ।  
प्राप्तैव सृष्टेत्युदिता प्रधानं विकृतेरपि  ॥ मनुव्_२,३।१७ ॥  
पुमांसो देहसम्बन्धात् सृष्टिमन्त इतीरिताः  ।  
एवं प्रऌअयकाले ऽपि प्रतिभातपरावरः  ॥ मनुव्_२,३।१८ ॥  
मुख्यावायुर्नित्यसमः शरीरोत्पत्तिकारणात्  ।  
पराधीनविशेषेण जनिमानेव शब्दितः  ॥ मनुव्_२,३।१९ ॥  
नैव किञ्चित् ततो जन्मवर्जितं परमादृते  ।  
पराधीनविशेषत्वे जन्मनः स्थूलताभवः  ॥ मनुव्_२,३।२० ॥  
पूर्वशब्दविलोपश्च यदि जन्मेति कीर्त्यते  ।  
रमाया नैव जन्मास्ति चैतन्यस्यापि केवलम्  ॥ मनुव्_२,३।२१ ॥  
प्रधनस्य च वेदस्य वेदस्यापीश्वरेच्छया  ।  
व्यक्तिर्नाम विशेषो ऽस्ति तस्मात् तद्वशतैव हि  ॥ मनुव्_२,३।२२ ॥  
उत्पत्तिरत्र कथिता स्वतन्त्रत्वात् परात्मनः  ।  
नैवोत्पत्तिः कथमपि न स्वतन्त्रं ततो ऽपरम्  ॥ मनुव्_२,३।२३ ॥  
अच्छेद्यस्यापि जीवस्य विभागं बहुधा हरिः  ।  
कृत्वा भोगान् प्रदायैव चैक्यमापादयेत् पुनः  ॥ मनुव्_२,३।२४ ॥  
अत ईशवशं सर्वं चेतनाचेतनं जगत्  ।  
अविभागं विभागाय यदा नयति केशवः  ।  
किमशक्यं परेशस्य तदेति ह्यभिधीयते  ॥ मनुव्_२,३।२५ ॥  
एवं स्थिते ऽपि जीवैक्यं केचिदाहुः परात्मना  ।  
तद् यो ऽहमितिपूर्वाभिः श्रुतिभिश्चानुमाबलात्  ॥ मनुव्_२,३।२६ ॥  
न तद् युक्तं यतो विष्णुः पृथगेवाभिधीयते  ।  
प्रज्ञानेत्रो ऽलोक इति मुक्तौ भेदो ऽभिधीयते  ।  
एतमानन्दमित्यन्या परमं साम्यमित्यपि  ॥ मनुव्_२,३।२७ ॥  
इदं ज्ञानमपाश्रित्य मम साधर्म्यमागताः  ।  
सर्गे ऽपि नोपजायन्ते प्रऌअये न व्यथन्ति च  ॥ मनुव्_२,३।२८ ॥  
उपसम्पद्य तज्ज्योतिः स्वरूपेणाभिपद्यते  ।  
तत्र पर्येति जक्षंश्च क्रीडन्नपि सदा सुखी  ॥ मनुव्_२,३।२९ ॥  
आचक्ष्व मे मोक्षं धीरा यं प्रवदन्ति तम्  ।  
इत्यक्त आह वाग्देवी परं मोक्षं प्रजापतेः  ॥ मनुव्_२,३।३० ॥  
शाखां शाखां महानद्यः संयान्ति परितःस्रवाः  ।  
धानापूपा मांसकामाः सदा पायसकर्दमाः  ॥ मनुव्_२,३।३१ ॥  
यस्मिन्नग्निमुखा देवाः सेन्द्राः सहमरुद्गणाः  ।  
ईजिरे क्रतुभिः श्रेष्ठैस्तदक्षरमुपासते  ॥ मनुव्_२,३।३२ ॥  
प्रविशन्ति परं देवं मुक्तास्तत्रैव भोगिनः  ।  
निर्गच्छन्ति यथाकामं परेशेनैव चोदिताः  ॥ मनुव्_२,३।३३ ॥  
भेददृष्टयाभिमानेन निःसङ्गेनापि कमर्णा  ।  
कर्तृत्वात् सगुणं ब्रह्म पुरुषं पुरुषर्षभम्  ॥ मनुव्_२,३।३४ ॥  
स सङ्गत्य पुनः काले कालेनेश्वरमूर्तिता  ।  
जाते ऽगुणव्यतिकरे यथापूर्वं प्रजायते  ॥ मनुव्_२,३।३५ ॥  
ऋचां त्वः पोषमास्ते च परेण प्रेरिताः सदा  ।  
यत्कामस्तत् सृजत्यद्धैषात्मना तत् सृजत्यपि  ॥ मनुव्_२,३।३६ ॥  
सहैव ब्रह्मणा कामान् भुङ्कते निस्तीर्णतद्गुणः  ।  
दुःखादींश्च परित्यज्य जगद्वयापारवर्जितः  ॥ मनुव्_२,३।३७ ॥  
भुङ्क्ते भोगान् सहैवोच्चानित्याद्यागममानतः  ।  
मुक्तस्य भेदावगतेः कथमेव ह्यभिन्नता  ॥ मनुव्_२,३।३८ ॥  
जीवेशयोर्नानुमा च तदभेदं प्रमापयेत्  ।  
मिथ्यैव भेदो विमतो भेदत्वाच्चन्द्रभेदवत्  ।  
इति चेत् साध्यधर्मो ऽयं सन्नसन् वा नवोभयम्  ॥ मनुव्_२,३।३९ ॥  
यदि सन्नपसिद्धान्तः स एवासन्नितीरिते  ।  
नोभयं चेन्न सिद्धं तदिति मानस्य दूषणम्  ॥ मनुव्_२,३।४० ॥  
न च मानान्तरेणैतच्छक्यं साधयितुं क्वचित्  ।  
अनुमानेन चेत् सैव ह्यनवस्था भविष्यति  ॥ मनुव्_२,३।४१ ॥  
नचागमस्तदर्थो ऽस्ति नासदासीन्न तद् वदेत्  ।  
परिशेषादनिर्वाच्यं यदि सिद्धयेत् परात्मनः  ॥ मनुव्_२,३।४२ ॥  
अनिर्वाच्यत्वमेव स्यात् परिशिष्टो ह्यसौ तदा  ।  
नचान्य आगमस्तत्र सदसत्प्रतियोगिनि  ॥ मनुव्_२,३।४३ ॥  
न च प्रत्यक्षमात्रास्ति नचार्थापत्तिरिष्यते  ।  
बाधायोगात् सत इति बाधाभावत एव हि  ॥ मनुव्_२,३।४४ ॥  
विषयस्य कुतो बाधो विद्यमानं हि बाध्यते  ।  
न हि वन्ध्यासुतो वध्यो यज्ञदत्तो हि वध्यते  ॥ मनुव्_२,३।४५ ॥  
बाधायोगः सत इति व्याप्तिरेषा क्व दृश्यते  ।  
कश्चायं बाध उद्दिष्टो न हि नाशो ऽसतो भवेत्  ।  
निवृत्तिश्चाप्रवृत्तस्य कथमेवोपपद्यते  ॥ मनुव्_२,३।४६ ॥  
नासीदस्ति भविष्यच्च तदिति ज्ञानमेयता  ।  
यदि बाधस्तदासत्त्वं तेनैवाङ्गीकृतं पुनः  ॥ मनुव्_२,३।४७ ॥  
प्रतीतिर्नासत इति वदन्नङ्गीकरोति ताम्  ।  
निषेधो ह्यप्रतीतस्य कथञ्चिन्नोपपद्यते  ॥ मनुव्_२,३।४८ ॥  
न चोपमा भवेदत्र प्रत्यक्षात् सत्त्वमेव च  ।  
शास्त्रगम्यपरेशानाद् भेदः स्वात्मन ईयते  ॥ मनुव्_२,३।४९ ॥  
अनुभूतिविरोधेन कथमेकत्वमुच्यते  ।  
किञ्चित्कर्ता च दुःखीति सर्वैरेवानुभूयते  ॥ मनुव्_२,३।५० ॥  
सर्वज्ञो भगवान् विष्णुः सर्वशक्तिरिति श्रुतः  ।  
अनुभूताद्धि भेदेन श्रुतिरेषा वदत्यमुम्  ॥ मनुव्_२,३।५१ ॥  
उपजीव्यविरुद्धं तु कथमैक्यं श्रुतिर्वदेत्  ।  
अप्रामाण्यं यदा भेदवाचकस्य भविष्यति  ॥ मनुव्_२,३।५२ ॥  
स एव धर्मिणो ग्राही तदभेदः कथं भवेत्  ।  
यत् स्वरूपग्रहे मानं तद्धर्मे न कथं भवेत्  ॥ मनुव्_२,३।५३ ॥  
एकविज्ञानविज्ञप्त्या द्वयं मानं भविष्यति  ।  
न चेदेकममानं तद् द्वयमप्यत्र नो भवेत्  ॥ मनुव्_२,३।५४ ॥  
धर्मिग्राहिविरोधस्तु तस्मान्मानस्य दूषणम्  ।  
नोपजीव्यो ह्यभेदो ऽत्र क्वचिद् भेदश्रुतेर्बलात्  ॥ मनुव्_२,३।५५ ॥  
न च मानान्तरोपेयं ब्रह्म तद् भवति क्वचित्  ।  
येन मानेन चापेयं भेदस्तेनावगम्यते  ॥ मनुव्_२,३।५६ ॥  
सर्वज्ञानमयैवेशो यद्युपेयः कथञ्चन  ।  
सर्वज्ञथ्वगुणेनैव तया भेदो ऽवगम्यते  ॥ मनुव्_२,३।५७ ॥  
न दुःखानुभवः क्वापि मिथ्यानुभवतां व्रजेत्  ।  
न हि बाधः क्वचिद् दृष्टो दुःखाद्यनुभवस्य तु  ॥ मनुव्_२,३।५८ ॥  
यदि दुःखानुभूतिश्च भ्रान्तिरित्यवसीयते  ।  
अदुःखिताश्रुतिः केन न भ्रान्तिरिति गम्यते  ॥ मनुव्_२,३।५९ ॥  
श्रुतिस्वरूपमर्थश्च मानेनैवावसीयते  ।  
तच्चेन्मानं गृहीतं ते किं दुःखानुभवे भ्रमः  ॥ मनुव्_२,३।६० ॥  
न च बाधविशेषो ऽस्ति यदबाधितमेव तत्  ।  
बाधो यद्यनुभूते ऽर्थे कथं निर्णय ईयते  ॥ मनुव्_२,३।६१ ॥  
को ऽपि ह्य् अर्थो न निश्चेतुं शक्यते भ्रमवादिना  ।  
भ्रमत्वमभ्रमत्वं च यदैवानुभवोपगम्  ।  
एकस्य भ्रमता तत्र परस्याभ्रमता कुतः  ॥ मनुव्_२,३।६२ ॥  
भ्रमत्वमभ्रमत्वं च सर्वं वेद्यं हि साक्षिणा  ।  
स चेत् साक्षी क्वचिद् दुष्यः कथं निर्णय ईयते  ॥ मनुव्_२,३।६३ ॥  
विशेषा सर्व एवैते साक्षिप्रत्ययगोचराः  ।  
ऊरीकृत्य च तान् सर्वान् व्यवहारः प्रवर्तते  ।  
साक्षिणो व्यवसायी तु व्यवहारो ऽभिधीयते  ॥ मनुव्_२,३।६४ ॥  
तस्मात् सर्वप्रसिद्धस्य व्यवहारस्य सिद्धये  ।  
साक्षी निर्दोष एवैकः सदाङ्गीकार्य एव नः  ॥ मनुव्_२,३।६५ ॥  
शुद्धः साक्षी यदा सिद्धो दुःखित्वं वार्यते कथम्  ।  
उपजीव्यप्रमाणं तद् भेदग्राहकमेव हि  ।  
अतो जीवेशयोर्भेदः श्रुतिसामर्थ्यसुस्थिरः  ॥ मनुव्_२,३।६६ ॥  
तथापि तु चिदानन्दपूर्वास्तत्सदृशा गुणाः  ।  
सारस्वरूपमस्यापि मुक्तावप्यवशिष्यते  ॥ मनुव्_२,३।६७ ॥  
अतो ऽभेदवदेवैताः श्रुतयः प्रवदन्ति हि  ।  
पौराणानि च वाक्यानि सादृश्याभेदसंश्रयात्  ॥ मनुव्_२,३।६८ ॥  
सादृश्याच्च प्रधानत्वात् स्वातन्त्र्यादपिचाभिदाम्  ।  
आहुरीशेन जीवस्य न स्वरूपाभिदां क्वचित्  ॥ मनुव्_२,३।६९ ॥  
स्थानैक्यमैकमत्यं च मुक्तस्य तु विशिष्टते  ।  
सादृश्यं च विशेषेण जडानां द्वयमेव तु  ।  
भवेत् सादृश्यमत्यल्पं तृतीयं परमात्मना  ॥ मनुव्_२,३।७० ॥  
ईशरूपक्रियाणां च गुणानामपि सर्वशः  ।  
तथैवावयवानां तत्स्वरूपैक्यं तु मुख्यतः  ॥ मनुव्_२,३।७१ ॥  
यथोदकं दुर्गे वृष्टं पर्वतेषु विधावति  ।  
एवं धर्मान् पृथक् पश्यंस्तानेवानुविधावति  ।  
इति श्रुतेर्नोभयं च भेदाभेदाख्यमिष्यते  ॥ मनुव्_२,३।७२ ॥  
एकमेवाद्वितीयं नेह नानास्ति किञ्चन  ।  
मृत्योः स मृत्युमाप्नोति य इह नानेव पश्यति  ॥ मनुव्_२,३।७३ ॥  
इति श्रुताविवेत्यस्माद् भेदाभेदनिराकृतिः  ।  
इवोभये च सादृश्य इति वाक् शब्दनिर्णये  ॥ मनुव्_२,३।७४ ॥  
भेदस्य मुक्तौ वचनादपि तत्पक्षनिग्रहः  ।  
चेतनत्वादिसादृश्यं यद्यभेद इतीष्यते  ।  
अङ्गीकृतं तदस्माभिर्न स्वरूपैकता क्वचित्  ॥ मनुव्_२,३।७५ ॥  
न केनचिदभेदो ऽस्ति भेदाभेदो ऽपिवा क्वचित्  ।  
समुदायमृते विष्णोः स्वगुणादीन् विनापि वा  ॥ मनुव्_२,३।७६ ॥  
इति श्रुतेर्न तस्यास्ति भेदाभेदो ऽपि केनचित्  ।  
अभेदश्रुतयोऽ ंशत्वात् सादृश्यं चांशतास्य तु  ॥ मनुव्_२,३।७७ ॥  
अंशस्तु द्विविधो ज्ञेयः स्वरूपांशो ऽन्य एव च  ।  
विभिन्नांशो ऽल्पशक्तिः स्यात् किञ्चित्सादृश्यमात्रयुक्  ॥ मनुव्_२,३।७८ ॥  
अंशिनो यत्तु सामर्थ्यं यत् स्वरूपं यथा स्थितिः  ।  
स एव चेत् स्वरूपांशः प्रादुर्भावा हरेर्यथा  ॥ मनुव्_२,३।७९ ॥  
सूर्यमण्डलमान्येकस्तत्प्रकाशाभिमानवान्  ।  
सूर्यो ऽथ सप्तमाब्धेश्च बाह्योदस्य च वारिपः  ॥ मनुव्_२,३।८० ॥  
कठिनत्वेन मेर्वादेः पृथिव्या अपि देवता  ।  
धरादेव्येवमेवैको भगवान् विष्णुरव्ययः  ।  
नानावताररूपेण स्थितः पूर्णगुणः सदा  ॥ मनुव्_२,३।८१ ॥  
विण्मूत्राक्ष्यादिमानिन्यो यथापभ्रष्टदेवताः  ।  
सूर्यादिभ्यस्तथैवायं संसारी परमात् पृथक्  ॥ मनुव्_२,३।८२ ॥  
देहदोषैश्च दुष्टत्वादपभ्रष्टाख्यदेवताः  ।  
अन्याः सूर्यादिदेवेभ्यो ह्यनुग्राह्याश्च तैः सदा  ॥ मनुव्_२,३।८३ ॥  
एवमेव पराद् विष्णोः पृथक् संसारिणो मताः  ।  
अनुग्राह्याश्च तेनैव तत्प्रसादाच्च मोक्षिणः  ॥ मनुव्_२,३।८४ ॥  
न तु मत्स्यादिरूपाणामनुग्राह्यत्वमिष्यते  ।  
गुणैरशेषैः पूर्णत्वान्मुख्याभेदो ऽपरैर्नच  ॥ मनुव्_२,३।८५ ॥  
अंशाभासाश्च सर्वे ऽपि परस्यांशा न मुख्यतः  ।  
यथैषा पुरुषे च्छाया एतस्मिन्नेतदाततम्  ॥ मनुव्_२,३।८६ ॥  
न तु पुम्पादवत् पादा जीवा एते परात्मनः  ।  
पूर्णास्तस्य गुणा एव प्रादुर्भावतया स्थिताः  ।  
एवं जगाद परमश्रुतिर्नारायणं परम्  ॥ मनुव्_२,३।८७ ॥  
अक्षयो भगवान् विष्णुर्लक्ष्म्यावासो लये स्थितः  ।  
मुक्तैः सदा चिन्त्यमानो ब्रह्माद्यैस्तारतम्यगैः  ॥ मनुव्_२,३।८८ ॥  
प्रकृतिः पुरुषः कालो वेदाश्चेति चतुष्ययम्  ।  
नित्यं स्वरूपतो विष्णोर्विशेषावाप्तिमात्रतः  ।  
उत्पत्तिमादिति प्रोक्तं लक्ष्मीस्तदभिमानिनी  ॥ मनुव्_२,३।८९ ॥  
ततो जातः पुमान् नाम ब्रह्मास्यां वासुदेवतः  ।  
सूत्रात्मा प्राणनामा च देव्यौ प्रकृतिमानिनी  ॥ मनुव्_२,३।९० ॥  
ततो रूपं महान् नाम ब्रह्मणो ऽहङ्कृतिः शिवः  ।  
ब्रह्मणो बुद्धिनाम्नोमा तत इन्द्रो मनो ऽभिधः  ।  
स्कन्दश्च तत एवान्ये सर्वे देवाः प्रजज्ञिरे  ॥ मनुव्_२,३।९१ ॥  
तत्र पूर्वतनः श्रेयान् गुणैः सर्वैः समस्तशः  ।  
तेभ्यश्च भगवान् विष्णुस्तदधीना इमे सदा  ॥ मनुव्_२,३।९२ ॥  
जन्मस्थितिलयाज्ञाननियतिज्ञानसंसृतिः  ।  
मोक्षश्च तदधीनत्वमेतेषां नैव हीयते  ॥ मनुव्_२,३।९३ ॥  
मुक्तावपि स एवैकः स्वतन्त्रः पूर्णसद्गुणः  ।  
इति श्रुत्युपपत्तिभ्यां पादे ऽस्मिन् प्रभुणोदितम्  ॥ मनुव्_२,३।९४ ॥  
  
॥ इति श्रीमदानन्दतीर्थभगवत्पादाचार्यविरचिते श्रीमद्ब्रह्मसूत्रानुव्याख्याने द्वितीयाध्यायस्य तृतीयः पादः ॥  
  
  
  
  
  
श्रुत्यर्थः श्रुतियुक्तिभ्यां विरुद्ध इव दृश्यते  ।  
यत्र तन्निर्णयं देवः सुविशिष्टोपपत्तिभिः  ।  
करोत्यनेन पादेन तत्र स्पष्टार्थवच्छ्रुतिः  ॥ मनुव्_२,४।१ ॥  
विशेषश्रुतिवैरूप्यं माहात्म्यं व्यक्तसद्गुणाः  ।  
दृष्टायुक्तिः समानत्वं कर्तृशक्तिर्विमिश्रता  ॥ मनुव्_२,४।२ ॥  
युक्तयः पूर्वपक्षेषु सुनिर्णीतासतु तादृशाः  ।  
युक्तयो निर्णयस्यैव स्वयं भगवतोदिताः  ॥ मनुव्_२,४।३ ॥  
॥ इति श्रीमदानन्दतीर्थभगवत्पादाचार्यविरचिते श्रीमद्ब्रह्मसूत्रानुव्याख्याने द्वितीयो ऽध्यायः ॥  
  
  
स्वाभाविकान्यथानामसहाभावान्यथोक्तयः  ।  
अविशेषो विशेषौ च सहभावो विमिश्रता  ॥ मनुव्_३,१।१ ॥  
विरुद्धोक्तिः सहस्थानं वैयर्थ्यं चान्यथागतिः  ।  
युक्तयः पूर्वपक्षस्य गुणाधिक्यार्थतोभवौ  ॥ मनुव्_३,१।२ ॥  
उपपत्तिर्द्विरूपत्वमाधिक्यमनुरूपता  ।  
योग्यता प्रबलत्वं च विभागः कारणाभवः  ।  
कॢप्तिरन्यागतिश्चैव सिद्धान्तस्यैव साधकाः  ॥ मनुव्_३,१।३ ॥  
बीजापूरुषयोनीनां सङ्गातिनियमोज्खितिम्  ।  
अथशब्देन भगवानाह कारणतश्च ताम्  ॥ मनुव्_३,१।४ ॥  
॥ इति श्रीमदानन्दतीर्थभगवत्पादाचार्यविरचिते श्रीमद्ब्रह्मसूत्रानुव्याख्याने तृतीयाध्यायस्य प्रथमः पादः ॥  
  
  
  
पश्चाददृष्टयविज्ञानकालदुःखपृथग्भवाः  ।  
स्थानभेदो विरुद्धत्वं न्यायसाम्यं स्वतोभवः  ॥ मनुव्_३,२।१ ॥  
गुणसाम्यमयोगश्च तर्कबाधो विलोमता  ।  
नानाभावः प्रलोभश्च पूर्वपक्षगाः  ॥ मनुव्_३,२।२ ॥  
अशक्यकर्तृताशक्तिः स्वतो ऽबोधस्तदेव च  ।  
अमानकॢप्तिसन्मानव्यवस्थात्यल्पताभवाः  ॥ मनुव्_३,२।३ ॥  
विशेषदृष्टिवाक्ये च पुंशक्तिः सुनिदर्शनम्  ।  
अलौकिकत्वमाधिक्यं स्वातन्त्र्यं निर्णयप्रमाः  ॥ मनुव्_३,२।४ ॥  
वासनाः सर्ववस्तूनामनाद्यनुभवागताः  ।  
सन्त्येवाशेषजीवानामनादिमनसि स्थिताः  ॥ मनुव्_३,२।५ ॥  
त्रिगुणात्मकं मनो ऽस्त्येव यावन्मुक्तिः सदातनम्  ।  
तत्रैवाशेषसंस्काराः सञ्चीयन्ते सदैव च  ॥ मनुव्_३,२।६ ॥  
सूक्ष्मत्वेन लये सच्च प्राकृतैरुपचीयते  ।  
सृष्टिकाले यदा तन्न कुतः संसारसंस्थितिः  ॥ मनुव्_३,२।७ ॥  
संस्कारैर्भगवानेव सृष्ट्वा नानाविधं जगत्  ।  
स्वप्नकाले दर्शयति भ्रान्तिर्जाग्रत्त्वमेव हि  ॥ मनुव्_३,२।८ ॥  
अदृष्टे चाश्रुते भावे न भाव उपजायते  ।  
अदृष्टादश्रुताद् भावान्न भाव उपजायते  ॥ मनुव्_३,२।९ ॥  
इति श्रुतिपुराणोक्तिरनादित्वात्तु युज्यते  ।  
कदाचिद् दर्शनायोग्यं यत् तत्रापि विभागतः  ॥ मनुव्_३,२।१० ॥  
दृष्टं समानाधिकरणं दृश्यते च स च भ्रमः  ।  
वासनामात्रमूलत्वाज्जाग्रद्वत् स्पष्टता न च  ॥ मनुव्_३,२।११ ॥  
भेदो ऽभेदो ऽथवा द्वन्द्वमिति प्रश्नो न युज्यते  ।  
द्रष्टुः स्वप्नस्य दृष्टत्वाद् भेदस्यैवाखिलैर्जनैः  ॥ मनुव्_३,२।१२ ॥  
प्रश्नदोषा हि चत्वारः स्वव्याहतिरसङ्गतिः  ।  
सिद्धार्थता च वैफल्यं न तैः स्यात् तत्त्वनिर्णयः  ॥ मनुव्_३,२।१३ ॥  
तत्त्वनिर्णयवैलोम्यं स्याद् वादे ऽपि हि निग्रहः  ।  
उद्भावनीयमेव स्यान्न कथावसितिर्भवेत्  ॥ मनुव्_३,२।१४ ॥  
विजिगीषुकथायां तु कथावसितिकारणम्  ।  
परिहारे ऽपि सिद्धत्वं दूषणं प्रतिवादिनः  ।  
प्रतिज्ञायां तदन्यस्य सिद्धतैव हि साधका  ॥ मनुव्_३,२।१५ ॥  
आश्रयव्याश्रयासिद्धी साध्यसिद्धिश्च दूषणम्  ।  
केषाञ्चिन् न च ते दोषा व्याप्तौ सत्यां कथञ्चन  ॥ मनुव्_३,२।१६ ॥  
दोषो व्याहतिरेवास्ति नृशृङ्गास्तित्वसाधने  ।  
यत्र व्याहतता नास्ति को ऽतिसङ्गो ऽस्य साधने  ॥ मनुव्_३,२।१७ ॥  
प्रत्यक्षागममूलास्तु न्यायाः सर्वे भवन्ति हि  ।  
न्यायाभासा अमूलाः स्युर्न्यायस्यान्यस्य तौ पुनः  ॥ मनुव्_३,२।१८ ॥  
अदृष्टे व्यभिचारे तु साधकं तदिति स्फुटम्  ।  
ज्ञायते साक्षिणैवाद्वा मानबाधे न तद् भवेत्  ॥ मनुव्_३,२।१९ ॥  
यत् साक्षिणैव मानत्वं मानानामवसीयते  ।  
अमानस्य तु मानत्वं मानसत्वाच्चलं भवेत्  ॥ मनुव्_३,२।२० ॥  
उत्सर्गतो ऽपि यत् प्राप्तमपवादविवर्जितम्  ।  
व्यभिचार्यपवादेन मानमेव भविष्यति  ॥ मनुव्_३,२।२१ ॥  
अतो हि भोजनादीनामिष्टसाधनतानुमा  ।  
मानं व्यवहृतौ नित्यं व्यभिचारो हि तत्र च  ॥ मनुव्_३,२।२२ ॥  
व्याप्तत्वे व्याश्रयत्वं तु कथमेव हि दूषणम्  ।  
रोहिण्युदय आसन्नः कृत्तिकाभ्युदिता यतः  ।  
इत्युक्ते साधनं नो किं न ह्याज्ञैवात्र साधका  ॥ मनुव्_३,२।२३ ॥  
अन्यत् सदसतोर्विश्वमिति च व्याहतेरमा  ।  
असिद्धसाधने दोषः को व्याप्तिर्यदि विद्यते  ॥ मनुव्_३,२।२४ ॥  
व्याप्तिश्च व्यतिरेकेण तत्र तैश्चैव गम्यते  ।  
अप्रसिद्धस्य साध्यस्य साधकत्वं यदेष्यते  ।  
लिङ्गस्योक्तौ विशेषो ऽयं केन मानेन गम्यते  ॥ मनुव्_३,२।२५ ॥  
साधनं परमाण्वादेर्यदासिद्धस्य चेष्यते  ।  
यथानुभवमेवैतन्नाङ्गीकार्यं कुतस्तदा  ॥ मनुव्_३,२।२६ ॥  
यत्र नातिप्रसङ्गो ऽस्ति मानं न च विपर्यते  ।  
क्लिष्टकल्पनयैवात्र साध्यमित्यतिदुर्वचः  ॥ मनुव्_३,२।२७ ॥  
परिशेषो मिथःसिद्धिः चक्रकस्वाश्रयादयः  ।  
असिद्धसाधकत्वेन पञ्चावयवतां विना  ।  
अङ्गीकार्याः समस्तैस्तन्नियमः किन्निबन्धनः  ॥ मनुव्_३,२।२८ ॥  
सिद्दसाधनतायां च न कथावसितिर्भवेत्  ।  
व्यभिचारो हेत्वसिद्धिरेकपक्षे ऽपि दूषणम्  ॥ मनुव्_३,२।२९ ॥  
साध्यसाधनवैकल्यं दृष्टान्तस्य विशेषणे  ।  
वैयथ्यर्मेकासिद्धौ च विशिष्टासिद्धिरेव हि  ॥ मनुव्_३,२।३० ॥  
अप्रयोजकता तत्र प्रथमप्रश्नदूषणम्  ।  
सिद्धप्रश्नादिकं यत् तदाधिक्यान्तगर्तं भवेत्  ॥ मनुव्_३,२।३१ ॥  
अर्थापत्त्युपमाभावा अनुमान्तर्गताः क्वचित्  ।  
प्रत्यक्षान्तर्गतो ऽभावः सुखादेर्नियमेन च  ॥ मनुव्_३,२।३२ ॥  
अन्यत्र खडिति प्राप्तः प्रारम्भाद्याश्च युक्तयः  ।  
आगमार्थावसित्यर्था नियतव्याप्तयो ऽखिलाः  ॥ मनुव्_३,२।३३ ॥  
वाक्यं प्रकरणं स्थानं समाख्या च तथाविधाः  ।  
कुरुपाण्डववत् तेषामुपपत्तेः पृथग् वचः  ॥ मनुव्_३,२।३४ ॥  
स्वन्यायैः साधनं कार्यं परन्यायैस्तु दूषणम्  ।  
स्वन्यायैर्दूषणं च स्यात् साधितैः प्रतिवादिनः  ॥ मनुव्_३,२।३५ ॥  
प्रसङ्गार्थतया प्रोक्ता न सिद्धान्तस्य दूषकाः  ।  
छलं जातिरिति द्वेधा व्याहत्यन्तरमिष्यते  ।  
जातिः स्वव्याहतिर्ज्ञेया छलमर्थान्तरोत्तरम्  ॥ मनुव्_३,२।३६ ॥  
एवं संशोधितन्यायसदागमविरोधतः  ।  
नानिर्वाच्यमिह प्रोक्तं मायामात्रपदेन हि  ॥ मनुव्_३,२।३७ ॥  
विलक्षणं सदसतोरिति हि व्याहतं स्वतः  ।  
प्रतियोगित्वमप्यस्य ब्रह्मणो ऽङ्गीकृतं भवेत्  ॥ मनुव्_३,२।३८ ॥  
मिथ्या चेत् प्रतियोगित्वं वैलक्षण्यं ततो न हि  ।  
अविलक्षणत्वं सत्यं स्यान्मिथ्यात्वं ब्रह्मणस्ततः  ॥ मनुव्_३,२।३९ ॥  
अनिर्वाच्यस्य सत्त्वं वा यदि धर्मा न केचन  ।  
ब्रह्मणो नैव जिज्ञास्यं जिज्ञासा धर्मनिर्णयः  ॥ मनुव्_३,२।४० ॥  
इदमित्थमिति ज्ञानं जिज्ञासायाः प्रयोजनम्  ।  
इत्थम्भावो हि धर्मो ऽस्य न चेन्न प्रतियोगिता  ॥ मनुव्_३,२।४१ ॥  
इत्थम्भावात्मकान् धर्मानाहुश्च श्रुतयो ऽखिलाः  ।  
अदृश्यत्वादयो ऽप्यस्य गुणा हि प्रभुणोदिताः  ॥ मनुव्_३,२।४२ ॥  
यदि स्युस्तादृशा धर्माः सर्वज्ञत्वादयो न किम्  ।  
अन्यापेक्षा यदि स्युष्टे सत्तैवं देशकालगा  ॥ मनुव्_३,२।४३ ॥  
देशकालानपेक्षा हि न सत्ता क्वापि दृश्यते  ।  
सर्वधर्मोज्ज्ञितस्यास्य किं शास्त्रेणाधिगम्यते  ॥ मनुव्_३,२।४४ ॥  
मिथ्याधर्मविधातुश्च वेदस्यैवाप्रमाणता  ।  
अप्राप्तां भ्रान्तिमापाद्य किं वेदो मानतां व्रजेत्  ॥ मनुव्_३,२।४५ ॥  
न हि वेदं विना ब्रह्म वेद्यं धर्माश्च तद्गताः  ।  
वेदवेद्यस्य मिथ्यात्वं यदि नैक्यस्य तत् कथम्  ॥ मनुव्_३,२।४६ ॥  
धर्मारोपो ऽपि सामान्यधर्मादीनां हि दशर्ने  ।  
इदन्तदादिधर्मित्वे धर्मो ऽन्यः कल्प्यते ऽत्र हि  ॥ मनुव्_३,२।४७ ॥  
सर्वधर्मविहीनस्य धर्मारोपः क्व दृश्यते  ।  
तदर्थं यदि धर्माणामारोपः सानवस्थितिः  ॥ मनुव्_३,२।४८ ॥  
ईशतज्ज्ञानवेदाक्षजानुमामातृपूर्विणः  ।  
भ्रान्तिर्विश्वस्य येनैव मानाभासेन कल्प्यते ऽत्र हि  ॥ मनुव्_३,२।४९ ॥  
तन्मात्रस्यान्यथा भावात् किं न स्याद् विश्वसत्यता  ।  
येनेदं कल्प्यते भ्रान्तं भ्रान्तिस्तस्यैव किं न सा  ॥ मनुव्_३,२।५० ॥  
भ्रान्तत्वे तस्य विश्वादेरीशाद्यभ्रान्तमेव हि  ।  
भवेयुर्भ्रान्तयो नृणां नैवेशादेः कथञ्चन  ॥ मनुव्_३,२।५१ ॥  
सत्यत्वमक्षजप्राप्तं यदि भ्रान्तमितीष्यते  ।  
प्रामाण्यमागमस्यापि प्रत्यक्षादन्यतः कुतः  ॥ मनुव्_३,२।५२ ॥  
साक्षिप्रत्यक्षतो ह्येव मानानां मानतेयते  ।  
साक्षिणः स्वप्रकाशत्वमनवस्था ततो न हि  ॥ मनुव्_३,२।५३ ॥  
तात्कालिकं प्रमाणत्वमक्षजस्य यदा भवेत्  ।  
ऐक्यागमस्य किं न स्यात् तस्याप्येतादृशं यदि  ।  
ऐक्यप्रामाण्यमिथ्यात्वं यदा विश्वस्य सत्यता  ॥ मनुव्_३,२।५४ ॥  
ऐक्यागमस्य मानत्वं यद्यबाध्यमितीष्यते  ।  
अक्षजस्यापि मानत्वं नाबाध्यं किमितीष्यते  ॥ मनुव्_३,२।५५ ॥  
अद्वैतहानिसामान्यान्न विशेषश्च कश्चन  ।  
यदि स्वतस्त्वं प्रामाण्ये विश्वसत्ता कथं न ते  ॥ मनुव्_३,२।५६ ॥  
प्रामाण्यस्य च मर्यादा कालतो व्याहता भवेत्  ।  
कालान्तरे ऽप्यमानं चेदिदानीं मानता कुतः  ॥ मनुव्_३,२।५७ ॥  
मिथ्यात्वमानं मोक्षे ऽपि मानं किं नेति भण्यताम्  ।  
मानत्वे ऽद्वैतहानिः स्यादमानत्वे ऽप्यमोक्षता  ॥ मनुव्_३,२।५८ ॥  
विश्वस्य पुनरापत्तिर्मिथ्यामानं यदा न मा  ।  
अस्ति चेन्मुक्तयवस्था च द्वैतापत्तिरतो ऽन्यथा  ॥ मनुव्_३,२।५९ ॥  
अमुक्तत्वं तथा काले कालाधीना हि मुक्तता  ।  
काल एवागमो ऽप्याह मुक्तिं कालनिवर्तने  ।  
मुक्तेरपि निवृत्तिः स्यात् संसारित्वमतो भवेत्  ॥ मनुव्_३,२।६० ॥  
क्व च प्रत्यक्षतः प्राप्तमनुमागमबाधितम्  ।  
देहात्मत्वं यदि न तत् प्राप्तं प्रत्यक्षतः क्वचित्  ।  
मम देह इति ह्येव न देहो ऽहमिति प्रमा  ॥ मनुव्_३,२।६१ ॥  
उपचारश्च कृष्णो ऽहमिति कर्दमलेपने  ।  
वस्त्रस्य यद्वदेवं स्याद् यद्युपाधिकृतं तदा  ।  
स्वतः शुक्लत्ववत् कार्ष्ण्यं न ममेति प्रतीयते  ॥ मनुव्_३,२।६२ ॥  
कथं च भेदो देहादेरात्मनो न प्रमीयते  ।  
जातमात्रा मृगा गावो हस्तिनः पक्षिणो खषाः  ।  
भयाभयस्वभोगादौ कारणानि विजानते  ॥ मनुव्_३,२।६३ ॥  
अस्मृतौ पूर्वदेहस्य विज्ञानं तत् कथं भवेत्  ।  
अन्वयव्यतिरेकादेरनुसन्धानविस्मृतौ  ॥ मनुव्_३,२।६४ ॥  
यदा देहान्तरज्ञानं देहैक्यावसितिः कुतः  ।  
व्याप्तत्वादात्मनो देहे व्यवहारेष्वपाटवात्  ॥ मनुव्_३,२।६५ ॥  
भेदज्ञाने ऽपि चाङ्गारवह्निवत् स्वाविविक्तवत्  ।  
भवन्ति व्यवहाराश्च न हि प्रत्यक्षगानपि  ॥ मनुव्_३,२।६६ ॥  
अर्थान् यथानुभवतः प्रतिपादयितुं क्षमाः  ।  
लोकास्ततो हि प्रत्यक्षसिद्धं नान्येन केनचित्  ॥ मनुव्_३,२।६७ ॥  
शक्यं वारयितुं क्वापि तच्चेन्नोत्तरगोचरम्  ।  
कथमेवोत्तरः कालस्तद्गो मोक्षश्च गम्यते  ॥ मनुव्_३,२।६८ ॥  
आगमो ऽपि हि सामान्ये सिद्धे प्रत्यक्षतः पुनः  ।  
विशेषं गमयेदेव कथं शक्तिग्रहो ऽन्यथा  ॥ मनुव्_३,२।६९ ॥  
अतीतानागतार्थेषु जाते शक्तिग्रहे ऽखिलम्  ।  
विशेषं ज्ञापयेद् वाक्यं न तदज्ञातशक्तिके  ॥ मनुव्_३,२।७० ॥  
शक्तिश्चेद् वर्तमाने स्यान्नातीतानागतं वदेत्  ।  
यदि शक्तिग्रहो ऽन्यत्र कथं स स्यात् तदग्रहे  ॥ मनुव्_३,२।७१ ॥  
सामान्यं दृष्टमेवासावन्यत्र गमयेद् यदि  ।  
सामान्यवर्जितं वस्तुस्वरूपं गमयेत् कथम्  ॥ मनुव्_३,२।७२ ॥  
न स्वरूपत्वसामान्यं केनाप्यङ्गीकृतं क्वचित्  ।  
स्वरूपं चेदनुगतं व्यावृत्तं तत्र किं भवेत्  ॥ मनुव्_३,२।७३ ॥  
सर्वानुगतधर्माणामन्ते हि स्वत्वमिष्यते  ।  
किं व्यावृत्तमिति प्रश्ने स्वरूपमिति केवलम्  ।  
स्यादुत्तरं ततो ऽन्यच्चेत् तदेव स्वयमेव नः  ॥ मनुव्_३,२।७४ ॥  
एवं व्यावृत्तरूपे ऽपि यदा शक्तिग्रहो भवेत्  ।  
तस्य सामान्यतो ज्ञानं विना स च भवेत् कुतः  ॥ मनुव्_३,२।७५ ॥  
अतो विशेषसामान्यरूपं सर्वमपीष्यते  ।  
व्यावृत्तं यच्च सामान्यं तदेव स्याद् विशेषतः  ॥ मनुव्_३,२।७६ ॥  
नचैकधर्मता तेन पदार्थानां परस्परम्  ।  
धर्माणां भेददृष्टयैव तत्सादृश्यस्य दर्शनात्  ॥ मनुव्_३,२।७७ ॥  
अतः सर्वपदार्थाश्च सामान्यात् साक्षिगोचराः  ।  
सर्वमित्येव विज्ञानं सर्वेषां कथमन्यथा  ॥ मनुव्_३,२।७८ ॥  
किञ्चित्सादृश्यविज्ञानादखिलस्यापि वस्तुनः  ।  
शब्दशक्तिग्रहश्च स्यात् तत्तत्सादृश्यमानतः  ॥ मनुव्_३,२।७९ ॥  
प्रत्यक्षं मानसं चैव यदातीतार्थगोचरम्  ।  
तदा स्मृतिप्रमाणत्वमतीतत्वविशेषितम्  ॥ मनुव्_३,२।८० ॥  
आधिक्यमनुभूतात्तु यदातीतत्वमिष्यते  ।  
मानता च कथं न स्यात् स्मृतेर्बाधश्च नात्रहि  ॥ मनुव्_३,२।८१ ॥  
मानत्वं प्रत्यभिज्ञाया अपि सर्वानुभूतिगम्  ।  
अतीतवर्तमानत्वधर्मिणी सा च दृश्यते  ॥ मनुव्_३,२।८२ ॥  
न च सा स्मृतिमात्रार्धा तदिदन्त्वग्रहैकतः  ।  
अतो न वतर्मानैकनियमः स्याद् ग्रहे ऽक्षजे  ॥ मनुव्_३,२।८३ ॥  
न च प्रमाणतो ऽन्या स्यात् प्रमितिर्नाम कुत्रचित्  ।  
मानाभावाद् गौरवाच्च कल्पनायाः किमेतया  ॥ मनुव्_३,२।८४ ॥  
मयैतज्ज्ञातमिति तु साक्षिगं ज्ञानगोचरम्  ।  
ज्ञानमेव ततो ऽन्या न प्रमितिर्नाम दृश्यते  ॥ मनुव्_३,२।८५ ॥  
मानामातृप्रमेयाणां तदुच्छित्तिर्नहि क्वचित्  ।  
स्वप्नानामपि चैतेषां न बाधो दृश्यते क्वचित्  ॥ मनुव्_३,२।८६ ॥  
जाग्रत्त्वमात्रमत्रैकमन्यथा दृश्यते स्फुटम्  ।  
अतो मिथ्या न च स्वप्नो जाग्रद्वज्जाग्रदेव च  ॥ मनुव्_३,२।८७ ॥  
आत्मवत् क्वचिदात्मा च स्यादेव भ्रमगोचरः  ।  
एतावता न मिथ्यासौ स्वप्ने जागरिते तथा  ॥ मनुव्_३,२।८८ ॥  
यद्यात्मन्यन्यथा दृश्यं भ्रान्तमत्रापि तद् भवेत्  ।  
अबाधितानुवृत्तेस्तु स्वप्नादेर्भ्रान्तता कुतः  ॥ मनुव्_३,२।८९ ॥  
न च काचित् प्रमा विश्वभ्रान्तत्वे सर्वमेव च  ।  
अभ्रान्तत्वे प्रमाणं तु कथं तद्भ्रान्तिता भवेत्  ॥ मनुव्_३,२।९० ॥  
किञ्च भ्रान्तत्ववादी स भ्रान्तत्वं स्वमतस्य च  ।  
अङ्गीकरोति नियतं तत्र सम्प्रतिपन्नता  ।  
वादिनोस्तेन चाभ्रान्तं विश्वमेव भविष्यति  ॥ मनुव्_३,२।९१ ॥  
भ्रान्तित्वभ्रान्तता चेत् स्यात् कथं नाभ्रान्तिसत्यता  ।  
अशेषदोषदुष्यं तन्मतं हेयं बुभूषिभिः  ॥ मनुव्_३,२।९२ ॥  
येन स्वमतहेयत्वं स्वयमङ्गीकृतं सदा  ।  
भ्रान्तित्वाद् दुर्घटत्वस्य भूषणत्वाच्च केवलम्  ॥ मनुव्_३,२।९३ ॥  
उन्मत्तो ऽपि कथं तस्य मतं स्वीकर्तुमिच्छति  ।  
ईशशक्तेरचिन्त्यत्वान्महोन्मत्तैः प्रवर्तितम्  ॥ मनुव्_३,२।९४ ॥  
अतः प्रज्ञात्र मायोक्ता जैव्युपादानमेव सा  ।  
निमित्तमैश्वरी मुख्यं निर्मितं त्रातमेव च  ॥ मनुव्_३,२।९५ ॥  
ताभ्यां सह पृथक् चैव मायामात्रमितीर्यते  ।  
उभाभ्यां मातमैश्वर्या त्रातं सह पृथक् ततः  ॥ मनुव्_३,२।९६ ॥  
प्रज्ञात्मकं मनो येन मनोरूपाश्च वासनाः  ।  
धीर्भीरिति मनस्त्वेवेत्याह च श्रुतिरञ्जसा  ॥ मनुव्_३,२।९७ ॥  
चिदचिन्मिश्रमेवैतन्मनो यावच्च संसृतिः  ।  
तेनावस्था इमाः सर्वा जीवः पश्यति सर्वदा  ॥ मनुव्_३,२।९८ ॥  
मनोविकारा विषयाः स्वाप्ना यद् बह्यवन्न ते  ।  
स्थूला भवन्त्यतस्तेषां स्पष्टता न तथा क्वचित्  ॥ मनुव्_३,२।९९ ॥  
क्वचित् स्पष्टा अपि स्युष्ये वासना मानसी च सा  ।  
ईशेच्छयान्तर्दधाति व्यज्यते च पुनस्तया  ॥ मनुव्_३,२।१०० ॥  
सृष्ट्वैव वासानभिश्च प्रपञ्चं स्वाप्नमीश्वरः  ।  
वासनामात्रतां तस्य नीत्वान्तर्धापयत्यजः  ॥ मनुव्_३,२।१०१ ॥  
सुषुप्तिमोहबोधांश्च स्ववशस्तद्वशं सदा  ।  
जीवं नयति देवेशो नान्यः कर्तास्य कश्चन  ॥ मनुव्_३,२।१०२ ॥  
न स्थानभेदतो ऽप्यस्य भेदः कश्चित् परेशितुः  ।  
सर्वत्राशेषदोषोज्खपूर्णकल्याणचिद्गुणः  ॥ मनुव्_३,२।१०३ ॥  
तद्विरुद्धं तु यत् तत्र मानं नैव भवेत् क्वचित्  ।  
महातात्पर्यरोधेन कथं तन्मानमत्र तु  ॥ मनुव्_३,२।१०४ ॥  
दुःखाप्ययसुखावाप्तिहेतुत्वेनैव वेदवाक्  ।  
भवेन्मानं तदीशानात् प्रसन्नादेव नान्यथा  ॥ मनुव्_३,२।१०५ ॥  
प्रसन्नता गुणोत्कर्षज्ञानादेव हि केवलम्  ।  
निर्दोषतापरिज्ञानादपि नान्येन केनचित्  ॥ मनुव्_३,२।१०६ ॥  
यो मामशेषदोषोज्खं गुणसर्वस्वबृंहितम्  ।  
जानात्यस्मै प्रसन्नो ऽहं दद्यां मुक्तिं नचान्यथा  ॥ मनुव्_३,२।१०७ ॥  
यो मामशेषाभ्यधिकं विजानाति स एव माम्  ।  
विजानात्यखिलांस्तस्य दद्यां कामान् परं पदम्  ॥ मनुव्_३,२।१०८ ॥  
यो मामेवमसम्मूढः किं मा निन्दन्ति शत्रवः  ।  
इत्यादिवेदस्मृतिगवाक्यैरेवावसीयते  ॥ मनुव्_३,२।१०९ ॥  
लोकतश्च प्रसादेन मुक्तिः स गुणवेदनात्  ।  
महातात्पर्यमुख्यस्य विरोधादत एव हि  ॥ मनुव्_३,२।११० ॥  
दोषित्वनिर्गुणत्वाल्पगुणत्वादि कथञ्चन  ।  
नार्थः श्रुतिपुराणादेस्तद्विरुद्धो ऽखिलस्य च  ।  
अर्थः स्वयं विनिर्णीतो वासुदेवेन सादरम्  ॥ मनुव्_३,२।१११ ॥  
इति गुह्यतमं शास्त्रमिदमुक्तं मयानघ  ।  
एतद् बुद्ध्वा बुद्धिमान् स्यात् कृतकृत्यश्च भारत  ॥ मनुव्_३,२।११२ ॥  
इत्यतो ऽखिलसच्छास्त्रविरुद्धत्वेन नानुमा  ।  
वर्तते तत्र तेनेशो निर्णीतो ऽखिलसद्गुणः  ॥ मनुव्_३,२।११३ ॥  
न च चित्त्वादभिन्नत्वं जीवस्येशवदाप्यते  ।  
यत आभासतामेव श्रुतिरस्य वदत्यलम्  ॥ मनुव्_३,२।११४ ॥  
यथैषा पुरुषे च्छाया एतस्मिन्नेतदाततम्  ।  
छाया यथा पुंसदृशा पुमाधीना च दृश्यते  ।  
एवमेवात्मकाः सर्वे ब्रह्माद्याः परमात्मनः  ॥ मनुव्_३,२।११५ ॥  
सत्ताप्रतीतिकार्येषु पुमधीनो यथेयते  ।  
आभास एव पुरुषा मुक्ताश्च परमात्मनः  ॥ मनुव्_३,२।११६ ॥  
छाया विष्णो रमा तस्याश्छाया धाता विशेषकौ  ।  
तस्येन्द्रकामौ च तयोस्तयोरन्ये ऽखिला अपि  ॥ मनुव्_३,२।११७ ॥  
हरेर्ब्रह्मास्य गीस्तस्या विशेषाविन्द्र एतयोः  ।  
मारश्चाभासकाः सर्व एतयोस्तदधीनतः  ॥ मनुव्_३,२।११८ ॥  
सर्वे ऽल्पशक्तयश्चैव पूर्णशक्तिः परो हरिः  ।  
चेतनत्वे ऽपि भिन्नास्ते तस्मादेतेन सर्वदा  ।  
इत्यादिश्रुतिवाक्येभ्यो ज्ञायते भेद एव हि  ॥ मनुव्_३,२।११९ ॥  
आभासत्वं हि निर्णीतं जीवस्य परमात्मनः  ।  
तन्न युक्तं यदाभास उपाध्यायत्त ईयते  ॥ मनुव्_३,२।१२० ॥  
उपाध्यायत्तताभावादाभासत्वविरोधतः  ।  
चेतनत्वेन चांशत्वात् समुदायैक्यमापतेत्  ॥ मनुव्_३,२।१२१ ॥  
अतः पृथक्तवमुदितं समुदायांशयोर्भवेत्  ।  
ईशाख्या समुदाये स्यादीशरूपेष्विवोदिता  ॥ मनुव्_३,२।१२२ ॥  
अतो देहाद्युपाधीनामपाये समता भवेत्  ।  
ईशरूपैरथाभासा मुख्यतः सूर्यकादिवत्  ॥ मनुव्_३,२।१२३ ॥  
यदा तदोपाध्यायत्तरूपाणां नाशिता भवेत्  ।  
इत्याशङ्कानिवृत्त्यर्थमाह वेदाधिपः प्रभुः  ।  
अत एवोपमेत्येव चान्याभासविशेषिताम्  ॥ मनुव्_३,२।१२४ ॥  
यदुक्तं तदधीनत्वं सर्वावस्थास्वशेषतः  ।  
जीवस्य सदृशत्वं च चित्त्वमात्रं नचापरम्  ॥ मनुव्_३,२।१२५ ॥  
तावन्मात्रेण चाभासो रूपमेषां चिदात्मनाम्  ।  
नोपाध्यधीनताद्यैश्च नातिसाम्यं निदर्शने  ॥ मनुव्_३,२।१२६ ॥  
किञ्चित्सुखादिसादृश्यमपीशेनेसुरानृते  ।  
तत आभासते नित्यं तद्वदाभासते ऽपि च  ॥ मनुव्_३,२।१२७ ॥  
भानमस्तित्वमपिचैवासमन्ताद् यतस्ततः  ।  
जीव आभास उद्दिष्टः सदैव परमात्मनः  ॥ मनुव्_३,२।१२८ ॥  
न जलायत्तसूर्यादिप्रतिबिम्बोपमत्वतः  ।  
तदधीनत्वमेवेति किञ्चित् सादृश्यमेव च  ।  
सम्प्रकाशयतः सूत्रगतावखिलमानतः  ॥ मनुव्_३,२।१२९ ॥  
जीवेशभेददृष्टयैव समुदायैकता कुतः  ।  
अशेषदोषराहित्यं सर्वशक्तित्वतो हरेः  ॥ मनुव्_३,२।१३० ॥  
सर्वोपेतेति कथितमत ऐक्यं क्व दोषिणा  ।  
अशेषशक्तियुक्तश्चेत् स्वातन्त्र्याद् दोषवान् कथम्  ॥ मनुव्_३,२।१३१ ॥  
अनुसन्धानरहितमैक्यं चेदेकता न तत्  ।  
चेतनैक्ये ऽनुसन्धानं प्रमाणं नैव चापरम्  ॥ मनुव्_३,२।१३२ ॥  
अनुसन्धानरहितसमुदायैक्यमेव चेत्  ।  
चेतनेष्वस्तु तन्नाममात्रमेव यतस्ततः  ॥ मनुव्_३,२।१३३ ॥  
मुक्तौ स्यादनुसन्धानं चेन्मिथ्याज्ञानिता भवेत्  ।  
सर्वज्ञ एकतां नानुसन्धत्ते नैव सा यतः  ॥ मनुव्_३,२।१३४ ॥  
पश्चात् स्यादनुसन्धानं चेन्मिथ्याज्ञानिता भवेत्  ।  
विद्यमानानुसन्धानं न चेदज्ञत्वमापतेत्  ॥ मनुव्_३,२।१३५ ॥  
असदैक्यं भवेत् पश्चाद् यदि स्यात् सप्तमो रसः  ।  
समुदायैक्यमेतस्माद् दूरतो ऽपाकृतं सदा  ॥ मनुव्_३,२।१३६ ॥  
अतो ऽशेषगुणोन्नद्धं निर्दोषं यावदेव हि  ।  
तावदेवेश्वरो नाम तत्र भेदो ऽपि न क्वचित्  ॥ मनुव्_३,२।१३७ ॥  
नेह नानास्ति किमपि हरयो ऽयमयं हि सः  ।  
इत्यादिश्रुतिमानेन जीवांशाः सर्व एव च  ॥ मनुव्_३,२।१३८ ॥  
नियमेनानुसन्धानवन्तो यद्येकता स्वतः  ।  
अंशिनो ऽशेषसन्धानमत्यल्पस्यापि विद्यते  ॥ मनुव्_३,२।१३९ ॥  
भुवि जातेन चांशेन सुखदुःखादि तद्गतम्  ।  
अनुभूयते विशेषस्तु कश्चिदीशकृतो भवेत्  ॥ मनुव्_३,२।१४० ॥  
ईशस्याचिन्त्यशक्तित्वान्नाशक्यं क्वापि विद्यते  ।  
सेशतानुपपन्नैव यदि जीवैकतास्य हि  ।  
अनीशस्येशतेत्येव विरुद्धं सर्वमानतः  ॥ मनुव्_३,२।१४१ ॥  
ईशत्वेनैव विज्ञातमनीशत्वेन चेच्छ्रुतिः  ।  
अनीशत्वेन विज्ञातमीशत्वेनाथवा दिशेत्  ॥ मनुव्_३,२।१४२ ॥  
उपजीव्यविरोधेन नैव मानत्वमेष्यति  ।  
अत एवेशतासिद्धेर्न किञ्चिच्छक्यमस्य च  ॥ मनुव्_३,२।१४३ ॥  
ईशत्वे ऽनीशभेदेन श्रुत्या सम्यक् प्रकाशिते  ।  
अयुक्तमपि चान्यत्र युक्तं भवति तद्बलात्  ॥ मनुव्_३,२।१४४ ॥  
अतो ऽन्यत्रापि यद् दृष्टं तदीशेनैव कल्प्यते  ।  
श्रुत्याभासाप्तमपि नहीशत्वपरिपन्थि यत्  ॥ मनुव्_३,२।१४५ ॥  
ईशो ऽनीशो जगन्मिथ्या दुःखी मुक्तो भिदा न हि  ।  
इति प्रतिज्ञाव्याघातः सर्वदोषाधिकाधिकः  ॥ मनुव्_३,२।१४६ ॥  
इति हि ब्रह्मतर्कोक्तिरतिहेयमतो ऽखिलैः  ।  
बुभूषुभिर्मतमिदं जीवेशाभेदवादिनः  ॥ मनुव्_३,२।१४७ ॥  
नायुक्तमीशितुः किञ्चिदीशत्वस्याविरोधि यत्  ।  
यदीशित्वविरोधि स्यात् तदेवायुक्तमञ्जसा  ॥ मनुव्_३,२।१४८ ॥  
ईशित्वस्याविरोधेन योजयित्वाखिलाः प्रमाः  ।  
सिद्धेशित्वेन चायुक्तमपि हीशे न योजयेत्  ॥ मनुव्_३,२।१४९ ॥  
मानतः प्राप्तमखिलं नामानं योजयेत् क्वचित्  ।  
इति हि ब्रह्मतर्कोक्तिरतो युक्तमिहोदितम्  ॥ मनुव्_३,२।१५० ॥  
स चाप्राकृतरूपत्वादरूपः स्वगुणशत्मकम्  ।  
रूपमस्य शिरःपाणिपादाद्यात्मकमिष्यते  ॥ मनुव्_३,२।१५१ ॥  
अतो नानित्यता नैव श्रुतिद्वयविरोधिता  ।  
यथा हि तैजसस्यैव प्रकाशस्योज्खितावपि  ।  
आत्मैव ज्योतिरित्याह जीवस्येशं श्रुतिस्तथा  ॥ मनुव्_३,२।१५२ ॥  
तद्भक्तितारतम्येन तारतम्यं विमुक्तिगम्  ।  
ब्रह्मादीनां च सर्वेषामानन्दादेर्यथाक्रमम्  ॥ मनुव्_३,२।१५३ ॥  
प्रतिबिम्बवदप्येषामानन्दो ऽन्यगुणा यथा  ।  
नारायणगुणाधीनश्चात्यल्पस्तदपेक्षया  ॥ मनुव्_३,२।१५४ ॥  
तस्माद् भिन्नश्च सततमन्यज्ज्ञानं परस्य च  ।  
अन्यज्ज्ञानं तु जीवानामन्य आनन्द ईशता  ॥ मनुव्_३,२।१५५ ॥  
मुख्येशता परेशस्य गौणी जीवस्य सा यतः  ।  
इति श्रुतेः सृष्टिनाशौ तदधीनावितीरिते  ।  
स्वभावत्वात् स्थितेर्नैतदपेक्षेति न युज्यते  ॥ मनुव्_३,२।१५६ ॥  
यतः स्वभावो ऽखिल ईशायत्तो ऽखिलस्य च  ।  
अव्यक्तो ऽपि स्वक्तयैव भक्तानां दृश्यते हरिः  ॥ मनुव्_३,२।१५७ ॥  
तदभिन्ना गुणा नित्यमपि सर्वे विशेषतः  ।  
गुणत्वेन गुणित्वेन भोक्तृभोग्यतया स्थिताः  ॥ मनुव्_३,२।१५८ ॥  
विशेषात्मतया तेषां नित्यशक्तयात्मना तथा  ।  
नित्यस्थितेर्न धर्माणां क्रियादीनामनित्यता  ॥ मनुव्_३,२।१५९ ॥  
न विशेषात्मता चेयमनित्या शक्तिरूपता  ।  
सैव यत् सविशेषा स्याद् विशेषो ऽन्यो नचाप्ययम्  ॥ मनुव्_३,२।१६० ॥  
स्वनिर्वाहकताहेतोस्तथापि स्याद् विशेषतः  ।  
विशेषत्वेन विज्ञातेः प्रमाणैरखिलैरपि  ॥ मनुव्_३,२।१६१ ॥  
ससर्ज सञ्जहारेति विशेषो ह्यवगम्यते  ।  
श्रुत्यैव स स एवेति तदभेदश्च गम्यते  ॥ मनुव्_३,२।१६२ ॥  
भेदो यदि विशेषस्य स भेदो भेदिना कथम्  ।  
भिन्नश्चेदनवस्था स्यादभिन्नश्चेत् पुरा न किम्  ॥ मनुव्_३,२।१६३ ॥  
विशेषो ऽभिन्न एवेति तेन नाभ्युपगम्यते  ।  
अभिन्नो निविर्शेषश्चेद् भेदस्तद्भेदता कुतः  ॥ मनुव्_३,२।१६४ ॥  
अनेनानेन भिन्नो ऽयमिति यत् स विशेषतः  ।  
भेद एवैष बहुधा दृश्यते तत् किमुत्तरम्  ॥ मनुव्_३,२।१६५ ॥  
अभेदभेदयोश्चैव स्वरूपत्वं हि भेदिना  ।  
तयोरप्यविशेषत्वे पर्यायत्वं हि शब्दयोः  ॥ मनुव्_३,२।१६६ ॥  
अभेदभेदशब्दौ च पर्यायाविति को वदेत्  ।  
भेदो ऽन्योन्यमभेदश्च भेदिना चेद् विशेषता  ॥ मनुव्_३,२।१६७ ॥  
निर्विशेषे कथं भेदो भेदिनैकस्तथाभिदा  ।  
पुनस्तयोर्विभेदश्च भेदिमात्रत्वतो भवेत्  ॥ मनुव्_३,२।१६८ ॥  
भेदिनश्चैव भेदस्य विशेषो यदि गम्यते  ।  
अभेदाभेदिनोश्चैव किं भेदो ऽभेदभेदयोः  ॥ मनुव्_३,२।१६९ ॥  
विशेषेणैव सर्वत्र यदि व्यवहृतिर्भवेत्  ।  
कल्पनागौरवायैव किं भेदः कल्प्यते तदा  ॥ मनुव्_३,२।१७० ॥  
ऐक्यप्रतीत्यभावेन भेद एव गवश्वयोः  ।  
स एवेति प्रतीतौ हि विशेषो नाम भण्यते  ॥ मनुव्_३,२।१७१ ॥  
सच्चिदादेरपर्यायसिद्धयर्थं मायिनापि हि  ।  
अङ्गीकार्यो विशेषो ऽयं यद्यसत्यविशेषणम्  ।  
पृथक् पृथग् वारयितुं शब्दान्तरमितीष्यते  ॥ मनुव्_३,२।१७२ ॥  
मायाविशेषराहित्यविशेषेण विशेषिता  ।  
सत्यस्यापि भवेत् सा च तथा चेदनवस्थितिः  ॥ मनुव्_३,२।१७३ ॥  
यदि सत्ये विशेषो न न तदुक्तिर्भवेत् तदा  ।  
लक्ष्यते चेत् तेन लक्ष्यमित्यपि स्याद् विशेषिता  ॥ मनुव्_३,२।१७४ ॥  
पुनःपुनर्लक्षणायामपि स्यादनवस्थितिः  ।  
यद्यभावविशेषित्वं स्यादङ्गीकृतमेव ते  ॥ मनुव्_३,२।१७५ ॥  
असार्वज्ञ्यादिराहित्यमप्येवं ते भविष्यति  ।  
तदा सार्वज्ञ्यमेव स्याद् भावार्थत्वान्नञोर्द्वयोः  ॥ मनुव्_३,२।१७६ ॥  
यदि नैतादृशं ग्राह्यमसुखत्वानिवर्तनात्  ।  
असत्त्वज्ञानतादेश्च स्यादसत्त्वादिकं तदा  ॥ मनुव्_३,२।१७७ ॥  
अनृतादिविरोधित्वं यद्यस्याभ्युपगम्यते  ।  
अनैश्वर्यविरोधित्वमप्येवं किं निवार्यते  ॥ मनुव्_३,२।१७८ ॥  
अखण्डखण्डनादेवं विशेषोऽखण्डवादिना  ।  
खण्डितेनापि मनसा स्वीकार्योऽनन्यथागतेः  ॥ मनुव्_३,२।१७९ ॥  
अखण्डखण्डवादिभ्यां खण्डाखण्डेन चैव तत्  ।  
महादरेण शिरसि विशेषो धार्य एव हि  ॥ मनुव्_३,२।१८० ॥  
निदर्शनत्रयेणातो भगवानत्यभिन्नताम्  ।  
गुणानामादरेणाह तच्च नाभिहितान्वयः  ॥ मनुव्_३,२।१८१ ॥  
यदाशेषविशेषाणमुक्तिः सामान्यतो भवेत्  ।  
पदैकेनाप्युत्तरेण विशेषावगतिर्भवेत्  ॥ मनुव्_३,२।१८२ ॥  
यतो ऽशेषविशेषाणां वस्तुनास्त्येव चैकता  ।  
अतः सामान्यतो ज्ञातः पदान्तरबलात् पुनः  ।  
भवेद् विशेषतो ज्ञानस्तेन स्यादन्वितोक्तिता  ॥ मनुव्_३,२।१८३ ॥  
स्वार्थ एवान्वितो यस्मात् केनचित् तद्विशेषतः  ।  
अनेनेति तदुक्तयैव ज्ञायते ऽनुभवेन हि  ॥ मनुव्_३,२।१८४ ॥  
यद्यनन्वितमेवैतत् पदं स्वार्थं वदेदिह  ।  
तथान्यान्यपि सर्वाणि कः कुर्यादन्वयं पुनः  ॥ मनुव्_३,२।१८५ ॥  
व्यापारो न हि शब्दस्य परः स्वार्थप्रकाशनात्  ।  
पुमानप्येकवारोक्तया कृतकृत्यो यदा भवेत्  ॥ मनुव्_३,२।१८६ ॥  
अन्वयस्य कथं ज्ञानं शब्दार्थत्वं यदास्य न  ।  
यदैवानन्वितार्थस्य वचनं तैः पदैभर्वेत्  ॥ मनुव्_३,२।१८७ ॥  
अनन्वितः स्याच्छब्दार्थो न तदर्थो हि सो ऽन्वयः  ।  
निराकाङ्क्षपदान्येव वाक्यमित्युच्यते बुधैः  ॥ मनुव्_३,२।१८८ ॥  
तत्तदर्थाभिधानेन स्यान्निराकाङ्क्षता च सा  ॥ मनुव्_३,२।१८९ ॥  
अपूर्तेस्तावदर्थानामाकाङ्क्षा पूर्वमिष्यते  ।  
कर्मकर्तृक्रियाणां तु पूर्तौ को ऽन्यो ऽन्वयो भवेत्  ॥ मनुव्_३,२।१९० ॥  
अपूर्तिश्चेत् पदैरुक्तैः किं नृशृङ्गेण पूर्यते  ।  
व्यापारश्चेत् पुनस्तेषामनुक्तावपि किं न सः  ॥ मनुव्_३,२।१९१ ॥  
उक्ते बुद्धिस्थताहेतोर्यदि व्यापार इष्यते  ।  
बुद्धिस्थत्वाय यत्नं न कथं कुर्युः पुरैव च  ।  
पुरुषाधीनता तेषां यदि पश्चाच्च सा समा  ॥ मनुव्_३,२।१९२ ॥  
पुमानेवान्वयायैषां पश्चाद् यदि विचेष्यते  ।  
अनन्विताभिधानानां स एवार्थान्तरोक्तिषु  ।  
यततां शब्दशक्तिश्चेत् तत्र नैवान्वये कथम्  ॥ मनुव्_३,२।१९३ ॥  
तत्कल्पनागुरुत्वादिदोषेतो ऽभिहितान्वयः  ।  
अनुभूतिविरुद्धश्च त्याज्य एव मनीषिभिः  ॥ मनुव्_३,२।१९४ ॥  
कर्तृशब्दे ह्यभिहिते धर्मसामान्यवेदनात्  ।  
विशेषधर्ममन्विच्छन् किमित्येव हि पृच्छति  ॥ मनुव्_३,२।१९५ ॥  
गुणक्रियादिधर्माणां विशेषे कथिते पुनः  ।  
निराकाङ्क्षो भवेद् यस्माच्छब्दा अन्वितवाचकाः  ॥ मनुव्_३,२।१९६ ॥  
अतो ऽनन्तगुणात्मैको भगवानेक एव तु  ।  
उच्यते सर्ववेदैश्च ते चाखिलविलक्षणाः  ॥ मनुव्_३,२।१९७ ॥  
सर्वे सर्वगुणात्मानः सर्वकर्तार एव च  ।  
तथापि सविशेषाश्च विद्वद्य्वुत्पत्तितो ऽपिच  ॥ मनुव्_३,२।१९८ ॥  
तैस्तैः शब्दैश्च भण्यन्ते युज्यते चोपदेशतः  ।  
अन्यानन्दादिसादृश्यमानुकूल्यादिना परम्  ॥ मनुव्_३,२।१९९ ॥  
पूर्णत्वादि महत् तेषां वैलक्षण्यं श्रुतौ श्रुतम्  ।  
पूर्णे ऽशेषनियन्ता च सुखादुतम एककलः  ॥ मनुव्_३,२।२०० ॥  
गुणोरुसमुदायो ऽयं वासुदेवः स निष्कऌअः  ।  
वासुदेवश्रुतिः सैषा गुणान् वक्ति हरेः परान्  ॥ मनुव्_३,२।२०१ ॥  
स एवाशेषजीवस्थनिस्सङ्खयानादिकालिकान्  ।  
धर्माधर्मान् सदा पश्यन् स्वेच्छया बोधयत्यजः  ॥ मनुव्_३,२।२०२ ॥  
कांश्चित् तेषां फलं चैव ददाति स्वयमच्युतः  ।  
न ते विशेषं कमपि प्रेरणादिकमुच्यते  ।  
कुर्युः कदापि तेनायं स्वतन्त्रो ऽनुपचारतः  ॥ मनुव्_३,२।२०३ ॥  
कर्माणि तानि च पृथक् चेतनान्येव सर्वशः  ।  
अचेतनशरीराणि स्वकर्मफलभाञ्चि च  ॥ मनुव्_३,२।२०४ ॥  
प्रत्येकं तेषु चानन्तकर्माण्येवंविधानि च  ।  
तानि चैवमितीशस्य निस्सीमा शक्तिरुत्तमा  ॥ मनुव्_३,२।२०५ ॥  
एकैव ब्रह्महत्या हि वराहहरिणोदिता  ।  
ब्रह्मपारस्तवेनैव निष्क्रान्ता राजदेहतः  ॥ मनुव्_३,२।२०६ ॥  
स्तोत्रस्य तस्य माहात्म्याद् व्याधत्वं गमिता पुनः  ।  
प्राप्य ज्ञानं परं चाप तथान्यान्यपि सर्वदा  ॥ मनुव्_३,२।२०७ ॥  
अनन्तान्युदितान्येवं प्रभुणा कपिलेन हि  ।  
संसारे पच्यमानानि कर्माण्यपि पृथक् पृथक्  ॥ मनुव्_३,२।२०८ ॥  
तस्मादनन्तमाहात्म्यगुणपूगो जनार्दनः  ।  
भक्त्या परमयाऽराध्य इति पादार्थ ईर्यते  ॥ मनुव्_३,२।२०९ ॥  
॥ इति श्रीमदानन्दतीर्थभगवत्पादाचार्यविरचिते श्रीमद्ब्रह्मसूत्रानुव्याख्याने तृतीयाध्यायस्य द्वितीयः पादः ॥  
  
  
वैराग्यतो भक्तिदार्ढ्यं तेनोपासा यदा भवेत्  ।  
आपरोक्ष्यं भवेद् विष्णोरिति पादक्रमो भवेत्  ॥ मनुव्_३,३।१ ॥  
युक्तितो ज्ञातवेदार्थो निरस्य समयान् परान्  ।  
परस्परविरोधं च प्रणुद्याशेषवाक्यगम्  ॥ मनुव्_३,३।२ ॥  
अध्यात्मप्रणवो भूत्वा तस्य सन्निहितत्वतः  ।  
बहुयुक्तिविरोधानां भानात् तत्सहितश्रुतेः  ॥ मनुव्_३,३।३ ॥  
विरोधं च निराकृत्य श्रुतीनां प्राणतस्त्वगान्  ।  
परिहृत्य विरोधांश्च तत्प्रसादानुरञ्जितः  ॥ मनुव्_३,३।४ ॥  
देहकर्तृत्वमीशस्य ज्ञात्वा तत्पितृतास्मृतेः  ।  
विशेषस्नेहमापाद्य सर्वकर्तृत्वतो ऽधिकम्  ॥ मनुव्_३,३।५ ॥  
निष्पाद्य बहुमानं च तदन्यत्रातिदुःखतः  ।  
उत्पाद्याधिकवैराग्यं तद्गुणाधिक्यवेदनात्  ॥ मनुव्_३,३।६ ॥  
सर्वस्य तद्वशत्वाच्च दार्ढ्यं भक्तेरवाप्य च  ।  
यतेतोपासनायैव विशिष्टाचार्यसम्पदा  ॥ मनुव्_३,३।७ ॥  
कर्तव्या ब्रह्मजिज्ञासेत्युक्ते किमिति संशये  ।  
अत इत्युदिते ऽप्यस्य विशेषानुक्तितः पुनः  ॥ मनुव्_३,३।८ ॥  
सृष्टिबन्धनमोक्षादिकर्तृत्वस्य श्रुतत्वतः  ।  
यतो मोक्षादिदातासावतो जिज्ञास्य एव वः  ।  
इत्याह तत् परं ब्रह्म व्यासाख्यं ज्ञानरश्मिमत्  ॥ मनुव्_३,३।९ ॥  
येनैव बन्धमोक्षः स्यात् स च जिज्ञासया गतः  ।  
सुप्रसन्नो भवेदीशो जिज्ञासातो ऽस्य मुक्तिदा  ॥ मनुव्_३,३।१० ॥  
मोक्षादिदत्वमीशस्य कथमेवावगम्यते  ।  
इति चेच्छास्त्रयोनित्वाच्छास्त्रगम्यो हि मोक्षदः  ॥ मनुव्_३,३।११ ॥  
प्रत्यक्षावसितेभ्यः स्याद् यदि मोक्षः कथञ्चन  ।  
किमित्यनादिसंसारमग्नाः सर्वा इमाः प्रजाः  ॥ मनुव्_३,३।१२ ॥  
यस्मान्नियमतो दुःखहानिः प्रत्यक्षतो भवेत्  ।  
धावन्त्येव तमुद्दिश्य राजाद्यमखिलाः प्रजाः  ॥ मनुव्_३,३।१३ ॥  
अनुमानगम्यतो मोक्षो यदि तस्यानुमैव हि  ।  
दृष्टपूरुषवन्मोक्षदातृतां विनिवारयेत्  ॥ मनुव्_३,३।१४ ॥  
तच्छास्त्रगम्य एवैको मोक्षदो भवति ध्रुवम्  ।  
शास्त्रगम्यश्च नान्यो ऽस्ति मोक्षदत्वेन केशवात्  ॥ मनुव्_३,३।१५ ॥  
मोक्षदो हि स्वतन्त्रः स्यात् परतन्त्रः स्वयं सृतौ  ।  
वर्तमानः कथं शक्तः परमोक्षाय केवलम्  ॥ मनुव्_३,३।१६ ॥  
अन्याश्रयेण यद्येष दद्यान्मोक्षं स एव हि  ।  
तेनाननुसृतो मोक्षं न दद्यादन्यवाक्यतः  ।  
अतस्तदर्थमपि स ज्ञेयो विष्णुर्मुमुक्षिभिः  ॥ मनुव्_३,३।१७ ॥  
यमेवैष इति श्रुत्या तमेवेति च सादरम्  ।  
शास्त्रयोनित्वमस्यैव ज्ञायते वेदवादिभिः  ॥ मनुव्_३,३।१८ ॥  
य एनं विदुरमृता इत्युक्तस्तु समुद्रगः  ।  
तदेव ब्रह्म परममिति श्रुत्यावधारितः  ॥ मनुव्_३,३।१९ ॥  
यतः प्रसूतेति ततः सृष्टिमाह ततो हरिः  ।  
शास्त्रयोनिर्नचान्यो ऽस्ति मुख्यतस्त्विति गम्यते  ॥ मनुव्_३,३।२० ॥  
शास्त्रयोनित्वमेतस्य ज्ञायते हि समन्वयात्  ।  
समिति ह्युपसर्गेण परमुख्याथर्तोच्यते  ॥ मनुव्_३,३।२१ ॥  
एवं परममुख्यार्थो नारायण इति श्रुतेः  ।  
निर्धारणाय नाशब्दमिति वेदपतिर्जगौ  ॥ मनुव्_३,३।२२ ॥  
कथं समन्वयो ज्ञेयः स्वल्पशाखाविदां नृणाम्  ।  
वेदा ह्यनन्ता इति हि श्रुतिराहाप्यनन्तताम्  ॥ मनुव्_३,३।२३ ॥  
अनन्तवेदनिर्णीतिर्महाप्रऌअयवारिधेः  ।  
उत्तारणोपमेत्यस्मान्न ज्ञेयो ऽत्र समन्वयः  ॥ मनुव्_३,३।२४ ॥  
इति शङ्कापनोदार्थं स आह करुणाकरः  ।  
अशक्योत्तरणत्वे ऽपि ह्यागमापारवारिधेः  ।  
निर्णीयते मयैवायं रोमकूपलयोदिना  ॥ मनुव्_३,३।२५ ॥  
यद्यप्यशेषवेदार्थो दुर्गमो ऽखिलमानवैः  ।  
मज्ज्ञानाव्याकृताकाशे प्राप्नोति परमाणुताम्  ॥ मनुव्_३,३।२६ ॥  
इति प्रकाशयन् विश्वपतिराह प्रमेयताम्  ।  
निखिलस्यापि वेदस्य गतिसामान्यमञ्जसा  ॥ मनुव्_३,३।२७ ॥  
को नाम गतिसामान्यमनन्तागमसम्पदः  ।  
ज्ञानसूर्यमृते ब्रूयात् तमेकं बादरायणम्  ॥ मनुव्_३,३।२८ ॥  
अन्यो ऽप्यल्पमतिः शाखाचतुष्पञ्चगतं वसु  ।  
जानन्नानुमितत्वेन ब्रूयात् तस्य प्रसादतः  ॥ मनुव्_३,३।२९ ॥  
इति मुख्यतयाशेषगतिसामान्यवित् प्रभुः  ।  
प्रतिजज्ञे दृढं यस्माद् देवानामपि पूर्यते  ॥ मनुव्_३,३।३० ॥  
अतो निखिलवेदानां सिद्ध एवं समन्वयः  ।  
इति सुज्ञापितार्थो ऽपि पृथक् चाह समन्वयम्  ॥ मनुव्_३,३।३१ ॥  
तत्र प्रथमतो ऽन्यत्र प्रसिद्धानां समन्वयः  ।  
शब्दानां वाच्य एवात्र महामल्लेशभङ्गवत्  ॥ मनुव्_३,३।३२ ॥  
इतो ऽत्यभ्यधिकत्वे ऽपि तुर्यपादोदितस्य तु  ।  
महासमन्वये तस्मिन् नाधिकारो ऽखिलस्य हि  ॥ मनुव्_३,३।३३ ॥  
ब्रह्मैवाधिकृतस्तत्र मुख्यतो ऽन्ये यथाक्रमम्  ।  
दुर्गमत्वाच्च नैवात्र प्राथम्येनोदितो ऽञ्जसा  ॥ मनुव्_३,३।३४ ॥  
अतो ऽन्यत्र प्रसिद्धानां शब्दानां निर्णयाय तु  ।  
प्रवृत्तः प्रथमं देवस्तत्रानन्दादयो गुणाः  ।  
ईशस्यैवेति निर्णीताः श्रुतियुक्तिसमाश्रयात्  ॥ मनुव्_३,३।३५ ॥  
देवतान्तरगाः सर्वे शब्दवृत्तिनिमित्ततः  ।  
विष्णुमेव वदन्त्यद्धा तत्सङ्गादुपचारतः  ॥ मनुव्_३,३।३६ ॥  
अन्यदेवान् वदन्तीह विशेषगुणवक्तृतः  ।  
विष्णुमेव परं ब्रूयुरेवमन्ये ऽप्यशेषतः  ॥ मनुव्_३,३।३७ ॥  
इत्यन्यत्रप्रसिद्धोरुशब्दराशेरशेषतः  ।  
ज्ञाते समन्वये विष्णौ लिङ्गैर्ह्येष समन्वयः  ॥ मनुव्_३,३।३८ ॥  
तेषामन्यगतत्वे तु न स्यात् सम्यक् समन्वयः  ।  
इत्येवाशेषलिङ्गानां ब्रह्मण्येव समन्वयम्  ॥ मनुव्_३,३।३९ ॥  
आहोभयगतत्वं च स्यादतो लिङ्गशब्दयोः  ।  
इति संशयनुत्त्यर्थमुभयत्र प्रतीतितः  ॥ मनुव्_३,३।४० ॥  
शब्दानां वर्तमानानां सलिङ्गानां विशेषतः  ।  
समन्वयो हरावेव यन्नैवान्यत्र मुख्यतः  ॥ मनुव्_३,३।४१ ॥  
शब्दा लिङ्गानि च यतो नैवान्यत्र स्वतन्त्रता  ।  
अस्वतन्त्रेषु शब्दस्य वृत्तिहेतुर्न मुख्यतः  ॥ मनुव्_३,३।४२ ॥  
यतो ऽतो यदधीनास्ते शब्दार्थत्वमुपागताः  ।  
अत्यल्पेनैव शब्दस्य वृत्तिहेतुगुणेन तु  ॥ मनुव्_३,३।४३ ॥  
अयो यथा दाहकत्वं स एवेशः स्वतन्त्रतः  ।  
मुख्यशब्दार्थ इति हि स्वीकर्तव्यो मनीषिभिः  ॥ मनुव्_३,३।४४ ॥  
इत्याहैवञ्च शब्दानां नारायणसमन्वये  ।  
सिद्धे ऽप्यशेषशब्दानां न कथञ्चन युज्यते  ॥ मनुव्_३,३।४५ ॥  
विरोधाववरत्वादेरपि प्राप्तिर्यतो भवेत्  ।  
इति चेदवरत्वादि द्विविधं ह्युपलभ्यते  ॥ मनुव्_३,३।४६ ॥  
परस्यावरताहेतुर्यः स्वयं पर एव सन्  ।  
सो ऽपि ह्यवरशब्दार्थो यथा राजा जयी भवेत्  ॥ मनुव्_३,३।४७ ॥  
अन्यो ऽवरत्वानुभवी तयोः पूर्वो ऽस्ति केशवे  ।  
द्वितीयो जीव एवास्ति स्वातन्त्रान्नच दूषणम्  ॥ मनुव्_३,३।४८ ॥  
हरेरेवमशेषेण सर्वशब्दसमन्वये  ।  
उक्ते विरोधहीनस्य स्यात् समन्वयता यतः  ।  
अतो ऽशेषविरोधानां कृतेशेन निराकृतिः  ॥ मनुव्_३,३।४९ ॥  
समन्वयाविरोधाभ्यां सञ्जाते वस्तुनिर्णये  ।  
किं मया कार्यमित्येव स्याद् बुद्धिरधिकारिणः  ॥ मनुव्_३,३।५० ॥  
तत्र भक्तिविधानार्थमभक्तानर्थसन्ततौ  ।  
उक्तायां भक्तिदार्ढ्याय प्रोक्ते ऽशेषगुणोच्चये  ।  
वक्तव्योपासना नित्यं कर्तव्येत्यादरेण हि  ॥ मनुव्_३,३।५१ ॥  
सोपासना च द्विविधा शास्त्राभ्यासस्वरूपिणी  ।  
ध्यानरूपा परा चैव तदङ्गं धारणादिकम्  ॥ मनुव्_३,३।५२ ॥  
तथोभयात्मकं चैव पादे ऽस्मिन् बादरायणः  ।  
आहोपासनमद्धव विस्तराच्छ्रुतिपूर्वकम्  ॥ मनुव्_३,३।५३ ॥  
पृथग्दृष्टिरशक्यत्वमनिर्णीतिः समुच्चयः  ।  
विशेषदर्शनं कार्यलोपो नानोक्तिराशुता  ॥ मनुव्_३,३।५४ ॥  
विभ्रमो ऽपाकृतिर्लिङ्गमनवस्थाविशेषिता  ।  
अप्रयोजनता चातिप्रसङ्गो ऽदूरसंश्रयः  ॥ मनुव्_३,३।५५ ॥  
विशिष्टकारणं चेष्या दृष्टवैरूप्यमुन्नतिः  ।  
अनुक्तिरप्रयत्नत्वं दृढबन्धपराभवौ  ॥ मनुव्_३,३।५६ ॥  
पुंसाम्यं प्राप्तसन्त्यागः कारणानिर्णयो भ्रमः  ।  
विशेषदर्शिताऽलापो गुणसाम्यं पृथग्दृशिः  ॥ मनुव्_३,३।५७ ॥  
अगम्यवर्त्म सन्धानमिष्टं फलमकल्पना  ।  
शुद्धवैरूप्यमङ्गत्वमविशेषदृशिः क्रिया  ॥ मनुव्_३,३।५८ ॥  
युक्तयः पूर्वपक्षस्थाः सुज्ञेयत्वं विधिक्रिया  ।  
माहात्म्यमल्पशक्तित्वं यथायोग्यफलं भवः  ॥ मनुव्_३,३।५९ ॥  
फलसाम्यं विशेषश्च गुणाधिक्यं प्रधानता  ।  
यथाशक्तिक्रिया सन्धिः प्रमाणबलमानतिः  ॥ मनुव्_३,३।६० ॥  
कारणं कार्यवैशेष्यं स्वभावो वस्तुदूषणम्  ।  
प्रतिक्रियाविरोधश्च प्रतिसन्धिरनूनता  ॥ मनुव्_३,३।६१ ॥  
संस्कारपाटवं स्वेच्छानियतिर्वस्तुवैभवम्  ।  
विशेषोक्तिरमानत्वं प्राधान्यं प्रीतिरागमः  ॥ मनुव्_३,३।६२ ॥  
सुस्थिरत्वं कृतप्राप्तिरनादिगुणविस्तरः  ।  
साधनोत्तमता नानादृष्टिः शिष्टिरनूनता  ॥ मनुव्_३,३।६३ ॥  
अविघ्नत्वविरोधौ च गुणवैशेष्यमागमः  ।  
सिद्धान्तनिर्णये ह्येता युक्तयो ऽव्याहताः सदा  ॥ मनुव्_३,३।६४ ॥  
यथाशक्तयखिलान् वेदान् विज्ञायोपासनं भवेत्  ।  
तत्राखिलस्य विज्ञप्तिः सम्यग् ब्रह्मण एव हि  ॥ मनुव्_३,३।६५ ॥  
तदन्येषां यथायोग्यमखिलज्ञप्तिरिष्यते  ।  
तावतोपासने योग्यो भवेदेवाखिलः पुमान्  ॥ मनुव्_३,३।६६ ॥  
महत्त्वस्य परं पारं विदित्वैव जनार्दनः  ।  
स्तोष्यतामेति तुष्टत्वमिति नास्त्येव नारद  ॥ मनुव्_३,३।६७ ॥  
किन्तु निश्चलया भक्तया ह्यात्मज्ञानानुरूपतः  ।  
यः स्तोष्यति सदा भक्तस्तुष्यस्तस्य सदा हरिः  ॥ मनुव्_३,३।६८ ॥  
इत्यादिवाक्यसन्दर्भाद् यथायोग्याखिलज्ञता  ।  
आत्मज्ञानानुरूपत्वं यथाशक्ति विचारणात्  ॥ मनुव्_३,३।६९ ॥  
वेदः कृत्स्नो ऽधिगन्तव्यः स्वाध्यायाध्ययनं भवेत्  ।  
इत्यादिवाक्यवैयर्थ्यमन्यथा न निवार्यते  ॥ मनुव्_३,३।७० ॥  
अद्यापि तेन देवाद्याः शृण्वते मन्वते सदा  ।  
ध्यायन्ति च यथायोगं तथाप्या वस्तुनिर्णयात्  ।  
श्रवणं मननं चैव कर्तव्यं सर्वथैव हि  ॥ मनुव्_३,३।७१ ॥  
मतिश्रुतिध्यानकालविशेषं गुरुरुत्तमः  ।  
वेत्ति तस्योक्तिमार्गेण कुर्वतः स्याद्धि दर्शनम्  ॥ मनुव्_३,३।७२ ॥  
श्रवणं दृष्टतत्त्वस्य मननं ध्यानमेव च  ।  
विशेषानन्दसम्प्राप्त्या अन्यस्यैतानि दृष्टये  ॥ मनुव्_३,३।७३ ॥  
यदि तादृग् गुरुर्नास्ति निर्णीतश्रवणादिकम्  ।  
तत्सिद्धान्तानुसारेण निर्णयज्ञात् समाचरेत्  ॥ मनुव्_३,३।७४ ॥  
श्रवणादि विना नैव क्षणं तिष्ठेदपि क्वचित्  ।  
अत्यशक्ये तु निद्रादौ पुनरेव समारभेत्  ॥ मनुव्_३,३।७५ ॥  
अभावे निर्णयज्ञस्य सच्छास्त्राण्येव सर्वदा  ।  
शृणुयाद् यदि सज्ज्ञानप्राचुर्यमुपलभ्यते  ॥ मनुव्_३,३।७६ ॥  
महद्भयो विष्णुभक्तेभ्यो यथाशक्ति च संशयान्  ।  
छिन्द्यात् स्वतो ऽधिकाभावे स्वयमेव समभ्यसेत्  ॥ मनुव्_३,३।७७ ॥  
अशेषगुणपूर्णत्वं सर्वदोषसमुज्खितिः  ।  
विष्णोरन्यच्च तत्तन्त्रमिति सम्यग् विनिर्णयः  ॥ मनुव्_३,३।७८ ॥  
स्वतन्त्रत्वं सदा तस्य तस्य भेदश्च सर्वतः  ।  
अदोषत्वस्य सिद्धयर्थं यदभेदे तदन्वयः  ॥ मनुव्_३,३।७९ ॥  
तत्तन्त्रत्वं च मुक्तानामपि तद्गुणपूर्तये  ।  
मुक्तानामपि भेदश्च न हि भिन्नमभिन्नताम्  ।  
गच्छद् दृष्टं क्वचित् तस्याप्यभावो ऽनुभवोपगः  ॥ मनुव्_३,३।८० ॥  
पूर्वाभेदे दोषवत्त्वमीशस्येत्यतिभिन्नता  ।  
नारायणेन मुक्तानामपि सम्यगिति स्थितिः  ॥ मनुव्_३,३।८१ ॥  
भेदाभेदे ऽप्यभेदेन दोषाणामपि सम्भवः  ।  
निर्दोषत्वं रमायाश्च तदनन्तरता तथा  ॥ मनुव्_३,३।८२ ॥  
ब्रह्मा सरस्वती वीन्द्रशेषरुद्राश्च तत्स्रियः  ।  
शक्रकामौ तदन्ये च क्रमान्मुक्तावपीति च  ॥ मनुव्_३,३।८३ ॥  
सत्सिद्धान्त इति ज्ञेयो निर्णीतो हरिणा स्वयम्  ।  
एतद्विरोधि यत् सर्वं तमसे ऽन्धाय केवलम्  ॥ मनुव्_३,३।८४ ॥  
अन्धं तमो विशन्तीति प्राह श्रुतिरतिस्फुटम्  ।  
इत्येव श्रुतयो ऽशेषाः पञ्चरात्रमथाखिलम्  ॥ मनुव्_३,३।८५ ॥  
मूलरामायणं चैव भारतं स्मृतयो ऽखिलाः  ।  
वैष्णवानि पुराणानि साङ्खययोगौ परावपि  ॥ मनुव्_३,३।८६ ॥  
ब्रह्मतर्कश्च मीमांसेत्यनन्तः शब्दसागरः  ।  
अनन्तर युक्तयश्चैव प्रत्यक्षागममूलकाः  ॥ मनुव्_३,३।८७ ॥  
प्रत्यक्षमैश्वरं चैव रमादीनामशेषतः  ।  
मुक्तानामप्यमुक्तानामेतमेवार्थमुत्तमम्  ॥ मनुव्_३,३।८८ ॥  
अन्यावकाशरहितं प्रकाशयति सादरम्  ।  
एतदेव च सच्छास्त्रं दुःशास्त्रं तु ततः परम्  ॥ मनुव्_३,३।८९ ॥  
सच्छास्त्रमभ्यसेन्नित्यं दुःशास्त्रं च परित्यजेत्  ।  
असंशयेन तत्त्वस्य निर्णये ब्रह्मदर्शनम्  ॥ मनुव्_३,३।९० ॥  
सम्यग्विषमविज्ञानतारतम्यानुसारतः  ।  
फलं भवेत् तारतम्यात् सुखदुःखात्मकं नृणाम्  ॥ मनुव्_३,३।९१ ॥  
सम्यक् चाधिकविज्ञानात् सुखाधिक्यं भवेन्नृणाम्  ।  
अतो यथात्मशक्तयैव श्रवणं मननं तथा  ॥ मनुव्_३,३।९२ ॥  
विषयेषु च संसर्गाच्छाश्वतस्य च संशयात्  ।  
मनसा चान्यदाकाङ्क्षात् परं न प्रतिपाद्यते  ॥ मनुव्_३,३।९३ ॥  
इति भारतवाक्यं हि तेनैतद्दोषवर्जितः  ।  
सदोपासनया युक्तो वासुदेवं प्रपश्यति  ॥ मनुव्_३,३।९४ ॥  
दोषा अनादिसम्बद्धास्ते मुक्तिपरिपन्थिनः  ।  
सन्त्येव प्रायशः पुंसु तेन मोक्षो न जायते  ॥ मनुव्_३,३।९५ ॥  
सर्वे त एते जीवेषु दृश्यन्ते तारतम्यतः  ।  
ऋजूनामेक एवास्ति परमोत्साहवर्जनम्  ।  
स गुणाल्पत्वमात्रत्वान्नर्जत्वेन विरुद्धयते  ॥ मनुव्_३,३।९६ ॥  
अतो विष्णौ परा भक्तिस्तद्भक्तेषु रमादिषु  ।  
तारतम्येन कर्तव्या पुरुषार्थमभीप्सिता  ॥ मनुव्_३,३।९७ ॥  
स्वादरः सर्वजन्तूनां संसिद्धो हि स्वभावतः  ।  
ततो ऽधिकः स्वोत्तमेषु तदाधिक्यानुसारतः  ॥ मनुव्_३,३।९८ ॥  
कर्तव्यो वासुदेवान्तं सर्वथा शुभमिच्छता  ।  
न कदाचित् त्यजेत् तं च क्रमेणैनं विवर्धयेत्  ॥ मनुव्_३,३।९९ ॥  
समेषु स्वात्मवत् स्नेहः सत्स्वन्यत्र ततो दया  ।  
कार्यैवमापरोक्ष्येण दृश्यते क्षिप्रमीश्वरः  ॥ मनुव्_३,३।१०० ॥  
तत् तमो ऽन्धं व्रजेद् विष्णुसमत्वं यो ऽनुपश्यति  ।  
रमाब्रह्मशिवादीनामपि मुक्तौ कथञ्चन  ॥ मनुव्_३,३।१०१ ॥  
किमुताधिक्यदृष्टेस्तद् गुणाभावमतेरपि  ।  
दोषवेत्तुरभेदस्य द्रष्टुर्द्रष्टुस्तथोभयोः  ॥ मनुव्_३,३।१०२ ॥  
इत्याह सच्छ्रुतिस्तेन सम्प्रोक्तगुणसंयुतम्  ।  
उपासीत हरिं दृष्ट्वा मुक्तिस्तेनैव जायते  ॥ मनुव्_३,३।१०३ ॥  
द्वेषाद् यन्मुक्तिकथनं श्रुतिवाक्यविरोधि यत्  ।  
रिपवो ये तु रामस्य विमुखत्वान्निरामिणः  ।  
अभिद्रोहपदे नित्यमन्धे तमसि ते स्थिताः  ॥ मनुव्_३,३।१०४ ॥  
हरिद्विषस्तमो यान्ति ये चैव तदभेदिनः  ।  
तन्निर्गुणत्ववेत्तारस्तस्य दोषविदो ऽपि च  ॥ मनुव्_३,३।१०५ ॥  
इत्यादिश्रुतिसन्दर्भाद् द्वेषिणस्तम ईयते  ।  
हिरण्यकशिपुश्चापि भगवन्निन्दया तमः  ।  
विधिक्षुरत्यगात् सूनो प्रह्लादस्यानुभावतः  ॥ मनुव्_३,३।१०६ ॥  
यदनिन्दत् पिता मह्यं त्वद्भक्ते मयि चाघवान्  ।  
तस्मात् पिता मे पूयेत दुरन्ताद् दुस्तरादघात्  ॥ मनुव्_३,३।१०७ ॥  
निन्दां भगवतः शृण्वंस्तत्परस्य जनस्य वा  ।  
ततो नापैति यः सो ऽपि यात्यघः सुकृताच्च्युतः  ॥ मनुव्_३,३।१०८ ॥  
अवजानन्ति मां मूढा मानुषीं तनुमाश्रितम्  ।  
परं भावमजानन्तो मम भूतमहेश्वरम्  ॥ मनुव्_३,३।१०९ ॥  
मोघाशा मोघकर्माणो मोघज्ञाना विचेतसः  ।  
राक्षसीमासुरीं चैव प्रकृतिं मोहनीं श्रिताः  ॥ मनुव्_३,३।११० ॥  
मामात्मपरदेहेषु प्रद्विषन्तो ऽभ्यसूयकाः  ।  
तानहं द्विषतः क्रूरान् संसारेषु नराधमान्  ।  
क्षिपाम्यजस्रमशुभानासुरीष्वेव योनिषु  ॥ मनुव्_३,३।१११ ॥  
आसुरीं योनिमापन्ना मूढा जन्मनि जन्मनि  ।  
मामप्राप्यैव कौन्तेय ततो यान्त्यधमां गतिम्  ॥ मनुव्_३,३।११२ ॥  
यो द्विष्टाद् विबुधश्रेष्ठं देवं नारायणं प्रभुम्  ।  
कथं स न भवेद् द्वेष्य आलोकान्तस्य कस्यचित्  ॥ मनुव्_३,३।११३ ॥  
यो द्विष्टाद् विबुधश्रेष्ठं देवं नारायणं प्रभुम्  ।  
मज्जन्ति पितरस्तस्य नरके शाश्वतीः समाः  ।  
इत्यादिवाक्यसन्दोहाद् द्वेषिणस्तम एव तु  ॥ मनुव्_३,३।११४ ॥  
नैव मोक्ष इति प्राहुर्लोकायतमते स्थिताः  ।  
भोगः शरीरपर्यन्तं भस्मीभावस्ततो भवेत्  ॥ मनुव्_३,३।११५ ॥  
इति तत् केन मानेन दृष्टं प्रत्यक्षवादिना  ।  
न हि प्रत्यक्षमानेन मोक्षाभावो ऽवसीयते  ॥ मनुव्_३,३।११६ ॥  
घटते मुक्तिदृष्टिस्तु पुरुषेण महीयसा  ।  
नेति वक्तुर्महत्त्वं तु कथञ्चन न विद्यते  ॥ मनुव्_३,३।११७ ॥  
साधयन् सर्वसामान्यं कथमेव विशेषवान्  ।  
दृश्यन्ते पुरुषा लोके परावरविदो ऽपिच  ॥ मनुव्_३,३।११८ ॥  
अपरोक्षदृशो योगनिष्ठाश्चामलचक्षुषः  ।  
प्रत्यक्षं देवतां दृष्ट्वा तत्प्रसादाप्तभूतयः  ॥ मनुव्_३,३।११९ ॥  
ज्ञानविज्ञानपारज्ञा निषिद्धयन्ते कथं नृभिः  ।  
दृश्यते चातिमाहात्म्यं तेषामतिमहौजसाम्  ॥ मनुव्_३,३।१२० ॥  
यदि ते ऽपि निषिद्धयन्ते किं नोक्तिस्ते निषिद्धयते  ।  
यदुक्तवाक्यप्रामाण्यं प्रत्यक्षेणोपलभ्यते  ॥ मनुव्_३,३।१२१ ॥  
वरादयो ऽपि तद्दत्ताः सदा सत्या भवन्ति हि  ।  
अप्रामाण्यं तदुक्तेश्च वृथावाचावसीयते  ॥ मनुव्_३,३।१२२ ॥  
न हि प्रयोजनं किञ्चित् परलोकनिवारणात्  ।  
वृथावाचं वृथा हन्याद् यदि तस्य किमुत्तरम्  ।  
स्वजीवनविरोधाय वदन् किं नाम बुद्धिमान्  ॥ मनुव्_३,३।१२३ ॥  
प्रामाण्ये संशयः किं स्यात् तयोः पुरुषयोरपि  ।  
स्वजीवनविरुद्धोक्तिरज्ञो दृष्टस्य चापि सः  ॥ मनुव्_३,३।१२४ ॥  
यश्चातीन्द्रियदेवोक्तिश्रोता दृष्टपरावरः  ।  
अतीतानागतं सर्वं लोकानुभवमापयन्  ।  
अतः प्रत्यक्षगम्यत्वाद् वेदमात्वस्य च स्फुटम्  ॥ मनुव्_३,३।१२५ ॥  
यद्यागमस्य नो मात्वमक्षजस्य तथा भवेत्  ।  
यद्यक्षजस्य मात्वं स्यादागमस्य कथं न तत्  ।  
लोकवाक्याद् विशेषश्चाव्यभिचारेण सिद्धयति  ॥ मनुव्_३,३।१२६ ॥  
अस्ति मोक्षो ऽपि धर्मेण यथार्थज्ञानतो ऽपि च  ।  
प्रामाण्यमनुमायाश्च जिनस्याप्तत्वसाधने  ॥ मनुव्_३,३।१२७ ॥  
तद्वाक्याद् धर्मसज्ज्ञानविज्ञप्तिर्भवतीति च  ।  
धर्मो ऽहिंसापरो नान्यो ज्ञानं पुद्गलदर्शनम्  ॥ मनुव्_३,३।१२८ ॥  
इति जैनाः कथं तत् स्यात् प्रमाणमनुमानतः  ।  
विषयान् प्रति स्थितं ह्यक्षं प्रत्यक्षमिति गीयते  ।  
प्रत्यक्षशब्दानुसारादनुमेति प्रकीतिर्ता  ॥ मनुव्_३,३।१२९ ॥  
आ समन्ताद् गमयति धर्माधर्मौ परं पदम्  ।  
यच्चाप्यतीन्द्रियं त्वन्यत् तेनासावागमः स्मृतः  ॥ मनुव्_३,३।१३० ॥  
एतेन कारेणेनैव तत्तन्मानत्वमिष्यते  ।  
स्वरूपं हि तदेतेषामन्यथासिद्धिमानतः  ॥ मनुव्_३,३।१३१ ॥  
अतो ऽनुमा कथं धर्मं पुद्गलं चापि दर्शयेत्  ।  
स्वरूपं पुद्गलस्योक्ता दोषा आनन्दमेव च  ।  
न मन्यते पुद्गलं स दुःखाभावः सुखं त्विति  ॥ मनुव्_३,३।१३२ ॥  
मात्राभोगातिरेकेण सुखाधिक्यस्य दर्शनात्  ।  
सुखस्याभावता केन न च स्यात् किं विपर्ययः  ॥ मनुव्_३,३।१३३ ॥  
यदि भावो ऽपि कश्चित् स्यात् तस्यैवाभावता कुतः  ।  
यदि सर्वे ऽप्यभावाः स्युरन्योन्यमिति भावता  ॥ मनुव्_३,३।१३४ ॥  
अभावाभावता यत् स्यात् किं नश्छिन्नं तदा भवेत्  ।  
भावत्वं विधिरूपत्वं निषेधत्वमभावता  ॥ मनुव्_३,३।१३५ ॥  
निषेधस्य निषेधो ऽपि भाव एव बलाद् भवेत्  ।  
प्रथमप्रतिपत्तिस्तु भावभावनियामिका  ॥ मनुव्_३,३।१३६ ॥  
न च पुद्गलविज्ञानं मोक्षदं भवति क्वचित्  ।  
अस्वातन्त्र्यात् पुद्गलस्य ज्ञातो ऽपि सुखदो न हि  ॥ मनुव्_३,३।१३७ ॥  
न हि दुःखिपरिज्ञानाद् दुःखित्वं विनिवर्तते  ।  
यदि पुद्गलविज्ञानाददुःखी स्यात् कथञ्चन  ।  
देहवानपि नादुःखी किं ज्ञानादुत्तरं सदा  ॥ मनुव्_३,३।१३८ ॥  
ईशकॢप्त्यनुसारेण स्यात् कालादीशवादिनः  ।  
कर्महेतुत्वमपि तु निश्चैतन्यान्नहि क्वचित्  ॥ मनुव्_३,३।१३९ ॥  
अशेषदुःखविलये नेदानीं कारणं यथा  ।  
तथोत्तरं च नैव स्याद् दृष्टिपूर्वानुमा यतः  ॥ मनुव्_३,३।१४० ॥  
शक्तस्यान्यस्य विज्ञानं तत्प्रीतिजनकं यदि  ।  
तयैव बन्धहानिः स्यादिति किं नाम दूषणम्  ॥ मनुव्_३,३।१४१ ॥  
स्वज्ञानाद् बन्धहानिस्तु दृश्यते कस्य कुत्रचित्  ।  
अहिंसायाश्च धर्मत्वं केन मानेन गम्यते  ।  
हिंसाया एव धर्मत्वमित्युक्ते स्यात् किमुत्तरम्  ॥ मनुव्_३,३।१४२ ॥  
धर्मस्य सुखहेतुत्वमपि केनावगम्यते  ।  
हत्यया मोक्षहेतुत्वं कुतो मानान्निवार्यते  ॥ मनुव्_३,३।१४३ ॥  
न च शून्यपरिज्ञानाच्छून्यभावनयापि च  ।  
मोक्षः कथञ्चन भवेद् यदीदानीं कथं न सः  ॥ मनुव्_३,३।१४४ ॥  
परप्रसादनेच्छोस्तु विऌअम्बो नाम युज्यते  ।  
पुमिच्छाधीनता नो चेद् विऌअम्बः किङ्कृतो भवेत्  ॥ मनुव्_३,३।१४५ ॥  
अन्यत्रापि विऌअम्बास्तु स्युरीशेच्छानिमित्ततः  ।  
अन्यथा कारणं चेत् स्यात् किं कार्यं नोपजायते  ।  
कारणे सति कार्यस्य भावः सुनियतो ऽस्य हि  ॥ मनुव्_३,३।१४६ ॥  
विज्ञानवादिनश्चैव विज्ञानाद्वैतवेदनात्  ।  
विज्ञानभावनाच्चैव मोक्षो न घटते क्वचित्  ॥ मनुव्_३,३।१४७ ॥  
अन्तर्ज्ञानस्य बाह्ये च क्षणिकत्वस्य वेदनात्  ।  
भावनाच्चोक्तमार्गेण मानाभावान्न मुच्यते  ॥ मनुव्_३,३।१४८ ॥  
प्रकृतेः पुरुषस्यापि विवेको मुक्तिसाधनम्  ।  
इति शङ्कया न चैतस्मिन् मानमीशाप्रसादतः  ॥ मनुव्_३,३।१४९ ॥  
श्रुतयः स्मृतयश्चैव यदीशस्य प्रसादतः  ।  
वदन्ति नियमान्मुक्तिं तमृते ऽतः कुतो भवेत्  ॥ मनुव्_३,३।१५० ॥  
कणादयोगाक्षपादा अपीशस्य प्रसादतः  ।  
मुक्तिं ब्रुवाणा अप्याहुर्भोगादेव च कर्मणाम्  ।  
क्षयं प्राहुः कुतश्चैतत् प्रसन्ने जगदीश्वरे  ॥ मनुव्_३,३।१५१ ॥  
भिद्यते हृदयग्रन्थिश्छिद्यन्ते सर्वसंशयाः  ।  
क्षीयन्ते चास्य कर्माणि तस्मिन् दृष्टे परावरे  ॥ मनुव्_३,३।१५२ ॥  
भिद्यते हृदयग्रन्थिश्छिद्यन्ते सर्वसंशयाः  ।  
क्षीयन्ते चास्य कर्माणि दृष्ट एवात्मनीश्वरे  ।  
इति श्रुतिपुराणादिवचनेभ्यो ऽन्यथागतेः  ॥ मनुव्_३,३।१५३ ॥  
न च पाशुपताद्युक्तशिवादीनामनुग्रहात्  ।  
नान्यः पन्था इति ह्युक्तं पुरुषज्ञानतः श्रुतौ  ॥ मनुव्_३,३।१५४ ॥  
सर्वे निमेषा जज्ञिरे विद्युतः पुरुषादतः  ।  
एवं पुरुषशब्दश्च प्रयुक्तो ऽब्धिशये हरौ  ॥ मनुव्_३,३।१५५ ॥  
न तस्येशे कश्चन तस्य नाम महद् यशः  ।  
इति चाधिपतिस्तस्य प्रतिषिद्धः स्वयं श्रुतौ  ॥ मनुव्_३,३।१५६ ॥  
विश्वतः परमां नित्यं विश्वं नारायणं हरिम्  ।  
इति सर्वाधिकत्वोक्तया समो ऽपि विनिवारितः  ।  
समाधिकस्य राहित्यान्नोपचारपुमानसौ  ॥ मनुव्_३,३।१५७ ॥  
पुरुष एवेदं सर्वं यद् भूतं यच्च भव्यम्  ।  
उतामृतत्वस्येशानो यदन्नेनातिरोहति  ॥ मनुव्_३,३।१५८ ॥  
मुक्तामुक्तपरेशत्वमिति तस्याह सा श्रुतिः  ।  
अमृतेशानवचनात् सर्वस्येशानतोदिता  ॥ मनुव्_३,३।१५९ ॥  
यदि सर्वत्वमुदितमुतेश इति तद् वृथा  ।  
उतशब्दो वदेदेष हीशत्वस्य समुच्चयम्  ॥ मनुव्_३,३।१६० ॥  
पुरुषेणेदं व्याप्तमिति ब्राह्मणं चाह तं प्रति  ।  
एतावानस्य महिमेति महिम्नो वचो हि तत्  ॥ मनुव्_३,३।१६१ ॥  
सो ऽमृतस्याभयस्येशो मर्त्यमन्नं यदत्यगात्  ।  
इत्यमुक्ताधिपत्यं तु पूर्वार्धोक्तमनूद्य च  ॥ मनुव्_३,३।१६२ ॥  
उतामृतस्येश इति विधत्ते मुक्तिगेशताम्  ।  
अतो विष्णुपरिज्ञानादेव मुक्तिर्नचान्यतः  ।  
तद् यथेति श्रुतेश्चैव ततः कर्मक्षयो भवेत्  ॥ मनुव्_३,३।१६३ ॥  
यथैधांसि समिद्धो ऽग्निर्भस्मसात् कुरुते ऽर्जुन  ।  
ज्ञानाग्निः सर्वकर्माणि भस्मसात् कुरुते तथा  ॥ मनुव्_३,३।१६४ ॥  
सर्वधर्मान् परित्यज्य मामेकं शरणं व्रज  ।  
अहं त्वा सर्वपापेभ्यो मोक्षयिष्यामि मा शुचः  ।  
इत्यादिभगवद्वाक्यैरुक्तार्थश्चावसीयते  ॥ मनुव्_३,३।१६५ ॥  
नित्यनैमित्तिकं कर्म कुर्वन्नन्यत् परित्यजन्  ।  
मुच्यते संसृतेश्चैतदप्येतेन निराकृतम्  ।  
विद्यैवेतीममेवार्थं स्वयमेवाह वेदराट्  ॥ मनुव्_३,३।१६६ ॥  
विना कर्म न मोक्षः स्याज्ज्ञानेनेत्यपि सा श्रुतिः  ।  
नान्यः पन्था इति ह्येव निवारयति सादरम्  ॥ मनुव्_३,३।१६७ ॥  
अन्यथोपासनमपि तमेवमितिवादिनी  ।  
निवारयत्यादरेण न प्रतीक इति प्रभुः  ॥ मनुव्_३,३।१६८ ॥  
अन्धं तमः प्रविशन्ति ये ऽविद्यामुपासते  ।  
इति श्रुतिविरोधाच्च नान्यथोपासनं भवेत्  ॥ मनुव्_३,३।१६९ ॥  
न चाप्येकत्वविज्ञानादुक्तन्यायेन मुच्यते  ।  
इति सर्वं प्रविज्ञाय सर्वैस्तर्कसदागमैः  ।  
उपासीत हरिं नित्यं गुणैरेव स्वयोगतः  ॥ मनुव्_३,३।१७० ॥  
ब्रह्मा सर्वैगुणैश्चैव क्रियासामान्यतश्च गीः  ।  
गुणसामान्यतो रुद्रो द्रव्यसामान्यतः परे  ॥ मनुव्_३,३।१७१ ॥  
अधिकारविशेषेण भक्तिज्ञानसुखादिभिः  ।  
विशेषो देवतादीनां मोक्षे चैव विशेषतः  ॥ मनुव्_३,३।१७२ ॥  
न तावता विरोधो ऽस्ति निर्दोषत्वात् समस्तशः  ।  
आभासत्वात् परेषां तदवराणां च सर्वशः  ॥ मनुव्_३,३।१७३ ॥  
यतो ऽवराणां सर्वे ऽपि गुणाः सर्वाः क्रिया अपि  ।  
नियमेनैव पूर्वेषां सुप्रसादनिबन्धनाः  ।  
अतः सच्छिष्यवत् तेषां नैवेर्ष्यादिः कथञ्चन  ॥ मनुव्_३,३।१७४ ॥  
न च संसारिदेवानां कालेयत्तापरे इमे  ।  
सूत्रे ह्यारब्धमात्रस्य भोगेनैव क्षयो ध्रुवः  ॥ मनुव्_३,३।१७५ ॥  
अनारब्धकार्ये भोगेन त्वितरे इति चोदितः  ।  
पौनरुक्तयेन तेनैते उक्तार्थे इति निश्चयः  ॥ मनुव्_३,३।१७६ ॥  
उषाः स्वाहा च पर्जन्यो मित्रो ऽग्निर्वरुणो विधुः  ।  
प्रवहो ऽनिरुद्ध इन्द्रोमे रुद्रो वाणी च मारुतः  ।  
उत्तरोत्तरतस्त्वेते गुणैः सर्वैश्च मुक्तिगाः  ॥ मनुव्_३,३।१७७ ॥  
सूर्यधर्मौ यथा सोमो मनुर्दक्षो बृहस्पतिः  ।  
शची रतिश्चानिरुद्धसमास्तारा च मित्रवत्  ॥ मनुव्_३,३।१७८ ॥  
सोमवच्छतरूपा तु प्रसूतिर्वह्निवद् विराट्  ।  
पर्जन्यवद् वारुणी च तथा सञ्ज्ञा च रोहिणी  ॥ मनुव्_३,३।१७९ ॥  
धर्मी च मित्रवत्त्वेन प्रावही परिकीर्तिता  ।  
मित्रपजर्न्यमध्यस्थावश्विनौ विघ्नवित्तपौ  ॥ मनुव्_३,३।१८० ॥  
भृगुरग्निसमो मित्रतन्मध्ये ब्रह्मपुत्रकाः  ।  
वरुणाग्न्यन्तरा तत्र नारदः प्राय इन्द्रवत्  ॥ मनुव्_३,३।१८१ ॥  
कामः सुपर्णी चोमावद् वीन्द्रो रुद्रवदीरितः  ।  
निऋतिर्मित्रसदृशो विश्वामित्रः कसूनुवत्  ॥ मनुव्_३,३।१८२ ॥  
वैवस्वतो मनुश्चाश्विपश्चादन्ये ततो ऽवराः  ।  
च्यवनोचथ्यवैन्याश्च शशबिन्दुश्च हैहयः  ।  
तद्वच्च विप्रराजन्यविशेषो ऽत्रापि कश्चन  ॥ मनुव्_३,३।१८३ ॥  
तद्वत् प्रियव्रतश्चापि तदन्याः शतदेवताः  ।  
पजर्न्यमित्रान्तराऌए तदन्ये तु ततो ऽवराः  ॥ मनुव्_३,३।१८४ ॥  
एतेभ्यो ऽभ्यधिका श्रीरस्तु सदा मुक्ता विशेषतः  ।  
तत्समो नास्ति परमो हरिरेव नचापरः  ॥ मनुव्_३,३।१८५ ॥  
संहितायां बृहत्यां तु स्वयं भगवतोदितम्  ।  
तदेतदखिलं प्राण आहङ्कारिक एव च  ।  
इन्द्रादनन्तरो दृष्टिरपि योग्यानुसारतः  ॥ मनुव्_३,३।१८६ ॥  
सम्यग् गुरुप्रसादश्च मुख्यतो दृष्टिकारणम्  ।  
श्रवणादि च कर्तव्यं नान्यथा दर्शनं क्वचित्  ॥ मनुव्_३,३।१८७ ॥  
गुणाधिकं गुरुं प्राप्य तद्धीनं नाप्नुयात् क्वचित्  ।  
विपर्ययस्तु कर्तव्यः सर्वथा मुक्तिमिच्छता  ॥ मनुव्_३,३।१८८ ॥  
समे विकल्प एव स्यात् पूर्वानुज्ञा च सर्वथा  ।  
तदुत्तमगुरुप्राप्त्यै पूर्वानुज्ञा न मृग्यते  ॥ मनुव्_३,३।१८९ ॥  
गुरुबर्रह्माखिलानां च विद्या चैव सरस्वती  ।  
देवता भगवान् विष्णुः सर्वेषामविशेषतः  ॥ मनुव्_३,३।१९० ॥  
तत्प्रसादेन मुक्तिः स्यान्नान्यथा तु कथञ्चन  ।  
स्वोत्तमास्तु क्रमेणैव सर्वेषां गुरवः श्रुताः  ।  
उपदेशो ब्रह्मणस्तु सर्वेषामेव मुक्तये  ॥ मनुव्_३,३।१९१ ॥  
साधनेभ्यो ऽधिका भक्तिर्नैवान्यत् तादृशं क्वचित्  ।  
भक्तिश्चैव हरावेव मुख्यान्यत्र यथाक्रमम्  ॥ मनुव्_३,३।१९२ ॥  
स्वाधिका त्वेव सर्वत्र स्वोत्तमेषु क्रमेण च  ।  
अनुवर्तते च सा भक्तिर्मुक्तावानन्दरूपिणी  ।  
तत्पूर्वकोपासनैवं कर्तव्या मुक्तये गुणैः  ॥ मनुव्_३,३।१९३ ॥  
॥ इति श्रीमदानन्दतीर्थभगवत्पादाचार्यविरचिते श्रीमद्ब्रह्मसूत्रानुव्याख्याने तृतीयाध्यायस्य तृतीयः पादः ॥  
  
  
  
  
एवमुत्पन्ननिर्दोषभगवद्दर्शनात् सदा  ।  
अपेक्षितफलप्राप्तिरारब्धस्यानतिक्रमात्  ॥ मनुव्_३,४।१ ॥  
देवर्षिमानुषादीनां तत्तज्जात्यनुसारतः  ।  
जैमिन्युक्तं मानुषाणां तद्विशेषाश्च केचन  ॥ मनुव्_३,४।२ ॥  
सामान्यं भगवत्प्रोक्तं देवादीनां विशेषतः  ।  
बलवद्विरोधिसद्भावे जैमिन्याद्युक्तिरिष्यते  ॥ मनुव्_३,४।३ ॥  
विकर्मलेपो नैवास्ति सम्यग्दृष्टिमतां क्वचित्  ।  
गुणहानिश्च नैवास्ति ब्रह्मणस्त्वविकर्मतः  ॥ मनुव्_३,४।४ ॥  
देवानामपि न प्रायः कॢप्तस्य तु कथञ्चन  ।  
प्राप्तह्रासो भवेत् क्वापि महता तु विकर्मणा  ।  
तथापि तत् कॢप्तमेव तस्मान्न नियमोज्खितिः  ॥ मनुव्_३,४।५ ॥  
चन्द्रसुग्रीवयोश्चैव स्वोच्चदारपरिग्रहात्  ।  
प्राप्तहानिरभून्नैव कॢप्तहानिः यथञ्चन  ॥ मनुव्_३,४।६ ॥  
ह्रासो ऽपि मानुषादीनामानन्दस्य विकर्मणा  ।  
भवेन्मुक्तौ विशेषेण स्वोच्चानामपराधतः  ॥ मनुव्_३,४।७ ॥  
ज्ञानोत्तरस्य पापस्य चतुर्थे ऽलेप उच्यते  ।  
अशुचित्वादिकं तस्य न भवेदिति तत्फलम्  ।  
अत्र ज्ञानफलस्यैव मुक्तेर्नियततोच्यते  ॥ मनुव्_३,४।८ ॥  
प्रारब्धकर्मजस्यैव विषभक्षान्मृतेरिव  ।  
प्राप्तस्याप्यनिवर्त्यस्य किञ्चिद् भुक्तस्य संविदा  ।  
उपमर्द इह प्रोक्तो देवादीनां यथाक्रमम्  ॥ मनुव्_३,४।९ ॥  
सर्वात्मना त्वभोगो हि प्रारब्धस्यैव कर्मणः  ।  
न ब्रह्मदर्शिनो ऽपि स्यात् फलह्रासस्तु विद्यते  ॥ मनुव्_३,४।१० ॥  
सर्वात्मना फलह्रासो यदि नारब्धकर्मणः  ।  
स्यात् काम्यविधिवैयर्थ्यमित्युक्तनियमो भवेत्  ।  
एवमद्यापि सम्प्रोक्तं तन्त्रभागवते स्फुटम्  ॥ मनुव्_३,४।११ ॥  
तारतम्यं फले नो चेद् ब्रह्मादीनां कथं श्रुतिः  ।  
अवृजिनो ऽकामहत इति मुक्तिं निगद्य च  ।  
आनन्दतारतम्यं च तेषां ब्रूयात् पृथक् पृथक्  ॥ मनुव्_३,४।१२ ॥  
संसार एव चेदेतत् तारतम्यं न मुख्यतः  ।  
अकामहतशब्दार्थो ऽवृजिनत्वं च नो भवेत्  ॥ मनुव्_३,४।१३ ॥  
कामस्य यत्राप्ताः कामास्तत्र माममृतं कृधि  ।  
इति यल्लक्षणं मुक्तेः श्रुतिराह बलीयसी  ॥ मनुव्_३,४।१४ ॥  
कामाहतिः कुतो ऽन्यत्र प्राप्तकामस्य सा भवेत्  ।  
अप्रयत्नेन कामानामवाप्तिः सा यदा भवेत्  ।  
तदैवाकामहतता कुत एवान्यथा भवेत्  ॥ मनुव्_३,४।१५ ॥  
चेतनस्य त्वसुप्तस्य कुत्र दृष्टा ह्यकामता  ।  
अव्यक्तिरेव कामानां न नाशो मोहसुप्तयोः  ॥ मनुव्_३,४।१६ ॥  
यत्कामः स्वापमाप्नोति तदेवोत्थापितः कुतः  ।  
अवशो ऽपि व्याहरति कुतः सुप्तावकामता  ॥ मनुव्_३,४।१७ ॥  
सर्वकामानवाप्नोति ब्रह्मणा सह मुक्तिगः  ।  
पर्येति तत्र जक्षंश्च क्रीडन् रतिमवाप्नुवन्  ॥ मनुव्_३,४।१८ ॥  
कामान्नी कामरूपी सन्निमान् लोकांश्च सञ्चरन्  ।  
आस्ते गायन् साम मुक्त इत्यादिश्रुतिसद्बलात्  ॥ मनुव्_३,४।१९ ॥  
अकामः स्यात् कथं मुक्तः कामा ये ऽस्य हृदि श्रिताः  ।  
इत्यन्तःकरणस्थानां कामानां मोक्षमेव हि  ।  
आह श्रुतिर्हृदीत्येव न चेद् व्यर्थं विशेषणम्  ॥ मनुव्_३,४।२० ॥  
हृद्येष तेषां श्रयणमिति पक्षो न भासते  ।  
मुक्तानां कामितामाह पृथक्छाखासु यच्छ्रुतिः  ॥ मनुव्_३,४।२१ ॥  
अतो ऽकामहतत्वं तु मुक्तानामेव मुख्यतः  ।  
मुख्यार्थस्य वृथा त्यागो मायिनामेव भूषणम्  ॥ मनुव्_३,४।२२ ॥  
अपापत्वमदुःखत्वं चावृजिनत्वमिहोदितम्  ।  
अप्रियं वृजिनं दुःखमकं तोद इतीयर्ते  ॥ मनुव्_३,४।२३ ॥  
तत्कारणत्वात् पापं वा वृजिनं नाम कथ्यते  ।  
इत्युक्तः स्वयमीशेन नामार्थः शब्दनिर्णये  ॥ मनुव्_३,४।२४ ॥  
अपापत्वं च नैवास्ति यावत्संसारमस्य हि  ।  
आरब्धपापमस्त्येव दुःखं च ज्ञानिनो ऽपि हि  ॥ मनुव्_३,४।२५ ॥  
तस्मात् तस्मादकामत्वमिति चाश्रुतकल्पना  ।  
अकामहत इत्युक्तेः श्रुतहानिरपि स्फुटा  ॥ मनुव्_३,४।२६ ॥  
कुत्रचित् कामिनः पुंसः कामाभावात् क्वचित् क्वचित्  ।  
इन्द्रादिसुखभोगो ऽस्तीत्यनुभूतिर्हि कुप्यति  ॥ मनुव्_३,४।२७ ॥  
तस्मादमुक्तसुखगं तारतम्यं पृथक् पृथक्  ।  
उक्त्वा यश्चेति मुक्तानां तारतम्यं सुखे श्रुतिः  ।  
आहेति पेशलं तच्च चशब्दादेव गम्यते  ॥ मनुव्_३,४।२८ ॥  
राद्धः संसिद्ध इत्येव मुक्त एवावगम्यते  ।  
साधुना विष्णुना युक्तो मुक्तः साधुयुवा मतः  ॥ मनुव्_३,४।२९ ॥  
यौवनं नित्यमेतस्य मुक्तस्येति युवा स च  ।  
फलमध्ययनस्याप्तं तेनाध्यायक ईरितः  ॥ मनुव्_३,४।३० ॥  
निर्ह्रासानन्दसम्प्राप्त्या चाशिष्ट इति गीयते  ।  
स्थितस्यानन्यथा प्राप्तेर्दृढिष्ठ इति चोदितः  ॥ मनुव्_३,४।३१ ॥  
बलिष्ठश्च स्वभावेन मुक्तो भवति केवलम्  ।  
तस्येयं पृथिवीत्यादि पूर्वभावव्यपेक्षया  ॥ मनुव्_३,४।३२ ॥  
स एक इति संसारगतमुक्तवा सुखं पुनः  ।  
श्रोत्रियस्येति वदति मुक्ताच्छतगुणात्मताम्  ॥ मनुव्_३,४।३३ ॥  
संसारगाच्च संसारगतस्यैव शताधिकम्  ।  
मुक्तान्मुक्तस्य युक्तं स्याच्छ्रुत्युक्तमभिवीक्षितः  ॥ मनुव्_३,४।३४ ॥  
युक्तं च साधनाधिक्यात् साध्याधिक्यं सुरादिषु  ।  
नाधिक्यं यदि साध्ये स्यात् प्रयत्नः साधने कुतः  ॥ मनुव्_३,४।३५ ॥  
यत्नश्च दृश्यते तेषां महानेव महात्मनाम्  ।  
यत्र साधनबाहुल्यं साध्यबाहुल्यमत्र च  ।  
दृष्टं नियमतो नो चेन्न यत्नं कुर्यरञ्जसा  ॥ मनुव्_३,४।३६ ॥  
कृच्छ्रेण साधनादेव न मुक्तवदुदीर्यते  ।  
दशकल्पं तपश्चीर्णं रुद्रेण लवणार्णवे  ।  
त्यक्तवा सुखानि सर्वाणि क्लिष्टेन लवणाम्भसा  ॥ मनुव्_३,४।३७ ॥  
शक्रेण वर्षकोटिश्च धूमः पीतो ऽतिदुःखतः  ।  
वर्षायुतं च सूर्येण तपो ऽवाक्छिरसा कृतम्  ॥ मनुव्_३,४।३८ ॥  
सुदुःखेन सुखं त्यक्तवा धर्मेणाकाशशायिना  ।  
पीता मयीचयो वर्षसाहस्रमतिसादरम्  ॥ मनुव्_३,४।३९ ॥  
अतिकृच्छ्रेण कुर्वन्ति यत्नं ब्रह्मविदो ऽपि हि  ।  
इत्येतदखिलं मोक्षविशेषाभावतः कथम्  ॥ मनुव्_३,४।४० ॥  
दैवी सम्पद् विमोक्षाय निबन्धायासुरी मता  ।  
इति मोक्षविशेषश्च स्वयं भगवतोदितः  ॥ मनुव्_३,४।४१ ॥  
तमेव यूयं भजतात्मवृत्तिभिर्मनोवचःकायगुणैः स्वकर्मभिः  ।  
अमायिनः कामदुघाङ्घ्रिपङ्कजं यथाधिकारावसितार्थसिद्धये  ॥ मनुव्_३,४।४२ ॥  
अक्षण्वन्तः कर्णवन्तः सखायो मनोजवेष्वसमा बभूवुः  ।  
आदघ्नास उपकक्षास उ त्वे ह्रदा इव स्नात्वा उ त्वे ददृश्रे  ॥ मनुव्_३,४।४३ ॥  
इत्यादीनि च वाक्यानि तारतम्यं विमुक्तिगम्  ।  
व्यक्तं वदन्ति तत् केन साम्यं मुक्तेषु गम्यते  ॥ मनुव्_३,४।४४ ॥  
दुःखाद्यभावसाम्यं च साम्यवाक्यार्थ ईयते  ।  
भक्तयादिगुणसद्भावे ह्यतुल्यत्वं च भारते  ।  
उक्तं साधनवैशेष्यमपि सर्वत्र कथ्यते  ॥ मनुव्_३,४।४५ ॥  
दुर्ज्ञेयं घोररूपस्य त्रैलोक्यध्वंसिनः प्रभोः  ।  
दैवतैर्मुनिभिः सिद्धैर्महायोगिभिरेव च  ॥ मनुव्_३,४।४६ ॥  
नित्ययुक्तैर्महाभागैर्विमुक्तक्लेशसाध्वसैः  ।  
महोत्साहैर्महाधैर्यैः सत्त्वस्थैर्व्यवसायिभिः  ॥ मनुव्_३,४।४७ ॥  
अतीतानागतज्ञानप्रभवाप्ययवेदिभिः  ।  
शौचस्वाध्यायसन्तोषतपस्सत्यदयान्वितैः  ॥ मनुव्_३,४।४८ ॥  
किमु मर्त्यैर्भयभ्रान्तिध्वंसमोहरुजान्वितैः  ।  
अल्पायुर्वीर्यधीसत्त्वव्यवसायश्रुतिव्रतैः  ॥ मनुव्_३,४।४९ ॥  
कस्तं मदामदं देवं मदन्यो ज्ञातुमर्हति  ।  
ब्रह्मैव किञ्चिज्जानाति न तदन्यो हि कश्चन  ॥ मनुव्_३,४।५० ॥  
मुक्तानामपि सिद्धानां नारायणपरायणः  ।  
सुदुर्लभः प्रशान्तात्मा कोटिष्वपि महामते  ॥ मनुव्_३,४।५१ ॥  
इयं विसृष्टिर्यत आ बभूव यदि वा दधे यदि वा न  ।  
यो अस्याध्यक्षः परमे व्योमन् त्सो अङ्ग वेद यदि वा न वेद  ॥ मनुव्_३,४।५२ ॥  
यः स्वात्ममायाविभवं स्वयं गतो नाहं नभस्वांस्तमथापरे कुतः  ।  
ब्रह्मापि यं वेत्ति नैवेह सम्यगन्ये कुतो देवमुनीन्द्रमर्त्याः  ॥ मनुव्_३,४।५३ ॥  
नमस्ते ऽमिततत्त्वाय धर्मादीनां च सूतये  ।  
निर्गुणाय च सत्काष्ठां नाहं वेदापरे कुतः  ॥ मनुव्_३,४।५४ ॥  
नाहं परायुर् ऋषयो न मरीचिमुख्या जानन्ति यद्विरचितं खलु सत्त्वसङ्गाः  ।  
यन्मायया मुषितचेतस ईशदैत्यमर्त्यादयः किमुत शश्वदभद्रवृत्ताः  ॥ मनुव्_३,४।५५ ॥  
अहं महेन्द्रो निरृतिः प्रचेताः सोमो ऽग्निरीशः पवनो ऽर्को विरिञ्चः  ।  
आदित्यविश्वे वसवो ऽथ साध्या मरुद्गणा रुद्रगणाः ससिद्धाः  ॥ मनुव्_३,४।५६ ॥  
अन्ये च ये विश्वसृजो ऽमरेशा भृग्वादयो ऽस्पृष्टरजस्तमस्काः  ।  
यस्येहितं न विदुः स्पृष्टृमायाः सत्त्वप्रधाना अपि किं ततो ऽन्ये  ॥ मनुव्_३,४।५७ ॥  
सवर्स्यादौ स्मृतो ब्रह्मा तस्माद् देवादनन्तरः  ।  
जानाति देवप्रवरं भूयश्चातो ऽधिकं नृप  ॥ मनुव्_३,४।५८ ॥  
न त्वामतिशयिष्यन्ति मुक्तावपि कथञ्चन  ।  
मद्भक्तियोगाज्ज्ञानाच्च सर्वानतिशयिष्यसि  ॥ मनुव्_३,४।५९ ॥  
यथा भक्तिविशेषो ऽत्र दृश्यते पुरुषोत्तमे  ।  
तथा मुक्तिविशेषो ऽपि ज्ञानिनां लिङ्गभेदने  ॥ मनुव्_३,४।६० ॥  
सायुज्यं समनुप्राप्ता अपि देवादयो ऽखिलाः  ।  
तारतम्याद्धि तिष्ठन्ति तारतम्यं हि साधने  ॥ मनुव्_३,४।६१ ॥  
मनुष्याणां सहस्रेषु कश्चिद् यतति सिद्धये   ।  
यततामपि सिद्धानां कश्चिन्मां वेत्ति तत्त्वतः  ॥ मनुव्_३,४।६२ ॥  
य इमं परमं गुह्यं मद्भक्तेष्वभिधास्यति  ।  
भक्तिं मयि परां कृत्वा मामेवैष्यत्यसंशयः  ॥ मनुव्_३,४।६३ ॥  
न च तस्मान्मनुष्येषु कश्चिन्मे प्रियकृत्तमः  ।  
भविता न च मे तस्मादन्यः प्रियतरो भुवि  ॥ मनुव्_३,४।६४ ॥  
अध्येष्यते च य इमं धर्म्यं संवादमावयोः  ।  
ज्ञानयज्ञेन तेनाहमिष्टः स्यामिति मे मतिः  ॥ मनुव्_३,४।६५ ॥  
श्रद्धावाननसूयुश्च शृणुयादपि यो नरः  ।  
सो ऽपि मुक्तः शुभान् लोकान् प्राप्नुयात् पुण्यकर्मणाम्  ॥ मनुव्_३,४।६६ ॥  
ध्यानेनात्मनि पश्यन्ति केचिदात्मानमात्मना  ।  
अन्ये साङ्खयेन योगेन कर्मयोगेन चापरे  ॥ मनुव्_३,४।६७ ॥  
अन्ये त्वेवमजानन्तः श्रुत्वान्येभ्य उपासते  ।  
ते ऽपि चातितरन्त्येव मृत्युं श्रुतिपरायणाः  ॥ मनुव्_३,४।६८ ॥  
सुसूक्ष्मैरप्यशेषैश्च विशेषैः सह पश्यति  ।  
स्वात्मानं भगवान् विष्णुः सर्वरूपो ऽपि सर्वदा  ॥ मनुव्_३,४।६९ ॥  
सवर्त्र चान्यदप्येवं तेनादृष्टं न हि क्वचित्  ।  
सर्वत्र सर्वदैवेशं पश्यत्येव रमापि तु  ॥ मनुव्_३,४।७० ॥  
नतु सर्वैर्विशेषैस्तं पश्यन्त्यप्यन्यतो ऽधिकम्  ।  
स्वात्मानमन्यच्चाशेषं पश्यत्येव हि सर्वदा  ॥ मनुव्_३,४।७१ ॥  
ब्रह्मा तु सर्वगं पश्येद् गुणानप्यतो ऽधिकम्  ।  
नतु सर्वेषु कालेषु तथा पश्यत्यमुक्तिगः  ॥ मनुव्_३,४।७२ ॥  
मुक्तस्तु सर्वदा पश्येत् सर्वगत्वेन चापि तु  ।  
न रमावद् विशेषाणां दर्शनं शक्नुयात् क्वचित्  ॥ मनुव्_३,४।७३ ॥  
स्वात्मानमन्यच्च सदा विशेषैरखिलैरपि  ।  
पश्यन्त्यञ्जस्तथा वाणी विशोषांस्तावतो नतु  ।  
त्रैगुण्यात् परतः पश्येद् व्याप्तं शतगुणं हरिम्  ॥ मनुव्_३,४।७४ ॥  
गिरिशो गरुडश्चैव तमोमात्रगतं हरिम्  ।  
पश्येद् विशेषानपि हि वाणीदृष्टान् न पश्यति  ॥ मनुव्_३,४।७५ ॥  
उमा सुपर्णी च महत्तत्त्वं यावत् प्रपश्यति  ।  
रुद्रदृष्टान् विशेषांश्च नैव पश्येत् कदाचन  ॥ मनुव्_३,४।७६ ॥  
स्वरूपमन्यरूपं च मुक्ता देवाः समस्तशः  ।  
जानन्तीन्द्रश्च कामश्च ब्रह्म यावदहङ्कृतिः  ॥ मनुव्_३,४।७७ ॥  
पश्यन्तो मनुदक्षाद्या बुद्धितत्त्वस्थितं हरिम्  ।  
पश्यन्ति सोमसूर्यौ तु मनस्थं परमेश्वरम्  ॥ मनुव्_३,४।७८ ॥  
अन्ये भूतस्थितं विष्णुं देवाः पश्यन्ति सर्वदा  ।  
बहुसाहस्रवर्षेण महत्तत्त्वे क्वचित् क्वचित्  ॥ मनुव्_३,४।७९ ॥  
अन्ये चैव यथायोग्यमण्डान्तर्वर्तिनं हरिम्  ।  
श्वेतद्वीपपतिं चैव हृद्येवान्ये तु केचन  ।  
कदाचिदेव तत्रापि केचित् पश्यन्ति केशवम्  ॥ मनुव्_३,४।८० ॥  
उमा यावदनन्तांशान् पूर्वदृष्टेभ्य एव तु  ।  
विशेषान् वासुदेवस्य पश्चादुक्ता विचक्षते  ॥ मनुव्_३,४।८१ ॥  
शक्रकामादयश्चैव विशेषान् ब्रह्मणि स्थितान्  ।  
उमादिभिः प्रबुद्धेभ्यः शतांशानेव चक्षते  ॥ मनुव्_३,४।८२ ॥  
इत्यादिवेदस्मृतिगवचनेभ्यो यथार्थतः  ।  
तारतम्यं विमुक्तानां साधनानां च दृश्यते  ॥ मनुव्_३,४।८३ ॥  
साध्यसाधनवैरूप्यमदृष्टं केन कल्प्यते  ।  
वैषम्यं निर्घृणत्वं च तेन स्यातां परस्य च  ।  
सापेक्षत्वादिति च तौ विद्याधीशेन वारितौ  ॥ मनुव्_३,४।८४ ॥  
तारतम्यात् साधनानां साध्यतादृक्तवमीशतः  ।  
अवैषम्यादिहेतुः स्यात् सदैव परमेश्वरे  ॥ मनुव्_३,४।८५ ॥  
स्वातन्त्र्ये विद्यमाने ऽपि साधनादौ परेशितुः  ।  
अपेक्ष्यानादिवैचितृयं न दोष इति तद्वचः  ।  
नानादित्वादिति ह्युक्तमुपपद्यत इत्यपि  ॥ मनुव्_३,४।८६ ॥  
अपेक्ष्योपायवैषम्यमुपेयस्य तथा स्थितिः  ।  
मया कया विरुद्धा स्याद् राजादावपि दृश्यते  ॥ मनुव्_३,४।८७ ॥  
त्यागो दृष्टस्य चादृष्टकल्पनेति सुदुष्करौ  ।  
मायिभ्यो ऽन्येन केनापि तत् किमन्यैश्च वादिभिः  ॥ मनुव्_३,४।८८ ॥  
मायिनो ऽत्रानुगम्यन्ते श्रुतहान्यश्रुतग्रहौ  ।  
अप्यत्र मायिनां लिङ्गे तत् के दोषास्ततो ऽधिकाः  ॥ मनुव्_३,४।८९ ॥  
निश्शेषगतदोषाणां बहुभिर्जन्मभिः पुनः  ।  
स्यादापरोक्ष्यं हि हरेर्द्वेषेर्ष्यादिस्ततः कुतः  ॥ मनुव्_३,४।९० ॥  
भवेयुर्यदि चेर्ष्याद्याः समेष्वपि कुतो न ते  ।  
तप्यमानाः समान् दृष्ट्वा द्वेषेर्ष्यादियुता अपि  ।  
दृश्यन्ते बहवो लोके दोषा एवात्र कारणम्  ॥ मनुव्_३,४।९१ ॥  
यदि निर्दोषता तत्र किमाधिक्येन दूष्यते  ।  
यद्यन्यदर्शनाभावादीर्ष्यादिर्विनिवार्यते  ।  
अदर्शनादरत्यादिः कथं तेन निवार्यते  ॥ मनुव्_३,४।९२ ॥  
ब्रह्मणो ऽप्यरतिर्दृष्ट्वा पूर्वमेकाकिनः श्रुतौ  ।  
नैव रेमे स चैकाकी तसमान्न रमते क्वचित्  ।  
द्वितीयमैच्छत् तेनासाविति श्रुतय ऊदिरे  ॥ मनुव्_३,४।९३ ॥  
यदीच्छा तत्र नैवास्तीत्येव तत् कल्प्यते मृषा  ।  
श्रुत्युक्तनिर्दोषतैव किं नाङ्गीक्रियते स्वयम्  ॥ मनुव्_३,४।९४ ॥  
तारतम्यं च कामं च श्रुतमेवातिहाय तु  ।  
अश्रुता समता केन कल्प्यते युक्तिमानिना  ॥ मनुव्_३,४।९५ ॥  
किं तन्मानं समत्वे ते मुक्तानामुपलभ्यते  ।  
वृथायमाग्रहः केन श्रुतहान्यश्रुतग्रहे  ॥ मनुव्_३,४।९६ ॥  
मोक्षे ऽपि तारतम्येतश्चेतनत्वात् पुरा यथा  ।  
इत्युक्त उत्तरं किं ते कल्पनामात्रवादिनः  ॥ मनुव्_३,४।९७ ॥  
न च दुःखादिकं कल्प्यं निर्दुःखत्वश्रुतेर्बलात्  ।  
शोकं तरत्यात्मवेत्ता तीर्णः सर्वानदुःखभाक्  ॥ मनुव्_३,४।९८ ॥  
येनानन्द्येव भवति न शोचति कदाचन  ।  
किल्बिषस्पृत् पितुषणिररं हित इहेश्वरः  ॥ मनुव्_३,४।९९ ॥  
यं यमन्तमभिप्रेप्सुः स सङ्कल्पाद् भवेदिह  ।  
इत्यादिश्रुतयो मानं निर्दुःखत्वादिसम्पदि  ॥ मनुव्_३,४।१०० ॥  
अतो दुःखाद्यनुमया नावकाशो ऽत्र लभ्यते  ।  
तारतम्यानुमा तेन भवेन्नातिप्रसङ्गिनी  ॥ मनुव्_३,४।१०१ ॥  
श्रुतियुक्तिबलादेवं तारतम्यं विभाव्यते  ।  
मुक्तावपि ततः के ऽत्र विरोधं कर्तुमीशते  ॥ मनुव्_३,४।१०२ ॥  
अनादियोग्यतां चैव कलिवाणीश्वरावधिम्  ।  
को निवारयितुं शक्तो युक्तयागमबलोद्धताम्  ॥ मनुव्_३,४।१०३ ॥  
ब्रह्मणो ऽन्यत्र आधिक्ययुक्तः कालो विवादवान्  ।  
कालो ह्ययं यथेत्यादि मानुमामानिनो भवेत्  ॥ मनुव्_३,४।१०४ ॥  
अन्यशब्दो हरिश्रीस्वसमेभ्यो ऽन्यविवक्षया  ।  
प्रयुक्तो नैव दोषाय रुद्रादिषु च युक्तितः  ॥ मनुव्_३,४।१०५ ॥  
उत्तमत्वं तु मुक्तानामपि न ब्रह्मणो भवेत्  ।  
व्यक्तिः सुखस्य तु भवेन्नत्वाधिक्यं सुखस्य च  ॥ मनुव्_३,४।१०६ ॥  
बलज्ञानाधिकत्वं च तेभ्यो हि ब्रह्मणः सदा  ।  
आधिक्यस्य त्वनित्यत्वे न किञ्चिन्मानमीयते  ॥ मनुव्_३,४।१०७ ॥  
शृण्वे वीर उग्रमुग्रं दमायन्नन्यमन्यमतिनेनीयमानः  ।  
एधमानद्विऌउभयस्य राजा चोष्कूयते विश इन्द्रो मनुष्यान्  ॥ मनुव्_३,४।१०८ ॥  
परा पूर्वेषां सख्या वृणक्ति वितर्तुराणो अपरेभिरेति  ।  
अनानुभूतीरवधून्वानः पूर्वीतिन्द्रः शरदस्तर्तरीति  ॥ मनुव्_३,४।१०९ ॥  
दिवेदिवे सदृशीरन्यमर्धं कृष्णा असेधदप सद्मनो जाः  ।  
अहन् दासा वृषभो वस्नयन्तोदव्रजे वर्चिनं शम्बरं च  ॥ मनुव्_३,४।११० ॥  
तं भूतिरिति देवा उपासाञ्चक्रिरे ते बभूवुस्तस्माद्धाप्येतर्हि सुप्तो भूभ्रूरित्येव प्रश्वसित्यभूतिरित्यसुरास्ते ह पराबभूवुः  ॥ मनुव्_३,४।१११ ॥  
तद् यथा पेशस्करी पेशसो मात्रामपादायान्यन्नवतरं कल्याणतरं रूपं तनुत एवमेवायमात्मेदं शरीरं निहत्याविद्यां गमयितवान्यन्नवतरं कल्याणतरं रूपं कुरुते पितृयं पितृयं वा गान्धर्वं वा दैवं वा प्राजापत्यं वा ब्राह्मं वान्येषां वा भूतानाम्  ॥ मनुव्_३,४।११२ ॥  
प्रयान्ति परमां सिद्धिमैहिकामुष्मिकीं द्रुतम्  ।  
या न प्राप्यासुरैः सर्वैरक्षया क्लेशवर्जिता  ।  
न तां गतिं प्रपद्यन्ते विना भागवतान् नरान्  ॥ मनुव्_३,४।११३ ॥  
अवजानन्ति मां मूढा मानुषीं तनुमाश्रितम्  ।  
परं भावमजानन्तो मम भूतमहेश्वरम्  ॥ मनुव्_३,४।११४ ॥  
मोघाशा मोघकर्माणो मोघज्ञाना विचेतसः  ।  
राक्षसीमासुरीं चैव प्रकृतिं मोहनीं श्रिताः  ॥ मनुव्_३,४।११५ ॥  
महात्मानस्तु मां पार्थ दैवीं प्रकृतिमाश्रिताः  ।  
भजन्त्यनन्यमनसो ज्ञात्वा भूतादिमव्ययम्  ॥ मनुव्_३,४।११६ ॥  
अभयं सत्त्वसंशुद्धिर्ज्ञानयोगव्यवस्थितिः  ।  
दानं दमश्च यज्ञश्च स्वाध्यायस्तप आर्जवम्  ॥ मनुव्_३,४।११७ ॥  
अहिंसा सत्यमक्रोधस्त्यागः शान्तिरपैशुनम्  ।  
दया भूतेष्वलोलुत्वं मार्दवं ह्रीरचापलम्  ॥ मनुव्_३,४।११८ ॥  
तेजः क्षमा धृतिः शौचमद्रोहो नातिमानिता  ।  
भवन्ति सम्पदं दैवीमभिजातस्य भारत  ॥ मनुव्_३,४।११९ ॥  
डम्भो दर्पो ऽतिमाश्च क्रोधः पारुष्यमेव च  ।  
अज्ञानं चाभिजातस्य पार्थ सम्पदमासुरीम्  ॥ मनुव्_३,४।१२० ॥  
मामात्मपरदेहेषु प्रद्विषन्तो ऽभ्यसूयकाः  ।  
तानहं द्विषतः क्रूरान् संसारेषु नराधमान्  ।  
क्षिपाम्यजस्रमशुभानासुरीष्वेव योनिषु  ॥ मनुव्_३,४।१२१ ॥  
आसुरीं योनिमापन्ना मूढा जन्मनि जन्मनि  ।  
मामप्राप्यैव कौन्तेय ततो यान्त्यधमां गतिम्  ॥ मनुव्_३,४।१२२ ॥  
द्विविधो भूतसर्गो ऽत्र दैव आसुर एव च  ।  
विष्णुभक्तिपरो दैवो विपरीतस्तथाऽसुरः  ॥ मनुव्_३,४।१२३ ॥  
देवानां परमो धर्मः सदा यज्ञादिकाः क्रियाः  ।  
स्वाध्यायस्तत्त्ववेदित्वं विष्णुपूजारतिः स्मृतिः  ॥ मनुव्_३,४।१२४ ॥  
दैत्यानां बाहुषाऌइत्वं मात्सर्यं युद्धसत्क्रिया  ।  
नीतिशास्त्रप्रवेदित्वं शिवपूजारतिः स्मृतिः  ॥ मनुव्_३,४।१२५ ॥  
वर्णाश्रमाचारवत्त्वं स्वाध्यायो भक्तिरच्युते  ।  
शिवे सूर्ये तथा देव्यां स्वभावो मानुषः स्मृतः  ॥ मनुव्_३,४।१२६ ॥  
अनादिवैष्णवा एव देवतास्तु स्वभावतः  ।  
विपरीतास्ततो दैत्याः सदैवानादिकालतः  ॥ मनुव्_३,४।१२७ ॥  
मानुषा मिश्रमतयो विमिश्रगतयो ऽपि च  ।  
इत्यादिवाक्यसन्दर्भे ज्ञायते ऽनादियोग्यता  ॥ मनुव्_३,४।१२८ ॥  
यद्यनादिर्विशेषो न साम्प्रतं कथमेव सः  ।  
अदृष्टादेव चादृष्टं स्वीकृतं सवर्वादिभिः  ॥ मनुव्_३,४।१२९ ॥  
आकस्मिको विशेषश्चेददृष्टे क्वचिदिष्यते  ।  
सर्वत्राकस्मिकत्वं स्यान्नादृष्टापेक्षता भवेत्  ।  
अदृष्टाश्चेद् विशेषो ऽयमनादित्वं कुतो न तत्  ॥ मनुव्_३,४।१३० ॥  
नचान्यभेदवद् विष्णौ भेदस्तद्दर्शिनामपि  ।  
दृश्यते प्रत्यभिज्ञैव बहुरूपेषु दृश्यते  ॥ मनुव्_३,४।१३१ ॥  
बहुत्वं च विशेषेण न भेदेन कथञ्चन  ।  
प्रत्यभिज्ञा च येषां न ते ऽपि तन्मुष्यदृष्टयः  ॥ मनुव्_३,४।१३२ ॥  
भेदं नैव प्रपश्यन्ति भेदमन्येभ्य एव च  ।  
पश्यन्त्येवं हरिस्तेषां सन्दर्शयति नान्यथा  ॥ मनुव्_३,४।१३३ ॥  
एवं बृहत्संहितायां वचनं न पुराणगम्  ।  
लोकदर्शनवाद्येव वेदरोधाय शक्नुयात्  ॥ मनुव्_३,४।१३४ ॥  
अपरीक्षितदृष्टिश्च परीक्षापूर्वदर्शनम्  ।  
निषेद्धुं शक्नुवाद्येव वेदरोधाय शक्नुयात्  ॥ मनुव्_३,४।१३५ ॥  
न च निश्चितभेदस्य दर्शने ऽस्ति पुराणगम्  ।  
वाक्यं क्वचिद्धि सम्मुग्धदर्शनं तत्र गम्यते  ॥ मनुव्_३,४।१३६ ॥  
अपरीक्षितमेवात्र वेधादिकमधीशितुः  ।  
परीक्षादर्शने नैव दृश्यते केनचित् क्वचित्  ॥ मनुव्_३,४।१३७ ॥  
निर्दोषमेव तं ब्रह्मा ददर्शाशेषरूपिणम्  ।  
निर्दोषमेव रुद्रो ऽद्राङ् निर्दोषं तं पुरन्दरः  ॥ मनुव्_३,४।१३८ ॥  
निर्दोषाण्यस्य रूपाणि दृष्टान्येवं सुरोत्तमैः  ।  
अन्ये सदोषाः सर्वे ऽपि निर्दोषो हरिरेकलः  ।  
इति बर्कुश्रुतेश्चैव सदोषं नास्य दर्शनम्  ॥ मनुव्_३,४।१३९ ॥  
अविद्धो विद्धवद् विष्णुरजातो जातवन्मृषा  ।  
अबद्धो बद्धवच्चैव दर्शयत्यमितद्युतिः  ।  
इति पैङ्गिश्रुतिश्चैव प्राह निर्दोषतां हरेः  ॥ मनुव्_३,४।१४० ॥  
अपरीक्षितदृष्टयैव सदोषो दृश्यते हरिः  ।  
परीक्षादर्शने नैव दृश्यो दोषो हरेः क्वचित्  ।  
इति पैङ्गिश्रुतिश्चाह प्रमाणं हि परीक्षितम्  ॥ मनुव्_३,४।१४१ ॥  
न परीक्षानवस्था स्यात् साक्षिसिद्धे त्वसंशयात्  ।  
मानसे दर्शने दोषाः स्युर्नवै साक्षिदर्शने  ।  
सुदृढो निर्णयो यत्र ज्ञेयं तत् साक्षिदर्शनम्  ॥ मनुव्_३,४।१४२ ॥  
इच्छा ज्ञानं सुखं दुःखभयाभयकृपादयः  ।  
साक्षिसिद्धा न कश्चिद्धि तत्र संशयवान् क्वचित्  ।  
यत् क्वचिद् व्यभिचारी स्याद् दर्शनं मानसं हि तत्  ॥ मनुव्_३,४।१४३ ॥  
मनश्चक्षुर्दर्शनादेरपि यत्रैव साक्षिणा  ।  
प्रामाण्यं सुगृहीतं स्यात् तत् परीक्षितदर्शनम्  ॥ मनुव्_३,४।१४४ ॥  
न ज्ञानदृष्टिमात्रेण प्रामाण्यं तस्य दृश्यते  ।  
नियमेन सुखाद्येषु प्रामाण्यं साक्षिगोचरम्  ॥ मनुव्_३,४।१४५ ॥  
स्वप्रामाण्यं सदा साक्षी पश्यत्येव सुनिश्चयात्  ।  
ज्ञानस्य ग्राहकेणैव साक्षिणा मानतामितेः  ॥ मनुव्_३,४।१४६ ॥  
दोषाभावे प्रमाणत्वं दोषाभावस्य साक्षिणा  ।  
निश्चितत्वं क्वचिच्चैव स्वतः प्रामाण्यमिष्यते  ॥ मनुव्_३,४।१४७ ॥  
अतो न सर्वमानानां प्रामाण्यं निश्चितं भवेत्  ।  
साक्षिणा निश्चितं यत्र तत् प्रामाण्यस्वलक्षणम्  ॥ मनुव्_३,४।१४८ ॥  
न हि कश्चित् सुखाद्येषु संशयं कुरुते जनः  ।  
नचैवाखिलमानानि निश्चिनोत्यखिलो जनः  ॥ मनुव्_३,४।१४९ ॥  
तस्मादनुभवारूढं किमर्थमुपलप्यते  ।  
दोषाभावादिकं चैव साक्षी सम्यक् प्रपश्यति  ॥ मनुव्_३,४।१५० ॥  
तत् परीक्षितमानेन न दोषो विष्णवि क्वचित्  ।  
अपरीक्षितदृष्टिस्तु कस्मिन्नर्थे न विद्यते  ॥ मनुव्_३,४।१५१ ॥  
तत् प्रत्यक्षविरुद्धार्थे नागमस्यापि मानता  ।  
उपजीव्यमक्षजं यत्र तदन्यत्र विपर्ययः  ॥ मनुव्_३,४।१५२ ॥  
लौकिके व्यवहारे ऽत्र प्रत्यक्षस्योपजीव्यता  ।  
अवतारादिदष्टौ स्यादागमस्योपजीव्यता  ॥ मनुव्_३,४।१५३ ॥  
आगमेन हि विष्णुत्वं ज्ञात्वा दोषो ऽत्र कल्प्यते  ।  
न चेत् स्यात् दोषवानन्यः शास्त्रसिद्धं हि लक्षणम्  ॥ मनुव्_३,४।१५४ ॥  
कस्यचिद् दोषवत्त्वं स्यादितिमात्रे ऽक्षजं भवेत्  ।  
न विष्णोर्देषवत्त्वे हि प्रत्यक्षं वर्तते स्वतः  ॥ मनुव्_३,४।१५५ ॥  
केचित् पश्यन्ति दोषानित्यत्रापि स्यान्नचाक्षजम्  ।  
पौराणं वाक्यमेवात्र तच्छ्रुत्यैव विरुद्धयते  ॥ मनुव्_३,४।१५६ ॥  
पुराणस्योपजीव्यश्च वेद एव नचापरः  ।  
तद्विरोधे कथं मानं तत् तत्र च भविष्यति  ॥ मनुव्_३,४।१५७ ॥  
अपरीक्षितदृष्टिश्च कथमेवाक्षजं भवेत्  ।  
यद्येवं देवदत्तादिभ्रमः किं नाक्षजं भवेत्  ॥ मनुव्_३,४।१५८ ॥  
यावच्छक्ति परीक्षायामुपजीव्यस्य बाधने  ।  
दोषो नाशोधिते दोष उपजीव्यत्वमस्वलम्  ॥ मनुव्_३,४।१५९ ॥  
भ्रमे ऽप्यभ्रमभागो ऽस्ति तन्मात्रमुपजीव्य हि  ।  
बाधकज्ञानवृत्तिः स्यान्नचैवं सुपरीक्षिते  ।  
सर्वं तदुपजीव्यैव प्रमाणं वर्तते यतः  ॥ मनुव्_३,४।१६० ॥  
कथं ब्रह्मेति तज्ज्ञेयं सर्वज्ञत्वादिलक्षणम्  ।  
विहाय यस्मात्कस्माच्चित् स्वरूपस्यैव चेद् यदि  ॥ मनुव्_३,४।१६१ ॥  
उपजीव्यत्वमेतस्माद् व्यावृत्तं यावता भवेत्  ।  
तावतैवोपजीव्यत्वं स्वरपस्यैव न क्वचित्  ॥ मनुव्_३,४।१६२ ॥  
सर्वलक्षणयुक्तं तु स्वरूपं यदि भण्यते  ।  
अस्तु नो नैव हानिः स्यात् स्वपक्षश्चायमञ्जसा  ॥ मनुव्_३,४।१६३ ॥  
यस्मादन्वित एवार्थः शब्दानामपि सर्वशः  ।  
विशेषसामन्यतया स्वरूपमखिलं भवेत्  ॥ मनुव्_३,४।१६४ ॥  
पुरोवर्तित्वपूर्वाणि देवदत्तादिकभ्रमे  ।  
व्यावर्तयन्ति तद्रूपं चैत्रमात्रद् विनैव हि  ॥ मनुव्_३,४।१६५ ॥  
ब्रह्मणो निर्विशेषत्वाद् व्यावर्तयति किं पुनः  ।  
यस्मात्कस्माच्चिदप्यर्थात् तावच्चेत् सिद्धसाधनम्  ॥ मनुव्_३,४।१६६ ॥  
चिन्मात्रत्वं च नैवेष्यमविशेषत्ववादिनः  ।  
तावन्मात्रं यदीष्यं स्यात् सर्वज्ञत्वं कुतो न तत्  ॥ मनुव्_३,४।१६७ ॥  
चिन्मात्राभेदसाध्ये ऽपि सिद्धं तत् प्रतिवादिनः  ।  
स्वाभेदाङ्गीकृतेरेव चित्त्वं स्वस्यापि यन्मतम्  ॥ मनुव्_३,४।१६८ ॥  
सर्वापेक्षतया सर्वज्ञत्वमित्येव तन्नहि  ।  
इति चेच्चेतनत्वं च ज्ञत्वं न ज्ञेयवर्जितम्  ॥ मनुव्_३,४।१६९ ॥  
स्वज्ञेयत्वं च नैवासौ मन्यते सविशेषतः  ।  
स्वशब्दो ऽपि परापेक्षस्तस्माद् व्यावृत्तिरेव हि  ।  
स्वशब्दार्थ इति प्रोक्तः स्वरूपं नाम किं न चेत्  ॥ मनुव्_३,४।१७० ॥  
रूपशब्देन पूर्णत्वात् तच्च सामान्यतावचः  ।  
न स्वरूपाभिधायि स्याद् वैयर्थ्यं स्वरवस्य यत्  ॥ मनुव्_३,४।१७१ ॥  
चेतनस्य स्वभावो हि चैतन्यमिति गीयते  ।  
तस्माद् विशेषबाहुल्यं चैतन्यस्य विशेषतः  ॥ मनुव्_३,४।१७२ ॥  
न ज्ञेयज्ञातृहीनं हि ज्ञानं नाम क्वचिद् भवेत्  ।  
ज्ञेयज्ञानविहीनश्च ज्ञ इत्यत्र च न प्रमा  ॥ मनुव्_३,४।१७३ ॥  
ज्ञातृज्ञेयविहीनं च ज्ञानं चेद् भोक्तृभोज्यतः  ।  
हीनं भोजनमेव स्यात् ताडनं कर्तृताड्यतः  ॥ मनुव्_३,४।१७४ ॥  
नित्यत्वात् तादृशं च स्यादिति चेन्नित्यवागपि  ।  
वाच्यवक्तृविहीना स्यान्नहि सा चैव तादृशी  ॥ मनुव्_३,४।१७५ ॥  
द्रष्टारो वेदवाचो हि सन्ति वाच्यानि चाञ्जसा  ।  
नित्यो द्रष्टा च वाच्यश्च भगवानेव च स्वयम्  ॥ मनुव्_३,४।१७६ ॥  
न हि वक्तृविहीना च वाच्यहीनापि वाक् क्वचित्  ।  
ज्ञातृज्ञेयविहीनं च ज्ञानमेवं न तद् भवेत्  ॥ मनुव्_३,४।१७७ ॥  
न हि नित्यो ऽपि वक्तास्ति वाक्यवाच्यविवर्जितः  ।  
ज्ञानज्ञेयविहीनश्च ज्ञो ऽप्येवं नैव विद्यते  ॥ मनुव्_३,४।१७८ ॥  
किञ्च सर्वविलोपश्च केन मानेन गम्यते  ।  
सर्वेण सह तद् वाक्यामर्थश्च यदि गृह्यते  ।  
तदभावेन सर्वस्य नापलापो भवेत् तदा  ॥ मनुव्_३,४।१७९ ॥  
न गृह्यते चेद् तन्न्यायादपलापो न हि क्वचित्  ।  
उपपत्तिविहीनस्य वाक्यस्यार्थो न गम्यते  ॥ मनुव्_३,४।१८० ॥  
उपक्रमादिलिङ्गानां बलीयो ह्युत्तरोत्तरम्  ।  
श्रुत्यादौ पूर्वपूर्वं च ब्रह्मतर्कविनिर्णयात्  ॥ मनुव्_३,४।१८१ ॥  
प्रत्यक्षमुपपत्तिश्च बहवश्चागमा यदा  ।  
विरुद्धयन्ते नचार्थो ऽस्ति यत्र लिङ्गविरोधिता  ॥ मनुव्_३,४।१८२ ॥  
स एवार्थः कथं ग्राह्य उपपन्ने ऽविरोधिनी  ।  
मुख्यार्थे विद्यमाने तु क्व सावर्ज्ञ्यं निषिद्धयते  ॥ मनुव्_३,४।१८३ ॥  
अतः सर्वगुणैर्युक्तं ब्रह्माङ्गीकायर्मेव हि  ।  
अपलापो ऽपि सर्वस्य न कथञ्चन युज्यते  ॥ मनुव्_३,४।१८४ ॥  
अनादियोग्यता चोक्ता तेन ग्राह्यैव सर्वथा  ।  
मुक्तानां तारतम्यं च मानैरुक्तैर्न चाल्यते  ॥ मनुव्_३,४।१८५ ॥  
ज्ञानिनो ऽपि यतो नित्यं कुर्वन्ति शुभमेव हि  ।  
तारतम्यं तु मुक्तौ च तेनैवाध्यवसीयते  ॥ मनुव्_३,४।१८६ ॥  
तारतम्यं न चेन्मुक्तौ कुतः कुर्युः शुभं पुनः  ।  
कृच्छ्रेणापि तपो ज्ञानं कर्माप्येते चरन्ति हि  ॥ मनुव्_३,४।१८७ ॥  
बिभ्यति स्माशुभान्नित्यं सकामाश्च शुभे सदा  ।  
न च स्वभाव एवायं भयपूर्वप्रवृत्तितः  ।  
कृच्छ्रेणाचरणाच्चैव शुभस्यैव पुनः पुनः  ॥ मनुव्_३,४।१८८ ॥  
तादृशो ऽपि स्वभावश्चेदज्ञस्यापि भवेत् तथा  ।  
फलवत्त्वे प्रमाणं चेत् तत्र ज्ञस्य समं हि तत्  ॥ मनुव्_३,४।१८९ ॥  
निष्कामं ज्ञानपूर्वं च निवृत्तमिह चोच्यते  ।  
निवृत्तं सेवमानस्तु ब्रह्माभ्येति सनातनम्  ॥ मनुव्_३,४।१९० ॥  
शुभेनानन्दवृद्धि स्याद्घ्रासश्चैवाशुभेन हि  ।  
ज्ञानिनो ऽपि यतस्तेन कर्तव्यं शुभमेव तैः  ॥ मनुव्_३,४।१९१ ॥  
उपास्ते स य आत्मानं क्षीयते नास्य कर्म ह  ।  
अस्माद्धयेवात्मनो यद्यत् कामयेत् सृजते च तत्  ॥ मनुव्_३,४।१९२ ॥  
अविद्वान् बहुकर्मापि ह्यन्तवत् फलमाप्नुयात्  ।  
यदेव विद्यया कुर्यात् तदेव ह्यतिवीर्यवत्  ।  
इत्यादिवाक्यसामर्थ्यात् तारतम्यं विमुक्तिगम्  ॥ मनुव्_३,४।१९३ ॥  
नचात्रोपासकस्यैव फलमक्षयमुच्यते  ।  
न हि ज्ञानं विना क्वापि फलस्याक्षयता भवेत्  ।  
ज्ञानद्वारेण चेत् तस्य नास्मत्पक्षप्रतीपता  ॥ मनुव्_३,४।१९४ ॥  
ज्ञानोत्तरस्यैवमपि ह्यक्षयत्वं नचान्यथा  ।  
पूर्वभाविशुभानां हि ज्ञानेनैव कृतार्थता  ॥ मनुव्_३,४।१९५ ॥  
प्रारब्धानां तु भोगेन तज्ज्ञानोत्तरकर्मणाम्  ।  
मुक्तावनुप्रवेशः स्यादन्यथा तत्कृतिर्नहि  ॥ मनुव्_३,४।१९६ ॥  
ज्ञानात् पूर्वाणि सर्वाणि शुभानि ज्ञानसिद्धये  ।  
अकाम्यानि निषिद्धानि ज्ञानरोधाय भुक्तये  ॥ मनुव्_३,४।१९७ ॥  
योग्यताया बलाद् यच्च शुभबाहुल्यमादितः  ।  
ज्ञानबाहुल्यमेवैतत् कुर्यान्नान्यस्य कारणम्  ॥ मनुव्_३,४।१९८ ॥  
ज्ञानस्य भक्तिभागत्वाद् भक्तिर्ज्ञानमितीर्यते  ।  
ज्ञानस्यैव विशेषो यद् भक्तिरित्यभिधीयते  ॥ मनुव्_३,४।१९९ ॥  
परोक्षत्वापरोक्षत्वे विशेषौ ज्ञानगौ यथा  ।  
स्नेहयोगो ऽपि तद्वत् स्याद् विशेषो ज्ञानगोचरः  ॥ मनुव्_३,४।२०० ॥  
इत्याभिप्रायतः प्रायो ज्ञानमेव विमुक्तये  ।  
वदन्ति श्रुतयः सो ऽयं विशेषो ऽपि ह्युदीर्यते  ॥ मनुव्_३,४।२०१ ॥  
भक्तिर्ज्ञानमिति क्वापि न हि द्वेषयुता दृशिः  ।  
पुरुषार्थाय भवति सर्वश्रुतिविरोधतः  ॥ मनुव्_३,४।२०२ ॥  
चेतनस्य द्वयं भोग्यं संसारो मुक्तिरेव च  ।  
संसारस्त्रिविधस्तत्र स्वर्गो मध्यमधस्तथा  ॥ मनुव्_३,४।२०३ ॥  
मुक्तिश्च द्विविधा तत्र सुखं नित्यं तथापरम्  ।  
नित्यदुःखमिति ज्ञेयं साधनं संसृतावपि  ।  
काम्यं कर्म निषिद्धं च साज्ञानमिति निश्चयः  ॥ मनुव्_३,४।२०४ ॥  
द्वेषो भक्तिश्च मुक्तौ तु मुक्तिद्वयविधायकम्  ।  
इति पैङ्गिश्रुतेर्द्वेषो नैव सन्मुक्तिकारणम्  ॥ मनुव्_३,४।२०५ ॥  
असन्मुक्तेः कारणं च मुक्तावित्यत्र केशवः  ।  
मुक्तिशब्दोदितो मोक्षं स्वभक्तानां करोति यत्  ॥ मनुव्_३,४।२०६ ॥  
द्वेषतो ऽपि विमुक्तिश्चेन्महातात्पर्यरोधनम्  ।  
भक्तया प्रसन्नतो देवान्मुक्तिरित्येव तद्गुणान्  ।  
वदन्ति श्रुतयः सर्वाः पुराणान्यागमा अपि  ॥ मनुव्_३,४।२०७ ॥  
यदि द्वेषेण मुक्तिः स्याद् वक्तव्यो दोषसञ्चयः  ।  
स्मर्तव्यो भगवान् नित्यमित्यर्थेनैव हि क्वचित्  ।  
द्वेषादिव गुणानाह पुराणे क्रुद्धवाक्यवत्  ॥ मनुव्_३,४।२०८ ॥  
यथा क्रुद्धः पिता पुत्रं मरेत्याक्षेपपूर्वकम्  ।  
प्रोक्तस्यान्यस्य कृत्यर्थं वदत्येवं पुराणगम्  ॥ मनुव्_३,४।२०९ ॥  
वाक्यं श्रुतिविरोधेन स्वविरोधेन चाञ्जसा  ।  
बह्वागमविरोधाच्च न द्वेषान्मुक्तिवाचकम्  ॥ मनुव्_३,४।२१० ॥  
तमो द्वेषेण संयान्ति भक्तया मुक्तिं तथैव च  ।  
विष्णौ विष्णुप्रसादेन विलोमत्वेन चाञ्जसा  ।  
इति षाड्गुण्यवचनमप्युक्तार्थनियामकम्  ॥ मनुव्_३,४।२११ ॥  
महातात्पर्यरोधे च कथं वाक्यं प्रमाणताम्  ।  
याति सर्वार्थरूपं हि महातात्पर्यमिष्यते  ॥ मनुव्_३,४।२१२ ॥  
वाचकत्वं हि तात्पर्यं यदर्था अखिला रवाः  ।  
सो ऽर्थः कथं परित्याज्य एकशब्दस्य संशये  ।  
अतो विज्ञानभक्तिभ्यां पुरुषार्थः परो भवेत्  ॥ मनुव्_३,४।२१३ ॥  
यस्य देवे परा भक्तिर्यथा देवे तथा गुरौ  ।  
तस्यैते कथिता ह्यर्थाः प्रकाशन्ते महात्मनः  ॥ मनुव्_३,४।२१४ ॥  
भक्त्या ज्ञानं ततो भक्तिस्ततो दृष्टिस्ततश्च सा  ।  
ततो मुक्तिस्ततो भक्तिः सैव स्यात् सुखरूपिणी   ॥ मनुव्_३,४।२१५॥  
भक्तया प्रसन्नो भगवान् दद्याज्ज्ञानमनाकुलम्  ।  
तयैव दर्शनं यातः प्रदद्यान्मुक्तिमेतया  ॥ मनुव्_३,४।२१६ ॥  
नाहं वेदैर्न तपसा न दानेन नचेज्यया  ।  
शक्य एवंविधो द्रष्टुं प्रदद्यान्मुक्तिमेतया  ॥ मनुव्_३,४।२१७ ॥  
भक्तया त्वनन्यया शक्य अहमेवंविधो ऽर्जुन  ।  
ज्ञातुं द्रष्टुं च तत्त्वेन प्रवेष्युं च परन्तप  ॥ मनुव्_३,४।२१८ ॥  
इत्यादिवाक्यतश्चैव सो ऽयमुक्तार्थ ईयते  ।  
न च प्रसादमाप्नोति द्वेषाद् भक्त्या तमाप्नुयात्  ।  
इति दृष्टानुसारित्वमप्यस्मिन्नर्थ ईयते  ॥ मनुव्_३,४।२१९ ॥  
ये पृथग् विहिता विष्णोर्गुणा वेदेन सादरम्  ।  
त एव दृष्टवैलोम्यादङ्गीकार्या नचापरम्  ॥ मनुव्_३,४।२२० ॥  
अन्यद् दृष्टानुसारेण वासुदेवे ऽपि गृह्यते  ।  
दोषाभावाश्च ये वेदैरुदिता अविहाय तान्  ॥ मनुव्_३,४।२२१ ॥  
अनुक्ता अपिच ग्राह्या महातात्पर्यशक्तितः  ।  
एवं बृहत्संहितावाक् सिद्धान्तो हि तदीरितः  ॥ मनुव्_३,४।२२२ ॥  
तारतम्येन तद्भक्तेष्वपि भक्तिर्विनिश्चयात्  ।  
कर्तव्यैषापि तद्भक्तिर्लोकवेदानुसारतः  ॥ मनुव्_३,४।२२३ ॥  
यो हि भक्तः प्रधाने स्यात् तदीयेष्वपि भक्तिमान्  ।  
दृश्यते ऽसौ नियमतो विपरीतो विपर्यये  ॥ मनुव्_३,४।२२४ ॥  
व्यभिचारो यदि क्वापि भक्तिह्रासो ऽत्र कल्प्यते  ।  
भक्तिदोषो ह्यसौ यन्न तद्भक्तेष्वपि भक्तिमान्  ॥ मनुव्_३,४।२२५ ॥  
तारतम्येन तेष्वद्धा भक्तिर्दृष्टानुसारतः  ।  
विष्णुप्रसादानुसारात् कार्या दोषस्तदन्यथा  ॥ मनुव्_३,४।२२६ ॥  
स्वप्रीत्यनुसृतौ प्रीतिर्लोके ऽप्यद्धैव दृश्यते  ।  
तारतम्यपरिज्ञानमप्येतेनैव साधनम्  ॥ मनुव्_३,४।२२७ ॥  
लक्ष्मीविरिञ्चवाणीशगिरिजेन्द्राङ्गिरस्सुताः  ।  
सूर्यादयश्च क्रमशो भगवत्प्रीतिगोचराः  ॥ मनुव्_३,४।२२८ ॥  
तेषु भक्तिः क्रमेणैव कार्या नित्यं मुमुक्षुभिः  ।  
सर्वे ऽपि गुरवश्चैते पुरुषस्य सदैव हि  ॥ मनुव्_३,४।२२९ ॥  
तस्मात् पूज्याश्च नम्याश्च ध्येयाश्च परितो हरिम्  ।  
इति षाड्गुण्यवचनादप्येषो ऽर्थो ऽवसीयते  ॥ मनुव्_३,४।२३० ॥  
हरिभक्तिः क्रमेणैव तदीयेषु हरिस्मृतिः  ।  
हरिस्तुतिस्तत्स्मृतिश्च तत्स्तुतिर्हरिपूजनम्  ॥ मनुव्_३,४।२३१ ॥  
तत्पूजाविहितत्याग इति मुक्तेः क्रमेण हि  ।  
नियमात् साधनान्येव नित्यसाध्यानि चाखिलैः  ॥ मनुव्_३,४।२३२ ॥  
इति प्रवृत्तवचनं साधनस्य विनिर्णये  ।  
प्रवृत्ते पञ्चरात्रे हि साधनस्यातिनिश्चयः  ॥ मनुव्_३,४।२३३ ॥  
हरिद्वेषो न शुभद ;सद्द्वेषत्वाद् यथा गुरोः  ।  
क्रमाद् भक्तिर्हरिप्रीतिकारणं तत्प्रियौपगा  ।  
भक्तिर्यतो यथा स्वस्मिन्नित्याद्या युक्तिरत्र च  ॥ मनुव्_३,४।२३४ ॥  
प्राधान्यतारतम्यानुसारिणी भक्तिरुत्तमा  ।  
प्रीतिदैव हरेर्यस्माद् भक्तिः सा स्वोपगा यथा  ॥ मनुव्_३,४।२३५ ॥  
इति वा ज्ञानकर्मादिफलं चैषु क्रमोपगम्  ।  
स्वातन्त्र्यतारतम्येन फलं हि फलिनां भवेत्  ॥ मनुव्_३,४।२३६ ॥  
अशुभं त्वशुभे ऽप्येषां स्वातन्त्र्यात् प्रीतितो हरेः  ।  
आज्ञया चान्यगं नैव भोगाय भवति क्वचित्  ॥ मनुव्_३,४।२३७ ॥  
पुण्यमेवामुमापानोति न देवान् पापमाप्नुयात्  ।  
इत्यादिश्रुतयो मानमुक्ते ऽर्थे युक्तयो ऽपराः  ॥ मनुव्_३,४।२३८ ॥  
उपासनाधर्मफलं यतो देहान्तरे स्थितिः  ।  
वासुदेवाज्ञया चैव पूर्वकर्मानुसारतः  ॥ मनुव्_३,४।२३९ ॥  
प्रेरयन्ति हि ते जीवान् पुण्यपापेषु नित्यशः  ।  
अरागद्वेषतश्चैव कथं दोषानवाप्नुयुः  ॥ मनुव्_३,४।२४० ॥  
हर्याज्ञाकरणादेव पुण्यमेभिरवाप्यते  ।  
हरिपूजेति चोद्देशात् कथं न शुभमाप्नुयुः  ॥ मनुव्_३,४।२४१ ॥  
अतो यथाक्रमं धर्मज्ञानयोः फलमञ्जसा  ।  
सर्वप्राणिगतं देवाः प्राप्नुवन्त्या विरिञ्चतः  ॥ मनुव्_३,४।२४२ ॥  
देवा एव हि देवानां विशिष्टा विनियामकाः  ।  
ब्रह्मा त्वखिलदेवानां नराणां च नियामकः  ।  
अतः सर्वगुणानेष प्रापनोत्यधिकमन्यतः  ॥ मनुव्_३,४।२४३ ॥  
द्रव्यस्वातन्त्र्यविज्ञानप्रयत्नैरधिकं फलम्  ।  
देवानामन्यगं चापि तेषु यद् ब्रह्मणो हि तत्  ॥ मनुव्_३,४।२४४ ॥  
बृहत्तन्त्रोदितं वाक्यं हरिणा फलनिर्णये  ।  
लोके ऽप्येतादृशगुणैः फलाधिक्यं हि दृश्यते  ॥ मनुव्_३,४।२४५ ॥  
एवञ्च कलिपूर्वाणामसुराणां महत् फलम्  ।  
अशुभेषु सदैव स्यान्मिथ्याज्ञानादिकेषु हि  ॥ मनुव्_३,४।२४६ ॥  
शुभाशुभफलं देवा असुराश्च समाप्नुयुः  ।  
क्रमेणैव यथाशक्ति यथा ये ये प्रयोजकाः  ॥ मनुव्_३,४।२४७ ॥  
प्रेरका अपि पापानां न देवाः पापमाप्नुयुः  ।  
इति प्रकाशिकायां हि प्रोवाच हरिरञ्जसा  ॥ मनुव्_३,४।२४८ ॥  
यद्यप्येवं सुराणां च दैत्यानां च महत् फलम्  ।  
शुभाशुभेभ्य एवञ्च कर्तुश्च स्याद् यथोदितम्  ॥ मनुव्_३,४।२४९ ॥  
तस्मान्निरयमानुष्यस्वर्गमुक्त्युपभोगिनः  ।  
मानुषोत्तममारभ्य देवास्तु निरयं विना  ॥ मनुव्_३,४।२५० ॥  
असुरास्तु विना मुक्तिं तमो ऽन्धमपि चाप्नुयुः  ।  
इति तत्त्वविवेकोक्तं स्वयं भगवता वचः  ॥ मनुव्_३,४।२५१ ॥  
ज्ञानदा अपिचाचार्या विशेषात् फलमाप्नुयुः  ।  
मुक्तावष्टगुणं शिष्याद् गुरुरापनोति शोभनम्  ॥ मनुव्_३,४।२५२ ॥  
तद्गुरुर्द्विगुणं तस्मात् सार्धं तावत् ततो ऽपरे  ।  
देवाः सहस्रगुणितं क्रमात् तस्माद् यथोत्तरम्  ॥ मनुव्_३,४।२५३ ॥  
ब्रह्मा महौघगुणितमेवं फलविनिर्णयः  ।  
इत्याह भगवाञ्छास्त्रे गुरुवृत्ताभिधे स्वयम्  ।  
युक्तं च तन्न गोदाता गोमात्रफलमाप्नुयात्  ॥ मनुव्_३,४।२५४ ॥  
य इमं परमं गुह्यं मद्भक्तेष्वभिधास्यति  ।  
भक्तिं मयि परां कृत्वा मामेवैष्यत्यसंशयः  ॥ मनुव्_३,४।२५५ ॥  
न च तस्मान्मनुष्येषु कश्चिन्मे प्रियकृत्तमः  ।  
भविता न च मे तस्मादन्यः प्रियतरो भुवि  ।  
इत्याह भगवानेवमपि पात्रमपेक्ष्यते  ॥ मनुव्_३,४।२५६ ॥  
एवमेवाविरोधेन प्रारब्धस्यैव कर्मणः  ।  
ज्ञानं दृष्टफलं प्रोक्तं मुक्तिश्चेहैव लभ्यते  ॥ मनुव्_३,४।२५७ ॥  
॥ इति श्रीमदानन्दतीर्थभगवत्पादाचार्यविरचिते श्रीमद्ब्रह्मसूत्रानुव्याख्याने तृतीयो ऽध्यायः ॥  
  
  
समन्वयाविरोधाभ्यां सिद्धे वस्तुनि साधने  ।  
विचारितेष्वशेषेषु साधनेषु विशेषतः  ॥ मनुव्_४,१।१ ॥  
नित्यशः कार्यमत्यन्तमवश्यं भावि साधनम्  ।  
चिन्त्यते प्रथमं तत्र श्रवणादिसकृत्क्रिया  ॥ मनुव्_४,१।२ ॥  
आवृत्तिर्वेति सन्देहे कर्तव्याऽवृत्तिरेव हि  ।  
उपदेशो ऽतत् त्वमसीत्यादिर्ह्यसकृदेव यत्  ॥ मनुव्_४,१।३ ॥  
लिङ्गाल्लातव्यतः पूर्वमृजोबर्रह्मत्वतः शतात्  ।  
शुश्रावोग्रतपा नाम योग्यो रुद्रपदस्य यः  ॥ मनुव्_४,१।४ ॥  
सार्द्धं परार्द्धं विष्णोस्तु गुणान् भक्तया सदोद्यतः  ।  
तत्त्रिभागमुपासां च चक्रे सम्भृतमानसः  ॥ मनुव्_४,१।५ ॥  
दशमन्वन्तरं शक्रपदयोग्यो गरुत्मतः  ।  
पदयोग्यात् सुमनसः सुनन्दो नाम चाशृणोत्  ।  
उपासां चक्र उद्युक्तो मन्वन्तरचतुष्ययम्  ॥ मनुव्_४,१।६ ॥  
सूर्याचन्द्रमसोश्चैव पदयोग्यौ सुतेजसौ  ।  
सुरूपः शान्तरूपश्च मन्वन्तरचतुष्ययम्  ।  
अशृण्वतां सुमनसो मन्वन्तरमुपासताम्  ॥ मनुव्_४,१।७ ॥  
ततः प्रोक्तास्तु ते सर्वे भक्तयोग्रतपआदयः  ।  
अपश्यन् परमं विष्णुं तत्प्रसादेधिताः सदा  ।  
इत्युक्तं विष्णुना साक्षाद् ग्रन्थे सत्तत्वसञ्ज्ञिते  ॥ मनुव्_४,१।८ ॥  
आत्मेति नाम कथितं साक्षान्नारायणस्य हि  ।  
आत्मा ब्रह्म महांस्तारः परमेशः शुचिश्रवाः  ॥ मनुव्_४,१।९ ॥  
विष्णुर्नारायणो ऽनन्त इति श्रीपतिरीर्यते  ।  
इति पिङ्गश्रुतिश्चैव तथैव परमश्रुतिः  ॥ मनुव्_४,१।१० ॥  
ओमात्मा भगवान् विष्णुरात्मानन्दो ऽक्षरः स्वराट्  ।  
विश्वत्राता नृसिंहो ऽजो नारायण उरुक्रमः  ॥ मनुव्_४,१।११ ॥  
अनसूया तथैवात्रेर्जज्ञे पुत्रानकल्मषान्  ।  
दत्तं दुर्वाससं सोममात्मेशब्रह्मसम्भवान्  ॥ मनुव्_४,१।१२ ॥  
इति भागवते चैव तस्मादात्मा जनार्दनः  ।  
तस्मादुपास्यो विष्णुरिति ज्ञातव्यः सज्जनैः सदा  ॥ मनुव्_४,१।१३ ॥  
तथैवोपासते सन्तस्तथैवोपदिशन्ति च  ।  
आदानार्थत्वतश्चायमात्मशब्दः पतिं वदेत्  ।  
स्वामी मे विष्णुरित्येव नित्यदोपास्यमञ्जसा  ॥ मनुव्_४,१।१४ ॥  
स्वामी विष्णुरिति ध्यानं विशेषणविशेष्यतः  ।  
कर्तव्यं सर्वथैवैतन्न कथञ्चन विस्मरेत्  ॥ मनुव्_४,१।१५ ॥  
इति सत्तत्त्ववचनं षाड्गुण्यवचनं परम्  ।  
मम स्वामी हरिर्नित्यं सर्वस्य पतिरेव च  ।  
इति ध्येयः सर्वदैव भगवान् विष्णुरव्ययः  ॥ मनुव्_४,१।१६ ॥  
प्रतीकविषयत्वेन न कार्या विष्णुभावना  ।  
प्रतीकं नैव विष्णुर्यन्मिथ्योपासा ह्यनथर्दा  ॥ मनुव्_४,१।१७ ॥  
यो ऽन्यथा सन्तमात्मेशमन्यथा प्रतिपद्यते  ।  
किं तेन न कृतं पापं चोरेणात्मापहारिणा  ॥ मनुव्_४,१।१८ ॥  
यो ऽन्यथा सन्तमात्मानमन्यथा प्रतिपद्यते  ।  
किं तेन न कृतं पापं चोरेणेशापहारिणा  ॥ मनुव्_४,१।१९ ॥  
यो ऽन्यथैव स्थितं विष्णुमन्यथा प्रतिपद्यते  ।  
किं तेन न कृतं पापं चोरेण ब्रह्मचारिणा  ॥ मनुव्_४,१।२० ॥  
स्वात्मानं प्रतिमां वापि देवतान्तरमेव वा  ।  
चेतनाचेतनं वान्यद् ध्यायेद् यः केशवस्त्विति  ।  
किं तेन न कृतं पापं चारेणेशापहारिणा  ॥ मनुव्_४,१।२१ ॥  
यो ऽन्यद् विष्णुरिति ध्यायेज्जानीयाद् वा हरिं तथा  ।  
अन्धे तमसि मज्जेत् स यत्र नैवोत्थितिः क्वचित्  ॥ मनुव्_४,१।२२ ॥  
यो ऽन्यद् विष्णुरिति ध्यायेद् विष्णुरन्यदिति स्म वा  ।  
अन्यथा ध्यानदोषेण महातमसि मज्जति  ॥ मनुव्_४,१।२३ ॥  
यो ऽन्यद् विष्णुरिति ध्यायेद् विष्णुरन्यदिति स्म वा  ।  
महातमसि मग्नस्य तस्य नैवोत्थितिः क्वचित्  ॥ मनुव्_४,१।२४ ॥  
यत्किञ्चिदन्यथा संस्थमन्यथा ध्यातमञ्जसा  ।  
ध्यातुर्महादोषकरं किमु सर्वेश्वरो हरिः  ॥ मनुव्_४,१।२५ ॥  
यत्किञ्चिदन्यथा संस्थमन्यथा ज्ञातमञ्जसा  ।  
महादोषकरं विष्णुः किमु सर्वेश्वरेश्वरः  ॥ मनुव्_४,१।२६ ॥  
यत्किञ्चिदन्यथा संस्थमन्यथा ज्ञातमञ्जसा  ।  
अनर्थकारणं लोके किमु सर्वेश्वरेश्वरः  ॥ मनुव्_४,१।२७ ॥  
न किञ्चिदन्यथा ज्ञेयं ध्येयं वा तेन कुत्रचित्  ।  
किमु सर्वोत्तमो विष्णुर्ज्ञेयो नीचतया क्वचित्  ॥ मनुव्_४,१।२८ ॥  
तस्माद् वस्तु यथारूपं ज्ञेयं ध्येयं च सर्वदा  ।  
कारणं पुरुषार्थस्य नान्यथा भवति क्वचित्  ॥ मनुव्_४,१।२९ ॥  
इति श्रुतिपुराणोक्तिबलतो न प्रतीकता  ।  
ध्येया विष्णोः क्वचिद् यस्मान्मिथ्याज्ञानमनर्थदम्  ॥ मनुव्_४,१।३० ॥  
इत्यभिप्रेत्य न हि स इत्याह भगवान् प्रभुः  ।  
प्रतीकसंस्थितत्वेन ध्येयो विष्णुर्नचान्यथा  ॥ मनुव्_४,१।३१ ॥  
ब्रह्मेति च सदा ध्येयो भगवान् विष्णुरञ्जसा  ।  
उत्कृष्टो ब्रह्मशब्दार्थः पूर्णत्वं ब्रह्मता यतः  ॥ मनुव्_४,१।३२ ॥  
आधिव्याधिनिमित्तेन विक्षिप्तमनसो ऽपि तु  ।  
ध्येयैव ब्रह्मता नित्यं विष्णोर्भक्तया निरन्तरम्  ।  
इति प्रकाशिकायां च वचनं विष्णुनेरितम्  ॥ मनुव्_४,१।३३ ॥  
नात्मेति सूत्रमीशस्य जीवत्वप्रतिपादकम्  ।  
आत्मशब्दं यतो हेतुं कृत्वा जीवं न्यवारयत्  ।  
स्वशब्दात् प्राणभृच्चैव नोक्त इत्येव वेदराट्  ॥ मनुव्_४,१।३४ ॥  
यद्यात्मशब्दो जीवे ऽपि कथं स विनिवारयेत्  ।  
आत्मशब्दोदितस्तस्माद् विष्णुरेव नचापरः  ॥ मनुव्_४,१।३५ ॥  
आत्मब्रह्मादयः शब्दास्तमृते विष्णुमव्ययम्  ।  
न वदन्ति यतो नाप्ता क्वापि तैर्गुणपूर्णता  ।  
नारायणाध्यात्मगतमिति यद् वैष्णवं वचः  ॥ मनुव्_४,१।३६ ॥  
यदि जीवेशयोर्वेदपतिरैक्यं च मन्यते  ।  
आत्मशब्दं कथं तस्मान्निवारयति युक्तितः  ॥ मनुव्_४,१।३७ ॥  
भेदस्य व्यपदेशं च स्थितिं चादनमेव च  ।  
भेददार्ढ्ये हेतुमाह सतात्पर्यं जगत्पतिः  ॥ मनुव्_४,१।३८ ॥  
व्यावहारिकभेदश्चेत् क्वासावव्यावहारिकः  ।  
व्यावहारिकमित्येव वचनं व्यावहारिकम्  ॥ मनुव्_४,१।३९ ॥  
उत नेति विकल्पे तु यदि स्याद् व्यावहारिकम्  ।  
तस्यापि बाध्यता चेत् स्याद् भेदः स्यात् पारमार्थिकः  ॥ मनुव्_४,१।४० ॥  
अव्यावहारिकत्वं चेद् भेदो ऽयं सत्यतां गतः  ।  
एकस्यासत्यतायां हि द्वयोरेव विरुद्धयोः  ।  
अन्यस्य सत्यतैव स्यादिति केन निवार्यते  ॥ मनुव्_४,१।४१ ॥  
असत्यं नोक्तमित्युक्ते सत्यमुक्तमिति प्रजाः  ।  
जानन्त्युक्तं तु नो सत्यमित्युक्ते ऽसत्यतामपि  ॥ मनुव्_४,१।४२ ॥  
न स्वप्ने ऽपि द्वयं मिथ्या तत्रैकं सत्यमेव हि  ।  
भावाभावावुभौ तत्र कथं मिथ्या भविष्यतः  ॥ मनुव्_४,१।४३ ॥  
भावस्य हि निषेधे तु नाभावस्य निषेधनम्  ।  
स्ववाचो ऽसत्यता चेत् स्यात् तस्माद् भेदस्य सत्यता  ॥ मनुव्_४,१।४४ ॥  
तस्माज्जीवेशयोर्भेद उक्तन्यायेन गम्यते  ।  
एतस्मादात्मशब्दो ऽयं परमात्माभिधा भवेत्  ॥ मनुव्_४,१।४५ ॥  
प्रतीकविषयत्वेन विष्णुदृष्टिर्न तद् भवेत्  ।  
प्रतीके विष्णुरित्येव तस्मात् कार्या ह्युपासना  ॥ मनुव्_४,१।४६ ॥  
न च विष्णुः प्रतीकं यत् तस्मान्नात्मेत्युपासना  ।  
इति पक्षो यदा ब्रह्मदृष्टिश्चात्र विरुद्धयते  ।  
स नेति युक्तिस्तत्रापि समेत्युक्तविरुद्धता  ॥ मनुव्_४,१।४७ ॥  
यद्यप्युत्कर्षमात्रेण ह्यतद्भवे ऽप्युपासना  ।  
उत्कर्ष आत्मनो ऽपि स्याच्चेतनत्वादचेतनात्  ।  
तसमादतत्त्वं नोपास्यमिति वेदविदो मतम्  ॥ मनुव्_४,१।४८ ॥  
उत्कर्षाद् ब्रह्मताध्याने यदि स्यात् फलमञ्जसा  ।  
ब्रह्मणो नीचताध्यानादनर्थः किं न जायते  ॥ मनुव्_४,१।४९ ॥  
अचेतनस्य ब्रह्मत्वध्याने तुष्यिर्नहि क्वचित्  ।  
नीचस्य स्वात्मताध्याने कुप्यति ब्रह्म लोकवत्  ॥ मनुव्_४,१।५० ॥  
चण्डालो नृप इत्युक्ते नृपश्चण्डाल इत्यपि  ।  
को विशेषः परिज्ञाते नृपेण स्यात् कथञ्चन  ॥ मनुव्_४,१।५१ ॥  
पुरतो नरदेवस्य चण्डालो यदि पूज्यते  ।  
राजवत् किं न कोपः स्याद् राज्ञो लोके हि पश्यति  ॥ मनुव्_४,१।५२ ॥  
राज्ञस्तु पुरतः प्रोक्ते चण्डालं नृप इत्यपि  ।  
आत्मानं स इति प्रोक्तमितिवद्धयेव कुप्यति  ॥ मनुव्_४,१।५३ ॥  
अभेदे नैतयोर्ध्याने को विशेषो वचस्यपि  ।  
अयं राजा त्वमित्युक्ते चण्डाले ऽथ नृपे ऽपि च  ।  
चण्डाल इति तु प्रोक्ते सममेव हि दूषणम्  ॥ मनुव्_४,१।५४ ॥  
ध्याते त्वेकस्य तद्भावे तद्भावो ऽन्यस्य किं न तत्  ।  
नचैव तदविज्ञातं सर्वज्ञब्रह्मणा क्वचित्  ॥ मनुव्_४,१।५५ ॥  
तस्मादपेशलं सर्वमन्यस्य ब्रह्मतावचः  ।  
तस्माद् यथोक्तमार्गेण ब्रह्मोपास्यं मुमुक्षुभिः  ॥ मनुव्_४,१।५६ ॥  
तथोपास्याञ्जसा दृष्टं ब्रह्म पापं च भस्मसात्  ।  
करोति निखिलं पूर्वं पाश्चात्त्यस्याप्यसङ्गताम्  ।  
करोति तद्द्विषश्चैवं पुण्यनाशो ऽप्यसङ्गता  ॥ मनुव्_४,१।५७ ॥  
यदेव विद्ययेत्यत्र पूर्वोक्ताद्धि विशिष्टते  ।  
पूर्वं स्वर्गादिलब्ध्यर्थं वीर्यवत्त्वेन चोदितम्  ।  
कर्म विद्यायुतं पश्चान्मोक्षे वीर्यप्रदं त्विति  ॥ मनुव्_४,१।५८ ॥  
ततो भोगेन पुण्यं च क्षपयित्वेतरत् तथा  ।  
ब्रह्मद्विड् ब्रह्मदर्शी च तमोमोक्षाववाप्नुतः  ॥ मनुव्_४,१।५९ ॥  
ब्रह्माणं शतकालात्तु पूर्वमारब्धसङ्क्षयः  ।  
ब्रह्मणस्त्वेव तावत्त्वं पञ्चाशद् ब्रह्मणस्तथा  ।  
रुद्रस्य विंशदेव स्यादिन्द्रस्यार्कादिके दश  ॥ मनुव्_४,१।६० ॥  
अन्येषां ब्रह्ममात्रस्य त्वन्त आरब्धसङ्क्षयः  ।  
ब्रह्मणैव सहातश्च परं नारायणं व्रजेत्  ।  
इति सत्तत्त्ववचनं स्वयं भगवतोदितम्  ॥ मनुव्_४,१।६१ ॥  
॥ इति श्रीमदानन्दतीर्थभगवत्पादाचार्यविरचिते श्रीमद्ब्रह्मसूत्रानुव्याख्याने चतुर्थाध्यायस्य प्रथमः पादः ॥  
  
  
देवानां च मनुष्याणामेतावत् सममेव हि  ।  
उत्क्रान्तिमार्गौ देवानां न प्रायेण भविष्यतः  ॥ मनुव्_४,२।१ ॥  
कर्मक्षयसतथोत्क्रान्तिर्मार्गो भोगश्चतुष्ययम्  ।  
फलं मोक्ष इति प्रोक्तः क्रमात् पादेषु चोदितः  ॥ मनुव्_४,२।२ ॥  
स्रष्टृष्वेव तु सृज्यानां प्रवेशो ब्रह्मणो लये  ।  
देवानां मार्ग उद्दिष्टो नार्चिरादिर्नचोत्क्रमः  ॥ मनुव्_४,२।३ ॥  
स्रष्टुस्तु ग्रासभूतस्य देहस्तत्र लयं व्रजेत्  ।  
यतः सृज्यस्य देवस्य नैवोत्क्रान्तिस्ततो भवेत्  ॥ मनुव्_४,२।४ ॥  
लयाच्चैवार्चिरादीनां लोकानामपि सर्वशः  ।  
कथं मार्गो भवेत् तेषां विशतामुत्तमं स्वतः  ॥ मनुव्_४,२।५ ॥  
जातानां मानुषे लोके देवानां च कदाचन  ।  
उत्क्रान्तिमार्गौ भवतो न तदा मुक्तिरिष्यते  ॥ मनुव्_४,२।६ ॥  
अन्येषामपि साक्षात्तु मुक्तिः प्राप्यापि तं हरिम्  ।  
सहैव ब्रह्मणा भूयादिति शास्त्रस्य निर्णयः  ॥ मनुव्_४,२।७ ॥  
क्ष्माम्भोनलानिलवियन्मनैन्द्रियार्थभूतादिभिः परिवृतः प्रतिसञ्जिघृक्षुः  ।  
अव्याकृतं विशति यर्हि गुणत्रयात्मा कालं परं स्वमनुभूय परः स्वयम्भूः  ॥ मनुव्_४,२।८ ॥  
एवं परेत्य भगवन्तमनुप्रविष्टा ये योगिनो जितमरुन्मनसो विरागाः  ।  
तेनैव साकममृतं पुरुषं पुराणं ब्रह्म प्रधानमुपयान्त्यगताभिमानाः  ॥ मनुव्_४,२।९ ॥  
भगवन्तमनुप्राप्ता अपि तु ब्रह्मणा सह  ।  
परमं मोक्षमायान्ति लिङ्गभङ्गेन योगिनः  ॥ मनुव्_४,२।१० ॥  
प्राप्ता अपि परं देवं सहैव ब्रह्मणा पुनः  ।  
आनन्दव्यक्तियायान्ति पूर्णां लिङ्गस्य भङ्गतः  ॥ मनुव्_४,२।११ ॥  
इति श्रुतिपुराणोक्तिबलाद् विज्ञायते च तत्  ।  
भोगस्तु सर्वदेवानां नरादीनां च विद्यते  ॥ मनुव्_४,२।१२ ॥  
तत्र प्रवेशो देवानामुत्तरोत्तरतः क्रमात्  ।  
उच्यते देहगानां च वृत्तीनामेवमेव तु  ॥ मनुव्_४,२।१३ ॥  
तत्र मोक्षस्वरूपं तु वादिनः प्रतिभाश्रयात्  ।  
नाना वदन्ति पुंसां हि मतयो गुणभेदतः  ।  
पृथक् पृथक् प्रजायन्ते तमसैवान्यथामतिः  ॥ मनुव्_४,२।१४ ॥  
रजसा मिश्रबुद्धित्वं सत्त्वेनैव यथा मतिः  ।  
गुणातीता विमुक्तानां मतिः शुद्धचितिर्यतः  ॥ मनुव्_४,२।१५ ॥  
साम्यगेवाथ नित्या च तत्तन्माहात्म्ययोगतः  ।  
बहऌआ चातिविशदा स्पष्टा चैव श्रियो मतिः  ॥ मनुव्_४,२।१६ ॥  
महाशुद्धचितित्वेन ततो ऽप्यतिमहाचितिः  ।  
अशेषोरुविशेषाणामतिस्पष्टतया दृशिः  ।  
नित्यमेकप्रकारा च नारायणमतिः परा  ॥ मनुव्_४,२।१७ ॥  
सूर्यप्रभावदखिलं भासयन्ति निरन्तरा  ।  
निर्लेपा वीतदोषा च नित्यमेवाविकारिणी  ॥ मनुव्_४,२।१८ ॥  
विशेषांसतद्गतांस्त्यक्तवा प्रायस्तल्लक्षणा श्रियः  ।  
तथैव स्पष्टताभावात् तत्तन्त्रत्वाच्च केवलम्  ।  
न तादृशी ब्रह्मणस्तु प्राय एव श्रियो यथा  ॥ मनुव्_४,२।१९ ॥  
मुक्तानां तु तदन्येषां समुद्रतरऌओपमा  ।  
अग्निज्वालावदेव स्यात् स्मृतिगानां दृशो भवः  ॥ मनुव्_४,२।२० ॥  
एवंविधेषु ज्ञानेषु तमसा मुष्यदृष्टयः  ।  
खद्योतसदृशात्यल्पज्ञानत्वादन्यथादृशः  ।  
वदन्ति वादिनो मोक्षं नानामतसमाश्रयात्  ॥ मनुव्_४,२।२१ ॥  
आश्रित्य प्रतिभामाह जिनस्तत्रातितामसीम्  ।  
ज्ञानात् कर्मक्षयान्मोक्षो भवेद् देहाख्यपञ्जरात्  ॥ मनुव्_४,२।२२ ॥  
पञ्जरोन्मुक्तखगवदलाकाकाशगोचरः  ।  
नित्यमूर्ध्वं व्रजत्येव पुद्गलो हस्तपादवान्  ॥ मनुव्_४,२।२३ ॥  
इति तत् केन मानेन मोक्षरूपं प्रदृश्यते  ।  
गतिरूर्ध्वा च दुःखेता गतित्वाल्लौकिकी यथा  ।  
इत्युक्ते चानुमानैकशरणस्य किमुत्तरम्  ॥ मनुव्_४,२।२४ ॥  
अनूर्ध्वगतिता तत्र यद्युपाधिः खगस्य च  ।  
दूरोर्ध्वगमने दुःखमिति साध्यानुगो न सः  ॥ मनुव्_४,२।२५ ॥  
प्रतिसाधनरूपस्य नानुमानस्य दूषणम्  ।  
उपाधिः प्रतिरूपं हि साधनं तन्नचापरम्  ॥ मनुव्_४,२।२६ ॥  
अथापि सशरीरत्वं चात्रोपाधिर्न वै भवेत्  ।  
गतित्वं यत्र देहित्वमिति यत् साधनानुगम्  ॥ मनुव्_४,२।२७ ॥  
आगमाननुसारित्वे प्रसङ्गो ऽयं यतस्ततः  ।  
नापसिद्धान्तता दोषः प्रसङ्गे यदि सा भवेत्  ।  
तदैवातिप्रसङ्गः स्यान्न पसङ्गः क्वचिद् भवेत्  ॥ मनुव्_४,२।२८ ॥  
लोकाकाशगतित्वं चेदुपाधिः साधनानुगः  ।  
सो ऽपीत्युक्ते वदेत् किं स तस्माद् वेदोदितो भवेत्  ॥ मनुव्_४,२।२९ ॥  
मोक्ष एवं स्वयं विष्णुर्यद्यपीशो ह्यशेषवित्  ।  
चकार सौगतमतं मोहायैव चकार यत्  ॥ मनुव्_४,२।३० ॥  
असुराणामयोग्यानां वेदमार्गे प्रवर्तताम्  ।  
अतो ऽसुराधिकारत्वान्न ग्राह्यं तन्मतं क्वचित्  ॥ मनुव्_४,२।३१ ॥  
चतुष्प्रकारं तच्चोक्तं शून्यं विज्ञानमेकलम्  ।  
अनुमेयबहिस्तत्त्वं तथा प्रत्यक्षबाह्यगम्  ॥ मनुव्_४,२।३२ ॥  
इति तत्र तु ये शून्यं वदन्त्यज्ञानमोहितः  ।  
ते मोक्षं तादृशं ब्रूयुर्निश्शङ्कं मायिनो यथा  ॥ मनुव्_४,२।३३ ॥  
न किञ्चिनमुक्तयवस्थायामात्मात्मीयमथापि वा  ।  
एकस्मिन् संसृतेर्मुक्ते न किञ्चिदवशिष्यते  ॥ मनुव्_४,२।३४ ॥  
तत्संवृत्यैव भेदो ऽयं चेतनाचेतनात्मकः  ।  
दृश्यते संवृतेर्ध्वंसे निर्विशेषैव शून्यता  ॥ मनुव्_४,२।३५ ॥  
न सत्त्वं नैव चासत्त्वं शून्यतत्त्वस्य विद्यते  ।  
न सुखत्वं न दुःखत्वं न विशेषो ऽपि कश्चन  ॥ मनुव्_४,२।३६ ॥  
निर्विशेषं स्ययम्भातं निर्लेपमजरामरम्  ।  
शून्यं तत्त्वमसम्बाधं नानासंवृतिवर्जितम्  ॥ मनुव्_४,२।३७ ॥  
अशेषदोषरहितं मनोवाचामगोचरम्  ।  
मोक्ष इत्युच्यते ऽसद्भिर्नानासंवृतिदूषितम्  ॥ मनुव्_४,२।३८ ॥  
संसृत्यवस्थं विज्ञेयं संवृत्यैव विशेष्यते  ।  
स्थितया ध्वस्तया चैव संसृतिर्मोक्ष इत्यपि  ॥ मनुव्_४,२।३९ ॥  
केचित् तेष्वन्यथा प्राहुः संवृत्यैव त्वनेकधा  ।  
अवच्छिन्नं महाशून्यं नानानपुद्गलशब्दितम्  ॥ मनुव्_४,२।४० ॥  
यस्य शून्यैकरसता ज्ञानात् सा त्वपगच्छति  ।  
स पुद्गलत्वनिर्मुक्तो महाशून्यत्वमेष्यति  ॥ मनुव्_४,२।४१ ॥  
संवृत्यान्यस्त्ववच्छिन्नो दुःखान्यनुभवत्यलम्  ।  
इत्येवं मायिनश्चाहुरेकजीवत्ववादिनः  ॥ मनुव्_४,२।४२ ॥  
बहुजीवमताश्चेति माया तेषां तु संवृतिः  ।  
निर्विशेषत्ववाचैव शून्यं ब्रह्मैव नो भिदा  ॥ मनुव्_४,२।४३ ॥  
सच्चित्सुखादिकं चैव किं कुतो ऽखण्डवादिनः  ।  
व्यावर्त्यमात्रभेदस्तु विद्यते शून्यवादिनः  ॥ मनुव्_४,२।४४ ॥  
अनृतादेरपोहं तु स्वयमेव हि मन्यते  ।  
निर्विशेषत्वतो नैव विशेषो ब्रह्मशून्ययोः  ॥ मनुव्_४,२।४५ ॥  
प्रामाण्यादि च वेदस्य फलतः सममेव हि  ।  
अतत्त्वावेदकं यस्मात् प्रमाणं तेन कथ्यते  ।  
अतत्त्वावेदकत्वं यदप्रामाण्यं सतां मतम्  ॥ मनुव्_४,२।४६ ॥  
दीर्घभ्रान्तिकरी चेत् स्यादतत्त्वावेदकप्रमा  ।  
रज्जुसर्पादिविज्ञानादप्याधिक्यादमानता  ।  
स्यादागमस्यानिवर्त्यमहामोहप्रदत्वतः  ॥ मनुव्_४,२।४७ ॥  
तलनैल्यादिविज्ञानमाकाशे मानतांव्रजेत्  ।  
छत्राकारत्वविज्ञानञ्चन्द्रप्रादेशतामतिः  ॥ मनुव्_४,२।४८ ॥  
निर्भेदत्वं तु शून्यस्य तेनाप्यङ्गीकृतं सदा  ।  
सत्त्वासत्त्वादिधर्माणामभाव उभयोर्मतः  ॥ मनुव्_४,२।४९ ॥  
न हि सत्प्रतियोगित्वं शून्यत्वं तेन चेष्यते  ।  
न च दुःखविरोधित्वादन्या ह्यानन्दतेष्यते  ॥ मनुव्_४,२।५० ॥  
मायिना शून्यपक्षे ऽपि ज्ञानं जाड्यविरोधि च  ।  
धर्मस्ते ऽपि न सन्त्येव को विशेषस्ततस्तयोः  ॥ मनुव्_४,२।५१ ॥  
एतादृशानां पक्षाणां दूषणं प्रभुरा कृतम्  ।  
स्वपक्षसादनेनैव नाभाव इति चोक्तितः  ॥ मनुव्_४,२।५२ ॥  
आत्माभावे पुमर्थः क इष्टस्यात्मावधिर्यतः  ।  
यदि नात्मावधिर्मोक्षो मोक्षः स्याद् घटशून्यता  ।  
कल्पितत्वाद् विशेषाणां मायिनो ऽपि समं हि तत्  ॥ मनुव्_४,२।५३ ॥  
दृश्यमाने विशेषे ऽपि यदि चेदविशेषता  ।  
घटाभावो ऽविशेषः स्यात् पाश्चात्यश्चेदनागतः  ॥ मनुव्_४,२।५४ ॥  
न मोक्षो विमतो यस्माददेहो घटशून्यता  ।  
यथेत्युक्ते वदेत् किं स यो ऽनुमामात्रमानकः  ॥ मनुव्_४,२।५५ ॥  
न च मायी वदेत् तत्र पूर्वोक्तेनैव वर्त्मना  ।  
अमानत्वाच्छ्रुतेस्तस्य नचादेहत्ववादिनी  ॥ मनुव्_४,२।५६ ॥  
श्रुतिः काचिददेहत्वमप्राकृतशरीरगा  ।  
मोक्षे भोगं यतो ब्रूते जक्षन् क्रीडन्निति श्रुतिः  ॥ मनुव्_४,२।५७ ॥  
निर्दुःखत्वान्न तन्मोक्षः प्रतिपन्नं यथेति च  ।  
अनुमादूषणं किं स्याद् वादिनोः शून्यमायिनोः  ॥ मनुव्_४,२।५८ ॥  
दुःखं दुःखादभिन्नत्वान्मोक्षो ऽपि स्यादसंशयम्  ।  
भेदे सद्वैततैव स्यादित्याद्यमितदोषतः  ।  
हेयं मायामतेनैव सह शून्यमतं बुधैः  ॥ मनुव्_४,२।५९ ॥  
एवं विज्ञानवादो ऽपि ज्ञानमात्रविशेषतः  ।  
तस्यापि भङ्गुरत्वादिविशेषमपहाय हि  ।  
अद्वैततामतं साक्षादुक्तदोषस्ततो भवेत्  ॥ मनुव्_४,२।६० ॥  
कालो न केवलज्ञानी कालत्वात् प्रतिपन्नवत्  ।  
एतयानुमया रोधान्न तादृङ्मोक्षरूपता  ॥ मनुव्_४,२।६१ ॥  
यदि कालो ऽपि नेत्याह कदेति प्रश्न उत्तरम्  ।  
किं वक्ष्यति यदावस्थां वदेत् सा पक्षतां व्रजेत्  ॥ मनुव्_४,२।६२ ॥  
अवस्थात्वादिति ह्येव हेतुः सापि कदेति च  ।  
पृष्टे कालश्च वक्तव्यो नाकालत्वं ततो भवेत्  ॥ मनुव्_४,२।६३ ॥  
न काल इति सामान्यनिषेधे कालगप्रमा  ।  
निरुणद्धि वक्तव्यो नाकालत्वं ततो भवेत्  ॥ मनुव्_४,२।६४ ॥  
एकजीवत्वपक्षे तु कालाभावादियं प्रमा  ।  
कुपिता कालमादाय द्वैतमेवोपपादयेत्  ॥ मनुव्_४,२।६५ ॥  
विमतः प्रपञ्चवान् कालः कालत्वात् प्रतिपन्नवत्  ।  
इति चान्यानुमैकत्वं जीवस्य विनिवारयेत्  ॥ मनुव्_४,२।६६ ॥  
कालशब्देश्वरैकत्वमतान्यप्येवमेव हि  ।  
निराकृतानि तेषां च समत्वात् पक्षदोषयोः  ॥ मनुव्_४,२।६७ ॥  
ज्ञानं स्वरसभङ्गयेव नित्यसन्तामिष्यते  ।  
बौद्धाभ्यामपराभ्यां तु तत्राप्युक्तानुमा रिपुः  ॥ मनुव्_४,२।६८ ॥  
मोक्षो न शुद्धविज्ञानसन्तानी कालगत्वतः  ।  
प्रतिपन्नो यथेत्येतदनुमानं तदुत्तरम्  ॥ मनुव्_४,२।६९ ॥  
अनुमानानि सर्वाणि प्रतिसाधनयोगतः  ।  
निषिद्धान्युक्तभङ्गयैव श्रुतयश्चास्मदुक्तिगाः  ॥ मनुव्_४,२।७० ॥  
साङ्खयनैयायिकाद्याश्च प्राहुर्मोक्षं तु निस्सुखम्  ।  
इच्छाद्वेषप्रयत्नादेरपि सर्वात्मना लयम्  ॥ मनुव्_४,२।७१ ॥  
तत्राहुर्नैतदप्यत्र शोभनं श्रुतयो यतः  ।  
महानन्दं च भोगं च नियमेन वदन्ति हि  ॥ मनुव्_४,२।७२ ॥  
प्राकृतप्रियहानिस्तु प्रियास्पृष्टिरितीर्यते  ।  
अप्रियं प्रतिकूलं तदविशेषेण शब्दितम्  ॥ मनुव्_४,२।७३ ॥  
नास्ति ह्यप्राकृतं दुःखं सतो जीवस्य कुत्रचित्  ।  
प्रियं स्वरूपमेवास्य बलानन्दादिवाक्यतः  ॥ मनुव्_४,२।७४ ॥  
हेयत्वादपप्रियस्यैव प्रियहानेरनिष्ठतः  ।  
न समस्तप्रियाभावो मोक्षे प्रोक्ते तु युज्यते  ॥ मनुव्_४,२।७५ ॥  
अप्रियस्य स्वरूपत्वमसुरेष्वेव हि श्रुतम्  ।  
असुरा नैवमेवं च नैवं चाखिलमानुषाः  ।  
इत्यात्मप्रियहानाय को यतेत च बुद्धिमान्  ॥ मनुव्_४,२।७६ ॥  
सञ्ज्ञा नास्तीत्यपि ह्यस्य नामुक्तज्ञेयतेति हि  ।  
धर्मानुच्छित्तिमेवास्य यतो वक्तयुत्तरश्रुतिः  ॥ मनुव्_४,२।७७ ॥  
आशङ्कयास्य ज्ञानहानिं मैत्रेय्या मोहमाह माम्  ।  
भवानित्युक्तवत्या हि नाहं मोहं वदामि ते  ।  
इत्युक्तवा याज्ञवल्क्यो हि स्वरूपानाशमूचिवान्  ॥ मनुव्_४,२।७८ ॥  
ज्ञानरूपस्य विज्ञानानाशस्तन्नाश एव यत्  ।  
इति शून्यमतोच्छित्त्यै पुनरानन्दपूर्वकान्  ।  
धर्मानाहाप्यनुच्छिन्नांस्तार्किकैर्विनिवारितान्  ।  
मात्रासंसर्गमप्याह तथा माध्यन्दिनश्रुतिः  ॥ मनुव्_४,२।७९ ॥  
आचिक्षेप मतं तच्च यस्मिन् न विषयादनम्  ।  
घ्राणादिभोगाभावस्य त्वनिष्टत्वहृदा श्रुतिः  ॥ मनुव्_४,२।८० ॥  
येनेदमखिलं वेद विज्ञातारं स्वमेव च  ।  
केन तं च विजानीयादित्यनिष्टं हि सर्वथा  ॥ मनुव्_४,२।८१ ॥  
नाखिलज्ञापको विष्णुरज्ञेयो नियमेन हि  ।  
तज्ज्ञानार्थं हि वेदानामखिलानां प्रवर्तनम्  ॥ मनुव्_४,२।८२ ॥  
प्रत्यक्षागमात्मविज्ञानाविरोधानुभवादपि  ।  
न स्वविज्ञानितायां च विरोधः कश्चनेयते  ॥ मनुव्_४,२।८३ ॥  
कर्तृकर्मविरोधश्च नित्यानुभवविरोधतः  ।  
कथमेव पदं गच्छेद् विरोधो दृष्टबाधनम्  ॥ मनुव्_४,२।८४ ॥  
सो ऽश्नुते सर्वकामंश्च कामान्नी कामरूप्यथ  ।  
इत्यादिश्रुतयश्चोक्तमर्थमेव वदन्ति हि  ॥ मनुव्_४,२।८५ ॥  
अस्वातन्त्र्यादिवेत्युक्तं न द्वैताभावतः क्वचित्  ।  
आत्मैवाभूदिति ह्यस्मादविशेषप्रसङ्गतः  ॥ मनुव्_४,२।८६ ॥  
अस्वातन्त्र्योपमाभेदभेदेष्विव उदीरितः  ।  
शब्दतत्त्व इति प्रोक्तं मैत्रेय्युक्तोत्तरं च किम्  ॥ मनुव्_४,२।८७ ॥  
सुखादिधर्महानौ तु मुक्तेः किञ्च प्रयोजनम्  ।  
यद्यर्थो दुःखहानिः स्यादनर्थः सुखनाशनम्  ॥ मनुव्_४,२।८८ ॥  
तयोश्च दुःखहानाद्धि सुखनाशो ऽधिको भवेत्  ।  
प्राप्यापि दुःखं सुमहत् सुखलेशाप्तये जनः  ।  
यतते सुखहानौ हि को मोक्षाय यतेत् पुमान्  ॥ मनुव्_४,२।८९ ॥  
अल्पाच्च सुखानाशाद्धि बिभेत्यतितरां जनः  ।  
महच्च दुःखमाप्नोति सुखनाशनिवृत्तये  ॥ मनुव्_४,२।९० ॥  
न च रागनिमित्तं तद् वीतरागा अपि स्फुटम्  ।  
नारदाद्याः सुखार्थाय सहन्ते दुःखमञ्जसा  ।  
युद्धादिदर्शनं यस्मात् सुदुःखेनापि कुवर्ते  ॥ मनुव्_४,२।९१ ॥  
यदेन्द्रवैरोचनयोर्ब्रह्मास्त्राभ्यां सुतापिताः  ।  
अपि नैवाजहुर्युद्धरसात् ते नारदादयः  ।  
इति स्कान्दवचस्तस्मात् सुखाभावस्य को यतेत्  ॥ मनुव्_४,२।९२ ॥  
विमतो दुःखयुग् यस्माच्चेतनः सन् सुखोज्खितः  ।  
प्रतिपन्नो यथेत्येव चानुमा केन वार्यते  ॥ मनुव्_४,२।९३ ॥  
सर्वश्रुतिपुराणेषु सुखभावोक्तितस्तथा  ।  
मुक्तौ न ग्राह्यमेवैतत् सुखाभावमतं बुधैः  ॥ मनुव्_४,२।९४ ॥  
सो ऽनानन्दाद् विमुक्तः सन्नानन्दी भवति स्फुटम्  ।  
निर्गुणे ब्रह्मणि मयि धारयन् विशदं मनः  ।  
परमानन्दमाप्नोति यत्र कामो ऽवसीयते  ॥ मनुव्_४,२।९५ ॥  
न विष्णुसदृशं दैवं न मोक्षसदृशं सुखम्  ।  
न वेदसदृशं वाक्यं न वर्णो ऽकारसम्मितः  ॥ मनुव्_४,२।९६ ॥  
यत्रानन्दाश्च मोदाश्च मुदः प्रमुद आसते  ।  
कामस्य यत्राप्ताः कामास्तत्र माममृतं कृधि  ॥ मनुव्_४,२।९७ ॥  
इति श्रुतिपुराणानि तत्रतत्र वदन्ति हि  ।  
अतो मोक्षे सुखाभाव इति यत्किञ्चिदेव हि  ॥ मनुव्_४,२।९८ ॥  
शिरःकराद्यभावश्च न मुक्तस्य भवेत् क्वचित्  ।  
श्रुतयश्च पुराणानि मानमत्र बहूनि च  ॥ मनुव्_४,२।९९ ॥  
न वर्तते यत्र रजस्तमस्तयोः सत्त्वं च मिश्रं न च कालविक्रमः  ।  
न यत्र माया किमुतापरे हरेरनुव्रता यत्र सुरासुरार्चिताः  ॥ मनुव्_४,२।१०० ॥  
श्यामावदाताः शतपत्रलोचनाः पिशङ्गवस्त्राः सुरुचः सुपेशसः  ।  
सर्वे चतुर्बाहव उन्मिषन्मणिप्रवेकनिष्काभरणाः सुवर्चसः  ॥ मनुव्_४,२।१०१ ॥  
प्रवाऌअवैडूर्यमृणाऌअवर्चसां परिस्फुरत्कुण्डलमौलिमालिनाम्  ।  
भ्राजिष्णुभिर्यः परितो विराजते लसद्विमानावलिभिर्महात्मनाम्  ॥ मनुव्_४,२।१०२ ॥  
विद्योतमानप्रमदोत्तमाभिः सविद्युदभ्रावलिभिर्यथा नभः  ।  
श्रीर्यत्र रूपिण्युरुगायपादयोः करोति मानं बहुधा विभूतिभिः  ॥ मनुव्_४,२।१०३ ॥  
ऋचां त्वः पोषमास्ते पुपुष्वान् गायत्रं त्वो गायति शक्वरीषु  ।  
ब्रह्मा त्वो वदति जातविद्यां यज्ञस्य मात्रं विमिभीत उ त्वः  ॥ मनुव्_४,२।१०४ ॥  
कामान्नरूपी चरतीतिपूर्वश्रुत्या पुराणोक्तिभिरप्यदोषः  ।  
देहः स्वरूपात्मक एव तेषां मुक्तिं गतानामपि चेयते हि  ॥ मनुव्_४,२।१०५ ॥  
शिरःकराद्यैरपि मुक्तिभाजो युक्ता यतस्ते पुरुषा इदानीम्  ।  
यथेतिपूर्वा अनुमाश्च जीवस्वरूपमङ्गादियुगापयन्ति  ॥ मनुव्_४,२।१०६ ॥  
न ब्रह्मरूपत्वममुष्य देहिनो मुक्तावपि स्यात् प्रमया कथञ्चित्  ।  
स ब्रह्मणा सहितो ऽशेषभोगान् भुङ्क्ते तथोपेत्य सुखार्णवं तम्  ॥ मनुव्_४,२।१०७ ॥  
यत्तत् परं ज्योतिरुपेत्य जीवो निजस्वरपूत्वमवाप्य कामान्  ।  
भुङ्क्ते स दैवं पुरुषोत्तमो ऽज आत्मेति चोक्तो गुणपूर्तिहेतोः  ॥ मनुव्_४,२।१०८ ॥  
सेतुः स देवो ऽखिलमुक्तिभागामुतामृतस्येष्य इहेशिता यत्  ।  
इत्यादिवाक्यैर्भगवद्वशः सन् भुङ्क्तेऽखिलान् मुक्तिगतो ऽपि भोगान्  ॥ मनुव्_४,२।१०९ ॥  
कालो ऽप्यसौ नैक्ययुतः परेण जीवस्य कालो यत एष यद्वत्  ।  
इत्यादिका अप्यनुमाः प्रमाणं मुक्तौ च जीवस्य परत्वरोधे  ॥ मनुव्_४,२।११० ॥  
कथं च यः पूर्वमसौ न पश्चाद् भवेत् स एवेत्यपि युक्तिमेति  ।  
यतो न दृष्टं यदभून्न पूर्वं पश्चात् तदासेति कुतश्च किञ्चित्  ॥ मनुव्_४,२।१११ ॥  
नचैव मुक्तौ तु हरेः पृथक्तवमैक्यं तथा स्यादिति युक्तिमेति  ।  
यतो न कुत्रापि भिदाभिदा च दृष्टा चितश्चेतनया कुतश्चित्  ॥ मनुव्_४,२।११२ ॥  
इत्थं मतानि भ्रमजानि यस्मान्मोक्षं समुद्देश्यमपि भ्रमेण  ।  
विदुर्न सम्यग् यदपीह लौकिकाः सुखं मम स्याच्च सदेति जानते  ॥ मनुव्_४,२।११३ ॥  
औदार्यमुच्चावचशक्तिरात्मस्वरपूदार्ढ्यं च निजस्वभावः  ।  
स्वातन्त्र्यमापूर्णविशेषयोग्यता विरोधहानिश्च चतुर्थपादे  ॥ मनुव्_४,२।११४ ॥  
व्यवस्थितिस्त्वविशेषः स्थितिश्च निषेधसामान्यविधिक्रियाणाम्  ।  
विभक्तता चात्वरयैव सिद्धिर्विपक्षसम्प्राप्तिविरुद्धहेतवः  ॥ मनुव्_४,२।११५ ॥  
सुशक्यता शश्वदतिप्रसिद्धिविवेकविन्यासविचारसञ्ज्ञाः  ।  
नानाप्रवृत्तिः कृतकृत्यता च विपक्षतर्काः समतीतपादे  ॥ मनुव्_४,२।११६ ॥  
महाफलत्वं प्रविविक्तता च सन्धिग्रहः साधनमाप्तकृत्यम्  ।  
विशेषकार्यं कृतिसंस्थितिश्च सुयुक्तयो निर्णयगाः स्वपक्षे  ॥ मनुव्_४,२।११७ ॥  
व्यामिश्रता कार्यकरत्वमर्थकॢप्तिः सुदार्ढ्यं परतन्त्रता च  ।  
समानधर्मः कृतशेषता च लोकोपमा पूर्वमतानुसाराः  ॥ मनुव्_४,२।११८ ॥  
विशेषसाम्यश्रुतिराढ्यता च समानलोपो महिमा विशेषः  ।  
कृतार्थता शश्वदनुप्रवृत्तिः सिद्धान्तनिर्णीतिविशिष्टहेतवः  ॥ मनुव्_४,२।११९ ॥  
प्रधानवायुस्त्विह वायुनामा भूतेष्वितिप्रोक्तगतो ऽपि युक्तया  ।  
यस्माच्छ्रुतौ पवते चेति भूरि प्रोक्तो यतो भूतमानी च सो ऽपि  ।  
महामानी त्वल्पमानी च यस्मात् तच्छब्देनाप्युच्यते तेन सो ऽपि  ॥ मनुव्_४,२।१२० ॥  
तस्मिन् लयं यान्ति भूतान्यशेषक्रमाविरोधेन स एव विष्णौ  ।  
इन्द्रादीनां तत्र लयः क्रमं तु प्रोक्तं विशेषादनुसृत्य नान्यत्  ॥ मनुव्_४,२।१२१ ॥  
तस्मादशेषा गिरिजां प्रविश्य तयैव रुद्रं सह तेन वाणीम्  ।  
तया पतिं प्राप्य सहैव तेन लयं हरौ यान्ति समस्तजीवाः  ॥ मनुव्_४,२।१२२ ॥  
सोमस्तु वारीशयुतो ऽनिरुद्धं विशत्यसौ काममसौ च वारुणीम्  ।  
सा शेषदेवं स गिरं च सैव वायुं विशत्यञ्ज इतीह निर्णयः  ॥ मनुव्_४,२।१२३ ॥  
उमागिरीशावपि भारतीराविति स्म वाग् वेदगता ब्रवीति  ।  
अहीन्द्रपत्नीमहिपं विरिञ्चपत्नीं विरिञ्चं च विमुक्तिकाले  ॥ मनुव्_४,२।१२४ ॥  
त एव यत् तत्पदमाप्नुवन्ति तत्काल एतान् समुपास्य जीवाः  ।  
ब्रह्मत्वकाले प्रविशन्ति चैतानीति स्म वाक् तादृशतामुपैति  ॥ मनुव्_४,२।१२५ ॥  
सूर्यो ऽग्नियुक्तो गुरुमाप्य तेन शक्रं सहैनेन सुपर्णपत्नीम्  ।  
तया सुपर्णं सह तेन वाणीं ब्रह्माणमेतद्गत एव याति  ॥ मनुव्_४,२।१२६ ॥  
इन्द्रप्रवेशस्तु यदोच्यते ऽत्र तदा ह्युमेत्येव सुपर्णपत्नी  ।  
उक्ता सुपर्णश्च गिरीशनाम्ना ततो विरोधश्च न कश्चनात्र  ॥ मनुव्_४,२।१२७ ॥  
भृग्वादयो दक्षमवाप्य तेन प्राप्येन्द्रमेतेन सुपर्णपत्नीम्  ।  
विशन्ति ये मनवो राजमुख्या मनुं प्रविश्यात्र गता महेन्द्रम्  ॥ मनुव्_४,२।१२८ ॥  
आकाश उर्वी च गुरुं प्रविश्य तेनैव यातः पुरुहूतदेवम्  ।  
सनादयो यतयः काममेव विशन्ति शिष्टा अपि हव्यवाहम्  ॥ मनुव्_४,२।१२९ ॥  
वर्णाश्रमाचाररता मनुष्या धर्मं मनुं सो ऽपि समेति काले  ।  
तमेव सर्वे पितरः सुरानुगाः सर्वे कुबेरं स च सोममेव  ॥ मनुव्_४,२।१३० ॥  
विमुक्तिकाले प्रविशन्त्यभीक्ष्णं भोगांश्च तद्देहगताः प्रभुञ्जते  ।  
आनन्दसुव्यक्तिरमुत्र तेषां भवत्यतश्चेष्यत एव निर्गताः  ।  
क्रीडन्ति भूयश्च समाविशन्ति तानेव सायुज्यमिदं वदन्ति  ॥ मनुव्_४,२।१३१ ॥  
सायुज्यहीनाश्च लये तु सर्वे प्रोक्तेन मार्गेण विशन्ति सृष्टौ  ।  
बहिश्च निर्यान्ति ततो ऽन्यदापि सायुज्यभाजां भवति प्रवेशः  ॥ मनुव्_४,२।१३२ ॥  
उक्तं समस्तं परमश्रुतौ हि प्रोक्तं तु सर्गक्रमतो विपर्ययः  ।  
मुक्तौ लये यद्वदथो लयश्च विपर्ययेणेत्यवदद् गिरां पतिः  ॥ मनुव्_४,२।१३३ ॥  
लयो यतो मुक्तिरियं सुराणां भोगो विशेषेण च यं वदिष्यति  ।  
उक्तश्च बिम्बप्रतिबिम्बभावः पिङ्गश्रुतावुक्तलयानुसारतः  ॥ मनुव्_४,२।१३४ ॥  
बिम्बे लयो यन्नियतश्च मुक्तौ चिदात्मनां तद्वशता च सर्वदा  ।  
तेजो ऽभिधां तु श्रियमाप्य विष्णुमग्रे ततः पुत्रतयैव वायुः  ।  
आप्तः प्रसूतः पुनरेव विष्णुं प्रविश्य मुक्तः प्रऌअये ऽत्र तिष्ठति  ॥ मनुव्_४,२।१३५ ॥  
सर्वे ऽपि ते मुक्तगणा अमन्दसान्द्रं निजानन्दमशेषतो ऽपि  ।  
भुञ्जन्त एवासत ईशदेहे लये ऽथ सर्गे बहिरेव यान्ति  ॥ मनुव्_४,२।१३६ ॥  
प्रयाति धर्मं निरृतिस्तु शक्रं मरुद्गणाः पार्षदास्तथैव  ।  
सर्वे ऽनिरुद्धं पृतनाधिपाद्यास्तुरश्रुतिर्हीत्थमियं विमुक्तिः  ॥ मनुव्_४,२।१३७ ॥  
  
॥ इति श्रीमदानन्दतीर्थभगवत्पादाचार्यविरचिते श्रीमद्ब्रह्मसूत्रानुव्याख्यने चतुर्थाध्यायस्य द्वितीयः पादः ॥  
  
  
उत्क्रान्तमार्गश्च विमुक्तगम्यं पादोदितम् सुक्रमविक्रमौ च  ।  
सान्तानिकं प्राप्तिरभीष्यता च सौकयर्मित्यन्यमतस्य तर्काः  ॥ मनुव्_४,३।१ ॥  
विशेषसम्प्राप्तिरुरुत्वमाप्तिः क्रमानुरागः कथितानुवृत्तिः  ।  
सिद्धान्तनिर्णीतिकराः प्रतीकं देहादिकं तद्गतमेव ये नराः  ॥ मनुव्_४,३।२ ॥  
उपासते ते पुरतः समाप्नुयुर्ब्रह्माणमस्मान्मतिमाप्य विष्णुम्  ।  
प्राप्स्यन्त्यतो ऽन्ये ऽपि तमाप्य तस्माद्धरिं गता मुक्तिभाजः परान्ते  ॥ मनुव्_४,३।३ ॥  
  
॥ श्रीमदानन्दतीर्थभगवत्पादाचार्यविरचिते श्रीमद्ब्रह्मसूत्रानुव्याख्यने चतुर्थाध्यायस्य तृतीयः पादः ॥  
  
  
अतिक्रमोक्तिः कृतिरर्थलाभः परा गतिः पारगतिस्तदोकः  ।  
समस्तकार्यं वशिता च विश्वसम्भावना युक्तयस्त्वन्यपक्षे  ॥ मनुव्_४,४।१ ॥  
सामान्यरूपं प्रतिभानमुक्तिराश्चर्यताकृत्रिमतास्तदोषः  ।  
विशेषकॢप्तिः कृतनिःश्रमश्च माहात्म्यमित्येव सुनिर्णयार्थाः  ॥ मनुव्_४,४।२ ॥  
अनन्यभृत्यत्वमिहोदितभ्यस्त्वन्यस्य भृत्यत्वनिवारणाय  ।  
पतिं यदेषामपि विष्णुमाह ह्युतामृतत्वस्य पतित्ववाग्धरेः  ॥ मनुव्_४,४।३ ॥  
एते ऽपिचान्याधिपतित्वयुक्ता विष्ण्वन्यचित्त्वेन यथा पुमांसः  ।  
प्रसिद्धिभाजस्त्विति चानुमैव ह्यभीष्यसिद्धयै भवतीह निश्चयात्  ॥ मनुव्_४,४।४ ॥  
मुक्तस्वकीयावरयन्तृतास्ति मुक्तावपि ब्रह्मपुरस्सराणाम्  ।  
अनेन देवेन तथामुना च हीष्ये परार्वाक्तनलोकिनामिति  ॥ मनुव्_४,४।५ ॥  
फलं श्रुतिर्ज्ञानत आह मुक्तावेतच्च सर्वाशुभनाशलिङ्गात्  ।  
लोकाधिपत्यं च विधातुरेव सर्वात्मनेत्याह तुरश्रुतिश्च  ।  
सर्वे बलिं देवगणा वहन्तीत्येतच्च नान्यस्य हि युक्तिमेति  ॥ मनुव्_४,४।६ ॥  
लोका इतीहापि तु लोकिनां वचो लोका इति ह्येव रवः प्रजासु  ।  
प्रयुज्यते सर्वजनैः सदैव तन्मानिनो लोकपदेन चोक्ताः  ।  
तद्गास्तु मुक्ता इह लोकशब्दा अन्योन्यनाथा इति पैङ्गिनां श्रुतिः  ॥ मनुव्_४,४।७ ॥  
अलोकशब्देन विमुक्तिभाजो वाच्याः पदं तादृगपीह युक्तम्  ।  
लोकाभिधाश्चापि यतो हि मुक्ताः प्रकाशरूपाः सततं च सर्वे  ।  
ब्रह्मैव लोकाधिपतिर्विमुक्तो भवेदिति प्राह तुरश्रुतिश्च  ॥ मनुव्_४,४।८ ॥  
नचेह विज्ञानफलं समुक्तं लोकाधिपत्यं रविबिम्बतो हरौ  ।  
उक्तं पृथक् तच्च पुरैव यस्माद् भेदो ऽमुनेत्यादि च सम्यगुक्तः  ॥ मनुव्_४,४।९ ॥  
त्वप्रत्ययं चाप्यतिहाय नैव रूपेण तेनेति भवेदिहार्थः  ।  
भवत्यसावित्यणुशब्दमत्र विहाय वाक्यानि बहूनि दोषः  ॥ मनुव्_४,४।१० ॥  
अतो जगद्वयापृतिमन्त एव ब्रह्मादयः पूर्णगुणाः क्रमेण  ।  
अमन्दमानन्दमजस्रमेव भुञ्जन्त आत्मीयमजात् समासते  ॥ मनुव्_४,४।११ ॥  
नमो नमो ऽशेषविशेषपूर्णगुणैकधाम्ने पुरुषोत्तमाय  ।  
भक्तानुकम्पादतिशुद्धसंविद्दात्रे ऽनुपाधिप्रियसद्गुणात्मने  ॥ मनुव्_४,४।१२ ॥  
यस्य त्रीण्युदितानि वेदवचने रूपाणि दिव्यानलं बट् तद् दर्शतमित्थमेव निहितं देवस्य भर्गो महत्  ।  
वायो रामवचोनयं प्रथमकं पृक्षो द्वितीयं वपुर्मध्वो यत्तु तृतीयमेतदनुमा ग्रन्थः कृतः केशवे  ॥ मनुव्_४,४।१३ ॥  
निःशेषदोषरहितकल्याणाखिलसद्गुण  ।  
भूतिस्वयम्भुशर्वादिवन्द्यं त्वां नौमि मे प्रियम्  ॥ मनुव्_४,४।१४ ॥  
  
॥ इति श्रीमदानन्दतीर्थभगवत्पादाचार्यविरचिते श्रीमद्ब्रह्मसूत्रानुव्याख्याने चतुर्थो ऽध्यायः ॥  
  
  
  
  
