---
title: 'Venkatanatha [Vedantadesika]: Nyayaparisuddhi, Adhyaya 5,2'

---
## Intro
  
  
  
  
 Venkatanatha [Vedantadesika]: Nyayaparisuddhi, Adhyaya 5,2   
  
  
  
  
Venkatanatha [Vedantadesika]: Nyayaparisuddhi, Adhyaya 5,2  
  
  
Input by members of the Sansknet Project  
(www.sansknet.ac.in)  
  
  
  
This GRETIL version has been converted from a custom Devanagari encoding.  
The text is not proof-read.  
  
  
  
  
  


## पाठः
  
  
  
  
  
  
  
  
  
  
॥  प्रमेयाध्यायः  ॥  
  
॥  द्वितीयमाह्निकम्  ॥  
  
न्या। प। प्रमे। ९ अत्र यद्यपि प्रमाविषयः प्रमेयमिति व्युत्पत्त्या आरोपिताकारव्यवच्छेदार्थया अनारोपितरूपं सर्वं प्रमेयम्, तथापि निःश्रेयसान्तरङ्गतया तदर्थिभिः प्रकर्षेण मेयं प्रमेयमिह विवक्षिम् ।  
यद्विषयेण भ्रमेण संसरामः, यद्विषयेण च तत्त्वज्ञानेनापवर्ज्येमहि, तदिह नः प्रकर्षेण मेयं प्रमेयम् ।  
तच्च द्वादशविधमुक्तमाक्षपादे--- "आत्मशरीरेन्द्रियार्थबुद्धिमनः प्रवृत्तिदोषप्रेत्यभावफलदुःखापवर्गाः प्रमेयम्" इति ।  
तत्र चेतन आत्मा ।  
स द्विधार्---इश्वरोनीश्वर इति ।  
जगत्कर्तार् इश्वरः ।  
जगद्व्यापाररहितश्चेतनोनीश्वरः ।  
यच्चैतन्यसमानाधिकरणं यदपृथक्सिद्धं यद्द्रव्यं, तत् तस्य शरीरम् ।  
तद् द्विविधम्---कर्मजम्, अकर्मजं चेति ।  
आद्यमस्मदादीनाम् ।  
द्वितीयमीश्वरादीनाम् ।  
सात्त्विकाहङ्कारोपादानकं द्रव्यमिन्द्रियम् ।  
तदेकादशविधम्---पञ्च ज्ञानेन्द्रियाणि, पञ्चकर्मेनिद्रयाणि मनश्चेति ।  
इन्द्रियगोचरा इहार्थाः ।  
ते च शब्दादयो गुणाः तद्विशिष्टानि च ।  
अर्थप्रकाशो बुद्धिः ।  
स्मृत्यादिकरणमिन्द्रियं मनः ।  
मनोवाक्कायानां पुण्यापुण्यरूपो व्यापार इह प्रवृत्तिः ।  
तथाविधप्रवृत्तिहेतवो दोषाः ।  
ते च सङ्ग्रहाद्रागद्वेषमोहाः ।  
पूर्वदेहं विहायोत्तरदेहप्राप्तिः प्रेत्यभावः ।  
प्रवृत्तिसाध्यं फलम्; तदेव पुरुषेण प्रवृत्तिफलतयोद्दिष्टं प्रयोजनम् ।  
प्रतिकूलवेदनीयं दुःखम् ।  
तत्र सुखतत्साधनादिकमपि विषसम्पृक्तमधुवत् प्रभूतानर्थानुषङ्गित्वाद् दुःखमेव मुमुक्षुणा भाव्यमिति तस्यापि प्रतिकूलवेदनीयत्वम् ।  
दुःखान्तरकारणासमानाधिकरणा दुःखनिवृत्तिरपवर्गः ।  
स च स्वाभाविकात्मस्वरूपाविर्भावपूर्वकसमस्तविभूतिगुणविशिष्टनिरतिशयानन्दब्रह्मानुभवगर्भः इति परमपुरुषार्थः ।  
तत्पूर्वको वा तादृशब्रह्मानुभवोपवर्गः इति ।  
एतदेव च प्रमेयं सङ्ग्रहाच्चतुर्धा विभज्य केचिदनुसन्दधते--- ऽहेयम्, तस्य निवर्तकम्, हानम्, तस्योपायःऽ इति ।  
ये तु कणचरणादयः षट्सप्तादिरूपेण सर्वान् पदार्थान् विभज्य परीक्षन्ते, ते सामान्यविशेषसमवायादीनां पदार्थान्तरत्वप्रतिक्षेपेण निरस्ताः ।  
ततश्च द्रव्यगुणकर्माणि त्रीण्येवावशिष्यन्ते ।  
तत्रापि कर्मणः सम्प्रतिपन्नगुणातिरिक्तत्वपक्षेपि संस्कारादिगुणावान्तरविशेषवद् गुणपक्षकक्षीकारात् द्वौ पदार्थौ ।  
तत्र च गुणशब्दस्यापृथक्सिद्धविशेषणमात्रव्युत्पन्नस्य तथाविधेषु केषुचिद् द्रव्येष्वपि वृत्तेर्द्रव्यगुणरूपेण विभागानौचित्याद् द्रव्यमद्रव्यमित्येव पदार्थविभागमाद्रियामहेर्, इदृशस्य तु विचारस्यापवर्गे परम्परयोपयोगः ।  
मुमुक्षूणां प्रधानतमं तु प्रमेयं विशिष्टं ब्रह्मैकमेवेति मन्वानो भगवान् बादरायणः--- "अथातो ब्रह्मजिज्ञासा" इत्युपक्रम्य तदेव सप्रकारं निरूपितवान्; तत्प्रकारतयैवान्यत् प्रमेयम् ।  
केचित्तु देहात्मविवेकक्रमानुसारेण "भोक्ता भोग्यं प्रेरितारं च मत्वा" इति श्रुतिप्रक्रियया च त्रिधा तत्त्वं विभज्य चिन्तयन्ति, तत्रापि सप्रकारद्रव्यचिन्तनादद्रव्यचिन्ताप्यन्तर्भवति ।  
तत्तुल्यन्यायतया कालचिन्ता च ।  
तदभिप्रायेण कालस्य पदार्थविशेषणतयैव समस्तवस्तुप्रतीत्यन्तर्भावान्न पृथगस्तित्वादयो वक्तव्याः, न च परिहर्तव्याः ।  
"कालोस्ति नास्तीति व्यवहारो व्यवहर्तॄणां जात्याद्यस्तित्वनास्तित्वव्यवहारतुल्यः" इति जैननिराकरणसमये भाष्यकारैरुक्तमाततश्च ब्रह्मैकमेव तत्त्वमिति वा चिदचिदीश्वरभेदेन त्रीणि तत्त्वानीति वा पश्यतां न कश्विद्विशेषः, स्वरूपभेदस्य विशिष्टैक्यस्य चोभयेषामभिमतत्वात् ।  
अत एव--- "प्रधानपुरुषव्यक्तकालास्तु प्रविभागशः ।  
रूपाणि स्थितिसर्गान्तव्यक्तिसद्भावहेतवः" ॥  
इत्याद्यनुसारेण चतुर्धा पञ्चधा वा विभज्य चिन्तयतां कार्यविशेषैः सह पञ्चषट्सप्तविंशत्यादिसङ्ख्यां निवेशयतां च पूर्वाविशेष एव ।  
श्रूयते च--- "तं षङ्विंशकमित्याहुः सप्तविंशमथापरे ।  
पुरुषं निर्गुणं सांरव्यमथर्वशिरसो विदुः" ॥  
इति ।  
प्राप्यम्, प्राप्ता, प्राप्त्युपायः, निवर्त्यं, फलं चेति केचित् पञ्चधा प्रमेयं परिसञ्चक्षते ।  
सम्बन्धविशेषेण सहान्ये षोढेति ॥  
न्या। प। प्रमे। १० अथायमपरः प्रवृत्त्यर्थः सङ्ग्रहोनुष्ठानपरिहारान्तरङ्गः; तथाहि--- हितमहितं च प्रकर्षेण मेयम् ।  
तत्र लौकिकहिताहितयोरन्वयव्यतिरेकायुर्वेदनीतिशास्त्रादिकं प्रमाणम्; तदपि योगसाधनभूतशरीररक्षणार्थं मुमुक्षुणापि श्रुतिस्मृत्याद्यविरोधेनानुसरणीयम् ।  
अलौकिकहिताहितयोस्तु वेदाः प्रमाणम् ।  
तदुपबृंहणतया स्मृतीतिहासपुराणानि च ।  
यच्च श्रुतिविहितम्, तदखिलमपि यथाधिकारं हितम् ।  
यच्च तन्निषिद्धम्, तदखिलमप्यहितम् ।  
नन्वभिचारादिकर्मणामनर्थहेतूनां क्षुद्रपुरुषार्थसाधनानां च काम्यानां कर्मणां कथं हितत्वम् ?; उच्यते---अधिकारिविशेषमपेक्ष्य हि सर्वो विधिर्निषेधश्च; यथोक्तम्--- "त्रैगुण्यविषया वेदाः" इति ।  
यो हि सुखं दुःखनिवृत्तिं चेच्छति तस्य तत्साधनमपेक्षमाणस्य लौकिकेषु साधनेषु प्रवृत्तस्य तेषां निरयादिहेतुभूतानर्थहेतुत्वेन तत्परिहारायानर्थहेतुत्वरहिताः सुखाद्युपायाः प्रतिपाद्यन्ते ।  
एवं काम्यकर्माणि पारलौकिकानि दृष्टजातीयतदधिकफलार्थतया दृष्टानर्थावहसुखप्रवृत्तिप्रतिबन्धौपयिकत्वाद् हितान्येव रागिणाम् ।  
तथा ऐहलौकिकान्यपि चित्रादीनि ।  
कारीर्यादीनि तु जगद्धितान्यपि ।  
अभिचारकर्मणोपि हिंसादियुक्तस्यापि स्वरूपतो नानर्थहेतुत्वम्,तदङ्गपशुहिंसादेरग्नीषोमीयादिवद्विधिप्राप्तत्वात्, अपि तु स्वसाध्येनाप्राप्तविषयवधादिना ।  
तदपेक्षया चाभिचारो निषिध्यते ।  
सोपि हि क्वचिदवश्यकर्तव्य एव, "षट्स्वनभिचरन् पतेत्" इत्यादिदर्शनात् ।  
अतश्च मुमुक्षोरपि रक्षकक्षत्रियाद्यभावे राक्षसाद्यभिभवे चात्मरक्षणार्थमभिचारः कर्तव्य एव, "सर्वत एवात्मानं गोपायेत्" इति शास्त्रात्, अन्यथा अहरहरनुष्ठेयस्याप्रयाणादनुवर्तनीयस्य कर्मादेरुच्छेदप्रसङ्गेनोपायानिष्पत्तेर्मोक्षासिद्धिप्रसङ्गात् ।  
वृष्ट्यन्नादिदृष्टार्थानि च सर्वाण्युपासननिष्पत्त्यौपयिकतया तत्तदपेक्षायामनुष्ठेयानि ।  
पारलौकिकानि तु तत्फलाभिसन्धिविरहेण कर्मयोगानुष्ठानदशायां नित्यनैमित्तिकैरेकीकृत्य कर्तव्यानि ।  
नैमित्तिकानि हि सर्वाणि प्रसक्तानर्थपरिहारार्थतया सर्वहितान्येव ।  
एवं नित्यानि, उत्तरकर्माधिकारार्थत्वादकरणनिमित्तप्रत्यवायपरिहारार्थत्वाच्च ।  
अतः श्रुतिविहितं स्ववर्णाश्रमोचितं सर्वं हितमेव ।  
अत एव हि स्मरन्ति--- "शास्त्रं हि वत्सलतरं मातापितृसहस्रतः" इति ।  
एवं स्थिते प्रवाहानादिसामग्रीचक्रवशादनियतसमयसमागतसकलसैद्धान्तिकसमालम्बनीयसुचर् इतपरिपाकनिवृत्तप्रतिबन्धपरमपुरुषकटाक्षविशेषसमुन्मिषितसत्त्वसामर्थ्येन करतलामलकवदालोकितहेयोपादेयविभागस्यानाद्यनन्तबहुविधदुर्विषहदुःखानुषङ्गदूषिताल्पास्थिरसांसारिकसुखमयविषमधुविरक्तस्य समस्तदुरितवर्गापवर्गायमाणनित्यनिरतिशयानन्दमुकुन्दचरणारविन्दसेवामकरन्दलम्पटस्य यथाशक्ति वर्णाश्रमोचितनित्यनैमित्तिकनिषिद्धपरिहारसहकृतं दर्शनसमानाकारध्रुवानुस्मृतिरूपं भगवदुपासनं हिततमं विहितम् ।  
तच्च सदक्षरन्यासवैश्वानरमधुभूमदहरादिभेदेन बहुविधं त्रैवर्णिकसर्वाश्रमसाध्यम् ।  
तस्य च महानीयविषयनिरतिशयप्रीतिरूपत्वेन भक्तिशब्दवाच्यत्वम् ।  
अयमेव च परमो योगस्त्रय्यन्तानुविधायिषु सर्वेषु मोक्षशास्त्रेषु प्रतिपाद्यते; यथाह भगवान् पराशरः--- "आत्मप्रयत्नसापेक्षा विशिष्टा या मनोगतिः ।  
तस्या ब्रह्मणि संयोगो योग इत्यभिधीयते" ॥  
इति ।  
स्मरति च भगवान् शाण्डिल्यर्ः--- "इदृशः परमात्मायं प्रत्यगात्माव तथेदृशः ।  
तत्सम्बन्धानुसन्धानमिति योगः प्रकीर्तितः" ॥  
इति ।  
तत्र चिदचिद्विवेकादिमात्रे साङ्ख्यमुपकुरुते ।  
यमनियमादिसमाधिपरिकरशोधने योगः ।  
इतिकर्तव्यताविशेषे कर्मकाण्डादयः ।  
सर्वत्रैव पञ्चरात्रम् ।  
निषिद्धकाम्यवर्गेषु व्यर्थानावश्यकेषु च ।  
शमादिविधिरन्यत्र प्रवृत्त्या न विरुध्यते ॥  
सोयमेवंविधः परमयोगाख्यो धर्मः "मय्येव मन आधत्स्व" इति गीयते ।  
तदशक्तस्य, "अथ चित्तं समाधातुं न शक्नोषि मयि स्थिरम् ।  
अभ्यासयोगेन गतो मामिच्छाप्तुं धनञ्जय ।  
अभ्यासेष्वसमर्थोसि मत्कर्मपरमो भव" ॥  
इत्यादिना पूर्वपर्वाणि विधीयन्ते ।  
यः प्रीतिपूर्वभगवदसाधारणकर्मण्यपि न समर्थः, तस्य विषयरसवैमुख्यजननाय समस्तवैषयिकसुखशेषित्वेन चिरतरमनुसंहितस्यापि स्वात्मनः सांसारिकसमस्तसुखसमधिकानन्दस्वरूपमालोकयितुमान्तरचक्षुर्विरोधितिमिरपटलपाटनाय ज्ञानकर्मयोगाख्ये द्वे भेषजे ।  
तत्रात्मचिन्तनरूपो ज्ञानयोगस्तदालोकनेन्तरङ्गभूतः ।  
तत्राप्यसमर्थस्य तदधिकारसिद्ध्यर्थं कर्मयोगः ।  
तेन तत्र सिद्धाधिकारस्यापि शिष्टतया व्यपदेश्यस्यान्तर्गतात्मज्ञानः कर्मयोग एव कार्यः ।  
अन्यथा कृत्स्नविदोप्यस्य ज्ञानयोगाशक्ताकृत्स्नवेदिपुरुषबुद्धिभेदजननमूलमहत्तरदुरितवशेन ज्ञानयोगोपि प्रतिबध्येत ।  
तादृशेनैव च कर्मयोगेन सुकरत्वादिगुणवता चिरतरमनुष्ठितेन ज्ञानयोगव्यवधानमन्तरेणाप्यात्मावलोकनं सिध्यति ।  
कर्मयोगेप्यसमर्थस्तु विकलमपि कर्मयोगमारभेत, "नेहाभिक्रमनाशोस्ति प्रत्यवायो न विद्यते ।  
स्वल्पमप्यस्य धर्मस्य त्रायते महतो भयात्" ॥  
इत्यादिभिर्वैङ्कल्यविच्छेदादिसम्भवेपि फलाविनाभावादिप्रतिपादनात् ।  
प्रक्रममात्रेणापि प्रसन्नो भगवान् पौष्कल्यमापादयति ।  
सर्वेषु चामीषु पर्वसु तत्तत्सामग्रीचक्रघटनाय तत्तत्फलप्रदानाय च स एव हि शरणमनुसरणीयः ।  
तथा चामनन्ति--- "सा काष्ठा सा परा गतिः" इति ।  
स एव परमपुरुषो वशीकार्यकाष्ठा परमप्राप्यश्चेत्यर्थः ।  
"तस्य च वशीकरणं तच्छरणागतिरेव" इति भाष्यम् ।  
एवं हिततमस्योपासनस्य दिङ्मात्रं दर्शितम् ।  
फलं चापवर्गरूपं प्रागेव लक्षितम् ।  
अन्येषां तु देहविच्छेदमात्रसहस्रयुवतिसम्भोगसमस्तालीकविषयविज्ञानसन्तानोच्छेदवासनात्यन्तविरामविषयोपरागवैधुर्यनित्योर्ध्वगमनसकललोकमस्तकोपरिनिविष्टसाधारणदेहविशेषानुप्रवेशनिरावरणत्वस्वानन्दानुभवस्वातन्त्र्यलाभशिवसारूप्यशिवापत्तिचिच्छक्तिपरिशेषाविद्यानिवृत्त्युपाधिनिवृत्तिसकलवैशेषिकगुणोच्छेदप्रभृतयो निःश्रेयसविकल्पा देहाद्यतिरिक्तात्मसद्भावबाह्यार्थपारमार्थिकत्वतत्तदागमाप्रामाण्यब्रह्मनिर्विकारत्वनिर्देषत्वतज्ज्ञानानन्दनित्यत्वादिसमर्थकैः शारीरकपर्यन्तैः शास्त्रैः प्रतिक्षेप्या; इति तत्र तत्र विस्तरो द्रष्टव्यः ।  
इह तु प्रमाणचिन्तायाः परमप्रयोजनं दर्शयितुं प्रमेयस्य सङ्ग्रहोक्तिः, सपरिकरप्रमाणमर्यादाप्रतिपादनपरत्वान्न्यायविस्तरशास्त्रस्य, इति ॥  
न्या। प। प्रमे। ११ स्वातन्त्र्येण मितं सुखेतरतया यद्भाति जन्तोरिदं सर्वं यस्य विभूतिरिव्यवसितं स्वादं व्यनक्ति स्वकम् ।  
अन्तःस्वान्तमनन्तनन्दथुनिधिर्मेदोदृशां मादृशा- माविर्भावयतु स्वयं स भगवानात्मानमात्मेश्वरः ॥  
यत्रोदासत जैमिनिप्रभृतयः श्रुत्यर्थचिन्तापराः यस्यां कन्दलयन्ति मन्दमतयः पारिप्लवान् विप्लवान् ।  
विश्वेषामिह वेङ्कटेशविदुषा विश्रान्तये वादिनां प्राची नीतिषु पर्यशोधि सरणिः प्रच्छायनिष्कण्टका ॥  
शुद्धिं बिभ्रति मादृशां भणितयश्चूडान्वये केवलं प्रान्ते मिश्रमभाणि नीतिनिपुणैः किं तेष्वमन्तव्यता ।  
युक्तं वर्गयुगे विमृश्य सरधापुष्पक्रमं यौक्तिकै- रङ्गीकर्तुमशक्यनिह्नवगुणग्रन्थो निबन्धो मम ॥  
निरूढनिगमत्रये निखिललोकचिन्तामणौ प्रसत्तिमुपसेदुषि प्रणिदधानभावास्पदे ।  
रतिं भजति भावना लयमिवोपयाति द्रुतं रमावसुमतीसहाचरितधर्मणि ब्रह्मणि ॥  
इति श्रीकवितार्किकसिंहस्य सर्वतन्त्रस्वतन्त्रस्य श्रीमद्वेङ्कटनाथस्य वेदान्ताचार्यस्य कृतिषु न्यायपरिशुद्धौ प्रमेयाध्याये द्वितीयमाह्निकम् ॥  
समाप्तश्च पञ्चमोध्यायः ॥  
शास्त्रं च परिसमाप्तम् ॥  
श्रीमते निगमान्तमहादेशिकाय नमः  ॥  
  
  
  
  
