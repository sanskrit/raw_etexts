---
title: 'Samantabhadra: Aptamimamsa'

---
## Intro
  
  
  
  
Samantabhadra: Aptamimamsa  
  
  
  
  
Samantabhadra: Aptamimamsa  
Based on the edition of Gajādhara Lal Jain.  
Benares : Jain Siddhant Prakashini Sanstha, 1914.  
  
  
Input by Diwakar Acharya   
  
  
  
  
  


## पाठः
  
  
  
  
  
  
समन्तभद्र: आप्तमीमांसा  
  
  
देवागमनभोयानचामरादिविभूतयः ।  
मायाविष्वपि दृश्यन्ते नातस्त्वमसि नो महान्  ॥ सम्_१ ॥  
  
अध्यात्मं बहिरप्येष विग्रहादिमहोदयः ।  
दिव्यः सत्यो दिवौकस्स्वप्यस्ति रागादिमत्सु सः  ॥ सम्_२ ॥  
  
तीर्थकृत्समयानां च परस्परविरोधतः ।  
सर्वेषामाप्तता नास्ति कश्चिदेव भवेद्गुरुः  ॥ सम्_३ ॥  
  
दोषावरणयोर्हानिर्निःशेषास्त्यतिशायनात् ।  
क्वचिद्यथा स्वहेतुभ्यो बहिरन्तर्मलक्षयः  ॥ सम्_४ ॥  
  
सूक्ष्मान्तरितदूरार्थाः प्रत्यक्षाः कस्यचिद्यथा ।  
अनुमेयत्वतो ऽग्न्यादिरिति सर्वज्ञसंस्थितिः  ॥ सम्_५ ॥  
  
स त्वमेवासि निर्दोषो युक्तिशास्त्राविरोधवाक् ।  
अविरोधो यदिष्टं ते प्रसिद्धेन न बाध्यते  ॥ सम्_६ ॥  
  
त्वन्मतामृतबाह्यानां सर्वथैकान्तवादिनाम् ।  
आप्ताभिमानदग्धानां स्वेष्टं दृष्टेन बाध्यते  ॥ सम्_७ ॥  
  
कुशलाकुशलं कर्म परलोकश्च न क्वचित् ।  
एकान्तग्रहरक्तेषु नाथ स्वपरवैरिषु  ॥ सम्_८ ॥  
  
भावैकान्ते पदार्थानामभावानामपह्नवात् ।  
सर्वात्मकमनाद्यन्तमस्वरूपमतावकम्  ॥ सम्_९ ॥  
  
कार्यद्रव्यमनादि स्यात्प्रागभावस्य निह्नवे ।  
प्रध्वंसस्य च धर्मस्य प्रच्यवे ऽनन्ततां व्रजेत्  ॥ सम्_१० ॥  
  
सर्वात्मकं तदेकं स्यादन्यापोहव्यतिक्रमे ।  
अन्यत्र समवायेन व्यपदिश्येत सर्वथा  ॥ सम्_११ ॥  
  
अभावैकान्तपक्षे ऽपि भावापह्नववादिनाम् ।  
बोधवाक्यं प्रमाणं न केन साधनदूषणम्  ॥ सम्_१२ ॥  
  
विरोधान्नोभयैकात्म्यं स्याद्वादन्यायविद्विषाम् ।  
अवाच्यतैकान्ते ऽप्युक्तिर्नावाच्यमिति युज्यते  ॥ सम्_१३ ॥  
  
कथञ्चित्ते सदेवेष्टं कथञ्चिदसदेव तत् ।  
तथोभयमवाच्यं च नययोगान्न सर्वथा  ॥ सम्_१४ ॥  
  
सदेव सर्वं को नेच्छेत्स्वरूपादिचतुष्टयात् ।  
असदेव विपर्यासान्न चेन्न व्यवतिष्ठते  ॥ सम्_१५ ॥  
  
क्रमार्पितद्वयाद् द्वैतं सहावाच्यमशक्तितः ।  
अवक्तव्योत्तराः शेषास्त्रयो भङ्गाः स्वहेतुतः  ॥ सम्_१६ ॥  
  
अस्तित्वं प्रतिषेध्येनाविनाभाव्येकधर्मिणि ।  
विशेषणत्वात्साधर्म्यं यथा भेदविवक्षया  ॥ सम्_१७ ॥  
  
नास्तित्वं प्रतिषेध्येनाविनाभाव्येकधर्मिणि ।  
विशेषणत्वाद्वैधर्म्यं यथा ऽभेदविवक्षया  ॥ सम्_१८ ॥  
  
विधेयप्रतिषेध्यात्मा विशेष्यः शब्दगोचरः ।  
साध्यधर्मो यथा हेतुरहेतुश्चाप्यपेक्षया  ॥ सम्_१९ ॥  
  
शेषभङ्गाश्च नेतव्या यथोक्तनययोगतः ।  
न च कश्चिद्विरोधो ऽस्ति मुनीन्द्र तव शासने  ॥ सम्_२० ॥  
  
एवं विधिनिषेधाभ्यामनवस्थितमर्थकृत् ।  
नेति चेन्न यथाकार्यं बहिरन्तरुपाधिभिः  ॥ सम्_२१ ॥  
  
धर्मे धर्मे ऽन्य एवार्थो धर्मिणो ऽनन्तधर्मणः ।  
अङ्गित्वे ऽन्यतमान्तस्य शेषान्तानां तदङ्गता  ॥ सम्_२२ ॥  
  
एकानेकविकल्पादावुत्तरत्रापि योजयेत् ।  
प्रक्रियां भङ्गिनीमेनां नयैर्नयविशारदः  ॥ सम्_२३ ॥  
  
अद्वैताकान्तपक्षे ऽपि दृष्टो भेदो विरुध्यते ।  
कारकाणां क्रियायाश्च नैकं स्वस्मात्प्रजायते  ॥ सम्_२४ ॥  
  
कर्मद्वैतं फलद्वैतं लोकद्वैतं च नो भवेत् ।  
विद्याविद्याद्वयं न स्याद्बन्धमोक्षद्वयं तथा  ॥ सम्_२५ ॥  
  
हेतोरद्वैतसिद्धिश्चेद् द्वैतं स्याद्धेतुसाध्ययोः ।  
हेतुना चेद्विना सिद्धिर्द्वैतं वाङ्मात्रतो न किम्  ॥ सम्_२६ ॥  
  
अद्वैतं न विना द्वैतादहेतुरिव हेतुना ।  
सञ्ज्ञिनः प्रतिषेधो न प्रतिषेध्यादृते क्वचित्  ॥ सम्_२७ ॥  
  
पृथक्त्वैकान्तपक्षे ऽपि पृथक्त्वादपृथक्कृतौ ।  
पृथक्त्वे न पृथक्त्वं स्यादनेकस्थो ह्यसौ गुणः  ॥ सम्_२८ ॥  
  
सन्तानः समुदायश्च साधर्म्यं च निरङ्कुशः ।  
प्रेत्यभावश्च तत्सर्वं न स्यादेकत्वनिह्नवे  ॥ सम्_२९ ॥  
  
सदात्मना च भिन्नं चेज्ज्ञानं ज्ञेयाद् द्विधा ऽप्यसत् ।  
ज्ञानाभावे कथं ज्ञेयं बहिरन्तश्च ते द्विषाम्  ॥ सम्_३० ॥  
  
सामान्यार्था गिरो ऽन्येषां विशेषो नाभिलप्यते ।  
सामान्याभावतस्तेषां मृषैव सकला गिरः  ॥ सम्_३१ ॥  
  
विरोधान्नोभयैकात्म्यं स्याद्वादन्यायविद्विषाम् ।  
अवाच्यतैकान्ते ऽप्युक्तिर्नावाच्यमिति युज्यते  ॥ सम्_३२ ॥  
  
अनपेक्षे पृथक्त्वैक्यं ह्यवस्तु द्वयहेतुतः ।  
तदेवैक्यं पृथक्त्वं च स्वभेदैः साधनं यथा  ॥ सम्_३३ ॥  
  
सत्सामान्यात्तु सर्वैक्यं पृथग्द्रव्यादिभेदतः ।  
भेदाभेदविवक्षायामसाधारणहेतुवत्  ॥ सम्_३४ ॥  
  
विवक्षा चाविवक्षा च विशेष्ये ऽनन्तधर्मिणि ।  
सतो विशेषणस्यात्र नासतस्तैस्तदर्थिभिः  ॥ सम्_३५ ॥  
  
प्रमाणगोचरौ सन्तौ भेदाभेदौ न संवृती ।  
तावेकत्राविरुद्धौ ते गुणमुख्यविवक्षया  ॥ सम्_३६ ॥  
  
नित्यत्वैकान्तपक्षे ऽपि विक्रिया नोपपद्यते ।  
प्रागेव कारकाभावः क्व प्रमाणं क्व तत्फलम्  ॥ सम्_३७ ॥  
  
प्रमाणकारकैर्व्यक्तं व्यक्तं चेदिन्द्रियार्थवत् ।  
ते च नित्यं विकार्यं किं साधोस्ते शासनाद्बहिः  ॥ सम्_३८ ॥  
  
यदि सत्सर्वथा कार्यं पुंवन्नोत्पत्तुमर्हति ।  
परिणामप्रकॢप्तिश्च नित्यत्वैकान्तबाधिनी  ॥ सम्_३९ ॥  
  
पुण्यपापक्रिया न स्यात्प्रेत्यभावः फलं कुतः ।  
बन्धमोक्षौ च तेषां न येषां त्वं नासि नायकः  ॥ सम्_४० ॥  
  
क्षणिकैकान्तपक्षे ऽपि प्रेत्यभावाद्यसम्भवः ।  
प्रत्यभिज्ञाद्यभावान्न कार्यारम्भः कुतः फलम्  ॥ सम्_४१ ॥  
  
यद्यसत्सर्वथा कार्यं तन्मा जनि खपुष्पवत् ।  
मोपादाननियामो भून्माश्वासः कार्यजन्मनि  ॥ सम्_४२ ॥  
  
न हेतुफलभावादिरन्यभावादनन्वयात् ।  
सन्तानान्तरवन्नैकः सन्तानस्तद्वतः पृथक्  ॥ सम्_४३ ॥  
  
अन्येष्वनन्यशब्दो ऽयं संवृतिर्न मृषा कथम् ।  
मुख्यार्थः संवृतिर्नास्ति विना मुख्यान्न संवृतिः  ॥ सम्_४४ ॥  
  
चतुष्कोटेर्विकल्पस्य सर्वान्तेषूक्त्ययोगतः ।  
तत्त्वान्यत्वमवाच्यं च तयोः सन्तानतद्वतोः  ॥ सम्_४५ ॥  
  
अवक्तव्यचतुष्कोटिविकल्पो ऽपि न कथ्यताम् ।  
असर्वान्तमवस्तु स्यादविशेष्यविशेषणम्  ॥ सम्_४६ ॥  
  
द्रव्याद्यन्तरभावेन निषेधः सञ्ज्ञिनः सतः ।  
असद्भेदो न भावस्तु स्थानं विधिनिषेधयोः  ॥ सम्_४७ ॥  
  
अवस्त्वनभिलाप्यं स्यात्सर्वान्तैः परिवर्जितम् ।  
वस्त्वेवावस्तुतां याति प्रक्रियाया विपर्ययात्  ॥ सम्_४८ ॥  
  
सर्वान्ताश्चेदवक्तव्यास्तेषां किं वचनं पुनः ।  
संवृत्तिश्चेन्मृषैवैषा परमार्थविपर्ययात्  ॥ सम्_४९ ॥  
  
अशक्यत्वादवाच्यं किमभावात्किमबोधतः ।  
आद्यतोक्तिद्वयं न स्यात्किं व्याजेनोच्यतां स्फुटम्  ॥ सम्_५० ॥  
  
हिनस्त्यनभिसन्धातृ न हिनस्त्यभिसन्धिमत् ।  
बध्यते तद्द्वयापेतं चित्तं बद्धं न मुच्यते  ॥ सम्_५१ ॥  
  
अहेतुकत्वानाशस्य हिंसाहेतुर्न हिंसकः ।  
चित्तसन्ततिनाशश्च मोक्षो नाष्टाङ्गहेतुकः  ॥ सम्_५२ ॥  
  
विरूपकार्यारम्भाय यदि हेतुसमागमः ।  
आश्रयिभ्यामनन्यो ऽसावविशेषादयुक्तवत्  ॥ सम्_५३ ॥  
  
स्कन्धाः सन्ततयश्चैव संवृतित्वादसंस्कृताः ।  
स्थित्युत्पत्तिव्ययास्तेषां न स्युः खरविषाणवत्  ॥ सम्_५४ ॥  
  
विरोधान्नोभयैकात्म्यं स्याद्वादन्यायविद्विषाम् ।  
अवाच्यतैकान्ते ऽप्युक्तिर्नावाच्यमिति युज्यते  ॥ सम्_५५ ॥  
  
नित्यं तत्प्रत्यभिज्ञानान्नाकस्मात्तदविच्छिदा ।  
क्षणिकं कालभेदात्ते बुद्ध्यसञ्चरदोषतः  ॥ सम्_५६ ॥  
  
न सामान्यात्मनोदेति न व्येति व्यक्तमन्वयात् ।  
व्येत्युदेति विशेषात्ते सहैकत्रोदयादि सत्  ॥ सम्_५७ ॥  
  
कार्योत्पादः क्षयो हेतुर्नियमाल्लक्षणात्पृथक् ।  
न तौ जात्याद्यवस्थानादनपेक्षाः खपुष्पवत्  ॥ सम्_५८ ॥  
  
घटमौलिसुवर्णार्थी नाशोत्पादस्थितिष्वयम् ।  
शोकप्रमोहमाध्यस्थ्यं जनो याति सहेतुकम्  ॥ सम्_५९ ॥  
  
पयोव्रतो न दध्यत्ति न पयो ऽत्ति दधिव्रतः ।  
अगोरसव्रतो नोभे तस्मात्तत्त्वं त्रयात्मकम्  ॥ सम्_६० ॥  
  
कार्यकारणनानात्वं गुणगुण्यन्यतापि च ।  
सामान्यतद्वदन्यत्वं चैकान्तेन यदीष्यते  ॥ सम्_६१ ॥  
  
एकस्यानेकवृत्तिर्न भागाभावाद्बहूनि वा ।  
भागित्वाद्वास्य नैकत्वं दोषो वृत्तेरनार्हते  ॥ सम्_६२ ॥  
  
देशकालविशेषे ऽपि स्याद्वृत्तिर्युतसिद्धिवत् ।  
समानदेशता न स्यान्मूर्तकारणकार्ययोः  ॥ सम्_६३ ॥  
  
आश्रयाश्रयिभावान्न स्वातन्त्र्यं समवायिनाम् ।  
इत्ययुक्तः स सम्बन्धो न युक्तः समवायिभिः  ॥ सम्_६४ ॥  
  
सामान्यं समवायश्चाप्येकैकत्र समाप्तितः ।  
अन्तरेणाश्रयं न स्यान्नाशोत्पादिषु को विधिः  ॥ सम्_६५ ॥  
  
सर्वथानभिसम्बन्धः सामान्यसमवाययोः ।  
ताभ्यामर्थो न सम्बद्धस्तानि त्रीणि खपुष्पवत्  ॥ सम्_६६ ॥  
  
अनन्यतैकान्ते ऽणूनां सङ्घाते ऽपि विभागवत् ।  
असंहतत्वं स्याद्भूतचतुष्कं भ्रान्तिरेव सा  ॥ सम्_६७ ॥  
  
कार्यभ्रान्तेरणुभ्रान्तिः कार्यलिङ्गं हि कारणम् ।  
उभयाभावतस्तत्स्थं गुणजातीतरच्च न  ॥ सम्_६८ ॥  
  
एकत्वे ऽन्यतराभावः शेषाभावो ऽविनाभुवः ।  
द्वित्वसङ्ख्याविरोधश्च संवृतिश्चेन्मृषैव सा  ॥ सम्_६९ ॥  
  
विरोधान्नोभयैकात्म्यं स्याद्वादन्यायविद्विषाम् ।  
अवाच्यतैकान्ते ऽप्युक्तिर्नावाच्यमिति युज्यते  ॥ सम्_७० ॥  
  
द्रव्यपर्याययोरैक्यं तयोरव्यतिरेकतः ।  
परिणामविशेषाच्च शक्तिमच्छक्तिभावतः  ॥ सम्_७१ ॥  
  
सञ्ज्ञासङ्ख्याविशेषाच्च स्वलक्षणविशेषतः ।  
प्रयोजनादिभेदाच्च तन्नानात्वं न सर्वथा  ॥ सम्_७२ ॥  
  
यद्यापेक्षिकसिद्धिः स्यान्न द्वयं व्यवतिष्ठते ।  
अनापेक्षिकसिद्धौ च न सामान्यविशेषता  ॥ सम्_७३ ॥  
  
विरोधान्नोभयैकात्म्यं स्याद्वादन्यायविद्विषाम् ।  
अवाच्यतैकान्ते ऽप्युक्तिर्नावाच्यमिति युज्यते  ॥ सम्_७४ ॥  
  
धर्मधर्म्यविनाभावः सिध्यत्यन्योन्यवीक्षया ।  
न स्वरूपं स्वतो ह्येतत्कारकज्ञापकाङ्गवत्  ॥ सम्_७५ ॥  
  
सिद्धं चेद्धेतुतः सर्वं न प्रत्यक्षादितो गतिः ।  
सिद्धं चेदागमात्सर्वं विरुद्धार्थमतान्यपि  ॥ सम्_७६ ॥  
  
विरोधान्नोभयैकात्म्यं स्याद्वादन्यायविद्विषाम् ।  
अवाच्यतैकान्ते ऽप्युक्तिर्नावाच्यमिति युज्यते  ॥ सम्_७७ ॥  
  
वक्तर्यनाप्ते यद्धेतोः साध्यं तद्धेतुसाधितम् ।  
आप्ते वक्तरि तद्वाक्यात्साध्यमागमसाधितम्  ॥ सम्_७८ ॥  
  
अन्तरङ्गार्थतैकान्ते बुद्धिवाक्यं मृषाखिलम् ।  
प्रमाणाभासमेवातस्तत्प्रमाणादृते कथम्  ॥ सम्_७९ ॥  
  
साध्यसाधनविज्ञप्तेर्यदि विज्ञप्तिमात्रता ।  
न साध्यं न च हेतुश्च प्रतिज्ञाहेतुदोषतः  ॥ सम्_८० ॥  
  
बहिरङ्गार्थतैकान्ते प्रमाणाभासनिह्नवात् ।  
सर्वेषां कार्यसिद्धिः स्याद्विरुद्धार्थाभिधायिनाम्  ॥ सम्_८१ ॥  
  
विरोधान्नोभयैकात्म्यं स्याद्वादन्यायविद्विषाम् ।  
अवाच्यतैकान्ते ऽप्युक्तिर्नावाच्यमिति युज्यते  ॥ सम्_८२ ॥  
  
भावप्रमेयापेक्षायां प्रमाणाभासनिह्नवः ।  
बहिःप्रमेयापेक्षायां प्रमाणं तन्निभं च ते  ॥ सम्_८३ ॥  
  
जीवशब्दः सबाह्यार्थः सञ्ज्ञात्वाद्धेतुशब्दवत् ।  
मायादिभ्रान्तिसञ्ज्ञाश्च मायाद्यैः स्वैः प्रमोक्तिवत्  ॥ सम्_८४ ॥  
  
बुद्धिशब्दार्थसञ्ज्ञास्तास्तिस्रो बुद्ध्यादिवाचिकाः ।  
तुल्या बुद्ध्यादिबोधाश्च त्रयस्तत्प्रतिबिम्बिकाः  ॥ सम्_८५ ॥  
  
वक्तृश्रोतृप्रमातॄणां वाक्यबोधप्रमाः पृथक् ।  
भ्रान्तावेव प्रमाभ्रान्तौ बाह्यार्थौ तादृशेतरौ  ॥ सम्_८६ ॥  
  
बुद्धिशब्दप्रमाणत्वं बाह्यार्थे सति नासति ।  
सत्यानृतव्यवस्थैवं युज्यते ऽर्थाप्त्यनाप्तिषु  ॥ सम्_८७ ॥  
  
दैवादेवार्थसिद्धिश्चेद्दैवं पौरुषतः कथम् ।  
दैवतश्चेदनिर्मोक्षः पौरुषं निष्फलं भवेत्  ॥ सम्_८८ ॥  
  
पौरुषादेव सिद्धिश्चेत्पौरुषं दैवतः कथम् ।  
पौरुषाच्चेदमोघं स्यात्सर्वप्राणिषु पौरुषम्  ॥ सम्_८९ ॥  
  
विरोधान्नोभयैकात्म्यं स्याद्वादन्यायविद्विषाम् ।  
अवाच्यतैकान्ते ऽप्युक्तिर्नावाच्यमिति युज्यते  ॥ सम्_९० ॥  
  
अबुद्धिपूर्वापेक्षायामिष्टानिष्टं स्वदैवतः ।  
बुद्धिपूर्वव्यपेक्षायामिष्टानिष्टं स्वपौरुषात्  ॥ सम्_९१ ॥  
  
पापं ध्रुवं परे दुःखात्पुण्यं च सुखतो यदि ।  
अचेतनाकषायौ च बध्येयातां निमित्ततः  ॥ सम्_९२ ॥  
  
पुण्यं ध्रुवं स्वतो दुःखात्पापं च सुखतो यदि ।  
वीतरागो मुनिर्विद्वांस्ताभ्यां युञ्ज्यान्निमित्ततः  ॥ सम्_९३ ॥  
  
विरोधान्नोभयैकात्म्यं स्याद्वादन्यायविद्विषाम् ।  
अवाच्यतैकान्ते ऽप्युक्तिर्नावाच्यमिति युज्यते  ॥ सम्_९४ ॥  
  
विशुद्धिसङ्क्लेशाङ्गं चेत्स्वपरस्थं सुखासुखम् ।  
पुण्यपापास्रवौ युक्तौ न चेद्व्यर्थस्तवार्हतः  ॥ सम्_९५ ॥  
  
अज्ञानाच्चेद्ध्रुवो बन्धो ज्ञेयानन्त्यान्न केवली ।  
ज्ञानस्तोकाद्विमोक्षश्चेदज्ञानाद् बहुतो ऽन्यथा  ॥ सम्_९६ ॥  
  
विरोधान्नोभयैकात्म्यं स्याद्वादन्यायविद्विषाम् ।  
अवाच्यतैकान्ते ऽप्युक्तिर्नावाच्यमिति युज्यते  ॥ सम्_९७ ॥  
  
अज्ञानान्मोहतो बन्धो नाज्ञानाद्वीतमोहतः ।  
ज्ञानस्तोकाच्च मोक्षः स्यादमोहान्मोहितो ऽन्यथा  ॥ सम्_९८ ॥  
  
कामादिप्रभवश्चित्रः कर्मबन्धानुरूपतः ।  
तच्च कर्म स्वहेतुभ्यो जीवास्ते शुद्ध्यशुद्धितः  ॥ सम्_९९ ॥  
  
शुद्ध्यशुद्धी पुनः शक्ती ते पाक्यापाक्यशक्तिवत् ।  
साद्यनादी तयोर्व्यक्ती स्वभावो ऽतर्कगोचरः  ॥ सम्_१०० ॥  
  
तत्त्वज्ञानं प्रमाणं ते युगपत् सर्वभासनम् ।  
क्रमभावि च यज्ज्ञानं स्याद्वादनयसंस्कृतम्  ॥ सम्_१०१ ॥  
  
उपेक्षा फलमाद्यस्य शेषस्यादानहानधीः ।  
पूर्वं वाज्ञाननाशो वा सर्वस्यास्य स्वगोचरे  ॥ सम्_१०२ ॥  
  
वाक्येष्वनेकान्तद्योती गम्यं प्रति विशेषकः ।  
स्यान्निपातो ऽर्थयोगित्वात्तव केवलिनामपि  ॥ सम्_१०३ ॥  
  
स्याद्वादः सर्वथैकान्तयोगात्किंवृत्तचिद्विधिः ।  
सप्तभङ्गनयापेक्षो हेयादेयविशेषकः  ॥ सम्_१०४ ॥  
  
स्याद्वादकेवलज्ञाने सर्वतत्त्वप्रकाशने ।  
भेदः साक्षादसाक्षाच्च ह्यवस्त्वन्यतमं भवेत्  ॥ सम्_१०५ ॥  
  
सधर्मणैव साध्यस्य साधर्म्यादविरोधतः ।  
स्याद्वादप्रविभक्तार्थविशेषव्यञ्जको नयः  ॥ सम्_१०६ ॥  
  
नयोपनयैकान्तानां त्रिकालानां समुच्चयः ।  
अविभ्राड् भावसम्बन्धो द्रव्यमेकमनेकधा  ॥ सम्_१०७ ॥  
  
मिथ्यासमूहो मिथ्या चेन्न मिथ्यैकान्ततास्ति नः ।  
निरपेक्षा नया मिथ्या सापेक्षा वस्तु ते ऽर्थकृत्  ॥ सम्_१०८ ॥  
  
नियम्यते ऽर्थो वाक्येन विधिना वारणेन वा ।  
तथान्यथा च सो ऽवश्यमविशेष्यत्वमन्यथा  ॥ सम्_१०९ ॥  
  
तदतद्वस्तु वागेषा तदेवेत्यनुशासति ।  
न सत्या स्यान्मृषावाक्यैः कथं तत्त्वार्थदेशना  ॥ सम्_११० ॥  
  
वाक्स्वभावो ऽन्यवागर्थप्रतिषेधनिरङ्कुशः ।  
आह च स्वार्थसामान्यं तादृग्वाच्यं खपुष्पवत्  ॥ सम्_१११ ॥  
  
सामान्यवाग्विशेषे चेन्न शब्दार्था मृषा हि सा ।  
अभिप्रेतविशेषाप्तेः स्यात्कारः सत्यलाञ्छनः  ॥ सम्_११२ ॥  
  
विधेयमीप्सितार्थाङ्गं प्रतिषेधविरोधि यत् ।  
तथैवादेयहेयत्वमिति स्याद्वादसंस्थितिः  ॥ सम्_११३ ॥  
  
इतीयमाप्तमिमांसा विहिता हितमिच्छता ।  
सम्यङ्मिथ्योपदेशार्थविशेषप्रतिपत्तये  ॥ सम्_११४ ॥  
  
जयति जगति क्लेशावेशप्रपञ्चहिमांशुमान्  
विहितविषमैकान्तध्वान्तप्रमाणनयांशुमान् ।  
यतिपतिरजो यस्याधृष्टान्मताम्बुनिधेर्लवान्  
स्वमतमतयस्तीर्थ्या नाना परे समुपासते  ॥ सम्_११५ ॥  
  
  
  
  
  
