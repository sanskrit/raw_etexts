+++
title = "Input by the Sri Lanka Tripitaka Project"

+++


## Intro
  
Input by the Sri Lanka Tripitaka Project  
  
  
Input by the Sri Lanka Tripitaka Project  
  
[CPD Classification 4.5.5]  
[SL Vol Tel - ] [\z Tel /] [\w I /]     
[SL Page 001] [\x   1/]       
  
Telakaṭāhagāthā  
  
  
  
THIS GRETIL TEXT FILE IS FOR REFERENCE PURPOSES ONLY!     
COPYRIGHT AND TERMS OF USAGE AS FOR SOURCE FILE.   
  
Text converted to Unicode (UTF-8).  
(This file is to be used with a UTF-8 font and your browser's VIEW configuration   
set to UTF-8.)  
  
  
  
description:multibyte sequence:  
long a   ā     
long A   Ā     
long i   ī     
long I   Ī     
long u   ū     
long U   Ū     
vocalic r   ṛ    
vocalic R   Ṛ    
long vocalic r   ṝ    
vocalic l   ḷ    
long vocalic l   ḹ    
velar n   ṅ    
velar N   Ṅ    
palatal n   ñ     
palatal N   Ñ     
retroflex t  ṭ    
retroflex T  Ṭ    
retroflex d  ḍ    
retroflex D  Ḍ    
retroflex n  ṇ    
retroflex N  Ṇ    
palatal s   ś     
palatal S   Ś     
retroflex s  ṣ    
retroflex S  Ṣ    
anusvara   ṃ    
visarga   ḥ    
long e   ē     
long o   ō     
l underbar   ḻ    
r underbar   ṟ    
n underbar   ṉ    
k underbar   ḵ    
t underbar   ṯ    
  
  
  
Unless indicated otherwise, accents have been dropped in order   
to facilitate word search.  
  
For a comprehensive list of GRETIL encodings and formats see:  
www.sub.uni-goettingen.de/ebene_1/fiindolo/gretil/gretdiac.pdf  
and  
www.sub.uni-goettingen.de/ebene_1/fiindolo/gretil/gretdias.pdf  
  
  
  
  
  
  
  
  
Namo tassa bhagavato arahato sammāsambuddhassa.  
  
1.   
Laṃkissaro jayatu vāraṇarājagāmī  
Bhogindabhoga rucirāyata pīṇa bāhu  
Sādhupacāranirato guṇasannivāso  
Dhamme ṭhito vīgatakodhamadāvalepo.  
2.  
Yo sabbalokamahito karuṇādhivāso  
Mokkhākaro ravikulambara puṇṇa cando,  
Ñeyyodadhiṃ suvipulaṃ sakalaṃ vibuddho  
Lokuttamaṃ namatha taṃ sirasā munindaṃ.  
3.   
Sopānamālamamalaṃ tidasālayassa  
Saṃsāra sāgarasamuttaraṇāya setuṃ,  
Sabbāgatībhaya vivajjita khema maggaṃ  
Dhammaṃ namassatha sadā muninā1 paṇītaṃ.  
  
1. Munino - katthaci.  
  
[SL Page 002] [\x   2/]       
  
4.  
Deyyaṃ tadappamapi yattha pasanna cittā  
Datvā narā phalamuḷārataraṃ labhante,  
Taṃ sabbadā dasabalena pi suppasatthaṃ  
Saṃghaṃ namassatha sadāmitapuññakhettaṃ.  
5.  
Tejo balena mahatā ratanattayassa  
Lokattayaṃ samadhigacchati yena mokkhaṃ,  
Rakkhā na catthi ca samā ratanattayassa  
Tasmā sadā bhajatha taṃ ratanattayaṃ bho.  
6.  
Laṃkissaro parahitekarato nirāso  
Rattimpi jāgararato karuṇādhivāso,  
Lokaṃ vibodhayati lokahitāya kāmaṃ  
Dhammaṃ samācaratha jāgariyānuyuttā1  
  
1. Jāgarikānuyuttā - mu.  
  
[SL Page 003] [\x   3/]       
  
7.  
Sattopakāra niratā kusale sahāyā  
Bho dullabhā bhuvi narā vihatappamādā,1  
Laṃkādhipaṃ guṇadhanaṃ kusale sahāyaṃ  
Āgamma saṃcaratha dhammamalaṃ pamādaṃ.  
8.  
Dhammo tiloka saraṇo paramo rasānaṃ  
Dhammo mahaggharatano ratanesu loke,  
Dhammo bhave tibhavadukkha vināsahetu  
Dhammaṃ samācaratha jāgariyānuyuttā2.  
9.  
Niddaṃ vinodayatha bhāvayathappameyyaṃ  
Dukkhaṃ aniccampi ceha anattataṃ ca,  
Dehe ratiṃ jahatha ja jajjarabhājanābho  
Dhammaṃ samācaratha jāgariyānuyuttā.2  
  
1. Vigatappamādo - katthaci    2. Jāgarikānuyuttā - mu.  
  
[SL Page 004] [\x   4/]       
  
10.  
Okāsa majja mama natthi suve karissaṃ  
Dhammaṃ itīhalasatā kusalappayoge,  
Nā'laṃ tiyaddhasu tathā bhuvanattaye ca  
Kāmaṃ na catthi manujo maraṇā pamutto.   
11.  
Khitto yathā nabhasi kenacideva leḍḍu  
Bhūmiṃ samāpatti bhāratayā khaṇena,  
Jātattameva khalu kāraṇamekamatra  
Lokaṃ sadā nanu dhuvaṃ maraṇāya gantuṃ.  
12.  
Kāmaṃ narassa patato girimuddhanāto  
Majjhe na kiñci bhayanissaraṇāya hetu,  
Kāmaṃ vajanti maraṇaṃ tibhavesu sattā  
Bhoge ratiṃ pajahathā pi ca jīvite ca.  
  
[SL Page 005] [\x   5/]        
13.  
Kāmaṃ patanti mahiyā khalu vassadhārā  
Vijjullatā vitatamegha mukhā pamuttā,  
Evaṃ narā maraṇabhīma papātamajjhe  
Kāmaṃ patanti nahi koci bhavesu nicco.  
14.  
Velātaṭe paṭutaroru taraṃgamālā  
Nāsaṃ vajanti satataṃ salilālayassa,  
Nāsaṃ tathā samupayanti narāmarānaṃ  
Pāṇāni dāruṇatare maraṇodadhimhi.  
15.  
Ruddhopi so rathavarassagajādhipehi  
Yodhehi cāpi sabalehi ca sāyudhehi,  
Lokaṃ vivaṃciya sadā maraṇūsabho so  
Kāmaṃ nihanti bhuvanattaya sāli daṇḍaṃ.    
  
[SL Page 006] [\x   6/]        
16.  
Bho mārutena mahatā vihato padīpo  
Khippaṃ vināsa mukhameti mahappabhopi,  
Loke tathā maraṇacaṇḍa samīraṇena  
Khippaṃ vinassati narāyumahā padīpo.  
17  
Rāmajjunappabhūti bhūpati puṃgavā ca  
Sūrā pure raṇamukhe vijitāri saṃghā,  
Tepīha caṇḍa maraṇogha nimuggadehā  
Nāsaṃ gatā jagati ke maraṇā pamuttā?  
18.  
Lakkhī ca sāgarapaṭā sadharādharā ca  
Sampattiyo ca vividhā api rūpasobhā,  
Sabbā ca tā api ca mittasutā ca dārā  
Ke cāpi kaṃ anugatā maraṇaṃ vajantaṃ?  
  
[SL Page 007] [\x   7/]       
  
19.  
Brahmāsurāsuragaṇā ca mahānubhāvā  
Gandhabbakinnaramahoragarakkhasā ca,  
Te cā pare ca maraṇaggisikhāya sabbe  
Ante patanti salabhā iva khīṇapuññā.  
20.  
Ye sāriputtapamukhā munisāvakā ca  
Suddhā sadāsavanudā paramiddhipattā,  
Te cāpi maccuvaḷabhā mukha sannimuggā  
Dīpānivānalahatā1 khayataṃ upetā.  
21.  
Buddhāpi buddhakamalāmalacārunettā  
Battiṃsalakkhaṇa virājita rūpasobhā,  
Sabbāsacakkhayakarāpi ca lokanāthā  
Sammadditā maraṇamattamahāgajena.  
  
[SL Page 008] [\x   8/]       
  
22.  
Rogāturesu karuṇā na jarāturesu  
Khiḍḍāparesu sukumārakumārakesu,  
Lokaṃ sadā hanati maccu mahāgajindo  
Davānalo vanamivāvarataṃ asesaṃ.  
23.  
Āpuṇṇatā na salile na jalāsayassa  
Kaṭṭhassa cāpi bahutā na hutāsanassa,  
Bhutvāna so tibhūvanampi tathā asesaṃ  
Bho niddayo na khalu pītimupeti maccu.   
24.  
Bho moha mohitatayā vivaso adhañño  
Loko patatyapipi maccumukhe subhīme,  
Bhoge ratiṃ samupayāti nihīnapañño  
Dolā taraṅgacapale supinopameyye.  
  
[SL Page 009] [\x   9/]       
  
25.  
Ekopi maccurabhihantumalaṃ tilokaṃ  
Kiṃ niddayā api jarāmaraṇānuyāyī,  
Ko vā kareyya vibhasuvesu ca jīvitāsaṃ  
Jāto naro supina saṃgama sannibhesu.  
26. Niccāturaṃ jagadidaṃ sabhayaṃ sasokaṃ  
Disvā ca kodhamadamohajarābhibhūtaṃ,  
Ubbegamattamapi yassa na vijjatī ce  
So dāruṇo1na maraṇaṃ vata taṃ dhiratthu! 27.  
Bho bho na passatha jarāsidharaṃ hi maccu  
Māhaññamānamakhilaṃ satataṃ tilokaṃ,  
Kiṃ niddayā nayatha vītabhayā tiyāmaṃ  
Dhammaṃ sadā'savanudaṃ caratha'ppamattā.  
  
1. Dāruṇaṃ - mu.  
  
[SL Page 010] [\x  10/]        
28.  
Bhāvetha bho maraṇamāravivajjanāya  
Loke sadā maraṇa saññamimaṃ yatattā,  
Evaṃ hi bhāvanaratassa narassa tassa  
Taṇhā pahīyati sarīragatā asesā.  
29.  
Rūpaṃ jarā piyataraṃ malinīkaroti  
Sabbaṃ balaṃ harati attani ghorarogo,  
Nānūpabhoga parirakkhita mattabhāvaṃ  
Bho maccu saṃharati kiṃ phalamattabhāve?  
30.  
Kammānilāpahatarogataraṃgabhaṃge  
Saṃsāra sāgara mukhe vitate vipannā,  
Mā mā pamādamakarittha karotha mokkhaṃ  
Dukkhodayo1 nanu pamādamayaṃ narānaṃ.  
  
1. Dukkhodayaṃ -mu.  
  
[SL Page 011] [\x  11/]       
  
31.  
Bhogā ca mittasutaporisa bandhavā ca  
Nārī ca jīvitasamā api khettavatthu,  
Sabbāni tāni paralokamito vajantaṃ  
Nānubbajanti kusalākusalaṃva loke.  
32.  
Bho vijjucaṃcalatare bhavasāgaramhi  
Khittā purā katamahāpavanena tena,  
Kāmaṃ vibhijjati khaṇena sarīranāvā  
Hatthe karotha paramaṃ guṇahatthasāraṃ.  
33.  
Niccaṃ vibhijjatiha āmaka bhājanaṃ va  
Saṃrakkhitopi bahudhā iha attabhāvo,  
Dhammaṃ samācaratha saggapatippatiṭṭhaṃ  
Dhammo1 suciṇṇamihameva phalaṃ dadāti.    
  
1. Dhammaṃ - mu.  
  
[SL Page 012] [\x  12/]       
34.  
Rantvā sadā piyatare divi devarajje  
Namhā cavanti vibudhā api khīṇapuññā,  
Sabbaṃ sukhaṃ divi bhuvīha viyoganiṭṭhaṃ  
Ko paññavā bhavasukhesu ratiṃ kareyya?  
35.  
Buddho sasāvakagaṇo jagadekanātho  
Tārāvalīparivutopi ca puṇṇacando,  
Indopi devamakuṭaṃkita pādakañjo  
Ko pheṇapiṇḍa-na-samo tibhavesu jāto?  
36.  
Līlāvataṃsamapi yobbana rūpasobhaṃ  
Attūpamaṃ piyajanena ca sampayogaṃ,  
Disvā pi1 vijjucapalaṃ kurute pamādaṃ  
Bho mohamohitajano bhavarāgaratto    
[SL Page 013] [\x  13/]       
  
37.  
Putto pitā bhavati mātu patīha putto  
Nārī kadāci jananī ca pitā ca putto,  
Evaṃ sadā viparivattati jīvaloko  
Citte sadāticapale khalu jātiraṅge.  
38.  
Rantvā pure vividhaphullalatākulehi  
Devāpi nandanavane surasundarīhi,  
Te ve'kadā vitatakaṇṭakasaṃkaṭesu  
Bho koṭisimbalivanesu phusanti dukkhaṃ.  
39.  
Bhutvā sudhannamapi kañcanabhājanesu  
Sagge pure suravarā paramiddhipattā,  
Te cāpi pajjalitalohagulaṃ gilanti  
Kāmaṃ kadāci narakālaya vāsabhūtā.  
  
[SL Page 014] [\x  14/]       
  
40.  
Bhutvā narissaravarā ca mahiṃ asesaṃ  
Devādhipā ca divi dibbasukhaṃ surammaṃ,  
Vāsaṃ kadāci khurasañcitabhūtalesu  
Te vā mahārathagaṇānugatā divīha.   
41.  
Devaṅganā lalitabhinnataraṅgamāle  
Raṅge1 mahissarajaṭāmakuṭānuyāte,  
Rantvā pure suravarā pamadāsahāyā  
Te cāpi ghorataravetaraṇiṃ patanti.   
42.  
Phullāni pallavalatāphalasaṃkulāni  
Rammāni nandanavanāni manoramāni,  
Dibbaccharālalitapuṇṇadarīmukhāni  
Kelāsamerusikharāni ca yanti nāsaṃ.    
  
[SL Page 015] [\x  15/]       
43.  
Dolā'nilā'nalataraṃgasamā hi bhogā  
Vijjuppabhāticapalāni ca jīvitāni,  
Māyāmarīcijalasomasamaṃ sarīraṃ  
Ko jīvite ca vibhave ca kareyya rāgaṃ?  
44.  
Kiṃ dukkhamatthi na bhavesu ca dāruṇesu  
Sattopi tassa vividhassa na bhājano ko,  
Jāto yathā maraṇarogajarābhibhūto  
Ko sajjano bhavaratiṃ pihayeyya'bālo?  
45.  
Ke1 vāpi pajjalitalohagulaṃ gilanti  
Sakkā2 kathañcidapi pāṇitalena bhīmaṃ,  
Dukkhodayaṃ asucinissavanaṃ anantaṃ  
Ko kāmayetha khalu dehamimaṃ abālo?  
  
1. Ko - mu.    2. Sakko - mu.  
  
[SL Page 016] [\x  16/]       
  
46.  
Loke na maccusamamatthi bhayaṃ narānaṃ  
Na vyādhidukkhasamamatthi ca kiṃci dukkhaṃ,  
Evaṃ virūpakaraṇaṃ na jarāsamānaṃ  
Mohena bho ratimupeti tathāpi dehe.  
47.  
Nissārato nalakalīkadalīsamānaṃ  
Attānameva parihaññati attahetu1,  
Sampositopi kusahāya ivākataññū  
Kāyo na yassa anugacchati kālakerā.  
48.  
Taṃ pheṇapiṇḍasadisaṃ visasūlakappaṃ  
Toyā'nilā'nalamahīuragādhivāsaṃ,  
Jiṇṇālayaṃ va paridubbalamattabhāvaṃ  
Disvā naro kathamupeti ratiṃ sapañño?  
  
1. Bheto - mu.   
[SL Page 017] [\x  17/]       
  
49.  
Āyukkhayaṃ samupayāti khaṇe khaṇepi  
Anveti maccu hananāya jarāsipāṇī,  
Kālaṃ tathā na parivattati taṃ atītaṃ  
Dukkhaṃ idaṃ nanu bhavesu acintanīyaṃ?  
50.  
Appāyukassa maraṇaṃ sulabhaṃ bhavesu  
Dīghāyukassa ca jarā vyasanaṃ ca'nekaṃ,  
Evaṃ bhave ubhayatopi ca dukkhameva  
Dhammaṃ samācaratha dukkhavināsanāya.  
51.  
Dukkhagginā sumahatā paripīḷitesu  
Lokattayassa vasato bhavavārakesu,  
Sabbattatā sucaritassa pamādakālo  
Bho bho na hoti paramaṃ kusalaṃ ciṇātha.  
  
[SL Page 018] [\x  18/]       
  
52.  
Appaṃ sukhaṃ jalalavaṃ viya bho tiṇagge  
Dukkhantu sāgarajalaṃ viya sabbaloke,  
Saṃkappanā tadapi hoti sabhāvato hi  
Sabbaṃ tilokamapi kevaladukkhameva.   
53.  
Kāyo na yassa anugacchati kāyahetu1  
Bālo anekavidhamācaratīha dukkhaṃ,  
Kāyo sadā kali malākalilaṃ hi loke  
Kāye rato'navarataṃ vyasanaṃ pareti  
54.  
Mīḷhākaraṃ kalimalākaramāmagandhaṃ   
Sūḷāsisallavisapannagarogabhūtaṃ,  
Dehaṃ vipassatha jarāmaraṇādhivāsaṃ  
Tucchaṃ sadā vigatasāramimaṃ vinindyaṃ2.  
  
1. Bheto - mu.    2. Vinindaṃ. Mu.   
[SL Page 019] [\x  19/]       
  
55.  
Dukkhaṃ aniccamasubhaṃ vata attabhāvaṃ  
Mā saṅkilesaya na vijjati jātu nicco,  
Ambho na vijjati hi appamapīha sāraṃ  
Sāraṃ samācaratha dhammamalaṃ pamādaṃ.   
56.  
Māyāmarīcikadalīnalapheṇapuñja-  
Gaṃgātaraṅgajalabubbulasannibhesu,  
Khandhesu pañcasu chaḷāyatanesu tesu  
Attā na vijjati hi ko na vadeyya'bālo?  
57.  
Vañjhāsuto sasavisāṇamaye rathe tu,  
Dhāveyya ce cirataraṃ sadhuraṃ gahetvā,  
Dīpaccimālamiva taṃ khaṇabhaṅgabhūtaṃ  
Attāti dubbalatarantu vadeyya dehaṃ.  
  
[SL Page 020] [\x  20/]       
  
58.  
Bālo yathā salilabubbulabhājanena  
Ākaṇṭhato vata pibeyya marīcitoyaṃ,  
Attāni sārarahitaṃ kadalīsamānaṃ  
Mohā bhaṇeyya khalu dehamimaṃ anattaṃ.  
59.  
Yo'dumbarassa kusumena marīcitoyaṃ  
Vāsaṃ yadicchati sa khedamupeti bālo,  
Attānameva parihaññati attahetu1  
Attā na vijjati kadācidapīha dehe.  
60.  
Poso yathā hi kadalī suvinibbhujanto  
Sāraṃ tadappampi nopalabheyya kāmaṃ,  
Khandhesu paṃcasu chaḷāyatanesu tesu  
Suññesu kiñcidapi nopalabheyya sāraṃ.   
  
1. Bheto - mu.    
  
[SL Page 021] [\x  21/]       
  
61.  
Suttaṃ vinā na paṭabhāvamihatthi kiṃci  
Dehaṃ vinā na khalu koci mihatthi satto,  
Deho sabhāvarahito khaṇabhaṃgayutto,  
Ko attahetu aparo bhuvi vijjatīha?  
62.  
Disvā marīcisalilaṃ hi sudūrato bho  
Bālo migo samupadhāvati toyasaññī,  
Evaṃ sabhāvarahite viparītasiddhe  
Dehe pareti parikappanayā hi rāgaṃ.  
63.  
Dehe sabhāvarahite parikappasiddhe  
Attā na vijjati hi vijjumivantalikkhe,  
Bhāvetha bhāvanaratā vigatappamādā  
Sabbāsavappahananāya anattasaññaṃ.  
  
[SL Page 022] [\x  22/]       
  
64.  
Lālākarīsarudhirassuvasānulittaṃ  
Dehaṃ imaṃ kalimalākalilaṃ asāraṃ,  
Sattā sadā pariharanti jigucchanīyaṃ  
Nānāsucīhi paripuṇṇaghaṭaṃ yatheva.  
65.  
Ṇahātvā jalaṃ hi sakalaṃ catusāgarassa  
Meruppamāṇamapi gandhamanuttaraṃ ca,  
Pappoti neva manujo hi suciṃ kadāci  
Kiṃ bho vipassatha guṇaṃ kimu attabhāve?  
66.  
Deho sa eva vividhāsucisannidhāno  
Deho sa eva vadhabandhanarogabhūto,  
Deho sa eva navadhā paribhinnagaṇḍo  
Dehaṃ vinā bhayakaraṃ na susānamatthi.*  
  
*  Ayaṃ  gāthā  muddita potthakesu "dehantadeva vividhāsuci sannidhāna miccādinā"  
nayena liṅgavipariyāsākārena dissate. Taṃ sāvajjamiti amhākaṃ mati.   
  
[SL Page 023] [\x  23/]       
  
67.  
Antogataṃ yadi va muttakarīsabhāgo1  
Dehā bahiṃ aticareyya vinikkhamitvā,  
Mātā pitā vikaruṇā ca vinaṭṭhapemā  
Kāmaṃ bhaveyyu kimu bandhusutā ca dārā?  
68.  
Dehaṃ yathā navamukhaṃ kimisaṃghagehaṃ  
Maṃsaṭṭhisedarudhirākalilaṃ vigandhaṃ,  
Posenti ye vividhapāpamihācaritvā  
Te mohitā maraṇadhammamaho vatevaṃ!   
69.  
Gaṇḍūpame vividharoga nivāsabhūte  
Kāye sadā rudhiramuttakarīsapuṇṇe,  
Yo ettha nandati naro sasigālabhakkhe  
Kāmaṃ hi socati parattha sa bālabuddhi.    
  
1. Bhāgaṃ - mu.   
  
[SL Page 024] [\x  24/]       
  
70.  
Bho pheṇapiṇḍasadiso viya sārahīno  
Mīḷhālayo viya sadā paṭikūlagandho,  
Āsīvisālayanibho sabhayo sadukkho  
Deho sadā savati loṇaghaṭova bhinno.  
71.  
Jātaṃ yathā na kamalaṃ bhuvi nindanīyaṃ  
Paṅkesu bho asucitoya samākulesu,  
Jātaṃ tathā parahitaṃ pi ca dehabhūtaṃ  
Taṃ nindanīyamiha jātu na hoti loke.   
72.  
Dvattiṃsabhāgaparipūrataro viseso  
Kāyo yathā hi naranāri gaṇassa loke,  
Kāyesu kiṃ phalamihatthi ca paṇḍitānaṃ  
Kāmaṃ tadeva nanu hoti paropakāraṃ.  
  
[SL Page 025] [\x  25/]       
  
73.  
Posona paṇḍitatarena tathā pi deho  
Sabbattanā cirataraṃ paripālanīyo,  
Dhammaṃ careyya suciraṃ khalu jīvamāno  
Dhamme have maṇivaro iva kāmado bho  
74.  
Khīre yathā suparibhāvitamosadhamhi  
Snehena osadhabalaṃ paribhāsateva,  
Dhammo tathā iha samācarito hi loke  
Chāyāva yāti paraloka mito vajantaṃ.  
75.  
Kāyassa bho viracitassa yathānukūlaṃ  
Chāyā vibhāti rucirāmaladappaṇe tu,  
Katvā tatheva paramaṃ kusalaṃ parattha  
Sambhūsitā iva bhavanti phalena tena.    
  
[SL Page 026] [\x  26/]       
  
76.  
Dehe tathā vividhadukkha nivāsabhūte  
Mohā pamādavasagā sukhasaññamūḷhā,  
Tikkhe yathā khuramukhe madhulehamāno  
Bāḷhaṃ ca dukkhamanugacchati hīnapañño.  
77.  
Saṃkapparāgavigate niratattabhāve  
Dukkhaṃ sadā samadhigacchati appapañño,  
Mūḷhassa ceva sukhasaññamihatthiloke  
Kiṃpakkameva nanu hoti vicāramāne.  
78.  
Sabbopabhoga dhanadhaññavisesalābhī  
Rūpena bho sa makaraddhajasannibhopi,  
Yo yobbanepi maraṇaṃ labhate akāmaṃ  
Kāmaṃ paratthaparapāṇaharo naro hi.  
79.  
So yācako bhavati bhinnakapālahattho  
Muṇḍo dhigakkharasatehi ca tajjayanto,  
Bhikkhaṃ sadāribhavane sakucelavāso  
Dehe paratthi paracittaharo naro yo.  
  
[SL Page 027] [\x  27/]       
  
80.  
Itthī namuñcati sadā puna itthibhāvā  
Nārī sadā bhavati so puriso parattha,  
Yo ācareyya paradāramalaṅghanīyaṃ  
Ghorañca vindati sadā vyasanaṃ ca nekaṃ.  
81.  
Dīno vigandhavadano ca jaḷo apañño  
Mūgo sadā bhavati appiyadassano ca,  
Pappoti dukkhamatulaṃ ca manussabhūto  
Vācaṃ musā bhaṇati yo hi apaññasatto.  
82.  
Ummattakā vigatalajjaguṇā bhavanti  
Dīnā sadā vyasanasokaparāyaṇā ca,  
Jātā bhavesu vividhesu virūpadehā  
Pītvā halāhalavisaṃva suraṃ vipaññā.  
83.  
Pāpāni yena iha ācaritāni yāni  
Yo vassakoṭinahutāni anappakāni,  
Laddhāna ghoramatulaṃ narakesu dukkhaṃ  
Pappoti cettha vividhavyasanaṃ ca nekaṃ.    
  
[SL Page 028] [\x  28/]       
  
84.  
Lokattayesu sakalesu samaṃ na kiṃci  
Lokassa santikaraṇaṃ ratanattayena,  
Taṃtejasā sumahatā jitasabbapāpo  
Sohaṃ sadādhigatasabbasukho bhaveyyaṃ.  
85.  
Lokattayesu sakalesu ca sabbasattā  
Mittā ca majjharipubandhujanā ca sabbe,  
Te sabbadā vigatarogabhayā visokā  
Sabbaṃ sukhaṃ adhigatā muditā bhavantu.  
86.  
Kāyo karīsabharito viya bhinnakumbho  
Kāyo sadā kalimalavyasanādhivāso,   
Kāye1 vihaññati ca sabbasukhanti loko  
Kāyo sadā maraṇarogajarādhivāso.  
  
1. Kāyo - mu.  
  
[SL Page 029] [\x  29/]       
  
87.  
So yobbanoti thaviroti ca bālakoti  
Satte na pekkhati vihaññatireva maccu,  
Sohaṃ ṭhitopi sayitopi ca pakkamanto  
Gacchāmi maccuvadanaṃ niyataṃ tathā hi.    
88.  
Evaṃ yathā vihitadosamidaṃ sarīraṃ  
Niccaṃ va taggatamanā hadaye karotha,  
Mettaṃ parittamasubhaṃ maraṇassatiṃ ca  
Bhāvetha bhāvanaratā satataṃ yatattā.  
89.  
Dānādi puññakiriyāni sukhudrayāni  
Katvā ca tamphalamasesa mihappameyyaṃ,  
Deyyaṃ sadā parahitāya sukhāya ceva  
Kimbho tadeva nanu hatthagataṃ hi sāraṃ?  
90.  
Hetuṃ vinā na bhavatī hi ca kiṃci loke  
Saddova pāṇitalaghaṭṭanahetujāto,  
Evaṃ ca hetuphala bhāvavibhāgabhinno  
Loko udeti ca vinassati tiṭṭhatī ca.    
  
[SL Page 030] [\x  30/]       
  
91.  
Kammassa kāraṇāmayaṃ hi yathā avijjā  
Bho kammanā samadhigacchati jātibhedaṃ,  
Jātiṃ paṭicca ca jarāmaraṇādidukkhaṃ  
Sattā sadā paṭilabhanti anādikāle.  
92.  
Kammaṃ yathā na bhavatīha ca mohanāsā  
Kammakkhayāpi ca na hoti bhavesu jāti,  
Jātikkhayā iha jarāmaraṇādidukkhaṃ  
Sabbakkhayo1 bhavati dīpaivānilena.  
93.  
Yo passatīha satataṃ munidhammakāyaṃ  
Buddhaṃ sa passati naro iti so avoca,  
Buddhaṃ ca dhammamamalaṃ ca tilokanāthaṃ  
Sampassituṃ vicinathā'pi ca dhammataṃ bho.   
  
1. Sabbakkhayaṃ - mu.   
  
[SL Page 031] [\x  31/]       
  
94.  
Sallaṃva bho sunisitaṃ hadaye nimuggaṃ  
Dosattayaṃ vividhapāpamalena littaṃ,  
Nānāvidhabyasanabhājanamappasannaṃ  
Paññāmayena balisena nirākarotha.  
95.  
Nākampayanti sakalāpi ca lokadhammā  
Cittaṃ sadāpagatapāpakilesasallaṃ,  
Rūpādayo ca vividhā visayā samaggā  
Phuṭṭhaṃva merusikharaṃ mahatānilena.  
96.  
Saṃsāradukkhamagaṇeyya yathā munindo  
Gambhirapāramita sāgaramuttaritvā,  
Ñeyyaṃ abodhi nipuṇaṃ hatamohajālo  
Tasmā sadā parahitaṃ paramaṃ ciṇātha.   
97.  
Ohāya so'dhigatamokkhasukhaṃ paresaṃ  
Atthāya saṃcari bhavesu mahabbhayesu,  
Evaṃ sadā parahitaṃ purato karitvā  
Dhammo mayānucarito1 jagadatthameva.  
  
1. Dhammaṃ mayānucaritaṃ - mu.   
  
[SL Page 032] [\x  32/]       
  
98.  
Laddhāna dullabhataraṃ ca manussayoniṃ  
Sabbaṃ papañcarahitaṃ khaṇasampadaṃ ca,  
Ñatvāna āsavanudekahitaṃ ca dhammaṃ  
Ko paññavā anavaraṃ na bhajeyya dhammaṃ?  
99.  
Laddhāna buddhasamayaṃ atidullabhaṃca  
Saddhamma maggamasamaṃ sivadaṃ tatheva,  
Kalyāṇamittapavare matisampadaṃ ca  
Ko buddhimā anavaraṃ na bhajeyya dhammaṃ?  
100.  
Evampi dullabhataraṃ vibhave suladdhā  
Maccheradosa viratā ubhayatthakāmā,  
Saddhādidhammasahitā1 satatappamattā  
Bho! Bho! Karotha amatādhigamāya puññaṃ.  
  
1. Saddhādhidhamma sahitā - mu.  
  
  
  


## पाठः
