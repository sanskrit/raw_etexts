+++
title = "Jinacarita"

+++


## Intro
  
Jinacarita  
  
  
Jinacarita  
  
Input by the Sri Lanka Tripitaka Project  
  
[CPD Classification 4.5.6]  
[SL Vol Jina-c] [\z Jina-c /] [\w I /]      
[SL Page 001] [\x   1/]        
  
Jinacaritaya.  
  
  
  
THIS GRETIL TEXT FILE IS FOR REFERENCE PURPOSES ONLY!     
COPYRIGHT AND TERMS OF USAGE AS FOR SOURCE FILE.   
  
Text converted to Unicode (UTF-8).  
(This file is to be used with a UTF-8 font and your browser's VIEW configuration   
set to UTF-8.)  
  
  
  
description:multibyte sequence:  
long a   ā     
long A   Ā     
long i   ī     
long I   Ī     
long u   ū     
long U   Ū     
vocalic r   ṛ    
vocalic R   Ṛ    
long vocalic r   ṝ    
vocalic l   ḷ    
long vocalic l   ḹ    
velar n   ṅ    
velar N   Ṅ    
palatal n   ñ     
palatal N   Ñ     
retroflex t  ṭ    
retroflex T  Ṭ    
retroflex d  ḍ    
retroflex D  Ḍ    
retroflex n  ṇ    
retroflex N  Ṇ    
palatal s   ś     
palatal S   Ś     
retroflex s  ṣ    
retroflex S  Ṣ    
anusvara   ṃ    
visarga   ḥ    
long e   ē     
long o   ō     
l underbar   ḻ    
r underbar   ṟ    
n underbar   ṉ    
k underbar   ḵ    
t underbar   ṯ    
  
  
  
Unless indicated otherwise, accents have been dropped in order   
to facilitate word search.  
  
For a comprehensive list of GRETIL encodings and formats see:  
www.sub.uni-goettingen.de/ebene_1/fiindolo/gretil/gretdiac.pdf  
and  
www.sub.uni-goettingen.de/ebene_1/fiindolo/gretil/gretdias.pdf  
  
  
  
  
  
  
  
  
Namo tassa bhagavato arahato sammāsambuddhassa  
  
1  
Uttamaṃ uttamaṅgena namassitvā mahesino  
Nibbāṇamadhudaṃ pādapaṅkajaṃ sajjanālinaṃ.  
  
2  
Mahāmohatamaṃ loke dhaṃsentaṃ dhammabhākaraṃ  
Pātubhūtaṃ mahātejaṃ dhammarājodayācale.  
  
3  
Jantucittasare jātaṃ pasādakumudaṃ sadā  
Bodhentaṃ saṅghavandaṃ ca silorukiraṇujjalaṃ.  
  
4  
Tahiṃ, tahiṃ suvitthiṇṇaṃ jinassa caritaṃ hitaṃ  
Pavakkhāmi samāsena sadā'nussaraṇatthiko.  
  
5  
Paṇitaṃ taṃ sarantānaṃ dullabhampi sivaṃpadaṃ  
Adullabhaṃ bhave bhogapaṭilābhamhi kā kathā?  
  
6  
Tasmā taṃ bhaññamānaṃ me cittavuttapadakkamaṃ  
Sundaraṃ madhuraṃ suddhaṃ sotusotarasāyanaṃ.  
  
7  
Sotahatthapuṭā sammā gahetvāna nirantaraṃ  
Ajarāmarami'cchantā sādhavo paribhuñjatha.  
---------------------------  
8  
Kappasatasahassassa catunnaṃ cā'pi matthake  
Asaṅkheyyānamā'vāsaṃ sabbadā puññakāminaṃ.  
  
  
[SL Page 002] [\x   2/]       
  
9  
Nānāratanasampannaṃ nānājanasamākulaṃ  
Vicittāpaṇa saṃkiṇṇaṃ toraṇa gghika bhūsitaṃ.  
  
10  
Yuttaṃ dasahi saddehi devindapurasannibhaṃ  
Puraṃ amarasaṅkhātaṃ ahosī ruciraṃ varaṃ.  
  
11  
Tahiṃ brāhmanvaye jāto sabbalokābhipūjito  
Mahādayo mahāpañño abhirūpo manoramo.  
  
12  
Sumedho nāma nāmena vedasāgarapāragū  
Kumāro'si garūnaṃ so avasāne jinaṃkuro.  
  
13  
Rāsivaḍḍhakamaccena dassitaṃ amitaṃ dhanaṃ  
Anekasatagabbhesu nicitaṃ taṃ udikkhiya.  
  
14  
Dhanasannicayaṃ katvā aho mayhaṃ pitādayo  
Gatā māsakame'kampi nevā'dāya divaṃ iti.  
  
15  
Saṃvegamu'payāto'vacīmantesī'ti guṇākaro  
Dhanasāraṃ ihaṃ gayha gantuṃ yuttanti me pana.  
  
16  
Rahogato nisīditvā sundare nijamandire  
Dehe doso udikkhanto ovadanto'pi attano.  
  
17  
Bhedanaṃ tanunodukkhaṃ dukkho tasso'dayo'pi ca  
Jātidhammo jarādhammo vyādhidhammo ahaṃ iti.   
18  
Evamā'dīhi dehasmiṃ disvā dose anekadhā pure bheriṃ carāpetvā ārocetvāna rājino.  
  
19  
8Bherinādasugandhena yācakālisamāgate  
Dānakiñjakkhaoghena sattāhaṃ pīnayī tato.   
  
20  
Dānaggahimabindūnaṃ nipātenā'pi dhaṃsanaṃ  
Ayātaṃ taṃ viloketvā ratanambujakānanaṃ  
  
21  
Rudato ñātisaṃghassa jalitānalakānanā  
Gajindo viya gehamhā nikkhamitvā manoramā.  
  
  
[SL Page 003] [\x   3/]       
  
22  
Mahantaṃ so mahāvīro upagañchi himālayaṃ  
Haricandanakappūrāgarugandhehi vāsitaṃ.  
  
23  
Suphallacampakāsokapāṭalītilakehi ca   
Pūgapunnāganāgādipādapehi ca maṇḍitaṃ.  
  
24  
Sīhavyagghataracchehi ibhadīpikapīhi ca  
Turaṅgamādinekehi migehi ca samākulaṃ.  
  
25  
Sāḷikāravihaṃsehi haṃsakoñcasuvehi ca   
Kapotakaravīkādisakuntehi ca kūjitaṃ.  
  
26  
Yakkharakkhasagandhabbadevadānavakehi ca  
Siddhavijjādharādīhi bhūtehi ca nisevitaṃ.  
  
27  
Manosīlindanīlorucārupabbatapantihi  
Sajjhuhemādinekehi bhūdharehi ca bhāsuraṃ.  
  
28  
Suvaṇṇamaṇisopānanekatitthasarehi ca  
Sobhitaṃ tattha kīḷantanekadevaṅganāhi ca.  
  
29  
Sītasīkarasañchannanijjharānaṃ satehi ca  
Kiṇṇaroragaraṅgehi rammehi virājitaṃ.  
  
30  
Sikhaṇḍisaṇḍanaccehi latānaṃ maṇḍapehi ca  
Setavālukasañchannamālakehi ca maṇḍitaṃ.  
  
31  
Suvaṇṇamaṇimuttādi anekaratanākaraṃ  
Icchantānaṃ janālīnaṃ puññakiñjakkhamā'layaṃ.  
  
32  
Tama'jjhogayha so dhīro sahassakkhena māpite  
Disvā isiparikkhāre paṇṇasālavare tahiṃ.  
  
33  
Isivesaṃ gahetvāna viharanto samāhito  
Sattāha'bbhantare pañca abhiñña'ṭṭhavidhā'pi ca.  
  
34  
Uppādetvā samāpattisukhene'ca tapodhano   
Nabhasā divase'kasmiṃ gacchanto janataṃ isi.  
  
  
[SL Page 004] [\x   4/]       
  
35  
Sodhentama'ñjasaṃ disvā otaritvā nabhā tahiṃ  
Iti taṃ janataṃ pucchi kasmā sodhetha añjasaṃ.  
  
36  
Sumedha tvaṃ najānāsi dīpaṅkaratathāgato  
Sambodhimu'ttamaṃ patvā dhammacakkama'nuttaraṃ.  
  
37  
Pavattetvāna lokassa karonto dhammasaṅgahaṃ  
Rammaṃ rammapuraṃ patvā vasatī'ha sudassane.  
  
38  
Bhikkhusatasahassehi catūhi vimalehi taṃ  
Nimantayimha dānena mayaṃ lokekanāyaka.  
  
39  
Tassa āgamanatthāya maggaṃ sodhema cakkhuma  
Iti sotassa so tassa sukhaṃ dento jano'braviṃ.  
  
40  
Buddho'ti vacanaṃ sutvā pītiyo'daggamānaso  
Sakabhāvena saṇṭhātuṃ nevasakkhi guṇākaro.  
  
41  
Tenā'raddhañjasā dhīro yācitvāna padesakaṃ  
Labhitvā visamaṃ ṭhānaṃ samaṃ kātuṃ samārabhi.  
  
42  
Nā'laṅkateyeva tahiṃ padese  
Lokekanātho sanarāmarehi  
Sampūjito lokahito mahesi  
Vasīhi saddhiṃ paṭipajji maggaṃ.  
  
43  
Chabbaṇṇaraṃsijālehi pajjalantaṃ tathāgataṃ  
Āgacchantaṃ tahi disvā modamāno vicintayi.  
  
44  
Yannūni'massa dhīrassa setuṃ katvāna kaddame  
Sakattānaṃ nipajjyeṃ sasaṅghassa mahesino.  
  
45  
Dīgharattāma'laṃ taṃ me hitāya ca sukhāya ca  
Icce'vaṃ cintayitvāna nipanno'so jinaṅkuro.  
  
46  
Pabodhetvāna disvāna cārulocanapaṅkaje  
Puna'pe'vaṃ vicintesi nipanno dhitimā tahiṃ.  
  
  
[SL Page 005] [\x   5/]       
  
47  
Iccheyyaṃ ce'hama'jje'va hantvā'nantaraṇe bhave  
Saṅghassa navako hutvā paviseyyaṃ puraṃ varaṃ.  
  
48  
Kima'ññātakavesena klesanibbāpaṇena me  
Ayaṃ buddho'va'haṃ buddho hutvā loke anuttaro.  
  
49  
Janataṃ dhammanāvāya tāretvāna bhavaṇṇavāva  
Nibbāṇapuramā'netvā seyyaṃ me parinibbutaṃ.  
  
50  
Icce'vaṃ cintayitvāna nipanno kaddame tahiṃ  
Suvaṇṇakadalikkhandhasannibho so'ti sobhati.  
  
51  
Chabbaṇṇaraṃsīhi virājamānaṃ  
Disvā manuññaṃ sugatattabhāvaṃ  
Sañjātapītīhi udaggacitto  
Sambodhiyā chandama'kāsi dhīro.  
  
52  
Āgantvāna tahiṃ ṭhānaṃ isiṃ paṅke nipannakaṃ  
Lokassa setubhūto'pi setubhūtaṃ tama'ttano.  
  
53  
Disvā ussīsake tassa ṭhatvā lokekasetuno  
Lokekalocano dhīro dīpaṅkaratathāgato.  
  
54  
Gotamo nāma nāmena sambuddho'yaṃ anāgate  
Bhavissatī ti vyākāsi sāvake ca purādike.  
  
55  
Idaṃ vatvāna katvāna sasaṅgho taṃ padakkhiṇaṃ  
Pūjesi aṭṭhamuṭṭhihi kusumehi guṇappiyo.  
  
56  
Iti kātūna pāyāsi sasaṅgho lokanāyakova  
Rammakaṃ nāma nagaraṃ rammārāmālayālayaṃ  
  
57  
Jinassa vacanaṃ sutvā uṭṭhahitvāna paṅkato  
Mudito devasaṅghehi kusumādīhi pūjito.  
  
58  
Pallaṅkamā'bhujitvāna nisīdi kusumāsane  
Mahātapo mahāpañño sumedho damitindriyo.   
  
[SL Page 006] [\x   6/]       
  
59  
Devā dasasahassesu cakkavāḷesu moditā  
Abhitvaviṃsu taṃ dhīraṃ nisinnaṃ kusumāsane.  
  
60  
Nisinno upadhāresi dhamme buddhakare tadā  
Kimuddhaṃ vā adho vā'pi disāsu vidisāsu ca.  
  
61  
Icce'vaṃ vicinanto so sakalaṃ dhammadhātukaṃ  
Addakkhi sakasantāne paṭhamaṃ dānapāramiṃ.  
  
62  
Evame'vaṃ gavesanto uttariṃ pāramī vidū  
Sabbā pāramiyo disvā attano ñāṇacakkhunā.  
  
63  
Saṃsāre saṃsaranto so bahuṃ dukkhaṃ titikkhiya  
Gavesanto'mataṃ santo pūretvā dānapāramiṃ.  
  
64  
Sattanaṃ kapparukkho'va cintāmaṇi'va kāmado  
Icchiticchitamannādiṃ dadanto dadataṃ varo.  
  
65  
Tārakāhi bahuṃ katvā nabhe cāruvilocane  
Uppāṭetvā dadaṃ dhīro yācakānaṃ pamodito.  
  
66  
Mahiyā paṃsuto cā'pi samuddodakato'dhikaṃ  
Dadaṃ sarīramaṃsaṃ ca lohitampi ca attano.   
  
67  
Molinā'laṅkate sīse'dhikaṃ katvā sineruto  
Kampayitvā mahiṃ dento sute cā'pi sakaṅgatāva.  
  
68  
Sīlanekkammapaññādī pūretvā sabbapāramī  
Vessantarattabhāve' vampatvā tambhā cuto pana.  
  
69  
Uppajjitvā surāvāse sundare tusite pure  
Vasanto suciraṃ kālaṃ bhutvānā'tantasampadaṃ.  
  
70  
Katañjalīhi devehi yācito dipaduttamo  
Sambodhāya mahāvīra kālo tuyhanti ādinā.  
  
71  
Viloketvāna kālādiṃ ñatvā kālanti bodhiyā  
Paṭiññaṃ devasaṅghassa datvā nandanakānanaṃ.  
  
  
[SL Page 007] [\x   7/]       
  
72  
Gantvāna devasaṅghehi sugatiṃ gacchi'to cuto  
Abhitthuto mahāpañño cavitvāna tato idha.  
  
73  
Susajjitaṅgoruturaṅgamākule  
Vicittanānāpaṇapaṇyasampade  
Manoramuttuṅgajindarājite  
Vibhūsite toraṇaketurāsihi.  
  
74  
Alaṅkataṭṭālavisālamālaye  
Sugopure sundarasundarālaye  
Sudassanīye kapiḷavhaye pure  
Purindadassā'pi purassa hāsake.  
  
75  
Bhūpālamoḷiratanālinisevitaṅghi  
Paṅkeruhaṃ vimalanekaguṇādhivāsaṃ  
Okkākarājakulaketumanāthanāthaṃ  
Suddhodanaṃ narapatiṃ pavaraṃ paṭicca.  
  
76  
So sajjhudāmadhavalāmaladassanīya  
Soṇḍāya saṃgahitasetavarāracindaṃ  
Candāvadātavaravāraṇarājavaṇṇaṃ  
Sandassayitva supinena visālapañño.  
  
77  
Bimbādharāya vikacuppalalocanāya  
Devindacāparaticaḍḍhanabhūlatāya  
Sampuṇṇasommavimalinduvarānanāya  
Sovaṇṇahaṃsayugacārupayodharāya,  
  
78  
Pādāravindakarapallavasundarāya  
Sovaṇṇavaṇṇatanuvaṇṇavirājitāya  
Sīlādineka guṇabhūsanabhūsitāya  
Māyāya rājavanitāyu'pagañchi kucchiṃ.  
  
79  
Paṭisandhikkhaṇe tassa jātā'nekavidhabbhutā  
Athā'yaṃ gahitārakkho narehi amarehi ca.   
  
[SL Page 008] [\x   8/]       
  
80  
Manuññarattambujakaṇṇikāya  
Mā'sīnasiṅgīpaṭimā'va rammā  
Suvaṇṇavaṇṇo dipadānamindo  
Pallaṅkamā'bhuñchiya mātugabbhe.  
  
81  
Maṇimhi vippasannamhi rattasuttami'vā'vutaṃ  
Mātucittambujaṃ dhīro bodhayanto padissati.  
  
82  
Dasamāsāvasānamhi devī rañño kathesi'daṃ  
Mayhaṃ ñātigharaṃ deva gantumi'cchāma'haṃ iti.   
  
83  
Rañño'tha samanuññatā gacchanti kulama'ttano  
Mahatā parihārena dibbañjasa samañjase.  
  
84  
Surabhikusumasaṇḍālaṅkatassālasaṇḍaṃ  
Samadahamaramālāgīyamānagganādaṃ  
Nayanavihagasaṅghe avhayantaṃ'va disvā  
Vipularatinivāsaṃ lumbinīkānanaṃ taṃ.  
  
85  
Vipulatararatiṃ sā tamhi kātūna ramme  
Amarayuvatilīlācārulīlābhirāmā  
Vikasitavarasālasso'pagantvāna mūlaṃ  
Sayama'tinamite kaṃ sālasākhaṃ agaṇhi.  
  
86  
Tasmiṃ khaṇe kammajamāluta'ssā  
Caliṃsu sānīhi parikkhipitvā   
Deviṃ jano taṃ abhipālayanto  
Tamhā paṭikkamma susaṇṭhitā'tha.  
  
87  
Sagacāruhemavalayādivibhūsitena  
Accantatambanakharaṃsisamujjalena  
Tulātikomalasurattakarena sākhaṃ  
Olamba tattha majanesi ṭṭhitā'va dhīraṃ.   
  
[SL Page 009] [\x   9/]       
  
88  
  
Sovaṇṇavaṇṇatanuvaṇṇavirājamānaṃ  
Nettābhirāmamatulaṃ atulāya gabbhā  
Sammā pasāritakaraṅghīyugābhirāmaṃ  
Paṅkeruhā kaṇakahaṃsami'vo'tarantaṃ  
  
89  
Brahmā managgharativaḍḍhanahemajāla  
Mā'dāya tena upagamma paṭiggahetvā  
"Sammoda devi aya ma'ggataro suto te.   
Jāto"ti tāya purato kathayiṃsu ṭhatvā.  
  
90  
Jāyanti sesamanujā malamakkhitaṅgā  
Jāto pane'sa pavaro dipadānamindo  
Accanta saṇhamalakāsikavatthakamhi  
Nikkhittanagghataracārumaṇī'va suddho.  
  
91  
Eva'mpi sante sabhato'pagantvā  
Dve vāridhārā subhagassa dehe  
Janettidehe'pi utuṃ manuññaṃ  
Gāhāpayuṃ maṅgalakiccatāya  
  
92  
Tesaṃ karaṃ ratikarā ajinappaveṇī  
Mā'dāya tena upagamma paṭiggahesuṃ  
Devā dukūlamayacumbaṭakena vīraṃ  
Tesaṃ karaṃ naravarā narasīharājaṃ  
  
93  
Tesaṃ karā ratikaro vimalo'va cando  
Cakkaṅkitorucaraṇehi mahītalasmiṃ  
Sammā patiṭṭhiya puratthimakaṃ disaṃ so  
Olokayittha kamalāyatalocanehi.  
  
94  
Ekaṅganā nekasatāni cakka  
Vāḷāna'hesuṃ sanarāmarā'tha  
Dhīraṃ sugandhappabhūtīhi tesu  
Sampūjayantā idama'braviṃsu.  
  
  
[SL Page 010] [\x  10/]       
  
95  
Natthe'ttha tumhehi samo sudhīsa  
Eko pumā'pa'ggataro kuto'ti  
Evaṃ disā lokiya lokanātho  
Tapekkhamāno sadisa'mpi ekaṃ  
  
96  
Uttarā'bhimukho sattapadaṃ gantvā kathesi'daṃ  
"Aggo'hamasmi lokassa jeṭṭho seṭṭho"ti ādikaṃ.  
  
97  
Anaññasādhāraṇanādamu'ttamaṃ  
Surāsurabrahmanarindapūjitaṃ  
Narinda'mādāya gato mahājano  
Susajjitaṃ taṃ kapiḷavhayaṃ puraṃ.  
  
98  
Bhārātibhāranagapādapamerurājaṃ  
Sabba'mpi sāgarajalaṃ vahituṃ samatthā  
Jātakkhaṇe,pi guṇabhārama'sayhamānā  
Saṅkampayī'va paṭhavī pavarassa tassa.  
  
99  
Ramiṃsu soṇā hariṇehi saddhiṃ  
Kākā ulūkehi mudaggudaggā  
Supaṇṇarājūhi mahoragā ca  
Majjārasaṅghā'pi ca undurehi  
  
100  
Migā migindehi samāgamiṃsu  
Puttehi mātāpitaro yathe'va  
Nāvā videsa'mpi gatā sadesaṃ  
Gatā'ca kaṇḍaṃ sarabhaṅgasatthu.  
  
101  
Nānāvirāgujjalapaṅkajehi  
Vibhūsito santataraṅgamālo  
Mahaṇṇavo āsi tahiṃ jala'mpi  
Accantasātattamu'pāgamāsi.  
  
102  
Suphullaolambakapaṅkajehi  
Samākulattaṃ gaganaṃ agañchi  
Jahiṃsu pakkhī gamanaṃ nabhamhi  
 hitā'ca sindhū'pi asandamānā.  
  
  
[SL Page 011] [\x  11/]       
  
103  
Akālameghappiyasaṅgamena  
Mahīvadhū sommatamā ahosi  
Marūhi vassāpitanekapuppha  
Vibhūsitenā'tivibhūsitāva.  
  
104  
Suphullamālābharaṇābhirāmā  
Lataṅganā'liṃgitapādapindā  
Sugandhakiñjakkhavarambarehi  
Disaṅganāyo atisobhayiṃsu.  
  
105  
Sugandhadhūpehi nabhaṃ asesaṃ  
Pavāsitaṃ rammataraṃ ahosi  
Surāsurindā chanavesadhārī  
Saṃgītiyuttā vicariṃsu sabbe.  
  
106  
Piyaṃvadā sabbajanā ahesuṃ  
Disā asesā'pi ca vippasannā  
Gajā'tigajjiṃsu nadiṃsu sīhā  
Hesāravo cā'si turaṅgamānaṃ.  
  
107  
Saveṇuvīṇā suradundubhī nabhe  
Sakaṃ sakaṃ cārusarampamocayuṃ  
Sapabbatindapputhulokadhātuyā  
Uḷāraobhāsavayo manoramo.  
  
108  
Manuññagandho mudusītalānilo  
Sukhappadaṃ vāyi asesajantuno  
Anekarogādupapīḷitaṃgino  
Tato pamuttā sukhino siyuṃ janā  
  
109  
Vijambhamānāmitavāḷavījanippa  
-Bhābhirāmaṃ bhuvanaṃ ahosi  
Mahiṃhi bhetvā cu'dakāni sandayuṃ  
Gamiṃsu bujjā ujugattataṃ janā.  
  
  
[SL Page 012] [\x  12/]       
  
110  
Andhā paṅgulanaccāni līlopetāni pekkhayuṃ  
Suṇiṃsu badhirā mūga gītiyo'pi manoramā.  
  
111  
Sitalattamu'pāgañchi avīcaggi'pi tāvade  
Modiṃsu jalajā tasmiṃ jantavo pahasiṃsu ca.  
  
112  
Khuppipāsābhi bhūtānaṃ petānaṃ āsi bhojanaṃ  
Lokantare'pi āloko andhakāranirantare.  
  
113  
Atirekatarā tārāvaḷicandadivākarā  
Virociṃsu nabhe bhūmigatāni ratanāni ca.   
  
114  
Mahītalādayo bhetvā nikkhamma uparūpari  
Vicittapañcavaṇṇā'suṃ suphullavipulambujā.  
  
115  
Dundubhādī ca'laṅkārā avādita aghaṭṭitā  
Accantamadhuraṃ nādaṃ pamuñcaṃsu mahītale.  
  
116  
Baddhā saṅkhalikādīhi muñciṃsu manujā tato  
Bhuvane bhavanadvārakavāṭā vivaṭā sayaṃ.  
  
117  
"Pure kapiḷavatthumhi jāto suddhodanatrajo  
Nisajja bodhimaṇḍe'ti ayaṃ buddho bhavissati."  
  
118  
Celukkhepādayo cā'pī pavattentā pamoditā  
Kīḷiṃsu devasaṅghā te tāvatiṃsālaye tadā.  
  
119  
  
Iddhimanto mahāpañño kāladevalatāpaso  
Suddhodananarindassa dhīmato so kulūpago.  
  
120  
Bhojanassāvasānamhi tāvatiṃsālayaṃ gato  
Gantvā divāvihārāya nisinno bhavane tahiṃ.  
  
121  
Chanavesaṃ gahetvāna kīḷante te udikkhiya  
Santosakāraṇaṃ pucchi tesaṃ te'pi na'mabravuṃ.  
  
122  
Sutvā taṃ tattato tamhā pītiyo'daggamānaso  
Tāvadevo'pagantvāna suddhodananivesanaṃ.  
  
  
[SL Page 013] [\x  13/]       
  
123  
Pavisitvā supaññatte nisisso āsane isi  
"Jāto kira mahārāja putto te nuttaro sudhi.  
  
124  
Daṭṭṭhu'micchāma'haṃ taṃ"ti āha rājā alaṅkataṃ  
Ānāpetvā kumāraṃ taṃ vandāpetu'mupāgamī.  
  
125  
Kumārabhūtassa'pi tāvadeva guṇānubhāvena manoramāni  
Pādāravindā parivattiya'ggā patiṭṭhitā muddhani tāpasassa.  
  
126  
Tenattabhāvena naruttamassa  
Na vanditabbo tibhave pi koci  
Tilokanāthassa sace hi sīsaṃ  
Tapassino pādatale ṭhapeyyaṃ.  
  
127  
Phāleyyamuddhā khalu tāpasassa paggayha so añjalimuttamassa  
Aṭṭhāsi dhīrassa guṇaṇṇavassa nāsetu 'mattāna'mayuttakanti.   
  
128  
Disvāna taṃ acchariyaṃ narindo devātidevassa sakatrajassa  
Pādāravindāna'bhivandi tuṭṭho vicittacakkaṅkitakomalāni.  
  
129  
Yadā'si rañño puthuvappamaṅgalaṃ tadā puraṃ devapuraṃ'va sajjitaṃ  
Vibhūsitā tā janatā manoramā samāgatā tassa niketamuttamaṃ.  
  
130  
Vibhūsitaṅgo janatāhi tāhi so purakkhato bhūsanabhūsitatrajaṃ  
Tamā'dayitvā'tulavappamaṅgalaṃ surindalīlāya gato narissaro.  
  
131  
Nānāvirāgujjalacārusāni parikkhite kamhi ca jambumūle  
Sayāpayitvā bahimaṅgalaṃ taṃ udikkhituṃ dhātigaṇā gamiṃsu.  
  
  
[SL Page 014] [\x  14/]       
  
132  
Suvaṇṇatārādivirājamāna'vitānajotujjalajambumūle  
Nisajja dhīro sayane manuññe'jhānaṃ samāpajji katāvakāso.  
  
133  
Suvaṇṇabimbaṃ viya taṃ nisinnaṃ chāyaṃ ca tassā ṭhitame'va disvā  
Tamabravī dhātijano'pagantvā"puttassa te abbhutamī'disanti."  
  
134  
Visuddhacandānanabhāsurassa sutvāna taṃ paṅkajalocanassa  
Savandanaṃ me dutiya'nti vatvā puttassa pāde sirasā'bhivandi.  
  
135  
Tadaññānipi lokasmiṃ jātā'nekavidhabbhutā  
Dassitā me samāsena ganthavitthārabhīrunā.  
  
136  
Yasmiṃ vicittamaṇimaṇḍitamandirānaṃ  
Nānāvitānasayanāsanamaṇḍitānaṃ  
Nisseṇi seṇi puthubhūmikabhūsitānaṃ  
Tiṇṇaṃ utūnama'nurūpama'laṅkatānaṃ.  
  
137  
Siṅgesu raṃsinikarā suramandirānaṃ  
Siṅgesu raṃsimapahāsakarā'va niccaṃ  
Ādiccaraṃsi viya paṅkajakānanāni  
Lokānanambujavanāni vikāsayanti.   
  
138  
Nānā maṇivicittāhi bhittīti vanitā sadā  
Vinā'pi dappaṇacchāyaṃ pasādhenti sakaṃ tanuṃ.  
  
139  
Telāsanagasaṅkāsaṃ vilocanarasāyanaṃ  
Sudhālaṅkatapākāravalayaṃ yattha dissate.   
  
140  
Indanīloruvalayaṃ nānā ratanabhūsitaṃ  
Dissate'va sadā yasmiṃ parikhānekapaṅkajā.  
  
  
[SL Page 015] [\x  15/]       
  
141  
Patvāna vuddhiṃ vipule manuññe  
Bhutvāna kāme ca tahiṃ vasanto  
Gacchaṃ tilokekavilocano so   
Uyyānakīḷāya mahāpathamhi.  
  
142  
Kamena jiṇṇaṃ byadhitaṃ mataṃ ca  
Disvāna rūpaṃ tibhave viratto  
Manoramaṃ pabbajitaṃ ca rūpaṃ  
Katvā ratiṃ tamhi catutthavāre.  
  
143  
Suphullanānātarusaṇḍamaṇḍitaṃ sikhaṇḍisaṇḍādidijūpakūjitaṃ  
Sudassanīyaṃ viya nandanaṃ vanaṃ manoramuyyānama'gā mahāyaso.  
  
144  
Suraṅganā sundarasundarīnaṃ manorame vāditanaccagīte surindalīlāya tahiṃ narindo  
ramitva kāmaṃ dipadāna'mindo.  
  
145  
Ābhujitvāna pallaṅkaṃ nisinno rucirāsane  
Kārāpetuma'cintesi dehabhūsana'mattano.  
  
146  
Tassa cittaṃ viditvāna vissakammassi'daṃbravī  
Alaṅkarohi siddhattha'miti devānamissaro.  
  
147  
Tenā'ṇatto'pagantvāna vissakammo yasassino  
Dasadussasahassehi sīsaṃ veṭhesi sobhanaṃ.  
  
148  
  
Tanuṃ manuññampi akāsi sobhanaṃ  
Anaññasādhāraṇalakkhaṇujjalaṃ  
Vicittanānuttamabhūsanehi so  
Sugandhigandhuppalacandanādinā  
  
149  
Vibhūsito tena vibhūsitaṅginā  
Tahiṃ nisinno vimale silātale  
Suraṅganāsannibhasundarīhi so  
Purakkhato devapatīva sobhati.   
  
[SL Page 016] [\x  16/]       
  
150  
Suddhodananarindena pesitaṃ sāsanuttamaṃ  
"Putto te putta jāto"ti sutvāna dīpaduttamo.  
  
151  
"Mama'jja bandhanaṃ jātaṃ"iti vatvāna tāvade  
Samiddhaṃ sabbakāmehi agamā sundaraṃ puraṃ.  
  
152  
 hitā uparipāsāde kisāgotami taṃ tadā  
Rājentaṃ sataraṃsi'ṃva rājaṃ disvā kathe si'daṃ.  
  
153  
"Yesaṃ sūnu ayaṃ dhīro yā ca jāyā imassa tu  
Te sabbe nibbutā nūna sadā'nūnaguṇassa ve"  
  
154  
Itī'disaṃ giraṃ sutvā manuññaṃ tāya bhāsitaṃ  
Sañjātapītiyā pīno gacchamāno sakālayaṃ.  
  
155  
Sītalaṃ vimalaṃ hāriṃ hāraṃ taṃ rativaḍḍhanaṃ  
Pesetvā santikaṃ tassā omuñcitvāna kaṇṭhato.   
  
156  
Pāsādama'bhirūhitvā vejayantaṃ'va sundaraṃva  
Nipajji devarājā'va sayane so mahārahe.  
  
157  
Sundarī taṃ purakkhatvā surasundarisannibhā  
Payojayiṃsu naccāni gītāni vividhāni'pi.  
  
158  
Pabbajjābhirato dhīro pañcakāme nirālayo  
Tādise naccagīte'pi na ramitvā manorame.  
  
159  
Nipanno vissamitvāna īsakaṃ sayane tahiṃ  
Pallaṅkamā'bhujitvāna mahāvīro mahīpati.  
  
160  
Nisinno'va'nekappakāraṃ vikāraṃ  
Padisvāna niddupagānaṃ vadhūnaṃ  
Gamissāmi'dānī'ti ubbiggacitto  
Bhave dvāramūlaṃ'pagantvāna rammaṃ.  
  
161  
 hapetvāna sīsaṃ subhummārakasmiṃ  
Suṇissāmi dhīrassa saddanti tasmiṃ  
Nipannaṃ sudantaṃ pasādāvahantaṃ  
Sahāyaṃ amaccaṃ mahāpuññavantaṃ.   
  
  
[SL Page 017] [\x  17/]       
  
162  
Acchannasavanaṃ channaṃ āmantetvā kathesi'daṃ  
"Ānehi iti kappetvā kanthakaṃ nāma sindhavaṃ."  
  
163  
So channo patigaṇhitvā taṃ giraṃ tena bhāsitaṃ  
Tato gantvāna kappetvā sīghamā'nesi sindhavaṃ.  
  
164  
Abhinikkhamanaṃ tassa ñatvā varaturaṅgamo  
Tena sajjiyamāno so hesāravamu'dīrayi.  
  
165  
Pattharitvāna gacchantaṃ saddaṃ taṃ sakalaṃ puraṃ  
Sabbe suragaṇā tasmiṃ sotuṃ nā'daṃsu kassaci.   
  
166  
Atha so sajjanānando uttamaṃ puttama'ttano  
Passitvā paṭhamaṃ gantvā pacchā buddho bhavāma'haṃ.  
  
167  
Cintayitvāna eva'mpi gantvā jāyānivesanaṃ  
 hapetvā pādadu'mmāre gīvaṃ anto pavesiya.  
  
168  
Kusumehi samākiṇṇe devindasayanūpame  
Nipannaṃ mātuyā saddhiṃ sayane sakama'trajaṃ.  
  
169  
Viloketvāna cintesi iti lokekanāyako  
Sacā'haṃ deviyā bāhuma'panetvā mama'trajaṃ.  
  
170  
Gaṇhissāma'ntarāya'mpi kareyya gamanassa me  
Pabujjhitvā mahantena pemene'sā yasodharā  
  
171  
Buddho hutvā punā'gamma passissāmī'ti atrajaṃ  
Narādhipo tadā tamhā pāsādatalato'tari.  
  
172  
Pesalānanakaraṅghipaṅkajā hāsaphenabhamuvīcibhāsurā  
Nettanīlakamalā yasodharākomudī'va nayanālipatthitā.  
  
173  
Samattho assa ko tassā jahituṃ dehasampadaṃ  
Vindamāno vinā dhīraṃ ṭhitaṃ paramimuddhani.  
  
174  
"Asso sāmi mayānīto kālaṃ jāna rathesabha"  
Iti abravi channo so bhūpālassa yasassino.   
  
[SL Page 018] [\x  18/]       
  
175  
Mahīpati tadā sutvā channeno'dīritaṃ giraṃ  
Pāsādā otaritvāna gantvā kanthakasantikaṃ.  
  
176  
Tassi'daṃ vacanaṃ bhāsi sabbasattahite rato  
"Kanthaka'jje'karattiṃ mā tārehi" "sanarāmaraṃ.  
  
177  
Lokamu'ttārayissāmi buddho hutvā anuttaro  
Bhavasāgarato ghorajarādimakarākarā."  
178  
Idaṃ vatvā tamā'ruyha sindhavaṃ saṅkhasannibhaṃ.  
Gāhāpetvāna channena sudaḷhaṃ tassa vāladhiṃ.  
  
179  
Patvāna so mahādvārasamīpaṃ samacintayi  
Bhaveyya vivaṭaṃ dvāraṃ yena kenaci no sace.   
  
180  
Vāladhiṃ gahiteneva saddhiṃ channena kanthakaṃ  
Nippīḷayitvā satthīhi imamaccuggataṃ subhaṃ  
Ullaṅghitvāna pākāraṃ gacchāmī'ti mahabbalo.  
  
181  
Tathā thāmabalūpeto channo'pi turaguttamo  
Visuṃ visuṃ vicintesuṃ pākāraṃ samatikkamaṃ.  
  
182  
Tassa cittaṃ viditvāna moditā gamane subhe  
Vivariṃsu tadā dvāraṃ dvāre'dhiggahitā surā  
  
183  
Taṃ siddhatthama'siddhatthaṃ karissāmī'ti cintiya  
Āgantvā tassi'daṃ bhāsi antalikkhe ṭṭhitantiko.  
  
184  
"Mā nikkhami mahāvīra ito te sattame dine  
Dibbaṃ tu cakkaratanaṃ addhā pātubhavissati."  
  
185  
Iccevaṃ vuccamāno so antakena mahāyaso  
"Ko'si tvami'ti"taṃ bhāsi māro ca'ttānamā'disi.  
  
186  
"Mārajānāma'haṃ mayhaṃ dibbacakkassa sambhavaṃ  
Gaccha tvami'dha mā tiṭṭha na'mhi rajjenamatthiko  
  
187  
Sabbaṃ dasasahassimpi lokadhātuma'haṃ pana  
Unnādetvā bhavissāmi buddho lokekanāyako."  
  
  
[SL Page 019] [\x  19/]       
  
188  
Evaṃ vutte mahāsatte attano giramu'ttariṃ gāhāpetuma'sakkonto tatthe'va'ntaradhāyi'so  
  
189  
Pāpimassa idaṃ vatvā cakkavattisirimpi ca  
Pahāya khepiṇḍaṃ'va paccusasamaye vasiṃ.   
190  
Gacchantama'bhipūjetuṃ samāgantvāna tāvade  
Ratanukkāsahassāni dhārayantā marū tahiṃ.  
191  
Pacchato purato tassa ubhopassesu gacchare  
Tathe'va abhipūjentā supaṇṇā ca mahoragā.  
  
192  
Suvipulasurasenā cārulīlābhirāmā  
Kusumasaliladhārā vassayantā nabhamhā  
Ihahi dasasahassī cakkavāḷā gatā tā  
Sukhumatanutametodaggudaggā caranti.   
  
193  
Yasmiṃ sugandhavarapupphasudhūpa cuṇṇa  
Hemaddhajappabhutibhāsuracārumagge  
Gacchaṃ mahājavavaraṅga turaṃga rājā  
Gantuṃ na sakkhi javato kusumādilaggo.  
  
194  
Itthaṃ tamhi pathe ramme vattamāne mahāmahe  
Gacchanto rattisesena tiṃsayojanamañjase  
  
195  
Patvā'nomānadītīraṃ piṭṭhito turagassa so  
Otaritvāna vimale sītale sikatātale.  
  
196  
Vissamitvā idaṃ vatvā "gacchāhī'ti sakaṃ puraṃ  
Ābharaṇāni ādiya channe'maṃ guragampi ca."  
  
197  
 hito tasmiṃ mahāvīro accanta nisitā'sinā  
Sugandhavāsitaṃ moḷiṃ chetvā'nukkhipi ambare.  
  
198  
Cāruhemasumuggena kesadhātuṃ nabhuggataṃ  
Pūjanatthaṃ sahassakkho sirasā sampaṭicchiya.  
  
  
[SL Page 020] [\x  20/]       
  
199  
Vilocanānandakarindanīlamayehi cūḷāmaṇi cetiyaṃ so  
Patiṭṭhapesā'malatāvatiṃse ubbedhato yojanamattamaggā.  
  
200  
Uttamaṭṭhaparikkhāraṃ dhāretvā brahmunābhataṃ  
Ambare'ca pavijjhittha varaṃ dussayugampi ca.  
  
201  
Tamā'dāya mahābrahmā brahmaloke manoramaṃ  
Dvādasayojanubbedhaṃ dussathūpaṃ akārayi.  
  
202  
Nāmenā'nupiyaṃ nāma gantvā ambavanaṃ tahiṃ  
Sattāhaṃ vītināmetvā pabbajjāsukhato tato.  
  
203  
Gantvāne'kadinene'va tiṃsayojanamañjasaṃ  
Patvā rājagahaṃ dhīro piṇḍāya cari subbato.  
  
204  
Indanīlasilāyā'pi katā pākāragopurā  
Hemacalā'va dissanti tassā'bhāgi tahiṃ tadā.  
  
205  
Ko'yaṃ sakko nukho brahmā māro nāgo'ti ādinā  
Bhiyyo kotuhaḷappatto padisvā taṃ mahājano.  
  
206  
Pavisitvā garahetūna bhattaṃ yāpanamattakaṃ  
Yugamattaṃ'va pekkhanto gacchanto rājavīthiyaṃ.  
  
207  
Mathitaṃ merumanthena samudda'va mahājanaṃ  
Tamhā so ākulī katvā gantvā paṇḍavapabbataṃ.  
  
208  
Tato tasse'va chāyāya bhūmibhāge manorame  
Nisinno missakaṃ bhattaṃ paribhuñjitumā'rabhi.  
  
209  
Paccavekkhaṇamattena antasappaṃ nivārisa  
Dehavammikato dhīro nikkhamantaṃ mahabbalo.  
  
210  
Bhutvāna bimbisārena narindena narāsabho  
Nimantino'pi rajjena upagantvāna'nekadhā.  
  
  
[SL Page 021] [\x  21/]       
  
211  
Paṭikkhipiya taṃ rajjaṃ atha tenā'bhiyācito  
Dhammaṃ desehi mayhanti buddho hutvā anuttaro.  
  
212  
Datvā paṭiññaṃ manujādhipassa dhīro'pagantvāna padhānabhūmiṃ  
Anaññasādhāraṇadukkarāni katvā tato kiñci apassamāno.  
  
213  
Oḷārikannapānāni bhuñjitvā dehasampadaṃ  
Patvā'japālanigrodhamūlaṃ patto suro viya.  
  
214  
Puratthā'bhimukho hutvā nisinno'si jutindharo  
Dehavaṇṇehi nigrodho hemavaṇṇo'si tassa so.  
  
215  
Samiddhapatthanā ekā sujātā nāma sundarī  
Hemapātiṃ sapāyāsaṃ sīsenā'dāya onatā.   
  
216  
Tasmiṃ adhiggahītassa rukkhadevassa tāvade  
Baliṃ dammī'ti gantvāna disvā tā dīpaduttamaṃ.  
  
217  
Dovo'ti saññāya udaggacittā pāyāsapātiṃ pavarassa datvā  
"Āsiṃsanā ijjhiyathā hi mayhaṃ tuyhampi sā sāmi samijjhitū'ti."  
  
218  
Icce'vaṃ vacanaṃ vatvā gatā tamhā varaṅganā  
Atha pāyāsapātiṃ taṃ gahetvā munipuṅgavo.  
  
219  
Gantvā nerañjarātīraṃ bhūtvā taṃ varabhojanaṃ  
Paṭisotaṃ pavissajji tassā pātiṃ manoramaṃ.  
  
220  
Jantālipālimananettavilumpamānaṃ  
Samphullasālavanarājivirājamānaṃ  
Devindanandanavanaṃ'va'bhinandanīya  
Mu'yyānamu'ttamataraṃ pavaro'pagantvā.  
  
221  
Katvā divāvihāraṃ so sāyaṇhasamaye tahiṃ  
Gacchaṃ kesaralīlāya bodhipādapasantikaṃ.  
  
  
[SL Page 022] [\x  22/]       
  
222  
Brahmasurāsuramahoragapakkhirāja  
Saṃsajjitoruvaṭume dipadānamindo  
Pāyāsi sotthiyadvijo tiṇahārako taṃ  
Disvāna tassa adadā tiṇamuṭṭhiyo so.  
  
223  
Indivarāravindādikusumāna'mbarā tahiṃ  
Patantī vuṭṭhidhārā'va gacchante dīpaduttame.  
  
224  
Cārucandanacuṇṇādi'dhupagandhehi nekadhā  
Anokāso'si ākāso gacchante dīpaduttame.  
  
225  
Ratanujjalachattehi cāruhemaddhajehi ca  
Anokāso'si ākāso gacchante dipaduttame.  
226  
Velukkhepasahassehi kīḷantehi marūhi'pi  
Anokāso'si ākāso gacchante dipaduttame  
  
227  
Suradundubhivajjāni karontehi marūhi pi  
Anokāso'si ākāso gacchante dipaduttame.   
228  
Suraṅganāhi saṅgitiṃ gāyantihi'pi'nekadhā  
Anokāso'si ākāso gacchante dipaduttame.  
  
229  
Manoramā kiṇṇarakiṇṇaraṅganā  
Manoramaṅgā uragoragaṅkanā  
Manoramā tamhi ca naccagītiyo  
Manoramā'nekavidhā pavattayuṃ  
  
230  
Tadā mahoghe'va mahāmagehi  
Pavattamāne iti so mahāyaso  
Tiṇe gahetvā tibhavekanāyako  
Upāgato bodhidumindasantikaṃ.  
  
231  
Viddumāsitaselaggarajatācalasannibhaṃ  
Katvā padakkhiṇaṃ bodhipādapaṃ dipaduttamo.  
  
232  
Puratthimadisābhāge acale raṇadhaṃsake  
Mahītale ṭhito dhīro cālesi tiṇamuṭṭhiyo.  
  
[SL Page 023] [\x  23/]        
233  
Viddasahatthamatto so pallaṅko āsi tāvade  
Atha naṃ abbhutaṃ disvā mahāpañño vicintayi.   
234  
"Maṃsalohitamaṭṭhi ca nahārū ca taco ca me  
Kāmaṃ sussatu nevā'haṃ jahāmi viriyaṃ"iti.  
  
235  
Ābhujitvā mahāvīro pallaṅkama'parājitaṃ  
Pācinābhimukho tasmiṃ nisīdi dīpaduttamo.  
  
236  
Devadevassa devindo saṅkhamā'dāya tāvade  
Vīsuttarasatubbedhaṃ dhamayanto tahiṃ ṭhito.  
  
237  
Dutiyaṃ puṇṇacandaṃ'va setacchattaṃ tiyojanaṃ  
Dhārayanto ṭhito sammā mahābrahmā sahampati.  
  
238  
Cārucāmaramā'dāya suyāmo'pi surādhipo  
Vījayanto ṭhito tattha mandaṃ mandaṃ tigāvutaṃ.  
  
239  
Beluvaṃ vīṇamā'dāya suropañcasikhavhayo  
Nānāvidhalayopetaṃ vādayanto tathā ṭhito.  
  
240  
Thutigītāni gāyanto nāṭakīhi purakkhato  
Tathe'va'ṭṭhāsi so nāgarājā kālavhayo'pi ca.  
  
241  
Gahetvā hemamañjusā surapupphehi pūritā  
Pūjayantā'va aṭṭhaṃsu battiṃsā'pi kumārikā  
  
242  
Saindadevasaṅghehi tehi itthaṃ mahāmahe  
Vattamāne tadā māro pāpimā iti cintayi.  
  
243  
"Atikkamitukāmo'yaṃ kumāro visayaṃ mama  
Siddhattho atha siddhatthaṃ karissāmī"ti tāvade.  
  
244  
Māpetva bhiṃsanatarorusahassabāhuṃ  
Saṅgayha tehi jalitā vividhāyudhāni  
Āruyha cāru diradaṃ girimekhalākkhyaṃ  
Caṇḍaṃ diyaḍḍhasatayojanamāyataṃ taṃ.  
  
  
[SL Page 024] [\x  24/]       
  
245  
Nānānanāya'nalavaṇṇasiroruhāya  
Rattoruvaṭṭabahiniggatalocanāya  
Daṭṭhoṭṭhabhiṃsanamukhāyu'ragabbhujāya  
Senāya so parivuto vividhāyudhāya.  
  
246  
Tattho'pagamma atibhīmaramaṃ ravanto  
Siddhatthame'tha iti gaṇhatha bandhathe'maṃ  
Āṇāpayaṃ suragaṇaṃ sahadassanena  
Caṇḍānīluggatapicuṃ'va palāpayittha.  
  
247  
Gambhīramegharavasantibhavaṇḍanādaṃ  
Vātaṃca māpiya tato subhagassa tassa  
Kaṇṇampi vīvaravarassa manoramassa  
No āsi yeva calituṃ pabhu antakotha.  
  
248  
Saṃvaṭṭavuṭṭhijavasannibhabhīmaghora  
Vassaṃ pavassiya tato'dakabindukampi  
Nāsakkhi netuma'tulassa samīpakampi  
Disvā tama'bbhutama'tho'pi sudummukho so.  
  
249  
Accantabhīmanaḷaaccisamujjaloru  
Pāsānabhasmakalalāyudhavassadhārā  
Aṅgārapajjalitavālukavassadhārā  
Vassāpayittha sakalāni imāni tāni.  
  
250  
Mārānubhāvabalato nabhato'pagantvā  
Patvāna puññasikharuggatasantikaṃ tu  
Mālāguḷappabhūtibhāvagatāni'thāpi  
Lokantare'va timiraṃ timiraṃ sughoraṃ.  
  
251  
Māpetva mohatimirampi hatassa tassa  
Dehappabhāgi sataraṃsisatoditaṃ'va  
Jātaṃ manoramataraṃ atidassanīya  
Mā'lokapuñjama'valokiya pāpadhammo.   
  
[SL Page 025] [\x  25/]       
  
252  
  
Kopoparattavadano bhukuṭippavārā  
Accantabhiṃsanavirūpakavesadhārī  
Accantatiṇhataradhāramasaṅgame'va  
Cakkāyudhaṃ carataraṃ api merurājaṃ.  
  
253  
Saṅkhaṇḍayantami'va thūlakalīrakaṇḍaṃ  
Vissajji tena'pi na kiñci guṇākarassa  
Kātuṃ pahuttamu'pagañchi tato tame'taṃ  
Gantvā nabhā kusumachattatamā'ga sīsaṃ.  
  
254  
Vissajjitā'pi senāya selakūṭānalākulā  
Pagantvā nabhasā mālāgulattaṃ samupāgatā.  
  
255  
Tampi disvā sasoko so gantvā dhīrassa santikaṃ  
Pāpuṇāti mamevā'yaṃ pallaṅko aparājito.  
  
256  
Ito uṭṭhaha pallaṅkā iti'bhāsittha dhīmato  
Katakalyāṇakammassa pallaṅkatthāya māra te.   
  
257  
Ko sakkhī'ti pavutto so ime sabbe'ti sakkhino  
Senāyā'bhimukhaṃ hatthaṃ pasāretvāna pāpimā.  
  
258  
Ghoranādena'haṃ sakkhi ahaṃ sakkhī'ti tāya'pi  
Sakkhibhāvaṃ vadāpetvā tasse'vaṃ samudīrayi.  
  
259  
Ko te siddhattha sakkhī'ti atha tenā'tulena'pi  
Mame'ttha sakkhino māra nasanti'ti sacetanā.  
  
260  
Rattameghopanikkhantahemavijjuvabhāsuraṃ  
Nīharitvā surattambhā cīvarā dakkhiṇaṃ karaṃ.  
  
261  
Bhūmiyā'bhimukhaṃ katvā kasmā pāramibhūmiyaṃ  
Unnādetvā ni'dāne'vaṃ nissaddāsī'ti bhūmiyā.   
  
262  
Muñcāpite rave nekasate megharave yathā  
Buddhanāgabalā nāgaṃ jānūhi supapatiṭṭhitaṃ.   
  
[SL Page 026] [\x  26/]       
  
263 Disvāni'dāni gaṇhāti'dāni gaṇhāti cintiya  
Sambhinnadāṭhasappo'va hatadappo sudummukho.  
  
264 Pahāyā'yudhavatthāni'laṅkārāni anekadhā  
Cakkavāḷāvalā yāva sasenāya palāyi so.   
265  
Taṃ mārasenaṃ sabhayaṃ sasokaṃ palāyamānaṃ iti devasaṅghā  
Disvāna mārassa parājayo'yaṃ jayo'ti siddhattha kumārakassa.  
  
266  
Sammodamānaṃ abhipūjayantā dhīraṃ sugandhappabhūtihi tasmiṃ  
Punā'gatā nekathutīhi sammā ugghosamānā chanavesadhāri.  
  
267  
Evaṃ mārabalaṃ dhīro viddhaṃsetvā mahabbalo  
Ādicce dharamāne'va nisinno acalāsane.  
  
268  
Yāmasmiṃ paṭhame pubbenivāsaṃ ñāṇa'muttamo  
Visodhetvāna yāmasmiṃ majjhime dibbalocanaṃ.  
  
269  
So paṭiccasamuppāde atha pacchimayāmake  
Otāretvāna ñāṇaṃsaṃ sammasanno anekadhā.  
  
270  
Lokadhātusataṃ sammā unnādetvā'ruṇodaye  
Buddho hutvāna sambuddhosambuddhajalocano.  
  
271  
"Anekajātisaṃsāraṃ sandhāvissanti" ādinā  
Udāne'daṃ udānesi pītivegena sādiso.  
  
272  
Sallakkhetvāguṇe tassa pallaṅkassa anekadhā  
Nā tāva'uṭṭhahissāmi ito pallaṅkato iti.   
  
273  
Samāpattī samāpajjī anekasatakoṭiyo  
Satthā tatthe'va sattāhaṃ nisinno acalāsane.  
  
274  
Ajjā'pi nūna dhīrassa siddhatthassa yasassino  
Atthi kattabbakiccaṃ hi tasmā āsanamālayaṃ.  
  
  
[SL Page 027] [\x  27/]       
  
275  
Najahāsī'ti ekaccadevatānā'si saṃsayaṃ  
Ñatvā tāsaṃ vitakkaṃ taṃ sametuṃ santamānaso.  
  
276  
Uṭṭhāya hemahaṃso'va hemavaṇṇo pabhaṅkaro  
Abbhuggantvā nabhaṃ nātho akāsi pāṭihāriyaṃ.  
  
277  
Vitakkame'vaṃ iminā marūnaṃ sammu'pasammā'nimisesi bodhiṃ  
Sampūjayanto nayanambujehi sattāhama'ṭṭhāsi jayāsanaṃ ca.  
  
278  
Subhāsurasmiṃ ratanehi tasmiṃ savaṅkamanto varacaṅkamasmiṃ  
Manoramasmiṃ ratanālayehi'pi visuddhadhammaṃ vicinaṃ visuddho.  
  
279  
Mūlejapālatarurājavarassa tassa  
Māraṅganānama'malānanapaṅkajāni  
Sammā milāpiya tato mucalindamūle  
Bhogindacittakumudāni pabodhayanto.  
  
280  
Mūle'pi rājayatanassa tassa tasmiṃ samāpattisukhampi vindaṃ  
Saṃvītināmesi manuññavaṇṇo ekūnapaññāsadināni dhīmā.  
  
281  
Anotattodakaṃ dantakaṭṭhanāgalatāmayaṃ  
Harīṭakāgadaṃ bhutvā devindenābhatuttamaṃ  
  
282  
Vānijehi samānītaṃ samatthamadhupiṇḍikaṃ  
Mahārājūpanītamhi pattamhi patigaṇhiya.  
  
283  
Bhojanassāvasānamhi japālatarumūlakaṃ  
Gantvādhigatadhammassa gambhīrattamanussari.  
  
284  
Mahīsandhārako vārikkhandhasannibhako ayaṃ  
Gambhīrodhigato dhammo mayā santo'ti ādinā.   
  
[SL Page 028] [\x  28/]        
285  
Dhammagambhīrataṃ dhammarājassa sarato sato  
Āsevaṃ takkaṇaṃ dhammaṃ imaṃ me paṭivijjhituṃ.  
  
286  
Vāyamanto sampattayācakānaṃ manoramaṃ  
Kantetvā uttamaṅgaṃ ca moḷibhūsanabhūsitaṃ.  
  
287  
Suvañjitāni akkhini uppāṭetvāna lohitaṃ  
Gaḷato nīhiritvāna bhariyaṃ lāvaṇṇabhāsuraṃ.  
  
288  
Atrajaṃ ca dadantena kulavaṃsappadīpakaṃ  
Dānaṃ nāma na dinnaṃ ca natthi sīlaṃ arakkhitaṃ.  
  
289  
Tathāhi saṅkhapālādiattabhāvesu jīvitaṃ  
Mayā pariccajantena sīlabhedabhayena ca.  
  
290  
Khantivādādike nekaattabhāve apūritā  
Chejjādiṃ pāpunattena pāramī natthi kāci me.  
  
291  
Tassa me vidhamantassa mārasenaṃ vasundharā  
Na kampittha ayaṃ pubbenivāsaṃ sarato'pi ca.  
  
292  
Visodhentassa me yāme majjhime dibbalocanaṃ  
Na kampittha pakampittha pacchime pana yāmake.  
  
293  
Paccayākārañāṇaṃ me tāvade paṭivijjhato  
Sādhukāraṃ dadantī'ca muñcamānā mahāravaṃ.  
  
294  
Sampuṇṇalāpū viya kañjikāhi  
Takkehi puṇṇaṃ viya vāṭikā'va  
Sammakkhito'va'ñjanakehi hattho  
Vasāhi sampīta pilotikā'va.  
  
295  
Kilesapuñjabbharito kiliṭṭho  
Rāgena ratto api desaduṭṭho  
Mohena mūḷho'ti mahabbalena  
Loko avijjānikarākaro'yaṃ.  
  
  
[SL Page 029] [\x  29/]       
296  
Kinnāma dhammaṃ paṭivijjhate'taṃ  
Attho hi ko tassi'ti desanāya  
Evaṃ nirussāhama'gañchi nātho  
Pajāya dhammāmatapānadāne  
  
297  
Nicchāretvā mahānādaṃ tato brahmā sahampatī  
Nassati vata bho loko iti loko vinassati.  
  
298  
Brahmasaṅghaṃ samādāya devasaṅghaṃ ca tāvade  
Lokadhātusate satthu samīpaṃ samupāgato.  
  
299  
Gantvā mahītale jānuṃ nihacca sirasañjaliṃ  
Paggayha "bhagavā dhammaṃ desetu" iti ādinā.  
  
300  
Yācito tena sambuddharavindavadano jino  
Lokadhātusataṃ buddhacakkhunā'lokayaṃ tadā.  
  
301  
Tasmiṃ apparajakkhādimaccā disvā'ti ettakā  
Vibhajitvā'tha te satte bhabbābhabbavasena so.  
  
302  
Abhabbe parivajjetvā bhabbe'vā'dāya buddhiyā  
Upanetu jano'dāni saddhābhājanama'ttano.   
  
303  
Pūressāmī'ti taṃ tassa saddhammāmatadānato  
Vissajji brahmasaṅghassa vacanāmataraṃsiyo  
  
304  
Tatojapālodayapabbatodito  
Mahappabho buddhadivākaro nabhe  
Maṇippabhāsannibhabhāsurappabho  
Pamocayaṃ bhāsurabuddharaṃsiyo  
  
305  
Pamodayanto upakādayo tadā  
Kamena aṭṭhārasayojanañjasaṃ  
Atikkamitvāna suphullapādape  
Vijambhamānāligaṇābhikūjitaṃ.   
  
[SL Page 030] [\x  30/]       
306  
Nirantaraṃ nekadijupakūjitaṃ suphrallapaṅkeruha gandhavāsitaṃ gato yasassī  
migadāyamuttamaṃ tahiṃ tapassī atha pañcavaggiyā.  
  
307  
Devātidevaṃ tibhavekanāthaṃ  
Lokantadassiṃ sugataṃ sugattaṃ  
Disvāna dhīraṃ munisīharājaṃ  
Kumantaṇaṃ te iti mantayiṃsu.  
  
308  
"Bhutvāna oḷārikaannapānaṃ  
Suvaṇṇavaṇṇo paripuṇṇakāyo  
Etā'vuso'yaṃ samaṇo imassa  
Karoma nā'mhe abhivādanādiṃ.  
  
309  
Ayaṃ visālanvayato sasūto  
Sambhāvanīyo bhuvi ketubhūto  
Paṭiggahetuṃ 'rahatā'sanaṃ tu  
Tasmā'sanaṃ'yevi'ti paññapema."  
  
310  
Ñatvā'tha bhagavā tesaṃ vitakkaṃ tikkhabuddhiyā  
Mettānilakadambehi mānaketuṃ padhaṃsayī.  
  
311  
Samatthā nahi saṇṭhātuṃ sakāya katikāya te  
Akaṃsu lokanāthassa vandanādīni dhīmato.   
  
312  
Buddhabhāvaṃ ajānantā munayo munirājino  
Āvuso vādato tassa kevalaṃ samudīrayuṃ.  
  
313  
Atha lokavidū lokanātho tesamu"dīratha āvusovādato neva satthuno" samudīrayi.  
  
314  
"Bhikkhave arahaṃ sammā sambuddho'ti tathāgato" buddhabhāvaṃ pakāsetvā attano  
tesamu'ttamo.  
  
315  
Nisinno tehi paññatte dassaneyyuttamāsane  
Brahmanādena te there sīlabhūsanabhūsite.   
  
[SL Page 031] [\x  31/]       
  
316  
Āmantetvāna brahmānaṃ nekakoṭipurakkhato  
Dhammacakkaṃ pavattento desanāraṃsinā tadā.  
  
317  
Mohandhakārarāsimpi hantvā loke manoramaṃ  
Dhammālokaṃ padassetvā veneyyambujabuddhiyā.  
  
318  
Migakānanasaṅkhāto raṇabhūmitale iti  
Rājā mahānubhāvo'vadhammarājā visārado.  
319  
Desanāsiṃ samādāya dhībhujena manoramaṃ  
Veneyyajanabandhunaṃ mahānatthakaraṃ sadā.  
  
320  
Kilesārī padāḷetvā saddhammajayadundubhiṃ  
Paharitvāna saddhammajayaketuṃ sudujjayaṃ.  
  
321  
Ussāpetvāna saddhammajayatthuṇuttamaṃ subhaṃ  
Patiṭṭhāpiya lokekarājā hutvā sivaṅkaro.  
  
322  
Pamocetvāna janataṃ brahāsaṃsārabandhanā  
Nibbāṇanagaraṃ netukāmo lokahite rato.   
  
323  
Suvaṇṇācalakūṭaṃ'va jaṅgamaṃ cārudassanaṃ  
Patvo'ruvelagāmiṃ taṃ añjasaṃ'va surañjasaṃ.  
  
324  
Bhaddavaggiyabhūpālakumāre tiṃsamattake  
Maggattayāmatarasaṃ pāyenvā rasamu'ttamaṃ.  
  
325  
Pabbajjamu'ttamaṃ datvā lokassa'tthāya bhikkhavo  
Uyyojetvāna sambuddho cārikaṃ carathā'ti te.  
326  
Gantvo'ruvelaṃ jaṭilānama'nto-  
Jaṭā ca chetvāna jaṭā bahiddhā  
Pāpetva aggañjasamu'ttamo te  
Purakkhato indu'va tārakābhi.  
  
327  
Purakkhato tehi anāsavehi  
Chabbaṇṇaraṃsābharanuttamehi  
Disaṅganāyo atisobhayanto  
Pakkhīnamakkhīni'pi pīṇayanto.  
  
  
[SL Page 032] [\x  32/]       
  
328  
Dinnaṃ paṭiññaṃ samanussaranto  
Taṃ bimbisārassa mahāyasassa  
Mocetukāmo vararājavaṃsaṃ  
Dhajūpamānassa guṇālayassa.  
  
329  
Sikhaṇḍimaṇḍalāraddhanaccaṃ laṭṭhivanavhayaṃ  
Uyyānama'gamā nekatarusaṇḍābhimaṇḍitaṃ.  
  
330  
Bimbisāranarindo so'gatabhāvaṃ mahesino  
Suṇitvā pītipāmojjabhūsanena vibhūsito.  
  
331  
Tamu'yyānu'pagantvāna mahāmaccapurakkhato  
Satthupādāravindehi sobhayanto siroruhe.   
332  
Nisinno bimbisāraṃ taṃ saddhammaamatambunā  
Devindagīyamānaggavaṇṇo vaṇṇābhirājito.  
  
333  
Devadānavabhogindapūjito so mahāyaso  
Rammaṃ rājagahaṃ gantvā devindapurasannibhaṃ.  
  
334  
Narindagehaṃ ānīto narindena sarāsabho  
Bhojanassā'vasānamhi cālayanto mahāmahiṃ.  
  
335  
Patigaṇhiya samphullatarurājavirājitaṃ  
Rammaṃ veluvanārāmaṃ vilocana rasāyanaṃ.  
  
336  
Sitapulinasamūhacchannabhālaṅkatasmiṃ  
Surabhikusumagandhākiṇṇamandānilasmiṃ  
Vividhakamalamālālaṅkatambāsayasmiṃ  
Vipulavimalatasmiṃ valliyāmaṇḍapasmiṃ.  
  
337  
Suranaramahanīyo cārupādāravindo  
Vimalakamalanetto kundadantābhirāmo  
Guṇaratanasamuddo nāthanātho munindo  
Kaṇakakiraṇasobho somasommānano so.  
  
  
[SL Page 033] [\x  33/]       
  
338  
Vimalapavarasīlakkhandhavāraṃ ca katvā   
Ruciravarasamādhīkuntamu"ssāpayitvā  
Tikhiṇatarasubhaggaṃ buddhañāṇorukaṇḍaṃ  
Viharati bhamayanto kāmama'ggā vihārā.  
  
339  
Tadā suddhodano rājā"putto sambodhimuttamaṃ  
Patvā pavattasaddhammacakko lokahitāya me  
  
340  
Rājagahaṃ'ca nissāya ramme veluvane'dhunā  
Vasatī"ti suṇitvāna buddhabhūtaṃ sakatrajaṃ.  
  
341  
Daṭṭhukāmo navakkhattuṃ navāmacce mahesino   
Navayodhasahassehi saddhiṃ pesesi santikaṃ.  
  
342  
Gantvā te dhammarājassa sutvā'nopamadesanaṃ  
Uttamatthaṃ labhitvāna sāsanampi napesayuṃ.  
  
343  
Tesve'kampi apassanto kāludāyiṃ subhāratiṃ  
Āmantetvā mahāmaccaṃ pabbajjābhirataṃ sadā.  
  
344  
"Sugattaratanaṃ netvā mama nettarasāyanaṃ  
Yena kenacu'pāyena karohī"ti tama'bravī.  
  
345  
Atha yodhasahassena tampi pesesi so'pi ca  
Gantvā sapariso satthu sutvā sundaradesanaṃ.  
  
346  
Arahattañjasaṃ patvā pabbajitvā narāsabhaṃ  
Namassanto sa sambuddhaṃ paggayha sirasañjaliṃ.  
  
347  
"Vasantakālajjanītātirattavaṇṇābhirāmaṅkurapallavāni  
Sunīlavaṇṇujjalapattayuttā sākhāsahassāni manoramāni.  
  
348  
Visiṭṭhagandhākulaphāliphullanānāvicittāni mahīruhāni  
Sucittanānāmigapakkhisaṅghasaṅgīyamānuttamakānanāni.  
  
  
[SL Page 034] [\x  34/]       
  
349  
Sunīlasātodakapūritāni sunādikādambakadambakāni  
Sugandhaindīvarakallahārā ravindarattambujabhūsitāni.  
  
350  
Tīrantare jātadumesu pupphakiñjakkharājīhi virājitāni  
Muttātisetāmalasekatāni rammāni nekāni jalāsayāni.  
  
351  
Manuññaveḷuriyakañcukānivaguṇṭhitāni'ca susaddalehi  
Sunīlabhūtāni mahītalāni nabhāni mandānila saṅkulāni.  
  
352  
Anantabhogehi janehi phītaṃ  
Surājadhāniṃ kapiḷābhidhāniṃ  
Gantuṃ bhadante samayo"ti ādiṃ  
Saṃvaṇṇi vaṇṇaṃ gamanañjasassa.  
  
353  
Suvaṇṇanaṃ taṃ sugato suṇitvā  
"Vaṇṇesi vaṇṇaṃ gamanassu'dāyi  
Kinnū"ti bhāsittha tato udāyi  
Kathesi'daṃ tassa sivaṅkarassa  
  
354  
"Bhante pitā dassanami'cchate te  
Suddhodano rājavaro yasassī  
Tathāgato lokahitekanātho  
Karotu saññātakasaṅgahanti."  
  
355  
Suṇitvā madhuraṃ tassa giraṃ lokahite rato  
"Sādhu'dāyi karissāmi ñātakānanti saṅgahaṃ."  
  
356  
Jaṅgamo hemamerū'va rattakambalalaṅkato  
Vimalo puṇṇacando'va tārakāparivārito.  
  
357  
Saddhiṃ vīsasahassehi santacittehi tādihi  
Gacchanto sirisampanno añjase saṭṭhiyojane.  
  
  
[SL Page 035] [\x  35/]       
  
358  
Dine dine vasitvāna yojane yojane jino  
Dvīhi māsehi sampatto buddho jātapuraṃ varaṃ.  
  
359  
Buddhaṃ visuddhakamalānanasobhamānaṃ  
Bālaṃsumālisatabhānusamānabhānuṃ  
Cakkaṅkitorucaraṇaṃ caraṇādhivāsaṃ  
Lokattayekasaraṇaṃ araṇaggakāyaṃ.  
  
360  
Sampuṇṇahemaghaṭatoraṇadhūmagandha  
Mālehi veṇupaṇavādihi dundubhīhi  
Cittehi chattadhajacāmaravījanīhi  
Suddhodanādivanipā abhipūjayiṃsū.  
  
361  
Susajjitaṃ puraṃ patvā munindo taṃ manoramaṃ  
Sugandhipupphakiñjakkhālaṅkatorutalākulaṃ.  
  
362  
Suphullajalajākiṇṇa acchodakajalālayaṃ  
Mayūramaṇḍalāraddha raṅgehi ca virājitaṃ.  
  
363  
Cārucaṅkamapāsāda latāmaṇḍapamaṇḍitaṃ  
Pāvekkhi pavaro rammaṃ nigrodhārāmamuttamaṃ.  
  
364  
"Amhākame'sasiddhattho putto natto'ti"ādinā  
Cintayitvāna sañjātamānasatthaddhasākiyā.  
  
365  
Dahare dahare rāja kumāre idama'bravuṃ  
"Tumhe vandatha siddhatthaṃ navandāma mayanti taṃ."  
  
366  
Idaṃ vatvā nisīdiṃsu katvā te purato tato  
Adantadamako danto tilokekavilocano.  
  
367  
Tesaṃ ajjhāsayaṃ ñatvā "na maṃ vandanti ñātayo  
Handa vandāpayissāmi'dāni nesanti" tāvade.  
  
368  
Abhiññā pādakajjhānaṃ samāpajjitvā jhānato  
Vuṭṭhāya hemahaṃso'va hemavaṇṇo pabhaṅkaro.   
  
[SL Page 036] [\x  36/]       
  
369  
Abbhuggantvā nabhaṃ sabbasattanettarasāyanaṃ  
Gaṇḍambarukkhamūlasmiṃ pāṭihāriyasannibhaṃ.  
  
370  
Asādhāraṇama'ññesaṃ pāṭihāriyamu'ttamaṃ  
Ramanīyatare tasmiṃ akāsi munipuṅgavo.  
  
371  
Disvā tama'bbhutaṃ rājā suddhodanonarāsabho  
Sañjātapītipāmojjo sakyavaṃsekanāyako.  
  
372  
Satthupādāravindehi sake cārusiroruhe  
Bhūsite'kāsi te sabbe sākiya' akaruṃ tathā.   
  
373  
Dhīro pokkharavassassa avasāne manoramaṃ  
Dhammavassaṃ pavassetvā sattacittāvanuggataṃ.  
  
374  
Mahāmoharajaṃ hantvā sasaṅgho dutiye dine  
Pavekkhi sapadānena piṇḍāya puramu'ttamaṃ.  
  
375  
Tassa pādāravindāni'ravindāni anekadhā  
Uggantvā patigaṇhiṃsu akkantakkantaṭhānato.  
  
376  
Dehajotikadambehi gopuraṭṭālamandirā  
Piñjarattaṃ gatā tasmiṃ pākārappabhūti tadā.  
377  
Carantaṃ pavisitvāna piṇḍāya puravīthiyaṃ  
Lokālokakaraṃ vīraṃ santaṃ dantaṃ pabhaṅkaraṃ.  
  
378  
Pasādajanake ramme pāsāde sā yasodharā  
Sīhapañjarato disvā ṭhitā pemaparāyaṇā.  
  
379  
Bhūsane maṇiraṃsīhi bhāsuraṃ rāhulaṃ varaṃ   
Āmantetvā padassetvā "tuyhame'so pitā"ti taṃ.  
  
380  
Niketamu'pasaṅkamma suddhodanayasassino  
Vanditvā tama'nekāhi itthīhi parivāritā.  
  
381  
"Deva devindalīlāya putto te'dha pure pure  
Caritvā carate'dāni piṇḍāyā'ti ghare ghare"   
  
[SL Page 037] [\x  37/]       
  
382  
Pavedesi pavedetvā'gamā mandirama'ttano  
Ānandajalasandoha pūrito'rucilocanā.  
  
383  
Tato sesanarindānaṃ indo indo va laṅkato  
Kampamāno pagantvāna vegena jinasantikaṃ.  
  
384  
"Sakyapuṅgava te ne'sa vaṃso mā cara mā cara  
Vaṃse putte'karājā'pi na piṇḍāya carī pure."  
  
385  
Iti vutte narindena munindo guṇasekharo  
"Tuyhame'so mahārāja vaṃso mayhaṃ pana'nvayo  
  
386  
Budadhavaṃso"ti sambuddhavaṃsaṃ tassa pakāsayī.  
Atho tasmiṃ ṭhito yeva desento dhammamu'ttariṃ.  
  
387  
"Uttiṭṭhe nappamajjeyya dhammami"ccādimu'ttamaṃ.  
Gāthaṃ manoramaṃ vatvā sotūnaṃ sivamā'vahaṃ.  
  
388  
Dassanaggarasaṃ datvā santappetvā tamu'ttamo  
Tenā'bhiyācito tassa niketaṃ samupāgato.  
  
389  
Saddhiṃ visasahassehi tādīhi dipaduttamaṃ  
Madhurodanapānena santappetvā mahīpati.  
390  
Cuḷāmaṇīmarīcīhi piñjarañjalikehi taṃ  
Rājuhi saha vanditvā nisīdi jinasantike.   
  
391  
Tā'pi nekasatā gantvā sundarā rājasundarī  
Narindena anuññātā nisidiṃsu tahiṃ tadā.  
  
392  
Desetvā madhuraṃ dhammaṃ tilokatilako jino  
Ahampa'jja na gaccheyyaṃ save bimbāya mandiraṃ.  
  
393  
Dayāya hadayaṃ tassā phāleyyā'ti dayālayo  
Sāvakaggayugaṃ gayha mandiraṃ pitarā gato.   
  
394  
Nisīdi pavisitvāna buddho buddhāsane tahiṃ  
Chabbaṇṇaraṃsijālehi bhāsuranto'va bhānumā.  
  
  
[SL Page 038] [\x  38/]       
  
395  
Manosilācuṇṇasamānadehamarīvijālehi virājamānā  
Pakampitā hemalatā'va bimbā bimbadharā satthu samīpa'māga.  
  
396  
Satthu pādesu samphassasītaluttamavārinā  
Nibbāpesi mahāsokapāvakaṃ hadayindhane.  
  
397  
Rājā satthu pavedesi bimbāyā'ti bahuṃ guṇaṃ  
Munindo'pi pakāsesi candakiṇṇarajātakaṃ.  
  
398  
Tadā nandakumārassa sampatte maṅgalattaye  
Vivāho abhiseko ca iti gehappavesanaṃ.  
  
399  
Maṅgalānaṃ pure yeva pabbājesi pabhaṅkaro.  
Anicchantaṃ'va netvā taṃ ārāmaṃ rammamuttamaṃ  
  
400  
Attānama'nugacchantaṃ dāyajjatthaṃ sakatrajaṃ  
Kumāraṃ rāhulaṃ cā'pi kumārābharaṇujjalaṃ.  
  
401  
"Sukhā'va chāyā te me"ti uggirantaṃ giraṃ piyaṃ  
"Dāyajjaṃ me dadāhī'ti dāyajjaṃ me dadāhi ca".  
  
402  
Ārāmameva netvāna pabbājesi niruttaraṃ  
Saddhammaratanaṃ datvā dāyajjaṃ tassa dhīmato  
  
403  
Nikkhamma tamhā sugataṃsumāli tahiṃ jantusaroruhāni  
Saddhammaraṃsīhi vikāsayanto upāgato rājagahaṃ punā'pi.  
  
404  
Kusumākula sundaratarupavane padumuppala bhāsurasaranikare  
Puthucaṅkamamaṇḍitasitasikate subhasītavane viharati sugato.  
  
405  
Tadā sudattavhayaseṭṭhiseṭṭho  
Bahūhi bhaṇḍaṃ sakaṭehi gayha  
Sāvatthito rājagahe manuññe  
Sahāyaseṭṭhissa gharū'pagantvā.  
  
  
[SL Page 039] [\x  39/]       
  
406  
Tene'va vutto subhagena buddho  
Jāto'ti loke dipadānamindo  
Sañjātapītīhi udaggacitto  
Rattiṃ pabhātaṃ iti maññamāno.  
  
407  
Nikkhamma tamhā vigatandhakāre  
Devānubhāvena mahāpathamhi  
Gantvāna taṃ sītavanaṃ surammaṃ  
Sampuṇṇa candaṃ'va virājamānaṃ.  
  
408  
Taṃ dīparukkhaṃ viya pajjalantaṃ  
Vilocanānandakaraṃ mahesiṃ  
Disvāna tassu'ttamapādarāgaṃ  
Paṭiggahetvā sirasā sudhīmā.  
  
409  
Gambhīraṃ nipuṇaṃ dhammaṃ suṇitvā vimalaṃ varaṃ  
Sotāpattiphala'mpatvā sahassanaya maṇḍitaṃ.  
  
410  
Nimantetvāna sambuddhaṃ sasaṅghaṃ lokanāyakaṃ  
Vaṇṇagandharasūpetaṃ datvā dānaṃ sukhāvahaṃ.  
  
411  
Satthu āgamanatthāya sāvatthinagaraṃ varaṃ  
Paṭiññaṃ so gahetvāna gacchanto antarāpathe.  
  
412  
Yojane yojane vāru cittakammasamujjale  
Vihāre pavare datvā kārāpetvā bahuṃ dhanaṃ.   
413  
Sāvatthiṃ puna'rāgantvā pāsādasatamaṇḍitaṃ  
Toraṇaṅghikapākāragopurādivirājitaṃ.  
  
414  
Puraṃ apahasantaṃ'va devindassā'pi sabbadā  
Sabbasampattisampannaṃ naccagītādisobhitaṃ.  
  
415  
Kasmiṃ so vihareyyā'ti bhagavā lokanāyako  
Samantānuvilokento vihārārahabhūmikaṃ.  
  
  
[SL Page 040] [\x  40/]       
  
416  
Jetarājakumārassa uyyānaṃ nandanopamaṃ  
Chāyūdakādisampannaṃ bhūmibhāgaṃ udikkhiya.  
  
417  
Hiraññakoṭisanthāravasene'va mahāyaso  
Kiṇitvā pavare tamhi narāmaramanohare.  
  
418  
Niccaṃ kiṅkiṇijālanādaruciraṃ siṅgīva siṅgākulaṃ  
Rammaṃnekamaṇīhi channachadanaṃ āmuttamuttāvaliṃ  
Nānārāgavitāna bhāsurataraṃ pupphādinā'laṅkataṃ  
Citraṃ gandhakuṭiṃ varaṃ suvipulaṃ kāresi bhūsekharaṃ.  
  
419  
Jinatrajānampi visālamālayaṃ  
Vitānanānāsayanāsanujjalaṃ  
Sumaṇḍitaṃ maṇḍapavaṅkamādinā  
Vilumpamānaṃ manalocanaṃ sadā.  
  
420  
Athāpi saṇhāmalasetavālukaṃ  
Savedikācāruvisālamālakaṃ  
Jalāsayaṃ sāta'tisītalodakaṃ  
Sugandhisogandhikapaṅkajākulaṃ.  
  
421  
Suphullasālāsanasoganāga  
Punnāgapūgādivirājamānaṃ  
Manoramaṃ jetavanābhidhānaṃ  
Kārāpayī seṭṭhi vihāraseṭṭhaṃ.  
  
422  
Visālakelāsadharādharuttamā-  
Bhirāmapākāraphanindagopito  
Janassa sabbābhimanatthasādhako  
Vihāracintāmaṇi so virājite.  
  
423  
Tato āgamanatthāya munindaṃ nāthapiṇḍiko  
Dūtaṃ pāhesi so satthā sutvā dūtassa sāsanaṃ.  
  
424  
Mahatā bhikkhusaṃghena tadā tamhā purakkhato  
Nikkhamitvā'nupubbena patto sāvatthimuttamaṃ.  
  
  
[SL Page 041] [\x  41/]       
  
425  
Samujjalāni nekāni dhajānādāya sundarā  
Kumārā purato satthu nikkhamiṃsu surā yathā.  
  
426  
Nikkhamiṃsu tato tesaṃ pacchato taruṇaṅganā  
Cārupuṇṇaghaṭādāya devakaññā yathā tathā.  
  
427  
Puṇṇapātiṃ gahetvāna seṭṭhino bhariyā tathā  
Saddhiṃ nekasatitthihi nekālaṅkāralaṅkatā.  
  
428  
Mahāseṭṭhi mahāseṭṭhisatehi saha nāyakaṃ  
Abbhuggañchi mahāvīraṃ pūjito tehi nekadhā.   
  
429  
Chabbaṇṇaraṃsīhi manoramehi  
Puraṃ varaṃ piñjaravaṇṇabhāvaṃ  
Nento munindo sugato sugatto  
Upāvisī jetavanaṃ vihāraṃ.  
  
430  
Cātuddisassa saṅghassa sambuddhapamukhassa'haṃ  
Imaṃ dammi vihāranti satthu cārukarambuje.  
  
431  
Sugandhavāsitaṃ vāriṃ hemabhiṅkārato varaṃ  
Ākiritvā adā rammaṃ vihāraṃ cārudassanaṃ.  
  
432  
Surammaṃ vihāraṃ paṭiggayaha seṭṭhaṃ  
Anagghe vicittāsanasmiṃ nisinno  
Janindānamindo tilokekanetto  
Tilokappasādāvahaṃ taṃ manuññaṃ.  
  
433  
Udārānisaṃsaṃ vihārappadāne  
Anāthappadānena nāthassa tassa  
Sudattābhidhānassa seṭṭhissa satthā  
Yasassī hitesī mahesī adesī.  
  
434  
Udārānisaṃsaṃ vihārappadāne  
Kathetuṃ samattho vinā bhūripaññaṃ  
Tilokekanāthaṃ naro kosi yutto  
Mukhānaṃ sahassehi nekehi cā'pi.   
  
[SL Page 042] [\x  42/]       
  
435  
Iti vipulayaso so tassa dhammaṃ kathetvā   
Api sakalajanānaṃ mānase tosayanto  
Paramamadhuranādaṃ dhammabheriṃ mahantaṃ  
Viharati paharanto tattha tatthūpagantvā.  
  
436  
Evaṃ tilokahitadena mahādayena  
Lokuttamena paribhuttapadesapantiṃ  
Niccaṃsurāsuramahoragarakkhasādi  
Sampūjitaṃ ahami'dāni nidassasissaṃ.  
  
437  
Saddhammaraṃsinikarehi jinaṃsumāli  
Veneyyapaṅkajavanāni vikāsayanto  
Vāsaṃ akāsi pavaro paṭhamamhi vasse  
Bārāṇasimhi nagare migakānanamhi.  
  
438  
Nānāppakāraratanāpaṇapantivīthi  
Ramme pure pavararājagahābhidhāne  
Vāsaṃ akāsi dutiye tatiye catutthe  
Vassepi kantataraveluvaneva nātho.  
  
439  
Bhūpālamoḷimaṇiraṃsivirājamānaṃ  
Vesālināmaviditaṃ nagaraṃ surammaṃ  
Nissāya sakyamunikesari pañcamamhī  
Vassamhi vāsamakarittha mahāvanasmiṃ.  
  
440  
Phullātinīlavimaluppalacārunetto  
Siṃgīsamānatanujotihi jotamāno  
Buddho anantaguṇasannidhi chaṭṭhavasse  
Vāsaṃ akā vipulamaṅkula pabbatasmiṃ.  
  
441  
Gambhīraduddasataraṃ madhuraṃ marūnaṃ  
Desetva dhammamatulo sirisannivāso  
Devindasītalavisālasilāsanasmiṃ  
Vassamhi vāsama'karī muni sattamamhi.  
  
  
[SL Page 043] [\x  43/]       
  
442  
Phullāravindacaraṇo caraṇādhivāso  
So suṃsumāragirināmadharādharamhi  
Vāsaṃ akā paramamāraji aṭṭhamasmiṃ  
Vassamhi kantarabhesakalāvanamhi.  
  
443  
Nānāmatātibahutitthiyasappadappaṃ  
Hantvā tilokatilako navamamhi vasse  
Vāsaṃ akāsi rucire atidassanīye  
Kosambisimbalivane jinapakkhirājā.  
  
444  
Tesaṃ mahantakalahaṃ samituṃ yatīnaṃ  
Nissāya vāraṇavaraṃ dasamamhi vasse  
Pupphābhikiṇṇavipulāmalakānanasmiṃ  
Vāsaṃ akā munivaro varapāraleyyo.  
  
445  
Dhammāmatena janataṃ ajarāmarattaṃ  
Nento vilocanamanoharasuddhadanto  
Nālābhidhānadijagāmavare munindo  
Vāsaṃ akā amitabuddhi dasekavasse.  
  
446  
Verañja cārudijagāmasamīpabhūte  
Ārāmake surabhipupphaphalābhirāme  
Sabbaññè sakyamuni bārasamamhi vasse  
Vāsaṃ akāsi pucimandadumindamūle  
  
447  
Phullāravindavadano racicārusobho  
Lokassa atthacariyāya dayādhivāso  
Vāsaṃ akā ruciracāliyapabbatasmiṃ  
Vīro tilokagaru terasamamhi vasse.  
  
448  
Bandhūkapupphasamapādakarābhirāmo  
Dhammissaro pavarajetavane suramme  
Dhīro mahiddhi muni cuddasamamhi vasse  
Vāsaṃ akā sakalasattahitesu yutto.  
  
[SL Page 044] [\x  44/]        
  
449  
Veneyyabandhuvanarāgagaje vihantvā  
Vassamhi pañcadasame munisīharājā  
Vāsaṃ akā kapilavatthudharādharoru  
Nigrodharāmaramaṇīyamaṇigguhāyaṃ.  
  
  
450  
Yakkhampi kakkhalataraṃ suvinītabhāvaṃ  
Netvā pure varatamālavakābhidhāne  
Vasmamhi vāsamakarī dasachaṭṭhamamhi  
Nento janaṃ bahutarampi ca santimaggaṃ.  
  
451  
Pākāragopuraniketanatoraṇādi  
Nettābhirāmavararājagahe mahesi  
Vāsaṃ akānadhivaro dasasattamamhi  
Vassamhi patthayaso bhuvanattayasmiṃ.  
  
452  
Dhammosadhena madhurena sukhāvahena  
Lokassa ghoratararāgarajaṃ vihantvā  
Vassamhi vāsamakarī dasaaṭṭhamasmiṃ  
Aṅgīraso pavaracāliyapabbatasmiṃ.  
  
453  
Venayyabandhujanamoharipuṃ uḷāraṃ  
Hantvāna dhammaasinā varadhammarājā  
Ekūnavīsatimake puna tattha vasse  
Vāsaṃ akā madhurabhārati lokanātho  
  
454  
Suddhāsayo pavararājagahe vicitte  
Vāsaṃ akāsi samavīsatimamhi vasse  
Lokassa atthacaraṇe subhakapparukkho  
Cintāmaṇippavarabhaddaghaṭo munindo  
  
455  
Evaṃ tilokamahito anibaddhavāsaṃ  
Katvā carampaṭhamabodhiyudārapañño  
Chabbaṇṇaraṃsisamupetavicittadeho  
Lokekabandhu bhagavā avasesakāle.  
  
  
[SL Page 045] [\x  45/]       
  
456  
Sāvatthiyaṃ pavarajetavane ca ramme  
Dibbālaye ca samalaṅkatapubbarāme  
Vāsaṃ akāsi muni vīsatipañcavasse  
Lokābhivuddhinirato sukhasannivāso.  
  
457  
Iti amitadayo yo pañcatāḷīsavasse  
Manujamanavanasmiṃ jātarāgaggirāsiṃ  
Paramamadhuradhammambuhi nibbāpayanto  
Avasi samunimegho lokasantiṃ karotu!  
  
458  
Paññāvaraṅganā mayhaṃ sañjātā manamandire  
Tosayantī sabbajanaṃ vuddhiṃ gacchatu sabbadā.  
  
459  
Citaṃ yaṃ racayantena jinassa caritaṃ mayā  
Puññaṃ tassānubhāvena sampatto tusitālayaṃ.  
  
460  
Metteyyalokanāthassa suṇanto dhammadesanaṃ  
Tena saddhiṃ ciraṃ kālaṃ vindanto mahatiṃ siriṃ.  
  
461  
Buddhe jāte mahāsattoramme ketumanīpure  
Rājavaṃse janītvāna tihetupaṭisandhiko.  
  
462  
Civaraṃ piṇḍapātaṃ ca anagghaṃ vipulaṃ varaṃ  
Senāsanaṃ ca bhesajjaṃ datvā tassa mahesino.  
  
463  
Sāsane pabbajitvāna jotento tamanuttaraṃ  
Iddhimā satimā sammā dhārento piṭakattayaṃ.  
  
464  
Vyākato tena buddho yaṃ hessatīti anāgate  
Uppannuppannabuddhānaṃ dānaṃ datvā sukhāvahaṃ.  
  
465  
Saṃsāre saṃsaranto hi kapparukkho ca pāṇinaṃ  
Icchiticchitamannādiṃ dadanto madhuraṃ caraṃ.  
  
466  
Maṃsalohitanettādiṃ dadaṃ cittasamāhito  
Sīlanekkhammapaññādiṃ pūrento sabbapāramiṃ.  
  
  
[SL Page 046] [\x  46/]       
  
467  
Pāramisikharaṃ patvā buddho hutvā anuttaro  
Desetvā madhuraṃ dhammaṃ jantūnaṃ sivamāvahaṃ.  
  
468  
Sabbaṃ sadevakaṃ lokaṃ brahāsaṃsārabandhanā  
Mocayitvā varaṃ khemaṃ pāpuṇyeṃ sivaṃ puraṃ.  
  
469  
Laṅkālaṅkāra bhūtena bhūpālanvayaketunā  
Vijayabāhunā raññā sakanāmena kārite.  
  
470  
Satoyāsayapākāra gopurādivirājite  
Pariveṇavare ramme vasatā santavuttinā.  
  
471  
Medhaṅkarābhidhānena dayāvāsena dhīmatā  
Therena racitaṃ etaṃ sabbha saṃsevitaṃ sadā.  
472  
Bhave bhave'dha gāthānaṃ tesattati catussataṃ  
Ganthato pañcapaññāsā-dhikaṃ pañcasataṃ iti.  
  
------------------------------   
  
  
  


## पाठः
