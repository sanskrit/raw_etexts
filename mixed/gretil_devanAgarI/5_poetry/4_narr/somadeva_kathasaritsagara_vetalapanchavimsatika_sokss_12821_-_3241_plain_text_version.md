---
title: 'Somadeva: Kathasaritsagara, Vetalapancavimsatika (= SoKss_12,8.21 - 32.41),
  plain text version'

---
## Intro
  
  
  
  
Somadeva: Kathasaritsagara, Vetalapancavimsatika (= SoKss_12,8.21 - 32.41), plain text version  
  
  
  
Somadeva: Kathasaritsagara, Vetalapancavimsatika (= SoKss_12,8.21 - 32.41)  
  

  
Input by Elena Artesani (supervisor: Paolo Magnone)
  
[rev. GRETIL-Version vom 08.09.2016]  
  

  
STRUCTURE OF REFERENCES:
  
SoKss_nn,nn.nnn (Vet_nn.nnn) = SomadevaKathāsaritsāgara_Lambaka,Taraṅga.Verse (Vetālapañcaviṃśatikā_Chapter.Verse)  
  

  
PLAIN TEXT VERSION  
  
  
  
  
  

  



## पाठः
  
  
  
  
  
  

  
तथा च कथयाम्य् एतां तदीयां ते कथां शृणु
  
प्रतिष्ठानाभिधानो ऽस्ति देशो गोदावरीतटे ॥ सोक्स्स्_१२,८।२१ (वेत्_०।१) ॥  

  
तत्र विक्रमसेनस्य पुत्रः शक्रपराक्रमः ।
  
प्राक् त्रिविक्रमसेनाख्यः ख्यातकीर्तिर् अभून् नृपः ॥ सोक्स्स्_१२,८।२२ (वेत्_०।२) ॥  

  
तस्य प्रत्यहम् आस्थानगतस्योपेत्य भूपतेः ।
  
सेवार्थं क्षान्तिशीलाख्यो भिक्षुः फलम् उपानयत् ॥ सोक्स्स्_१२,८।२३ (वेत्_०।३) ॥  

  
सो ऽपि राजा तद् आदाय फलम् आसन्नवर्तिनः ।
  
हस्ते ददौ प्रतिदिनं कोषागाराधिकारिणः ॥ सोक्स्स्_१२,८।२४ (वेत्_०।४) ॥  

  
इत्थं गतेषु वर्षेषु दशस्व् अत्र किलैकदा ।
  
दत्त्वा राज्ञे फलं तस्मै भिक्षाव् आस्थानतो गते ॥ सोक्स्स्_१२,८।२५ (वेत्_०।५) ॥  

  
स राजा तत् फलं प्रादात् प्रविष्टायात्र दैवतः ।
  
क्रीडामर्कटपोताय हस्तभ्रष्टाय रक्षिणाम् ॥ सोक्स्स्_१२,८।२६ (वेत्_०।६) ॥  

  
स मर्कटस् तद् अश्नाति यावत् तावत् फलात् ततः ।
  
विभिन्नमध्यान् निरगाद् अनर्घं रत्नम् उत्तमम् ॥ सोक्स्स्_१२,८।२७ (वेत्_०।७) ॥  

  
तद् दृष्ट्वादाय पप्रच्छ तं भाण्डागारिकं नृपः ।
  
भिक्षूपनीतानि मया यानि नित्यं फलानि ते ॥ सोक्स्स्_१२,८।२८ (वेत्_०।८) ॥  

  
हस्ते दत्तानि तानि क्व स्थापितानि सदा त्वया ।
  
तच् छ्रुत्वा तं स सभयः कोषाध्यक्षो व्यजिज्ञपत् ॥ सोक्स्स्_१२,८।२९ (वेत्_०।९) ॥  

  
क्षिप्तानि तान्य् अनुद्घाट्य मया गञ्जे गवाक्षतः ।
  
यद्य् आदिशसि तद् देव तम् उद्घाट्य गवेषये ॥ सोक्स्स्_१२,८।३० (वेत्_०।१०) ॥  

  
इत्य् ऊचिवान् अनुमतो राज्ञा गत्वा क्षणेन सः ।
  
कोषाध्यक्षः समागत्य प्रभुं व्यज्ञापयत् पुनः ॥ सोक्स्स्_१२,८।३१ (वेत्_०।११) ॥  

  
शीर्णानि नात्र पश्यामि कोषे तानि फलान्य् अहम् ।
  
रत्नराशिं तु पश्यामि रश्मिज्वालाकुलं विभो ॥ सोक्स्स्_१२,८।३२ (वेत्_०।१२) ॥  

  
तच् छ्रुत्वा तान् मनीन् दत्त्वा तुष्टो ऽस्मै कोषरक्षिणे ।
  
राजान्येद्युर् अपृच्छत् स भिक्षुं तं प्राग्वद् आगतम् ॥ सोक्स्स्_१२,८।३३ (वेत्_०।१३) ॥  

  
भिक्षो धनव्ययेनैवं सेवसे मां किम् अन्वहम् ।
  
नेदानीं ते ग्रहीष्यामि फलं यावन् न वक्ष्यसि ॥ सोक्स्स्_१२,८।३४ (वेत्_०।१४) ॥  

  
इत्य् उक्तवन्तं राजानं भिक्षुस् तं विजने ऽब्रवीत् ।
  
वीरसाचिव्यसापेक्षं मन्त्रसाधनम् अस्ति मे ॥ सोक्स्स्_१२,८।३५ (वेत्_०।१५) ॥  

  
तत्र वीरेन्द्र साहाय्यं क्रियमानं त्वयार्थये ।
  
तच् छ्रुत्वा प्रतिपेदे तत् तथेत्य् अस्य स भूपतिः ॥ सोक्स्स्_१२,८।३६ (वेत्_०।१६) ॥  

  
ततः स श्रमणस् तुष्टो नृपं पुन उवाच तम् ।
  
तर्हि कृष्णचतुर्दश्याम् आगामिन्यां निशागमे ॥ सोक्स्स्_१२,८।३७ (वेत्_०।१७) ॥  

  
इतो महाश्मशानान्तर्वटस्याधः स्थितस्य मे ।
  
आगन्तव्यं त्वया देव प्रतिपालयतो ऽन्तिकम् ॥ सोक्स्स्_१२,८।३८ (वेत्_०।१८) ॥  

  
बाढम् एवं करिष्यामीत्य् उक्ते तेन महीभुजा ।
  
स क्षान्तिशीलः श्रमणो हृष्टः स्वनिलयं ययौ ॥ सोक्स्स्_१२,८।३९ (वेत्_०।१९) ॥  

  
अथ तां स महासत्त्वः प्राप्य कृष्णचतुर्दशीम् ।
  
प्रार्थनां प्रतिपन्नां तां भिक्षोस् तस्य नृपः स्मरन् ॥ सोक्स्स्_१२,८।४० (वेत्_०।२०) ॥  

  
प्रदोषे नीलवसनस् तमालकृतशेखरः ।
  
निर्ययौ राजधानीतः खड्गपाणिर् अलक्षितः ॥ सोक्स्स्_१२,८।४१ (वेत्_०।२१) ॥  

  
ययौ च घोरनिबिडध्वान्तव्रातमलीमसम् ।
  
चितानलोग्रनयनज्वालादारुणदर्शनम् ॥ सोक्स्स्_१२,८।४२ (वेत्_०।२२) ॥  

  
असङ्ख्यनरकङ्कालकपालास्थिविशङ्कटम् ।
  
हृष्यत्सन्निहितोत्तालभूतवेतालवेष्टितम् ॥ सोक्स्स्_१२,८।४३ (वेत्_०।२३) ॥  

  
भैरवस्यापरं रूपम् इव गम्भीरभीषणम् ।
  
स्फूर्जन् महाशिवारावं श्मशानं तद् अविह्वलः ॥ सोक्स्स्_१२,८।४४ (वेत्_०।२४) ॥  

  
विचित्य चात्र तं प्राप्य भिक्षुं वटतरोर् अधः ।
  
कुर्वाणं मण्डलन्यासम् उपसृत्य जगाद सः ॥ सोक्स्स्_१२,८।४५ (वेत्_०।२५) ॥  

  
एषो ऽहम् आगतो भिक्षो ब्रूहि किं करवाणि ते ।
  
तच् छ्रुत्वा स नृपं दृष्ट्वा हृष्टो भिक्षुर् उवाच तम् ॥ सोक्स्स्_१२,८।४६ (वेत्_०।२६) ॥  

  
राजन् कृतः प्रसादश् चेत् तद् इतो दक्षिणामुखम् ।
  
गत्वा विदूरम् एकाकी विद्यते शिंशपातरुः ॥ सोक्स्स्_१२,८।४७ (वेत्_०।२७) ॥  

  
तस्मिन्न् उल्लम्बितमृतः को ऽप्य् एकः पुरुषः स्थितः ।
  
तम् इहानय गत्वा त्वं सानाथ्यं कुरु वीर मे ॥ सोक्स्स्_१२,८।४८ (वेत्_०।२८) ॥  

  
तच् छ्रुत्वैव तथेत्य् उक्त्वा स राजा सत्यसङ्गरः ।
  
दक्षिणां दिशम् आलम्ब्य प्रवीरः प्रययौ ततः ॥ सोक्स्स्_१२,८।४९ (वेत्_०।२९) ॥  

  
आत्तदीप्तचितालातलक्षितेन पथात्र सः ।
  
गत्वा तमसि तं प्राप कथञ्चिच् छिंशपातरुम् ॥ सोक्स्स्_१२,८।५० (वेत्_०।३०) ॥  

  
तस्य स्कन्धे चिताधूमदग्धस्य क्रव्यगन्धिनः ।
  
सो ऽपश्यल् लम्बमानं तं भूतस्येव शवं तरोः ॥ सोक्स्स्_१२,८।५१ (वेत्_०।३१) ॥  

  
आरुह्य चात्र भूमौ तं छिन्न रज्जुम् अपातयत् ।
  
पतितश् चात्र सो ऽकस्माच् चक्रन्द व्यथितो यथा ॥ सोक्स्स्_१२,८।५२ (वेत्_०।३२) ॥  

  
ततो ऽवरुह्य कृपया जीवाशङ्की स तस्य यत् ।
  
राजाङ्गं प्रामृशत् तेन सो ऽट्टहासं व्यधाच् छवः ॥ सोक्स्स्_१२,८।५३ (वेत्_०।३३) ॥  

  
ततः स राजा मत्वा तं वेतालाधिष्ठितं तदा ।
  
किं हसस्य् एहि गच्छाव इति यावद् अकम्पितः ॥ सोक्स्स्_१२,८।५४ (वेत्_०।३४) ॥  

  
वक्ति तावन् न भूमौ सवेतालं शवम् ऐक्षत ।
  
ऐक्षतात्रैव वृक्षे तु लम्बमानं स्थितं पुनः ॥ सोक्स्स्_१२,८।५५ (वेत्_०।३५) ॥  

  
ततो ऽधिरुह्य भूयो ऽपि तम् अवातारयत् ततः ।
  
वज्राद् अपि हि वीराणां चित्तरत्नम् अखण्डितम् ॥ सोक्स्स्_१२,८।५६ (वेत्_०।३६) ॥  

  
आरोप्य च सवेतालं स्कन्धे मौनेन तं शवम् ।
  
स त्रिविक्रमसेनो ऽथ राजा गन्तुं प्रचक्रमे ॥ सोक्स्स्_१२,८।५७ (वेत्_०।३७) ॥  

  
यान्तं च तं शवान्तःस्थो वेतालो ऽंसस्थितो ऽब्रवीत् ।
  
राजन्न् अध्वविनोदाय कथाम् आख्यामि ते शृणु ॥ सोक्स्स्_१२,८।५८ (वेत्_०।३८) ॥  

  
अस्ति वाराणसी नाम पुरारिवसतिः पुरी ।
  
स्थलीव कैलासगिरेर् या पुण्यजनसेविता ॥ सोक्स्स्_१२,८।५९ (वेत्_१।१) ॥  

  
भूरिवारिभृता शश्वदुपकण्ठनिवेशिनी ।
  
हारयष्टिर् इवाभाति यस्याः स्वर्गतरङ्गिणी ॥ सोक्स्स्_१२,८।६० (वेत्_१।२) ॥  

  
प्रतापानलनिर्दग्धविपक्षकुलकाननः ।
  
तस्यां प्रतापमुकुटो नाम राजाभवत् पुरा ॥ सोक्स्स्_१२,८।६१ (वेत्_१।३) ॥  

  
तस्याभूद् वज्रमुकुटस् तनयो रूपशौर्ययोः ।
  
कुर्वाणो दर्पदलनं स्मरस्यारिजनस्य च ॥ सोक्स्स्_१२,८।६२ (वेत्_१।४) ॥  

  
राजपुत्रस्य तस्यात्र मन्त्रिपुत्रो महामतिः ।
  
आसीद् बुद्धिशरीराख्यः शरीराभ्यधिकः सखा ॥ सोक्स्स्_१२,८।६३ (वेत्_१।५) ॥  

  
तेन सख्या सह क्रीडन् स कदाचिन् नृपात्मजः ।
  
जगाम दूरम् अध्वानं मृगयाति प्रसङ्गतः ॥ सोक्स्स्_१२,८।६४ (वेत्_१।६) ॥  

  
शौर्यश्रीचामराणीव सिंहानां मस्तकानि सः ।
  
छिन्दच् छरैः सटालानि विवेशैकं महावनम् ॥ सोक्स्स्_१२,८।६५ (वेत्_१।७) ॥  

  
तत्रास्थाने स्मरस्येव पठत् कोकिलबन्दिनि ।
  
दत्तोपकारे तरुभिर् मञ्जरीचलचामरैः ॥ सोक्स्स्_१२,८।६६ (वेत्_१।८) ॥  

  
सो ऽन्वितो मन्त्रिपुत्रेण तेनापश्यत् सरोवरम् ।
  
विचित्रकमलोत्पत्तिधामाम्बुधिम् इवापरम् ॥ सोक्स्स्_१२,८।६७ (वेत्_१।९) ॥  

  
तस्मिंस् तदैव सरसि स्नानार्थं काचिद् आगता ।
  
तेन दिव्याकृतिः कन्या ददृशे सपरिच्छदा ॥ सोक्स्स्_१२,८।६८ (वेत्_१।१०) ॥  

  
पूरयन्तीव लावण्यनिर्झरेण सरोवरम् ।
  
दृष्टिपातैः सृजन्तीव तत्रोत्पलवनं नवम् ॥ सोक्स्स्_१२,८।६९ (वेत्_१।११) ॥  

  
प्रत्यादिशन्तीव मुखेनाम्बुजानि जितेन्दुना ।
  
सा जहार मनस् तस्य राजपुत्रस्य तत्क्षणम् ॥ सोक्स्स्_१२,८।७० (वेत्_१।१२) ॥  

  
सो ऽप्य् अहार्षीत् तथा तस्या युवा दृष्ट्वा विलोचने ।
  
यथा नैक्षत सा कन्या लज्जां स्वाम् अप्य् अलङ्कृतिम् ॥ सोक्स्स्_१२,८।७१ (वेत्_१।१३) ॥  

  
यूनि पश्यति तस्मिन् सा केयं स्याद् इति सानुगे ।
  
सञ्ज्ञां स्वदेशाद्याख्यातुं विलासच्छद्मनाकरोत् ॥ सोक्स्स्_१२,८।७२ (वेत्_१।१४) ॥  

  
करोति स्मौत्पलं कर्णे गृहीत्वा पुष्पशेखरात् ।
  
चिरं च दन्तरचनां चकारादाय च व्यधात् ॥ सोक्स्स्_१२,८।७३ (वेत्_१।१५) ॥  

  
पद्मं शिरसि साकूतं हृदये चादधे करम् ।
  
राजपुत्रश् च तस्यास् तां सञ्ज्ञां न ज्ञातवांस् तदा ॥ सोक्स्स्_१२,८।७४ (वेत्_१।१६) ॥  

  
मन्त्रिपुत्रस् तु बुबुधे स सखा तस्य बुद्धिमान् ।
  
क्षणाच् च सा ययौ कन्या नीयमानानुगैस् ततः ॥ सोक्स्स्_१२,८।७५ (वेत्_१।१७) ॥  

  
प्राप्य च स्वगृहं तस्थौ पर्यङ्गे ऽङ्गं निधाय सा ।
  
चित्तं तु निजसञ्ज्ञार्थम् आस्थात् तस्मिन् नृपात्मजे ॥ सोक्स्स्_१२,८।७६ (वेत्_१।१८) ॥  

  
सो ऽपि राजसुतो भ्रष्टविद्यो विद्याधरो यथा ।
  
गत्वा स्वनगरीं कृच्छ्रां प्रापावस्थां तया विना ॥ सोक्स्स्_१२,८।७७ (वेत्_१।१९) ॥  

  
सख्या च मन्त्रिपुत्रेण तेन पृष्टस् तदा रहः ।
  
शंसता ताम् अदुष्प्रापां त्यक्तधैर्यो जगाद सः ॥ सोक्स्स्_१२,८।७८ (वेत्_१।२०) ॥  

  
यस्या न नाम न ग्रामो नान्वयो वावबुध्यते ।
  
सा कथं प्राप्यते तन् माम् आश्वासयसि किं मृषा ॥ सोक्स्स्_१२,८।७९ (वेत्_१।२१) ॥  

  
इत्य् उक्तो राजपुत्रेण मन्त्रिपुत्रस् तम् अभ्यधात् ।
  
किं न दृष्टं त्वया तद् यत् सञ्ज्ञया सूचितं तया ॥ सोक्स्स्_१२,८।८० (वेत्_१।२२) ॥  

  
न्यस्तं यद् उत्पलं कर्णे तेनैतत् ते तयोदितम् ।
  
कर्णोत्पलस्य राष्ट्रे ऽहं निवसामि महीभृतः ॥ सोक्स्स्_१२,८।८१ (वेत्_१।२३) ॥  

  
कृता यद् दन्तरचना तेनैतत् कथितं तया ।
  
तत्र जानीहि मां दन्तघाटकस्य सुताम् इति ॥ सोक्स्स्_१२,८।८२ (वेत्_१।२४) ॥  

  
पद्मावतीति नामोक्तं तयोत्तंसितपद्मया ।
  
त्वयि प्राणा इति प्रोक्तं हृदयार्पितहस्तया ॥ सोक्स्स्_१२,८।८३ (वेत्_१।२५) ॥  

  
कलिङ्गदेशे ह्य् अस्त्य् अत्र ख्यातः कर्णोत्पलो नृपः ।
  
तस्य प्रसादवित्तो ऽस्ति महान् यो दन्तघाटकः ॥ सोक्स्स्_१२,८।८४ (वेत्_१।२६) ॥  

  
सङ्ग्रामवर्धनाख्यस्य तस्याप्य् अस्ति जगत्त्रये ।
  
रत्नं पद्मावती नाम कन्या प्राणाधिकप्रिया ॥ सोक्स्स्_१२,८।८५ (वेत्_१।२७) ॥  

  
एतच् च लोकतो देव यथावद् विदितं मम ।
  
अतो ज्ञाता मया सञ्ज्ञा तस्या देशादिशंसिनी ॥ सोक्स्स्_१२,८।८६ (वेत्_१।२८) ॥  

  
इत्य् उक्तो मन्त्रिपुत्रेन तेन राजसुतो ऽथ सः ।
  
तुतोष तस्मै सुधिये लब्धोपायो जहर्ष च ॥ सोक्स्स्_१२,८।८७ (वेत्_१।२९) ॥  

  
सम्मन्त्र्य च समं तेन स तद्युक्तः स्वमन्दिरात् ।
  
प्रियार्थी मृगयाव्याजात् पुनस् ताम् अगमद् दिशम् ॥ सोक्स्स्_१२,८।८८ (वेत्_१।३०) ॥  

  
अर्धमार्गे च वाताश्ववेगवञ्चितसैनिकः ।
  
तं मन्त्रिपुत्रैकयुतः कलिङ्गविषयं ययौ ॥ सोक्स्स्_१२,८।८९ (वेत्_१।३१) ॥  

  
तत्र तौ प्राप्य नगरं कर्णोत्पलमहीभृतः ।
  
अन्विष्य दृष्ट्वा भवनं दन्तघाटस्य तस्य च ॥ सोक्स्स्_१२,८।९० (वेत्_१।३२) ॥  

  
तद् अदूरे च वासार्थम् एकस्या वृद्धयोषितः ।
  
गृहं प्राविशतां मन्त्रिपुत्रराजसुताव् उभौ ॥ सोक्स्स्_१२,८।९१ (वेत्_१।३३) ॥  

  
दत्ताम्बुयवसौ वाहौ गुप्ते ऽवस्थाप्य चात्र सः ।
  
राजपुत्रे स्थिते वृद्धां मन्त्रिपुत्रो जगाद ताम् ॥ सोक्स्स्_१२,८।९२ (वेत्_१।३४) ॥  

  
कच्चिद् वेत्स्य् अम्ब सङ्ग्रामवर्धनं दन्तघाटकम् ।
  
तच् छ्रुत्वा सा जरद्योषित् सश्रद्धा तम् अभाषत ॥ सोक्स्स्_१२,८।९३ (वेत्_१।३५) ॥  

  
वेद्म्य् एव धात्री तस्यास्मि स्थापिता तेन चाधुना ।
  
पद्मावत्याः स्वदुहितुः पार्श्वे ज्येष्ठतरेत्य् अहम् ॥ सोक्स्स्_१२,८।९४ (वेत्_१।३६) ॥  

  
किं त्व् अहं न सदा तत्र गच्छाम्य् उपहताम्बरा ।
  
कुपुत्रः कितवो वस्त्रं दृष्ट्वा हि हरते मम ॥ सोक्स्स्_१२,८।९५ (वेत्_१।३७) ॥  

  
एवम् उक्तवतीं प्रीतः स्वोत्तरीयादिदानतः ।
  
सन्तोष्य सो ऽत्र वृद्धां तां मन्त्रिपुत्रो ऽब्रवीत् पुनः ॥ सोक्स्स्_१२,८।९६ (वेत्_१।३८) ॥  

  
माता त्वं तद् वदामस् ते गुप्तं यत् तत् कुरुष्व नः ।
  
दन्तघाटसुताम् एतां गत्वा पद्मावतीं वद ॥ सोक्स्स्_१२,८।९७ (वेत्_१।३९) ॥  

  
सो ऽत्रागतो राजपुत्रो दृष्टो यः सरसि त्वया ।
  
तेन चेह तद् आख्यातुं प्रेषिता प्रणयाद् अहम् ॥ सोक्स्स्_१२,८।९८ (वेत्_१।४०) ॥  

  
तच् छ्रुत्वा सा तथेत्य् उक्त्वा वृद्धा दानवशीकृता ।
  
गत्वा पद्मावतीपार्श्वम् आजगाम क्षणान्तरे ॥ सोक्स्स्_१२,८।९९ (वेत्_१।४१) ॥  

  
पृष्टा जगाद तौ राजसुतमन्त्रिसुतौ च सा ।
  
युष्मदागमनं गत्वा गुप्तं तस्या मयोदितम् ॥ सोक्स्स्_१२,८।१०० (वेत्_१।४२) ॥  

  
तया श्रुत्वा च निर्भर्त्स्य पाणिभ्याम् अहम् आहता ।
  
द्वाभ्यां कर्पूरलिप्ताभ्याम् उभयोर् गण्डयोर् मुखे ॥ सोक्स्स्_१२,८।१०१ (वेत्_१।४३) ॥  

  
ततः परिभवोद्विग्ना रुदत्य् अहम् इहागता ।
  
एतास् तद् अङ्गुलीमुद्राः पुत्रौ मे पश्यतं मुखे ॥ सोक्स्स्_१२,८।१०२ (वेत्_१।४४) ॥  

  
एवं तयोक्ते नैराश्यविषण्णं तं नृपात्मजम् ।
  
जगाद स महाप्राज्ञो मन्त्रिपुत्रो जनान्तिकम् ॥ सोक्स्स्_१२,८।१०३ (वेत्_१।४५) ॥  

  
मा गा विषादं रक्षन्त्या मन्त्रं निर्भर्त्स्य यत् तया ।
  
कर्पूरशुभ्रा वक्त्रे ऽस्याः स्वाङ्गुल्यो दश पातिताः ॥ सोक्स्स्_१२,८।१०४ (वेत्_१।४६) ॥  

  
तद् एतद् उक्तं पक्षे ऽस्मिञ् शुक्ले चन्द्रवतीर् इमाः ।
  
रात्रीर् दश प्रतीक्षध्वं सङ्गमानुचिता इति ॥ सोक्स्स्_१२,८।१०५ (वेत्_१।४७) ॥  

  
इत्य् आश्वास्य स तं राजसुतं मन्त्रिसुतस् ततः ।
  
विक्रीय गुप्तं हस्तस्थं काञ्चनं किञ्चिद् आपणे ॥ सोक्स्स्_१२,८।१०६ (वेत्_१।४८) ॥  

  
वृद्धया साधयामास महार्हं भोजनं तया ।
  
ततस् तौ बुभुजाते द्वौ तत् तया सह वृद्धया ॥ सोक्स्स्_१२,८।१०७ (वेत्_१।४९) ॥  

  
एवं नीत्वा दशाहानि जिज्ञासार्थं पुनः स ताम् ।
  
पद्मावत्यन्तिकं वृद्धां मन्त्रिपुत्रो विसृष्टवान् ॥ सोक्स्स्_१२,८।१०८ (वेत्_१।५०) ॥  

  
सापि मृष्टान्नपानादिलुब्धा तद् अनुरोधतः ।
  
गत्वा वासगृहं तस्या भूयो ऽभ्येत्य जगाद तौ ॥ सोक्स्स्_१२,८।१०९ (वेत्_१।५१) ॥  

  
इतो गत्वाद्य तूष्णीम् अप्य् अहं तत्र स्थिता तया ।
  
युष्मत्कथापराधं तम् उद्गिरन्त्या स्वयं पुनः ॥ सोक्स्स्_१२,८।११० (वेत्_१।५२) ॥  

  
सा लक्तकाभिस् तिसृभिः कराङ्गुलिभिर् आहता ।
  
उरस्य् अस्मिन्न् अथैषाहम् इहायाता तद् अन्तिकात् ॥ सोक्स्स्_१२,८।१११ (वेत्_१।५३) ॥  

  
तच् छ्रुत्वा राजपुत्रं तं स्वैरं मन्त्रिसुतो ऽब्रवीत् ।
  
मा कार्षीर् अन्यथा शङ्काम् अस्या हि हृदये तया ॥ सोक्स्स्_१२,८।११२ (वेत्_१।५४) ॥  

  
सा लक्तकाङ्गुलीमुद्रात्रयं विन्यस्य युक्तितः ।
  
रजस्वला निशास् तिस्रः स्थिताहम् इति सूचितम् ॥ सोक्स्स्_१२,८।११३ (वेत्_१।५५) ॥  

  
एवम् उक्त्वा नृपसुतं मन्त्रिपुत्रस् त्र्यहे गते ।
  
पद्मावत्यै पुनस् तस्यै वृद्धां तां प्रजिघाय सः ॥ सोक्स्स्_१२,८।११४ (वेत्_१।५६) ॥  

  
सा गता मन्दिरं तस्यास् तया सम्मान्य भोजिता ।
  
प्रीत्या पानादिलीलाभिर् दिनं चात्र विनोदिता ॥ सोक्स्स्_१२,८।११५ (वेत्_१।५७) ॥  

  
सायं च यावत् सा वृद्धा गृहम् आगन्तुम् इच्छति ।
  
उदभूद् भयकृत् तावत् तत्र कोलाहलो बहिः ॥ सोक्स्स्_१२,८।११६ (वेत्_१।५८) ॥  

  
हा हा भ्रष्टो ऽयम् आलानाज् जनान् मथ्नन् प्रधावति ।
  
मत्तहस्तीति लोकस्य तत्राक्रन्दो ऽथ शुश्रुवे ॥ सोक्स्स्_१२,८।११७ (वेत्_१।५९) ॥  

  
ततः पद्मावती सा तां वृद्धाम् एवम् अभाषत ।
  
स्पष्टेन हस्तिरुद्धेन गन्तुं युक्तं न ते पथा ॥ सोक्स्स्_१२,८।११८ (वेत्_१।६०) ॥  

  
तत् पीठिकां समारोप्य बद्धालम्बनरज्जुकाम् ।
  
बृहद्गवाक्षेणानेन त्वाम् अत्र प्रक्षिपामहे ॥ सोक्स्स्_१२,८।११९ (वेत्_१।६१) ॥  

  
गृहोद्याने ततो वृक्षम् आरुह्यामुं विलङ्घ्य च ।
  
प्राकारम् अवरुह्यान्यवृक्षेण स्वगृहं व्रज ॥ सोक्स्स्_१२,८।१२० (वेत्_१।६२) ॥  

  
इत्य् उक्त्वा सा गवाक्षेण क्षेपयामास तत्र ताम् ।
  
वृद्धां चेटीभिर् उद्याने रज्जुपीठिकया ततः ॥ सोक्स्स्_१२,८।१२१ (वेत्_१।६३) ॥  

  
साथ गत्वा यथोक्तेन पथा सर्वं शशंस तत् ।
  
यथावद् राजपुत्राय तस्मै मन्त्रिसुताय च ॥ सोक्स्स्_१२,८।१२२ (वेत्_१।६४) ॥  

  
ततः स मन्त्रिपुत्रस् तं राजपुत्रम् अभाषत ।
  
सिद्धं तवेष्टं मार्गो हि युक्त्या ते दर्शितस् तया ॥ सोक्स्स्_१२,८।१२३ (वेत्_१।६५) ॥  

  
तद् गच्छाद्यैव तत्र त्वं प्रदोषे ऽस्मिन् नृपागते ।
  
एतेनैव पथा तस्याः प्रियाया मन्दिरं विश ॥ सोक्स्स्_१२,८।१२४ (वेत्_१।६६) ॥  

  
इत्य् उक्तस् तेन तद्युक्तो राजपुत्रो ययौ स तत् ।
  
उद्यानं वृद्धयोक्तेन तेन प्राकारवर्त्मना ॥ सोक्स्स्_१२,८।१२५ (वेत्_१।६७) ॥  

  
तत्रापश्यच् च रज्जुं तां लम्बमानां सपीठिकाम् ।
  
मार्गोन्मुखाभिश् चेटीभिर् उपरिष्टाद् अधिष्ठिताम् ॥ सोक्स्स्_१२,८।१२६ (वेत्_१।६८) ॥  

  
आरूढस् तां च दृष्ट्वैव दासीभिस् ताभिर् आशु सः ।
  
रज्जूत्क्षिप्तो गवाक्षेण प्रविवेश प्रियान्तिकम् ॥ सोक्स्स्_१२,८।१२७ (वेत्_१।६९) ॥  

  
तस्मिन् प्रविष्टे स ययौ मन्त्रिपुत्रः स्वम् आस्पदम् ।
  
राजपुत्रस् तु तां पद्मावतीं तत्र ददर्श सः ॥ सोक्स्स्_१२,८।१२८ (वेत्_१।७०) ॥  

  
पूर्णामृतांशुवदनां प्रसरत्कान्तिचन्द्रकाम् ।
  
कृष्णपक्षभयाद् गुप्तस्थितां राकानिशाम् इव ॥ सोक्स्स्_१२,८।१२९ (वेत्_१।७१) ॥  

  
सापि दृष्ट्वा तम् उत्थाय चिरौत्सुक्योचितैस् ततः ।
  
कण्ठग्रहादिभिस् तैस् तैर् उपचारैर् अमानयत् ॥ सोक्स्स्_१२,८।१३० (वेत्_१।७२) ॥  

  
ततस् तया स गान्धर्वविधिनोदूढया सह ।
  
गुप्तं राजसुतस् तस्थौ पूर्णेच्छस् तत्र कान्तया ॥ सोक्स्स्_१२,८।१३१ (वेत्_१।७३) ॥  

  
स्थित्वा चाहानि कतिचिद् रात्रौ ताम् अवदत् प्रियाम् ।
  
सखा मम सहायातो मन्त्रिपुत्र इति स्थितः ॥ सोक्स्स्_१२,८।१३२ (वेत्_१।७४) ॥  

  
स चात्र तिष्ठत्य् एकाकी त्वज्ज्येष्ठतरिकागृहे ।
  
गत्वा सम्भाव्य तं तन्वि पुन एष्यामि ते ऽन्तिकम् ॥ सोक्स्स्_१२,८।१३३ (वेत्_१।७५) ॥  

  
तच् छ्रुत्वा तम् अवोचत् सा धूर्ता पद्मावती प्रियम् ।
  
हन्तार्यपुत्र पृच्छामि ताः सञ्ज्ञा मत्कृतास् त्वया ॥ सोक्स्स्_१२,८।१३४ (वेत्_१।७६) ॥  

  
ज्ञाता किं किम् उवा तेन सख्या मन्त्रिसुतेन ते ।
  
एवम् उक्तवतीम् एतां राजपुत्रो जगाद सः ॥ सोक्स्स्_१२,८।१३५ (वेत्_१।७७) ॥  

  
न ज्ञातं तन् मया किञ्चिज् ज्ञात्वा सर्वं च तेन मे ।
  
आख्यातं मन्त्रिपुत्रेण दिव्यप्रज्ञानशालिना ॥ सोक्स्स्_१२,८।१३६ (वेत्_१।७८) ॥  

  
एतच् छ्रुत्वा विचिन्त्यैव भामिनी सा जगाद तम् ।
  
तर्ह्य् अयुक्तं कृतं यन् मे चिरात् स कथितस् त्वया ॥ सोक्स्स्_१२,८।१३७ (वेत्_१।७९) ॥  

  
स मे भ्राता सखा यस् ते तस्य च प्रथमं मया ।
  
ताम्बूलादिसमाचारः कर्तव्यो हि सदा भवेत् ॥ सोक्स्स्_१२,८।१३८ (वेत्_१।८०) ॥  

  
इत्य् उक्तवत्यानुमतस् तया पूर्वपथेन सः ।
  
रजापुत्रो ऽन्तिकं तस्य सख्युर् आगात् ततो निशि ॥ सोक्स्स्_१२,८।१३९ (वेत्_१।८१) ॥  

  
शशंस च कथामध्ये तत् तस्मै यत् तदाश्रयम् ।
  
सञ्ज्ञाविज्ञानकथनं कृतं तेन प्रियान्तिके ॥ सोक्स्स्_१२,८।१४० (वेत्_१।८२) ॥  

  
मन्त्रिपुत्रस् तु सो ऽयुक्तम् इति न श्रद्दधे ऽस्य तत् ।
  
तावच् च सा तयोस् तत्र विभाताभूद् विभावरी ॥ सोक्स्स्_१२,८।१४१ (वेत्_१।८३) ॥  

  
अथैतयोर् विधौ सान्ध्ये निवृत्ते कुर्वतोः कथाः ।
  
आगात् पक्वान्नताम्बूलहस्ता पद्मावतीसखी ॥ सोक्स्स्_१२,८।१४२ (वेत्_१।८४) ॥  

  
सा मन्त्रिपुत्रं कुशलं पृष्ट्वा दत्तोपचारिका ।
  
निषेद्धुं राजपुत्रस्य भोजनं तत्र युक्तितः ॥ सोक्स्स्_१२,८।१४३ (वेत्_१।८५) ॥  

  
कथान्तरे स्वामिनीं स्वां भोजनादौ तदागमम् ।
  
प्रतीक्षमाणाम् आवेद्य क्षणाद् गुप्तं ततो ययौ ॥ सोक्स्स्_१२,८।१४४ (वेत्_१।८६) ॥  

  
ततस् तं मन्त्रिपुत्रः स राजपुत्रम् अभाषत ।
  
कौतुकं पश्य देवैकं दर्शयाम्य् अधुना तव ॥ सोक्स्स्_१२,८।१४५ (वेत्_१।८७) ॥  

  
इत्य् उक्त्वा भक्ष्यम् एकं स पक्वान्नं दत्तवांस् ततः ।
  
सारमेयाय स च तत् खादित्वैव व्यपद्यत ॥ सोक्स्स्_१२,८।१४६ (वेत्_१।८८) ॥  

  
तद् दृष्ट्वा किम् इदं चित्रम् इति राजसुतो ऽत्र सः ।
  
पप्रच्छ मन्त्रिपुत्रं तं स चैतं प्रत्यभाषत ॥ सोक्स्स्_१२,८।१४७ (वेत्_१।८९) ॥  

  
सञ्ज्ञाज्ञानेन धूर्तं मां विदित्वा हन्तुकामया ।
  
तया विषान्नं प्रहितं मम त्वदनुरक्तया ॥ सोक्स्स्_१२,८।१४८ (वेत्_१।९०) ॥  

  
नास्मिन् सति मदेकाग्रो राजपुत्रो भवेद् अयम् ।
  
एतद्वशश् च मुक्त्वा मां नगरीं स्वां व्रजेद् इति ॥ सोक्स्स्_१२,८।१४९ (वेत्_१।९१) ॥  

  
तन् मुञ्च मन्युम् एतस्यां बन्धुत्यागान् महात्मनः ।
  
कुर्यास् त्वं हरणे युक्तिं वक्ष्याम्य् आलोच्य याम् अहम् ॥ सोक्स्स्_१२,८।१५० (वेत्_१।९२) ॥  

  
इत्य् उक्तवन्तं तं मन्त्रिसुतो राजसुतो ऽत्र सः ।
  
सत्यं बुद्धिशरीरस् त्वम् इति यावत् प्रशंसति ॥ सोक्स्स्_१२,८।१५१ (वेत्_१।९३) ॥  

  
अशङ्कितं बहिस् तावद् दुःखाकुलजनारवः ।
  
हा धिग् राज्ञः सुतो बालो विपन्न इति शुश्रुवे ॥ सोक्स्स्_१२,८।१५२ (वेत्_१।९४) ॥  

  
तदाकर्णनहृष्टो ऽथ मन्त्रिपुत्रो नृपात्मजम् ।
  
जगाद हन्त गच्छाद्य पद्मावत्या गृहं निशि ॥ सोक्स्स्_१२,८।१५३ (वेत्_१।९५) ॥  

  
तत्र तां पाययेस् तावद् यावत् पानमदेन सा ।
  
निःसञ्ज्ञा नष्टचेष्टा च गतजीवेव जायते ॥ सोक्स्स्_१२,८।१५४ (वेत्_१।९६) ॥  

  
ततस् तस्याः सनिद्रायाः शूलेनाङ्कं कटीतटे ।
  
दत्त्वाग्नितप्तेनादाय तदाभरणसञ्चयम् ॥ सोक्स्स्_१२,८।१५५ (वेत्_१।९७) ॥  

  
आगच्छेस् त्वं गवाक्षेण रज्जुलम्बविनिर्गतः ।
  
ततः परं यथा भद्रं भवेज् ज्ञास्याम्य् अहं तथा ॥ सोक्स्स्_१२,८।१५६ (वेत्_१।९८) ॥  

  
इत्य् उक्त्वा कारयित्वा च क्रोडवालनिभाश्रिकम् ।
  
मन्त्रिपुत्रो ददौ तस्मै त्रिशूलं राजसूनवे ॥ सोक्स्स्_१२,८।१५७ (वेत्_१।९९) ॥  

  
राजपुत्रः स हस्ते तत् कृत्वा कुटिलकर्कशम् ।
  
कालायस दृढं चित्तम् इव कान्तावयस्ययोः ॥ सोक्स्स्_१२,८।१५८ (वेत्_१।१००) ॥  

  
तथेति पूर्ववद् रात्राव् अगात् पद्मावतीगृहम् ।
  
अविचार्यं प्रभूणां हि शुचेर् वाक्यं स्वमन्त्रिणः ॥ सोक्स्स्_१२,८।१५९ (वेत्_१।१०१) ॥  

  
तत्र तां मद्यनिश्चेष्टां शूलेन जघने ऽङ्किताम् ।
  
हृतालङ्करणां कृत्वा तस्यागात् सख्युर् अन्तिकम् ॥ सोक्स्स्_१२,८।१६० (वेत्_१।१०२) ॥  

  
दर्शिताभरणस् तस्मै शशंस च यथाकृतम् ।
  
ततः स मन्त्रिपुत्रो ऽपि सिद्धं मेने मनीषितम् ॥ सोक्स्स्_१२,८।१६१ (वेत्_१।१०३) ॥  

  
प्रातर् गत्वा श्मशानं च सो ऽभूत् तापसवेषभृत् ।
  
स्वैरं राजसुतं तं च विदधे शिष्यरूपिणम् ॥ सोक्स्स्_१२,८।१६२ (वेत्_१।१०४) ॥  

  
अब्रवीत् तं च गच्छैकम् इतो ऽलङ्करणाद् इमाम् ।
  
मुक्तावलीं समादाय त्वं विक्रेतुम् इवापणे ॥ सोक्स्स्_१२,८।१६३ (वेत्_१।१०५) ॥  

  
बहुमूल्यं वदेश् चास्या येनैतां नैव कश् चने ।
  
गृह्णीयाद् भ्राम्यमाणां च सर्वः कोऽपि विलोकयेत् ॥ सोक्स्स्_१२,८।१६४ (वेत्_१।१०६) ॥  

  
गुरुणा मम विक्रेतुम् इयं दत्तेत्य् अनाकुलः ।
  
ब्रूयाश् च यदि गृह्णीयुर् अत्र त्वां पुररक्षिणः ॥ सोक्स्स्_१२,८।१६५ (वेत्_१।१०७) ॥  

  
इति स प्रेषितस् तेन गत्वा राजसुतस् तदा ।
  
अतिष्ठद् आपणे भ्राम्यन् व्यक्तं मुक्तावलीं दधत् ॥ सोक्स्स्_१२,८।१६६ (वेत्_१।१०८) ॥  

  
तथाभूतश् च जगृहे स दृष्ट्वा पुररक्षिभिः ।
  
दन्तघाटसुतामोषज्ञप्तेश् चौरेगवेषिभिः ॥ सोक्स्स्_१२,८।१६७ (वेत्_१।१०९) ॥  

  
निन्ये च नगराध्यक्षनिकटं तैः स तत्क्षणात् ।
  
स च तं तापसाकारं दृष्ट्वा पप्रच्छ सान्त्वतः ॥ सोक्स्स्_१२,८।१६८ (वेत्_१।११०) ॥  

  
कुतो मुक्तावलीयं ते भगवन्न् इह हारिता ।
  
दन्तघाटककन्याया हृतं ह्य् आभरणं निशि ॥ सोक्स्स्_१२,८।१६९ (वेत्_१।१११) ॥  

  
तच् छ्रुत्वा राजपुत्रस् तं सो ऽवादीत् तापसाकृतिः ।
  
गुरुणा मम दत्तेयम् एत्यासौ पृच्छ्यताम् इति ॥ सोक्स्स्_१२,८।१७० (वेत्_१।११२) ॥  

  
ततश् चोपेत्य तं नत्वा पप्रच्छ नगराधिपः ।
  
मुक्तावलीयं भगवन् कुतस् ते शिष्यहस्तगा ॥ सोक्स्स्_१२,८।१७१ (वेत्_१।११३) ॥  

  
श्रुत्वैतद् विजनं कृत्वा स धूर्तस् तम् अभाषत ।
  
अहं तपस्वी भ्राम्यामि सदारण्येष्व् इतस् ततः ॥ सोक्स्स्_१२,८।१७२ (वेत्_१।११४) ॥  

  
सो ऽहं दैवाद् इह प्राप्तः श्मशाने ऽत्र स्थितो निशि ।
  
अपश्यं योगिनीचक्रं समागतम् इतस् ततः ॥ सोक्स्स्_१२,८।१७३ (वेत्_१।११५) ॥  

  
तन्मध्ये चैकयानीय योगिन्या राजपुत्रकः ।
  
उद्घाटितहृदम्भोजो भैरवाय निवेदितः ॥ सोक्स्स्_१२,८।१७४ (वेत्_१।११६) ॥  

  
पानमत्ता च सा हर्तुं जपतो मे ऽक्षमालिकाम् ।
  
प्रावर्तत महामाया विकारान् कुर्वती मुखे ॥ सोक्स्स्_१२,८।१७५ (वेत्_१।११७) ॥  

  
अतिप्रवृत्ता च मया क्रुद्धेन जघनस्थले ।
  
अङ्किता सा त्रिशूलेन मन्त्रप्रज्वालिताश्रिणा ॥ सोक्स्स्_१२,८।१७६ (वेत्_१।११८) ॥  

  
हृता मुक्तावली चेयं तस्याः कण्ठान् मया तदा ।
  
सैषाद्य तापसानर्हा विक्रेया मम वर्तते ॥ सोक्स्स्_१२,८।१७७ (वेत्_१।११९) ॥  

  
एतच् छ्रुत्वा पुराध्यक्षो गत्वा भूपं व्यजिज्ञपत् ।
  
भूपो ऽप्य् आकर्ण्य तत् तां च बुद्ध्वा तन्मौक्तिकावलीम् ॥ सोक्स्स्_१२,८।१७८ (वेत्_१।१२०) ॥  

  
प्रेक्षणप्रेषितायातवृद्धाप्तवनितामुखात् ।
  
श्रुत्वा च दृश्यशूलाङ्कां जघने सत्यम् एव ताम् ॥ सोक्स्स्_१२,८।१७९ (वेत्_१।१२१) ॥  

  
ग्रस्तः सुतो मे डकिन्या तयेत्य् उत्पन्ननिश्चयः ।
  
स्वयं तस्यान्तिकं गत्वा मन्त्रिपुत्रतपस्विनः ॥ सोक्स्स्_१२,८।१८० (वेत्_१।१२२) ॥  

  
पृष्ट्वा च निग्रहं तस्याः पद्मावत्याः स तद्गिरा ।
  
पितृभ्यां शोच्यमानायाः पुरान् निर्वासनं व्यधात् ॥ सोक्स्स्_१२,८।१८१ (वेत्_१।१२३) ॥  

  
निर्वासिताटवीस्था सा विग्नापि न जहौ तनुम् ।
  
उपायं मन्त्रिपुत्रेण तं सम्भाव्य तथा कृतम् ॥ सोक्स्स्_१२,८।१८२ (वेत्_१।१२४) ॥  

  
दिनान्ते तां च शोचन्तीम् अश्वारूढाव् उपेयतुः ।
  
त्यक्ततापसवेषौ तौ मन्त्रिपुत्रनृपात्मजौ ॥ सोक्स्स्_१२,८।१८३ (वेत्_१।१२५) ॥  

  
आश्वास्यारोप्य तुरगे स्वराष्ट्रं निन्यतुश् च ताम् ।
  
तत्र तस्थौ तया साकं राजपुत्रः स निर्वृतः ॥ सोक्स्स्_१२,८।१८४ (वेत्_१।१२६) ॥  

  
दन्तघाटस् त्व् अरण्ये तां क्रव्यादैर् भक्षितां सुताम् ।
  
मत्वा व्यपादि शोकेन भार्या चानुजगाम तम् ॥ सोक्स्स्_१२,८।१८५ (वेत्_१।१२७) ॥  

  
इत्य् आख्याय स भूयस् तं वेतालो नृपम् अब्रवीत् ।
  
तन् मे ऽत्र संशयं छिन्द्धि दम्पत्योर् एतयोर् वधात् ॥ सोक्स्स्_१२,८।१८६ (वेत्_१।१२८) ॥  

  
मन्त्रिपुत्रस्य किं पापं राजपुत्रस्य किं नु वा ।
  
पद्मावत्याः किम् अथ वा त्वं हि बुद्धिमतां वरः ॥ सोक्स्स्_१२,८।१८७ (वेत्_१।१२९) ॥  

  
जानानश् च न चेद् राजन् मम तत्त्वं वदिष्यसि ।
  
तद् एष शतधा मूर्धा निश्चितं ते स्फुटिष्यति ॥ सोक्स्स्_१२,८।१८८ (वेत्_१।१३०) ॥  

  
इत्य् उक्तवन्तं वेतालं विजानञ् शापभीतितः ।
  
स त्रिविक्रमसेनस् तम् एवं प्रत्यब्रवीन् नृपः ॥ सोक्स्स्_१२,८।१८९ (वेत्_१।१३१) ॥  

  
योगेश्वर किम् अज्ञेयम् एतन् नैषां हि पातकम् ।
  
त्रयाणाम् अपि राज्ञस् तु पापं कर्णोत्पलस्य तत् ॥ सोक्स्स्_१२,८।१९० (वेत्_१।१३२) ॥  

  
वेतालो ऽप्य् आह राज्ञः किं ते हि तत्कारिणस् त्रयः ।
  
काकाः किम् अपराध्यन्ति हंसैर् जग्धेषु शालिषु ॥ सोक्स्स्_१२,८।१९१ (वेत्_१।१३३) ॥  

  
राजा ततो ऽब्रवीच् चैनं न दुष्यन्ति त्रयो ऽपि ते ।
  
मन्त्रिसूनोर् हि तत् तावत् प्रभुकार्यम् अपातकम् ॥ सोक्स्स्_१२,८।१९२ (वेत्_१।१३४) ॥  

  
पद्मावतीराजपुत्रौ तौ हि कामशराग्निना ।
  
सन्तप्ताव् अविचारार्हाव् अदोषौ स्वार्थम् उद्यतौ ॥ सोक्स्स्_१२,८।१९३ (वेत्_१।१३५) ॥  

  
कर्णोत्पलस् तु राजा स नीतिशास्त्रेष्व् अशिक्षितः ।
  
चरैः प्रजास्व् अनन्विष्यंस् तत्त्वशुद्धिं निजास्व् अपि ॥ सोक्स्स्_१२,८।१९४ (वेत्_१।१३६) ॥  

  
अजानन् धूर्तचरितानीङ्गिताद्यविचक्षणः ।
  
तथा तन् निर्विचारं यच् चक्रे तेन स पापभाक् ॥ सोक्स्स्_१२,८।१९५ (वेत्_१।१३७) ॥  

  
इत्य् आकर्ण्य विमुक्तमौनम् उदिते सम्यङ् नृपेणोत्तरे
  
स्कन्धात् तस्य स दार्ढ्यम् आकलयितुं मायाबलात् तत्क्षणम् ।
  
वेतालो नृकलेवरान्तरगतः क्वाप्य् अप्रतर्क्यो ययौ
  
निःकम्पः स च भूपतिः पुनर् अमुं प्राप्तुं व्यधान् निश्चयम् ॥ सोक्स्स्_१२,८।१९६ (वेत्_१।१३८) ॥  
  

  
नवमस् तरङ्गः ।  

  
ततो ऽत्र पुन आनेतुं तं वेतालम् अगान् नृपः ।
  
स त्रिविक्रमसेनस् तच् छिंशपापादपान्तिकम् ॥ सोक्स्स्_१२,९।१ (वेत्_२।१) ॥  

  
प्राप्तो ऽत्र वीक्षते यावच् चितालोकवशान् निशि ।
  
तावद् ददर्श तं भूमौ कूजन्तं पतितं शवम् ॥ सोक्स्स्_१२,९।२ (वेत्_२।२) ॥  

  
अथ तं मृतदेहस्थं वेतालं स महीपतिः ।
  
आरोप्य स्कन्धम् आनेतुं तूष्णीं प्रववृते जवात् ॥ सोक्स्स्_१२,९।३ (वेत्_२।३) ॥  

  
ततः स्कन्धात् स वेतालो भूयस् तं नृपम् अब्रवीत् ।
  
राजन् महत्य् अनुचिते क्लेशे ऽस्मिन् पतितो भवान् ॥ सोक्स्स्_१२,९।४ (वेत्_२।४) ॥  

  
अतस् तव विनोदाय खतयामि खतां शृणु ।
  
अस्त्य् अग्रहारः कालिन्दीकूले ब्रह्मस्थलाभिधः ॥ सोक्स्स्_१२,९।५ (वेत्_२।५) ॥  

  
अग्निस्वामीति तत्रासीद् ब्राह्मणो वेदपारगः ।
  
तस्यातिरूपा मन्दारवतीत्य् अजनि कन्यका ॥ सोक्स्स्_१२,९।६ (वेत्_२।६) ॥  

  
यां निर्माय नवानर्घलावण्यां नियतं विधिः ।
  
स्वर्गस्त्रीपूर्वनिर्माणं निजम् एवाजुगुप्सत ॥ सोक्स्स्_१२,९।७ (वेत्_२।७) ॥  

  
तस्यां च यौवनस्थायाम् आययुः कान्यकुब्जतः ।
  
समसर्वगुणास् तत्र त्रयो ब्राह्मणपुत्रकाः ॥ सोक्स्स्_१२,९।८ (वेत्_२।८) ॥  

  
तेषां चात्मार्थम् एकैकस् तत्पितुस् ताम् अयाचत ।
  
अनिच्छन् दानम् अन्यस्मै तस्याः प्रानव्ययाद् अपि ॥ सोक्स्स्_१२,९।९ (वेत्_२।९) ॥  

  
तत्पिता स तु तन्मध्यान् नैकस्मा अपि तां ददौ ।
  
भीतो ऽन्ययोर् वधात् तेन तस्थौ कन्यैव सा ततः ॥ सोक्स्स्_१२,९।१० (वेत्_२।१०) ॥  

  
ते च त्रयो ऽपि तद्वक्त्रचन्द्रैकासक्त दृष्ठयः ।
  
चकोरव्रतम् आलम्ब्य तत्रैवासन् दिवानिशम् ॥ सोक्स्स्_१२,९।११ (वेत्_२।११) ॥  

  
अथाकस्मात्समुत्पन्न दाहज्वरवशेन सा ।
  
जगाम मन्दारवती कुमारी किल पञ्चताम् ॥ सोक्स्स्_१२,९।१२ (वेत्_२।१२) ॥  

  
ततस् तां विप्रपुत्रास् ते परासुं शोकविक्लवाः ।
  
कृतप्रसाधनां नीत्वा श्मशानं चक्रुर् अग्निसात् ॥ सोक्स्स्_१२,९।१३ (वेत्_२।१३) ॥  

  
एकश् च तेषां तत्रैव विधाय मठिकां ततः ।
  
कृततद्भस्मशय्यः सन्न् आस्तायाचितभैक्षभुक् ॥ सोक्स्स्_१२,९।१४ (वेत्_२।१४) ॥  

  
द्वितीयो ऽस्थीन्य् उपादाय तस्या भागीरथीं ययौ ।
  
तृतीयस् तापसो भूत्वा भ्रान्तुं देशान्तराण्य् अगात् ॥ सोक्स्स्_१२,९।१५ (वेत्_२।१५) ॥  

  
स भ्राम्यंस् तापसः प्राप ग्रामं वक्रोलकाभिधम् ।
  
तत्रातिथिः सन् कस्यापि विप्रस्य प्राविशद् गृहम् ॥ सोक्स्स्_१२,९।१६ (वेत्_२।१६) ॥  

  
तत्पूजितः स यावच् च भोक्तुं तत्र प्रचक्रमे ।
  
तावद् एकः शिशुस् तत्र प्रवृत्तो ऽभूत् प्ररोदितुम् ॥ सोक्स्स्_१२,९।१७ (वेत्_२।१७) ॥  

  
स सान्त्व्यमानो ऽपि यदा न व्यरंसीत् तदा क्रुधा ।
  
बाहाव् आदाय गृहिणी ज्वलत्य् अग्नौ तम् अक्षिपत् ॥ सोक्स्स्_१२,९।१८ (वेत्_२।१८) ॥  

  
क्षिप्त मात्रः स मृद्वङ्गो भस्मीभावम् अवाप्तवान् ।
  
तद् दृष्ट्वा जातरोमाञ्चः सो ऽब्रवीत् तापसो ऽतिथिः ॥ सोक्स्स्_१२,९।१९ (वेत्_२।१९) ॥  

  
हा धिक्कष्टं प्रविष्टो ऽस्मि ब्रह्मराक्षसवेश्मनि ।
  
तन्मूर्तं किल्बिषम् इदं न भोक्ष्ये ऽन्नम् इहाधुना ॥ सोक्स्स्_१२,९।२० (वेत्_२।२०) ॥  

  
एवं वदन्तं तं सो ऽत्र गृहस्थः प्राह पश्य मे ।
  
शक्तिं पठितसिद्धस्य मन्त्रस्य मृतजीवनीम् ॥ सोक्स्स्_१२,९।२१ (वेत्_२।२१) ॥  

  
इत्य् उक्त्वादाय तन् मन्त्रपुस्तिकाम् अनुवाच्य च ।
  
तत्र भस्मनि चिक्षेप स धूलिम् अभिमन्त्रिताम् ॥ सोक्स्स्_१२,९।२२ (वेत्_२।२२) ॥  

  
तेनोदतिष्ठत् तद्रूप एव जीवन् स बालकः ।
  
ततः स निर्वृतस् तत्र भुक्तवान् विप्रतापसः ॥ सोक्स्स्_१२,९।२३ (वेत्_२।२३) ॥  

  
गृहस्थो ऽपि स तां नागदन्ते ऽवस्थाप्य पुस्तिकाम् ।
  
भुक्वा च शयनं भेजे रात्रौ तत्रैव तद्युतः ॥ सोक्स्स्_१२,९।२४ (वेत्_२।२४) ॥  

  
सुप्ते गृहपतौ तस्मिन् स्वैरम् उत्थाय शङ्कितः ।
  
स प्रियाजीवितार्थी तां पुस्तिकां तापसो ऽग्रहीत् ॥ सोक्स्स्_१२,९।२५ (वेत्_२।२५) ॥  

  
गृहीत्वैव च निर्गत्य ततो रात्रिदिनं व्रजन् ।
  
क्रमाच् छ्मशानं तत् प्राप यत्र दग्धास्य सा प्रिया ॥ सोक्स्स्_१२,९।२६ (वेत्_२।२६) ॥  

  
ददर्श चात्र तत्कालं तं द्वितीयम् उपागतम् ।
  
यः स गङ्गाम्भसि क्षेप्तुं तदस्थीनि गतो ऽभवत् ॥ सोक्स्स्_१२,९।२७ (वेत्_२।२७) ॥  

  
ततस् तं च तम् आद्यं च तस्या भस्मनि शायिनम् ।
  
निबद्धमठिकं तत्र द्वाव् अप्य् एतौ जगाद सः ॥ सोक्स्स्_१२,९।२८ (वेत्_२।२८) ॥  

  
मठिकापास्यताम् एषा यावद् उत्थापयामि ताम् ।
  
जीवन्तीं भस्मतः कान्तां मन्त्रशक्त्या कयाप्य् अहम् ॥ सोक्स्स्_१२,९।२९ (वेत्_२।२९) ॥  

  
इति तौ प्रेर्य निर्बन्धान् निर्लोठ्य मठिकां च सः ।
  
उद्घाट्य तापसो विप्रः पुस्तिकां ताम् अवाचयत् ॥ सोक्स्स्_१२,९।३० (वेत्_२।३०) ॥  

  
अभिमन्त्र्य च मन्त्रेण धूलिं भस्मन्य् अवाक्षिपत् ।
  
उदतिष्ठच् च जीवन्ती सा मन्दारवती ततः ॥ सोक्स्स्_१२,९।३१ (वेत्_२।३१) ॥  

  
वह्निं प्रविश्य निष्क्रान्तं वपुः पूर्वाधिकद्युति ।
  
तदा बभार सा कन्या कञ्चनेनेव निर्मितम् ॥ सोक्स्स्_१२,९।३२ (वेत्_२।३२) ॥  

  
तादृशीं तां पुनर् जातां ते दृष्ट्वैव स्मरातुराः ।
  
प्राप्तुकामास् त्रयो ऽप्य् एवम् अन्योनं कलहं व्यधुः ॥ सोक्स्स्_१२,९।३३ (वेत्_२।३३) ॥  

  
एको ऽब्रवीद् इयं भार्या मम मन्त्रबलार्जिता ।
  
तीर्थप्रभावजा भार्या ममेयम् इति चापरः ॥ सोक्स्स्_१२,९।३४ (वेत्_२।३४) ॥  

  
रक्षित्वा भस्म तपसा जीवितेयं मयेह यत् ।
  
तद् एषा मम भार्येति तृतीयो ऽत्र जगाद सः ॥ सोक्स्स्_१२,९।३५ (वेत्_२।३५) ॥  

  
विवादनिर्णये तेषां त्वं तावन् मे महीपते ।
  
निश्चयं ब्रूहि कस्यैषा कन्या भार्योपपद्यते ॥ सोक्स्स्_१२,९।३६ (वेत्_२।३६) ॥  

  
विदलिष्यति मूर्धा ते यदि जानन् न वक्ष्यसि ।
  
इति वेतालतः श्रुत्वा तं स राजैवम् अभ्यधात् ॥ सोक्स्स्_१२,९।३७ (वेत्_२।३७) ॥  

  
यः क्लेशम् अनुभूयापि मन्त्रेणैताम् अजीवयत् ।
  
पिता स तस्यास् तत्कार्यकरणान् न पुनः पतीः ॥ सोक्स्स्_१२,९।३८ (वेत्_२।३८) ॥  

  
यश् चास्तीनि निनायास्य गङ्गायां स सुतो मतः ।
  
यस् तु तद् भस्मशय्यं ताम् आश्लिष्यासीत् तपश् चरन् ॥ सोक्स्स्_१२,९।३९ (वेत्_२।३९) ॥  

  
श्मशान एव तत् प्रीत्या भर्ता तस्याः स उच्यते ।
  
कृतं तदनुरूपं हि तेन गाढानुरागिण ॥ सोक्स्स्_१२,९।४० (वेत्_२।४०) ॥  

  
एवं नृपात् त्रिविक्रमसेनाच् छ्रुत्वैव मुक्तमौनात् सः ।
  
तस्य स्कन्धाद् अगमद् वेतालो ऽतर्कितः स्वपदम् ॥ सोक्स्स्_१२,९।४१ (वेत्_२।४१) ॥  

  
राजाथ भिक्ष्वर्थसमुद्यतस् तं
  
प्राप्तुं स भूयो ऽपि मनो बबन्ध ।
  
प्राणात्यये ऽपि प्रतिपन्नम् अर्थं
  
तिष्ठन्त्य् अनिर्वाह्य न धीरसत्त्वाः ॥ सोक्स्स्_१२,९।४२ (वेत्_२।४२) ॥  

  
दशमस् तरङ्गः ।  

  
अथ भूयो ऽपि वेतालम् आनेतुं नृपसत्तमः ।
  
स त्रिविक्रमसेनस् तम् उपागाच् छिंशपातरुम् ॥ सोक्स्स्_१२,१०।१ (वेत्_३।१) ॥  

  
तत्रस्थम् एतं सम्प्राप्य मृतदेहगतं पुनः ।
  
स्कन्धे गृहीत्वैवागन्तुं तूष्णीं प्रववृते ततः ॥ सोक्स्स्_१२,१०।२ (वेत्_३।२) ॥  

  
प्रयान्तं च तम् आह स्म स वेतालो ऽस्य पृष्ठगः ।
  
चित्रं नोद्विजसे राजन् निशि कुर्वन् गमागमम् ॥ सोक्स्स्_१२,१०।३ (वेत्_३।३) ॥  

  
तद् अखेदाय भूयस् ते वर्णयामि कथां शृणु ।
  
अस्ति पाटलिपुत्राख्यं ख्यातं भूमण्डले पुरम् ॥ सोक्स्स्_१२,१०।४ (वेत्_३।४) ॥  

  
तत्रासीन् नृपतिः पूर्वं नाम्ना विक्रमकेसरी ।
  
गुणानाम् इव रत्नानाम् आश्रयं यं व्यधाद् विधिः ॥ सोक्स्स्_१२,१०।५ (वेत्_३।५) ॥  

  
तत्र शापावतीर्णो ऽभूद् दिव्यविज्ञानवाञ् शुकः ।
  
विदग्धचूदमणिर् इत्य् आख्यया सर्वशास्त्रवित् ॥ सोक्स्स्_१२,१०।६ (वेत्_३।६) ॥  

  
तेनोपदिष्टां सदृशीं राजपुत्रीं नृपात्मजः ।
  
मागधीम् उपयेमे स भार्यां चन्द्रप्रभाभिधाम् ॥ सोक्स्स्_१२,१०।७ (वेत्_३।७) ॥  

  
तस्या अपि तथाभूता सर्वविज्ञानशालिनी ।
  
शारिका सोमिका नाम राजपुत्र्याः किलाभवत् ॥ सोक्स्स्_१२,१०।८ (वेत्_३।८) ॥  

  
ते चैकपञ्जरस्थे द्वे तत्रास्तां शुकशारिके ।
  
सेवमाने स्वविञ्जानैर् दम्पती तौ निजप्रभू ॥ सोक्स्स्_१२,१०।९ (वेत्_३।९) ॥  

  
एकदा साभिलाषस् तां शारिकां सो ऽब्रवीच् छुकः ।
  
एकशय्यासनाहारं सुभगे भज माम् इति ॥ सोक्स्स्_१२,१०।१० (वेत्_३।१०) ॥  

  
नाहं पुरुषसंसर्गम् इच्छामि पुरुषा यतः ।
  
दुष्टाः कृतघ्ना इति सा सारिका प्रत्युवाच तम् ॥ सोक्स्स्_१२,१०।११ (वेत्_३।११) ॥  

  
न दुष्टाः पुरुषा दुष्टा नृशंसहृदयाः स्त्रियः ।
  
इति भूयः शुकेनोक्ते विवादो ऽत्रालगत् तयोः ॥ सोक्स्स्_१२,१०।१२ (वेत्_३।१२) ॥  

  
कृतदासत्वभार्यात्वपणौ तौ शकुनी मिथः ।
  
निश्चयायाथ सभ्यं तं राजपुत्रम् उपेयतुः ॥ सोक्स्स्_१२,१०।१३ (वेत्_३।१३) ॥  

  
स विवादपदं श्रुत्वा तयोर् आस्थानगः पितुः ।
  
कथं कृतघ्नाः पुरुषा ब्रूहीत्य् आह स्म शारिकाम् ॥ सोक्स्स्_१२,१०।१४ (वेत्_३।१४) ॥  

  
ततः सा शृणुतेत्य् उक्त्वा निजपक्षप्रसिद्धये ।
  
पुन्दोषाख्यायिनीम् एतां शारिकाकथयत् कथाम् ॥ सोक्स्स्_१२,१०।१५ (वेत्_३।१५) ॥  

  
अस्ति कामन्दिका नाम या महानगरी भुवि ।
  
अर्थदत्ताभिधानो ऽस्ति वणिक् तस्यां महाधनः ॥ सोक्स्स्_१२,१०।१६ (वेत्_३।१६) ॥  

  
धनदत्ताभिधानश् च पुत्रस् तस्योदपद्यत ।
  
पितर्य् उपरते सो ऽपि बभूवोच्छृङ्खलो युवा ॥ सोक्स्स्_१२,१०।१७ (वेत्_३।१७) ॥  

  
द्यूतादिसङ्गे दूर्ताश् च मिलित्वा तम् अपातयन् ।
  
कामं व्यसनवृक्षस्य मूलं दुर्जनसङ्गतिः ॥ सोक्स्स्_१२,१०।१८ (वेत्_३।१८) ॥  

  
अचिराद् व्यसनक्षीणधनो दौर्गत्यलज्जया ।
  
सो ऽथ त्यक्त्वा स्वदेशं तं भ्रान्तुं देशान्तराण्य् अगात् ॥ सोक्स्स्_१२,१०।१९ (वेत्_३।१९) ॥  

  
गच्छंश् च चन्दनपुरं नाम स्थानम् अवाप्य सः ।
  
विवेश भोजनार्थी सन्न् एकस्य वणिजो गृहम् ॥ सोक्स्स्_१२,१०।२० (वेत्_३।२०) ॥  

  
स वणिक् सुकुमारं तं दृष्ट्वा पृष्ट्वान्वयादिकम् ।
  
ज्ञात्वा कुलीनं सत्कृत्य स्वीचक्रे दैवयोगतः ॥ सोक्स्स्_१२,१०।२१ (वेत्_३।२१) ॥  

  
ददौ च सधनां तस्मै नाम्ना रत्नावलीं सुताम् ।
  
ततः स धनदत्तो ऽत्र तस्थौ श्वशुरवेश्मनि ॥ सोक्स्स्_१२,१०।२२ (वेत्_३।२२) ॥  

  
दिनेष्व् एव च यातेषु सुखविस्मृतदुर्गतिः ।
  
स्वदेशं गन्तुकामो ऽभूत् प्राप्तार्थो व्यसनोन्मुखः ॥ सोक्स्स्_१२,१०।२३ (वेत्_३।२३) ॥  

  
ततो ऽनुमान्य कथम् अप्य् अवशं श्वशुरं शठः ।
  
तं दुहित्रेकसन्तानं गृहीत्वा ताम् अलङ्कृताम् ॥ सोक्स्स्_१२,१०।२४ (वेत्_३।२४) ॥  

  
भार्यां रत्नावलीं युक्ताम् एकया वृद्धया स्त्रिया ।
  
स आत्मना तृतीयः सन्देशात् प्रस्थितवांस् ततः ॥ सोक्स्स्_१२,१०।२५ (वेत्_३।२५) ॥  

  
क्रमात् प्राप्याटवीं दूराम् उक्त्वा तस्करजां भियम् ।
  
गृहीत्वाभरणं तस्या भार्यायाः स्वीचकार सः ॥ सोक्स्स्_१२,१०।२६ (वेत्_३।२६) ॥  

  
दृश्यतां द्यूतवेश्यादिकष्टव्यसनसङ्गिनाम् ।
  
हृदयं हा कृतघ्नानां पुंसां निस्त्रिंशकर्कशम् ॥ सोक्स्स्_१२,१०।२७ (वेत्_३।२७) ॥  

  
सो ऽथ पापो ऽर्थहेतोस् तां भार्यां गुणवतीम् अपि ।
  
हन्तुं श्वभ्रे निचिक्षेप तया वृद्धस्त्रिया युताम् ॥ सोक्स्स्_१२,१०।२८ (वेत्_३।२८) ॥  

  
क्षिप्त्वैव च गते तस्मिन् साथ वृद्धा व्यपद्यत ।
  
तद् भार्या तु लतागुल्मविग्नया न व्यपादि सा ॥ सोक्स्स्_१२,१०।२९ (वेत्_३।२९) ॥  

  
उत्तस्थौ च ततः श्वभ्रात् क्रोशन्ती करुणं शणैः ।
  
आलम्ब्य तृणगुल्मादि सशेषत्वात् किलायुषः ॥ सोक्स्स्_१२,१०।३० (वेत्_३।३०) ॥  

  
आययौ विक्षताङ्गी च पृष्ट्वा मार्गं पदे पदे ।
  
यथागतेनैव पथा कृच्छ्रात् तत् सदनं पितुः ॥ सोक्स्स्_१२,१०।३१ (वेत्_३।३१) ॥  

  
तत्राकस्मात् तथाभूता प्राप्ता पृष्टा ससम्भ्रमम् ।
  
मात्रा पित्रा च रुदती साध्वी सैवम् अभाषत ॥ सोक्स्स्_१२,१०।३२ (वेत्_३।३२) ॥  

  
मुषिताः स्म पथि स्तेनैर् नीतो बद्ध्वा च मत्पतिः ।
  
वृद्धा मृता निपत्यापि श्वभ्रे नाहं मृता पुनः ॥ सोक्स्स्_१२,१०।३३ (वेत्_३।३३) ॥  

  
अथागतेन केनापि पथिकेन कृपालुना ।
  
उद्धृताहं ततः श्वभ्रात् प्राप्तास्मीह च दैवतः ॥ सोक्स्स्_१२,१०।३४ (वेत्_३।३४) ॥  

  
एवम् उक्तवती मात्रा पित्रा चाश्वासिता ततः ।
  
भर्तृचित्तैव सा तस्थौ तत्र रत्नावली सती ॥ सोक्स्स्_१२,१०।३५ (वेत्_३।३५) ॥  

  
याति काले च तद्भर्ता स स्वदेशगतः पुनः ।
  
द्यूतक्षपिततद्वित्तो दनदत्तो व्यचिन्तयत् ॥ सोक्स्स्_१२,१०।३६ (वेत्_३।३६) ॥  

  
आनयामि पुनर् गत्वा मार्गित्वा श्वशुराद् धनम् ।
  
गृहे स्थिता मे त्वत् पुत्रीत्य् अभिधास्ये च तत्र तम् ॥ सोक्स्स्_१२,१०।३७ (वेत्_३।३७) ॥  

  
एवं स हृदये ध्यात्वा प्रायाच् छ्वशुरवेश्म तत् ।
  
प्राप्तं च तत्र तं दूरात् स्वभार्या पश्यति स्म सा ॥ सोक्स्स्_१२,१०।३८ (वेत्_३।३८) ॥  

  
धावित्वा चापतत् तस्य सा पापस्यापि पादयोः ।
  
दुष्टे ऽपि पत्यौ साध्वीनां नान्यथावृत्तिमानसम् ॥ सोक्स्स्_१२,१०।३९ (वेत्_३।३९) ॥  

  
भीताय च ततस् तस्मै तद् अशेषं न्यवेदयत् ।
  
यन् मृषा चौरपातादि पित्रोः प्राग् वर्णितं तया ॥ सोक्स्स्_१२,१०।४० (वेत्_३।४०) ॥  

  
ततस् तया समं तत्र निर्भयः श्वाशुरे गृहे ।
  
प्रविष्टः श्वशुराभ्यां स हर्षाद् दृष्ट्वाभ्यनन्द्यत ॥ सोक्स्स्_१२,१०।४१ (वेत्_३।४१) ॥  

  
दिष्ट्या जीवन्न् अयं मुक्तश् चौरैर् इति महोत्सवः ।
  
तेन तच्छ्वशुरेणाथ चक्रे मिलितबन्धुना ॥ सोक्स्स्_१२,१०।४२ (वेत्_३।४२) ॥  

  
ततः स धनदत्तो ऽत्र भुञ्जानः श्वशुरश्रियम् ।
  
रत्नावल्या तया साकम् आसीत् पत्न्या यथासुखम् ॥ सोक्स्स्_१२,१०।४३ (वेत्_३।४३) ॥  

  
एकदा तत्र रात्रौ च स नृशंसश् चकार यत् ।
  
कथोपरोधतः शान्तम् अवाच्यम् अपि कथ्यते ॥ सोक्स्स्_१२,१०।४४ (वेत्_३।४४) ॥  

  
हत्वाङ्कसुप्तां भार्यां तां तदाभरणसञ्चयम् ।
  
अपहृत्य ततः प्रायात् स स्वदेशम् अलक्षितः ॥ सोक्स्स्_१२,१०।४५ (वेत्_३।४५) ॥  

  
ईदृशाः पुरुषाः पापा इति शारिकयोदिते ।
  
त्वम् इदानीं वदेत्य् आह राजपुत्रस् तदा शुकम् ॥ सोक्स्स्_१२,१०।४६ (वेत्_३।४६) ॥  

  
ततो जगाद स शुको देव दुःसहसाहसाः ।
  
स्त्रियो दुश्चरिताः पापास् तथा च श्रूयतां कथा ॥ सोक्स्स्_१२,१०।४७ (वेत्_३।४७) ॥  

  
अस्ति हर्षवती नाम नगरी तत्र चाभवत् ।
  
अग्रणीर् धर्मदत्ताख्यो बहुकोटीश्वरो वणिक् ॥ सोक्स्स्_१२,१०।४८ (वेत्_३।४८) ॥  

  
वसुदत्ताभिधाना च रूपे ऽनन्यसमा सुता ।
  
बभूव तस्य वणिजः प्राणेभ्यो ऽप्य् अधिकप्रिया ॥ सोक्स्स्_१२,१०।४९ (वेत्_३।४९) ॥  

  
सा च तेन समानाय रूपयौवनशालिने ।
  
दत्ता वराङ्गनानेत्रचकोरामृतरश्मये ॥ सोक्स्स्_१२,१०।५० (वेत्_३।५०) ॥  

  
नाम्ना समुद्रदत्ताय वणिक्पुत्राय साधवे ।
  
नगर्याम् आर्यजुष्टायां ताम्रलिप्त्यां निवासिने ॥ सोक्स्स्_१२,१०।५१ (वेत्_३।५१) ॥  

  
कदाचित् सा स्वदेशस्थे पत्यौ स्वस्य पितुर् गृहे ।
  
स्थिता वणिक्सुता दूरात् कञ्चित् पुरुषम् ऐक्षत ॥ सोक्स्स्_१२,१०।५२ (वेत्_३।५२) ॥  

  
तं युवानं सुकान्तं सा चपला मारमोहिता ।
  
गुप्तं सखीमुखानीतं भेजे प्रच्छन्नकामुकम् ॥ सोक्स्स्_१२,१०।५३ (वेत्_३।५३) ॥  

  
ततःप्रभृति तेनैव सह तत्र सदा रहः ।
  
रात्रौ रात्राव् अरंस्तासौ तदेकासक्तमानसा ॥ सोक्स्स्_१२,१०।५४ (वेत्_३।५४) ॥  

  
एकदा च स कौमारः पतिस् तस्याः स्वदेशतः ।
  
आजगामात्र तत्पित्रोः प्रमोद इव मूर्तिमान् ॥ सोक्स्स्_१२,१०।५५ (वेत्_३।५५) ॥  

  
सोत्सवे च दिने तस्मिन् सा नक्तं कृतमण्डना ।
  
मात्रानुप्रेषिता भेजे शय्यास्थापि न तं पतिम् ॥ सोक्स्स्_१२,१०।५६ (वेत्_३।५६) ॥  

  
प्रार्थिता तेन चालीकसुप्तं चक्रे ऽन्यमानसा ।
  
पानमत्तो ऽध्वखिन्नश् च सो ऽपि जह्रे ऽथ निद्रया ॥ सोक्स्स्_१२,१०।५७ (वेत्_३।५७) ॥  

  
ततश् च सुप्ते सर्वस्मिन् भुक्तपीते जने शनैः ।
  
सन्धिं भित्त्वा विवेशात्र चौरो वासगृहान्तरे ॥ सोक्स्स्_१२,१०।५८ (वेत्_३।५८) ॥  

  
तत्कालं तम् अपश्यन्ती साप्य् उत्थाय वणिक्सुता ।
  
स्वजारकृतसङ्केता निरगान् निभृतं ततः ॥ सोक्स्स्_१२,१०।५९ (वेत्_३।५९) ॥  

  
तदालोक्य स चौरो ऽत्र विघ्नितेच्छो व्यचिन्तयत् ।
  
येषाम् अर्थे प्रविष्टो ऽहं तैर् एवाभरणैर् वृता ॥ सोक्स्स्_१२,१०।६० (वेत्_३।६०) ॥  

  
निशीथे निर्गतैषा तद् वीक्षे ऽहं सा क्व गच्छति ।
  
इत्य् आकलय्य निर्गत्य स चौरस् तां वणिक्सुताम् ॥ सोक्स्स्_१२,१०।६१ (वेत्_३।६१) ॥  

  
वसुदत्ताम् अनु ययौ दत्तदृष्टिर् अलक्षितः ।
  
सापि पुष्पादिहस्तैकससङ्केतसखीयुता ॥ सोक्स्स्_१२,१०।६२ (वेत्_३।६२) ॥  

  
गत्वा बाह्यं प्रविष्टाभूद् उद्यानं नातिदूरगम् ।
  
तत्रापश्यच् च तं वृक्षे लम्बमानं स्वकामुकम् ॥ सोक्स्स्_१२,१०।६३ (वेत्_३।६३) ॥  

  
सङ्केतकागतं रात्रौ लब्ध्वा नगररक्षिभिः ।
  
उल्लम्बितं चौरबुद्ध्या पाशकण्ठं मृतं स्थितम् ॥ सोक्स्स्_१२,१०।६४ (वेत्_३।६४) ॥  

  
ततः सा विह्वलोद्भ्रान्ता हा हतास्मीति वादिनी ।
  
पपात भूमौ कृपणं विलपन्ती रुरोद च ॥ सोक्स्स्_१२,१०।६५ (वेत्_३।६५) ॥  

  
अवतार्याथ वृक्षात् तं गतासुं निजकामुकम् ।
  
उपवेश्याङ्गरागेण पुष्पैश् चालञ्चकार सा ॥ सोक्स्स्_१२,१०।६६ (वेत्_३।६६) ॥  

  
समालिङ्ग्य च निःसञ्ज्ञं रागशोकान्धमानसा ।
  
उन्नमय्य मुखं यावत् तस्यार्ता परिचुम्बति ॥ सोक्स्स्_१२,१०।६७ (वेत्_३।६७) ॥  

  
तावत् स तस्याः सहसा निर्जीवः परपूरुषः ।
  
वेतालानुप्रविष्टः सद् दन्तैश् चिच्छेद नासिकाम् ॥ सोक्स्स्_१२,१०।६८ (वेत्_३।६८) ॥  

  
तेन सा विह्वला तस्मात् सव्यथापसृताप्य् अहो ।
  
किं स्विज् जीवेद् इति हता पुन एत्य तम् ऐक्षत ॥ सोक्स्स्_१२,१०।६९ (वेत्_३।६९) ॥  

  
दृष्ट्वा च वीतवेतालं निश्चेष्टं मृतम् एव तम् ।
  
सा भीता परिभूता च चचाल रुदती शनैः ॥ सोक्स्स्_१२,१०।७० (वेत्_३।७०) ॥  

  
तावच् छन्नः स्थितः सो ऽथ चौरः सर्वं व्यलोकयत् ।
  
अचिन्तयच् च किम् इदं पापया कृतम् एतया ॥ सोक्स्स्_१२,१०।७१ (वेत्_३।७१) ॥  

  
अहो बताशयः स्त्रीणां भीषणो घनतामसः ।
  
अन्धकूप इवागाधः पाताय गहनः परम् ॥ सोक्स्स्_१२,१०।७२ (वेत्_३।७२) ॥  

  
तद् इदानीम् इयं किं नु कुर्याद् इति विचिन्त्य सः ।
  
कौतुकाद् दूरतश् चौरो भूयो ऽप्य् अनुससार ताम् ॥ सोक्स्स्_१२,१०।७३ (वेत्_३।७३) ॥  

  
सापि गत्वा प्रविश्यैव तत् सुप्तस्थितभर्तृकम् ।
  
गृहं तदा स्वकं प्रौच्चैः प्ररुदत्य् एवम् अब्रवीत् ॥ सोक्स्स्_१२,१०।७४ (वेत्_३।७४) ॥  

  
परित्रायध्वम् एतेन दुष्टेन मम नासिका ।
  
छिन्ना निरपराधाया भर्तृरूपेण शत्रुणा ॥ सोक्स्स्_१२,१०।७५ (वेत्_३।७५) ॥  

  
श्रुत्वैतं मुहुर् आक्रन्दं तस्याः सर्वे ससम्भ्रमम् ।
  
उदतिष्ठन् प्रबुध्यात्र पतिः परिजनः पिता ॥ सोक्स्स्_१२,१०।७६ (वेत्_३।७६) ॥  

  
एत्याथ तत्पिता दृष्ट्वा ताम् आर्द्रच्छिन्ननासिकाम् ।
  
क्रुद्धस् तं बन्धयामास भार्याद्रोहीति तत् पतिम् ॥ सोक्स्स्_१२,१०।७७ (वेत्_३।७७) ॥  

  
स तु नैवाब्रवीत् किञ्चिद् बध्यमानो ऽपि मूकवत् ।
  
विपर्यस्तेषु सर्वेषु शृण्वत्सु श्वशुरादिषु ॥ सोक्स्स्_१२,१०।७८ (वेत्_३।७८) ॥  

  
ततो ज्ञत्वैव तच् चौरे तस्मिन्न् अपसृते लघु ।
  
कोलाहलेन तस्यां च व्यतीतायां क्रमान् निशि ॥ सोक्स्स्_१२,१०।७९ (वेत्_३।७९) ॥  

  
स निन्ये वणिजा तेन श्वशुरेण वणिक्सुतः ।
  
राजान्तिकं तया सार्धं भार्यया छिन्ननासया ॥ सोक्स्स्_१२,१०।८० (वेत्_३।८०) ॥  

  
राजा च कृतविज्ञप्तिः स्वदारद्रोह्य् असाव् इति ।
  
तस्यादिशद् वणिक्सूनोर् वधं न्यक्कृततद्वचाः ॥ सोक्स्स्_१२,१०।८१ (वेत्_३।८१) ॥  

  
ततो वध्यभुवं तस्मिन् नीयमाने सडिण्डिमम् ।
  
उपागम्य स चौरो ऽत्र बभाषे राजपूरुषान् ॥ सोक्स्स्_१२,१०।८२ (वेत्_३।८२) ॥  

  
निःकारणं न वध्यो ऽयं यथावृत्तं तु वेद्म्य् अहम् ।
  
मां प्रापयत राजाग्रं यावत् सर्वं वदाम्य् अतः ॥ सोक्स्स्_१२,१०।८३ (वेत्_३।८३) ॥  

  
इत्य् ऊचिवान् स नीतस् तैर् नृपस्याग्रं वृताभयः ।
  
आ मूलाद् रात्रिवृत्तान्तं चौरः सर्वं न्यवेदयत् ॥ सोक्स्स्_१२,१०।८४ (वेत्_३।८४) ॥  

  
अब्रवीच् च न चेद् देव मद्वाचि प्रत्ययस् तव ।
  
तत् सा नासा मुखे तस्य शवस्याद्यापि वीक्ष्यताम् ॥ सोक्स्स्_१२,१०।८५ (वेत्_३।८५) ॥  

  
तच् छ्रुत्वा वीक्षितुं भृत्यान् प्रेष्य सत्यम् अवेत्य तत् ।
  
स राजा तं वणिक्पुत्रं मुक्तवान् वधनिग्रहात् ॥ सोक्स्स्_१२,१०।८६ (वेत्_३।८६) ॥  

  
तां च कर्णाव् अपि छित्वा दुष्टां देशान् निरस्तवान् ।
  
तद् भार्यां श्वशुरं चास्य तं सर्वस्वम् अदण्डयत् ॥ सोक्स्स्_१२,१०।८७ (वेत्_३।८७) ॥  

  
चौरं च तं पुराध्यक्षं तुष्टश् चक्रे स भूपतिः ।
  
एवं स्त्रियो भवन्तीह निसर्गविषमाः शठाः ॥ सोक्स्स्_१२,१०।८८ (वेत्_३।८८) ॥  

  
इत्य् उक्तवान् एव शुको भूत्वा चित्ररथाभिधः ।
  
क्षीणेन्द्रशापो गन्धर्वो दिव्यरूपो दिवं ययौ ॥ सोक्स्स्_१२,१०।८९ (वेत्_३।८९) ॥  

  
शारिका सापि तत्कालं भूत्वा स्वःस्त्री तिलोत्तमा ।
  
तथैव क्षीणतच्छापा जगाम सहसा दिवम् ॥ सोक्स्स्_१२,१०।९० (वेत्_३।९०) ॥  

  
विवादश् चाप्य् अनिर्णीतः सभायां सो ऽभवत् तयोः ।
  
इत्य् आख्याय कथां भूयस् तं वेतालो ऽब्रवीन् नृपम् ॥ सोक्स्स्_१२,१०।९१ (वेत्_३।९१) ॥  

  
तद् भवान् वक्तु किं पापाः पुरुषाः किमुत स्त्रियः ।
  
अजल्पतो जान तस् ते शिरो यस्यति खण्डशः ॥ सोक्स्स्_१२,१०।९२ (वेत्_३।९२) ॥  

  
एतन् निशम्य वचनं वेतालस्यांसवर्तिनस् तस्य ।
  
स जगाद भूपतिस् तं योगेश्वर योषितः पापाः ॥ सोक्स्स्_१२,१०।९३ (वेत्_३।९३) ॥  

  
पुरुषः कोऽपि हि तादृक् क्वापि कदाचिद् भवेद् दुराचारः ।
  
प्रायः सर्वत्र सदा स्त्रियस् तु तादृग्विधा एव ॥ सोक्स्स्_१२,१०।९४ (वेत्_३।९४) ॥  

  
इत्य् उक्तवतो नृपतेः प्राग्वत् स्कन्धात् स तस्य वेतालः ।
  
नष्टो ऽभूत् स च राजा जग्राह पुनस् तदानयनयत्रम् ॥ सोक्स्स्_१२,१०।९५ (वेत्_३।९५) ॥  
  

  
एकादशस् तरङ्गः ।  

  
ततो गत्वा पुनस् तस्य निकटं शिंशपातरोः ।
  
स त्रिविक्रमसेनो ऽत्र श्मशानं निशि भूपतिः ॥ सोक्स्स्_१२,११।१ (वेत्_४।१) ॥  

  
लब्ध्वा मुक्तात्तहासं तं वेतालं नृशरीरगम् ।
  
निःकम्पः स्कन्धम् आरोप्य तूष्णीम् उदचलत् ततः ॥ सोक्स्स्_१२,११।२ (वेत्_४।२) ॥  

  
चलन्तं च तम् अंसस्थो वेतालः सो ऽब्रवीत् पुनः ।
  
राजन् कुभिक्षोर् एतस्य कृते को ऽयं तव श्रमः ॥ सोक्स्स्_१२,११।३ (वेत्_४।३) ॥  

  
आयासे निष्फले ऽमुष्मिन् विवेको बत नास्ति ते ।
  
तद् इमां शृणु मत्तस् त्वं कथां पथि विनोदिनीम् ॥ सोक्स्स्_१२,११।४ (वेत्_४।४) ॥  

  
अस्ति शोभावती नाम सत्याख्या नगरी भुवि ।
  
तस्यां च शूद्रकाख्यो ऽभूद् भूपतिः प्राज्यविक्रमः ॥ सोक्स्स्_१२,११।५ (वेत्_४।५) ॥  

  
यस्य जज्वाल जयिनः प्रतापज्वलनो निशम् ।
  
बन्दीकृतारिललनाधूतचामरमारुतैः ॥ सोक्स्स्_१२,११।६ (वेत्_४।६) ॥  

  
अलुप्तधर्मचरणस्फीता मन्थे वसुन्धरा ।
  
राज्ञि यस्मिन् विसस्मार रामादीन् अपि भूपतीन् ॥ सोक्स्स्_१२,११।७ (वेत्_४।७) ॥  

  
तं कदाचिन् महीपालं प्रियशूरम् उपाययौ ।
  
सेवार्थं मालवाद् एको नम्ना वीरवरो द्विजः ॥ सोक्स्स्_१२,११।८ (वेत्_४।८) ॥  

  
यस्य धर्मवती नाम भार्या सत्ववरः सुतः ।
  
कन्या वीरवती चेति त्रयं गृहपरिच्छदः ॥ सोक्स्स्_१२,११।९ (वेत्_४।९) ॥  

  
सेवापरिच्छदश् चान्यत् त्रयं कट्यां कृपाणिका ।
  
करे करतलैकत्र चारु चर्म परत्र च ॥ सोक्स्स्_१२,११।१० (वेत्_४।१०) ॥  

  
तावन्मात्रपरीवारो दीनारशतपञ्चकम् ।
  
प्रत्यहं प्रार्थयामास राज्ञस् तस्मात् स वृत्तये ॥ सोक्स्स्_१२,११।११ (वेत्_४।११) ॥  

  
राजापि स तम् आकारसूचितोदारपौरुषम् ।
  
वीक्ष्य तस्मै ददौ वृत्तिं सूद्रकस् तां यथेप्सिताम् ॥ सोक्स्स्_१२,११।१२ (वेत्_४।१२) ॥  

  
अल्पे परिकरे ऽप्य् एभिर् इयद्भिः स्वर्णरूपकैः ।
  
किम् एष व्यसनं पुष्णात्य् अथ कञ्चन सद्व्ययम् ॥ सोक्स्स्_१२,११।१३ (वेत्_४।१३) ॥  

  
इत्य् अन्वेष्टुं समाचारं कौतुकात् स महीपतिः ।
  
प्रच्छन्नान् स्थापयामास चारानस्यात्र पृष्ठतः ॥ सोक्स्स्_१२,११।१४ (वेत्_४।१४) ॥  

  
स च वीरवरः प्रातः कृत्वा भूपस्य दर्शनम् ।
  
स्थित्वा च तस्या मध्याह्नं सिंहद्वारे धृतायुधः ॥ सोक्स्स्_१२,११।१५ (वेत्_४।१५) ॥  

  
गत्वा स्ववृत्तिलब्धानां दीनाराणां शतं गृहे ।
  
भोजनार्थं स्वभार्याया हस्ते प्रादात् किलान्वहम् ॥ सोक्स्स्_१२,११।१६ (वेत्_४।१६) ॥  

  
वस्त्राङ्गरागताम्बूलं क्रीणाति स्म शतेन च ।
  
शतं स्नात्वा च पूजार्थं व्यधाद् विष्णोः शिवस्य च ॥ सोक्स्स्_१२,११।१७ (वेत्_४।१७) ॥  

  
विप्रेभ्यः कृपणेभ्यश् च ददौ दानं शतद्वयम् ।
  
एवं विभेजे पञ्चापि तानि नित्यं शतान्य् असौ ॥ सोक्स्स्_१२,११।१८ (वेत्_४।१८) ॥  

  
ततः कृत्वाग्निकार्यादि भूक्त्वा गत्वैकको निशि ।
  
सिंहद्वारे पुनस् तस्थौ पाणौ करतलां दधत् ॥ सोक्स्स्_१२,११।१९ (वेत्_४।१९) ॥  

  
एतां सततचर्यां च तस्य वीरवरस्य सः ।
  
राजा चारमुखाच् छ्रुत्वा तुतोष हृदि शुद्रकः ॥ सोक्स्स्_१२,११।२० (वेत्_४।२०) ॥  

  
निवारयामास च तांश् चारांस् तस्यानुमार्गगान् ।
  
मेने विशेषपूजार्हं पुरुषातिशयं च तम् ॥ सोक्स्स्_१२,११।२१ (वेत्_४।२१) ॥  

  
अथ यातेषु दिवसेष्व् अवहेलावलङ्घिते ।
  
ग्रीष्मे वीरवरेणात्र सुप्रचण्डार्कतेजसि ॥ सोक्स्स्_१२,११।२२ (वेत्_४।२२) ॥  

  
तदीर्ष्यात इवोद्भूतविद्युत्करतलां दधत् ।
  
धाराप्रहारी निनदन्न् आजगाम घनागमः ॥ सोक्स्स्_१२,११।२३ (वेत्_४।२३) ॥  

  
तदा च घोर मेघौघे प्रवर्षति दिवानिशम् ।
  
सिंहद्वारे तथैवासीत् सो ऽत्र वीरवरो ऽचलः ॥ सोक्स्स्_१२,११।२४ (वेत्_४।२४) ॥  

  
तं च दृष्ट्वा दिवा राजा प्रासादाग्रात् स शूद्रकः ।
  
निशि भूयस् तदारोहज् जिज्ञासुस् तस्य तां स्थितिम् ॥ सोक्स्स्_१२,११।२५ (वेत्_४।२५) ॥  

  
जगाद च ततः को नु सिंहद्वारे स्थितो ऽत्र भोः ।
  
तच् छ्रुत्वाहं स्थितो ऽत्रेति सो ऽपि वीरवरो ऽब्रवीत् ॥ सोक्स्स्_१२,११।२६ (वेत्_४।२६) ॥  

  
अहो सुदृढसत्त्वो ऽयं भक्तो वीरवरो मयि ।
  
तद् एष प्रापणीयो मे ऽवश्यम् एव महत् पदम् ॥ सोक्स्स्_१२,११।२७ (वेत्_४।२७) ॥  

  
इति सञ्चिन्त्य नृपतिः प्रासादाद् अवतीर्य सः ।
  
शूद्रकः शयनं भेजे प्रविश्यान्तःपुरं ततः ॥ सोक्स्स्_१२,११।२८ (वेत्_४।२८) ॥  

  
अन्येद्युश् च भृशं मेघे धारासारेण वर्षति ।
  
प्रदोषे गुप्तभवने काले तमसि जृम्भिते ॥ सोक्स्स्_१२,११।२९ (वेत्_४।२९) ॥  

  
पुनः स राजा जिज्ञासुः प्रासादम् अधिरुह्य तम् ।
  
सिंहद्वारे स्थितः को ऽत्रेत्य् एकाकी प्राह तं स्फुटम् ॥ सोक्स्स्_१२,११।३० (वेत्_४।३०) ॥  

  
अहं स्थित इति प्रोक्ते पुनर् वीरवरेण च ।
  
यावद् विस्मयते सो ऽत्र राजा तद्धैर्यदर्शनात् ॥ सोक्स्स्_१२,११।३१ (वेत्_४।३१) ॥  

  
तावद् विदूरे शुश्राव सहसा रुदतीं स्त्रियम् ।
  
विषादविकलाम् एकां प्रलापकरुणस्वनम् ॥ सोक्स्स्_१२,११।३२ (वेत्_४।३२) ॥  

  
न मे राष्ट्रे पराभूतो न दरिद्रो न दुःखितः ।
  
कश् चिद् अस्ति तद् एषा का रोदित्य् एकाकिनी निशि ॥ सोक्स्स्_१२,११।३३ (वेत्_४।३३) ॥  

  
इति चाचिन्तयच् छ्रुत्वा स जातकरुणो नृपः ।
  
आदिदेश च तं वीरवरम् एकम् अधः स्थितम् ॥ सोक्स्स्_१२,११।३४ (वेत्_४।३४) ॥  

  
भो वीरवर शृण्व् एषा दूरे स्त्री कापि रोदिति ।
  
कासौ रोदिति किं चेति त्वया गत्वा निरूप्यताम् ॥ सोक्स्स्_१२,११।३५ (वेत्_४।३५) ॥  

  
तच् छ्रुत्वा स तथेत्य् उक्त्वा गन्तुं वीरवरस् ततः ।
  
प्रावर्तत निबद्धासिधेनुः करतलाकरः ॥ सोक्स्स्_१२,११।३६ (वेत्_४।३६) ॥  

  
न च मेघान्धकारं तज् ज्वलद्विद्युद्विलोचनम् ।
  
स्थूलधाराशिलावार्षि रक्षोरूपम् अजीगणत् ॥ सोक्स्स्_१२,११।३७ (वेत्_४।३७) ॥  

  
प्रस्थितं वीक्ष्य तादृश्यां तस्यां रात्रौ तम् एककम् ।
  
करुणाकौतुकाविष्टो राजा प्रासादपृष्ठतः ॥ सोक्स्स्_१२,११।३८ (वेत्_४।३८) ॥  

  
आवतीर्य गृहीतासिर् एकाकी तस्य पृष्ठतः ।
  
सो ऽपि प्रतस्थे तत्रैव शुद्रको ऽनुपलक्षितः ॥ सोक्स्स्_१२,११।३९ (वेत्_४।३९) ॥  

  
स च वीरवरो गत्वा रुदितानुसृतिक्रियः ।
  
बहिर्नगर्याः प्रापैकं सरस् तत्र ददर्श च ॥ सोक्स्स्_१२,११।४० (वेत्_४।४०) ॥  

  
हा शूर हा कृपालो हा त्यागिञ् शून्या त्वया कथम् ।
  
वत्स्यामीत्यादि रुदतीं तां स्त्रियं वारिमध्यगाम् ॥ सोक्स्स्_१२,११।४१ (वेत्_४।४१) ॥  

  
का त्वं रोदिषि किं चैवम् इत्य् अन्वक्प्राप्तभूपतिः ।
  
पप्रच्छ तां च साश्चर्यस् ततः साप्य् एवम् अभ्यधात् ॥ सोक्स्स्_१२,११।४२ (वेत्_४।४२) ॥  

  
भो वीरवर जानीहि वत्स मां पृथिवीम् इमाम् ।
  
तस्या ममाधुना राजा शूद्रको धार्मिकः पतिः ॥ सोक्स्स्_१२,११।४३ (वेत्_४।४३) ॥  

  
तृतीये च दिने तस्य राज्ञो मृत्युर् भविष्यति ।
  
तादृशं च पतिं प्राप्स्याम्य् अहम् अन्यं नृपं कुतः ॥ सोक्स्स्_१२,११।४४ (वेत्_४।४४) ॥  

  
अतस् तम् अनुशोचामि दुःखितात्मानम् एव च ।
  
एतच् छ्रुत्वा स तां त्रस्त इव वीरवरो ऽब्रवीत् ॥ सोक्स्स्_१२,११।४५ (वेत्_४।४५) ॥  

  
हे देवि कच् चिद् अप्य् अस्ति को ऽप्य् उपायः स तादृशः ।
  
येनास्य न भवेन्मृत्युर् जगद्रक्षामणेः प्रभोः ॥ सोक्स्स्_१२,११।४६ (वेत्_४।४६) ॥  

  
इति तद् वचनं श्रुत्वा सा जगाद वसुन्धरा ।
  
एको ऽस्त्य् उपायस् तं चैकः कर्तुं शक्तो भवान् इति ॥ सोक्स्स्_१२,११।४७ (वेत्_४।४७) ॥  

  
ततो वीरवरो ऽवादीत् तर्हि देवि वद द्रुतम् ।
  
यावत् तत् साधयाम्य् आशु को ऽर्थः प्राणैर् ममान्यथा ॥ सोक्स्स्_१२,११।४८ (वेत्_४।४८) ॥  

  
तच् छ्रुत्वोवाच वसुधा विरः को ऽन्यस् त्वया समः ।
  
स्वामिभक्तस् तद् एतस्य शर्मोपायम् इमं शृणु ॥ सोक्स्स्_१२,११।४९ (वेत्_४।४९) ॥  

  
राज्ञा कृतप्रतिष्टास्ति यैषा राजकुलान्तिके ।
  
उत्तमा चण्डिका देवी सान्निध्योत्कर्षशालिनी ॥ सोक्स्स्_१२,११।५० (वेत्_४।५०) ॥  

  
तस्यै सत्त्ववरं पुत्रम् उपहारीकरोषि चेत् ।
  
तन् नैष राजा म्रियते जीवत्य् अन्यत् समाशतम् ॥ सोक्स्स्_१२,११।५१ (वेत्_४।५१) ॥  

  
अद्यैव चैतद् भवता कृतं चेद् अस्ति तच् छिवम् ।
  
अन्यथास्य तृतीये ऽह्नि प्राप्ते नास्त्य् एव जीवितम् ॥ सोक्स्स्_१२,११।५२ (वेत्_४।५२) ॥  

  
इत्य् उक्तः स तया पृथ्व्या वीरो वीरवरस् तदा ।
  
यामि देवि करोम्य् एतद् अधुनैवेत्य् अभाषत ॥ सोक्स्स्_१२,११।५३ (वेत्_४।५३) ॥  

  
ततो भद्रं तवेत्य् उक्त्वा वसुधा सा तिरोदधे ।
  
तच् च सर्वं स शुश्राव गुप्तम् अन्वक्स्थितो नृपः ॥ सोक्स्स्_१२,११।५४ (वेत्_४।५४) ॥  

  
ततश् च गूढे जिज्ञासौ तस्मिन् राज्ञ्य् अनुगच्छति ।
  
शूद्रके त्वरितं गेहं निशि वीरवरो ययौ ॥ सोक्स्स्_१२,११।५५ (वेत्_४।५५) ॥  

  
तत्र पुत्रोपहारो ऽस्य राजार्थे धरया यथा ।
  
उक्तस् तथाब्रवीत् पत्न्यै धर्मवत्यै विबोध्य सः ॥ सोक्स्स्_१२,११।५६ (वेत्_४।५६) ॥  

  
तच् छ्रुत्वा सा तम् आह स्म नाथ कार्यं शिवं प्रभोः ।
  
तत्प्रबोध्य सुतस्यास्य शिशोर् वक्तु भवान् इति ॥ सोक्स्स्_१२,११।५७ (वेत्_४।५७) ॥  

  
ततः प्रबोध्य सुप्तं तं बालं सत्त्ववरं सुतम् ।
  
आख्याय तं च वृत्तान्तम् एवं वीरवरो ऽब्रवीत् ॥ सोक्स्स्_१२,११।५८ (वेत्_४।५८) ॥  

  
तत् पुत्र चण्डिकादेव्या उपहारीकृते त्वयि ।
  
राजा जीवत्य् असौ नो चेत् तृतीये ऽह्नि विपद्यते ॥ सोक्स्स्_१२,११।५९ (वेत्_४।५९) ॥  

  
एतच् छ्रुत्वैव बालो ऽपि यथार्थं नाम दर्शयन् ।
  
अक्लीबचित्तः पितरं तं स सत्त्ववरो ऽब्रवीत् ॥ सोक्स्स्_१२,११।६० (वेत्_४।६०) ॥  

  
कृतार्थो ऽहं मम प्राणै राजा चेत् तात जीवति ।
  
भुक्तस्य हि तदन्नस्य दत्ता स्यान् निष्कृतिर् मया ॥ सोक्स्स्_१२,११।६१ (वेत्_४।६१) ॥  

  
तत्किं विलम्ब्यते नीत्वा भगवत्याः पुरो ऽधुना ।
  
उपहारीकुरुध्वं माम् अस्तु शान्तिर् मया प्रभोः ॥ सोक्स्स्_१२,११।६२ (वेत्_४।६२) ॥  

  
इति सत्त्ववरेणोक्ते तेन वीरवरो ऽत्र सः ।
  
साधु सत्यं प्रसूतो ऽसि मत्तः पुत्रेत्य् अभाषत ॥ सोक्स्स्_१२,११।६३ (वेत्_४।६३) ॥  

  
एतत् सो ऽन्वागतो राजा सर्वं श्रुत्वा बहिः स्थितः ।
  
अह एषां समं सत्त्वं सर्वेषाम् इत्य् अचिन्तयत् ॥ सोक्स्स्_१२,११।६४ (वेत्_४।६४) ॥  

  
ततो वीरवरः स्कन्धे कृत्वा सत्त्ववरं सुतम् ।
  
भर्या धर्मवती चास्य कन्यां वीरवतीम् अपि ॥ सोक्स्स्_१२,११।६५ (वेत्_४।६५) ॥  

  
उभौ तौ ययतुस् तस्यां रात्रौ तच् चण्डिकागृहम् ।
  
राजापि शूद्रकश् छन्नः पृष्टतः स तयोर् ययौ ॥ सोक्स्स्_१२,११।६६ (वेत्_४।६६) ॥  

  
तत्र देव्याः पुरः स्कन्धात् सो ऽथ पित्रावतारितः ।
  
देवीं सत्त्ववरो नत्वा धैर्यराशिर् व्यजिज्ञपत् ॥ सोक्स्स्_१२,११।६७ (वेत्_४।६७) ॥  

  
मम मूर्धोपहारेण राजा जीवतु शुद्रकः ।
  
अन्यद् वर्षशतं देवि कुर्याद् राज्यम् अकण्टकम् ॥ सोक्स्स्_१२,११।६८ (वेत्_४।६८) ॥  

  
एवम् उक्तवतस् तस्य साधु साध्व् इत्य् उदीर्य सः ।
  
सूनोः सत्त्ववरस्याथ कृष्ट्वा करतलां शिशोः ॥ सोक्स्स्_१२,११।६९ (वेत्_४।६९) ॥  

  
छित्त्वा शिरश् चण्डिकायै देव्यै वीरवरो ददौ ।
  
मत्पुत्रेणोपहारेण राजा जीवत्व् इति ब्रुवन् ॥ सोक्स्स्_१२,११।७० (वेत्_४।७०) ॥  

  
साधु कः स्वामिभक्तो ऽन्यः समो वीरवर त्वया ।
  
येनैवम् एकसत्पुत्रप्राणव्ययविधायिना ॥ सोक्स्स्_१२,११।७१ (वेत्_४।७१) ॥  

  
दत्तो जीवश् च राज्यं च शुद्रकस्यास्य भूपतेः ।
  
इत्य् अन्तरिक्षाद् उदगात् तत्क्षणं तत्र भारती ॥ सोक्स्स्_१२,११।७२ (वेत्_४।७२) ॥  

  
तच् च सर्वं नृपे तस्मिंश् छन्ने शृण्वति पस्यति ।
  
कन्या वीरवती सा तु बाला वीरवरात्मजा ॥ सोक्स्स्_१२,११।७३ (वेत्_४।७३) ॥  

  
उपेत्याश्लिष्य मूर्धाणं तस्य भ्रातुर् हतस्य तम् ।
  
विलपन्त्य् उरुशोकान्धा हृत्स्फोटेन व्यपद्यत ॥ सोक्स्स्_१२,११।७४ (वेत्_४।७४) ॥  

  
ततो वीरवरं भार्या धर्मवत्य् एवम् अब्रवीत् ।
  
राज्ञस् तावत् कृतं श्रेयस् तद् इदानीं वदामि ते ॥ सोक्स्स्_१२,११।७५ (वेत्_४।७५) ॥  

  
निर्ज्ञाना यत्र बालापि भ्रातृशोकाद् इयं मृता ।
  
नष्टे ऽपत्यद्वये ऽप्य् अस्मिंस् तत्र किं जीवितेन मे ॥ सोक्स्स्_१२,११।७६ (वेत्_४।७६) ॥  

  
प्राग् एव राज्ञः श्रेयोर्थं मूढया स्वशिरो मया ।
  
देव्यै नोपहृतं तस्माद् देह्य् अनुज्ञां ममाधुना ॥ सोक्स्स्_१२,११।७७ (वेत्_४।७७) ॥  

  
प्रविषम्य् अनलं तावद् आत्तापत्यकलेवरा ।
  
इत्याग्रहाद् वदन्तीं तां सो ऽथ वीरवरो ऽब्रवीत् ॥ सोक्स्स्_१२,११।७८ (वेत्_४।७८) ॥  

  
एवं कुरुष्व भद्रं ते का हि सम्प्रति ते रतिः ।
  
अपत्यदुःखैकमये जीवितव्ये मनस्विनि ॥ सोक्स्स्_१२,११।७९ (वेत्_४।७९) ॥  

  
किं न दत्तो मयैवात्मेत्य् एषा मा भूच् च ते व्यथा ।
  
दद्यां किं नाहम् आत्मानम् अन्यसाध्यं भवेद् यदि ॥ सोक्स्स्_१२,११।८० (वेत्_४।८०) ॥  

  
तत् प्रतीक्षस्व यावत् ते चिताम् अत्र करोम्य् अहम् ।
  
अमीभिर् दारुभिर् देवीक्षेत्रनिर्माणसम्भृतैः ॥ सोक्स्स्_१२,११।८१ (वेत्_४।८१) ॥  

  
इत्य् उक्त्वा दारुभिस् तैः स कृत्वा वीरवरश् चिताम् ।
  
दीपाग्रे ज्वालयामास न्यस्तापत्यशवद्वयाम् ॥ सोक्स्स्_१२,११।८२ (वेत्_४।८२) ॥  

  
ततो धर्मवती पत्नी पतित्वा सास्य पादयोः ।
  
प्रणम्य देवीं चण्डीं तां व्यजिज्ञपद् अपांसुला ॥ सोक्स्स्_१२,११।८३ (वेत्_४।८३) ॥  

  
जन्मान्तरे ऽप्य् अयं भूयाद् आर्यपुत्रः पतिर् मम ।
  
एतत् प्रभोस् तु राज्ञो ऽस्तु मद्देहेनामुना शिवम् ॥ सोक्स्स्_१२,११।८४ (वेत्_४।८४) ॥  

  
इत्य् उदीर्यैव सा साध्वी तस्मिन्न् अम्भोवहेलया ।
  
ज्वालाकलापजटिले निपपात चितानले ॥ सोक्स्स्_१२,११।८५ (वेत्_४।८५) ॥  

  
ततश् च चिन्तयामास वीरो वीरवरो ऽत्र सः ।
  
निष्पन्नं राजकार्यं मे वाग् दिव्या ह्य् उद्गता यथा ॥ सोक्स्स्_१२,११।८६ (वेत्_४।८६) ॥  

  
भुक्तस्य चान्नपिण्डस्य जातो ऽहम् अनृणः प्रभोः ।
  
तद् इदानीं ममैकस्य केयं जीवितगृध्नुता ॥ सोक्स्स्_१२,११।८७ (वेत्_४।८७) ॥  

  
भरणीयं प्रियं कृत्स्नं व्ययीकृत्य कुटुम्बकम् ।
  
जीवयन्न् एकम् आत्मानं मादृशः को हि शोभते ॥ सोक्स्स्_१२,११।८८ (वेत्_४।८८) ॥  

  
तत् किम् आत्मोपहारेणाप्य् एतां प्रीणामि नाम्बिकाम् ।
  
इत्य् आलोच्य स देवीं तां स्तुत्या प्राग् उपतस्थिवान् ॥ सोक्स्स्_१२,११।८९ (वेत्_४।८९) ॥  

  
जय महिषासुरमारिणि दारिणि रुरुदानवस्य शूलकरे ।
  
जय विबुधोत्सवकारिणि धारिणि भुवनत्रयस्य मातृवरे ॥ सोक्स्स्_१२,११।९० (वेत्_४।९०) ॥  

  
जय जगद् अर्चितचरणे शरणे निःश्रेयसस्य भक्तानाम् ।
  
जय धृतभास्करकिरणे हरणे दुरितान्धकारवृन्दानाम् ॥ सोक्स्स्_१२,११।९१ (वेत्_४।९१) ॥  

  
जय कालि जय कपालिनि जय कङ्कालिनि शिवे नमस् ते ऽस्तु ।
  
शूद्रकनृपतेर् अधुना प्रसीद मन्मस्तकोपहारेण ॥ सोक्स्स्_१२,११।९२ (वेत्_४।९२) ॥  

  
इत्य् उपस्थाय देव्यां स तस्यां वीरवरः पुनः ।
  
सद्यः करतलाघातेनोत्तमाङ्गं स्वमच्छिनत् ॥ सोक्स्स्_१२,११।९३ (वेत्_४।९३) ॥  

  
तद् आलोक्याखिलं तत्र छन्नस्थः शुद्रको नृपः ।
  
साकुलश् च सदुःखश् च साश्चर्यश् च व्यचिन्तयत् ॥ सोक्स्स्_१२,११।९४ (वेत्_४।९४) ॥  

  
अहो किम् अप्य् अनेनैतद् अन्यत्रादृष्टम् अश्रुतम् ।
  
साधुना सकुटुम्बेन दुःकरं मत्कृते कृतम् ॥ सोक्स्स्_१२,११।९५ (वेत्_४।९५) ॥  

  
विचित्रे ऽप्य् अत्र संसारे धीरः स्यादीदृशः कुतः ।
  
अख्यापयन् प्रभो अर्थे परोक्षं यो ददात्य् असून् ॥ सोक्स्स्_१२,११।९६ (वेत्_४।९६) ॥  

  
एतस्य चोपकारोस्य न कुर्यां सदृशं यदि ।
  
तन् मे का प्रभुता किं च जीवितव्यं पशोर् इव ॥ सोक्स्स्_१२,११।९७ (वेत्_४।९७) ॥  

  
इति सञ्चिन्त्य नृपतिः खड्गम् आकृष्य कोपतः ।
  
उपेत्य शूद्रको देवीं तां प्रवीरो व्यजिज्ञपत् ॥ सोक्स्स्_१२,११।९८ (वेत्_४।९८) ॥  

  
सततानुप्रपन्नस्य भगवत्य् अधुनामुना ।
  
मम मूर्धोपहारेण सुप्रीता कुर्व् अनुग्रहम् ॥ सोक्स्स्_१२,११।९९ (वेत्_४।९९) ॥  

  
अयं वीरवरो विप्रो नामानुगुणचेष्टितः ।
  
मदर्थम् उज्झितप्राणः सकुटुम्बो ऽपि जीवतु ॥ सोक्स्स्_१२,११।१०० (वेत्_४।१००) ॥  

  
इत्य् उदीर्यासिना राजा शिरश् छेत्तुं स शूद्रकः ।
  
यावत् प्रवर्तते तावद् उदभूद् भारती दिवः ॥ सोक्स्स्_१२,११।१०१ (वेत्_४।१०१) ॥  

  
मा साहसं कृथास् तुष्टा सत्त्वेनानेन ते ह्य् अहम् ।
  
प्रत्युज्जीवतु सापत्यदारो वीरवरो द्विजः ॥ सोक्स्स्_१२,११।१०२ (वेत्_४।१०२) ॥  

  
इत्य् उक्त्वा व्यरमद् वाक् सा स चोत्तस्थौ सपुत्रकः ।
  
साकं दुहित्रा पत्न्या च जीवन् वीरवरो ऽक्षतः ॥ सोक्स्स्_१२,११।१०३ (वेत्_४।१०३) ॥  

  
तद् विलोक्याद्भुतं राजा छन्नो भूत्वा पुनश् च सः ।
  
पश्यन्न् अतृप्तस् ताम् आसीद् दृष्ट्या हर्षाश्रुपूर्णया ॥ सोक्स्स्_१२,११।१०४ (वेत्_४।१०४) ॥  

  
सो ऽपि वीरवरो दृष्ट्वा सुप्तोत्थित इवाशु तम् ।
  
पुत्रदारं तथात्मानम् अभूद् विभ्रान्तमानसः ॥ सोक्स्स्_१२,११।१०५ (वेत्_४।१०५) ॥  

  
पप्रच्छ च पृथङ् नामग्राहं दारसुतान् स तान् ।
  
भस्मीभूताः कथं यूयं जीवन्तः पुन उत्थिताः ॥ सोक्स्स्_१२,११।१०६ (वेत्_४।१०६) ॥  

  
मयापि स्वशिरश् छिन्नं जीवाम्य् एषश् च किं न्व् इदम् ।
  
किं विभ्रमो ऽयम् आहो स्वित् सुस्पष्टो देव्यनुग्रहः ॥ सोक्स्स्_१२,११।१०७ (वेत्_४।१०७) ॥  

  
एवं वदन् स तैर् ऊचे दारापत्यैर् अलक्षितः ।
  
देव्यनुग्रह एवायं जीवामो यद् अमी इति ॥ सोक्स्स्_१२,११।१०८ (वेत्_४।१०८) ॥  

  
ततः स तत् तथा मत्वा नत्वा वीरवरो ऽम्बकाम् ।
  
आदाय पुत्रदारांस् तान्सिद्धकार्यो गृहं ययौ ॥ सोक्स्स्_१२,११।१०९ (वेत्_४।१०९) ॥  

  
तत्र प्रवेश्य पुत्रं तं भार्यां दुहितरं च ताम् ।
  
सिंहद्वारम् अगाद् राज्ञो रात्रौ तस्यां स पूर्ववत् ॥ सोक्स्स्_१२,११।११० (वेत्_४।११०) ॥  

  
राजा स शूद्रको ऽप्य् एतद् दृष्ट्वा सर्वम् अलक्षितः ।
  
गत्वारुरोह स्वावासप्रासादं तं पुनस् तदा ॥ सोक्स्स्_१२,११।१११ (वेत्_४।१११) ॥  

  
व्याहरच् च स्थितः को ऽत्र सिंहद्वारीति पृष्ठतः ।
  
ततो वीरवरो ऽवादीत् सैष तिष्ठाम्य् अहं प्रभो ॥ सोक्स्स्_१२,११।११२ (वेत्_४।११२) ॥  

  
देवादेशाद् गतश् चाहम् अभूवं तां स्त्रियं प्रति ।
  
राक्षसीव च सा क्वापि दृष्टनष्टैव मे गता ॥ सोक्स्स्_१२,११।११३ (वेत्_४।११३) ॥  

  
एतच् छ्रुत्वा वचस् तस्य राजा वीरवरस्य सः ।
  
सुतरां विस्मयाविष्टो दृष्टोदन्तो व्यचिन्तयत् ॥ सोक्स्स्_१२,११।११४ (वेत्_४।११४) ॥  

  
अहो समुद्रगम्भीरधीरचित्ता मनस्विनः ।
  
कृत्वाप्य् अनन्यसामान्यम् उल्लेखं नोद्गिरन्ति ये ॥ सोक्स्स्_१२,११।११५ (वेत्_४।११५) ॥  

  
इत्य् आद्य् आकलयंस् तूष्णीं प्रासादाद् अवरुह्य सः ।
  
प्रविश्यान्तःपुरं राजा रात्रिशेषं निनाय तम् ॥ सोक्स्स्_१२,११।११६ (वेत्_४।११६) ॥  

  
प्रातश् चास्थानसमये दर्शनोपगतस्थिते ।
  
तस्मिन् वीरवरे प्रीतस् तथा कृत्स्नं स भूपतिः ॥ सोक्स्स्_१२,११।११७ (वेत्_४।११७) ॥  

  
तदीयं रात्रिवृत्तान्तं मन्त्रिभ्यस् तम् अवर्णयत् ।
  
यथा बभूवुर् आश्चर्यमोहिता इव ते ऽखिलाः ॥ सोक्स्स्_१२,११।११८ (वेत्_४।११८) ॥  

  
ददौ तस्मै सपुत्राय प्रीत्या वीरवराय च ।
  
लाटदेशे ततो राज्यं स कर्णाटयुते नृपः ॥ सोक्स्स्_१२,११।११९ (वेत्_४।११९) ॥  

  
ततो ऽत्र तुल्यविभवाव् अन्योन्यस्योपकारिणौ ।
  
आसातां तौ सुखं वीरवरशूद्रकभूपती ॥ सोक्स्स्_१२,११।१२० (वेत्_४।१२०) ॥  

  
इत्य् आख्याय कथाम् एतां वेतालो ऽत्यद्भुतां तदा ।
  
तं त्रिविक्रमसेनं स राजानम् अवदत् पुनः ॥ सोक्स्स्_१२,११।१२१ (वेत्_४।१२१) ॥  

  
तद् ब्रूहि राजन्न् एतेषु वीरः सर्वेषु को ऽधिकः ।
  
पूर्व एव स शापस् ते यदि जानन् न वक्ष्यसि ॥ सोक्स्स्_१२,११।१२२ (वेत्_४।१२२) ॥  

  
एतच् छ्रुत्वा स भूपालो वेतालं प्रत्युवाच तम् ।
  
एतेषु शुद्रको राजा प्रवीरः सो ऽखिलेष्व् इति ॥ सोक्स्स्_१२,११।१२३ (वेत्_४।१२३) ॥  

  
ततो ऽब्रवीत् स वेतालो राजन् वीरवरो न किम् ।
  
सो ऽधिको यस्य तुल्यो ऽस्यां पृथ्व्याम् एव न जायते ॥ सोक्स्स्_१२,११।१२४ (वेत्_४।१२४) ॥  

  
तत्पत्नी नाधिका किं वा स्त्रीभुता यान्वमन्यत ।
  
तथोपहारपशुतां सूनोः प्रत्यक्षदर्शिनी ॥ सोक्स्स्_१२,११।१२५ (वेत्_४।१२५) ॥  

  
स वा सत्त्ववरो नात्र तत्पुत्रो ऽभ्यधिकः कथम् ।
  
बालस्यापि सतो यस्य सत्त्वोत्कर्षः स तादृशः ॥ सोक्स्स्_१२,११।१२६ (वेत्_४।१२६) ॥  

  
तत् कस्माच् छुद्रकं भूपम् एभ्यस् त्वं भाषसे ऽधिकम् ।
  
इत्य् उक्तवन्तं वेतालं स जगाद पुनर् नृपः ॥ सोक्स्स्_१२,११।१२७ (वेत्_४।१२७) ॥  

  
मैवं वीरवरस् तावत् स तादृक्कुलपुत्रकः ।
  
तस्य प्राणैः सुतैर् दारैः स्वामिसंरक्षणं व्रतम् ॥ सोक्स्स्_१२,११।१२८ (वेत्_४।१२८) ॥  

  
तत्पत्नी सापि कुलजा साद्वी पत्येकदेवता ।
  
भर्तृवर्त्मानुसारेण तस्या धर्मो ऽस्तु को ऽपरः ॥ सोक्स्स्_१२,११।१२९ (वेत्_४।१२९) ॥  

  
ताभ्यां जातस् तु तद्रूप एव सत्त्ववरो ऽपि सः ।
  
यादृशास् तन्तवः कामं तादृशो जायते पटः ॥ सोक्स्स्_१२,११।१३० (वेत्_४।१३०) ॥  

  
येषां प्राणैस् तु भृत्यानां नृपैर् आत्माभिरक्ष्यते ।
  
तेषाम् अर्थे त्यजन्देहं शुद्रको ऽत्र विशिष्यते ॥ सोक्स्स्_१२,११।१३१ (वेत्_४।१३१) ॥  

  
इत्य् आकर्ण्य वचः स तस्य नृपतेर् अंसाद् असंलक्षितः
  
वेतालः सहसा ययौ निजपदं भूयो ऽपि तन्मायया ।
  
राजाप्य् उच्चलितो बभूव पुनर् अप्य् आनेतुम् एतं पथा
  
पूर्वेणैव सुनिश्चितः पितृवने तस्मिन् स तस्यां निशि ॥ सोक्स्स्_१२,११।१३२ (वेत्_४।१३२) ॥  
  

  
द्वादशस् तरङ्गः ।  

  
ततस् तस्य पुनर् गत्वा शिंशपाशाखिनो ऽन्तिकम् ।
  
तथैवोल्लम्बमानं तं दृष्ट्वा नरशरीरगम् ॥ सोक्स्स्_१२,१२।१ (वेत्_५।१) ॥  

  
वेतालम् अवतार्यैव कृत्वास्मै बहु वैकृतम् ।
  
स त्रिविक्रमसेनो द्राग् गन्तुं प्रववृते ततः ॥ सोक्स्स्_१२,१२।२ (वेत्_५।२) ॥  

  
आगच्छन्तं च तं तूष्णीं वेतालः पूर्ववत्पथि ।
  
रात्रौ महाश्मशाने ऽत्र स्कन्धस्थो व्याजहार सः ॥ सोक्स्स्_१२,१२।३ (वेत्_५।३) ॥  

  
राजन्न् अभिनिविष्टो ऽसि कष्टे ऽत्यन्तप्रियो ऽसि च ।
  
तत् ते चेतोविनोदाय वर्णयामि कथां शृणु ॥ सोक्स्स्_१२,१२।४ (वेत्_५।४) ॥  

  
उज्जयिन्याम् अभूद् विप्रः पुण्यसेनस्य भूपतेः ।
  
अनुजीवी प्रियो ऽमात्यो हरिस्वामीति सद्गुणः ॥ सोक्स्स्_१२,१२।५ (वेत्_५।५) ॥  

  
तस्यात्मनो ऽनुरूपायां भार्यायां गृहमेधिनः ।
  
गुणवान् सदृशः पुत्रो देवस्वामीत्य् अजायत ॥ सोक्स्स्_१२,१२।६ (वेत्_५।६) ॥  

  
तद्वच् चानन्य सामान्य रूपलावण्य विश्रुता ।
  
कन्या सोमप्रभा नाम तस्यान्वर्थोदपद्यत ॥ सोक्स्स्_१२,१२।७ (वेत्_५।७) ॥  

  
सा प्रदेया सती कन्या रूपोत्कर्षाभिमानिनी ।
  
मातुर् मुखेन पितरं भ्रातरं च जगाद तम् ॥ सोक्स्स्_१२,१२।८ (वेत्_५।८) ॥  

  
शूरस्य ज्ञानिनो वाहं देया विज्ञानिनो ऽपि वा ।
  
अन्यस्मै नास्मि दातव्या कार्यं मज्जीवितेन चेत् ॥ सोक्स्स्_१२,१२।९ (वेत्_५।९) ॥  

  
तच् छ्रुत्वा तादृशं तस्याश् चिन्वन्न् एकतमं वरम् ।
  
तत्पिता स हरिस्वामी यावच् चिन्तां वहत्य् अलम् ॥ सोक्स्स्_१२,१२।१० (वेत्_५।१०) ॥  

  
तावद् व्यसर्जी रज्ञा स पुण्यसेनेन दूत्यया ।
  
सन्ध्यर्थं विग्रहायात दाक्षिणात्यनृपान्तिकम् ॥ सोक्स्स्_१२,१२।११ (वेत्_५।११) ॥  

  
कृतकार्यश् च तत्रासाव् एकेनाभ्येत्य तां सुताम् ।
  
याचितो ऽभूद् द्विजाग्र्येण श्रुततद्रूपसम्पदा ॥ सोक्स्स्_१२,१२।१२ (वेत्_५।१२) ॥  

  
विज्ञानिनो ज्ञानिनो वा शूराद् वा नापरं पतिम् ।
  
मत्पुत्रीच्छति तत् तेषां मध्यात् कथय को भवान् ॥ सोक्स्स्_१२,१२।१३ (वेत्_५।१३) ॥  

  
इत्य् उक्तस् तेन भार्यार्थः स हरिस्वामिना द्विजः ।
  
अहं जानामि विज्ञानम् इति तं प्रत्यभाषत ॥ सोक्स्स्_१२,१२।१४ (वेत्_५।१४) ॥  

  
तर्हि तद् दर्शयस्वेति पुन उक्तश् च तेन सः ।
  
विज्ञानी कल्पयामास स्वशक्त्या द्युचरं रथम् ॥ सोक्स्स्_१२,१२।१५ (वेत्_५।१५) ॥  

  
मायायन्त्ररथे तत्र तं हरिस्वामिनं क्षणात् ।
  
आरोप्य नीत्वा स्वर्गादीं लोकांस् तस्मा अदर्शयत् ॥ सोक्स्स्_१२,१२।१६ (वेत्_५।१६) ॥  

  
आनिनाय च तुष्टं तं तत्रैव कटकं पुनः ।
  
दाक्षिणात्यस्य नृपतेर् यत्रायातः स कार्यतः ॥ सोक्स्स्_१२,१२।१७ (वेत्_५।१७) ॥  

  
ततः सो ऽस्मै हरिस्वामी प्रतिशुश्राव तां सुताम् ।
  
विज्ञानिने विवाहं च निश्चिकायाह्नि सप्तमे ॥ सोक्स्स्_१२,१२।१८ (वेत्_५।१८) ॥  

  
तत्कालम् उज्जयिन्याम् अप्य् अन्येनैत्य द्विजन्मना ।
  
देवस्वामी स तत्पुत्रः स्वसारं ताम् अयाच्यत ॥ सोक्स्स्_१२,१२।१९ (वेत्_५।१९) ॥  

  
ज्ञानिविज्ञानिशूरेभ्यो नान्यम् इच्छति सा पतिम् ।
  
इति तेनापि सो ऽप्य् उक्तः शूरम् आत्मानम् अभ्यधात् ॥ सोक्स्स्_१२,१२।२० (वेत्_५।२०) ॥  

  
ततो दर्शितशस्त्रास्त्रश्रिये तस्मै द्विजो ऽनुजाम् ।
  
देवस्वामी स शूराय दातुं तां प्रत्यपद्यत ॥ सोक्स्स्_१२,१२।२१ (वेत्_५।२१) ॥  

  
सप्तमे ऽह्नि च तत्रैव विवाहं गणकोक्तितः ।
  
तस्यापि सो ऽभ्यधान् मातुः परोक्षं कृतनिश्चयः ॥ सोक्स्स्_१२,१२।२२ (वेत्_५।२२) ॥  

  
तन्मातापि हरिस्वामिभार्या तत्कलम् एव सा ।
  
केनाप्य् एत्य तृतीयेन सुतां तां याचिता पृथक् ॥ सोक्स्स्_१२,१२।२३ (वेत्_५।२३) ॥  

  
ज्ञानी शूरो ऽथ विज्ञानी भर्तास्मद् दुहितुर् मतः ।
  
इत्य् उक्तश् च तया मातर् अहं ज्ञानीति सो ऽभ्यधात् ॥ सोक्स्स्_१२,१२।२४ (वेत्_५।२४) ॥  

  
पृष्ट्वा भूतं भविष्यच् च तस्मै तां ज्ञानिने सुताम् ।
  
प्रतिजज्ञे प्रदातुं साप्य् अह्नि तत्रैव सप्तमे ॥ सोक्स्स्_१२,१२।२५ (वेत्_५।२५) ॥  

  
अन्येद्युश् चागतः सो ऽत्र हरिस्वामी यथा कृतम् ।
  
पत्न्यैः पुत्राय चाचख्यौ तं कन्यादाननिश्चयम् ॥ सोक्स्स्_१२,१२।२६ (वेत्_५।२६) ॥  

  
तौ च तं स्वकृतं तस्मै भिन्नं भिन्नम् अवोचताम् ।
  
सो ऽपि तेनाकुलो जज्ञे वरत्रयनिमन्त्रणात् ॥ सोक्स्स्_१२,१२।२७ (वेत्_५।२७) ॥  

  
अथोद्वाहदिने तस्मिन् हरिस्वामिगृहे वराः ।
  
आययुर् ज्ञानिविज्ञानिशूरास् तत्र त्रयो ऽपि ते ॥ सोक्स्स्_१२,१२।२८ (वेत्_५।२८) ॥  

  
तत्कालं चात्र सा चित्रं कन्या सोमप्रभा वधुः ।
  
अशङ्कितं गता क्वापि न विचित्याप्य् अलभ्यत ॥ सोक्स्स्_१२,१२।२९ (वेत्_५।२९) ॥  

  
ततो ऽब्रवीद् धरिस्वामी ज्ञानिनं तं ससम्भ्रमः ।
  
ज्ञानिन्न् इदानीं ब्रूह्य् आशु दुहिता मे क्व सा गता ॥ सोक्स्स्_१२,१२।३० (वेत्_५।३०) ॥  

  
तच् छ्रुत्वा सो ऽवदज् ज्ञानी राक्षसेनापहृत्य सा ।
  
नीता विन्ध्याटवीं धूमशिखेन वसतिं निजाम् ॥ सोक्स्स्_१२,१२।३१ (वेत्_५।३१) ॥  

  
इत्य् उक्तो ज्ञानिना भीतो हरिस्वामी जगाद सः ।
  
हा धिक् कथं सा प्रप्येत विवाहश् चापि हा कथम् ॥ सोक्स्स्_१२,१२।३२ (वेत्_५।३२) ॥  

  
श्रुत्वैतत् प्राह विज्ञानी धीरो भव नयामि वः ।
  
तत्राधुनैव यत्रैषो ज्ञानी वदति तां स्थिताम् ॥ सोक्स्स्_१२,१२।३३ (वेत्_५।३३) ॥  

  
इत्य् उक्त्वा तत्क्षणं कृत्वा रथं सर्वास्त्रसंयुतम् ।
  
तत्रारोप्य हरिस्वामिज्ञानिशूरान् खगामिनि ॥ सोक्स्स्_१२,१२।३४ (वेत्_५।३४) ॥  

  
तान् स सम्प्रापयामास क्षणाद् विन्ध्याटवीभुवि ।
  
ज्ञानिना तां समाख्यातां वसतिं तत्र रक्षसः ॥ सोक्स्स्_१२,१२।३५ (वेत्_५।३५) ॥  

  
तत्र तं राक्षसं क्रुद्धं ज्ञातवृत्तान्तनिर्गतम् ।
  
शूरो ऽथ योधयामास हरिस्वामिपुरस्कृतः ॥ सोक्स्स्_१२,१२।३६ (वेत्_५।३६) ॥  

  
तदाश्चर्यम् अभूद् युद्धं तयोर् मानुषरक्षसोः ।
  
चित्रास्त्रयोधिनोः स्त्र्यर्थं रामरावणयोर् इव ॥ सोक्स्स्_१२,१२।३७ (वेत्_५।३७) ॥  

  
क्षणेन च स सङ्ग्रामदुर्मदस्यापि रक्षसः ।
  
अर्धचन्द्रेण बाणेन शूरस् तस्याच्छिनच् छिरः ॥ सोक्स्स्_१२,१२।३८ (वेत्_५।३८) ॥  

  
हते रक्षसि तां सोमप्रभाम् आप्तां तदास्पदात् ।
  
आदाय विज्ञानिरथेनाजग्मुस् ते ततो ऽखिलाः ॥ सोक्स्स्_१२,१२।३९ (वेत्_५।३९) ॥  

  
हरिस्वामिगृहं प्राप्य तेषां लग्ने ऽप्य् उपस्थिते ।
  
ज्ञानिविज्ञानिशूराणां विवाद उदभून् महान् ॥ सोक्स्स्_१२,१२।४० (वेत्_५।४०) ॥  

  
ज्ञानी जगाद नाहं चेज् जानीयां तद् इयं कथम् ।
  
प्राप्येत कन्या गूढस्था देया मह्यम् असाव् इतः ॥ सोक्स्स्_१२,१२।४१ (वेत्_५।४१) ॥  

  
विज्ञानी त्व् अवदन् नाहं कुर्यां चेद् व्योमगं रथम् ।
  
गमागमौ कथं स्यातां देवानाम् इव वः क्षणात् ॥ सोक्स्स्_१२,१२।४२ (वेत्_५।४२) ॥  

  
कथं स्याच् चारथं युद्धं रथिना रक्षसा सह ।
  
तस्मान् मह्यम् इयं देया लग्नो ह्य् एष मयाजितः ॥ सोक्स्स्_१२,१२।४३ (वेत्_५।४३) ॥  

  
शूरो ऽप्य् उवाच हन्यां चेन् नाहं तं राक्षसं रणे ।
  
तद् युवाभ्यां कृते यत्ने ऽप्य् एतां कन्यां क आनयेत् ॥ सोक्स्स्_१२,१२।४४ (वेत्_५।४४) ॥  

  
तन् मह्यम् एषा दातव्येत्य् एवं तेषु विवादिषु ।
  
हरिस्वामी क्षणं तूष्णीम् आसीद् उद्भ्रान्तमानसः ॥ सोक्स्स्_१२,१२।४५ (वेत्_५।४५) ॥  

  
तत् कस्मै सात्र देयेति राजन् वदतु मे भवान् ।
  
न वदिष्यसि जानंश् चेत् तत् ते मूर्धा स्फुटिष्यति ॥ सोक्स्स्_१२,१२।४६ (वेत्_५।४६) ॥  

  
इति वेतालतस् तस्माच् छ्रुत्वा मौनं विहाय च ।
  
स त्रिविक्रमसेनस् तम् उवाचैवं महीपतिः ॥ सोक्स्स्_१२,१२।४७ (वेत्_५।४७) ॥  

  
शूराय सा प्रदातव्या येन प्राणपणोद्यमात् ।
  
अर्जिता बहुवीर्येण हत्वा तं युधि राक्षसम् ॥ सोक्स्स्_१२,१२।४८ (वेत्_५।४८) ॥  

  
ज्ञानिविज्ञानिनौ त्व् अस्य धात्रा कर्मकरौ कृतौ ।
  
सदा गणकतक्षाणौ परोपकरणे न किम् ॥ सोक्स्स्_१२,१२।४९ (वेत्_५।४९) ॥  

  
इत्य् उक्तं मनुजपतेर् निशम्य तस्य स्कन्धाग्रात् सपदि स पूर्ववज् जगाम ।
  
वेतालो निजपदम् एव सो ऽपि राजानुद्वेगः पुनर् अपि तं प्रति प्रतस्थे ॥ सोक्स्स्_१२,१२।५० (वेत्_५।५०) ॥  

  
त्रयोदशस् तरङ्गः ।  

  
ततो गत्वा पुनस् तस्मात् प्राप्य तं शिंशपातरोः ।
  
वेतालं प्राग्वद् आदाय स्कन्धे मौनेन भूपतिः ॥ सोक्स्स्_१२,१३।१ (वेत्_६।१) ॥  

  
स त्रिविक्रमसेनो ऽत्र यावद् आगच्छति द्रुतम् ।
  
तावत् पथि स वेतालो भूयो ऽप्य् एवम् उवाच तम् ॥ सोक्स्स्_१२,१३।२ (वेत्_६।२) ॥  

  
राजन् सुधीः सुसत्त्वश् च भवांस् तेन प्रियो ऽसि मे ।
  
अतो विनोदिनीं वच्मि कथां प्रश्नं च मे शृणु ॥ सोक्स्स्_१२,१३।३ (वेत्_६।३) ॥  

  
आसीद् राजा यशःकेतुर् इति ख्यातो महीतले ।
  
तस्य शोभावती नाम राजधान्य् अभवत् पुरी ॥ सोक्स्स्_१२,१३।४ (वेत्_६।४) ॥  

  
तस्याम् अभून् नगर्यां च गौर्यायतनम् उत्तमम् ।
  
तस्य दक्षिणतश् चासीद् गौरीतीर्थाभिधं सरः ॥ सोक्स्स्_१२,१३।५ (वेत्_६।५) ॥  

  
तस्याषाढचतुर्दश्यां शुक्लायां प्रतिवत्सरम् ।
  
यात्रायां स्नातुम् एति स्म नानादिग्भ्यो महाजनः ॥ सोक्स्स्_१२,१३।६ (वेत्_६।६) ॥  

  
एकदा च तिथौ तस्यां स्नातुम् अत्राययौ युवा ।
  
रजको धवलो नाम ग्रामाद् ब्रह्मस्थलाभिधात् ॥ सोक्स्स्_१२,१३।७ (वेत्_६।७) ॥  

  
सो ऽपश्यद् रजकस्यात्र तीर्थे स्नानागतां सुताम् ।
  
कन्यां शुद्धपटाख्यस्य नाम्ना मदनसुन्दरीम् ॥ सोक्स्स्_१२,१३।८ (वेत्_६।८) ॥  

  
इन्दोर् लावण्यहारिण्या तया स हृतमानसः ।
  
अन्विष्य तन्नामकुले कामार्तो ऽथ गृहं ययौ ॥ सोक्स्स्_१२,१३।९ (वेत्_६।९) ॥  

  
तत्रानवस्थितस् तिष्ठन् निराहारस् तया विना ।
  
पृष्ठो मात्रार्तया तस्यै तच् छशंस मनोगतम् ॥ सोक्स्स्_१२,१३।१० (वेत्_६।१०) ॥  

  
सा गत्वा विमलाख्याय तत् स्वभर्त्रे न्यवेदयत् ।
  
सो ऽप्य् आगत्य तथावस्थं दृष्ट्वा तं सुतम् अभ्यधात् ॥ सोक्स्स्_१२,१३।११ (वेत्_६।११) ॥  

  
किं विषीदसि पुत्रैवम् अदुष्प्राप्ये ऽपि वाञ्छिते ।
  
स हि मद्याचितः शुद्धपटो दास्यति ते सुताम् ॥ सोक्स्स्_१२,१३।१२ (वेत्_६।१२) ॥  

  
अन्यूना हि वयं तस्मात् कुलेनार्थेन कर्मणा ।
  
तं वेद्म्य् अहं स मां वेत्ति तेनैतन् मे न दुःकरम् ॥ सोक्स्स्_१२,१३।१३ (वेत्_६।१३) ॥  

  
इत्य् आश्वास्य स तं पुत्रम् आहारादौ प्रवर्त्य च ।
  
तद्युक्तो विमलो ऽन्येद्युर् ययौ शुद्धपटास्पदम् ॥ सोक्स्स्_१२,१३।१४ (वेत्_६।१४) ॥  

  
ययाचे चात्र पुत्रस्य तस्यार्थे धवलस्य सः ।
  
कन्यां तस्मात् स चास्मै तां प्रतिशुश्राव सादरम् ॥ सोक्स्स्_१२,१३।१५ (वेत्_६।१५) ॥  

  
लग्नं निश्चित्य चान्येद्युस् तां स शुद्धपटः सुताम् ।
  
धवलाय ददौ तस्मै तुल्यां मदनसुन्दरीम् ॥ सोक्स्स्_१२,१३।१६ (वेत्_६।१६) ॥  

  
कृतोद्वाहश् च स तया साकं दर्शनसक्तया ।
  
भार्यया स्वपितुर् गेहं जगाम धवलः कृती ॥ सोक्स्स्_१२,१३।१७ (वेत्_६।१७) ॥  

  
सुखस्थितस्य तस्याथ कदाचिच् छ्वशुरात्मजः ।
  
तस्या मदनसुन्दर्या भ्राता तत्रागतो ऽभवत् ॥ सोक्स्स्_१२,१३।१८ (वेत्_६।१८) ॥  

  
स कृतप्रश्रयः सर्वैः स्वस्राश्लिष्याभिनन्दितः ।
  
सम्बन्धिपृष्टकुशलो विश्रान्तश् च जगाद तान् ॥ सोक्स्स्_१२,१३।१९ (वेत्_६।१९) ॥  

  
अहं मदनसुन्दर्या जामातुश् च निमन्त्रणे ।
  
तातेन प्रेषितो यस्माद् देवीपूजोत्सवो ऽस्ति नः ॥ सोक्स्स्_१२,१३।२० (वेत्_६।२०) ॥  

  
श्रद्धाय चैतत् तद्वाक्यं यथार्हैः पानभोजनैः ।
  
ते सम्बन्ध्यादयः सर्वे तद् अहस् तम् उपाचरन् ॥ सोक्स्स्_१२,१३।२१ (वेत्_६।२१) ॥  

  
प्रातर् मदनसुन्दर्या स्वशुर्येण च तेन सः ।
  
सहितो धवलः प्रायाद् गृहं तच् छ्वाशुरं प्रति ॥ सोक्स्स्_१२,१३।२२ (वेत्_६।२२) ॥  

  
प्राप्य शोभावतीं तां च पुरीम् आत्मतृतीयकः ।
  
ददर्श निकटं प्राप्य स गौर्यायतनं महत् ॥ सोक्स्स्_१२,१३।२३ (वेत्_६।२३) ॥  

  
निजगाद च तौ भार्याश्वशुर्यौ श्रद्धया ततः ।
  
एतम् एतां भगवतीं पश्यामो देवताम् इह ॥ सोक्स्स्_१२,१३।२४ (वेत्_६।२४) ॥  

  
तच् छ्रुत्वा स श्वशुर्यस् तं निषेधं प्रत्यभाषत ।
  
इयन्तो रिक्तहस्ताः किं पश्यामो देवताम् इति ॥ सोक्स्स्_१२,१३।२५ (वेत्_६।२५) ॥  

  
अहं तावद् व्रजाम्य् एको युवाम् अत्रैव तिष्ठतम् ।
  
इत्य् उक्त्वा धवलो द्रष्टुं देवीं तां स ततो ययौ ॥ सोक्स्स्_१२,१३।२६ (वेत्_६।२६) ॥  

  
प्रविश्यायतनं तस्याः प्रणम्य च विभाव्य च ।
  
ताम् अष्टादशदोर्दण्डखण्डितोच्चण्डदानवाम् ॥ सोक्स्स्_१२,१३।२७ (वेत्_६।२७) ॥  

  
पादपद्मतलाक्षिप्तमहिषासुरमर्दिनीम् ।
  
स विधिप्रेरणोत्पन्नबुद्धिर् एवम् अचिन्तयत् ॥ सोक्स्स्_१२,१३।२८ (वेत्_६।२८) ॥  

  
जीवोपहारैर् विविधैर् इमां देवीं जनो ऽर्चति ।
  
अहं तु सिद्ध्यै किं नैतां प्रीणाम्य् आत्मोपहारतः ॥ सोक्स्स्_१२,१३।२९ (वेत्_६।२९) ॥  

  
इति ध्यात्वैव तद्गर्भगृहाद् आदाय निर्जनात् ।
  
खड्गं सांयात्रिकैः कैश्चिद् देव्याः प्राक् प्राभृतीकृतम् ॥ सोक्स्स्_१२,१३।३० (वेत्_६।३०) ॥  

  
बद्ध्वा शिरोरुहैर् घण्टाशृङ्खलायां निजं शिरम् ।
  
चिच्छेदैतेन खड्गेन तच् छिन्नं चापतद् भुवि ॥ सोक्स्स्_१२,१३।३१ (वेत्_६।३१) ॥  

  
चिरं यावत् स नायाति तावद् गत्वा तम् ईक्षितुम् ।
  
तत्रैव देवीभवने तच्छ्वशुर्यो विवेश सः ॥ सोक्स्स्_१२,१३।३२ (वेत्_६।३२) ॥  

  
सो ऽपि दृष्ट्वा तम् उत्कृत्तमूर्धानं भगिनीपतिम् ।
  
व्यामोहितस् तथैव स्वं शिरस् तेनासिनाच्छिनत् ॥ सोक्स्स्_१२,१३।३३ (वेत्_६।३३) ॥  

  
सो ऽपि यावच् च नायाति तावद् उद्भ्रान्तमानसा ।
  
तद्देवीभवनं सापि ययौ मदनसुन्दरी ॥ सोक्स्स्_१२,१३।३४ (वेत्_६।३४) ॥  

  
प्रविश्य दृष्ट्वैव पतिं भ्रातरं च तथागतौ ।
  
हा किम् एतद् धतास्मीति विलपन्त्य् अपतद् भुवि ॥ सोक्स्स्_१२,१३।३५ (वेत्_६।३५) ॥  

  
क्षणाच् चोत्थाय शोचन्ती ताव् अकाण्डहताव् उभौ ।
  
किं ममाप्य् अधुनानेन जीवितेनेत्य् अचिन्तयत् ॥ सोक्स्स्_१२,१३।३६ (वेत्_६।३६) ॥  

  
व्यजिज्ञपच् च देवीं तां देहत्यागोन्मुखी सती ।
  
देवि सौभाग्यचारित्रविधानैकाधिदेवते ॥ सोक्स्स्_१२,१३।३७ (वेत्_६।३७) ॥  

  
अध्यासितशरीरार्धे भर्तुर् माररिपोर् अपि ।
  
अशेषललनालोकशरण्ये दुःखहारिणि ॥ सोक्स्स्_१२,१३।३८ (वेत्_६।३८) ॥  

  
हृताव् एकपदे कस्माद् भर्ता भ्राता च मे त्वया ।
  
न युक्तम् एतन् मयि ते नित्यभक्ता ह्य् अहं त्वयि ॥ सोक्स्स्_१२,१३।३९ (वेत्_६।३९) ॥  

  
तन् मे श्रितायाः शरणं शृण्व् एकं कृपणं वचः ।
  
एतां तावत् त्यजाम्य् अत्र दौर्भाग्योपहतां तनुम् ॥ सोक्स्स्_१२,१३।४० (वेत्_६।४०) ॥  

  
जनिष्ये देवि भूयस् तु यत्र कुत्रापि जन्मनि ।
  
तत्रैताव् एव भूयास्तां द्वौ भर्तृभ्रातरौ मम ॥ सोक्स्स्_१२,१३।४१ (वेत्_६।४१) ॥  

  
इति संस्तुत्य विज्ञप्य देवीं नत्वा च तां पुनः ।
  
पाशं विरचयामास लतयाशोकपादपे ॥ सोक्स्स्_१२,१३।४२ (वेत्_६।४२) ॥  

  
तत्रार्पयति यावच् च पाशे कण्ठं वितत्य सा ।
  
तावत् तत्रोच्चचारैवं भारती गगनाङ्गणात् ॥ सोक्स्स्_१२,१३।४३ (वेत्_६।४३) ॥  

  
मा कृथाः साहसं पुत्रि बालाया अपि ते ऽमुना ।
  
सत्त्वोत्कर्षेण तुष्टास्मि पाशम् एतं परित्यज ॥ सोक्स्स्_१२,१३।४४ (वेत्_६।४४) ॥  

  
संश्लेषय शिरः स्वं स्वं भर्तृभ्रातृकबन्धयोः ।
  
उत्तिष्ठतां ते जीवन्ताव् एतौ द्वाव् अपि मद्वरात् ॥ सोक्स्स्_१२,१३।४५ (वेत्_६।४५) ॥  

  
एतच् छ्रुत्वैव सन्त्यज्य पाशं हर्षाद् उपेत्य सा ।
  
अविभाव्यातिरभसाद् भ्रान्ता मदनसुन्दरी ॥ सोक्स्स्_१२,१३।४६ (वेत्_६।४६) ॥  

  
बाला भर्तृशिरो भ्रातृदेहेन समयोजयत् ।
  
भर्तृदेहेन च भ्रातृशिरो विधिनियोगतः ॥ सोक्स्स्_१२,१३।४७ (वेत्_६।४७) ॥  

  
ततो ऽक्षताङ्गौ जीवन्ताव् उभाव् उत्तस्थतुश् च तौ ।
  
शिरोविनिमयाज् जातसङ्करौ काययोर् मिथः ॥ सोक्स्स्_१२,१३।४८ (वेत्_६।४८) ॥  

  
अथान्योन्योदितस्वस्वयथावृत्तान्ततोषिणः ।
  
प्रणम्य देवीं शर्वानीं यथेष्टं ते ययुस् त्रयः ॥ सोक्स्स्_१२,१३।४९ (वेत्_६।४९) ॥  

  
यान्ती च दृष्ट्वा स्वकृतं शिरोविनिमयं तयोः ।
  
विग्ना किङ्कार्यतामूढा साभून् मदनसुन्दरी ॥ सोक्स्स्_१२,१३।५० (वेत्_६।५०) ॥  

  
तद् ब्रूहि राजन् को भर्ता तस्याः सङ्कीर्णयोस् तयोः ।
  
पुर्वोक्तः स्यात् स शापस् ते जानानो न ब्रवीषि चेत् ॥ सोक्स्स्_१२,१३।५१ (वेत्_६।५१) ॥  

  
इत्य् आकर्ण्य कथाप्रश्नं राजा वेतालतस् ततः ।
  
स त्रिविक्रमसेनो ऽत्र तम् एवं प्रत्यभाषत ॥ सोक्स्स्_१२,१३।५२ (वेत्_६।५२) ॥  

  
यत् संस्थं तत्पतिशिरः सैष तस्याः पतिस् तयोः ।
  
प्रधानं च शिरो ऽङ्गेषु प्रत्यभिज्ञा च तद्गता ॥ सोक्स्स्_१२,१३।५३ (वेत्_६।५३) ॥  

  
इत्य् उक्तवतो नृपतेस् तस्यांसात् पुनर् अतर्कितः स ययौ ।
  
वेतालः स च राजा जगाम भूयस् तम् आनेतुम् ॥ सोक्स्स्_१२,१३।५४ (वेत्_६।५४) ॥  

  
चतुर्दशस् तरङ्गः ।  

  
ततो गत्वा पुनः प्राप्य वेतालं शिंशपातरोः ।
  
स त्रिविक्रमसेनस् तं स्कन्धे जग्राह भूपतिः ॥ सोक्स्स्_१२,१४।१ (वेत्_७।१) ॥  

  
गृहीत्वा प्रस्थितं तं च वेतालः सो ऽब्रवीत् पथि ।
  
राजञ् श्रमविनोदार्थं कथाम् आख्यामि ते शृणु ॥ सोक्स्स्_१२,१४।२ (वेत्_७।२) ॥  

  
अस्तीह ताम्रलिप्तीति पुरी पूर्वाम्बुधेस् तटे ।
  
चण्डसेनाभिधानश् च राजा तस्याम् अभूत् पुरि ॥ सोक्स्स्_१२,१४।३ (वेत्_७।३) ॥  

  
पराङ्मुखः परस्त्रीषु यो न सङ्ग्रामभूमिषु ।
  
हर्ता च शत्रुलक्ष्मीणां न परद्रव्यसम्पदाम् ॥ सोक्स्स्_१२,१४।४ (वेत्_७।४) ॥  

  
तस्यैकदा दाक्षिणात्यो राजपुत्रो जनप्रियः ।
  
आययौ सत्त्वशीलाख्यः सिंहद्वारे ऽत्र भूपतेः ॥ सोक्स्स्_१२,१४।५ (वेत्_७।५) ॥  

  
तत्र चात्मानम् आवेद्य नैर्धन्यात्तं नृपं प्रति ।
  
कपटं पाटयामास राजपुत्रैः सहापरैः ॥ सोक्स्स्_१२,१४।६ (वेत्_७।६) ॥  

  
ततः कार्पटिको भूत्वा बहून्य् अब्दानि तत्र सः ।
  
तस्थौ कुर्वन् सदा सेवान् नैव प्राप फलं नृपात् ॥ सोक्स्स्_१२,१४।७ (वेत्_७।७) ॥  

  
यदि राजान्वये जन्म निर्धनत्वं किम् ईदृशम् ।
  
निर्धनत्वे ऽपि किं धात्रा कृतेयं मे महेच्छता ॥ सोक्स्स्_१२,१४।८ (वेत्_७।८) ॥  

  
अयं हि सेवमानं माम् एवं क्लिष्टपरिच्छदम् ।
  
चिरं क्षुधावसीदन्तं राजा नाद्यापि वीक्षते ॥ सोक्स्स्_१२,१४।९ (वेत्_७।९) ॥  

  
इति यावच् च स ध्यायत्य् अत्र कार्पटिकस् ततः ।
  
तावद् आखेटकार्थं स निरगाद् एकदा नृपः ॥ सोक्स्स्_१२,१४।१० (वेत्_७।१०) ॥  

  
तस्मिन् कार्पटिके धावत्य् अग्रे लगुडवाहिनि ।
  
जगाम चाश्वपादातयुतः सो ऽथ मृगाटवीम् ॥ सोक्स्स्_१२,१४।११ (वेत्_७।११) ॥  

  
कृताखेटश् च तत्रारान् महान्तं मत्तसूकरम् ।
  
अनुधावन् क्षणात् प्रापद् अतिदूरं वनान्तरम् ॥ सोक्स्स्_१२,१४।१२ (वेत्_७।१२) ॥  

  
तत्र पर्णतृणच्छन्नमार्गे हारितसूकरः ।
  
श्रान्तो महावने सो ऽथ राजा दिङ्मोहम् आययौ ॥ सोक्स्स्_१२,१४।१३ (वेत्_७।१३) ॥  

  
एकः कार्पटिकश् चाथ स तं वाताश्वपृष्ठगम् ।
  
प्रानानपेक्षो ऽनुययौ पदातिः क्षुत्तृषार्दितः ॥ सोक्स्स्_१२,१४।१४ (वेत्_७।१४) ॥  

  
तं च दृष्ट्वा तथाभूतम् अन्वायातं स भूपतिः ।
  
सस्नेहम् अवदत् कच्चिद् वेत्सि मार्गं यथागतम् ॥ सोक्स्स्_१२,१४।१५ (वेत्_७।१५) ॥  

  
तदाकर्ण्याञ्जलिं बद्ध्वा स तं कार्पटिको ऽभ्यधात् ।
  
वेद्मि किं च क्षणं तावद् इह विश्राम्यतु प्रभुः ॥ सोक्स्स्_१२,१४।१६ (वेत्_७।१६) ॥  

  
द्युवधूमेखलामध्यमणिर् एष हि सम्प्रति ।
  
देदीप्यते स्फुरद्रश्मिशिखाजालो ऽब्जिनीपतिः ॥ सोक्स्स्_१२,१४।१७ (वेत्_७।१७) ॥  

  
एतच् छ्रुत्वा स राजा तं सोपरोधम् अभाषत ।
  
तर्हि क्वापीह पानीयं भवता प्रेक्ष्यताम् इति ॥ सोक्स्स्_१२,१४।१८ (वेत्_७।१८) ॥  

  
तथेत्य् आरुह्य स ततस् तुङ्गं कार्पटिकस् तरुम् ।
  
नदीं दृष्ट्वावरुह्याथ नृपं तत्र निनाय तम् ॥ सोक्स्स्_१२,१४।१९ (वेत्_७।१९) ॥  

  
तद् वाहं च विपर्यानीकृतं कृतविवर्तनम् ।
  
दत्ताम्बुशष्पकवलं विदधे विगतश्रमम् ॥ सोक्स्स्_१२,१४।२० (वेत्_७।२०) ॥  

  
कृतस्नानाय राज्ञे च प्रोन्मुच्य वसनाञ्चलात् ।
  
प्रक्षाल्योपानयत् तस्मै हृद्यान्य् आमलकानि सः ॥ सोक्स्स्_१२,१४।२१ (वेत्_७।२१) ॥  

  
एतानि कुत इत्य् एतं पृच्छन्तं स च भूपतिम् ।
  
एवं व्यजिज्ञपज् जानुस्थितः सामलकाञ्जलिः ॥ सोक्स्स्_१२,१४।२२ (वेत्_७।२२) ॥  

  
एतद्वृत्तिर् अहं नित्यं व्यतीतदशवत्सरः ।
  
चराम्य् आराधयन् देवम् अनेकान्तमुनिव्रतम् ॥ सोक्स्स्_१२,१४।२३ (वेत्_७।२३) ॥  

  
तच् छ्रुत्वा सत्यनामा त्वं सत्त्वशीलः किम् उच्यते ।
  
इत्य् उक्त्वा स कृपाक्रान्तो ह्रीतश् चाचिन्तयन् नृपः ॥ सोक्स्स्_१२,१४।२४ (वेत्_७।२४) ॥  

  
धिङ् नृपान् क्लिष्टम् अक्लिष्टं ये भृत्येष न जानते ।
  
धिक् च तं परिवारं यो न ज्ञापयति तांस् तथा ॥ सोक्स्स्_१२,१४।२५ (वेत्_७।२५) ॥  

  
इति सञ्चिन्त्य जग्राह स राजामलकद्वयम् ।
  
हस्तात् कार्पटिकस्याथ कथञ्चिद् अनुबध्नतः ॥ सोक्स्स्_१२,१४।२६ (वेत्_७।२६) ॥  

  
भुक्त्वा च तन् निपीयाम्बु विशश्रामात्र स क्षणम् ।
  
जग्धामलकसम्पीतजलकार्पटिकान्वितः ॥ सोक्स्स्_१२,१४।२७ (वेत्_७।२७) ॥  

  
ततः सज्जीकृतं तेन वाहं कार्पटिकेन सः ।
  
आरुह्याग्रेसरे तस्मिन्न् एव मार्गप्रदर्शिनि ॥ सोक्स्स्_१२,१४।२८ (वेत्_७।२८) ॥  

  
पश्चाद्भागम् अनारूढे हयस्याभ्यर्थिते ऽप्य् अलम् ।
  
ययौ स राजा स्वपुरिं पथि प्राप्तात्मसैनिकः ॥ सोक्स्स्_१२,१४।२९ (वेत्_७।२९) ॥  

  
तत्र प्रख्याप्य तद्भक्तिं वसुभिर् विषयैश् च तम् ।
  
अपूरयत् कार्पटिकं न चामन्यत निष्कृतिम् ॥ सोक्स्स्_१२,१४।३० (वेत्_७।३०) ॥  

  
ततः कृतार्थः पार्श्वे ऽस्य चण्डसिंहस्य भूपतेः ।
  
मुक्तकार्पटिकाचारः सत्त्वशीलः स तस्थिवान् ॥ सोक्स्स्_१२,१४।३१ (वेत्_७।३१) ॥  

  
एकदा तेन राज्ञा च स सिंहलपतेः सुताम् ।
  
याचितुं सिंहलद्वीपम् आत्मार्थं प्रेषितो ऽभवत् ॥ सोक्स्स्_१२,१४।३२ (वेत्_७।३२) ॥  

  
तत्राब्धिवर्त्मना गच्छन्न् अर्चिताभीष्टदेवतः ।
  
आरुरोह प्रवहणं राजादिष्टैः सह द्विजैः ॥ सोक्स्स्_१२,१४।३३ (वेत्_७।३३) ॥  

  
गते तस्मिन् प्रवहणे मध्यभागम् अशङ्कितम् ।
  
उत्तस्थौ जलधेस् तस्माद् ध्वजो जनितविस्मयः ॥ सोक्स्स्_१२,१४।३४ (वेत्_७।३४) ॥  

  
अभ्रम्लिहाग्रः सुमहाञ् जाम्बूनदविनिर्मितः ।
  
विचित्रवर्णविचलद्वैजयन्तीविराजितः ॥ सोक्स्स्_१२,१४।३५ (वेत्_७।३५) ॥  

  
तत्कालं चात्र सहसा समुन्नम्य घनावली ।
  
भृशं वर्षितुम् आरेभे ववौ तीव्रश् च मारुतः ॥ सोक्स्स्_१२,१४।३६ (वेत्_७।३६) ॥  

  
तैर् वर्षवातैः स बलाद् आकृष्याधोरनैर् इव ।
  
आसज्यत ध्वजस्तम्भे तस्मिन् प्रवहणद्विपः ॥ सोक्स्स्_१२,१४।३७ (वेत्_७।३७) ॥  

  
तावच् च स ध्वजस् तस्मिन् वारिधौ वीचिविप्लुते ।
  
वहनेन समं तेन प्रावर्तत निमज्जितुम् ॥ सोक्स्स्_१२,१४।३८ (वेत्_७।३८) ॥  

  
ततो द्विजास् ते तत्रस्थाश् चण्डसिंहं स्वभूपतिम् ।
  
उद्दिश्योद्घोषयामासुर् अभ्रह्मण्यं भयाकुलाः ॥ सोक्स्स्_१२,१४।३९ (वेत्_७।३९) ॥  

  
तद् आकर्ण्यासहिष्णुश् च स्वामिभक्तेर् अनुध्वजम् ।
  
स सत्त्वशीलो निस्त्रिंशहस्तो बद्धोत्तरीयकः ॥ सोक्स्स्_१२,१४।४० (वेत्_७।४०) ॥  

  
आत्मानम् अक्षिपत् तत्र निरपेक्षो महोदधौ ।
  
उदधेः कारणाशङ्की वीरः प्रतिविधित्सया ॥ सोक्स्स्_१२,१४।४१ (वेत्_७।४१) ॥  

  
मग्ने च तस्मिन् वातोर्मिदूरोत्क्षिप्तम् अभज्यत ।
  
वहनं तच् च तत्स्ताश् च निपेतुर् यादसां मुखे ॥ सोक्स्स्_१२,१४।४२ (वेत्_७।४२) ॥  

  
स च मग्नो ऽम्बुधौ तत्र सत्त्वशीलो निरीक्षते ।
  
यावत् तावद् ददर्शात्र पुरीं दिव्यां न वारिधिम् ॥ सोक्स्स्_१२,१४।४३ (वेत्_७।४३) ॥  

  
तस्मिन् मणिमयस्थम्भैर् भास्वरे हेममन्दिरे ।
  
सद्रत्नबद्धसोपानवापीकोद्यानशोभिनि ॥ सोक्स्स्_१२,१४।४४ (वेत्_७।४४) ॥  

  
नानामणिशिलाभित्तिरत्नचित्रोच्छ्रितध्वजम् ।
  
कात्यायनीदेवगृहं मेरुप्रोन्नतम् ऐक्षत ॥ सोक्स्स्_१२,१४।४५ (वेत्_७।४५) ॥  

  
तत्र प्रणम्य देवीं तां स्तुत्याभ्यर्च्य तदग्रतः ।
  
इन्द्रजालं किम् एतत् स्याद् इत्य् आश्चर्याद् उपाविशत् ॥ सोक्स्स्_१२,१४।४६ (वेत्_७।४६) ॥  

  
तावच् च देव्यग्रगतप्रभामण्डलकान्तरात् ।
  
अकस्मान् निरगात् कन्या दिव्योद्घाट्य कवाटकम् ॥ सोक्स्स्_१२,१४।४७ (वेत्_७।४७) ॥  

  
इन्दी वराक्षी फुल्लाब्जवदना कुसुमस्मिता ।
  
मृणालनालमृद्वङ्गी जङ्गमेव सरोजिनी ॥ सोक्स्स्_१२,१४।४८ (वेत्_७।४८) ॥  

  
स्त्रीसहस्रपरीवारा देवीगर्भगृहं च सा ।
  
विवेश सत्त्वशीलस्य हृदयं च ततः समम् ॥ सोक्स्स्_१२,१४।४९ (वेत्_७।४९) ॥  

  
निरगात् कृतपूजा च देवीगर्भगृहात् ततः ।
  
न पुनः सत्त्वशीलस्य हृदयात् सा कथं चन ॥ सोक्स्स्_१२,१४।५० (वेत्_७।५०) ॥  

  
प्राविशत् सा च तत्रैव प्रभामण्डलकान्तरे ।
  
सत्त्वशीलो ऽप्य् असौ तस्याः पश्चात् तत्र प्रविष्टवान् ॥ सोक्स्स्_१२,१४।५१ (वेत्_७।५१) ॥  

  
प्रविश्य च ददर्शान्तर् अन्यद् एवोत्तमं पुरम् ।
  
सङ्केतोद्यानम् इव यत् सर्वासां भोगसम्पदाम् ॥ सोक्स्स्_१२,१४।५२ (वेत्_७।५२) ॥  

  
तत्रान्तर्मणिपर्यङ्कनिषण्णां तां विलोक्य सः ।
  
कन्याम् उपेत्य तत्पार्श्वे सत्त्वशील उपाविशत् ॥ सोक्स्स्_१२,१४।५३ (वेत्_७।५३) ॥  

  
आसीच् च तन्मुखासक्तलोचनो लिखितो यथा ।
  
अङ्गैः सोत्कम्पपुलकैर् वदन्न् आलिङ्गनोत्कताम् ॥ सोक्स्स्_१२,१४।५४ (वेत्_७।५४) ॥  

  
दृष्ट्वा च तं स्मराविष्टं चेटीनाम् अत्र सा मुखम् ।
  
अद्राक्षीत् ताश् च तत्कालम् इङ्गितज्ञास् तम् अब्रुवन् ॥ सोक्स्स्_१२,१४।५५ (वेत्_७।५५) ॥  

  
अतिथिस् त्वम् इह प्राप्तस् तद् अस्मत्स्वामिनीकृतम् ।
  
भजस्वातिथ्यम् उत्तिष्ठ स्नाहि भुङ्क्स्व ततः परम् ॥ सोक्स्स्_१२,१४।५६ (वेत्_७।५६) ॥  

  
तच् छ्रुत्वा सो ऽवलम्ब्याशां खतम् अप्य् उत्थितस् ततः ।
  
ययौ प्रदर्शितां ताभिर् एकाम् उद्यानवापिकाम् ॥ सोक्स्स्_१२,१४।५७ (वेत्_७।५७) ॥  

  
तस्यां निमग्नश् चोत्तस्थौ ताम्रलिप्त्यां स तत्क्षणात् ।
  
चण्डसिंहनृपोद्यानवापीमध्यात् ससम्भ्रमः ॥ सोक्स्स्_१२,१४।५८ (वेत्_७।५८) ॥  

  
तत्र प्राप्तम् अकस्माच् च विक्ष्यात्मानम् अचिन्तयत् ।
  
अहो किम् एतत् क्वोद्यानम् इदं दिव्यं क्व तत् पुरम् ॥ सोक्स्स्_१२,१४।५९ (वेत्_७।५९) ॥  

  
तत्रामृतासारसमं क्व तत् तस्याश् च दर्शनम् ।
  
क्व चानन्तरम् एवेदं तद्विश्लेषमहाविषम् ॥ सोक्स्स्_१२,१४।६० (वेत्_७।६०) ॥  

  
स्वप्नश् च नायं सुस्पष्टो विनिद्रो ऽनुभवो हि मे ।
  
ध्रुवं पातालकन्याभिस् ताभिर् मूढो ऽस्मि वञ्चितः ॥ सोक्स्स्_१२,१४।६१ (वेत्_७।६१) ॥  

  
इति ध्यायन् विना तां स कन्याम् उन्मादवान् इव ।
  
उद्याने तत्र बभ्राम कामार्तो विललाप च ॥ सोक्स्स्_१२,१४।६२ (वेत्_७।६२) ॥  

  
तदवस्थं च तं दृष्ट्वा पिशङ्गैः पुष्परेणुभिः ।
  
वातोद्धूतैः परीताङ्गं विप्रयोगानलैर् इव ॥ सोक्स्स्_१२,१४।६३ (वेत्_७।६३) ॥  

  
उद्यानपाला गत्वैव चण्डसिंहमहीभृतम् ।
  
व्यजिज्ञपन् स चोद्भ्रान्तः स्वयम् एत्य ददर्श तम् ॥ सोक्स्स्_१२,१४।६४ (वेत्_७।६४) ॥  

  
सान्त्वयित्वा च पप्रच्छ किम् इदं ब्रूहि नः सखे ।
  
क्व प्रस्थितस् त्वं क्व प्राप्तः क्वास्तः क्व पतितः शरः ॥ सोक्स्स्_१२,१४।६५ (वेत्_७।६५) ॥  

  
तच् छ्रुत्वा स स्ववृत्तान्तं तस्मै सर्व शशंस तम् ।
  
सत्त्वशीलो नृपतये सो ऽप्य् अथैवम् अचिन्तयत् ॥ सोक्स्स्_१२,१४।६६ (वेत्_७।६६) ॥  

  
हन्त वीरो ऽपि मत्पुण्यैः कामेनैषो विडम्बितः ।
  
आनृण्यं गन्तुम् एतस्य लब्धो ह्य् अवसरो मया ॥ सोक्स्स्_१२,१४।६७ (वेत्_७।६७) ॥  

  
इत्य् अन्तश् चिन्तयित्वा स वीरो राजा जगाद तम् ।
  
तह्रि मुञ्च मुधा शोकम् अहं त्वां प्रापयामि ताम् ॥ सोक्स्स्_१२,१४।६८ (वेत्_७।६८) ॥  

  
नीत्वा तेनैव मार्गेण प्रियाम् असुरकन्यकाम् ।
  
इति चाश्वासयामास तं स स्नानादिना नृपः ॥ सोक्स्स्_१२,१४।६९ (वेत्_७।६९) ॥  

  
अन्येद्युर् मन्त्रिविन्यस्तराज्यस् तेन समं च सः ।
  
प्रायात् प्रवहणारूढस् तद्दर्शितपथो ऽम्बुधिम् ॥ सोक्स्स्_१२,१४।७० (वेत्_७।७०) ॥  

  
प्राप्य तन्मध्यभागं च दृष्ट्वा तं प्राग्वद् उत्थितम् ।
  
सपताकं ध्वजं सत्त्वशीलस् तं नृपम् अभ्यधात् ॥ सोक्स्स्_१२,१४।७१ (वेत्_७।७१) ॥  

  
सो ऽयम् अभ्युत्थितो दिव्यप्रभावो ऽत्र महाध्वजः ।
  
मयि मग्ने ऽत्र मङ्क्तव्यं देवेनैतम् अनु ध्वजम् ॥ सोक्स्स्_१२,१४।७२ (वेत्_७।७२) ॥  

  
इत्य् उक्त्वा निकटं प्राप्य ध्वजस्यास्य निमज्जतः ।
  
मार्गे स सत्त्वशीलो ऽसौ पूर्वम् आत्मानम् अक्षिपत् ॥ सोक्स्स्_१२,१४।७३ (वेत्_७।७३) ॥  

  
ततो राजापि चिक्षेप तत्रात्मानं तथैव सः ।
  
अन्तो मग्नौ च तौ क्षिप्रं तद् दिव्यं प्रापतुः पुरम् ॥ सोक्स्स्_१२,१४।७४ (वेत्_७।७४) ॥  

  
तत्र दृष्ट्वा स साश्चर्यो राजा देवीं प्रणम्य ताम् ।
  
पार्वतीं सत्त्वशीलेन सहितः समुपाविशत् ॥ सोक्स्स्_१२,१४।७५ (वेत्_७।७५) ॥  

  
तावच् च निरगात् तत्र सा सखीजनसङ्गता ।
  
रूपिनीव प्रभा कन्या प्रभामण्डलकात् ततः ॥ सोक्स्स्_१२,१४।७६ (वेत्_७।७६) ॥  

  
इयं सा सुमुखीत्य् उक्ते सत्त्वशीलेन तां नृपः ।
  
दृष्ट्वा युक्तम् अभिष्वङ्गं तस्य तस्याम् अमन्यत ॥ सोक्स्स्_१२,१४।७७ (वेत्_७।७७) ॥  

  
सापि तं वीक्ष्य राजानं शुभशारीरलक्षणम् ।
  
पुरुषातिशयो ऽपूर्वः को ऽयं स्याद् इत्य् अचिन्तयत् ॥ सोक्स्स्_१२,१४।७८ (वेत्_७।७८) ॥  

  
विवेश चाम्बिकाधाम पूजायै सा नृपो ऽपि सः ।
  
जगामोद्यानम् आदाय सत्त्वशीलम् अवज्ञया ॥ सोक्स्स्_१२,१४।७९ (वेत्_७।७९) ॥  

  
क्षणाच् च कृतपूजा सा निरगाद् दैत्यकन्यका ।
  
याचित्वा सत्पतिप्राप्तिं देव्या गर्भगृहान्तरात् ॥ सोक्स्स्_१२,१४।८० (वेत्_७।८०) ॥  

  
निर्गत्य सा जगादैकां सखीं सखि गवेष्यताम् ।
  
यो ऽसाव् इह मया दृष्टो महात्मा क्व स तिष्ठति ॥ सोक्स्स्_१२,१४।८१ (वेत्_७।८१) ॥  

  
आतिथ्यं गृह्यताम् एत्य प्रसादः क्रियतां त्वया ।
  
इति चैषो ऽर्थ्यतां पूज्यः पुमान् को ऽप्य् उत्तमो ह्य् असौ ॥ सोक्स्स्_१२,१४।८२ (वेत्_७।८२) ॥  

  
एवं सखी तयोक्ता सा विचित्योद्यानवर्तिने ।
  
स्वस्वामिनीनिदेशं तं प्रह्वा तस्मै न्यवेदयत् ॥ सोक्स्स्_१२,१४।८३ (वेत्_७।८३) ॥  

  
तच् छ्रुत्वा स नृपो वीरः सावहेलम् उवाच ताम् ।
  
एषैवातिथ्यम् अस्माकम् अन्यत् किम् उपयुज्यते ॥ सोक्स्स्_१२,१४।८४ (वेत्_७।८४) ॥  

  
एतच् छ्रुत्वा तया गत्वा सख्या सा श्राविता तदा ।
  
मेने मान्यम् उदारं तं सर्वथा दैत्यकन्यका ॥ सोक्स्स्_१२,१४।८५ (वेत्_७।८५) ॥  

  
ततश् चाकृष्यमानेव धैर्यपाशेन तेन सा ।
  
नृपेण मानुषायोग्ये ऽप्य् आतिथ्ये निःस्पृहात्मना ॥ सोक्स्स्_१२,१४।८६ (वेत्_७।८६) ॥  

  
पत्यर्थं पार्वतीसेवापरिपाकसमर्पितम् ।
  
मत्वा तत् स्वयम् उद्यानं विवेशासुरपुत्रिका ॥ सोक्स्स्_१२,१४।८७ (वेत्_७।८७) ॥  

  
विचित्रशकुनालापैर् वाताञ्चितलताभुजैः ।
  
विकीर्णकुसुमैर् आरान् नन्द्यमानेव पादपैः ॥ सोक्स्स्_१२,१४।८८ (वेत्_७।८८) ॥  

  
उपगम्य च सा तत्र यथावत् प्रश्रयानता ।
  
आतिथ्यग्रहणार्थं तं प्रार्थयामास पार्थिवम् ॥ सोक्स्स्_१२,१४।८९ (वेत्_७।८९) ॥  

  
ततः स सत्त्वशीलं तम् उद्दिश्योवाच तां नृपः ।
  
अनेन कथितां देवीम् इहाहं द्रष्टुम् आगतः ॥ सोक्स्स्_१२,१४।९० (वेत्_७।९०) ॥  

  
गौरीं ध्वजपथप्राप्यपरमाद्भुतकेतनाम् ।
  
सा दृष्टा तदनु त्वं च कान्यातिथ्यार्थितात्र नः ॥ सोक्स्स्_१२,१४।९१ (वेत्_७।९१) ॥  

  
तच् छ्रुत्वा साब्रवीत् कन्या कौतुकात् तर्हि वीक्षितुम् ।
  
आगम्यतां द्वितीयं मे पुरं त्रिजगदद्भुताम् ॥ सोक्स्स्_१२,१४।९२ (वेत्_७।९२) ॥  

  
एवम् उक्तवतीं तां च स विहस्य नृपो ऽब्रवीत् ।
  
तद् अप्य् अनेनैवोक्तं मे यत्र सा स्नानवापिका ॥ सोक्स्स्_१२,१४।९३ (वेत्_७।९३) ॥  

  
ततः सा कन्यकावादीद् देव मा स्मैवम् आदिश ।
  
न विडम्बनशीलाहं का वा पूज्ये विडम्बना ॥ सोक्स्स्_१२,१४।९४ (वेत्_७।९४) ॥  

  
अहं हि सत्त्वोत्कर्षेण युष्माकं किङ्करीकृता ।
  
तन्मम प्रार्थनाभङ्गं नैवैवं कर्तुम् अर्हथ ॥ सोक्स्स्_१२,१४।९५ (वेत्_७।९५) ॥  

  
एतच् छ्रुत्वा तथेत्य् उक्त्वा सत्त्वशीलसखः स तत् ।
  
प्रभामण्डलकोपान्तं ययौ राजा तया सह ॥ सोक्स्स्_१२,१४।९६ (वेत्_७।९६) ॥  

  
अपावृतकवाटे च तस्मिन्न् अन्तस् तथैव सः ।
  
प्रवेशितो ददर्शास्यास् तद् दिव्यम् अपरं पुरम् ॥ सोक्स्स्_१२,१४।९७ (वेत्_७।९७) ॥  

  
नित्य सन्नद्धसर्वर्तु सदापुष्पफलद्रुमम् ।
  
मेरुपृष्ठम् इवाशेषं निर्मितं रत्नकाञ्चनैः ॥ सोक्स्स्_१२,१४।९८ (वेत्_७।९८) ॥  

  
रत्नासने महार्हे तं राजानम् उपवेश्य सा ।
  
यथोचितोपनीतार्घ्या दैत्यराजसुताब्रवीत् ॥ सोक्स्स्_१२,१४।९९ (वेत्_७।९९) ॥  

  
कन्याहम् असुरेन्द्रस्य कालनेमेर् महात्मनः ।
  
चक्रायुधेन च स मे स्वर्गतिं प्रापितः पिता ॥ सोक्स्स्_१२,१४।१०० (वेत्_७।१००) ॥  

  
विश्वकर्मकृतं चेदं पैतृकं मे पुरद्वयम् ।
  
न जरात्र न मृत्युश् च बाधते सर्वकामदे ॥ सोक्स्स्_१२,१४।१०१ (वेत्_७।१०१) ॥  

  
इदानीं च पिता त्वं मे सपुराहं वशे तव ।
  
इत्य् अर्पितात्मसर्वस्वां ताम् उवाच स भूपतिः ॥ सोक्स्स्_१२,१४।१०२ (वेत्_७।१०२) ॥  

  
यद्य् एवं तत् सुते ह्य् अस्मै मया दत्तास्य् अनिन्दिते ।
  
सत्त्वशीलाय वीराय सुहृदे बान्धवाय च ॥ सोक्स्स्_१२,१४।१०३ (वेत्_७।१०३) ॥  

  
एवं देवीप्रसादेन मूर्तेनेव नृपेण सा ।
  
उक्ता गुणज्ञा विनता तत् तथेत्य् अन्वमन्यत ॥ सोक्स्स्_१२,१४।१०४ (वेत्_७।१०४) ॥  

  
ततः कृतार्थं तं तस्याः कृतपाणिग्रहं नृपः ।
  
दत्तासुरपुरैश्वर्यं सत्त्वशीलम् उवाच सः ॥ सोक्स्स्_१२,१४।१०५ (वेत्_७।१०५) ॥  

  
बुक्तयोर् आमलकयोस् तयोर् एकं मया तव ।
  
संशोधितम् असंशुद्धाद् ऋणी ते ऽहं द्वितीयतः ॥ सोक्स्स्_१२,१४।१०६ (वेत्_७।१०६) ॥  

  
इति प्रणतम् उक्त्वा तं दैत्यपुत्रीं जगाद ताम् ।
  
मार्गो मे दर्श्यतां येन स्वपुरीं प्राप्नुयाम् इति ॥ सोक्स्स्_१२,१४।१०७ (वेत्_७।१०७) ॥  

  
ततो ऽपराजितं नाम खड्गं भक्ष्यं फलं च सा ।
  
एकं जरामृत्युहरं तस्मै दैत्यसुता ददौ ॥ सोक्स्स्_१२,१४।१०८ (वेत्_७।१०८) ॥  

  
ताभ्यां युक्तस् तयोक्तायां वाप्यं मग्नः स्वदेशतः ।
  
उत्थाय सर्वसंसिद्धकामो ऽभूत् स क्रमान् नृपः ॥ सोक्स्स्_१२,१४।१०९ (वेत्_७।१०९) ॥  

  
सत्त्वशीलो ऽपि दैत्यस्त्रीपुरराज्यं शशास सः ।
  
तद् ब्रूहि को ऽब्धिपतने द्वयोः सत्त्वाधिको ऽनयोः ॥ सोक्स्स्_१२,१४।११० (वेत्_७।११०) ॥  

  
इति श्रुत्वा तथा प्रश्नं वेतालाच् छपभीतितः ।
  
स त्रिविक्रमसेनस् तं भूपतिः प्रत्यभाषत ॥ सोक्स्स्_१२,१४।१११ (वेत्_७।१११) ॥  

  
एतयोः सत्त्वशीलो ऽत्र स मे सत्त्वाधिको मतः ।
  
स ह्य् अविज्ञाततत्त्वार्थो निरास्थः पतितो ऽम्बुधौ ॥ सोक्स्स्_१२,१४।११२ (वेत्_७।११२) ॥  

  
राजा तु तत्त्वं विज्ञाय विवेशाम्भोधिम् आस्थया ।
  
दैत्यकन्यां च नावञ्छद् असाध्या स्पृहयेति सः ॥ सोक्स्स्_१२,१४।११३ (वेत्_७।११३) ॥  

  
इति तस्याकर्ण्य वचो निरस्तमौनस्य भूपतेः स्कन्धात् ।
  
स जगाम पूर्ववत् तं वेतालः शिंशपातरुं स्वपदम् ॥ सोक्स्स्_१२,१४।११४ (वेत्_७।११४) ॥  

  
राजापि तथैव स तं पुनर् अप्य् आनेतुम् अनुजगाम जवात् ।
  
प्रारब्धे ह्य् असमाप्ते कार्ये शिथिलीभवन्ति किं सुधियः ॥ सोक्स्स्_१२,१४।११५ (वेत्_७।११५) ॥  
  

  
पञ्चदशस् तरङ्गः ।  

  
गत्वा तां शिंशपां भूयो वेतालं प्राप्य भूमिपः ।
  
तं त्रिविक्रमसेनो ऽत्र स्कन्धे कृत्वोच्चचाल सः ॥ सोक्स्स्_१२,१५।१ (वेत्_८।१) ॥  

  
प्रयान्तं स पुनस् तं च वेतालः स्कन्धतो ऽब्रवीत् ।
  
श्रमविस्मृतये राजन् मत्तः प्रश्नम् इमं शृणु ॥ सोक्स्स्_१२,१५।२ (वेत्_८।२) ॥  

  
अङ्गदेशे ऽग्रहारो ऽस्ति महान् वृक्षघटाभिधः ।
  
विष्णुस्वामीति तत्रासीद् द्विजो यज्वा महाधनः ॥ सोक्स्स्_१२,१५।३ (वेत्_८।३) ॥  

  
तस्य च स्वानुरूपायां पत्न्यां जाताः क्रमात् त्रयः ।
  
बभूवुस् तरुणाः पुत्रा दिव्यवैदग्ध्यशालिनः ॥ सोक्स्स्_१२,१५।४ (वेत्_८।४) ॥  

  
ते पित्रा प्रेषितास् तेन कूर्महेतोः कदाचन ।
  
प्रारब्धयज्ञेन ययुस् ते त्रयो भ्रातरो ऽम्बुधिम् ॥ सोक्स्स्_१२,१५।५ (वेत्_८।५) ॥  

  
प्राप्य कूर्मं ततो ज्यायान् कनिष्ठौ ताव् अभाषत ।
  
गृह्णातु युवयोर् एकः कूर्मं क्रतुकृते पितुः ॥ सोक्स्स्_१२,१५।६ (वेत्_८।६) ॥  

  
अहम् एतं न शक्नोमि ग्रहीतुं विस्रपिच्छलम् ।
  
इत्य् उक्तवन्तं तं ज्येष्ठं कनिष्ठौ ताव् अवोचताम् ॥ सोक्स्स्_१२,१५।७ (वेत्_८।७) ॥  

  
तवात्र विचिकित्सा चेन् नावयोर् अपि सा कथम् ।
  
तच् छ्रुत्वा सो ऽब्रवीज् ज्येष्ठो गृह्णीतं गच्छतं युवाम् ॥ सोक्स्स्_१२,१५।८ (वेत्_८।८) ॥  

  
पितुर् यज्ञक्रियालोपो भवेद् युष्मत्कृतो ऽन्यथा ।
  
ततो नरकपातः स्याद् युवयोस् तस्य च ध्रुवम् ॥ सोक्स्स्_१२,१५।९ (वेत्_८।९) ॥  

  
इत्य् उक्ताव् अनुजौ तेन तौ विहस्य तम् ऊचतुः ।
  
धर्मं वेत्स्य् आवयोर् एव समानम् अपि नात्मनः ॥ सोक्स्स्_१२,१५।१० (वेत्_८।१०) ॥  

  
ततो ज्येष्ठो ऽब्रवीत् किं मे जानीथो नैव चङ्गताम् ।
  
अहं भोजनचङ्गो ऽस्मि नार्हः स्प्रष्टुं जुगुप्सितम् ॥ सोक्स्स्_१२,१५।११ (वेत्_८।११) ॥  

  
एतत् तस्य वचः श्रुत्वा भ्रातरं मध्यमो ऽब्रवीत् ।
  
अहं तर्ह्य् अधिकश् चङ्गो नारीचङ्गो विचक्षणः ॥ सोक्स्स्_१२,१५।१२ (वेत्_८।१२) ॥  

  
मध्यमेनैवम् उक्ते तु ज्यायान् पुन उवाच सः ।
  
कूर्मं गृह्णातु तर्ह्य् एष कनीयान् आवयोर् इति ॥ सोक्स्स्_१२,१५।१३ (वेत्_८।१३) ॥  

  
ततः स भ्रुकुटिं कृत्वा कनीयान् अप्य् उवाच तौ ।
  
हे मूर्खौ तूलिकाचङ्गश् चङ्गो ऽहं हि विशेषतः ॥ सोक्स्स्_१२,१५।१४ (वेत्_८।१४) ॥  

  
एवं ते कलहासक्तास् त्रयो ऽपि भ्रातरो मिथः ।
  
निर्णयायाभिमानैकग्रस्ताः कूर्मं विहाय तम् ॥ सोक्स्स्_१२,१५।१५ (वेत्_८।१५) ॥  

  
राज्ञः प्रसेनजिन्नाम्नस् तत्प्रदेशभुवो ऽन्तिकम् ।
  
नगरं सहसा जग्मुर् विटङ्कपुरनामकम् ॥ सोक्स्स्_१२,१५।१६ (वेत्_८।१६) ॥  

  
तत्र प्रतीहारमुखेनावेद्यान्तः प्रविश्य च ।
  
नृपं विज्ञापयामासुः स्ववृत्तान्तं तथैव ते ॥ सोक्स्स्_१२,१५।१७ (वेत्_८।१७) ॥  

  
तिष्ठतेहैव यावद् वः परीक्षिष्ये क्रमाद् अहम् ।
  
इत्य् उक्तस् तेन राज्ञा च तस्थुस् तत्र तथेति ते ॥ सोक्स्स्_१२,१५।१८ (वेत्_८।१८) ॥  

  
स्वाहारकाले चानाय्य तेभ्यः सो ऽग्रासनं नृपः ।
  
राजार्हं दापयामास षड्रसं स्वादुभोजनम् ॥ सोक्स्स्_१२,१५।१९ (वेत्_८।१९) ॥  

  
भुञ्जानेषु च सर्वेषु तदैको बुभुजे न सः ।
  
विप्रो भोजनचङ्गो ऽत्र जुगुप्साकूणिताननः ॥ सोक्स्स्_१२,१५।२० (वेत्_८।२०) ॥  

  
कथं न भोजनं भुङ्क्ते ब्रह्मन् स्वादु सुगन्ध्य् अपि ।
  
इति रज्ञा स्वयं पृष्टः शनैर् विप्रो जगाद सः ॥ सोक्स्स्_१२,१५।२१ (वेत्_८।२१) ॥  

  
शवधूमदुरामोदः शालिभक्ते ऽत्र विद्यते ।
  
तेन नाहम् इदं भोक्तुम् उत्सहे स्वाद्व् अपि प्रभो ॥ सोक्स्स्_१२,१५।२२ (वेत्_८।२२) ॥  

  
इत्य् उक्ते तेन सर्वे ऽपि तत्राघ्राय नृपाज्ञया ।
  
ऊचुः कलमशाल्यन्नम् अदोषं तत् सुगन्धि च ॥ सोक्स्स्_१२,१५।२३ (वेत्_८।२३) ॥  

  
स तु भोजनचङ्गस् तन् नाश्नात् पिहितनासिकः ।
  
ततः स राजा सञ्चिन्त्य यावद् अन्विष्यति क्रमात् ॥ सोक्स्स्_१२,१५।२४ (वेत्_८।२४) ॥  

  
तावन् नियोगिजनतस् तद् अन्नं बुबुधे तथा ।
  
ग्रामश्मशाननिकटक्षेत्रसम्भवशालिजम् ॥ सोक्स्स्_१२,१५।२५ (वेत्_८।२५) ॥  

  
ततो ऽतिविस्मितस् तुष्टः स राजा तम् अभाषत ।
  
सत्यं भोजनचङ्गस् त्वं तदन्यद्भुज्यताम् इति ॥ सोक्स्स्_१२,१५।२६ (वेत्_८।२६) ॥  

  
कृताहारश् च स नृपो विप्रान् वासगृहेषु तान् ।
  
विसृज्यानाययामास स्वम् एकां गणिकोत्तमाम् ॥ सोक्स्स्_१२,१५।२७ (वेत्_८।२७) ॥  

  
तां च तस्मै द्वितीयस्मै प्राहिणोत् कृतमण्डनाम् ।
  
विप्राय नारिचङ्गाय सायं सर्वाङ्गसुन्दरीम् ॥ सोक्स्स्_१२,१५।२८ (वेत्_८।२८) ॥  

  
सा च वासगृहं तस्य राजभृत्यान्विता ययौ ।
  
राकानिशेव पुर्णेन्दुमुखी कन्दर्पदीपिनी ॥ सोक्स्स्_१२,१५।२९ (वेत्_८।२९) ॥  

  
प्रविष्टायां च तस्यां स प्रभाभासितवेश्मनि ।
  
उत्पन्नमूर्च्छः संरुद्धनासाग्रो वामपाणिना ॥ सोक्स्स्_१२,१५।३० (वेत्_८।३०) ॥  

  
नारीचङ्गो ऽब्रवीद् राजभृत्यान् निष्कास्यताम् इति ।
  
न चेन् मृतो ऽहं निर्याति गन्धो ऽस्याश् छागलो यतः ॥ सोक्स्स्_१२,१५।३१ (वेत्_८।३१) ॥  

  
इत्य् उक्तास् तेन निन्युस् ते विग्नां तां राजपूरुषाः ।
  
राज्ञो ऽन्तिकं वारवधूं वृत्तान्तं जगदुश् च तम् ॥ सोक्स्स्_१२,१५।३२ (वेत्_८।३२) ॥  

  
राजाप्य् आनाय्य तत्कालं नारीचङ्गम् उवाच तम् ।
  
येयं श्रीखण्डकर्पूरकालागुरुमदोत्तमैः ॥ सोक्स्स्_१२,१५।३३ (वेत्_८।३३) ॥  

  
कृतप्रसाधना दिक्षु प्रसरच्चारुसौरभा ।
  
तस्या वारविलासिन्या गन्धः स्याच् छागलः कुतः ॥ सोक्स्स्_१२,१५।३४ (वेत्_८।३४) ॥  

  
इत्य् उक्तो ऽपि स राज्ञा तन् नारीचङ्गस् तदा न यत् ।
  
प्रतिपेदे तदा राजा विचारपतितो ऽभवत् ॥ सोक्स्स्_१२,१५।३५ (वेत्_८।३५) ॥  

  
पृच्छंश् च युक्त्या बुबुधे ताम् अजक्षीरवर्धिताम् ।
  
तन्मुखाद् एव बालत्वे मातृधात्रीवियोगतः ॥ सोक्स्स्_१२,१५।३६ (वेत्_८।३६) ॥  

  
ततो ऽतिविस्मितस् तस्य नारीचङ्गस्य चङ्गताम् ।
  
प्रशंसन् नृपतिस् तस्मै तृतीयाय द्विजन्मने ॥ सोक्स्स्_१२,१५।३७ (वेत्_८।३७) ॥  

  
तद्रसात् तूलिकाचङ्गायाशु शय्याम् अदापयत् ।
  
पर्यङ्कोपरि विन्यस्तसप्तसङ्ख्याकतूलिकाम् ॥ सोक्स्स्_१२,१५।३८ (वेत्_८।३८) ॥  

  
तस्यां च तूलिकाचङ्गो महार्हे वासवेस्मनि ।
  
सुष्वाप धौतसुश्लक्ष्णपटप्रच्छदवाससि ॥ सोक्स्स्_१२,१५।३९ (वेत्_८।३९) ॥  

  
यामार्ध एव च गते स रात्रौ शयनात् ततः ।
  
उत्तस्थौ पाण्यवष्टब्धपार्श्वः क्रन्दन् व्यथार्दितः ॥ सोक्स्स्_१२,१५।४० (वेत्_८।४०) ॥  

  
ददृशे तस्य पार्श्वे च तत्रत्यै राजपूरुषैः ।
  
गाढलग्नस्य बालस्य मुद्रेव कुटिलारुणा ॥ सोक्स्स्_१२,१५।४१ (वेत्_८।४१) ॥  

  
गत्वा च तैस् तदाख्यातं राज्ञे राजाप्य् उवाच तान् ।
  
तूलिकानां तले किञ्चिन् मा स्यात् तद् वीक्ष्यताम् इति ॥ सोक्स्स्_१२,१५।४२ (वेत्_८।४२) ॥  

  
गत्वेक्षन्ते च ते यावद् एकैकं तूलिकातलम् ।
  
तावत् सर्वतलाद् आपुर् वालं पर्यङ्कपृष्टतः ॥ सोक्स्स्_१२,१५।४३ (वेत्_८।४३) ॥  

  
नीत्वा चादर्शयन् राज्ञे सो ऽप्य् आनीतस्य वीक्ष्य तत् ।
  
तद्रूपं तूलिकाचङ्गस्याङ्गं राजा विसिस्मिये ॥ सोक्स्स्_१२,१५।४४ (वेत्_८।४४) ॥  

  
सप्तभ्यस् तूलिकाभ्यो ऽस्य वालो लग्नस् तनौ खतम् ।
  
इति चित्रीयमाणस् तां राजा रात्रिं निनाय सः ॥ सोक्स्स्_१२,१५।४५ (वेत्_८।४५) ॥  

  
प्रातश् चाद्भुतवैदग्ध्यसौकुमार्या अमी इति ।
  
तेभ्यस् त्रिभ्यो ऽपि चङ्गेभ्यो हेमलक्षत्रयं ददौ ॥ सोक्स्स्_१२,१५।४६ (वेत्_८।४६) ॥  

  
ततस् ते सुखितास् तत्र तस्थुर् विस्मृतकच्छपाः ।
  
पितुर् विघ्नितयज्ञार्थफलोपार्जितपातकाः ॥ सोक्स्स्_१२,१५।४७ (वेत्_८।४७) ॥  

  
इत्य् आख्याय कथाद्भुतम् अंसनिषण्णः पुनः स वेतालः ।
  
पप्रच्छ तं त्रिविक्रमसेनं पृथ्वीपतिं प्रश्नम् ॥ सोक्स्स्_१२,१५।४८ (वेत्_८।४८) ॥  

  
राजन् विचिन्त्य शापं पूर्वोक्तं ब्रूहि मे त्वम् एतेषाम् ।
  
भोजननारीशय्याचङ्गानां को ऽधिकश् चङ्गः ॥ सोक्स्स्_१२,१५।४९ (वेत्_८।४९) ॥  

  
तच् छ्रुत्वैव स धीमान् वेतालं प्रत्युवाच तं नृपतिः ।
  
अहम् एषां निःकैतवम् अधिकं जानामि तूलिकाचङ्गम् ॥ सोक्स्स्_१२,१५।५० (वेत्_८।५०) ॥  

  
यस्याङ्गे प्रत्यक्षं वालप्रतिबिम्बम् उद्गतं दृष्टम् ।
  
इतराभ्यां हि भवेत् तत् पूर्वं जात्व् अन्यतो ऽवगतम् ॥ सोक्स्स्_१२,१५।५१ (वेत्_८।५१) ॥  

  
इति तस्योक्तवतो ऽंसाद् वेतालो भूपतेर् ययौ प्राग्वत् ।
  
सो ऽपि तथैव च राजा तम् अन्वयासीद् अनिर्विण्णः ॥ सोक्स्स्_१२,१५।५२ (वेत्_८।५२) ॥  
  

  
षोडशस् तरङ्गः ।  

  
ततो गत्वा पुनस् तस्माच् छिंशपापादपान् नृपः ।
  
स त्रिविक्रमसेनस् तं स्कन्धे वेतालम् अग्रहीत् ॥ सोक्स्स्_१२,१६।१ (वेत्_९।१) ॥  

  
प्रस्थितश् च ततस् तेन वेतालेनाभ्यधायि सः ।
  
राजन् क्व राज्यं क्वैतस्मिञ् श्मशाने भ्रमणं निशि ॥ सोक्स्स्_१२,१६।२ (वेत्_९।२) ॥  

  
किम् एतन् नेक्षसे भूतसङ्कुलं रात्रिभीषणम् ।
  
चिताधूमैर् इव ध्वान्तैर् निरुद्धं पितृकाननम् ॥ सोक्स्स्_१२,१६।३ (वेत्_९।३) ॥  

  
कष्टं कीदृग् ग्रहो ऽयं ते भिक्षोस् तस्यानुरोधतः ।
  
तद् इदं शृणु तावन् मे प्रश्नं मार्गविनोदनम् ॥ सोक्स्स्_१२,१६।४ (वेत्_९।४) ॥  

  
अवन्तिष्व् अस्ति नगरी युगादौ देवनिर्मिता ।
  
शैवी तनुर् इवोद्दामभोगिभूतिविभूषिता ॥ सोक्स्स्_१२,१६।५ (वेत्_९।५) ॥  

  
पद्मावती भोगवती या हिरण्यवतीति च ।
  
कृतादिषु त्रिषु ख्याता कलाव् उज्जयिनीति च ॥ सोक्स्स्_१२,१६।६ (वेत्_९।६) ॥  

  
तस्यां च वीरदेवाख्यो राजाभूद् भूभृतां वरः ।
  
तस्य पद्मरतिर् नाम महादेवी बभूव च ॥ सोक्स्स्_१२,१६।७ (वेत्_९।७) ॥  

  
सो ऽथ राजा तया साकं गत्वा मन्दाकिनीतटे ।
  
हरम् आराधयामास तपसा पुत्रकाम्यया ॥ सोक्स्स्_१२,१६।८ (वेत्_९।८) ॥  

  
चिरं तपःस्थितश् चात्र परितुष्टेश्वरोदिताम् ।
  
कृतस्नानार्चनविधिः शुश्रावेमां गिरं दिवः ॥ सोक्स्स्_१२,१६।९ (वेत्_९।९) ॥  

  
राजन्न् उत्पत्स्यते पुत्रः शूरस् तव कुलोद्भवः ।
  
कन्या चानन्यसामान्यलावण्यन्यक्कृताप्सराः ॥ सोक्स्स्_१२,१६।१० (वेत्_९।१०) ॥  

  
श्रुत्वैतां नाभसीं वाणीं सिद्धाभीष्टः स भूपतिः ।
  
वीरदेवः स्वनगरीम् आययौ महिषीसखः ॥ सोक्स्स्_१२,१६।११ (वेत्_९।११) ॥  

  
तत्रास्य शूरदेवाख्ये जाते प्रथमम् आत्मजे ।
  
तस्यां पद्मरतौ देव्यां क्रमाद् अजनि कन्यका ॥ सोक्स्स्_१२,१६।१२ (वेत्_९।१२) ॥  

  
अनङ्गस्यापि रूपेण रतिम् उत्पादयेद् इयम् ।
  
इत्य् अनङ्गरतिर् नाम्ना पित्रा तेन व्यधायि सा ॥ सोक्स्स्_१२,१६।१३ (वेत्_९।१३) ॥  

  
वृद्धिं गतायास् तस्याश् च स पिता सदृशं वरम् ।
  
प्रेप्सुर् आनाययत् पृथ्व्यां पटेषु लिखिथान् नृपान् ॥ सोक्स्स्_१२,१६।१४ (वेत्_९।१४) ॥  

  
तेष्व् एको ऽपि न यत् तस्य तत्तुल्यः प्रत्यभासत ।
  
तेन राजा स वात्सल्यात् तां सुतां प्रत्यभाषत ॥ सोक्स्स्_१२,१६।१५ (वेत्_९।१५) ॥  

  
अहं तावन् न पश्यामि सदृशं पुत्रि ते वरम् ।
  
तत् कुरुष्व नृपान् सर्वान् मेलयित्वा स्वयंवरम् ॥ सोक्स्स्_१२,१६।१६ (वेत्_९।१६) ॥  

  
एतत् पितृवचः श्रुत्वा राजपुत्री जगाद सा ।
  
तात स्वयंवरं कर्तुं ह्रेपणान् नाहम् उत्सहे ॥ सोक्स्स्_१२,१६।१७ (वेत्_९।१७) ॥  

  
किं त्व् एकं वेत्ति यो ऽपूर्वं विज्ञानं स्वाकृतिर् युवा ।
  
तस्मै त्वयाहं दातव्या नार्थो ऽन्येनाधिकेन मे ॥ सोक्स्स्_१२,१६।१८ (वेत्_९।१८) ॥  

  
इत्य् अनङ्गरतेस् तस्याः श्रुत्वा स्वदुहितुर् वचः ।
  
तादृशं तद्वरं यावद् अन्विष्यति स भूपतिः ॥ सोक्स्स्_१२,१६।१९ (वेत्_९।१९) ॥  

  
तावत् तल्लोकतो बुद्ध्वा चत्वारस् तम् उपाययुः ।
  
वीरा विज्ञानिनो भव्याः पुरुषा दक्षिणापथात् ॥ सोक्स्स्_१२,१६।२० (वेत्_९।२०) ॥  

  
ते राज्ञा पूजितास् तस्मै स्वं स्वं विज्ञानम् एकशः ।
  
शशंसुः सन्निधौ तस्या राजपुत्र्यास् तदर्थिनः ॥ सोक्स्स्_१२,१६।२१ (वेत्_९।२१) ॥  

  
एको जगाद शूद्रो ऽहम् आख्यया पञ्चपट्टिकः ।
  
पञ्चाग्र्यवस्त्रयुग्मानि करोम्य् एको ऽहम् अन्वहम् ॥ सोक्स्स्_१२,१६।२२ (वेत्_९।२२) ॥  

  
तेभ्य एकं प्रयच्छामि देवायैकं द्विजन्मने ।
  
एकं च परिगृह्णामि वाससोर् आत्मनः कृते ॥ सोक्स्स्_१२,१६।२३ (वेत्_९।२३) ॥  

  
एकं ददामि भार्यायै यदि सा भवतीह मे ।
  
एकं विक्रीय चाहारपानादि विदधाम्य् अहम् ॥ सोक्स्स्_१२,१६।२४ (वेत्_९।२४) ॥  

  
एवं विज्ञानिने ऽनङ्गरतिर् मे दीयताम् इति ।
  
इत्य् एकेनोदिते तेन द्वितीयः पुरुषो ऽब्रवीत् ॥ सोक्स्स्_१२,१६।२५ (वेत्_९।२५) ॥  

  
भाषाज्ञो नाम वैश्यो ऽहं सर्वेषां मृगपक्षिणाम् ।
  
रुतं वेद्मि तद् एषा मे राजपुत्री प्रदीयताम् ॥ सोक्स्स्_१२,१६।२६ (वेत्_९।२६) ॥  

  
एवम् उक्ते द्वितीयेन तृतीयः प्रोक्तवांस् ततः ।
  
अहं खड्गधरो नाम दोःशाली क्षत्रियो नृप ॥ सोक्स्स्_१२,१६।२७ (वेत्_९।२७) ॥  

  
न खड्गविद्याविज्ञाने प्रतिमल्लो ऽस्ति मे क्षितौ ।
  
तद् एषा तनया राजंस् त्वया मह्यं वितीर्यताम् ॥ सोक्स्स्_१२,१६।२८ (वेत्_९।२८) ॥  

  
इत्य् उक्ते तु तृतीयेन चतुर्थ इदम् अभ्यधात् ।
  
विप्रो ऽहं जीवदत्ताख्यो विज्ञानं च ममेदृशम् ॥ सोक्स्स्_१२,१६।२९ (वेत्_९।२९) ॥  

  
जन्तूं मृतान् अप्य् आनीय दर्शयाम्य् आशु जीवतः ।
  
तद्वीरचर्यासिद्धं मां पतिम् एषा प्रपद्यताम् ॥ सोक्स्स्_१२,१६।३० (वेत्_९।३०) ॥  

  
एवं वक्तॄन् स तान् पश्यन् दिव्यवेषाकृतीन् नृपः ।
  
वीरदेवः सुतायुक्तो दोलारूढ इवाभवत् ॥ सोक्स्स्_१२,१६।३१ (वेत्_९।३१) ॥  

  
इत्य् आख्याय कथाम् एतां वेतालः पृष्टवान् नृपम् ।
  
स त्रिविक्रमसेनं तं दत्तपूर्वोक्तशापभीः ॥ सोक्स्स्_१२,१६।३२ (वेत्_९।३२) ॥  

  
तद् भवान् वक्तु तावन् मे कस्मै देया विशाम्पते ।
  
तेषां चतुर्णां मध्यात् सा कन्यानङ्गरतिर् भवेत् ॥ सोक्स्स्_१२,१६।३३ (वेत्_९।३३) ॥  

  
एतच् छ्रुत्वा स राजा तं वेतालं प्रत्यभाषत ।
  
मौनं त्याजयति प्रायः कालक्षेपाय मां भवान् ॥ सोक्स्स्_१२,१६।३४ (वेत्_९।३४) ॥  

  
अन्यथा गहनः को ऽयं प्रश्नो योगेश्वरोच्यताम् ।
  
शूद्राय हि कुविन्दाय क्षत्रिया दीयते कथम् ॥ सोक्स्स्_१२,१६।३५ (वेत्_९।३५) ॥  

  
वैश्यायापि कथं देया क्षत्रिया यच् च तद् गतम् ।
  
मृगादिभाषाविज्ञानं कार्ये तत् क्वोपयुज्यते ॥ सोक्स्स्_१२,१६।३६ (वेत्_९।३६) ॥  

  
यो ऽपि विप्रस् तृतीयो ऽत्र तेनापि पतितेन किम् ।
  
स्वकर्मप्रच्युतेनेन्द्रजालिना वीरमानिना ॥ सोक्स्स्_१२,१६।३७ (वेत्_९।३७) ॥  

  
तस्मात् तस्मै क्षत्रियाय चतुर्थाय समाय सा ।
  
देया खड्गधरायैव स्वविद्यावीर्यशालिने ॥ सोक्स्स्_१२,१६।३८ (वेत्_९।३८) ॥  

  
एतत् तस्य वचो निशम्य नृपतेर् अंसस्थलात् पूर्ववत्
  
वेतालः स जगाम योगबलतः स्वस्थानम् एवाशु तत् ।
  
भूपालो ऽपि स तं तथैव पुनर् अप्य् आनेतुम् अन्वग् ययौ
  
उत्साहैकघने हि वीरहृदये नाप्नोति खेदो ऽन्तरम् ॥ सोक्स्स्_१२,१६।३९ (वेत्_९।३९) ॥  
  

  
सप्तदशस् तरङ्गः ।  

  
स त्रिविक्रमसेनो ऽथ गत्वा तं शिंशपातरोः ।
  
राजा जग्राह वेतालं पुनर् अंसे चचाल च ॥ सोक्स्स्_१२,१७।१ (वेत्_१०।१) ॥  

  
प्रयान्तं च तम् आह स्म वेतालः सो ऽंसपृष्ठगः ।
  
श्रान्तो ऽसि राजंस् तद् इमां शृणु श्रमहरां कथाम् ॥ सोक्स्स्_१२,१७।२ (वेत्_१०।२) ॥  

  
अभूत् सकलभूपालमस्तकन्यस्तशासनः ।
  
वीरबाहुर् इति ख्यातो नाम्ना पार्थिवसत्तमः ॥ सोक्स्स्_१२,१७।३ (वेत्_१०।३) ॥  

  
तस्यानङ्गपुरं नाम बभूव नगरोत्तमम् ।
  
तत्रासीद् अर्थदत्ताख्यः सार्थवाहो महाधनः ॥ सोक्स्स्_१२,१७।४ (वेत्_१०।४) ॥  

  
तस्यासीद् धनदत्ताख्यज्येष्ठपुत्रकनीयसी ।
  
सुता मदनसेनेति कन्यारत्नं वणिक्पतेः ॥ सोक्स्स्_१२,१७।५ (वेत्_१०।५) ॥  

  
ताम् एकदा निजोद्याने क्रीडन्तीं ससखीजनाम् ।
  
ददर्श धर्मदत्ताख्यो भ्रातृमित्रं वणिक्सुतः ॥ सोक्स्स्_१२,१७।६ (वेत्_१०।६) ॥  

  
स ताम् आलोक्य लावण्यरसनिर्भरनिर्झराम् ।
  
आलक्ष्य कुचकुम्भाग्रां वलित्रयतरङ्गिताम् ॥ सोक्स्स्_१२,१७।७ (वेत्_१०।७) ॥  

  
यौवनद्विरदस्येव क्रीडामज्जनवापिकाम् ।
  
सद्यो ऽभूत् स्मरबाणौघसन्तापहृतचेतनः ॥ सोक्स्स्_१२,१७।८ (वेत्_१०।८) ॥  

  
अहो धाराधिरूढेन रूपेण द्योतितामुना ।
  
इयं मे मानसं भेत्तुं भल्ली मारेण निर्मिता ॥ सोक्स्स्_१२,१७।९ (वेत्_१०।९) ॥  

  
इत्य् आदि यावद् ध्यायन् स निर्वर्णयति तां चिरम् ।
  
तावत् तस्यातिचक्राम चक्राह्वस्येव वासरः ॥ सोक्स्स्_१२,१७।१० (वेत्_१०।१०) ॥  

  
ततो मदनसेना सा विवेश स्वगृहान्तरम् ।
  
चित्तं च धर्मदत्तस्य तदनालोकनव्यथा ॥ सोक्स्स्_१२,१७।११ (वेत्_१०।११) ॥  

  
तददर्शनदुःखाग्निसन्तापेनेव च ज्वलन् ।
  
लोहितो निपपाताशु भास्वान् अप्य् अपराम्बुधौ ॥ सोक्स्स्_१२,१७।१२ (वेत्_१०।१२) ॥  

  
तां विज्ञायैव सुमुखीं नक्तम् अभ्यन्तरे गताम् ।
  
उदियाय शनैश् चन्द्रस् तन्मुखाब्जविनिर्जितः ॥ सोक्स्स्_१२,१७।१३ (वेत्_१०।१३) ॥  

  
तावद् गत्वा गृहं तां स धर्मदत्तो ऽनुचिन्तयन् ।
  
तस्थौ निपत्य शयने चन्द्रपादाहतो लुठन् ॥ सोक्स्स्_१२,१७।१४ (वेत्_१०।१४) ॥  

  
यत्नेन पृच्छ्यमानो ऽपि सखिभिर् बन्धुभिस् तथा ।
  
न किञ्चित् कथयाम् आस स्मरग्रहविमोहितः ॥ सोक्स्स्_१२,१७।१५ (वेत्_१०।१५) ॥  

  
निशि कृच्छ्राच् च सम्प्राप्तनिद्रः स्वप्ने तथैव ताम् ।
  
पश्यन्न् अनुनयन् कान्तां किं किं चक्रे न सोत्सुकः ॥ सोक्स्स्_१२,१७।१६ (वेत्_१०।१६) ॥  

  
प्रातः प्रबुद्धो गत्वा च ददर्शैकाकिनीं रहः ।
  
सखीं प्रतीक्षमानां तां तत्रोद्यानस्थितां पुनः ॥ सोक्स्स्_१२,१७।१७ (वेत्_१०।१७) ॥  

  
उपेत्य च परिष्वङ्गलालसः प्रेमपेशलैः ।
  
ताम् उपच्छन्दयामास वचोभिश् चरणानतः ॥ सोक्स्स्_१२,१७।१८ (वेत्_१०।१८) ॥  

  
कन्याहं परदाराश् च न तवास्मीह सम्प्रतम् ।
  
पित्रा समुद्रदत्ताय दत्ताहं वणिजे यतः ॥ सोक्स्स्_१२,१७।१९ (वेत्_१०।१९) ॥  

  
दिनैः कतिपयैर् एव विवाहो भविता च मे ।
  
तद् गच्छ तूष्णीं मा कश्चित् पश्येद् दोषो भवेत् ततः ॥ सोक्स्स्_१२,१७।२० (वेत्_१०।२०) ॥  

  
इत्य् उक्तः स तयात्य् अर्थं धर्मदत्तो जगाद ताम् ।
  
यद् अस्तु मे न जीवेयं विना हि भवतीम् अहम् ॥ सोक्स्स्_१२,१७।२१ (वेत्_१०।२१) ॥  

  
तच् छ्रुत्वा सा वणिक्कन्या बलात्कारभयाकुला ।
  
तम् उवाच विवाहो मे तावत् सम्पद्यताम् इह ॥ सोक्स्स्_१२,१७।२२ (वेत्_१०।२२) ॥  

  
कन्यादानफलं तातः प्राप्नोतु चिरकाङ्क्षितम् ।
  
ततो ऽहं त्वाम् उपैष्यामि निश्चितं प्रणयार्जिता ॥ सोक्स्स्_१२,१७।२३ (वेत्_१०।२३) ॥  

  
श्रुत्वैतत् सो ऽब्रवीन् नेष्टा ह्य् अन्यपूर्वा मम प्रिया ।
  
परभुक्ते हि कमले किम् अलेर् जायते रतिः ॥ सोक्स्स्_१२,१७।२४ (वेत्_१०।२४) ॥  

  
इत्य् उक्ता तेन सावादीत् कृतोद्वाहैव तर्ह्य् अहम् ।
  
पूर्वं त्वाम् उपयास्यामि ततो ऽभ्येष्यामि तं पतिम् ॥ सोक्स्स्_१२,१७।२५ (वेत्_१०।२५) ॥  

  
एवम् उक्तवतीं तस्मिन् नोज्झति प्रत्ययं विना ।
  
वणिक्पुत्रे सशपथं सत्यवाचं बबन्ध सा ॥ सोक्स्स्_१२,१७।२६ (वेत्_१०।२६) ॥  

  
ततस् तेनोज्झता विग्ना सा विवेश स्वमन्दिरम् ।
  
प्राप्ते च लग्नदिवसे निर्वृत्तोद्वाहमङ्गला ॥ सोक्स्स्_१२,१७।२७ (वेत्_१०।२७) ॥  

  
गत्वा पतिगृहं नीत्वा सोत्सवेन च तद्दिनम् ।
  
सा पत्या समम् अध्यास्त शयनीयगृहं निशि ॥ सोक्स्स्_१२,१७।२८ (वेत्_१०।२८) ॥  

  
तत्र शय्यानिषण्णापि न तस्य प्रत्यपद्यत ।
  
पत्युः समुद्रदत्तस्य परिष्वङ्गम् असम्मुखी ॥ सोक्स्स्_१२,१७।२९ (वेत्_१०।२९) ॥  

  
तेनानुनीयमानापि यद् उदश्रुर् बभूव सा ।
  
तत् स नाभिमतो ऽस्म्य् अस्या नूनम् इत्य् अकरोद् धृदि ॥ सोक्स्स्_१२,१७।३० (वेत्_१०।३०) ॥  

  
जगाद चानभिमतो यद्य् अहं तव सुन्दरि ।
  
तन् मे नार्थस् त्वया गच्छ यः प्रियस् तव तं प्रति ॥ सोक्स्स्_१२,१७।३१ (वेत्_१०।३१) ॥  

  
तच् छ्रुत्वा सा नतमुखी शनैर् एवम् उवाच तम् ।
  
त्वं मे प्राणाधिकः प्रेयान् विज्ञप्तिं किं तु मे शृणु ॥ सोक्स्स्_१२,१७।३२ (वेत्_१०।३२) ॥  

  
अनुतिष्ठ सहर्षं च प्रयच्छ च ममाभयम् ।
  
कुरुष्व शपथं यावद् आर्यपुत्र वदामि ते ॥ सोक्स्स्_१२,१७।३३ (वेत्_१०।३३) ॥  

  
एवम् उक्तवती कृच्छ्रात् तथा तेन कृते पुनः ।
  
सलज्जं सविषादं च सभयं च जगाद सा ॥ सोक्स्स्_१२,१७।३४ (वेत्_१०।३४) ॥  

  
एकाकिनीं गृहोद्याने दृष्ट्वा माम् एकदा युवा ।
  
अरुणद् धर्मदत्ताख्यः सखा भ्रातुः स्मरातुरः ॥ सोक्स्स्_१२,१७।३५ (वेत्_१०।३५) ॥  

  
रक्षन्त्या सपरीवादं कन्यादानफलं पितुः ।
  
मया हठप्रवृत्तस्य तस्य वाक्संयमः कृतः ॥ सोक्स्स्_१२,१७।३६ (वेत्_१०।३६) ॥  

  
पूर्वं कृतविवाहा त्वाम् उपैष्यामि ततः प्रियम् ।
  
तन् मे सत्यवचः पाल्यम् अनुमन्यस्व तत् प्रभो ॥ सोक्स्स्_१२,१७।३७ (वेत्_१०।३७) ॥  

  
यावत् तन् निकटं गत्वा क्षणेनोपैमि ते ऽन्तिकम् ।
  
न हि शक्नोम्य् अतिक्रान्तुं सत्यम् आबाल्य सेवितम् ॥ सोक्स्स्_१२,१७।३८ (वेत्_१०।३८) ॥  

  
इति तस्या वचोवज्रपातेन सहसा हतः ।
  
समुद्रदत्तः सत्येन बद्धः क्षणम् अचिन्तयत् ॥ सोक्स्स्_१२,१७।३९ (वेत्_१०।३९) ॥  

  
अहो धिग् अन्यरक्तेयं गन्तव्यं ध्रुवम् एतया ।
  
तत्सत्यं हन्मि किं यातु को ऽस्याः परिणयग्रहः ॥ सोक्स्स्_१२,१७।४० (वेत्_१०।४०) ॥  

  
इत्य् आलोच्यानुमेने तां यथेष्टगमनाय सः ।
  
साप्य् उत्थाय ततस् तस्मान् निर्ययौ पतिवेश्मनः ॥ सोक्स्स्_१२,१७।४१ (वेत्_१०।४१) ॥  

  
तावद् अत्रोदयाद्रीन्द्रहर्म्याग्रं हिमदीधितिः ।
  
आरुरोह कराक्रान्तहसत्पूर्वदिगङ्गनः ॥ सोक्स्स्_१२,१७।४२ (वेत्_१०।४२) ॥  

  
ततस् तमःस्व् अप्य् आश्लिष्य स्थितेष्व् अद्रिदरी प्रियाः ।
  
सेवमानेषु भृङ्गेष्व् अप्य् अपरं कुमुदाकरम् ॥ सोक्स्स्_१२,१७।४३ (वेत्_१०।४३) ॥  

  
यान्ती मदनसेना सा मार्गे दृष्ट्वैकका निशि ।
  
चौरेणाधाव्य केनापि रुरुधे वसनाञ्चले ॥ सोक्स्स्_१२,१७।४४ (वेत्_१०।४४) ॥  

  
का त्वं ब्रूहि क्व यासीति तेनोक्ता बिभ्यती च सा ।
  
उवाच किं तवानेन मुञ्च कार्यम् इहास्ति मे ॥ सोक्स्स्_१२,१७।४५ (वेत्_१०।४५) ॥  

  
ततश् चौरो ऽब्रवीन् मत्तश् चौरात् त्वं मुच्यसे कथम् ।
  
तच् छ्रुत्वा सावदत् तं च गृहाणाभरणानि मे ॥ सोक्स्स्_१२,१७।४६ (वेत्_१०।४६) ॥  

  
अथ चौरो ऽभ्यधान् मुग्धे किम् एभिर् उपलैर् मम ।
  
चन्द्रकान्ताननां तार्क्ष्यरत्नासितशिरोरुहाम् ॥ सोक्स्स्_१२,१७।४७ (वेत्_१०।४७) ॥  

  
वज्रमध्यां सुवर्णाङ्गीं पद्मरागाङ्घ्रिहारिणीम् ।
  
जगदाभरणं नैव मोक्ष्यामि भवतीम् अहम् ॥ सोक्स्स्_१२,१७।४८ (वेत्_१०।४८) ॥  

  
इत्य् उक्ता तेन चौरेण विवशा सा वणिक्सुता ।
  
आख्याय निजवृत्तान्तम् एवं प्रार्थयते स्म तम् ॥ सोक्स्स्_१२,१७।४९ (वेत्_१०।४९) ॥  

  
क्षमस्व मे क्षणं यावत् कृत्वा सत्यानुपालनम् ।
  
इहस्थस्यैव ते पार्श्वम् आगमिष्यामि सत्वरम् ॥ सोक्स्स्_१२,१७।५० (वेत्_१०।५०) ॥  

  
नाहम् उल्लङ्घयिष्यामि भद्र सत्याम् इमां गिरम् ।
  
श्रुत्वैतत् सत्यसन्धां तां मत्वा चौरो मुमोच सः ॥ सोक्स्स्_१२,१७।५१ (वेत्_१०।५१) ॥  

  
तस्थौ प्रतीक्षमानश् च तत्रैव स तदागमम् ।
  
सापि तस्यान्तिकं धर्मदत्तस्य वणिजो ययौ ॥ सोक्स्स्_१२,१७।५२ (वेत्_१०।५२) ॥  

  
स चाभीष्टाम् अपि प्राप्तां तथा तां विजने स्थिताम् ।
  
दृष्ट्वा पृष्ट्वा यथावृत्तं विचिन्त्य क्षणम् अब्रवीत् ॥ सोक्स्स्_१२,१७।५३ (वेत्_१०।५३) ॥  

  
सत्येन तव तुष्टो ऽस्मि किं त्वया मे परस्त्रिया ।
  
यावत् त्वां नेक्षते कश्चित् तावद् गच्छ यथागतम् ॥ सोक्स्स्_१२,१७।५४ (वेत्_१०।५४) ॥  

  
इति तेन परित्यक्ता सा तथेत्य् आययौ ततः ।
  
चौरस्य निकटं तस्य प्रतिपालयतः पथि ॥ सोक्स्स्_१२,१७।५५ (वेत्_१०।५५) ॥  

  
ब्रूहि कस् ते ऽत्र वृत्तान्तो गताया इति पृच्छते ।
  
तस्मै सा तेन वणिजा यथा मुक्ता तथाब्रवीत् ॥ सोक्स्स्_१२,१७।५६ (वेत्_१०।५६) ॥  

  
ततः स चौरो ऽवादीत् तां यद्य् एवं तन् मयाप्य् असि ।
  
विमुक्ता सत्यतुष्टेन गृहं साभरणा व्रज ॥ सोक्स्स्_१२,१७।५७ (वेत्_१०।५७) ॥  

  
एवं तेनापि सा त्यक्ता रक्षिता चानुयायिना ।
  
अलुप्तशीला मुदिता पत्युर् एवाययौ गृहम् ॥ सोक्स्स्_१२,१७।५८ (वेत्_१०।५८) ॥  

  
तत्र गुप्तं प्रविष्टा सा प्रहृष्टोपागता सती ।
  
दृष्ट्वा पृष्टवते तस्मै पत्ये सर्वम् अवर्णयत् ॥ सोक्स्स्_१२,१७।५९ (वेत्_१०।५९) ॥  

  
सो ऽप्य् अलुप्तमुखच्छायां ताम् असम्भोगलक्षणाम् ।
  
सम्भाव्याभग्नचारित्रां सत्यलाभरतां सतीम् ॥ सोक्स्स्_१२,१७।६० (वेत्_१०।६०) ॥  

  
अदृष्टमनसं भार्याम् अभिनन्द्य कुलोचितम् ।
  
तस्थौ समुद्रदत्तो ऽथ तया सह यथासुखम् ॥ सोक्स्स्_१२,१७।६१ (वेत्_१०।६१) ॥  

  
इति तत्र कथाम् उक्त्वा पितृवनभूमौ तदा स वेतालः ।
  
वदति स्म तं त्रिविक्रमसेनं वसुधाधिपं भूयः ॥ सोक्स्स्_१२,१७।६२ (वेत्_१०।६२) ॥  

  
तद् ब्रूहि चौरवणिजाम् एषां मध्यान् नरेन्द्र कस् त्यागी ।
  
जानन् यदि न वदिष्यसि विदलिष्यति ते शिरः शतधा ॥ सोक्स्स्_१२,१७।६३ (वेत्_१०।६३) ॥  

  
तच् छ्रुत्वा स महीपतिर् उज्झितमौनस् तम् आह वेतालम् ।
  
एषां चौरस् त्यागी न पुनर् वणिजाव् उभाव् अपि तौ ॥ सोक्स्स्_१२,१७।६४ (वेत्_१०।६४) ॥  

  
यो हि पतिस् ताम् अजहाद् अत्याज्यां तादृशीं विवाह्यापि ।
  
कुलजः सो ऽन्यासक्तां भार्यां जानन् कथं वहतु ॥ सोक्स्स्_१२,१७।६५ (वेत्_१०।६५) ॥  

  
यो ऽप्य् अपरः स भयात् ताम् अत्याक्षीत् कालजीर्णसंवेगः ।
  
विदितार्थो भर्तास्याः प्रातर् ब्रूयान् नृपायेति ॥ सोक्स्स्_१२,१७।६६ (वेत्_१०।६६) ॥  

  
चौरस् तु गुप्तचारी निरपेक्षः पापकर्मकृत् प्राप्तम् ।
  
स्त्रीरत्नं यद् अमुञ्चत् साभरणं तेन स त्यागी ॥ सोक्स्स्_१२,१७।६७ (वेत्_१०।६७) ॥  

  
एतच् छ्रुत्वैवांसतस् तस्य राज्ञो
  
वेतालो ऽगात् पूर्ववत् स्वं पदं सः ।
  
राजा भूयो ऽप्य् अत्र सम्प्राप्तुम् एतत्
  
प्रायाद् एवाखण्डितोद्दामधैर्यः ॥ सोक्स्स्_१२,१७।६८ (वेत्_१०।६८) ॥  

  
अष्टादशस् तरङ्गः ।  

  
ततो गत्वा पुनः प्राप्य शिंशपातो ऽग्रहीन् नृपः ।
  
स त्रिविक्रमसेनो ऽंसे वेतालं तं चचाल च ॥ सोक्स्स्_१२,१८।१ (वेत्_११।१) ॥  

  
आयान्तं च तम् अंसस्थो वेतालः सो ऽब्रवीन् नृपम् ।
  
राजन् विचित्राम् एकां ते वर्णयामि कथां शृणु ॥ सोक्स्स्_१२,१८।२ (वेत्_११।२) ॥  

  
उज्जयिन्याम् अभूत् पूर्वं नाम्ना धर्मध्वजो नृपः ।
  
तिस्रस् तस्याभवन् भार्या राजपुत्र्यो ऽतिवल्लभाः ॥ सोक्स्स्_१२,१८।३ (वेत्_११।३) ॥  

  
एका तास्व् इन्दुलेखेति तारावल्य् अपरा तथा ।
  
नाम्ना मृगाङ्कवत्य् अन्या निःसामान्यवपुर्गुणाः ॥ सोक्स्स्_१२,१८।४ (वेत्_११।४) ॥  

  
ताभिः स विहरन् राजा राज्ञीभिस् तिसृभिः सह ।
  
आसाञ्चक्रे कृती तत्र जिताशेषरिपुः सुखम् ॥ सोक्स्स्_१२,१८।५ (वेत्_११।५) ॥  

  
एकदा तत्र सम्प्राप्ते वसन्तसमयोत्सवे ।
  
प्रियाभिः सहितस् ताभिर् उद्यानं क्रीडितुं ययौ ॥ सोक्स्स्_१२,१८।६ (वेत्_११।६) ॥  

  
तत्रालिमालामौर्वीकाः पश्यन् पुष्पानता लताः ।
  
चापयष्टीर् अनङ्गस्य मधुना सज्जिता इव ॥ सोक्स्स्_१२,१८।७ (वेत्_११।७) ॥  

  
शृण्वंश् च तद्द्रुमाग्रस्थकोकिलोदीरितां गिरम् ।
  
सम्भोगैकरसस्याज्ञाम् इव मानसजन्मनः ॥ सोक्स्स्_१२,१८।८ (वेत्_११।८) ॥  

  
सिषेवे ऽन्तःपुरैः साकं स राजा वासवोपमः ।
  
पानं मदस्य कन्दर्पजीवितस्यापि जीवितम् ॥ सोक्स्स्_१२,१८।९ (वेत्_११।९) ॥  

  
तन्निःश्वाससुगन्धीनि तद्बिम्बौष्ठरुचीनि च ।
  
प्रियापीतावशेषाणि पिबन् रेमे मधूनि सः ॥ सोक्स्स्_१२,१८।१० (वेत्_११।१०) ॥  

  
तत्र तस्येन्दुलेखाया राज्ञः केलिकचग्रहात् ।
  
तस्याः पपात कर्णाग्राद् उत्सङ्गे त्वङ्गद् उत्पलम् ॥ सोक्स्स्_१२,१८।११ (वेत्_११।११) ॥  

  
तेनोरुपृष्ठे सहसा क्षते जाते ऽभिघातजे ।
  
अभिजाता महादेवी हा हेत्य् उक्त्वा मुमूर्च्छ सा ॥ सोक्स्स्_१२,१८।१२ (वेत्_११।१२) ॥  

  
तद् दृष्ट्वा विह्वलेनार्त्या राज्ञा परिजनेन च ।
  
समाश्वास्यत राज्ञी सा शनैः शीताम्बुमारुतैः ॥ सोक्स्स्_१२,१८।१३ (वेत्_११।१३) ॥  

  
ततो नीत्वा स राजा तां राजधानीं भिषक्कृतैः ।
  
प्रियाम् उपाचरद् दिव्यैर् आमुक्तव्रणपट्टिकाम् ॥ सोक्स्स्_१२,१८।१४ (वेत्_११।१४) ॥  

  
रात्रौ च सुस्थितां दृष्ट्वा तां स राजा द्वितीयया ।
  
तारावल्या सहारोहच् चन्द्रप्रासादम् ईश्वरः ॥ सोक्स्स्_१२,१८।१५ (वेत्_११।१५) ॥  

  
तत्र तस्याङ्कसुप्ताया राज्ञस् तस्या हिमत्विषः ।
  
करा जालपथैः पेतुर् अङ्गे चलितवाससि ॥ सोक्स्स्_१२,१८।१६ (वेत्_११।१६) ॥  

  
ततः क्षणात् प्रबुद्धा सा हा दग्धास्मीति वादिनी ।
  
शयनात् सहसोत्तस्थौ तदङ्गपरिमर्शिनी ॥ सोक्स्स्_१२,१८।१७ (वेत्_११।१७) ॥  

  
किम् एतद् इति सम्भ्रान्तः प्रबुद्धो ऽथ ददर्श सः ।
  
उत्थाय राजा विस्फोटान् अङ्गे तस्या विनिर्गतान् ॥ सोक्स्स्_१२,१८।१८ (वेत्_११।१८) ॥  

  
पृच्छन्तं सा च तं प्राह राज्ञी तारावली तदा ।
  
नग्नाङ्गे पतितैर् इन्दोः करैर् एतत् कृतं मम ॥ सोक्स्स्_१२,१८।१९ (वेत्_११।१९) ॥  

  
इत्य् उक्तवत्याः क्रन्दन्त्याः सार्तिर् आह्वयति स्म सः ।
  
तस्याः परिजनं राजा विह्वलाकुलधावितम् ॥ सोक्स्स्_१२,१८।२० (वेत्_११।२०) ॥  

  
तेनास्याः कारयामास सजलैर् नलिनीदलैः ।
  
शय्याम् अदापयच् चाङ्गे श्रीखण्डार्द्रविलेपनम् ॥ सोक्स्स्_१२,१८।२१ (वेत्_११।२१) ॥  

  
तावद् बुद्ध्वा तृतीयास्य सा मृगाङ्कवती प्रिया ।
  
तत्पार्श्वम् आगन्तुमना निर्ययौ निजमन्दिरात् ॥ सोक्स्स्_१२,१८।२२ (वेत्_११।२२) ॥  

  
निर्गता साशृणोत् क्वापि गृहे धान्यावघातजम् ।
  
निःशब्दायां निशि व्यक्तं विदूरे मुसलध्वनिम् ॥ सोक्स्स्_१२,१८।२३ (वेत्_११।२३) ॥  

  
श्रुत्वैव हा मृतास्मीति ब्रुवाणा धुन्वती करौ ।
  
उपाविशद् व्यथाक्रान्ता मार्गे सा मृगलोचना ॥ सोक्स्स्_१२,१८।२४ (वेत्_११।२४) ॥  

  
ततः प्रतिनिवृत्यैव नीत्वा परिजनेन सा ।
  
स्वम् एवान्तःपुरं बाला रुदती शयने ऽपतत् ॥ सोक्स्स्_१२,१८।२५ (वेत्_११।२५) ॥  

  
ददर्श तत्र तस्याश् च चिन्वन् साश्रुः परिच्छदः ।
  
आलीनभ्रमरौ पद्माव् इव हस्तौ किणाङ्कितौ ॥ सोक्स्स्_१२,१८।२६ (वेत्_११।२६) ॥  

  
गत्वा च सो ऽब्रवीद् राज्ञे राजाप्य् आगत्य विह्वलः ।
  
किम् एतद् इति पप्रच्छ सो ऽथ धर्मध्वजः प्रियाम् ॥ सोक्स्स्_१२,१८।२७ (वेत्_११।२७) ॥  

  
सापि प्रदर्श्य हस्तौ तम् इत्य् उवाच रुजान्विता ।
  
श्रुते मुसलशब्दे मे जताव् एतौ किणाङ्कितौ ॥ सोक्स्स्_१२,१८।२८ (वेत्_११।२८) ॥  

  
ततः स दाहशमनं दापयामास हस्तयोः ।
  
तस्याश् चन्दनलेपादि राजाद्भुतविषादवान् ॥ सोक्स्स्_१२,१८।२९ (वेत्_११।२९) ॥  

  
एकस्या उत्पलेनापि पतता क्षतम् आहितम् ।
  
द्वितीयस्याः पुनर् दग्धम् अङ्गं शशिकरैर् अपि ॥ सोक्स्स्_१२,१८।३० (वेत्_११।३०) ॥  

  
एकस्यास् तु तृतीयस्याः श्रुतेनापि विनिर्गताः ।
  
कष्टं मुसलशब्देन हस्तयोर् ईदृशाः किणाः ॥ सोक्स्स्_१२,१८।३१ (वेत्_११।३१) ॥  

  
अहो युगपद् एतासां प्रेयसीनां ममाधुना ।
  
गुणो ऽप्य् अत्यभिजातत्वं जातो दोषाय दैवतः ॥ सोक्स्स्_१२,१८।३२ (वेत्_११।३२) ॥  

  
इति चिन्तयतस् तस्य भ्रमतो ऽन्तःपुरेषु च ।
  
त्रियामा शतयामेव कृच्छ्रात् सा नृपतेर् ययौ ॥ सोक्स्स्_१२,१८।३३ (वेत्_११।३३) ॥  

  
प्रातश् च स भिषक्शल्यहर्तृभिः सह संव्यधात् ।
  
तथा यथाभूद् अचिरात् स्वस्थान्तःपुरनिर्वृतः ॥ सोक्स्स्_१२,१८।३४ (वेत्_११।३४) ॥  

  
एवम् एतां कथाम् उक्त्वा वेतालो ऽत्यद्भुतां तदा ।
  
स त्रिविक्रमसेनं तं पप्रच्छांसस्थितो नृपम् ॥ सोक्स्स्_१२,१८।३५ (वेत्_११।३५) ॥  

  
अभिजाततरैतासु राजन् राज्ञीषु का वद ।
  
पूर्वोक्तः सो ऽस्तु शापस् ते जानन् यदि न जल्पसि ॥ सोक्स्स्_१२,१८।३६ (वेत्_११।३६) ॥  

  
तच् छ्रुत्वा सो ऽब्रवीद् राजा सुकुमारतरात्र सा ।
  
अस्पृष्टे मुसले यस्याः शब्देनैवोद्गताः किणाः ॥ सोक्स्स्_१२,१८।३७ (वेत्_११।३७) ॥  

  
उत्पलेन्दुकरैः स्पर्शे वृत्ते त्व् इतरयोर् द्वयोः ।
  
सञ्जाता व्रणविस्फोटास् तेन तस्या न ते समे ॥ सोक्स्स्_१२,१८।३८ (वेत्_११।३८) ॥  

  
इति तस्योक्तवतो ऽंसाद् राज्ञो भूयो जगाम स स्वपदम् ।
  
वेतालः स च राजा तथैव तं सुदृढनिश्चयो ऽनुययौ ॥ सोक्स्स्_१२,१८।३९ (वेत्_११।३९) ॥  
  

  
नवदशस् तरङ्गः ।  

  
स त्रिविक्रमसेनो ऽथ पुनस् तं शिंशपातरुम् ।
  
गत्वा प्राप्य च वेतालं राजा स्कन्धे चकार तम् ॥ सोक्स्स्_१२,१९।१ (वेत्_१२।१) ॥  

  
प्रतस्थे च तम् आदाय तूष्णीम् एव स पूर्ववत् ।
  
ततो भूयस् तम् आह स्म वेतालः सो ऽंसपृष्ठतः ॥ सोक्स्स्_१२,१९।२ (वेत्_१२।२) ॥  

  
राजन्न् एवम् अनुद्विग्नः पर्याप्तम् असि मे प्रियः ।
  
तद् एतां शृण्व् अखेदाय हृद्याम् आख्यामि ते कथाम् ॥ सोक्स्स्_१२,१९।३ (वेत्_१२।३) ॥  

  
अङ्गदेशे यशःकेतुर् इति राजाभवत् पुरा ।
  
क्ष्माम् आश्रितो ऽङ्गगुप्त्यर्थम् अदग्धो ऽन्य इव स्मरः ॥ सोक्स्स्_१२,१९।४ (वेत्_१२।४) ॥  

  
बाहुवीर्यजिताशेषवैरिवर्गस्य तस्य च ।
  
दीर्घदर्शीत्य् अभून् मन्त्री शक्रस्येव बृहस्पतिः ॥ सोक्स्स्_१२,१९।५ (वेत्_१२।५) ॥  

  
तस्मिन् मन्त्रिणि विन्यस्य राज्यं स हतकण्टकम् ।
  
शनैः सुखैकसक्तो ऽभूद् वयोरूपमदान् नृपः ॥ सोक्स्स्_१२,१९।६ (वेत्_१२।६) ॥  

  
तस्थाव् अन्तःपुरे शश्वन् नास्थाने प्रमदास्पदे ।
  
शुश्राव रक्तिमद् गीतं वचनं न हितैषिणाम् ॥ सोक्स्स्_१२,१९।७ (वेत्_१२।७) ॥  

  
रज्यति स्म च निश्चिन्तो जालवातायनेषु सः ।
  
न पुना राजकार्येषु बहुच्छिद्रेषु जात्व् अपि ॥ सोक्स्स्_१२,१९।८ (वेत्_१२।८) ॥  

  
दीर्घदर्शी तु तद् राज्यचिन्ताभारं समुद्वहन् ।
  
अतिष्ठत् स महामन्त्री दिवानिशम् अतन्द्रितः ॥ सोक्स्स्_१२,१९।९ (वेत्_१२।९) ॥  

  
नाममात्रे कृतधृतिं प्रक्षिप्य व्यसने नृपम् ।
  
मन्त्री राज्ञः श्रियं भुङ्क्ते दीर्घदर्शीह साम्प्रतम् ॥ सोक्स्स्_१२,१९।१० (वेत्_१२।१०) ॥  

  
इत्य् उत्पन्ने महत्य् अत्र जनवादे ऽथ गेहिनीम् ।
  
स्वैरं मेधाविनीं नाम दीर्घदर्शी जगाद सः ॥ सोक्स्स्_१२,१९।११ (वेत्_१२।११) ॥  

  
प्रिये राज्ञि सुखासक्ते तद्भारं वहतो ऽपि मे ।
  
राज्यं भक्षितम् एतेनेत्य् उत्पन्नम् अयशो जने ॥ सोक्स्स्_१२,१९।१२ (वेत्_१२।१२) ॥  

  
लोकवादश् च मिथ्यापि महताम् इह दोषकृत् ।
  
तत्याज किं न रामो ऽपि जनवादेन जानकीम् ॥ सोक्स्स्_१२,१९।१३ (वेत्_१२।१३) ॥  

  
तद् अत्र किं मया कार्यम् इत्य् उक्ते तेन मन्त्रिणा ।
  
भार्या मेधाविनी धीरा सान्वर्था तम् अभाषत ॥ सोक्स्स्_१२,१९।१४ (वेत्_१२।१४) ॥  

  
तीर्थयात्रापदेशेन युक्त्यापृच्छ्य महीपतिम् ।
  
कञ्चित् कालं विदेशं ते गन्तुं युक्तं महामते ॥ सोक्स्स्_१२,१९।१५ (वेत्_१२।१५) ॥  

  
एवं ते निःस्पृहस्यैष जनवादो निवर्त्स्यति ।
  
त्वय्य् अस्थिते ततो राज्यम् उद्वक्ष्यति नृपः स्वयम् ॥ सोक्स्स्_१२,१९।१६ (वेत्_१२।१६) ॥  

  
ततश् चास्य शनैर् एतद् व्यसनं हानिमेष्यति ।
  
आगतस्यात्र निर्गर्हा भवित्री मन्त्रिता च ते ॥ सोक्स्स्_१२,१९।१७ (वेत्_१२।१७) ॥  

  
इत्य् उक्तो भार्यया गत्वा दीर्घदर्शी तथेति सः ।
  
कथाप्रसङ्गे तं भूपं यशःकेतुं व्यजिज्ञपत् ॥ सोक्स्स्_१२,१९।१८ (वेत्_१२।१८) ॥  

  
अनुजानीहि मां राजन् दिवसान् कांश्चिद् अप्य् अहम् ।
  
व्रजामि तीर्थयात्रायै धर्मो हि प्रेप्सितः स मे ॥ सोक्स्स्_१२,१९।१९ (वेत्_१२।१९) ॥  

  
तच् छ्रुत्वा सो ऽब्रवीद् राजा मैवं तीर्थैर् विना परः ।
  
दानादिः किं न धर्मो ऽस्ति स्वर्ग्यस् ते स्वगृहेष्व् अपि ॥ सोक्स्स्_१२,१९।२० (वेत्_१२।२०) ॥  

  
अथावोचत् स मन्त्री तम् अर्थशुद्ध्यादि मृग्यते ।
  
दानादौ नित्यशुद्धानि तीर्थानि नृपते पुनः ॥ सोक्स्स्_१२,१९।२१ (वेत्_१२।२१) ॥  

  
यावच् च यौवनं राजंस् तावद् गम्यानि धीमता ।
  
अविश्वास्ये शरीरे हि सङ्गमस् तैः कुतो ऽन्यदा ॥ सोक्स्स्_१२,१९।२२ (वेत्_१२।२२) ॥  

  
इति तस्मिन् वदत्य् एव राज्ञि चैवं निषेधति ।
  
प्रविश्यात्र प्रतीहारो राजानं तं व्यजिज्ञपत् ॥ सोक्स्स्_१२,१९।२३ (वेत्_१२।२३) ॥  

  
देव व्योमसरोमध्यम् अंशुमाली विगाहते ।
  
तद् उत्तिष्ठत सैषा वः स्नानवेलातिवर्तते ॥ सोक्स्स्_१२,१९।२४ (वेत्_१२।२४) ॥  

  
श्रुत्वैतत् सहसा स्नातुम् उदतिष्ठन् महीपतिः ।
  
यात्रोन्मुखः स मन्त्री च तं प्रणम्य गृहं ययौ ॥ सोक्स्स्_१२,१९।२५ (वेत्_१२।२५) ॥  

  
तत्रावस्थाप्य भार्यां ताम् अनुयात्रानिवारिताम् ।
  
स प्रतस्थे ततो युक्त्या स्वभृत्यैर् अप्य् अतर्कितः ॥ सोक्स्स्_१२,१९।२६ (वेत्_१२।२६) ॥  

  
एकाकी च भ्रमंस् तांस् तान् देशांस् तीर्थानि च व्रजन् ।
  
स प्राप पुण्ड्रविषयं दीर्घदर्शी सुनिश्चयः ॥ सोक्स्स्_१२,१९।२७ (वेत्_१२।२७) ॥  

  
तत्र पत्तन एकस्मिन्न् अदूरे ऽब्धेः प्रविश्य सः ।
  
एकं देवकुलं शैवं तत्प्राङ्गण उपाविशत् ॥ सोक्स्स्_१२,१९।२८ (वेत्_१२।२८) ॥  

  
तत्रार्ककरसन्तापक्लान्तं दूराध्वधूसरम् ।
  
ददर्श निधिदत्ताख्यो वणिग् देवार्चनागतः ॥ सोक्स्स्_१२,१९।२९ (वेत्_१२।२९) ॥  

  
स तं तथाविधं दृष्ट्वा सोपवीतं सुलक्षणम् ।
  
सम्भाव्य चोत्तमं विप्रम् आतिथेयो ऽनयद् गृहम् ॥ सोक्स्स्_१२,१९।३० (वेत्_१२।३०) ॥  

  
तत्र चापूजयत् स्नानभोजनाद्यैस् तम् उत्तमैः ।
  
कः कुतस् त्वं क्व यासीति विश्रान्तं च स पृष्टवान् ॥ सोक्स्स्_१२,१९।३१ (वेत्_१२।३१) ॥  

  
दीर्घदर्शीति विप्रो ऽहम् अङ्गदेशाद् इहागतः ।
  
तीर्थयात्रार्थम् इत्य् एव गाम्भीर्यात् सो ऽप्य् उवाच तम् ॥ सोक्स्स्_१२,१९।३२ (वेत्_१२।३२) ॥  

  
ततः स निधिदत्तो ऽपि तं जगाद महावणिक् ।
  
सुवर्णद्वीपगमनायोद्यतो ऽहं वणिज्यया ॥ सोक्स्स्_१२,१९।३३ (वेत्_१२।३३) ॥  

  
तत् त्वं तिष्ठेह मद्गेहे यावद् एष्याम्य् अहं ततः ।
  
तीर्थयात्रापरिश्रान्तो विश्रान्तो ह्य् अथ यास्यसि ॥ सोक्स्स्_१२,१९।३४ (वेत्_१२।३४) ॥  

  
तच् छ्रुत्वा सो ऽब्रवीद् दीर्घदर्शी तर्हि ममेह किम् ।
  
त्वयैव सह यास्यामि सार्थवाह यथासुखम् ॥ सोक्स्स्_१२,१९।३५ (वेत्_१२।३५) ॥  

  
एवम् अस्त्व् इति तेनोक्ते साधुना सो ऽथ तद्गृहे ।
  
चिराद् अवाप्तशयनो निशां मन्त्री निनाय ताम् ॥ सोक्स्स्_१२,१९।३६ (वेत्_१२।३६) ॥  

  
अन्येद्युर् अथ तेनैव वणिजा सह वारिधिम् ।
  
गत्वारुरोह तद्भाण्डपूर्णं प्रवहणं च सः ॥ सोक्स्स्_१२,१९।३७ (वेत्_१२।३७) ॥  

  
तेन गच्छन् प्रवहणेनाब्धिम् अद्भुतभीषणम् ।
  
विलोकयन् स सम्प्राप स्वर्णद्वीपं क्रमेण तत् ॥ सोक्स्स्_१२,१९।३८ (वेत्_१२।३८) ॥  

  
क्व मन्त्रिमुख्यता चास्य क्व वाध्वोल्लङ्घिताम्बुधिः ।
  
अयशोभीरवः किं न कुर्वते बत साधवः ॥ सोक्स्स्_१२,१९।३९ (वेत्_१२।३९) ॥  

  
तत्र द्वीपे समं तेन कञ्चित् कालम् उवास सः ।
  
वणिजा निधिदत्तेन कुर्वता क्रयविक्रयौ ॥ सोक्स्स्_१२,१९।४० (वेत्_१२।४०) ॥  

  
आगच्छंश् च ततो ऽकस्मात् तद्युक्तो वहनस्थितः ।
  
कल्पवृक्षं ददर्शाब्धाव् ऊर्मेः पश्चात् समुत्थितम् ॥ सोक्स्स्_१२,१९।४१ (वेत्_१२।४१) ॥  

  
प्रवालशाखासुभगैः स्कन्धैर् जाम्बूनदोज्ज्वलैः ।
  
फलैर् मणिमयैः कान्तैः कुसुमैश् चोपशोभितम् ॥ सोक्स्स्_१२,१९।४२ (वेत्_१२।४२) ॥  

  
तस्य स्कन्धे च सद्रत्नपर्यङ्कोत्सङ्गवर्तिनीम् ।
  
कन्याम् अत्यद्भुताकारकमनीयाम् अवैक्षत ॥ सोक्स्स्_१२,१९।४३ (वेत्_१२।४३) ॥  

  
अहो किम् एतद् इत्य् एवं यावद् ध्यायति स क्षणम् ।
  
तावत् सा वीणिनी कन्या गातुम् एवं प्रचक्रमे ॥ सोक्स्स्_१२,१९।४४ (वेत्_१२।४४) ॥  

  
यत् कर्मबीजम् उप्तं येन पुरा निश्चितं स तद् भुङ्क्ते ।
  
पूर्वकृतस्य हि शक्यो विधिनापि न कर्तुम् अन्यथाभावः ॥ सोक्स्स्_१२,१९।४५ (वेत्_१२।४५) ॥  

  
इत्य् उद्गाय क्षणात् तस्मिन्न् अम्भोधौ दिव्यकन्यका ।
  
सकल्पद्रुमपर्यङ्कशय्यात्रैव ममज्ज सा ॥ सोक्स्स्_१२,१९।४६ (वेत्_१२।४६) ॥  

  
किमप्य् अपूर्वम् अद्येदं मया दृष्टम् इहाद्भुतम् ।
  
क्वाब्धिः क्व दृष्टनष्टो ऽत्र गायद्दिव्याङ्गनस् तरुः ॥ सोक्स्स्_१२,१९।४७ (वेत्_१२।४७) ॥  

  
यदि वा वन्द्य एषो ऽब्धिर् आकरः शश्वद् ईदृशाम् ।
  
लक्ष्मीन्दुपारिजाताद्या नास्मात् ते ते किम् उद्गताः ॥ सोक्स्स्_१२,१९।४८ (वेत्_१२।४८) ॥  

  
इति तं चिन्तयन्तं च तत्क्षणं दीर्घदर्शिनम् ।
  
विलोक्य विस्मयाविष्टं कर्णधारादयो ऽब्रुवन् ॥ सोक्स्स्_१२,१९।४९ (वेत्_१२।४९) ॥  

  
एवम् एषा सदैवेह दृश्यते वरकन्यका ।
  
निमज्जति च तत्कालं तवैतद् दर्शनं नवम् ॥ सोक्स्स्_१२,१९।५० (वेत्_१२।५०) ॥  

  
इत्य् उक्तस् तैः समं तेन निधिदत्तेन स क्रमात् ।
  
मन्त्री चित्रीयमाणो ऽब्धेस् तीरं पोतगतो ऽभ्यगात् ॥ सोक्स्स्_१२,१९।५१ (वेत्_१२।५१) ॥  

  
तत्रोत्तारितभाण्डेन तेनैव वणिजा सह ।
  
जगाम हृष्टभृत्येन सोत्सवं सो ऽथ तद्गृहम् ॥ सोक्स्स्_१२,१९।५२ (वेत्_१२।५२) ॥  

  
स्थित्वा नातिचिरं तत्र निधिदत्तम् उवाच तम् ।
  
सार्थवाह भवद्गेहे विश्रान्तो ऽहं चिरं सुखम् ॥ सोक्स्स्_१२,१९।५३ (वेत्_१२।५३) ॥  

  
इदानीं गन्तुम् इच्छामि स्वदेशं भद्रम् अस्तु ते ।
  
इत्य् उक्त्वा तम् अनिच्छन्तम् अप्य् आमन्त्र्य वणिक्पतिम् ॥ सोक्स्स्_१२,१९।५४ (वेत्_१२।५४) ॥  

  
दीर्घदर्शी स सत्त्वैकसहायः प्रस्थितस् ततः ।
  
क्रमोल्लङ्घितदूराध्वा प्रापाङ्गविषयं निजम् ॥ सोक्स्स्_१२,१९।५५ (वेत्_१२।५५) ॥  

  
तत्र तं ददृशुश् चारा बहिर् नगरम् आगतम् ।
  
ये यशःकेतुना राज्ञा प्राङ्न्यस्तास् तद्गवेषणे ॥ सोक्स्स्_१२,१९।५६ (वेत्_१२।५६) ॥  

  
तैश् च गत्वा स विज्ञप्तश् चारै राजा तम् अभ्यगात् ।
  
स्वयं निर्गत्य नगरात् तद्विश्लेषसुदुःखितः ॥ सोक्स्स्_१२,१९।५७ (वेत्_१२।५७) ॥  

  
उपेत्य च परिष्वङ्गपूर्वं तम् अभिनन्द्य सः ।
  
निनायाभ्यन्तरं भूपश् चिराध्वक्षामधूसरम् ॥ सोक्स्स्_१२,१९।५८ (वेत्_१२।५८) ॥  

  
त्यक्त्वास्मान् किं त्वया नीतं न परं बत मानसम् ।
  
यावच् छरीरम् अप्य् एतन् निःस्नेहपरुषां दशाम् ॥ सोक्स्स्_१२,१९।५९ (वेत्_१२।५९) ॥  

  
किं वा भगवतो वेत्ति भवितव्यस्य को गतिम् ।
  
यद् अकस्मात् तवैषाभूत् तीर्थादिगमने मतिः ॥ सोक्स्स्_१२,१९।६० (वेत्_१२।६०) ॥  

  
तद् ब्रूहि के त्वया भ्रान्ता देशा दृष्टं च किं नवम् ।
  
इति तत्र च तं राजा स जगाद स्वमन्त्रिणम् ॥ सोक्स्स्_१२,१९।६१ (वेत्_१२।६१) ॥  

  
ततः सुवर्णद्वीपान्तं सो ऽध्वानं वर्णयन् क्रमात् ।
  
अब्धाव् उद्गमिनीं तस्मै तां दृष्टां दिव्यकन्यकाम् ॥ सोक्स्स्_१२,१९।६२ (वेत्_१२।६२) ॥  

  
गायन्तीं त्रिजगत्सारभूतां कल्पतरुस्थिताम् ।
  
यथावत् कथयामास दीर्घदर्शी महीभृते ॥ सोक्स्स्_१२,१९।६३ (वेत्_१२।६३) ॥  

  
स तां श्रुत्वैव च नृपस् तथा स्मरवशो ऽभवत् ।
  
यथा तया विना मेने निष्फले राज्यजीविते ॥ सोक्स्स्_१२,१९।६४ (वेत्_१२।६४) ॥  

  
जगाद च तम् एकान्ते नीत्वा स्वसचिवं तदा ।
  
द्रष्टव्यासौ मयावश्यं जीवितं नास्ति मे ऽन्यथा ॥ सोक्स्स्_१२,१९।६५ (वेत्_१२।६५) ॥  

  
यामि त्वदुक्तेन पथा प्रणम्य भवितव्यताम् ।
  
निवारणीयो नाहं ते नानुगम्यश् च सर्वथा ॥ सोक्स्स्_१२,१९।६६ (वेत्_१२।६६) ॥  

  
गुप्तम् एको हि यास्यामि राज्यं रक्ष्यं तु मे त्वया ।
  
मद्वचो मान्यथा कार्षीः शापितो ऽसि ममासुभिः ॥ सोक्स्स्_१२,१९।६७ (वेत्_१२।६७) ॥  

  
इत्य् उक्त्वा तत्प्रतिवचो निरस्य विससर्ज तम् ।
  
मन्त्रिणं स्वगृहं राजा चिरोत्कं स्वजनं प्रति ॥ सोक्स्स्_१२,१९।६८ (वेत्_१२।६८) ॥  

  
तत्रानल्पोत्सवे ऽप्य् आसीद् दीर्घदर्शी सुदुर्मनाः ।
  
स्वामिन्य् असाध्यव्यसने सुखं सन्मन्त्रिणां कुतः ॥ सोक्स्स्_१२,१९।६९ (वेत्_१२।६९) ॥  

  
अन्येद्युश् च स तद्धस्तन्यस्तराज्यभरो नृपः ।
  
यशःकेतुस् ततः प्रायान् निशि तापसवेषभृत् ॥ सोक्स्स्_१२,१९।७० (वेत्_१२।७०) ॥  

  
गच्छंश् च कुशनाभाख्यं मुनिं मार्गे ददर्श सः ।
  
सो ऽत्र तं तापसाकल्पं प्रणतं मुनिर् आदिशत् ॥ सोक्स्स्_१२,१९।७१ (वेत्_१२।७१) ॥  

  
लक्ष्मीदत्तेन वणिजा सह पोतेन वारिधौ ।
  
गत्वा प्रप्स्यसि ताम् इष्टां कन्यां व्रज निराकुलः ॥ सोक्स्स्_१२,१९।७२ (वेत्_१२।७२) ॥  

  
इति तद्वचसा प्रीतास् तं प्रणम्य स पार्थिवः ।
  
गच्छन् देशान् नदीर् अद्रीन् क्रान्त्वा तं प्रापद् अम्बुधिम् ॥ सोक्स्स्_१२,१९।७३ (वेत्_१२।७३) ॥  

  
सुतारशङ्खधवलैर् वीचिभ्रूभिर् विकस्वरैः ।
  
वीक्षमाणम् इवावर्तनेत्रैर् आतिथ्यसम्भ्रमात् ॥ सोक्स्स्_१२,१९।७४ (वेत्_१२।७४) ॥  

  
तत्तीरे वणिजा तेन मुनिप्रोक्तेन सङ्गतिः ।
  
लक्ष्मीदत्तेन जज्ञे ऽस्य स्वर्णद्वीपं यियासुना ॥ सोक्स्स्_१२,१९।७५ (वेत्_१२।७५) ॥  

  
तेनैव सह चक्राङ्कपादमुद्रादि दर्शनात् ।
  
प्रह्वेणारुह्य वहनं प्रतस्थे सो ऽम्बुधौ नृपः ॥ सोक्स्स्_१२,१९।७६ (वेत्_१२।७६) ॥  

  
मध्यम् अब्धेश् च सम्प्राप्ते वहने वारिमध्यतः ।
  
उदगात् कल्पविटपिस्कन्धस्था सात्र कन्यका ॥ सोक्स्स्_१२,१९।७७ (वेत्_१२।७७) ॥  

  
यावत् पश्यति तां राजा चकोर इव चन्द्रिकाम् ।
  
तावत् सा गायति स्मैवं वल्लकीवाद्यसुन्दरम् ॥ सोक्स्स्_१२,१९।७८ (वेत्_१२।७८) ॥  

  
यत् कर्मबीजम् उप्तं येन पुरा निश्चितं स तद् भुङ्क्ते ।
  
पूर्वकृतस्य हि शक्यो विधिनापि न कर्तुम् अन्यथाभावः ॥ सोक्स्स्_१२,१९।७९ (वेत्_१२।७९) ॥  

  
तस्माद् यत्र यथा यद् भवितव्यं यस्य दैवयोगेन ।
  
तत्र तथा तत्प्राप्त्यै विवशो ऽसौ नीयते ऽत्र न भ्रान्तिः ॥ सोक्स्स्_१२,१९।८० (वेत्_१२।८०) ॥  

  
इति सूचितभव्यार्थां गायन्तीं तां विभावयन् ।
  
निःस्पन्दः स क्षणं तस्थौ राजा स्मरशराहतः ॥ सोक्स्स्_१२,१९।८१ (वेत्_१२।८१) ॥  

  
रत्नाकर नमः सत्यम् अगाधहृदयाय ते ।
  
येन त्वयैतां प्रच्छाद्य विप्रलब्धो हरिः श्रिया ॥ सोक्स्स्_१२,१९।८२ (वेत्_१२।८२) ॥  

  
तत् सुरैर् अप्य् अलभ्यान्तं सपक्षक्ष्माभृदाश्रयम् ।
  
शरणं त्वां प्रपन्नो ऽहम् इष्टसिद्धिं विधत्स्व मे ॥ सोक्स्स्_१२,१९।८३ (वेत्_१२।८३) ॥  

  
एवं यावत् समुद्रं तं स नतः स्तौति भूमिपः ।
  
तावत् सा कन्यका तत्र निममज्ज सपादपा ॥ सोक्स्स्_१२,१९।८४ (वेत्_१२।८४) ॥  

  
तद् दृष्ट्वैवानुमार्गे ऽस्याः स राजात्मानम् अक्षिपत् ।
  
वारिधाव् अत्र कामाग्निसन्तापस्येव शान्तये ॥ सोक्स्स्_१२,१९।८५ (वेत्_१२।८५) ॥  

  
तद् वीक्ष्याशङ्कितं मत्वा विनष्टं तं स सज्जनः ।
  
लक्ष्मीदत्तो वणिग् दुःखाद् देहत्यागोद्यतो ऽभवत् ॥ सोक्स्स्_१२,१९।८६ (वेत्_१२।८६) ॥  

  
मा कार्षीः साहसं नास्ति मग्नस्यास्याम्भुधौ भयम् ।
  
एषो राजा यशःकेतुर् नाम्ना तापसवेषभृत् ॥ सोक्स्स्_१२,१९।८७ (वेत्_१२।८७) ॥  

  
एतत् कन्यार्थम् आयातः पूर्वभार्येयम् अस्य च ।
  
एतां प्राप्य पुनश् चासाव् अङ्गराज्यं समेष्यति ॥ सोक्स्स्_१२,१९।८८ (वेत्_१२।८८) ॥  

  
इत्य् अथाश्वासितो वाचा तत्कालं गगनोत्थया ।
  
सार्थवाहो यथाकामं स जगामेष्टसिद्धये ॥ सोक्स्स्_१२,१९।८९ (वेत्_१२।८९) ॥  

  
स राजापि यशःकेतुर् निमग्नो ऽन्तो महोदधौ ।
  
अकस्मान् नगरं दिव्यम् अपश्यज् जातविस्मयः ॥ सोक्स्स्_१२,१९।९० (वेत्_१२।९०) ॥  

  
भास्वन्मणिमयस्तम्भैः काञ्चनोज्ज्वलभित्तिभिः ।
  
विराजमानं प्रासादैर् मुक्ताजालगवाक्षकैः ॥ सोक्स्स्_१२,१९।९१ (वेत्_१२।९१) ॥  

  
नानारत्नशिलापट्टबद्धसोपानवापिकैः ।
  
कामदैः कल्पवृक्षाढ्यैर् उद्यानैर् उपशोभितम् ॥ सोक्स्स्_१२,१९।९२ (वेत्_१२।९२) ॥  

  
समृद्धे ऽपि पुरे तत्र निर्जने ऽथ गृहं गृहम् ।
  
अनुप्रविश्य न यदा तां ददर्श प्रियां क्वचित् ॥ सोक्स्स्_१२,१९।९३ (वेत्_१२।९३) ॥  

  
तदा विचिन्वन् दृष्ट्वैकम् उत्तुङ्गं मणिमन्दिरम् ।
  
आरुह्य द्वारम् उद्घाट्य प्रविवेश स भूपतिः ॥ सोक्स्स्_१२,१९।९४ (वेत्_१२।९४) ॥  

  
प्रविश्य चान्तः सद्रत्नपर्यङ्कस्थितम् एककम् ।
  
वस्त्राच्छादितसर्वाङ्गं शयानं कञ्चिद् ऐक्षत ॥ सोक्स्स्_१२,१९।९५ (वेत्_१२।९५) ॥  

  
किं स्यात् सैवेति सोत्कण्ठम् उद्घाटयति तन्मुखम् ।
  
यावत् तावद् अपश्यत् तां स्वेप्सिताम् एव सो ऽङ्गनाम् ॥ सोक्स्स्_१२,१९।९६ (वेत्_१२।९६) ॥  

  
स्रस्तनीलांशुकध्वान्तहसन्मुखशशिश्रियम् ।
  
ज्योत्स्नावदातां पातालगताम् इव दिवा निशाम् ॥ सोक्स्स्_१२,१९।९७ (वेत्_१२।९७) ॥  

  
तद्दर्शनेन चास्याभूद् अवस्था कापि सा तदा ।
  
ग्रीष्मर्तौ मरुपान्थस्य सरित्सन्दर्शनेन या ॥ सोक्स्स्_१२,१९।९८ (वेत्_१२।९८) ॥  

  
साप्य् उन्मीलितचक्षुस् तं कल्याणाकृतिलक्षणम् ।
  
वीक्ष्याकस्मात् तथाप्राप्तं सम्भ्रमाच् छयनं जहौ ॥ सोक्स्स्_१२,१९।९९ (वेत्_१२।९९) ॥  

  
कृतातिथ्या नतमुखी पूजयन्तीव पादयोः ।
  
फुल्लेक्षणोत्पलन्यासैः शनैर् एतम् उवाच च ॥ सोक्स्स्_१२,१९।१०० (वेत्_१२।१००) ॥  

  
को भवान् किम् अगम्यं च प्रविष्ठो ऽसि रसातलम् ।
  
राजचिह्नाङ्किततनोः किं च ते तापसव्रतम् ॥ सोक्स्स्_१२,१९।१०१ (वेत्_१२।१०१) ॥  

  
इत्य् आदिश महाभाग प्रसादो यदि ते मयि ।
  
एवं तस्या वचः श्रुत्वा स राजा प्रत्युवाच ताम् ॥ सोक्स्स्_१२,१९।१०२ (वेत्_१२।१०२) ॥  

  
अङ्गराजो यशःकेतुर् इति नाम्नास्मि सुन्दरि ।
  
आप्ताद् अन्वहदृश्यां च त्वाम् अश्रौषम् इहाम्बुधौ ॥ सोक्स्स्_१२,१९।१०३ (वेत्_१२।१०३) ॥  

  
ततस् त्वदर्थं कृत्वेमं वेषं राज्यं विमुच्य च ।
  
आगत्यैष प्रविष्टो ऽहम् अनुमार्गेण ते ऽम्बुधिम् ॥ सोक्स्स्_१२,१९।१०४ (वेत्_१२।१०४) ॥  

  
तन् मे कथय कासि त्वम् इत्य् उक्ते तेन चाथ सा ।
  
सलज्जा सानुरागा च सानन्दा चैवम् अभ्यधात् ॥ सोक्स्स्_१२,१९।१०५ (वेत्_१२।१०५) ॥  

  
मृगाङ्कसेन इत्य् अस्ति श्रीमान् विद्याधराधिपः ।
  
मां मृगाङ्कवतीं नाम्ना विद्धि तस्य सुताम् इमाम् ॥ सोक्स्स्_१२,१९।१०६ (वेत्_१२।१०६) ॥  

  
स माम् अस्मिन् स्वनगरे विमुच्यैकाकिनीं पिता ।
  
न जाने हेतुना केन गतः क्वापि सपौरकः ॥ सोक्स्स्_१२,१९।१०७ (वेत्_१२।१०७) ॥  

  
तेनाहं शून्यवसतेर् निर्विण्णोन्मज्ज्य वारिधेः ।
  
यन्त्रकल्पद्रुमारूढा गायामि भवितव्यताम् ॥ सोक्स्स्_१२,१९।१०८ (वेत्_१२।१०८) ॥  

  
एवम् उक्तवती तेन स्मरता तन् मुनेर् वचः ।
  
तथारज्यत सा राज्ञा वचोभिः प्रेमपेशलैः ॥ सोक्स्स्_१२,१९।१०९ (वेत्_१२।१०९) ॥  

  
यथानुरागविवशा भार्यात्वं तस्य तत्क्षणम् ।
  
अङ्गीचकार वीरस्य समयं त्व् एकम् अभ्यधात् ॥ सोक्स्स्_१२,१९।११० (वेत्_१२।११०) ॥  

  
शुक्लकृष्णचतुर्दश्याम् अष्टम्यां चार्यपुत्र ते ।
  
प्रतिमासम् अनायत्ता चतुरो दिवसान् अहम् ॥ सोक्स्स्_१२,१९।१११ (वेत्_१२।१११) ॥  

  
यत्र क्वापि दिनेष्व् एषु गच्छन्ती चास्मि न त्वया ।
  
प्रष्टव्या न निषेद्धव्या कारणं ह्य् अत्र विद्यते ॥ सोक्स्स्_१२,१९।११२ (वेत्_१२।११२) ॥  

  
एवं ताम् उक्तसमयां स राजा दिव्यकन्यकाम् ।
  
तथेत्य् उक्त्वैव गान्धर्वविधिना परिणीतवान् ॥ सोक्स्स्_१२,१९।११३ (वेत्_१२।११३) ॥  

  
भेजे ततश् च सम्भोगसुखं तत्र तया सह ।
  
यथाभूद् अन्य एवास्या मान्मथो मण्डनक्रमः ॥ सोक्स्स्_१२,१९।११४ (वेत्_१२।११४) ॥  

  
केशेषु स्रस्तमाल्येषु कचग्रहनखावली ।
  
बिम्बाधरे ऽथ निष्पीतनीरागे दशनक्षतिः ॥ सोक्स्स्_१२,१९।११५ (वेत्_१२।११५) ॥  

  
कुचयोः करजश्रेणिर् भिन्नमाणिक्यमालयोः ।
  
लुप्ताङ्गरागेष्व् अङ्गेषु गाढालिङ्गनरागिता ॥ सोक्स्स्_१२,१९।११६ (वेत्_१२।११६) ॥  

  
इति तद्दिव्यसम्भोगसुखावस्थितम् अत्र तम् ।
  
सा मृगाङ्कवती भार्या भूपं प्राहेदम् एकदा ॥ सोक्स्स्_१२,१९।११७ (वेत्_१२।११७) ॥  

  
त्वम् इहैव प्रतीक्षेथाः कार्यार्थं क्वापि याम्य् अहम् ।
  
अद्य सैषा हि सम्प्राप्ता मम कृष्णचतुर्दशी ॥ सोक्स्स्_१२,१९।११८ (वेत्_१२।११८) ॥  

  
इह स्थस् त्व् आर्यपुत्रामुं मा स्म गाः स्फाटिकं गृहम् ।
  
मात्र वाप्यां निपतितो भूलोकं त्वं गमिष्यसि ॥ सोक्स्स्_१२,१९।११९ (वेत्_१२।११९) ॥  

  
इत्य् उक्त्वा सा तम् आमन्त्र्य ययौ तस्मात् पुराद् बहिः ।
  
राजापि प्राप्तखड्गस् तां छन्नो जिज्ञासुर् अन्वगात् ॥ सोक्स्स्_१२,१९।१२० (वेत्_१२।१२०) ॥  

  
तत्रापश्यत् तमःश्यामं व्यात्तवक्रबिलं च सः ।
  
साकारम् इव पातालम् आयान्तं राक्षसं नृपः ॥ सोक्स्स्_१२,१९।१२१ (वेत्_१२।१२१) ॥  

  
स राक्षसो निपत्यैव मुक्तघोररवस् तदा ।
  
तां मृगाङ्कवतीं वक्त्रे निक्षिप्यैव निगीर्णवान् ॥ सोक्स्स्_१२,१९।१२२ (वेत्_१२।१२२) ॥  

  
तद् दृष्ट्वैवातिकोपेन सहसा स ज्वलन्न् इव ।
  
निर्मोकमुक्तभुजगश्यामलेन महासिना ॥ सोक्स्स्_१२,१९।१२३ (वेत्_१२।१२३) ॥  

  
कोषाकृष्टेन धावित्वा राजसिंहो ऽभिधावतः ।
  
चिच्छेद रक्षसस् तस्य सन्दष्टौष्ठपुटं शिरः ॥ सोक्स्स्_१२,१९।१२४ (वेत्_१२।१२४) ॥  

  
रक्षःकबन्धवान्तेन राज्ञस् तस्यास्रवारिणा ।
  
क्रोधजो ऽथ शशामाग्निर् न तु कान्तावियोगजः ॥ सोक्स्स्_१२,१९।१२५ (वेत्_१२।१२५) ॥  

  
ततो मोहनिशान्धे ऽस्मिन् विनष्टगतिके नृपे ।
  
अकस्मान् मेघमलिनस्याङ्गं भित्त्वेव रक्षसः ॥ सोक्स्स्_१२,१९।१२६ (वेत्_१२।१२६) ॥  

  
तस्योद्द्योतितदिक्चक्रा चन्द्रमूर्तिर् इवामला ।
  
सा मृगाङ्कवती जीवन्त्य् अक्षताङ्गी विनिर्ययौ ॥ सोक्स्स्_१२,१९।१२७ (वेत्_१२।१२७) ॥  

  
तां तथा सङ्कटोत्तीर्णां दृष्ट्वा कान्तां ससम्भ्रमम् ।
  
एह्य् एहीति वदन् राजा प्रधाव्यैवालिलिङ्ग सः ॥ सोक्स्स्_१२,१९।१२८ (वेत्_१२।१२८) ॥  

  
प्रिये किम् एतत् स्वप्नो ऽयम् उत मायेति तेन सा ।
  
पृष्टा नृपेण संस्मृत्य विद्याधर्य् एवम् अब्रवीत् ॥ सोक्स्स्_१२,१९।१२९ (वेत्_१२।१२९) ॥  

  
शृण्व् आर्यपुत्र न स्वप्नो न मायेयम् अयं पुनः ।
  
विध्याधरेन्द्रात् स्वपितुः शापो ऽभूद् ईदृशो मम ॥ सोक्स्स्_१२,१९।१३० (वेत्_१२।१३०) ॥  

  
बहुपुत्रो ऽपि स हि मे पिता पूर्वं वसन्न् इह ।
  
मया विनातिवात्सल्यान् नाहारम् अकरोत् सदा ॥ सोक्स्स्_१२,१९।१३१ (वेत्_१२।१३१) ॥  

  
अहं च सर्वदा शर्वपूजासक्तेह निर्जने ।
  
चतुर्दश्योर् अथाष्टम्योर् आगच्छं पक्षयोर् द्वयोः ॥ सोक्स्स्_१२,१९।१३२ (वेत्_१२।१३२) ॥  

  
एकदा च चतुर्दश्याम् इहागत्य रसान् मम ।
  
चिरं गौरीं समर्चन्त्या दैवाद् अवसितं दिनम् ॥ सोक्स्स्_१२,१९।१३३ (वेत्_१२।१३३) ॥  

  
तद् अहर् मत्प्रतीक्षः सन् क्षुधितो ऽपि स मत्पिता ।
  
नाभुङ्क्त नापिबत् किञ्चिद् आसीत् क्रुद्धस् तु मां प्रति ॥ सोक्स्स्_१२,१९।१३४ (वेत्_१२।१३४) ॥  

  
ततो रात्राव् उपेतां मां सापराधाम् अधोमुखीम् ।
  
भवितव्यबलग्रस्तमत्स्नेहः शपति स्म सः ॥ सोक्स्स्_१२,१९।१३५ (वेत्_१२।१३५) ॥  

  
यथा त्वदवलेपेन ग्रस्तो ऽद्याहम् अयं क्षुधा ।
  
मासि मासि तथाष्टम्योश् चतुर्दश्योश् च केवलम् ॥ सोक्स्स्_१२,१९।१३६ (वेत्_१२।१३६) ॥  

  
हरार्चनरसाद् यन्तीम् अत्रैव त्वां बहिः पुरे ।
  
नाम्ना कृतान्तसन्त्रासो राक्षसो निगरिष्यति ॥ सोक्स्स्_१२,१९।१३७ (वेत्_१२।१३७) ॥  

  
भित्त्वा भित्त्वास्य हृदयं जीवन्ती च निरेष्यसि ।
  
न स्मरिष्यसि शापं च न तां निगरणव्यथाम् ॥ सोक्स्स्_१२,१९।१३८ (वेत्_१२।१३८) ॥  

  
स्थास्यस्य् एकाकिनी चात्रेत्य् उक्तशापवचाः शनैः ।
  
सो ऽनुनीतो मया ध्यात्वा शापान्तं मे ऽब्रवीत् पिता ॥ सोक्स्स्_१२,१९।१३९ (वेत्_१२।१३९) ॥  

  
भर्ता भूत्वा यशःकेतुनामाङ्गनृपतिर् यदा ।
  
राक्षसेन निगीर्णां त्वां दृष्ट्वा तं निहनिष्यति ॥ सोक्स्स्_१२,१९।१४० (वेत्_१२।१४०) ॥  

  
तदा त्वं मोक्ष्यसे शापाद् धृदयात् तस्य निर्गता ।
  
संस्मरिष्यसि शापादि विद्याः सर्वास् तथा निजाः ॥ सोक्स्स्_१२,१९।१४१ (वेत्_१२।१४१) ॥  

  
इत्य् आदिश्य स शापान्तं त्यक्त्वा माम् एककाम् इह ।
  
निषधाद्रिं गतस् तातो भूलोकं सपरिच्छदः ॥ सोक्स्स्_१२,१९।१४२ (वेत्_१२।१४२) ॥  

  
अहं तथा चरन्ती च शापमोहाद् इहावसम् ।
  
क्षीणश् चैष स शापो मे जाता सर्वत्र च स्मृतिः ॥ सोक्स्स्_१२,१९।१४३ (वेत्_१२।१४३) ॥  

  
तत् तातपार्श्वम् अधुना निषधाद्रिं व्रजाम्य् अहम् ।
  
शापान्ते स्वां गतिं याम इत्य् एष समयो हि नः ॥ सोक्स्स्_१२,१९।१४४ (वेत्_१२।१४४) ॥  

  
त्वम् इहास्व स्वराष्ट्रं वा व्रज स्वातन्त्र्यम् अत्र ते ।
  
एवं तयोक्ते स नृपो दुःखितो ऽर्थयते स्म ताम् ॥ सोक्स्स्_१२,१९।१४५ (वेत्_१२।१४५) ॥  

  
सप्ताहानि न गन्तव्यं प्रसीद सुमुखि त्वया ।
  
क्षिपाव तावद् औत्सुक्यम् उद्याने क्रीडनैर् इह ॥ सोक्स्स्_१२,१९।१४६ (वेत्_१२।१४६) ॥  

  
त्वं गच्छाथ पितुः स्थानं यास्याम्य् अहम् अपि स्वकम् ।
  
एतत् तद्वचनं मुग्धा तथेत्य् अङ्गीचकार सा ॥ सोक्स्स्_१२,१९।१४७ (वेत्_१२।१४७) ॥  

  
ततो ऽत्र रेमे स तया सहोद्यानेषु कान्तया ।
  
सजलोत्पलनेत्रासु वापीषु षडहं नृपः ॥ सोक्स्स्_१२,१९।१४८ (वेत्_१२।१४८) ॥  

  
मा स्म यातं विहायास्मान् इति पूत् कुर्वतीष्व् इव ।
  
उत्क्षिप्तवीचिहस्तासु हंससारसनिःस्वनैः ॥ सोक्स्स्_१२,१९।१४९ (वेत्_१२।१४९) ॥  

  
सप्तमे ऽह्नि स युक्त्या तां प्रियां तत्रानयद् गृहे ।
  
भूलोकप्रापिणी यत्र सा यन्त्रद्वारवापिका ॥ सोक्स्स्_१२,१९।१५० (वेत्_१२।१५०) ॥  

  
तत्र कण्ठे गृहीत्वा तां तस्यां वाप्यां निपत्य सः ।
  
उत्तस्थौ स्वपुरोद्यानवापीमध्यात् तया सह ॥ सोक्स्स्_१२,१९।१५१ (वेत्_१२।१५१) ॥  

  
तत्र कान्तासखं प्राप्तं तं दृष्ट्वोद्यानपालकाः ।
  
हृष्टास् तन् मन्त्रिणे गत्वा जगदुर् दीर्घदर्शिने ॥ सोक्स्स्_१२,१९।१५२ (वेत्_१२।१५२) ॥  

  
सो ऽप्य् एत्य पादपतितस् तम् आनीतेप्सिताङ्गनम् ।
  
दृष्ट्वा प्रावेशयन् मन्त्री सपौरो ऽभ्यन्तरं नृपम् ॥ सोक्स्स्_१२,१९।१५३ (वेत्_१२।१५३) ॥  

  
अहो सैषा कथं प्राप्ता राज्ञा दिव्याङ्गनामुना ।
  
व्योम्नीव विद्युद् इव या क्षणदृश्या मयेक्षिता ॥ सोक्स्स्_१२,१९।१५४ (वेत्_१२।१५४) ॥  

  
यद् यस्य लिखितं धात्रा ललाटाक्षरपङ्क्तिषु ।
  
तद् अवश्यम् असम्भाव्यम् अपि तस्योपतिष्ठते ॥ सोक्स्स्_१२,१९।१५५ (वेत्_१२।१५५) ॥  

  
इत्य् अत्र मन्त्रिमुख्ये ऽस्मिन् ध्यायत्य् अन्यजने ऽपि च ।
  
दिव्यस्त्रीप्राप्तिसाश्चर्यं राजागमनसोत्सवे ॥ सोक्स्स्_१२,१९।१५६ (वेत्_१२।१५६) ॥  

  
सा मृगाङ्कवती दृष्ट्वा तं स्वदेशगतं नृपम् ।
  
इयेष पूर्णसप्ताहा यातुं वैद्याधरीं गतिम् ॥ सोक्स्स्_१२,१९।१५७ (वेत्_१२।१५७) ॥  

  
नाविरासीच् च विद्यास्याः स्मृताप्य् उत्पतनी तदा ।
  
ततः सा मुषितेवात्र विषादम् अगमत् परम् ॥ सोक्स्स्_१२,१९।१५८ (वेत्_१२।१५८) ॥  

  
किम् अकस्माद् विषण्णेव दृश्यसे वद मे प्रिये ।
  
इत्य् उक्ता तेन राज्ञा सा विध्यादर्य् एवम् अब्रवीत् ॥ सोक्स्स्_१२,१९।१५९ (वेत्_१२।१५९) ॥  

  
स्थिताहं शापमुक्तापि त्वत्स्नेहाद् यद् इयच् चिरम् ।
  
तेन विद्या मम भ्रष्टा नष्टा दिव्या च सा गतिः ॥ सोक्स्स्_१२,१९।१६० (वेत्_१२।१६०) ॥  

  
तच् छ्रुत्वा हन्त सिद्धेयं मम विद्याधरीति सः ।
  
राजा ततो यशःकेतुः पूर्णं चक्रे महोत्सवम् ॥ सोक्स्स्_१२,१९।१६१ (वेत्_१२।१६१) ॥  

  
तद् दृष्ट्वा दीर्घदर्शी स मन्त्री गत्वा गृहं निशि ।
  
शयनीयगतो ऽकस्माद् धृत्स्फोटेन व्यपद्यत ॥ सोक्स्स्_१२,१९।१६२ (वेत्_१२।१६२) ॥  

  
ततो ऽनुभूय तच्छोकं धृतराज्यभरः स्वयम् ।
  
यशःकेतुश् चिरं तस्थौ स मृगाङ्कवतीयुतः ॥ सोक्स्स्_१२,१९।१६३ (वेत्_१२।१६३) ॥  

  
इत्य् एतां कथयित्वा मार्गे तस्मै कथां स वेतालः ।
  
अवदत् पुनस् त्रिविक्रमसेनं नृपतिं तम् अंसगतः ॥ सोक्स्स्_१२,१९।१६४ (वेत्_१२।१६४) ॥  

  
तद् ब्रूहि भूपते ते सम्पन्ने स्वामिनस् तथाभ्युदये ।
  
हृदयं सपदि स्फुटितं तस्य महामन्त्रिणः किम् इति ॥ सोक्स्स्_१२,१९।१६५ (वेत्_१२।१६५) ॥  

  
दिव्यस्त्री न मया किं प्राप्तेति शुचास्फुटद् धृदयम् ।
  
किं वा राज्यम् अभीप्सोर् राजागमजेन दुःखेन ॥ सोक्स्स्_१२,१९।१६६ (वेत्_१२।१६६) ॥  

  
एतच् च यदि न वक्ष्यसि मह्यं जानन्न् अपीह तद् राजन् ।
  
धर्मश् च तव विनङ्क्ष्यति यास्यति दलशश् च झटिति शिरः ॥ सोक्स्स्_१२,१९।१६७ (वेत्_१२।१६७) ॥  

  
श्रुत्वेति तु त्रिविक्रमसेनो राजा जगाद वेतालम् ।
  
नैतत् तस्मिन् द्वयम् अपि शुभचरिते युज्यते हि मन्त्रिवरे ॥ सोक्स्स्_१२,१९।१६८ (वेत्_१२।१६८) ॥  

  
किं तु स्त्रीमात्ररसाद् उपेक्षितं येन भूभुजा राज्यम् ।
  
तस्याधुना तु दिव्यस्त्रीरक्तस्यात्र का वार्ता ॥ सोक्स्स्_१२,१९।१६९ (वेत्_१२।१६९) ॥  

  
तन् मे कष्टे ऽपि कृते प्रत्युत दोषो बताधिकीभूतः ।
  
इति तस्य विभावयतो हृदयं तन्मन्त्रिणः स्फुटितम् ॥ सोक्स्स्_१२,१९।१७० (वेत्_१२।१७०) ॥  

  
इत्य् उक्ते नरपतिना पुनः स मायी वेतालो निजपदम् एव तज् जगाम ।
  
राजापि प्रसभम् अवाप्तुम् अन्वधावद् भूयो ऽपि द्रुतम् अथ तं स धीरचेताः ॥ सोक्स्स्_१२,१९।१७१ (वेत्_१२।१७१) ॥  

  
विंशस् तरङ्गः ।  

  
अथ गत्वा पुनः प्राप्य शिंशपातस् ततो नृपः ।
  
स त्रिविक्रमसेनस् तं स्कन्धे वेतालम् आददे ॥ सोक्स्स्_१२,२०।१ (वेत्_१३।१) ॥  

  
आयान्तं च स वेतालो भूयस् तं नृपम् अब्रवीत् ।
  
राजञ् शृणु कथाम् एकां सङ्क्षिप्तां वर्णयामि ते ॥ सोक्स्स्_१२,२०।२ (वेत्_१३।२) ॥  

  
अस्ति वाराणसी नाम पुरी हरनिवासभूः ।
  
देवस्वामीति तत्रासीन् मान्यो नरपतेर् द्विजः ॥ सोक्स्स्_१२,२०।३ (वेत्_१३।३) ॥  

  
महाधनस्य तस्यैको हरिस्वामीत्य् अभूत् सुतः ।
  
तस्य भार्या च लावण्यवतीत्य् अत्युत्तमाभवत् ॥ सोक्स्स्_१२,२०।४ (वेत्_१३।४) ॥  

  
तिलोत्तमादिनाकस्त्रीनिर्माणे प्राप्तकौशलः ।
  
अनर्घरूपलावण्यां मन्ये यां निर्ममे विधिः ॥ सोक्स्स्_१२,२०।५ (वेत्_१३।५) ॥  

  
तया स कान्तया साकं हरिस्वामी कदाचन ।
  
रतिश्रान्तो ययौ निद्रां हर्म्ये चन्द्रांशुशीतले ॥ सोक्स्स्_१२,२०।६ (वेत्_१३।६) ॥  

  
तत् कालं तेन मार्गेण कामचारी विहायसा ।
  
आगान् मदनवेगाख्यो विद्याधरकुमारकः ॥ सोक्स्स्_१२,२०।७ (वेत्_१३।७) ॥  

  
स तत्र लावण्यवतीं पत्युः पार्श्वे ददर्श ताम् ।
  
सुप्तां रतिक्लमस्रस्तवस्त्रव्यक्ताङ्गसौष्ठवाम् ॥ सोक्स्स्_१२,२०।८ (वेत्_१३।८) ॥  

  
तद्रूपहृतचित्तः सन् मदनान्धः स तत् क्षणम् ।
  
सुप्ताम् एव निपत्यैतां गृहीत्वा नभसा ययौ ॥ सोक्स्स्_१२,२०।९ (वेत्_१३।९) ॥  

  
क्षणात् प्रबुद्धो ऽथ युवा हरिस्वामी स तत्पतिः ।
  
प्राणेश्वरीम् अपश्यंस् ताम् उदतिष्ठत् ससम्भ्रमः ॥ सोक्स्स्_१२,२०।१० (वेत्_१३।१०) ॥  

  
अहो किम् एतत् क्व गता कुपिता सा नु किं मयि ।
  
छन्ना जिज्ञासितुं किं मे चित्तं परिहसत्य् उत ॥ सोक्स्स्_१२,२०।११ (वेत्_१३।११) ॥  

  
इत्य् अनेकविकल्पौघव्याकुलस् ताम् इतस् ततः ।
  
हर्म्यप्रासादवलभीष्व् अन्विष्यन् सो ऽभ्रमन् निशि ॥ सोक्स्स्_१२,२०।१२ (वेत्_१३।१२) ॥  

  
अगृहोद्यानतश् चिन्वन् यन् न प्राप कुतो ऽपि ताम् ।
  
तत् स शोकाग्निसन्तप्तो विललापाश्रुगद्गदम् ॥ सोक्स्स्_१२,२०।१३ (वेत्_१३।१३) ॥  

  
हा चन्द्रबिम्बवदने हा ज्योत्स्नागौरि हा प्रिये ।
  
रात्र्या तुल्यगुणद्वेषात् किं नु सोढासि नानया ॥ सोक्स्स्_१२,२०।१४ (वेत्_१३।१४) ॥  

  
त्वया कान्त्या जितो बिभ्यद् इव चन्दनशीतलैः ।
  
करैर् असुखयद् यो मां सो ऽयम् इन्दुस् त्वया विना ॥ सोक्स्स्_१२,२०।१५ (वेत्_१३।१५) ॥  

  
लब्धान्तर इवेदानीं तैर् एव तुदति प्रिये ।
  
प्रज्वलद्भिर् इवाङ्गारैर् विषदिग्धैर् इवाशुगैः ॥ सोक्स्स्_१२,२०।१६ (वेत्_१३।१६) ॥  

  
इत्य् आदि क्रन्दतस् तस्य सा हरिस्वामिनस् तदा ।
  
कृच्छ्राद् व्यतीयाय निशा न पुनर् विरहव्यथा ॥ सोक्स्स्_१२,२०।१७ (वेत्_१३।१७) ॥  

  
प्रातर् बिभेद विश्वस्य करैः सन्तमसं रविः ।
  
भेत्तुं न चक्षमे तस्य मोहान्धतमसं पुनः ॥ सोक्स्स्_१२,२०।१८ (वेत्_१३।१८) ॥  

  
विलब्ध इव चक्राह्वैस् तस्य तीर्णनिशैस् तदा ।
  
भेजे शतगुनीभावं करुणाक्रन्दितध्वनिः ॥ सोक्स्स्_१२,२०।१९ (वेत्_१३।१९) ॥  

  
स्वजनैः सान्त्व्यमानो ऽपि वियोगानलदीपितः ।
  
न च लेभे द्विजयुवा धृतिं तां प्रेयसीं विना ॥ सोक्स्स्_१२,२०।२० (वेत्_१३।२०) ॥  

  
इह स्थितम् इह स्नातं कृतम् अत्र प्रसाधनम् ।
  
विहृतं च तयात्रेति ययौ त्व् इत इतो रुदन् ॥ सोक्स्स्_१२,२०।२१ (वेत्_१३।२१) ॥  

  
मृता तावन् न सा तत् किम् आत्मैवं हन्यते त्वया ।
  
अवश्यं ताम् अवाप्तासि जीवञ् जातु कुतश्चन ॥ सोक्स्स्_१२,२०।२२ (वेत्_१३।२२) ॥  

  
तद् धैर्यम् अवलम्बस्व तां गवेषय च प्रियाम् ।
  
अप्राप्यं नाम नेहास्ति धीरस्य व्यवसायिनः ॥ सोक्स्स्_१२,२०।२३ (वेत्_१३।२३) ॥  

  
इति बन्धुसुहृद्वाक्यैर् बोधितः सो ऽथ कृच्छ्रतः ।
  
दिनैः कैश्चिद् धरिस्वामी बबन्ध धृतिम् आस्थया ॥ सोक्स्स्_१२,२०।२४ (वेत्_१३।२४) ॥  

  
अचिन्तयच् च सर्वस्वं कृत्वा ब्राह्मणसाद् अहम् ।
  
भ्रमामि तावत् तीर्थानि क्षपयाम्य् अघसञ्चयम् ॥ सोक्स्स्_१२,२०।२५ (वेत्_१३।२५) ॥  

  
पापक्षयाद् धि तां जातु प्रियां भ्राम्यन्न् अवाप्नुयाम् ।
  
इत्य् आलोच्य यथावस्थं स्नानाद्य् उत्थाय सो ऽकरोत् ॥ सोक्स्स्_१२,२०।२६ (वेत्_१३।२६) ॥  

  
अन्येद्युश् च विचित्रान्नपानं सत्त्रे द्विजन्मनाम् ।
  
चकारावारितं किं च ददौ धनम् अशेषतः ॥ सोक्स्स्_१२,२०।२७ (वेत्_१३।२७) ॥  

  
ब्राह्मण्यमात्रवित्तस्य निर्गत्यैव स्वदेशतः ।
  
प्रियाप्राप्तीच्छया सो ऽथ तीर्थानि भ्रमितुं ययौ ॥ सोक्स्स्_१२,२०।२८ (वेत्_१३।२८) ॥  

  
भ्राम्यतश् च जगामास्य भीमो ग्रीष्मर्तुकेसरी ।
  
प्रचण्डादित्यवदनो दीप्ततद्रश्मिकेसरः ॥ सोक्स्स्_१२,२०।२९ (वेत्_१३।२९) ॥  

  
प्रियाविरहसन्तप्तपान्थनिःश्वासमारुतैः ।
  
न्यस्तोष्माण इवात्युष्णा वान्ति स्म च समीरणाः ॥ सोक्स्स्_१२,२०।३० (वेत्_१३।३०) ॥  

  
शुष्यद्विदीर्णपङ्काश् च हृदयैः स्फुटितैर् इव ।
  
जलाशया ददृशिरे घर्मलुप्ताम्बुसम्पदः ॥ सोक्स्स्_१२,२०।३१ (वेत्_१३।३१) ॥  

  
चीरीचीत्कारमुखरास् तापम्लानदलाधराः ।
  
मधुश्रीविरहान् मार्गेष्व् अरुदन्न् इव पादपाः ॥ सोक्स्स्_१२,२०।३२ (वेत्_१३।३२) ॥  

  
तस्मिन् काले ऽर्कतापेन वियोगेन क्षुधा तृषा ।
  
नित्याध्वना च स क्लान्तो विरूक्षक्षामधूसरः ॥ सोक्स्स्_१२,२०।३३ (वेत्_१३।३३) ॥  

  
भोजनार्थि हरिस्वामी प्राप ग्रामं क्वचिद् भ्रमन् ।
  
पद्मनाभाभिधानस्य गृहं विप्रस्य सत्त्रिणः ॥ सोक्स्स्_१२,२०।३४ (वेत्_१३।३४) ॥  

  
तत्र दृष्ट्वा स भुञ्जानान् विप्रान् अभ्यन्तरे बहून् ।
  
द्वारशाखां समालम्ब्य तस्थौ निःशब्दनिश्चलः ॥ सोक्स्स्_१२,२०।३५ (वेत्_१३।३५) ॥  

  
तथास्थितं तम् आलोक्य सत्त्रिणस् तस्य गेहिनी ।
  
पद्मनाभस्य सञ्जातदया साध्वी व्यचिन्तयत् ॥ सोक्स्स्_१२,२०।३६ (वेत्_१३।३६) ॥  

  
अहो क्षुन् नाम गुर्व्य् एषा न कुर्यात् कस्य लाघवम् ।
  
यद् एवम् अयम् अन्नार्थी को ऽप्य् आस्ते द्वार्य् अधोमुखः ॥ सोक्स्स्_१२,२०।३७ (वेत्_१३।३७) ॥  

  
दूराध्वाभ्यागतः स्नातस् तावत् क्षीणेन्द्रियः क्षुधा ।
  
तद् एषश् चान्नदानस्य पात्रम् इत्य् अवधार्य सा ॥ सोक्स्स्_१२,२०।३८ (वेत्_१३।३८) ॥  

  
परमान्नभृतं साध्वी तस्मै सघृतशर्करम् ।
  
पात्रम् उत्क्षिप्य पाणिभ्याम् आनीय प्रश्रिता ददौ ॥ सोक्स्स्_१२,२०।३९ (वेत्_१३।३९) ॥  

  
जगाद चैतं भुङ्क्ष्वैतद् गत्वा वापीतटे क्वचित् ।
  
इदं स्थानं समुच्छिष्टं भुञ्जानैर् ब्राह्मनैर् वृतम् ॥ सोक्स्स्_१२,२०।४० (वेत्_१३।४०) ॥  

  
तथेति सो ऽन्नपात्रं तद् गृहीत्वा नातिदूरतः ।
  
गत्वा स्थापितवान् वाप्यास् तटे वटतरोर् अधः ॥ सोक्स्स्_१२,२०।४१ (वेत्_१३।४१) ॥  

  
प्रक्षाल्य पाणिपादं च वाप्याम् आचम्य चात्र सः ।
  
यावद् भक्षयितुं तुष्टः परमान्नम् उपैति तत् ॥ सोक्स्स्_१२,२०।४२ (वेत्_१३।४२) ॥  

  
तावद् गृहीत्वा कृष्णाहिं चञ्च्वा पादयुगेन च ।
  
श्येनः कुतश्चिद् आगत्य तरौ तस्मिन्न् उपाविशत् ॥ सोक्स्स्_१२,२०।४३ (वेत्_१३।४३) ॥  

  
तेन तस्योह्यमानस्य सर्पस्याक्रम्य पक्षिणा ।
  
उत्क्रान्तजीवितस्यास्याद् विषलाला विनिर्ययौ ॥ सोक्स्स्_१२,२०।४४ (वेत्_१३।४४) ॥  

  
सा तत्राधःस्थिते तस्मिन्न् अन्नपात्रे ऽपतत् तदा ।
  
तच् चादृष्ट्वा हरिस्वामी स एत्यान्नम् अभुङ्क्त तत् ॥ सोक्स्स्_१२,२०।४५ (वेत्_१३।४५) ॥  

  
क्षुधार्तस्य तदा तस्य मृष्टान्नं तत् क्षणेन तत् ।
  
कृत्स्नं भुक्तवतस् तीव्रा प्रोदभूद् विषवेदना ॥ सोक्स्स्_१२,२०।४६ (वेत्_१३।४६) ॥  

  
अहो विधौ विपर्यस्ते न विपर्यस्यतीह किम् ।
  
यद् विषीभूतम् अन्नं मे सक्षीरघृटशर्करम् ॥ सोक्स्स्_१२,२०।४७ (वेत्_१३।४७) ॥  

  
इति जल्पन् विषार्तः स हरिस्वामी परिस्खलन् ।
  
गत्वा तां सत्त्रिणस् तस्य विप्रस्योवाच गेहिनीम् ॥ सोक्स्स्_१२,२०।४८ (वेत्_१३।४८) ॥  

  
त्वद्दत्ताद् विषम् अन्नान् मे जातं तद् विषमन्त्रिणम् ।
  
कञ्चिन् ममानय क्षिप्रं ब्रह्महत्यान्यथास्ति ते ॥ सोक्स्स्_१२,२०।४९ (वेत्_१३।४९) ॥  

  
इत्य् उक्त्वैव स तां साध्वीं किम् एतद् इति विह्वलाम् ।
  
हरिस्वामी परावृत्तनेत्रः प्राणैर् व्ययुज्यत ॥ सोक्स्स्_१२,२०।५० (वेत्_१३।५०) ॥  

  
ततः सा तेन निर्दोषाप्य् आतिथेय्य् अपि सत्त्रिणा ।
  
भार्या निष्कासिता गेहान् मिथ्यातिथिवधक्रुधा ॥ सोक्स्स्_१२,२०।५१ (वेत्_१३।५१) ॥  

  
साप्य् उत्पन्नमृषावद्या सुशुभाद् अपि कर्मणः ।
  
जातावमाना तपसे साध्वी तीर्थम् अशिश्रियत् ॥ सोक्स्स्_१२,२०।५२ (वेत्_१३।५२) ॥  

  
कस्य विप्रवधः सो ऽस्तु सर्पश्येनान्नदेश्व् इति ।
  
तद् अभूद् धर्मराजाग्रे वादो नासीत् तु निर्णयः ॥ सोक्स्स्_१२,२०।५३ (वेत्_१३।५३) ॥  

  
तत् त्रिविक्रमसेन त्वं रजन् ब्रूहि ममाधुना ।
  
कस्य सा ब्रह्महत्येति पूर्वः शापः स ते ऽन्यथा ॥ सोक्स्स्_१२,२०।५४ (वेत्_१३।५४) ॥  

  
इति वेतालतो राजा श्रुत्वा शापनियन्त्रितः ।
  
स त्रिविक्रमसेनस् तं मुक्तमौनो ऽब्रवीद् इदम् ॥ सोक्स्स्_१२,२०।५५ (वेत्_१३।५५) ॥  

  
तस्य तत् पातकं तावत् सर्पस्य यदि वास्य कः ।
  
विवशस्यापराधो ऽस्ति भक्ष्यमाणस्य शत्रुणा ॥ सोक्स्स्_१२,२०।५६ (वेत्_१३।५६) ॥  

  
अथ स्येनस्य तेनापि किं दुष्टं क्षुधितात्मना ।
  
अकस्मात् प्राप्तम् आनीय भक्ष्यं भक्षयता निजम् ॥ सोक्स्स्_१२,२०।५७ (वेत्_१३।५७) ॥  

  
दम्पत्योर् अन्नदात्रोर् वा तयोर् एकस्य वा कुतः ।
  
अभाव्यदोषौ धर्मैकप्रवृत्तौ ताव् उभौ यतः ॥ सोक्स्स्_१२,२०।५८ (वेत्_१३।५८) ॥  

  
तद् अहं तस्य मन्ये सा ब्रह्महत्या जडात्मनः ।
  
अविचार्यैव यो ब्रूयाद् एषाम् एकतमस्य ताम् ॥ सोक्स्स्_१२,२०।५९ (वेत्_१३।५९) ॥  

  
इत्य् उक्तवतो ऽस्य नृपस्यांसाद् भूयो ऽप्य् अगात् स वेतालः ।
  
निजपदम् एव नृपो ऽपि स पुनर् अपि धीरस् तम् अन्वगाद् एव ॥ सोक्स्स्_१२,२०।६० (वेत्_१३।६०) ॥  
  

  
एकविंशस् तरङ्गः ।  

  
स त्रिविक्रमसेनो ऽथ गत्वा तं शिंशपातरोः ।
  
भूयो ऽप्य् आसाद्य वेतालं स्कन्धे जग्राह भूपतिः ॥ सोक्स्स्_१२,२१।१ (वेत्_१४।१) ॥  

  
प्रस्थितं च तम् उर्वीशं स वेतालो ऽभ्यधात् पुनः ।
  
राजञ् श्रान्तो ऽसि तच् चित्रां कथाम् आख्यामि ते शृणु ॥ सोक्स्स्_१२,२१।२ (वेत्_१४।२) ॥  

  
अस्त्य् अयोध्येति नगरी राजधानी बभूव या ।
  
रक्षःकुलकृतान्तस्य रामरूपस्य शार्ङ्गिणः ॥ सोक्स्स्_१२,२१।३ (वेत्_१४।३) ॥  

  
तस्यां राजाभवद् वीरकेतुर् नाम ररक्ष यः ।
  
क्षोणीम् इमां महाबाहुः प्राकारो नगरीम् इव ॥ सोक्स्स्_१२,२१।४ (वेत्_१४।४) ॥  

  
तस्मिन् महीपताव् अस्यां पुर्याम् एको महावणिक् ।
  
रत्नदत्ताभिधानो ऽभूद् वणिङ्नीवहनायकः ॥ सोक्स्स्_१२,२१।५ (वेत्_१४।५) ॥  

  
नन्दयन्त्यभिधानायां पत्न्यां तस्योदपद्यत ।
  
सुता रत्नवती नाम देवताराधनार्जिता ॥ सोक्स्स्_१२,२१।६ (वेत्_१४।६) ॥  

  
सा च तस्य पितुर् वेश्मन्य् अवर्धत मनस्विनी ।
  
रूपलावण्यविनयैः सहैव सहजैर् गुणैः ॥ सोक्स्स्_१२,२१।७ (वेत्_१४।७) ॥  

  
यौवनस्थां च तां तस्माद् रत्नदत्तान् न केवलम् ।
  
महान्तो वणिजो यावद् राजानो ऽपि ययाचिरे ॥ सोक्स्स्_१२,२१।८ (वेत्_१४।८) ॥  

  
सा तु पुन्द्वेषिणी नैच्छद् भर्तारम् अपि वासवम् ।
  
प्राणत्यागोद्यता सेहे न विवाहकथाम् अपि ॥ सोक्स्स्_१२,२१।९ (वेत्_१४।९) ॥  

  
तेन तस्याः पिता तूष्णीं तस्थौ वात्सल्यदुःस्थितः ।
  
स च प्रवादो ऽयोद्यायां तस्यां सर्वत्र पप्रथे ॥ सोक्स्स्_१२,२१।१० (वेत्_१४।१०) ॥  

  
अत्रान्तरे सदा चौरैर् मुष्यमाणाः किलाखिलाः ।
  
सम्भूयात्र नृपं पौरा वीरकेतुं व्यजिज्ञपन् ॥ सोक्स्स्_१२,२१।११ (वेत्_१४।११) ॥  

  
नित्यं मुष्यामहे चौरै रात्रौ रात्राव् इह प्रभो ।
  
लक्ष्यन्ते ते च नास्माभिस् तद् देवो वेत्तु यत् परम् ॥ सोक्स्स्_१२,२१।१२ (वेत्_१४।१२) ॥  

  
इति पौरैः स विज्ञप्तो राजा ताम् अभितः पुरीम् ।
  
तस्करान्वेषणे छन्नान् आदिशद् रत्रिरक्षकान् ॥ सोक्स्स्_१२,२१।१३ (वेत्_१४।१३) ॥  

  
ते ऽपि प्रापुर् न यच् चौरान् पुरी सामुष्यतैव च ।
  
तदैकदा स्वयं राजा निशि स्वैरं विनिर्ययौ ॥ सोक्स्स्_१२,२१।१४ (वेत्_१४।१४) ॥  

  
एकाकी चात्तशस्त्रो ऽत्र भ्रमन् सो ऽपश्यद् एकतः ।
  
एकं प्राकारपृष्टेन यान्तं कम् अपि पूरुषम् ॥ सोक्स्स्_१२,२१।१५ (वेत्_१४।१५) ॥  

  
निःशब्दपदविन्यासविचित्रगतिकौशलम् ।
  
सशङ्कलोलनयनं पश्यन्तं पृष्टतो मुहुः ॥ सोक्स्स्_१२,२१।१६ (वेत्_१४।१६) ॥  

  
अयं स नूनं चौरो मे मुष्णात्य् एकचरः पुरीम् ।
  
इति मत्वैव निकटं स तस्योपययौ नृपः ॥ सोक्स्स्_१२,२१।१७ (वेत्_१४।१७) ॥  

  
ततः स चौरो दृष्ट्वा तं नृपं को ऽसीत्य् अभाषत ।
  
चौरो ऽहम् इति राजा तं चौरं प्रत्यब्रवीत् स तम् ॥ सोक्स्स्_१२,२१।१८ (वेत्_१४।१८) ॥  

  
सो ऽथ चौरो ऽभ्यधाद् दृष्ट्वा तर्हि तुल्यो ऽसि मे सुहृत् ।
  
तद् एहि मद्गृहं तावन् मित्राचारं करोमि ते ॥ सोक्स्स्_१२,२१।१९ (वेत्_१४।१९) ॥  

  
तच् छ्रुत्वा स तथेत्य् उक्त्वा तेनैव सह भूपतिः ।
  
ययौ वनान्तर्धरणीखातान्तर्वर्ति तद्गृहम् ॥ सोक्स्स्_१२,२१।२० (वेत्_१४।२०) ॥  

  
अशेषभोगभोगाढ्यं भास्वद्दीपप्रकाशितम् ।
  
नवीनम् इव पातालं बलिराजानधिष्ठितम् ॥ सोक्स्स्_१२,२१।२१ (वेत्_१४।२१) ॥  

  
तत्र प्रविष्टे तस्मिंश् च कृतासनपरिग्रहे ।
  
राज्ञि सो ऽभ्यन्तरगृहं प्रविवेशाथ तस्करः ॥ सोक्स्स्_१२,२१।२२ (वेत्_१४।२२) ॥  

  
तत् क्षणं च तम् एत्यैका दासी तत्रावदन् नृपम् ।
  
महाभाग प्रविष्टस् त्वम् इह मृत्युमुखे कथम् ॥ सोक्स्स्_१२,२१।२३ (वेत्_१४।२३) ॥  

  
एकचौरो ह्य् असौ पापं निर्गत्यातः करिष्यति ।
  
ध्रुवं विस्वासघातीति तद् इतस् त्वरितं व्रज ॥ सोक्स्स्_१२,२१।२४ (वेत्_१४।२४) ॥  

  
इत्य् उक्तः स तया राजा निर्गत्यैव ततो द्रुतम् ।
  
गत्वा स्वराजधानीं च निशि सैन्यान्य् असज्जयत् ॥ सोक्स्स्_१२,२१।२५ (वेत्_१४।२५) ॥  

  
सन्नद्धसैन्यश् चागत्य दस्योस् तस्य रुरोध तत् ।
  
भूगृहद्वारविवरं रसत्तूर्याकुलैर् बलैः ॥ सोक्स्स्_१२,२१।२६ (वेत्_१४।२६) ॥  

  
ततो रुद्धे गृहे वृत्तं प्रतिभेदम् अवेत्य सः ।
  
मरणे निश्चितश् चौरः शूरो युद्धाय निर्ययौ ॥ सोक्स्स्_१२,२१।२७ (वेत्_१४।२७) ॥  

  
निर्गतश् च रणे चक्रे पराक्रमम् अमानुषम् ।
  
करांश् चकर्त करिणां जङ्घाश् चिच्छेद वाजिनाम् ॥ सोक्स्स्_१२,२१।२८ (वेत्_१४।२८) ॥  

  
जहार च शिरांस्य् एको भटानां खड्गचर्मभृत् ।
  
ततस् तं क्षपितानीकम् अभ्यधावत् स्वयं नृपः ॥ सोक्स्स्_१२,२१।२९ (वेत्_१४।२९) ॥  

  
स तस्य खड्गविद्याज्ञो राजा करणयुक्तितः ।
  
हस्ताज् जहार निस्त्रिंशम् अथ तां क्षुरिकाम् अपि ॥ सोक्स्स्_१२,२१।३० (वेत्_१४।३०) ॥  

  
अशस्त्रं मुक्तशस्त्रो ऽथ बाहुयुद्धेन तं नृपः ।
  
चौरं निहत्य धरणौ सजीवग्राहम् अग्रहीत् ॥ सोक्स्स्_१२,२१।३१ (वेत्_१४।३१) ॥  

  
निनाय तं च संयम्य सधनं नगरीं निजाम् ।
  
प्रातश् चाज्ञापयत् तस्य शूलारोपणनिग्रहम् ॥ सोक्स्स्_१२,२१।३२ (वेत्_१४।३२) ॥  

  
नीयमानं च तं वध्यभूमिं चौरं सडिण्डिमम् ।
  
ददर्श सा रत्नवती वणिक्कन्यात्र हर्म्यतः ॥ सोक्स्स्_१२,२१।३३ (वेत्_१४।३३) ॥  

  
व्रणितं धूलिलिप्ताङ्गम् अप्य् एतं मारमोहिता ।
  
दृष्ट्वैव गत्वा पितरं रत्नदत्तम् उवाच सा ॥ सोक्स्स्_१२,२१।३४ (वेत्_१४।३४) ॥  

  
वधाय नीयते यो ऽयम् एष भर्ता वृतो मया ।
  
तन् नृपाद् रक्ष तातैनं न चेद् एनम् अनु म्रिये ॥ सोक्स्स्_१२,२१।३५ (वेत्_१४।३५) ॥  

  
तच् छ्रुत्वा तां पितावादीत् किम् इदं पुत्रि भाषसे ।
  
या त्वं नेच्छसि भूपालाम् अपि भर्तॄन् अभीप्सतः ॥ सोक्स्स्_१२,२१।३६ (वेत्_१४।३६) ॥  

  
सा पापं तस्करम् इमं वाञ्छस्य् आपद्गतं कथम् ।
  
इत्य् आदि पित्रा प्रोक्तापि निश्चयान् न चचाल सा ॥ सोक्स्स्_१२,२१।३७ (वेत्_१४।३७) ॥  

  
ततः स तत्पिता गत्वा तस्य चौरस्य सत्वरम् ।
  
सर्वस्वेनापि राजानं वधान् मोक्षम् अयाचत ॥ सोक्स्स्_१२,२१।३८ (वेत्_१४।३८) ॥  

  
राजा तु तं न तत्याज हेमकोटिशतैर् अपि ।
  
स्वशरीरपणानीतं चौरं सर्वापहारिणम् ॥ सोक्स्स्_१२,२१।३९ (वेत्_१४।३९) ॥  

  
ततः पितर्य् उपायाते विमुखे सा वणिक्सुता ।
  
अनुमर्तुं कृतस्नाना वार्यमाणापि बन्धुभिः ॥ सोक्स्स्_१२,२१।४० (वेत्_१४।४०) ॥  

  
आरुह्य शिबिकां तस्य दस्योर् वध्यभुवं ययौ ।
  
अन्वीयमाना रुदता पित्रा मात्रा जनेन च ॥ सोक्स्स्_१२,२१।४१ (वेत्_१४।४१) ॥  

  
तावच् च वधकैः सो ऽत्र चौरः शूले ऽधिरोपितः ।
  
तां ददर्श गलत्प्राणस् तथा सज्ञातिम् आगताम् ॥ सोक्स्स्_१२,२१।४२ (वेत्_१४।४२) ॥  

  
जनाच् छ्रुत्वा च वृत्तान्तम् अश्रु मुक्त्वा क्षणं ततः ।
  
हसन् स चौरः किम् अपि प्राणाञ् शूलगतो जहौ ॥ सोक्स्स्_१२,२१।४३ (वेत्_१४।४३) ॥  

  
ततो ऽवतारितं शूलात् सा तच्चौरकलेवरम् ।
  
आदाय चारुरोहात्र चितां साध्वी वणिक्सुता ॥ सोक्स्स्_१२,२१।४४ (वेत्_१४।४४) ॥  

  
तत् क्षणं च श्मशाने ऽत्र भैरवः कृतसन्निधिः ।
  
अदृश्यो भगवान् एवं ताम् उवाचान्तरिक्षतः ॥ सोक्स्स्_१२,२१।४५ (वेत्_१४।४५) ॥  

  
अस्मिन् स्वयंवरपताव् एवं भक्त्या तवानया ।
  
तुष्टो ऽस्मि तद् वरं मत्तः प्रार्थयस्व पतिव्रते ॥ सोक्स्स्_१२,२१।४६ (वेत्_१४।४६) ॥  

  
तच् छ्रुत्वैव वरं देवाद् एवं वव्रे प्रणम्य सा ।
  
नाथ पुत्रशतं भूयाद् अपुत्रस्यापि मत्पितुः ॥ सोक्स्स्_१२,२१।४७ (वेत्_१४।४७) ॥  

  
येनानन्यसुतो नैषः प्राणाञ् जह्यान् मया विना ।
  
इति प्रोक्तवतीम् एनां साध्वीं देवो ऽब्रवीत् पुनः ॥ सोक्स्स्_१२,२१।४८ (वेत्_१४।४८) ॥  

  
पितुः पुत्रशतं ते ऽस्तु वरम् अन्यं वृणीष्व च ।
  
त्वादृशी दृढसत्त्वा हि नैतावन्मात्रम् अर्हति ॥ सोक्स्स्_१२,२१।४९ (वेत्_१४।४९) ॥  

  
तद् आकर्ण्याथ सावादीत् प्रसन्नो मयि चेत् प्रभुः ।
  
तज् जीवत्व् एष भर्ता मे धार्मिकश् च सदास्त्व् इति ॥ सोक्स्स्_१२,२१।५० (वेत्_१४।५०) ॥  

  
एवम् अस्त्व् अक्षतो जीवन्न् उत्तिष्ठत्व् एष ते पतिः ।
  
धार्मिकश् चास्तु राजास्य वीरकेतुश् च तुष्यतु ॥ सोक्स्स्_१२,२१।५१ (वेत्_१४।५१) ॥  

  
इत्य् उक्तवत्य् अनालक्ष्यमूर्तौ शर्वे नभःस्थिते ।
  
उत्तस्थाव् अक्षताङ्गो ऽत्र चौरो जीवंस् तदैव सः ॥ सोक्स्स्_१२,२१।५२ (वेत्_१४।५२) ॥  

  
ततो विस्मितहृष्टः सन् रत्नदत्तः सुतां वणिक् ।
  
आदाय तां रत्नवतीं चौरं जामातरं च तम् ॥ सोक्स्स्_१२,२१।५३ (वेत्_१४।५३) ॥  

  
प्रहृष्टैर् बान्धवैः साकं प्रविश्य निजमन्दिरम् ।
  
लब्धपुत्रवरश् चक्रे स्वानन्दोचितम् उत्सवम् ॥ सोक्स्स्_१२,२१।५४ (वेत्_१४।५४) ॥  

  
ज्ञातवृत्तान्ततुष्टश् च तदैवानाय्य तं नृपः ।
  
एकवीरं वीरकेतुश् चौरं सेनापतिं व्यधात् ॥ सोक्स्स्_१२,२१।५५ (वेत्_१४।५५) ॥  

  
चौर्यान् निवृत्तो ऽथ स तां परिणीय वणिक्सुताम् ।
  
एकवीरः सुखं तस्थौ मार्गस्थो राजसम्मतः ॥ सोक्स्स्_१२,२१।५६ (वेत्_१४।५६) ॥  

  
इति कथयित्वा स कथां वेतालो दत्तपूर्वशापभयम् ।
  
अंसस्थितस् त्रिविक्रमसेनं पप्रच्छ तं क्षितिपम् ॥ सोक्स्स्_१२,२१।५७ (वेत्_१४।५७) ॥  

  
राजन् ब्रूहि सपितृकाम् उपस्थितां तां वणिक्सुतां दृष्ट्वा ।
  
चौरेण शूलपृष्टे रुदितं हसितं च किं तेन ॥ सोक्स्स्_१२,२१।५८ (वेत्_१४।५८) ॥  

  
अथ राजा प्रत्यवदद् रुदितं चौरेण दुःखतस् तेन ।
  
नास्यानृण्यम् अकारणबन्धोर् यातो ऽस्मि वणिज इति ॥ सोक्स्स्_१२,२१।५९ (वेत्_१४।५९) ॥  

  
आश्चर्यतश् च हसितं किम् इयं कन्या नृपान् वरान् हित्वा ।
  
मय्य् अस्मिन्न् अनुरक्ता स्त्रीचित्तम् अहो विचित्रम् इति ॥ सोक्स्स्_१२,२१।६० (वेत्_१४।६०) ॥  

  
इत्य् उक्तवाक्यस्य महीभृतो ऽंसान्
  
मायी स्वशक्त्यैव तदा जगाम ।
  
स्वं धाम वेतालवरः स राजाप्य्
  
एतं पुनः पूर्ववद् अन्वगच्छत् ॥ सोक्स्स्_१२,२१।६१ (वेत्_१४।६१) ॥  

  
द्वाविंशस् तरङ्गः ।  

  
ततो गत्वा पुनः प्राप्य वेतालं शिंशपातरोः ।
  
स त्रिविक्रमसेनस् तम् आदायोदचलत् पुनः ॥ सोक्स्स्_१२,२२।१ (वेत्_१५।१) ॥  

  
आयान्तं तं च राजानं स वेतालो ऽंसपृष्ठगः ।
  
जगाद भूयो ऽप्य् एतां ते राजन् वच्मि कथां शृणु ॥ सोक्स्स्_१२,२२।२ (वेत्_१५।२) ॥  

  
अभून् नेपालविषये नाम्ना शिवपुरं पुरम् ।
  
यथार्थनामा तत्रासीद् यशःकेतुः पुरा नृपः ॥ सोक्स्स्_१२,२२।३ (वेत्_१५।३) ॥  

  
स मन्त्रिणि न्यस्य भरं प्रज्ञासागरसञ्ज्ञके ।
  
चन्द्रप्रभाख्यया देव्या सार्धं भोगान् असेवत ॥ सोक्स्स्_१२,२२।४ (वेत्_१५।४) ॥  

  
कालेन तस्यां देव्यां च तस्याजायत कन्यका ।
  
राज्ञः शशिप्रभा नाम जगन्नेत्रशशिप्रभा ॥ सोक्स्स्_१२,२२।५ (वेत्_१५।५) ॥  

  
क्रमेण यौवनस्था सा मधुमासे कदाचन ।
  
ययौ यात्रोत्सवं द्रष्टुम् उद्यानं सपरिच्छदा ॥ सोक्स्स्_१२,२२।६ (वेत्_१५।६) ॥  

  
तत्रैकदेशे ऽपश्यत् तां कुसुमावचयोद्यताम् ।
  
उत्क्षिप्तबाहुलतिकालक्षितैकपयोधराम् ॥ सोक्स्स्_१२,२२।७ (वेत्_१५।७) ॥  

  
प्रसूनवृन्तविगलत्सन्दंशकरशोभिनीम् ।
  
आढ्यपुत्रो मनःस्वामी नाम यात्रागतो द्विजः ॥ सोक्स्स्_१२,२२।८ (वेत्_१५।८) ॥  

  
स तया दृष्टया सद्यो हृतस्य मनसो युवा ।
  
मनःस्वाम्य् अपि नैवाभूत् स्वामी मदनमोहितः ॥ सोक्स्स्_१२,२२।९ (वेत्_१५।९) ॥  

  
मार्गणानां कृते किं स्विद् रतिर् एषा मनोभुवः ।
  
वसन्तसम्भृतानीह पुष्पाण्य् उच्चिनुते स्वयम् ॥ सोक्स्स्_१२,२२।१० (वेत्_१५।१०) ॥  

  
किं वार्चयितुकामेयं माधवं वनदेवता ।
  
इति सञ्चिन्तयन्तं तं साप्य् अपश्यन् नृपात्मजा ॥ सोक्स्स्_१२,२२।११ (वेत्_१५।११) ॥  

  
दृष्टमात्रे च सा तस्मिन् साङ्गे नव इव स्मरे ।
  
न पुष्पाणि न चाङ्गानि सोत्का नात्मानम् अस्मरत् ॥ सोक्स्स्_१२,२२।१२ (वेत्_१५।१२) ॥  

  
इत्य् अन्योननवप्रेमसरसौ यावद् अत्र तौ ।
  
तिष्ठतस् तावद् उदभूद् धाहाहेति महारवः ॥ सोक्स्स्_१२,२२।१३ (वेत्_१५।१३) ॥  

  
किम् एतद् इति चोत्क्षिप्तकन्धरं पश्यतोस् तयोः ।
  
आयाद् अत्रोपलब्धान्यगजगन्धोत्थया रुषा ॥ सोक्स्स्_१२,२२।१४ (वेत्_१५।१४) ॥  

  
भग्नालानो विनिर्गत्य मत्तो मार्गद्रुमान् रुजन् ।
  
पतिताधोरनो धावंल् लम्बमानाङ्कुशः करी ॥ सोक्स्स्_१२,२२।१५ (वेत्_१५।१५) ॥  

  
ततः परिजने त्रस्तविद्रुते तां ससम्भ्रमम् ।
  
राजपुत्रीं प्रधाव्यैव दोर्भ्याम् उत्क्षिप्य चैककाम् ॥ सोक्स्स्_१२,२२।१६ (वेत्_१५।१६) ॥  

  
अङ्गैः किञ्चित् कृताश्लेषां भयप्रेमत्रपाकुलाम् ।
  
निनाय स मनःस्वामी सुदूरं गजगोचरात् ॥ सोक्स्स्_१२,२२।१७ (वेत्_१५।१७) ॥  

  
अथागतैः परिजनैः स्तुवद्भिस् तं द्विजोत्तमम् ।
  
मुहुर् विवृत्य पश्यन्ती सा निन्ये निजमन्दिरम् ॥ सोक्स्स्_१२,२२।१८ (वेत्_१५।१८) ॥  

  
तत्र तस्थौ तम् एवार्ता स्मरन्ती प्राणदायिनम् ।
  
स्मराग्निपुटपाकेन पच्यमाना दिवानिशम् ॥ सोक्स्स्_१२,२२।१९ (वेत्_१५।१९) ॥  

  
सो ऽप्य् उद्यानान् मनःस्वामी तदा तस्माद् अनुव्रजन् ।
  
स्वान्तःपुरप्रविष्टां तां दृष्ट्वा सोत्को व्यचिन्तयत् ॥ सोक्स्स्_१२,२२।२० (वेत्_१५।२०) ॥  

  
नैतां विनाधुना स्थातुं जीवितुं वाहम् उत्सहे ।
  
तन् मे श्रीमूलदेवो ऽत्र धूर्थः सिद्धो गुरुर् गतिः ॥ सोक्स्स्_१२,२२।२१ (वेत्_१५।२१) ॥  

  
इति सञ्चिन्त्य कथम् अप्य् अस्मिन्न् अवसिते दिने ।
  
प्रतो ययौ गुरोस् तस्य मूलदेवस्य सो ऽन्तिकम् ॥ सोक्स्स्_१२,२२।२२ (वेत्_१५।२२) ॥  

  
ददर्श तं च मित्रेण शशिना नित्य सङ्गतम् ।
  
सिद्धमायाद्भुतपथं सशरीरम् इवाम्बरम् ॥ सोक्स्स्_१२,२२।२३ (वेत्_१५।२३) ॥  

  
न्यवेदयच् च तत् तस्मै प्रणम्य स्वमनीषितम् ।
  
सो ऽपि साधयितुं तस्य प्रतिपेदे विहस्य तत् ॥ सोक्स्स्_१२,२२।२४ (वेत्_१५।२४) ॥  

  
ततः स योगगुलिकां क्षिप्त्वा धूर्तपतिर् मुखे ।
  
मूलदेवो व्यधाद् वृद्धब्राह्मणाकृतिम् आत्मनः ॥ सोक्स्स्_१२,२२।२५ (वेत्_१५।२५) ॥  

  
द्वितीयां गुलिकां दत्त्वा मुखक्षेप्यां चकार च ।
  
सुकान्तकन्यकारूपं तं मनःस्वामिनं द्विजम् ॥ सोक्स्स्_१२,२२।२६ (वेत्_१५।२६) ॥  

  
तद्रूपं तं समादाय गत्वा धूर्ताधिपो ऽथ सः ।
  
तत्प्रियाजनकं भूपम् आस्थाने तं व्यजिज्ञपत् ॥ सोक्स्स्_१२,२२।२७ (वेत्_१५।२७) ॥  

  
राजन्न् एको ऽस्ति मे पुत्रः कन्या दूराच् च तत्कृते ।
  
मयैषा याचितानीता स च क्वापि गतो ऽधुना ॥ सोक्स्स्_१२,२२।२८ (वेत्_१५।२८) ॥  

  
तम् अन्वेष्टुम् अहं यामि तद् एषा रक्ष्यतां त्वया ।
  
आनयामि सुतं यावत् त्वं हि विश्वस्य रक्षिता ॥ सोक्स्स्_१२,२२।२९ (वेत्_१५।२९) ॥  

  
तच् छ्रुत्वा शापभीत्या च प्रतिपद्य स भूपतिः ।
  
सुताम् आनाययामास यशःकेतुः शशिप्रभाम् ॥ सोक्स्स्_१२,२२।३० (वेत्_१५।३०) ॥  

  
जगाद चैतां पुत्रीमां कन्यां रक्षेः स्वमन्दिरे ।
  
स्वपार्श्व एव चाहारं शय्यां चास्याः प्रकल्पयेः ॥ सोक्स्स्_१२,२२।३१ (वेत्_१५।३१) ॥  

  
इति पित्रोक्तया निन्ये कन्यारूपस् तथेति सः ।
  
अन्तःपुरं मनःस्वामी राजपुत्र्या तया निजम् ॥ सोक्स्स्_१२,२२।३२ (वेत्_१५।३२) ॥  

  
यथारुचि ततो याते मुलदेवे द्विजाकृतौ ।
  
कन्यारूपः स तत्रासीन् मनःस्वामी प्रियान्तिके ॥ सोक्स्स्_१२,२२।३३ (वेत्_१५।३३) ॥  

  
दिनैश् च तां सखीप्रीतिविस्रम्भं सम्यगागताम् ।
  
एकदा विरहक्षामां शयनीयलुठत्तनुम् ॥ सोक्स्स्_१२,२२।३४ (वेत्_१५।३४) ॥  

  
रात्रौ रहो राजसुताम् आसन्नशयनस्थितः ।
  
कन्यारूपप्रतिच्छन्नो मनःस्वामी स पृष्टवान् ॥ सोक्स्स्_१२,२२।३५ (वेत्_१५।३५) ॥  

  
सखि किं पाण्डुरच्छाया क्षीयमाणा दिने दिने ।
  
कान्तपक्षवियुक्तेव दुःखितासि शशिप्रभे ॥ सोक्स्स्_१२,२२।३६ (वेत्_१५।३६) ॥  

  
ब्रूहि मे को ह्य् अविश्वासः स्निग्धमुग्धे सखीजने ।
  
इदानीं नैव भोक्ष्ये ऽहं न वदिष्यसि चेन् मम ॥ सोक्स्स्_१२,२२।३७ (वेत्_१५।३७) ॥  

  
तच् छ्रुत्वा सा विनिःश्वस्य शनै राजसुताब्रवीत् ।
  
किं मे त्वय्य् अप्य् अविश्वासः शृणु तत् सखि वच्मि ते ॥ सोक्स्स्_१२,२२।३८ (वेत्_१५।३८) ॥  

  
एकदाहं मधूद्यानयात्रां द्रष्टुं गताभवम् ।
  
तत्रापश्यं च सुभगं कञ्चिद् ब्राह्मणपुत्रकम् ॥ सोक्स्स्_१२,२२।३९ (वेत्_१५।३९) ॥  

  
हिममुक्तेन्दुसश्रीकं दर्शनोद्दीपितस्मरम् ।
  
मधुमासम् इवालोकक्रीडालङ्कृतकाननम् ॥ सोक्स्स्_१२,२२।४० (वेत्_१५।४०) ॥  

  
चकोरायितुम् एते च प्रवृत्ते यावद् उन्मुखे ।
  
तन्मुखेन्दुद्युतिसुधापायिनी मे विलोचने ॥ सोक्स्स्_१२,२२।४१ (वेत्_१५।४१) ॥  

  
तावत् स्रवन्मदजलस् तत्राकस्मान् निरर्गलः ।
  
अकालकालमेघाभो गर्जन्न् आगान् महागजः ॥ सोक्स्स्_१२,२२।४२ (वेत्_१५।४२) ॥  

  
तत्सम्भ्रमात् परिजने नष्टे ऽहं भयविह्वला ।
  
उत्क्षिप्य विप्रपुत्रेण नीता तेनैव दूरतः ॥ सोक्स्स्_१२,२२।४३ (वेत्_१५।४३) ॥  

  
श्रीखण्डेनानुलिप्तेव सिक्तेव सुधया तथा ।
  
अहं तदङ्गस्पर्शेन न जाने कां दशाम् अगाम् ॥ सोक्स्स्_१२,२२।४४ (वेत्_१५।४४) ॥  

  
क्षनाच् च परिवारेण मिलितेनावशा ततः ।
  
इहानीतास्मि निक्षिप्ता स्वर्गाद् इव भुवस् तले ॥ सोक्स्स्_१२,२२।४५ (वेत्_१५।४५) ॥  

  
तदाप्रभृति सङ्कल्पैस् तैस् तैः कल्पितसङ्गमम् ।
  
पश्यामि तं प्रबुद्धापि पार्श्वस्थं प्राणदं पतिम् ॥ सोक्स्स्_१२,२२।४६ (वेत्_१५।४६) ॥  

  
सुप्ता स्वप्ने च कुर्वाणं चाटून्य् आलोकयामि तम् ।
  
त्याजयन्तं हठाल् लज्जां चुम्बनालिङ्गनाधिभिः ॥ सोक्स्स्_१२,२२।४७ (वेत्_१५।४७) ॥  

  
न च प्राप्नोम्य् अभव्या तन्नामाद्यज्ञानमोहिता ।
  
तद् एवं मां दहत्य् एष प्राणेशविरहानलः ॥ सोक्स्स्_१२,२२।४८ (वेत्_१५।४८) ॥  

  
इति वाक्सुधया तस्याः पूर्णस्वश्रवणोदरः ।
  
सानन्दः स मनःस्वामी विप्रकन्यावपुर्धरः ॥ सोक्स्स्_१२,२२।४९ (वेत्_१५।४९) ॥  

  
कृतार्थमानी मत्वा तं कालम् आत्मप्रकाशने ।
  
स्वरूपं प्रकटीचक्रे निष्कृष्य गुलिकां मुखात् ॥ सोक्स्स्_१२,२२।५० (वेत्_१५।५०) ॥  

  
जगाद च विलोलाक्षि सो ऽहम् एवैष यस् त्वया ।
  
उद्याने दर्शनक्रीतो नीतो निर्व्याजदासताम् ॥ सोक्स्स्_१२,२२।५१ (वेत्_१५।५१) ॥  

  
त्वत् संस्तवक्षणभ्रंशात् क्लेशं तं चाप्तवान् अहम् ।
  
यस्यैषः परिणामो मे कन्यारूपग्रहो ऽभवत् ॥ सोक्स्स्_१२,२२।५२ (वेत्_१५।५२) ॥  

  
तस्मात् सफलयैतां मे विसोढां विरहव्यथाम् ।
  
आत्मनश् च न तन्वङ्गि क्षमते ऽतः परं स्मरः ॥ सोक्स्स्_१२,२२।५३ (वेत्_१५।५३) ॥  

  
एवं वदन्तं सहसा प्राणेशं तं विलोक्य सा ।
  
आसीद् राजसुता क्षिप्रं स्नेहाश्चर्यत्रपाकुला ॥ सोक्स्स्_१२,२२।५४ (वेत्_१५।५४) ॥  

  
अथात्यौत्सुक्यनिर्वृत्तगान्धर्वोद्वाहयोस् तयोः ।
  
प्रेम्णस् तस्य मतो यादृक् तादृशो ऽभूद् रतोत्सवः ॥ सोक्स्स्_१२,२२।५५ (वेत्_१५।५५) ॥  

  
ततः सो ऽत्र मनःस्वामी कृती तस्थौ द्विरूपभृत् ।
  
दिवा सगुलिकाः कन्या रात्राव् अगुलिकाः पुमान् ॥ सोक्स्स्_१२,२२।५६ (वेत्_१५।५६) ॥  

  
गतेष्व् अथ दिनेष्व् अत्र यशःकेतोर् महीपतेः ।
  
मृगाङ्कदत्तसञ्ज्ञेन स्वशुर्येण निजा सुता ॥ सोक्स्स्_१२,२२।५७ (वेत्_१५।५७) ॥  

  
दत्ता मृगाङ्कवत्याख्या महार्हविभवोत्तरा ।
  
द्विजातये महामन्त्रिप्रज्ञासागरसूनवे ॥ सोक्स्स्_१२,२२।५८ (वेत्_१५।५८) ॥  

  
तस्मिन् मातुलपुत्र्याः सा राजपुत्री शशिप्रभा ।
  
विवाहे मातुलगृहं तज् जगाम निमन्त्रिता ॥ सोक्स्स्_१२,२२।५९ (वेत्_१५।५९) ॥  

  
तया सह ययौ सो ऽपि कन्यकापरिवारया ।
  
विप्रपुत्रो मनःस्वामी कान्तकन्यास्वरूपधृत् ॥ सोक्स्स्_१२,२२।६० (वेत्_१५।६०) ॥  

  
तत्र तं कन्यकारूपधरं मन्त्रिसुतो ऽथ सः ।
  
दृष्ट्वा किल स्मरव्याधगाढबाणाहतो ऽभवत् ॥ सोक्स्स्_१२,२२।६१ (वेत्_१५।६१) ॥  

  
ततो मुषितचित्तः संस् तया कपटकन्यया ।
  
ययौ मन्त्रिसुतः शून्यं स्वगृहं स्ववधूसखः ॥ सोक्स्स्_१२,२२।६२ (वेत्_१५।६२) ॥  

  
तत्र तन्मुखलावन्यध्यानासक्तो जगाम सः ।
  
तीव्ररागमहाव्यालदष्टो मोहम् अशङ्कितम् ॥ सोक्स्स्_१२,२२।६३ (वेत्_१५।६३) ॥  

  
किम् एतद् इति सम्भ्रान्ते जने तत्रोत्सवोज्झिते ।
  
तम् उपागाद् द्रुतं बुद्ध्वा स प्रज्ञासागरः पिता ॥ सोक्स्स्_१२,२२।६४ (वेत्_१५।६४) ॥  

  
तेन चाश्वास्यमानो ऽपि पित्रा मोहात् प्रबुध्य सः ।
  
प्रलपन्न् इव सोन्मादम् उज्जगार मनोगतम् ॥ सोक्स्स्_१२,२२।६५ (वेत्_१५।६५) ॥  

  
अस्वाधीनं च तं मत्वा तत् पितर्य् अतिविह्वले ।
  
तस्मिन् राजापि तद् बुद्ध्वा तत्रैव समुपाययौ ॥ सोक्स्स्_१२,२२।६६ (वेत्_१५।६६) ॥  

  
स तं दृष्ट्वा झटित्य् एव गाढाभिष्वङ्गतो गतम् ।
  
सप्तमीं मदनावस्थां जगाद प्रकृतीर् नृपः ॥ सोक्स्स्_१२,२२।६७ (वेत्_१५।६७) ॥  

  
कथं ब्राह्मणनिक्षेपः कन्या सास्मै प्रदीयते ।
  
तया विना च नियतं पश्चिमाम् एत्य् असौ दशाम् ॥ सोक्स्स्_१२,२२।६८ (वेत्_१५।६८) ॥  

  
अस्मिन् नष्टे पितास्यैषो मम मन्त्री विनङ्क्ष्यति ।
  
एतन्नाशे राज्यनाशस् तद् इह ब्रूत का गतिः ॥ सोक्स्स्_१२,२२।६९ (वेत्_१५।६९) ॥  

  
इत्य् उक्तास् तेन राज्ञा ताः सर्वाः प्रकृतयो ऽब्रुवन् ।
  
राज्ञो धर्मं निजं प्राहुः प्रजानां धर्मरक्षणम् ॥ सोक्स्स्_१२,२२।७० (वेत्_१५।७०) ॥  

  
मूलं तस्य विदुर् मन्त्रं स च मन्त्रिष्व् अवस्थितः ।
  
मन्त्रिनाशे मूलनाशाद् रक्ष्या धर्मक्षतिर् ध्रुवम् ॥ सोक्स्स्_१२,२२।७१ (वेत्_१५।७१) ॥  

  
पापं च स्याद् द्विजस्यास्य ससूनोर् मन्त्रिणो वधात् ।
  
तस्माद् रक्ष्यो ऽयम् आसन्नो ऽवश्यं ते धर्मविप्लवः ॥ सोक्स्स्_१२,२२।७२ (वेत्_१५।७२) ॥  

  
दातव्या मन्त्रिपुत्राय विप्रन्यस्ता कुमारिका ।
  
कालान्तरागते विप्रे क्रुद्धे प्रतिविधास्यते ॥ सोक्स्स्_१२,२२।७३ (वेत्_१५।७३) ॥  

  
एवम् उक्तः प्रकृतिभिस् तथेति प्रत्यपद्यत ।
  
स राजा मन्त्रिपुत्राय दातुं तां कूटकन्यकाम् ॥ सोक्स्स्_१२,२२।७४ (वेत्_१५।७४) ॥  

  
आनीतश् च स निश्चित्य लग्नं राजसुतागृहात् ।
  
कन्यारूपो मनःस्वामी तं जगाद महीपतिम् ॥ सोक्स्स्_१२,२२।७५ (वेत्_१५।७५) ॥  

  
अन्येनान्यार्थम् आनीताम् अन्यस्मै मां ददासि चेत् ।
  
कामं तद् अस्तु राजा त्वं धर्माधर्मौ तवाद्य तौ ॥ सोक्स्स्_१२,२२।७६ (वेत्_१५।७६) ॥  

  
अहं विवाहम् इच्छामि समयेनेदृशेन तु ।
  
एकशय्यां न नेतव्या पत्या तावद् अहं हठात् ॥ सोक्स्स्_१२,२२।७७ (वेत्_१५।७७) ॥  

  
यावत् तीर्थानि षण्मासान् परिभ्रम्य स नागतः ।
  
एवं न चेत् कृत्तजिह्वां दन्तैर् जानीहि मां मृताम् ॥ सोक्स्स्_१२,२२।७८ (वेत्_१५।७८) ॥  

  
इत्य् उक्ते समये तेन यूना कन्यावपुर्भृता ।
  
राज्ञा स बोधितः प्राप निर्वृत्तिं मन्त्रिपुत्रकः ॥ सोक्स्स्_१२,२२।७९ (वेत्_१५।७९) ॥  

  
तथेति प्रतिपद्यैतत् कृत्वोद्वाहं किलाशु तम् ।
  
एकस्मिन् स्थापयित्वा च वासके ते सुरक्षिते ॥ सोक्स्स्_१२,२२।८० (वेत्_१५।८०) ॥  

  
तां मृगाङ्कवतीम् आद्यां वधूं कूटवधूं च ताम् ।
  
जगाम तीर्थयात्रायै मूडः कान्ताप्रियेच्छया ॥ सोक्स्स्_१२,२२।८१ (वेत्_१५।८१) ॥  

  
स चोवास मनःस्वामी स्त्रीरूपो ऽत्र तया सह ।
  
मृगाङ्कवत्येकगृहे समानशयनासनः ॥ सोक्स्स्_१२,२२।८२ (वेत्_१५।८२) ॥  

  
तथा स्थितं कदाचित् तं सा मृगाङ्कवती निशि ।
  
शय्यागृहे रहो ऽवादीद् बहिःसुप्ते परिच्छदे ॥ सोक्स्स्_१२,२२।८३ (वेत्_१५।८३) ॥  

  
कथां काञ्चित् त्वम् आख्याहि निद्रा नास्ति हि मे सखि ।
  
तच् छ्रुत्वाकथयत् सो ऽस्यै स्त्रीरूपस् तां कथां युवा ॥ सोक्स्स्_१२,२२।८४ (वेत्_१५।८४) ॥  

  
यत्रेलाख्यस्य राजर्षेः सूर्यवंशभुवः पुरा ।
  
प्राप्तस्य गौरीशापेन स्त्रीत्वं विश्वैकमोहनम् ॥ सोक्स्स्_१२,२२।८५ (वेत्_१५।८५) ॥  

  
अन्योन्यदर्शनप्रीत्या देवोद्यानवनान्तरे ।
  
अभूद् बुधेन संयोगः समभूच् च पुरूरवाः ॥ सोक्स्स्_१२,२२।८६ (वेत्_१५।८६) ॥  

  
तां कथां कथयित्वा च धूर्तः पुन उवाच सः ।
  
तद् एवं देवतादेशान् मन्त्रौषधवशेन वा ॥ सोक्स्स्_१२,२२।८७ (वेत्_१५।८७) ॥  

  
पुरुषः स्त्री कदाचित् स्यात् स्त्री वा जातु पुमान् भवेत् ।
  
भवन्ति चैवं संयोगाः कामजा महताम् अपि ॥ सोक्स्स्_१२,२२।८८ (वेत्_१५।८८) ॥  

  
श्रुत्वैतत् तरुणी मुग्धा विवाहप्रोषितानुका ।
  
सा मृगाङ्कवती स्माह विश्वस्ता सहवासतः ॥ सोक्स्स्_१२,२२।८९ (वेत्_१५।८९) ॥  

  
श्रुत्वैतां मे कथाम् एतद् अङ्गं सिमिसिमायते ।
  
हृदयं सीदतीवेदं तद् एतत् सखि किं वद ॥ सोक्स्स्_१२,२२।९० (वेत्_१५।९०) ॥  

  
तच् छ्रुत्वा सो ऽङ्गनारूपो विप्रः पुन उवाच ताम् ।
  
एतानि कामचिह्नानि नन्व् अपूर्वाणि ते सखि ॥ सोक्स्स्_१२,२२।९१ (वेत्_१५।९१) ॥  

  
मयैतान्य् अनुभूतानि निगूहे न ह्य् अहं तव ।
  
इति तेनोदितावादीत् सा मृगाङ्कवती शनैः ॥ सोक्स्स्_१२,२२।९२ (वेत्_१५।९२) ॥  

  
सखि प्राणसमा त्वं मे तत् कालज्ञा न वच्मि किम् ।
  
अपि पुंसः प्रवेशः स्याद् उपायेन हि केनचित् ॥ सोक्स्स्_१२,२२।९३ (वेत्_१५।९३) ॥  

  
एवम् उक्तवतीम् एतां स च लब्धाशयस् तदा ।
  
प्राह धूर्तपतेः शिष्यो यद्य् एवं तद् वदामि ते ॥ सोक्स्स्_१२,२२।९४ (वेत्_१५।९४) ॥  

  
वैष्णवो ऽस्ति प्रसादो मे येनाहं स्वेच्छया निशि ।
  
पुरुषः स्यां तद् एषो ऽद्य भवामि त्वत्कृते पुमान् ॥ सोक्स्स्_१२,२२।९५ (वेत्_१५।९५) ॥  

  
इत्य् उक्त्वा स मनःस्वामी निष्कृष्य गुलिकां मुखात् ।
  
यौवनोद्दामम् आत्मानं तस्यै कान्तम् अदर्शयत् ॥ सोक्स्स्_१२,२२।९६ (वेत्_१५।९६) ॥  

  
ततः कथितविस्रम्भः सर्वस्वगतयन्त्रणः ।
  
कालोचितरसः कोऽपि तयोर् आसीद् रतोत्सवः ॥ सोक्स्स्_१२,२२।९७ (वेत्_१५।९७) ॥  

  
अथ तत्र तया साकं स मन्त्रिसुतभार्यया ।
  
तस्थौ द्विजो दिवा नारी रात्रौ च पुरुषो भवन् ॥ सोक्स्स्_१२,२२।९८ (वेत्_१५।९८) ॥  

  
आसन्नागमनं तं च बुद्ध्वा मन्त्रिसुतं दिनैः ।
  
ताम् आदाय निशि स्वैरं पलाय्य स ययौ ततः ॥ सोक्स्स्_१२,२२।९९ (वेत्_१५।९९) ॥  

  
एतस्मिंश् च कथासन्धौ मूलदेवः स तद्गुरुः ।
  
बुद्ध्वा तद् अखिलं भूत्वा भूयो वृद्धद्विजाकृतिः ॥ सोक्स्स्_१२,२२।१०० (वेत्_१५।१००) ॥  

  
शशिनानुगतः सख्या तरुणद्विजरूपिणा ।
  
आगत्य तं यशःकेतुं प्रह्वो राजानम् अब्रवीत् ॥ सोक्स्स्_१२,२२।१०१ (वेत्_१५।१०१) ॥  

  
आनीतो ऽयं मया पुत्रो देहि मे तां स्नुषाम् इति ।
  
ततः सम्मन्त्र्य स नृपः शापभीतस् तम् अभ्यधात् ॥ सोक्स्स्_१२,२२।१०२ (वेत्_१५।१०२) ॥  

  
ब्रह्मन् न जाने क्व गता सा स्नुषा ते क्षमस्व तत् ।
  
अपराधात् सुतस्यार्थे ददामि स्वसुतां तव ॥ सोक्स्स्_१२,२२।१०३ (वेत्_१५।१०३) ॥  

  
इत्य् उक्त्वा धूर्तराजं तं कृतकक्रोधनिष्ठुरम् ।
  
विब्रुवाणं जरद्विप्ररूपं प्रार्थ्य स भूपतिः ॥ सोक्स्स्_१२,२२।१०४ (वेत्_१५।१०४) ॥  

  
तत्सख्ये कृततत्पुत्रव्यपदेशाय तां ददौ ।
  
तनयां शशिने तस्मै यथाविधि शशिप्रभाम् ॥ सोक्स्स्_१२,२२।१०५ (वेत्_१५।१०५) ॥  

  
ततः स मूलदेवस् तौ यथाभूतौ वधूवरौ ।
  
आदाय स्वास्पदं प्रायाद् राजार्थेष्व् अकृतस्पृहः ॥ सोक्स्स्_१२,२२।१०६ (वेत्_१५।१०६) ॥  

  
तत्र तस्मिंश् च मिलिते मनःस्वामीन्य् अभून् महान् ।
  
विवादो मूलदेवाग्रे शशिनस् तस्य चोभयोः ॥ सोक्स्स्_१२,२२।१०७ (वेत्_१५।१०७) ॥  

  
मनःस्वाम्य् अब्रवीद् एषा दीयतां मे शशिप्रभा ।
  
कन्यैव हि मयोदूडा प्राग् असौ गुर्वनुग्रहात् ॥ सोक्स्स्_१२,२२।१०८ (वेत्_१५।१०८) ॥  

  
शशी जगाद को ऽस्यास् त्वं मूर्ख दारा इयं मम ।
  
अग्निसाक्षिकम् एषा हि पित्रा मे प्रतिपादिता ॥ सोक्स्स्_१२,२२।१०९ (वेत्_१५।१०९) ॥  

  
एवं मायाबलप्राप्तराजपुत्रीनिमित्ततः ।
  
विवादासक्तयोर् नासीत् परिच्छेदस् तयोर् द्वयोः ॥ सोक्स्स्_१२,२२।११० (वेत्_१५।११०) ॥  

  
तद् राजंस् त्वं मम ब्रूहि तावत् कस्योपपद्यते ।
  
भार्या सा संशयं छिन्धि पूर्वोक्तः समयो ऽस्ति ते ॥ सोक्स्स्_१२,२२।१११ (वेत्_१५।१११) ॥  

  
इति वेतालतः श्रुत्वा तस्मात् स्कन्धाग्रवर्तिनः
  
स त्रिविक्रमसेनस् तं नृपतिः प्रत्यभाषत ॥ सोक्स्स्_१२,२२।११२ (वेत्_१५।११२) ॥  

  
मन्ये शशिन एवासौ भार्या न्याय्या नृपात्मजा ।
  
यस्मै प्रदत्ता प्रकटं पित्रा धर्म्येण वर्त्मना ॥ सोक्स्स्_१२,२२।११३ (वेत्_१५।११३) ॥  

  
मनःस्वामी तु तां भेजे चौर्याद् गान्धर्वधर्मतः ।
  
चौरस्य तु परस्वेषु स्वत्वं न्याय्यं न जातु चित् ॥ सोक्स्स्_१२,२२।११४ (वेत्_१५।११४) ॥  

  
इति तस्य वचो निशम्य राज्ञो
  
वेतालः स ययौ पुनस् तद् एव ।
  
सहसैव तद् अंसतः स्वधाम
  
क्षितिपः सो ऽपि तम् अन्वियाय तूर्णम् ॥ सोक्स्स्_१२,२२।११५ (वेत्_१५।११५) ॥  
  

  
त्रयोविंशस् तरङ्गः ।  

  
अथ गत्वा पुनः स्कन्धे वेतालं शिंशपाद्रुमात् ।
  
स त्रिविक्रमसेनस् तम् आदायोदचलत् ततः ॥ सोक्स्स्_१२,२३।१ (वेत्_१६।१) ॥  

  
आगच्छन्तं च तं भूपं स वेतालो ऽब्रवीत् पुनः ।
  
राजञ् शृणु कथाम् एकाम् उदारां कथयामि ते ॥ सोक्स्स्_१२,२३।२ (वेत्_१६।२) ॥  

  
अस्तीह हिमवान् नाम नगेन्द्रः सर्वरत्नभूः ।
  
यो गौरीगङ्गयोस् तुल्यः प्रभवो हरकान्तयोः ॥ सोक्स्स्_१२,२३।३ (वेत्_१६।३) ॥  

  
शूरासंस्पृष्टपृष्ठश् च यो मध्ये कुलभूभृताम् ।
  
अभिमानोन्नतः सत्यं गीयते भुवनत्रये ॥ सोक्स्स्_१२,२३।४ (वेत्_१६।४) ॥  

  
तस्यास्ति सानुन्य् अन्वर्थं तत् काञ्चनपुरं पुरम् ।
  
न्यासीकृतम् इवार्केण रश्मिवृन्दं विभाति यत् ॥ सोक्स्स्_१२,२३।५ (वेत्_१६।५) ॥  

  
जीमूतकेतुर् इत्य् आसीत् तस्मिन् पुरवरे पुरा ।
  
विद्याधरेश्वरः श्रीमान् मेराव् इव शतक्रतुः ॥ सोक्स्स्_१२,२३।६ (वेत्_१६।६) ॥  

  
तस्यासीत् स्वगृहोद्याने कल्पवृक्षो ऽन्वयागतः ।
  
यथार्थनामा प्रथितो यो मनोरथदायकः ॥ सोक्स्स्_१२,२३।७ (वेत्_१६।७) ॥  

  
तं प्रार्थ्य देवतात्मानं स राजा तत् प्रसादतः ।
  
प्राप जातिस्मरं पुत्रं बोधिसत्त्वांशसम्भवम् ॥ सोक्स्स्_१२,२३।८ (वेत्_१६।८) ॥  

  
दानवीरं महासत्त्वं सर्वभूतानुकम्पिनम् ।
  
गुरुशुश्रूषणपरं नाम्ना जीमूतवाहनम् ॥ सोक्स्स्_१२,२३।९ (वेत्_१६।९) ॥  

  
सम्प्राप्तयौवनं तं च यौवराज्ये ऽभिषिक्तवान् ।
  
तनयं प्रेरितः सद्भिस् तद्गुणैः सचिवैश् च सः ॥ सोक्स्स्_१२,२३।१० (वेत्_१६।१०) ॥  

  
यौवराज्यस्थितश् चैषो जातु जीमूतवाहनः ।
  
हितैषिभिर् उपागत्य जगदे पितृमन्त्रिभिः ॥ सोक्स्स्_१२,२३।११ (वेत्_१६।११) ॥  

  
देव कल्पतरुर् यो ऽयम् अस्ति वः सर्वकामदः ।
  
अधृष्यः सर्वभूतानां सैष पूज्यः सदा तव ॥ सोक्स्स्_१२,२३।१२ (वेत्_१६।१२) ॥  

  
नास्मिन् सति हि शक्रो ऽपि बाधेतास्मान् कुतो ऽपरः ।
  
एतच् छ्रुत्वा स जीमूतवाहनो ऽन्तरचिन्तयत् ॥ सोक्स्स्_१२,२३।१३ (वेत्_१६।१३) ॥  

  
अहो बतेदृशम् इमं सम्प्राप्यामरपादपम् ।
  
नासादितं किम् अप्य् अस्मात् पूर्वैर् नस् तादृशं फलम् ॥ सोक्स्स्_१२,२३।१४ (वेत्_१६।१४) ॥  

  
केवलं कैश्चिद् अप्य् अर्थैर् अर्थितैः कृपणोचितैः ।
  
आत्मा चैषो महात्मा च नीतौ द्वाव् अपि लाघवम् ॥ सोक्स्स्_१२,२३।१५ (वेत्_१६।१५) ॥  

  
तद् अहं साधयीष्यामि कामम् अस्मान् मनोगतम् ।
  
इति निश्चित्य स ययौ महासत्त्वो ऽन्तिकं पितुः ॥ सोक्स्स्_१२,२३।१६ (वेत्_१६।१६) ॥  

  
तत्र संविहिताशेषशुश्रूषापरितोषितम् ।
  
सुखासीनं तम् एकान्ते पितरं स व्यजिज्ञपत् ॥ सोक्स्स्_१२,२३।१७ (वेत्_१६।१७) ॥  

  
तत त्वम् एव जानासि यद् एतस्मिन् भवाम्बुधौ ।
  
आशरीरम् इदं सर्वं वीचिविभ्रमचञ्चलम् ॥ सोक्स्स्_१२,२३।१८ (वेत्_१६।१८) ॥  

  
विशेषेनाचिरस्थायिप्रकाशप्रविलायिनी ।
  
सन्ध्या विद्युच् च लक्ष्मीश् च दृष्टा कुत्र कदा स्थिरा ॥ सोक्स्स्_१२,२३।१९ (वेत्_१६।१९) ॥  

  
एकः परोपकारस् तु संसारे ऽस्मिन्न् अनश्वरः ।
  
यो धर्मयशसी सूते युगान्तशतसाक्षिणी ॥ सोक्स्स्_१२,२३।२० (वेत्_१६।२०) ॥  

  
तत् तात क्षणिकेष्व् एषु भोगेष्व् अस्माभिर् ईदृशः ।
  
एष कल्पतरुः कस्य कृते मोघो ऽभिरक्ष्यते ॥ सोक्स्स्_१२,२३।२१ (वेत्_१६।२१) ॥  

  
यैर् वा मम ममेत्य् एवम् आग्रहेनैष रक्षितः ।
  
पूर्वैस् ते कुत्र कुत्रायं तेषां कश् चैष को ऽस्य वा ॥ सोक्स्स्_१२,२३।२२ (वेत्_१६।२२) ॥  

  
तस्मात् परोपकारैकफलसिद्ध्यै त्वदाज्ञया ।
  
तातैनं विनियुञ्जे ऽहं कामदं कल्पपादपम् ॥ सोक्स्स्_१२,२३।२३ (वेत्_१६।२३) ॥  

  
एवम् अस्त्व् इति पित्रा च दत्तानुज्ञो ऽथ तेन सः ।
  
जीमूतवाहनो गत्वा कल्पद्रुमम् उवाच तम् ॥ सोक्स्स्_१२,२३।२४ (वेत्_१६।२४) ॥  

  
अभीष्टाः पूरिताः कामाः पूर्वेषां देव नस् त्वया ।
  
तन् ममैकम् इमं कामम् अनन्यं परिपूरय ॥ सोक्स्स्_१२,२३।२५ (वेत्_१६।२५) ॥  

  
अदरिद्रां यथा पृथ्वीम् इमां द्रक्ष्ये तथा कुरु ।
  
भद्रं ते व्रज दत्तो ऽसि लोकायार्थार्थिने मया ॥ सोक्स्स्_१२,२३।२६ (वेत्_१६।२६) ॥  

  
इत्य् उक्तवति जीमूतवाहने रचिताञ्जलौ ।
  
त्यक्तस् त्वयैषो जातो ऽस्मीत्य् उदभूद् वाक् तरोस् ततः ॥ सोक्स्स्_१२,२३।२७ (वेत्_१६।२७) ॥  

  
क्षणाच् चोत्पत्य स दिवं कल्पवृक्षस् तथा वसु ।
  
ववर्ष भुवि नैवासीत् को ऽप्य् अस्यां दुर्गतो यथा ॥ सोक्स्स्_१२,२३।२८ (वेत्_१६।२८) ॥  

  
ततस् तस्य तया तीव्रसर्वसत्त्वानुकम्पया ।
  
जीमूतवाहनस्यात्र त्रैलोक्ये पप्रथे यशः ॥ सोक्स्स्_१२,२३।२९ (वेत्_१६।२९) ॥  

  
तेन तद्गोत्रजाः सर्वे मात्सर्याद् असहिष्णवः ।
  
तं लोकसात्कृतार्तिघ्नकल्पवृक्षविनाकृतम् ॥ सोक्स्स्_१२,२३।३० (वेत्_१६।३०) ॥  

  
जेयं सपितृकं मत्वा सम्भूय कृतनिश्चयाः ।
  
युद्धाय समनह्यन्त तद् राज्यापजिहीर्षया ॥ सोक्स्स्_१२,२३।३१ (वेत्_१६।३१) ॥  

  
तद् दृष्ट्वा प्राह पितरं स्वं स जीमूतवाहनः ।
  
तात कस्यापरस्यास्ति शक्तिस् त्वयि धृतायुधे ॥ सोक्स्स्_१२,२३।३२ (वेत्_१६।३२) ॥  

  
किं त्व् अस्य पापकस्यार्थे शरीरस्य विनाशिनः ।
  
हत्वा बन्धून् अकृपनो राज्यं को नाम वाञ्छति ॥ सोक्स्स्_१२,२३।३३ (वेत्_१६।३३) ॥  

  
तत् किं राज्येन नः कार्यं गत्वान्यत्र क्वचिद् वयम् ।
  
धर्मम् एव चरिष्यामो लोकद्वयसुखावहम् ॥ सोक्स्स्_१२,२३।३४ (वेत्_१६।३४) ॥  

  
मोदन्तां कृपणा एते दायादा राज्यलोलुपाः ।
  
इत्य् उक्तवन्तं जीमूतकेतुस् तं स पिताब्रवीत् ॥ सोक्स्स्_१२,२३।३५ (वेत्_१६।३५) ॥  

  
अहं त्वदर्थम् इच्छामि राज्यं पुत्र त्वम् एव चेत् ।
  
तज् जहासि कृपाविष्टस् तन् मे वृद्धस्य तेन किम् ॥ सोक्स्स्_१२,२३।३६ (वेत्_१६।३६) ॥  

  
एवं कृताभ्यनुज्ञेन पित्रा मात्रा च सो ऽन्वितः ।
  
मलयाद्रिम् अगात् त्यक्तराज्यो जीमूतवाहनः ॥ सोक्स्स्_१२,२३।३७ (वेत्_१६।३७) ॥  

  
तत्र चन्दनसञ्छन्नवहन् निर्झरकन्दरे ।
  
शुश्रूषमाणः पितरं स तस्थौ कल्पिताश्रमः ॥ सोक्स्स्_१२,२३।३८ (वेत्_१६।३८) ॥  

  
मित्रं चास्यात्र सम्पेदे मित्रावसुर् इति श्रुतः ।
  
विश्वावसोः सुतः सिद्धराजस्यैतन्निवासिनः ॥ सोक्स्स्_१२,२३।३९ (वेत्_१६।३९) ॥  

  
एकदा चात्र स भ्राम्यन् विवेशोपवनस्थितम् ।
  
द्रष्टुम् आयतनं देव्या गौर्या जीमूतवाहनः ॥ सोक्स्स्_१२,२३।४० (वेत्_१६।४०) ॥  

  
तत्रोपवीणयन्तीं च ददर्श वरकन्यकाम् ।
  
सखीजनान्वितां शैलतनयाराधनोद्यताम् ॥ सोक्स्स्_१२,२३।४१ (वेत्_१६।४१) ॥  

  
आकर्ण्यमानसङ्गीतमञ्जुवीणारवां मृगैः ।
  
दृष्टलोचनलावन्यलज्जितैर् इव निश्चलैः ॥ सोक्स्स्_१२,२३।४२ (वेत्_१६।४२) ॥  

  
दधता तारकं कृष्णम् अर्जुनेन स्वचक्षुषा ।
  
पाण्डवीयाम् इव चमूं कर्णमूलं विविक्षतीम् ॥ सोक्स्स्_१२,२३।४३ (वेत्_१६।४३) ॥  

  
परःपरविमर्देन मुखेन्दोर् इव दर्शनम् ।
  
अतृप्ताव् इव वाञ्छन्तौ बिभ्रन्तीं सम्मुखौ स्तनौ ॥ सोक्स्स्_१२,२३।४४ (वेत्_१६।४४) ॥  

  
धातुर् घटयतो मुष्टिग्रहेणेव निपीडिते ।
  
वलीमग्नाङ्गुलीमुद्रे मध्ये क्षाममनोरमाम् ॥ सोक्स्स्_१२,२३।४५ (वेत्_१६।४५) ॥  

  
दृष्टया च तया सद्यः सो ऽभूज् जीमूतवाहनः ।
  
तन्व्या मुषितचित्तो ऽन्तो दृष्टिमार्गप्रविष्टया ॥ सोक्स्स्_१२,२३।४६ (वेत्_१६।४६) ॥  

  
सापि तं भूषितोद्यानं दृष्ट्वोत्कण्ठाविकारदम् ।
  
कामाङ्गदाहवैराग्याद् वनं मधुम् इवाश्रितम् ॥ सोक्स्स्_१२,२३।४७ (वेत्_१६।४७) ॥  

  
तथानुरागविवशा भेजे कन्या विहस्तताम् ।
  
यथा सखीव वीणास्या व्याकुलालापतां ययौ ॥ सोक्स्स्_१२,२३।४८ (वेत्_१६।४८) ॥  

  
ततः स पप्रच्छ सखीं तस्या जीमूतवाहनः ।
  
किं धन्यं नाम सख्यास् ते को वंशो ऽलङ्कृतो ऽनया ॥ सोक्स्स्_१२,२३।४९ (वेत्_१६।४९) ॥  

  
तच् छ्रुत्वा सा सखी प्राह नाम्ना मलयवत्य् असौ ।
  
मित्रावसुस्वसा सिद्धराजविश्वावसोः सुता ॥ सोक्स्स्_१२,२३।५० (वेत्_१६।५०) ॥  

  
एवम् उक्त्वा सहृदया सा तं जीमूतवाहनम् ।
  
नामान्वयौ च पृष्ट्वास्य मुनिपुत्रं सहागतम् ॥ सोक्स्स्_१२,२३।५१ (वेत्_१६।५१) ॥  

  
तां ब्रवीति स्म मलयवतीं स्मितमिताक्षरम् ।
  
सखि विद्याधरेन्द्रस्य नास्यातिथ्यं करोषि किम् ॥ सोक्स्स्_१२,२३।५२ (वेत्_१६।५२) ॥  

  
जगत्पूज्यो ऽतिथिर् ह्य् एष प्राप्त इत्य् उदिते तया ।
  
साभूद् विद्याधरसुता तूष्णीं लज्जानतानना ॥ सोक्स्स्_१२,२३।५३ (वेत्_१६।५३) ॥  

  
लज्जावतीयं मत्तो ऽर्चा गृह्यताम् इति वादिनी ।
  
एकाथ तत् सखी तस्मै सार्घ्यां मालाम् उपानयत् ॥ सोक्स्स्_१२,२३।५४ (वेत्_१६।५४) ॥  

  
स चादायैव जीमूतवाहनः प्रेमनिर्भरः ।
  
कण्ठे मलयवत्यास् तां मालां तस्याः समर्पयत् ॥ सोक्स्स्_१२,२३।५५ (वेत्_१६।५५) ॥  

  
सापि तिर्यक्प्रसृतया पश्यन्ती स्निग्धया दृशा ।
  
नीलोत्पलमयीं मालाम् इव तस्मिन् न्यवेशयत् ॥ सोक्स्स्_१२,२३।५६ (वेत्_१६।५६) ॥  

  
इत्य् अन्योनकृताशब्दस्वयंवरविशेषयोः ।
  
तयोर् एत्य जगादैका चेटी तां सिद्धकन्यकाम् ॥ सोक्स्स्_१२,२३।५७ (वेत्_१६।५७) ॥  

  
जननी राजपुत्रि त्वां स्मरत्य् आगच्छ माचिरम् ।
  
तच् छ्रुत्वाकृष्य कामेषुकीलिताम् इव कृच्छ्रतः ॥ सोक्स्स्_१२,२३।५८ (वेत्_१६।५८) ॥  

  
सोत्कां प्रियमुखाद् दृष्टिं कथञ्चित् सा ययौ गृहम् ।
  
जीमूतवाहनो ऽप्य् आगात् तन् नतात्मा स्वमाश्रमम् ॥ सोक्स्स्_१२,२३।५९ (वेत्_१६।५९) ॥  

  
साथ स्वां जननीं दृष्टा प्राणेशविरहातुरा ।
  
गत्वा मलयवत्य् आशु पपात शयनीयके ॥ सोक्स्स्_१२,२३।६० (वेत्_१६।६०) ॥  

  
अथान्तर्गतकामाग्निधूमेनेवाविलेक्षणा ।
  
अश्रुधारां प्रमुञ्चन्ती सन्तापक्वथिताङ्गका ॥ सोक्स्स्_१२,२३।६१ (वेत्_१६।६१) ॥  

  
सखीभिश् चन्दनैर् लिप्ता वीजिता चाब्जिनीदलैः ।
  
रतिं न भेजे शयने नाङ्के सख्या न भूतले ॥ सोक्स्स्_१२,२३।६२ (वेत्_१६।६२) ॥  

  
गते ऽथ वासरे क्वापि रक्तया सह सन्ध्यया ।
  
हसत्प्राचीमुखं चन्द्रे समाक्रम्य च चुम्बति ॥ सोक्स्स्_१२,२३।६३ (वेत्_१६।६३) ॥  

  
स्मरेण प्रेर्यमाणापि दूतीसम्प्रेषणादि सा ।
  
लज्जया नाशकत् कर्तुं जीवितस्पृहयोज्झिता ॥ सोक्स्स्_१२,२३।६४ (वेत्_१६।६४) ॥  

  
निनाय च निशाम् इन्दुविषमाम् अब्जिनीव ताम् ।
  
बद्धमोहालिपटले हृदि सङ्कोचम् एत्य सा ॥ सोक्स्स्_१२,२३।६५ (वेत्_१६।६५) ॥  

  
तावच् च तद्वियोगार्तः सो ऽपि जीमूतवाहनः ।
  
शयनस्थो ऽपि पतितो हस्ते कुसुमधन्वनः ॥ सोक्स्स्_१२,२३।६६ (वेत्_१६।६६) ॥  

  
नूतनोद्भिन्नरागो ऽपि प्रोन्मिषत्पाण्डुरच्छविः ।
  
ह्रीमूको ऽपि वदन् पीडां कामजाम् अनयन् निशाम् ॥ सोक्स्स्_१२,२३।६७ (वेत्_१६।६७) ॥  

  
प्रातश् चात्युत्सुको भूयस् तद् गौर्यायतनं ययौ ।
  
यत्र दृष्टाभवत् तेन सा सिद्धाधिपपुत्रिका ॥ सोक्स्स्_१२,२३।६८ (वेत्_१६।६८) ॥  

  
तत्र तेन स मित्रेण मुनिपुत्रेण पृष्ठतः ।
  
आगत्याश्वास्यते यावन् मदनानलविह्वलः ॥ सोक्स्स्_१२,२३।६९ (वेत्_१६।६९) ॥  

  
तावत् तत्रैव साप्य् आगान् निर्गत्यैकैव निर्जने ।
  
गुप्तं मलयवत्य् आत्मत्यागाय विरहासहा ॥ सोक्स्स्_१२,२३।७० (वेत्_१६।७०) ॥  

  
अलक्षयन्ती कान्तं स्वं पादपान्तरितं च सा ।
  
उदश्रुलोचना बाला देवीं गौरीं व्यजिज्ञपत् ॥ सोक्स्स्_१२,२३।७१ (वेत्_१६।७१) ॥  

  
त्वद्भक्त्या देवि संवृत्तो नास्मिञ् जन्मनि चेन् मम ।
  
जीमूतवाहनो भर्ता तद् भूयात् सो ऽन्यजन्मनि ॥ सोक्स्स्_१२,२३।७२ (वेत्_१६।७२) ॥  

  
इत्य् उक्त्वा रचयामास स्वोत्तरीयेण तत् क्षणम् ।
  
अशोकतरुशाखायां पाशं सा गिरिजाग्रतः ॥ सोक्स्स्_१२,२३।७३ (वेत्_१६।७३) ॥  

  
हा नाथ विश्वविख्यातकरुणेनापि न त्वया ।
  
कथम् अस्मि परित्राता देव जीमूतवाहन ॥ सोक्स्स्_१२,२३।७४ (वेत्_१६।७४) ॥  

  
एवम् उक्त्वा गले यावत् सा तं पाशं नियच्छति ।
  
उच्चचार दिवस् तावद् भारती देव्युदीरिता ॥ सोक्स्स्_१२,२३।७५ (वेत्_१६।७५) ॥  

  
पुत्रि मा साहसं कार्षीश् चक्रवर्ती पतिस् तव ।
  
विद्याधरेन्द्रो जीमूतवाहनो हि भविष्यति ॥ सोक्स्स्_१२,२३।७६ (वेत्_१६।७६) ॥  

  
इत्य् उक्तवत्यां देव्यां स श्रुत्वैव सवयस्यकः ।
  
जीमूतवाहनो हृष्टां प्रियाम् उपजगाम ताम् ॥ सोक्स्स्_१२,२३।७७ (वेत्_१६।७७) ॥  

  
सैष देव्या वरः पश्य वितीर्णः सत्य एव ते ।
  
इति जल्पति बालां तां तन्मित्रे मुनिपुत्रके ॥ सोक्स्स्_१२,२३।७८ (वेत्_१६।७८) ॥  

  
जीमूतवाहनस् तत् तद् ब्रुवन् प्रणयपेशलम् ।
  
स्वहस्तेनैव तं तस्याः कण्ठात् पाशम् अपानयत् ॥ सोक्स्स्_१२,२३।७९ (वेत्_१६।७९) ॥  

  
ततो ऽकस्मात् सुधावर्षम् इव मन्वानयोस् तयोः ।
  
भुवं मलयवत्यां च लिखन्त्यां ह्रीतया दृशा ॥ सोक्स्स्_१२,२३।८० (वेत्_१६।८०) ॥  

  
चिन्वानागत्य सहसा सखी हृष्टा जगाद ताम् ।
  
सखि कल्याणिनी दिष्ट्या वर्धसे ऽभीष्टसिद्धितः ॥ सोक्स्स्_१२,२३।८१ (वेत्_१६।८१) ॥  

  
अद्यैव हि महाराजस् तव विश्वावसुः पिता ।
  
कुमारमित्रावसुना विज्ञप्तः सन्निधौ मम ॥ सोक्स्स्_१२,२३।८२ (वेत्_१६।८२) ॥  

  
इहागतो जगन्मान्यस् तात कल्पतरुप्रदः ।
  
विद्याधरेन्द्रतनयो यो ऽयं जीमूतवाहनः ॥ सोक्स्स्_१२,२३।८३ (वेत्_१६।८३) ॥  

  
अतिथित्वात् स नः पूज्यो वरश् चान्यो न तादृशः ।
  
तस्मान् मलयवत्यासौ कन्यारत्नेन पूज्यताम् ॥ सोक्स्स्_१२,२३।८४ (वेत्_१६।८४) ॥  

  
तथेति श्रद्धिते राज्ञा भ्राता मित्रावसुः स ते ।
  
तादर्थ्येन महाभागस्यास्याश्रमपदं गतः ॥ सोक्स्स्_१२,२३।८५ (वेत्_१६।८५) ॥  

  
जाने सद्यश् च भावी ते विवाहस् तत् स्वमन्दिरम् ।
  
आयाहि यातु चैषो ऽपि महाभागः स्वम् आस्पदम् ॥ सोक्स्स्_१२,२३।८६ (वेत्_१६।८६) ॥  

  
इत्य् उक्ता सा तया सख्या राजपुत्री शनैस् ततः ।
  
ययुः सहर्षा सोत्का च मुहुर् वलितकन्धरा ॥ सोक्स्स्_१२,२३।८७ (वेत्_१६।८७) ॥  

  
जीमूतवाहनो ऽप्य् आशु गत्वा स्वाश्रमम् आगतात् ।
  
मित्रावसोर् यथाभीष्टं कार्यं श्रुत्वाभिनन्द्य च ॥ सोक्स्स्_१२,२३।८८ (वेत्_१६।८८) ॥  

  
जातिस्मरः समाचख्यौ तस्मै स्वं पूर्वजन्म सः ।
  
यत्र मित्रं स तस्यासीत् सा च भार्यैव तत्स्वसा ॥ सोक्स्स्_१२,२३।८९ (वेत्_१६।८९) ॥  

  
ततो मित्रावसुः प्रीतस् तत्पित्रोः परितुष्यतोः ।
  
आवेद्य गत्वा पितरौ कृतार्थः स्वाव् अनन्दयत् ॥ सोक्स्स्_१२,२३।९० (वेत्_१६।९०) ॥  

  
निनाय च तदैव स्वान् गृहाञ् जीमूतवाहनम् ।
  
चक्रे चोत्सवसम्भारं स्वसिद्ध्युचितवैभवम् ॥ सोक्स्स्_१२,२३।९१ (वेत्_१६।९१) ॥  

  
तस्मिन्न् एव च धन्ये ऽह्नि तस्य विद्याधरप्रभोः ।
  
स्वसुर् मलयवत्याश् च विवाहं समपादयन् ॥ सोक्स्स्_१२,२३।९२ (वेत्_१६।९२) ॥  

  
ततो नवोढया साकं तया जीमूतवाहनः ।
  
तस्थौ मलयवत्या स तत्र सिद्धमनोरथः ॥ सोक्स्स्_१२,२३।९३ (वेत्_१६।९३) ॥  

  
एकदा कौतुकाच् चात्र स मित्रावसुना सह ।
  
मलयाद्रौ भ्रमन्न् अब्धेर् वेलावनम् उपेयिवान् ॥ सोक्स्स्_१२,२३।९४ (वेत्_१६।९४) ॥  

  
तत्रास्थिराशीन् सुबहून् दृष्ट्वा मित्रावसुं स तम् ।
  
केषाम् एते ऽस्थिसङ्घाताः प्राणिनाम् इति पृष्टवान् ॥ सोक्स्स्_१२,२३।९५ (वेत्_१६।९५) ॥  

  
ततो मित्रावसुः श्यालस् तं कारुणिकम् अब्रवीत् ।
  
शृणु वृत्तान्तम् अत्रेमं सङ्क्षेपाद् वर्णयामि ते ॥ सोक्स्स्_१२,२३।९६ (वेत्_१६।९६) ॥  

  
नागमाता पुरा कद्रूर् विनतां तार्क्ष्यमातरम् ।
  
निनाय किल दासत्वं सव्याजपणनिर्जिताम् ॥ सोक्स्स्_१२,२३।९७ (वेत्_१६।९७) ॥  

  
तेन वैरेण गरुडस् ताम् उन्मोच्यापि मातरम् ।
  
बली भक्षयितुं नागान् कद्रूपुत्रान् प्रचक्रमे ॥ सोक्स्स्_१२,२३।९८ (वेत्_१६।९८) ॥  

  
सदा प्रविश्य पातालं सो ऽथ कांश्चिज् जघास तान् ।
  
कांश्चिन् ममर्द केचित् तु स्वयं त्रासाद् विपेदिरे ॥ सोक्स्स्_१२,२३।९९ (वेत्_१६।९९) ॥  

  
तद् दृष्ट्वैकपदे सर्वक्षयम् आशङ्क्य नागराट् ।
  
वासुकिः प्रार्थनापूर्वं तार्क्ष्यस्य समयं व्यधात् ॥ सोक्स्स्_१२,२३।१०० (वेत्_१६।१००) ॥  

  
एकम् एकम् अहं नागम् आहारार्थं खगेन्द्र ते ।
  
प्रत्यहं प्रेषयाम्य् अत्र पुलिने दक्षिणोदधेः ॥ सोक्स्स्_१२,२३।१०१ (वेत्_१६।१०१) ॥  

  
त्वया तु न प्रवेष्टव्यं पाताले ऽस्मिन् कथञ्चन ।
  
को हि स्वार्थो विनष्टेषु नागेष्व् एकपदे तव ॥ सोक्स्स्_१२,२३।१०२ (वेत्_१६।१०२) ॥  

  
इत्य् उक्ते नागराजेन समयं प्रत्यपद्यत ।
  
स्वार्थदर्शी तथेत्य् एव गरुडो गुरुविक्रमः ॥ सोक्स्स्_१२,२३।१०३ (वेत्_१६।१०३) ॥  

  
तदाप्रभृति चैकैकं नागं भुङ्क्ते दिने दिने ।
  
वासुकिप्रेषितं सो ऽत्र खगेन्द्रः पुलिने ऽम्बुधेः ॥ सोक्स्स्_१२,२३।१०४ (वेत्_१६।१०४) ॥  

  
अतस् तद्भक्ष्यमाणानां नागनाम् अस्थिसञ्चयाः ।
  
एते ऽत्र गिरिशृङ्गाभा वृद्धिं कालक्रमाद् गताः ॥ सोक्स्स्_१२,२३।१०५ (वेत्_१६।१०५) ॥  

  
इति मित्रावसोर् वक्त्रात् सान्तर्दुःखो निशम्य सः ।
  
निजगाद दयाधैर्यनिधिर् जीमूतवाहनः ॥ सोक्स्स्_१२,२३।१०६ (वेत्_१६।१०६) ॥  

  
शोच्यः स वासुकी राजा यः स्वहस्तेन विद्विषे ।
  
उपहारीकरोति स्वाः प्रजाः क्लीबो दिने दिने ॥ सोक्स्स्_१२,२३।१०७ (वेत्_१६।१०७) ॥  

  
धृताननसहस्रः सन्न् एकेनाप्य् आननेन सः ।
  
माम् आदौ भुङ्क्ष्व तार्क्ष्येति भाषितुं नाशकत् कथम् ॥ सोक्स्स्_१२,२३।१०८ (वेत्_१६।१०८) ॥  

  
कथं चाभ्यर्थयामास निःसत्त्वः स्वकुलक्षयम् ।
  
तार्क्ष्यं नागाङ्गनाक्रन्दनित्याकर्णननिर्घृणः ॥ सोक्स्स्_१२,२३।१०९ (वेत्_१६।१०९) ॥  

  
तार्क्ष्यो ऽपि काश्यपिर् वीरः कृष्णाधिष्ठानपावनः ।
  
ईदृशं कुरुते पापम् अहो मोहस्य गाढता ॥ सोक्स्स्_१२,२३।११० (वेत्_१६।११०) ॥  

  
इत्य् उक्त्वा स महासत्त्वो हृदि चक्रे मनोरथम् ।
  
अप्य् असारेण देहेन सारम् अत्राप्नुयाम् अहम् ॥ सोक्स्स्_१२,२३।१११ (वेत्_१६।१११) ॥  

  
एकस्याप्य् अद्य नागस्य कुर्यां जीवितरक्षणम् ।
  
अबान्धवस्य भीतस्य दत्त्वात्मानं गरुत्मते ॥ सोक्स्स्_१२,२३।११२ (वेत्_१६।११२) ॥  

  
इति सञ्चिन्तयत्य् एव तस्मिञ् जीमूतवाहने ।
  
मित्रावसोः पितुः पार्श्वात् क्षत्ताह्वानार्थम् आययौ ॥ सोक्स्स्_१२,२३।११३ (वेत्_१६।११३) ॥  

  
व्रज त्वम् अहम् एष्यामि पश्चाद् इति ततश् च तम् ।
  
मित्रावसुं स जीमूतवाहनो व्यसृजद् गृहम् ॥ सोक्स्स्_१२,२३।११४ (वेत्_१६।११४) ॥  

  
गते तस्मिन् स चात्रैको वाञ्छितार्थोन्मुखो भ्रमन् ।
  
कृपालुर् अशृनोद् दूरात् करुणं रुदितध्वनिम् ॥ सोक्स्स्_१२,२३।११५ (वेत्_१६।११५) ॥  

  
गत्वा ददर्श चोत्तुङ्गशिलातलसमीपगम् ।
  
युवानम् एकं पुरुषं दुःखितं सुन्दराकृतिम् ॥ सोक्स्स्_१२,२३।११६ (वेत्_१६।११६) ॥  

  
पुंसा राजभटेनेव त्यक्तम् आनीय तत् क्षणम् ।
  
निवर्तयन्तं रुदतीं वृद्धां सानुनयं स्त्रियम् ॥ सोक्स्स्_१२,२३।११७ (वेत्_१६।११७) ॥  

  
को ऽयं स्याद् इति यावच् च जिज्ञासुः सो ऽत्र तिष्ठति ।
  
करुणाकुलितश् छन्नः शृण्वञ् जीमूतवाहनः ॥ सोक्स्स्_१२,२३।११८ (वेत्_१६।११८) ॥  

  
तावत् सा तत्र वृद्धा स्त्री दुःखभारातिपीडिता ।
  
प्रावर्तत युवानं तं दृष्ट्वा दृष्ट्वानुशोचितुम् ॥ सोक्स्स्_१२,२३।११९ (वेत्_१६।११९) ॥  

  
हा शङ्खचूड हा दुःखशतसम्प्राप्त हा गुणिन् ।
  
कुलैकतन्तो हा पुत्र क्व त्वां द्रक्ष्याम्य् अहं पुनः ॥ सोक्स्स्_१२,२३।१२० (वेत्_१६।१२०) ॥  

  
वत्स त्वन्मुखचन्द्रे ऽस्मिन् गते ऽस्तं स पिता तव ।
  
सोकान्धकारपतितः कथं वृद्धो भविष्यति ॥ सोक्स्स्_१२,२३।१२१ (वेत्_१६।१२१) ॥  

  
अथार्ककरसंस्पर्शाद् अङ्गं दूयेत यत् तव ।
  
कथं शक्ष्यति तत् सोढुं तार्क्ष्यभक्षणजां रुजम् ॥ सोक्स्स्_१२,२३।१२२ (वेत्_१६।१२२) ॥  

  
विस्तीर्णे नागलोके ऽपि धात्रा नागाधिपेन च ।
  
लब्धस् त्वं किम् अभव्याया विचित्यैकसुतो मम ॥ सोक्स्स्_१२,२३।१२३ (वेत्_१६।१२३) ॥  

  
इति तां विलपन्तीं च स युवा तनयो ऽब्रवीत् ।
  
दुःखार्तम् अपि माम् अम्ब किं दुःखयसि हा भृशम् ॥ सोक्स्स्_१२,२३।१२४ (वेत्_१६।१२४) ॥  

  
निवर्तस्व गृहान् एष प्रणामः पश्चिमस् तव ।
  
इहागमनवेला हि भवेज् जातु गरुत्मतः ॥ सोक्स्स्_१२,२३।१२५ (वेत्_१६।१२५) ॥  

  
तच् छ्रुत्वा हा हतास्मीह को मे पास्यति पुत्रकम् ।
  
इत चक्रन्द सा वृद्धा दिक्षु क्षिप्तार्तलोचना ॥ सोक्स्स्_१२,२३।१२६ (वेत्_१६।१२६) ॥  

  
तावच् च बोधिसत्त्वांशः स तज् जीमूतवाहनः ।
  
श्रुत्वा दृष्ट्वा च कृपया गाढाक्रान्तो व्यचिन्तयत् ॥ सोक्स्स्_१२,२३।१२७ (वेत्_१६।१२७) ॥  

  
हन्तायं शङ्खचूडाख्यो नागो वासुकिना बत ।
  
आहारहेतोस् तार्क्ष्यस्य तपस्वी प्रेषितो ऽधुना ॥ सोक्स्स्_१२,२३।१२८ (वेत्_१६।१२८) ॥  

  
इयं चैतस्य जननी स्नेहेनेहान्वग् आगता ।
  
एतदेकसुता वृद्धा दुःखदीनप्रलापिनी ॥ सोक्स्स्_१२,२३।१२९ (वेत्_१६।१२९) ॥  

  
तद् एनम् एकम् आर्तं चेद् देहेनैकान्तनाशिना ।
  
रक्षामि नामुना नागं तन् मे धिग् जन्म निःफलम् ॥ सोक्स्स्_१२,२३।१३० (वेत्_१६।१३०) ॥  

  
इत्य् आलोच्योपगम्यैव मुदा जीमूतवाहनः ।
  
वृद्धाम् उवाच तां मातः पुत्रं रक्षाम्य् अहं तव ॥ सोक्स्स्_१२,२३।१३१ (वेत्_१६।१३१) ॥  

  
तच् छ्रुत्वा भावितभया वृद्धा गरुडशङ्खिनी ।
  
सन्त्रस्ता तार्क्ष्य मां भुङ्क्ष्व मां भुङ्क्ष्वेति जगाद सा ॥ सोक्स्स्_१२,२३।१३२ (वेत्_१६।१३२) ॥  

  
शङ्खचूडस् ततो ऽवादीन् नैषस् तार्क्ष्यो ऽम्ब मा त्रसीः ।
  
क्वायं चन्द्र इवाह्लादी क्व स तार्क्ष्यो भयङ्करः ॥ सोक्स्स्_१२,२३।१३३ (वेत्_१६।१३३) ॥  

  
इत्य् उक्ते शङ्खचूडेन प्राह जीमूतवाहनः ।
  
विद्याधरो ऽहम् आयातो राक्षितुं सुतम् अम्ब ते ॥ सोक्स्स्_१२,२३।१३४ (वेत्_१६।१३४) ॥  

  
दास्यामि हि शरीरं स्वं वस्त्रच्छन्नं गरुत्मते ।
  
क्षुधिताय प्रयाहि त्वम् आदायैनं सुतं गृहम् ॥ सोक्स्स्_१२,२३।१३५ (वेत्_१६।१३५) ॥  

  
तच् छ्रुत्वा साब्रवीद् वृद्धा मैवं त्वं ह्य् अधिको मम ।
  
पुत्रो यस्येदृशे काले कृपास्मास्व् इयम् ईदृशी ॥ सोक्स्स्_१२,२३।१३६ (वेत्_१६।१३६) ॥  

  
एतच् छ्रुत्वा स जीमूतवाहनः पुनर् अब्रवीत् ।
  
न मे मनोरथस्यास्य भङ्गं कर्तुम् इहार्हथ ॥ सोक्स्स्_१२,२३।१३७ (वेत्_१६।१३७) ॥  

  
ग्रहाद् एवं ब्रुवाणं च शङ्खचूडो जगाद तम् ।
  
दर्शितैव महासत्त्व त्वया सत्यं कृपालुता ॥ सोक्स्स्_१२,२३।१३८ (वेत्_१६।१३८) ॥  

  
न त्व् अहं त्वच्छरीरेण रक्ष्यामि स्वशरीरकम् ।
  
रत्नव्ययेन पाषाणं को हि रक्षितुम् अर्हति ॥ सोक्स्स्_१२,२३।१३९ (वेत्_१६।१३९) ॥  

  
मादृशैस् तु जगत् पूर्णं स्वात्ममात्रानुकम्पिभिः ।
  
अनुकम्प्यं जगद् येषां विरलास् ते भवादृशाः ॥ सोक्स्स्_१२,२३।१४० (वेत्_१६।१४०) ॥  

  
न चाहं मलिनीकर्तुं शङ्खपालकुलं शुचि ।
  
कलङ्क इव तीक्ष्णांशुबिम्बं शक्ष्यामि सन्मते ॥ सोक्स्स्_१२,२३।१४१ (वेत्_१६।१४१) ॥  

  
इति तं प्रतिषिध्यैव शङ्खचूडः स्वमातरम् ।
  
जगादाम्ब निवर्तस्व कान्ताराद् दुर्गमाद् इतः ॥ सोक्स्स्_१२,२३।१४२ (वेत्_१६।१४२) ॥  

  
न पश्यसि किम् अत्रैतन् नागासृक्कर्दमोक्षितम् ।
  
कृतान्तलीलापर्यङ्करौद्रं वध्यशिलातलम् ॥ सोक्स्स्_१२,२३।१४३ (वेत्_१६।१४३) ॥  

  
अहं चाब्धितटे गत्वा नत्वा गोकर्णम् ईश्वरम् ।
  
आगच्छामि द्रुतं यावन् नायाति गरुडो ऽत्र सः ॥ सोक्स्स्_१२,२३।१४४ (वेत्_१६।१४४) ॥  

  
इत्य् उक्त्वा कृपणाक्रन्दां प्रणम्यापृच्छ्य मातरम् ।
  
स गोकर्णप्रणामार्थं शङ्खचूडो ययौ ततः ॥ सोक्स्स्_१२,२३।१४५ (वेत्_१६।१४५) ॥  

  
अस्मिंश् चेद् अन्तरे प्राप्तस् तार्क्ष्यः सिद्धो ममेप्सितः ।
  
परार्थ इति जीमूतवाहनो ऽप्य् अकरोद् धृदि ॥ सोक्स्स्_१२,२३।१४६ (वेत्_१६।१४६) ॥  

  
तावच् चासन्नपक्षीन्द्रपक्षानिलचलांस् तरून् ।
  
विलोक्यात्र स मा मेति निवारणपरान् इव ॥ सोक्स्स्_१२,२३।१४७ (वेत्_१६।१४७) ॥  

  
मत्वा गरुडवेलां च प्राप्तां जीमूतवाहनः ।
  
परार्थप्राणदो वध्यशिलाम् अध्यारुरोह ताम् ॥ सोक्स्स्_१२,२३।१४८ (वेत्_१६।१४८) ॥  

  
पवनाघूर्णिते चाब्धौ स्फुरद्रत्नप्रभादृशा ।
  
तं सत्त्वातिशयं तस्य पश्यतीव सविस्मयम् ॥ सोक्स्स्_१२,२३।१४९ (वेत्_१६।१४९) ॥  

  
आगत्याच्छादितनभा निपत्यैतच्छिलातलात् ।
  
चञ्च्वा गरुत्मान् आहत्य महासत्त्वं जहार तम् ॥ सोक्स्स्_१२,२३।१५० (वेत्_१६।१५०) ॥  

  
स्रुतासृग्धारम् उत्खातशिरोरत्नं च तं जवात् ।
  
नीत्वा भक्षयितुं शृङ्गे मलयाद्रेः प्रचक्रमे ॥ सोक्स्स्_१२,२३।१५१ (वेत्_१६।१५१) ॥  

  
एवम् एव परार्थाय देहः स्यात् प्रतिजन्म मे ।
  
मा भूतां स्वर्गमोक्षौ तु परोपकृतिवर्जितौ ॥ सोक्स्स्_१२,२३।१५२ (वेत्_१६।१५२) ॥  

  
इति तार्क्ष्याद्यमानस्य तस्यानुध्यायतस् तदा ।
  
विद्याधरेन्दोर् अपतत् पुष्पवृष्टिर् नभोतलात् ॥ सोक्स्स्_१२,२३।१५३ (वेत्_१६।१५३) ॥  

  
अत्रान्तरे स तद् रक्तधारास्रवशिरोमणिः ।
  
तस्या मलयवत्याश् च तत्पत्न्याः प्रापतत् पुरः ॥ सोक्स्स्_१२,२३।१५४ (वेत्_१६।१५४) ॥  

  
सा तद् दृष्ट्वा परिज्ञाय चूडारत्नं सुविह्वला ।
  
अन्तिकस्था श्वशुरयोस् ताभ्यां साश्रुर् अदर्शयत् ॥ सोक्स्स्_१२,२३।१५५ (वेत्_१६।१५५) ॥  

  
तौ च जायापती सूनोः शिरोरत्नं विलोक्य तम् ।
  
किम् एतद् इति सम्भ्रान्तौ सहसैव बभूवतुः ॥ सोक्स्स्_१२,२३।१५६ (वेत्_१६।१५६) ॥  

  
ततः स्वविद्यानुध्यानाद् यथावृत्तम् अवेत्य तत् ।
  
राजा जीमूतकेतुः सा राज्ञी कनकवत्य् अपि ॥ सोक्स्स्_१२,२३।१५७ (वेत्_१६।१५७) ॥  

  
वध्वा मलयवत्या तौ प्रावर्तेतां सह द्रुतम् ।
  
गन्तुं तत्रैव तौ यत्र तार्क्ष्यजीमूतवाहनौ ॥ सोक्स्स्_१२,२३।१५८ (वेत्_१६।१५८) ॥  

  
तावत् स शङ्खचूडो ऽत्र नत्वा गोकर्णम् आगतः ।
  
ददर्श रुधिरार्द्रं तद् विग्नो वध्यशिलातलम् ॥ सोक्स्स्_१२,२३।१५९ (वेत्_१६।१५९) ॥  

  
हा हतो ऽस्मि महापापो ध्रुवं तेन महात्मना ।
  
आत्मा गरुत्मते दत्तो मत्कृते सुकृपालुना ॥ सोक्स्स्_१२,२३।१६० (वेत्_१६।१६०) ॥  

  
तद् अन्विष्यामि नीतः स क्षणे ऽस्मिन् क्वाहिवैरिणा ।
  
मज्जेयं नायशःपङ्के जीवन्तं चेत् तम् आप्नुयाम् ॥ सोक्स्स्_१२,२३।१६१ (वेत्_१६।१६१) ॥  

  
इत्य् उदश्रुर् वदन् सो ऽथ साधुर् दृष्ट्वा निरन्तराम् ।
  
पतितां भुवि तद्रक्तधाराम् अनुसरन् ययौ ॥ सोक्स्स्_१२,२३।१६२ (वेत्_१६।१६२) ॥  

  
अत्रान्तरे भक्षयंस् तं दृष्ट्वा जीमूतवाहनम् ।
  
हृष्टं विरम्य गरुडश् चिन्तयामास तत् क्षणम् ॥ सोक्स्स्_१२,२३।१६३ (वेत्_१६।१६३) ॥  

  
अहो अपूर्वः को ऽप्य् एष भक्ष्यमानो ऽपि यो मया ।
  
प्रहृष्यति महासत्त्वो न तु प्राणैर् वियुज्यते ॥ सोक्स्स्_१२,२३।१६४ (वेत्_१६।१६४) ॥  

  
बिभर्ति लुप्तशेषे च गात्रे रोमाञ्चकञ्चुकम् ।
  
किं चोपकारिणीवास्य मयि दृष्टिः प्रसीदति ॥ सोक्स्स्_१२,२३।१६५ (वेत्_१६।१६५) ॥  

  
तन् नैष नागः कोऽप्य् एष साधुः पृच्छामि नाद्म्य् अमुम् ।
  
इति तार्क्ष्यं विमृश्यन्तं प्राह जीमूतवाहनः ॥ सोक्स्स्_१२,२३।१६६ (वेत्_१६।१६६) ॥  

  
पक्षीन्द्र किं निवृत्तो ऽसि न हि मे मांसशोणितम् ।
  
देहे नास्ति न चाद्यापि परितृप्तो ऽसि बुङ्क्ष्व तत् ॥ सोक्स्स्_१२,२३।१६७ (वेत्_१६।१६७) ॥  

  
एतच् छ्रुत्वातिसाश्चर्यस् तं पप्रच्छ स पक्षिराट् ।
  
नागो नैवासि तद् ब्रूहि महात्मन् को भवान् इति ॥ सोक्स्स्_१२,२३।१६८ (वेत्_१६।१६८) ॥  

  
नाग एवास्मि को ऽयं ते प्रश्नः प्रकृतम् आचर ।
  
प्रस्तुतार्थविरुद्धं हि को ऽभिदध्याद् अबालिशः ॥ सोक्स्स्_१२,२३।१६९ (वेत्_१६।१६९) ॥  

  
एवं प्रतिवदत्य् एव तार्क्ष्यं जीमूतवाहने ।
  
प्राप्तः स शङ्खचूडो ऽत्र दूराद् एवाभ्यभाषत ॥ सोक्स्स्_१२,२३।१७० (वेत्_१६।१७०) ॥  

  
मा मा कृथा महापापं साहसं विनतात्मज ।
  
को ऽयं भ्रमस् ते न ह्य् एष नागो नागो ऽहम् एष ते ॥ सोक्स्स्_१२,२३।१७१ (वेत्_१६।१७१) ॥  

  
इत्य् उक्त्वा द्रुतम् आगत्य मध्ये स्थित्वा तयोर् द्वयोः ।
  
दृष्ट्वा च तार्क्ष्यं विभ्रान्तं शङ्खचूडो ऽब्रवीत् पुनः ॥ सोक्स्स्_१२,२३।१७२ (वेत्_१६।१७२) ॥  

  
किं भ्राम्यसि फणाः किं मे जिह्वे द्वे च न पश्यसि ।
  
विद्याधरस्य किं चास्य सौम्यां पश्यसि नाकृतिम् ॥ सोक्स्स्_१२,२३।१७३ (वेत्_१६।१७३) ॥  

  
शङ्खचूडे वदत्य् एवं भार्या च पितरौ च तौ ।
  
जीमूतवाहनस्यात्र सर्वे सत्वरम् आययुः ॥ सोक्स्स्_१२,२३।१७४ (वेत्_१६।१७४) ॥  

  
विलुप्ताङ्गं च तं दृष्ट्वा पितरौ तस्य तत् क्षणम् ।
  
चक्रन्दतुस् तौ हा पुत्र हा हा जीमूतवाहन ॥ सोक्स्स्_१२,२३।१७५ (वेत्_१६।१७५) ॥  

  
हा कारुणिक हा वत्स परार्थप्रत्तजीवित ।
  
हा कथं वैनतेयेदम् अविमृश्य कृतं त्वया ॥ सोक्स्स्_१२,२३।१७६ (वेत्_१६।१७६) ॥  

  
एतच् छ्रुत्वैव तार्क्ष्यो ऽत्र सो ऽनुतप्तो व्यचिन्तयत् ।
  
हा कथं बोधिसत्त्वांशः सम्मोहाद् भक्षितो मया ॥ सोक्स्स्_१२,२३।१७७ (वेत्_१६।१७७) ॥  

  
जीमूतवाहनः सो ऽयं परार्थप्राणदायकः ।
  
यस्य भ्रमति कृत्स्ने ऽस्मिंस् त्रैलोक्ये कीर्तिघोषणा ॥ सोक्स्स्_१२,२३।१७८ (वेत्_१६।१७८) ॥  

  
तन् मे मृते ऽस्मिन् पापस्य प्राप्तम् अग्निप्रवेशनम् ।
  
अधर्मविषवृक्षस्य पच्यते स्वादु किं फलम् ॥ सोक्स्स्_१२,२३।१७९ (वेत्_१६।१७९) ॥  

  
इति चिन्ताकुले तार्क्ष्ये दृष्ट्वा बन्धून् निपत्य सः ।
  
व्रणव्यथायां पञ्चत्वं प्राप जीमूतवाहनः ॥ सोक्स्स्_१२,२३।१८० (वेत्_१६।१८०) ॥  

  
ततो विलपतोस् तत्र तत्पित्रोः शोकदीनयोः ।
  
उत्क्रुश्य मुहुर् आत्मानं शङ्खचूडे च निन्दति ॥ सोक्स्स्_१२,२३।१८१ (वेत्_१६।१८१) ॥  

  
भार्या मलयवत्य् अस्य नभो दृष्ट्वाश्रुगद्गदम् ।
  
पूर्वप्रसन्नां वरदाम् इत्य् उपालभताम्बिकाम् ॥ सोक्स्स्_१२,२३।१८२ (वेत्_१६।१८२) ॥  

  
विद्याधराधिपो भाविचक्रवर्ती पतिस् तव ।
  
भवितेत्य् अहम् आदिष्टा देवि गौरी तदा त्वया ॥ सोक्स्स्_१२,२३।१८३ (वेत्_१६।१८३) ॥  

  
तन् मिथ्यावादिनी जाता त्वम् अप्य् असि कथं मयि ।
  
इत्य् उक्तवत्यां तस्यां सा गौरी प्रत्यक्षताम् अगात् ॥ सोक्स्स्_१२,२३।१८४ (वेत्_१६।१८४) ॥  

  
न मे मिथ्या वचः पुत्रीत्य् उक्त्वा सा स्वकमण्डलोः ।
  
अमृतेनाशु जीमूतवाहनं सिञ्चति स्म तम् ॥ सोक्स्स्_१२,२३।१८५ (वेत्_१६।१८५) ॥  

  
तेन सो ऽक्षतसर्वाङ्गः पूर्वाधिकतरद्युतिः ।
  
जीवन् सद्यः समुत्तस्थौ कृती जीमूतवाहनः ॥ सोक्स्स्_१२,२३।१८६ (वेत्_१६।१८६) ॥  

  
उत्थितं प्रणतं तं च सर्वेषु प्रणमत्सु सा ।
  
उवाच देवी तुष्टास्मि देहदानेन ते ऽमुना ॥ सोक्स्स्_१२,२३।१८७ (वेत्_१६।१८७) ॥  

  
तद् एषा त्वाभिषिञ्चामि पुत्रात्मीयेन पाणिना ।
  
विद्याधराणाम् आकल्पं चक्रवर्तिपदे ऽधुना ॥ सोक्स्स्_१२,२३।१८८ (वेत्_१६।१८८) ॥  

  
एवं वदन्ती जीमूतवाहनं कलशाम्बुधिः ।
  
तम् अभ्यषिञ्चच् छर्वानी पूजिता च तिरोदधे ॥ सोक्स्स्_१२,२३।१८९ (वेत्_१६।१८९) ॥  

  
निपेतुश् चात्र तत् कालं दिव्याः कुसुमवृष्टयः ।
  
नदन्ति स्म च सानन्दं देवदुन्दुभयो दिवि ॥ सोक्स्स्_१२,२३।१९० (वेत्_१६।१९०) ॥  

  
अथोवाच स तं प्रह्वस् तार्क्ष्यो जीमूतवाहनम् ।
  
चक्रवर्तिन्न् अहं प्रीतः पुरुषातिशये त्वयि ॥ सोक्स्स्_१२,२३।१९१ (वेत्_१६।१९१) ॥  

  
अपूर्वोदारमतिना त्रिजगत्कौतुकावहम् ।
  
ब्रह्माण्डभित्तिलिखितं येन चित्रम् इदं कृतम् ॥ सोक्स्स्_१२,२३।१९२ (वेत्_१६।१९२) ॥  

  
तन् मां प्रशाधि मत्तश् च वृणुष्वाभीप्सितं वरम् ।
  
इत्य् उक्तवन्तं गरुडं महासत्त्वो जगाद सः ॥ सोक्स्स्_१२,२३।१९३ (वेत्_१६।१९३) ॥  

  
न भक्ष्याः सानुतापेन भूत्वा नागाः पुनस् त्वया ।
  
ते ऽप्य् अस्थिशेषा जीवन्तु ये त्वया पूर्वभक्षिताः ॥ सोक्स्स्_१२,२३।१९४ (वेत्_१६।१९४) ॥  

  
एवम् अस्तु न भोक्ष्ये ऽहं नागाञ् शान्तमतः परम् ।
  
प्राग् ये च भुक्तास् ते जीवन्त्व् इति तार्क्ष्यो ऽप्य् उवाच सः ॥ सोक्स्स्_१२,२३।१९५ (वेत्_१६।१९५) ॥  

  
ततो ऽस्तिशेषा ये ऽप्य् आसन् नागास् तत्पूर्वभक्षिताः ।
  
ते ऽपि सर्वे समुत्तस्थुस् तद्वरामृतजीविताः ॥ सोक्स्स्_१२,२३।१९६ (वेत्_१६।१९६) ॥  

  
सुरैर् नगैर् मुनिगनैः सानन्दैर् मिलितैर् अथ ।
  
स लोकत्रितयाभिख्याम् उवाह मलयाचलः ॥ सोक्स्स्_१२,२३।१९७ (वेत्_१६।१९७) ॥  

  
तत् कालं तं च जीमूतवाहनोदन्तम् अद्भुतम् ।
  
गौर्याः प्रसादाद् विविदुः सर्वे विद्याधरेश्वराः ॥ सोक्स्स्_१२,२३।१९८ (वेत्_१६।१९८) ॥  

  
आगत्य ते च चरणावनता हिमाद्रिं निन्युः क्षणान् मुदितबन्धुसुहृत्समेतम् ।
  
तं पार्वतीस्वकरकॢप्तमहाभिषेकं सच्चक्रवर्तिनम् अथ प्रतिमुक्ततार्क्ष्यम् ॥ सोक्स्स्_१२,२३।१९९ (वेत्_१६।१९९) ॥  

  
तत्र स पित्रा मात्रा मित्रावसुना च मलयवत्या च ।
  
निजगृहगतागतेन च संयुक्तः शङ्खचूडेन ॥ सोक्स्स्_१२,२३।२०० (वेत्_१६।२००) ॥  

  
लोकोत्तरचरिताद्भुतसिद्धां जीमूतवाहनः सुचिरम् ।
  
अभजत रत्नोपचितां विद्याधरचक्रवर्तिधुरम् ॥ सोक्स्स्_१२,२३।२०१ (वेत्_१६।२०१) ॥  

  
इत्य् अत्युदारसरसाम् आख्याय कथां तदा स वेतालः ।
  
पुन एव तं त्रिविक्रमसेनं पप्रच्छ राजानम् ॥ सोक्स्स्_१२,२३।२०२ (वेत्_१६।२०२) ॥  

  
तद् ब्रूहि शङ्खचूडः किं वा जीमूतवाहनो ऽभ्यधिकः ।
  
सत्त्वेन तयोर् उभयोः पूर्वोक्तश् चात्र समयस् ते ॥ सोक्स्स्_१२,२३।२०३ (वेत्_१६।२०३) ॥  

  
इत्य् अस्माद् वेतालाच् छ्रुत्वा मौनं विहाय शापभयात् ।
  
तम् उवाच स त्रिविक्रमसेनो नृपतिर् निरुद्वेगः ॥ सोक्स्स्_१२,२३।२०४ (वेत्_१६।२०४) ॥  

  
बहुजन्मसिद्धम् एतच् चित्रं जीमूतवाहनस्य कियत् ।
  
श्लाघ्यः स शङ्खचूडो मरणोत्तीर्णो ऽपि यो रिपवे ॥ सोक्स्स्_१२,२३।२०५ (वेत्_१६।२०५) ॥  

  
अन्यप्रत्तात्मानं प्राप्य सुदूरं गताय तार्क्ष्याय ।
  
पश्चाद् धावन् गत्वा स्वं देहम् उपानयत् प्रसभम् ॥ सोक्स्स्_१२,२३।२०६ (वेत्_१६।२०६) ॥  

  
एतन् निशम्यैव नृपस्य तस्य
  
वाक्यं स वेतालवरो जगाम ।
  
पुनः स्वधामैव तदंसपृष्ठान्
  
नृपो ऽपि तं सो ऽनुययौ तथैव ॥ सोक्स्स्_१२,२३।२०७ (वेत्_१६।२०७) ॥  

  
चतुर्विंशस् तरङ्गः ।  

  
ततो गत्वा पुनस् तस्मात् स राजा शिंशपातरोः ।
  
तं त्रिविक्रमसेनो ऽंसे वीरो वेतालम् अग्रहीत् ॥ सोक्स्स्_१२,२४।१ (वेत्_१७।१) ॥  

  
प्रस्थितं च ततस् तं स वेतालः स्कन्धतो ऽब्रवीत् ।
  
राजञ् श्रमविनोदाय शृण्व् एतां वच्मि ते कथाम् ॥ सोक्स्स्_१२,२४।२ (वेत्_१७।२) ॥  

  
अखण्डधर्ममर्यादं गङ्गाकूले कृतास्पदम् ।
  
कलेर् अगम्यं कनकपुरं नाम्नाभवत् पुरम् ॥ सोक्स्स्_१२,२४।३ (वेत्_१७।३) ॥  

  
तस्मिन् यशोधनाख्यो ऽभूद् अन्वर्थो वसुधाधिपः ।
  
ररक्ष विप्लवाम्भोधेर् यो वेलाद्रिर् इव क्षितिम् ॥ सोक्स्स्_१२,२४।४ (वेत्_१७।४) ॥  

  
जगादाह्लादकश् चण्डप्रतापो ऽखण्डमण्डलः ।
  
विधिना यश् च चन्द्रार्काव् एकीकृत्येव निर्ममे ॥ सोक्स्स्_१२,२४।५ (वेत्_१७।५) ॥  

  
मौर्ख्यं परपरीवादे न शास्त्रार्थे दरिद्रता ।
  
दोषे न कोषदण्डाभ्यां यस्यासीच् च महीपतेः ॥ सोक्स्स्_१२,२४।६ (वेत्_१७।६) ॥  

  
पापभीरुर् यशोलुब्धः षण्ढः परपुरन्ध्रिषु ।
  
यः शौर्यौदार्यशृङ्गारमयो जनतया जगे ॥ सोक्स्स्_१२,२४।७ (वेत्_१७।७) ॥  

  
तस्य राज्ञः पुरे तस्मिन्न् अभूद् एको महावणिक् ।
  
उन्मादिनीति ख्याता च कन्या तस्याभवत् सुता ॥ सोक्स्स्_१२,२४।८ (वेत्_१७।८) ॥  

  
यो यस् तां हि ददर्शात्र स स तद्रूपसम्पदा ।
  
उन्माद्यति स्म मदनस्यापि मोहनशक्तया ॥ सोक्स्स्_१२,२४।९ (वेत्_१७।९) ॥  

  
तस्यां च यौवनस्थायां स गत्वा तत्पिता वणिक् ।
  
यशोधनं तं राजानं नीतिवेदी व्यजिज्ञपत् ॥ सोक्स्स्_१२,२४।१० (वेत्_१७।१०) ॥  

  
त्रैलोक्यरत्नभूता मे प्रदेयास्ति सुता प्रभो ।
  
ताम् अनावेद्य देवस्य नान्यस्मै दातुम् उत्सहे ॥ सोक्स्स्_१२,२४।११ (वेत्_१७।११) ॥  

  
देवो ऽपि सर्वरत्नानां प्रभुः कृत्स्ने ऽपि भूतले ।
  
तत्स्वीकृत्यानुगृह्णातु देवस् तां प्रतिमुच्य वा ॥ सोक्स्स्_१२,२४।१२ (वेत्_१७।१२) ॥  

  
इत्य् आकर्ण्य वणिग्वाक्यं स राजा ब्राह्मणान् निजान् ।
  
सादरं व्यसृजत् तस्याः सौलक्षण्यम् अवेक्षितुम् ॥ सोक्स्स्_१२,२४।१३ (वेत्_१७।१३) ॥  

  
ते गत्वा ब्राह्मणा दृष्ट्वा तां त्रैलोक्यैकसुन्दरीम् ।
  
सद्यः क्षोभं ययुः क्षिप्राल् लब्ध्वा धैर्यम् अचिन्तयन् ॥ सोक्स्स्_१२,२४।१४ (वेत्_१७।१४) ॥  

  
इमां प्राप्नोति चेद् राजा तद् राष्ट्रम् अवसीदति ।
  
एतन्मोहितचित्तो हि किं स राज्यम् अवेक्षते ॥ सोक्स्स्_१२,२४।१५ (वेत्_१७।१५) ॥  

  
तस्मात् सुलक्षणेत्य् एषा नाख्येया क्षितिपाय नः ।
  
इत्य् एव मन्त्रं सम्मन्त्र्य राज्ञस् ते जग्मुर् अन्तिकम् ॥ सोक्स्स्_१२,२४।१६ (वेत्_१७।१६) ॥  

  
कुलक्षणा सा देवेति तम् ऊचुश् चात्र ते मृषा ।
  
तेन राजा स नैवैतां स्वीचकार वणिक्सुताम् ॥ सोक्स्स्_१२,२४।१७ (वेत्_१७।१७) ॥  

  
ततस् तदाज्ञया तां स कन्याम् उन्मादिनीं पिता ।
  
वणिग् बलधराख्याय तत् सेनापतये ददौ ॥ सोक्स्स्_१२,२४।१८ (वेत्_१७।१८) ॥  

  
अथ सा तद्गृहे तस्थौ भर्त्रा तेन समं सुखम् ।
  
कुलक्षणेत्य् अहं रज्ञा त्यक्तेत्य् आत्तविमानना ॥ सोक्स्स्_१२,२४।१९ (वेत्_१७।१९) ॥  

  
याति काले च जात्व् अत्र हत्वा हेमन्तहस्तिनम् ।
  
फुल्लकुन्दलतादन्तं मथिताम्बुजिनीवनम् ॥ सोक्स्स्_१२,२४।२० (वेत्_१७।२०) ॥  

  
आजगाम लसत्पुष्पमञ्जरीकेसरावलिः ।
  
चूताङ्कुरनखः क्रीदन् कानने मधुकेसरी ॥ सोक्स्स्_१२,२४।२१ (वेत्_१७।२१) ॥  

  
तत् कालं चात्र नगरे तं वसन्तमहोत्सवम् ।
  
स राजा निर्ययौ द्रष्टुं गजारूढो यशोधनः ॥ सोक्स्स्_१२,२४।२२ (वेत्_१७।२२) ॥  

  
तद्रूपालोकसम्भाव्यविप्लवाः कुलयोषितः ।
  
अपसारयितुं दत्तं तदा चोद्घोषडिण्डिमम् ॥ सोक्स्स्_१२,२४।२३ (वेत्_१७।२३) ॥  

  
सा श्रुत्वोन्मादिनी तस्मै राज्ञे स्वगृहहर्म्यतः ।
  
आत्मानं दर्शयामास परित्यागावमानतः ॥ सोक्स्स्_१२,२४।२४ (वेत्_१७।२४) ॥  

  
स च तां चक्षुभे दृष्ट्वा राजा ज्वालाम् इवोद्गताम् ।
  
सन्धुक्षितस्य कामाग्नेर् मधुना मलयानिलैः ॥ सोक्स्स्_१२,२४।२५ (वेत्_१७।२५) ॥  

  
निर्वर्णयंश् च तद्रूपं जैत्रम् अस्त्रं मनोभुवः ।
  
गाढं प्रविष्टं हृदये क्षणान् मोहम् उपाययौ ॥ सोक्स्स्_१२,२४।२६ (वेत्_१७।२६) ॥  

  
भृत्यैर् आश्वासितश् चात्र राजधानीं प्रविश्य सः ।
  
पृष्टेभ्यो बुबुधे तेभ्यस् तां प्रागुपनतोज्झिताम् ॥ सोक्स्स्_१२,२४।२७ (वेत्_१७।२७) ॥  

  
ततो निर्वास्य देशात् तांस् तत्कुलक्षणवादिनः ।
  
विप्रान् अनुदिनं दध्यौ ताम् एवोत्कः स भूपतिः ॥ सोक्स्स्_१२,२४।२८ (वेत्_१७।२८) ॥  

  
अहो जडात्मा निर्लज्जश् चन्द्रो नित्यम् उदेति यत् ।
  
जगन्नेत्रोत्सवे तस्या निःकलङ्के मुखे सति ॥ सोक्स्स्_१२,२४।२९ (वेत्_१७।२९) ॥  

  
कठोरौ हेमकलशौ गजकुम्भौ च कर्कशौ ।
  
लभेते नोपमाम् अस्याः स्तनयोः पीनतुङ्गयोः ॥ सोक्स्स्_१२,२४।३० (वेत्_१७।३०) ॥  

  
काञ्चीनक्षत्रमालाङ्कं तत् तस्या जघनस्थलम् ।
  
कं न कन्दर्पमातङ्गमस्तकाभं विलोभयेत् ॥ सोक्स्स्_१२,२४।३१ (वेत्_१७।३१) ॥  

  
इति तां चिन्तयन्न् अन्तः क्षीयते स्म दिने दिने ।
  
कामाग्निपुटपाकेन पच्यमानः स भूपतिः ॥ सोक्स्स्_१२,२४।३२ (वेत्_१७।३२) ॥  

  
ह्रिया निगूहमानश् च पृच्छद्भ्यो बाह्यलक्षणैः ।
  
कृच्छ्राच् छशंस चाप्तेभ्यः स्वपीडाकारणं स तत् ॥ सोक्स्स्_१२,२४।३३ (वेत्_१७।३३) ॥  

  
अलं सन्तप्य भजसे स्वाधीनां तर्हि किं न ताम् ।
  
इत्य् उक्तस् तैश् च नैवैतद् अनुमेने स धार्मिकः ॥ सोक्स्स्_१२,२४।३४ (वेत्_१७।३४) ॥  

  
ततो बलधरो बुद्ध्वा स सेनापतिर् एत्य तम् ।
  
प्रभुम् अभ्यर्थयामास सद्भक्तश् चरणानतः ॥ सोक्स्स्_१२,२४।३५ (वेत्_१७।३५) ॥  

  
दासस्त्री तव दास्य् एव सा देव न पराङ्गना ।
  
स्वयं चाहं प्रयच्छामि तद् भार्यां स्वीकुरुष्व मे ॥ सोक्स्स्_१२,२४।३६ (वेत्_१७।३६) ॥  

  
अथवा तां त्यजामीह देव देवकुले ततः ।
  
न दोषो ग्रहणे तस्यास् तव देवकुलस्त्रियः ॥ सोक्स्स्_१२,२४।३७ (वेत्_१७।३७) ॥  

  
इति स्वसेनापतिना निर्बन्धेन स पार्थिवः ।
  
तेनानुनाथ्यमानो ऽपि सान्तःकोपम् उवाच तम् ॥ सोक्स्स्_१२,२४।३८ (वेत्_१७।३८) ॥  

  
राजा भूत्वा कथं कुर्याम् अधर्मम् अहम् ईदृशम् ।
  
मय्य् उल्लङ्घितमर्यादे को हि तिष्ठेत् स्ववर्त्मनि ॥ सोक्स्स्_१२,२४।३९ (वेत्_१७।३९) ॥  

  
भक्तो ऽपि च भवान् पापे नियोजयति मां कथम् ।
  
परलोकमहादुःखहेतौ क्षणसुखावहे ॥ सोक्स्स्_१२,२४।४० (वेत्_१७।४०) ॥  

  
न क्षमिष्ये च ते धर्म्यान् दारान् यदि विहास्यसि ।
  
सहते मादृशः को हि तादृशं धर्मविप्लवम् ॥ सोक्स्स्_१२,२४।४१ (वेत्_१७।४१) ॥  

  
तद् वरं मृत्युर् इत्य् उक्त्वा स राजा निषिषेध तम् ।
  
त्यजन्त्य् उत्तमसत्त्वा हि प्राणान् अपि न सत्पथम् ॥ सोक्स्स्_१२,२४।४२ (वेत्_१७।४२) ॥  

  
तथैवार्थयमानांश् च पौरजानपदान् अपि ।
  
मिलितान् स निराचक्रे राजा सुदृढनिश्चयः ॥ सोक्स्स्_१२,२४।४३ (वेत्_१७।४३) ॥  

  
ततः क्रमेण तेनैव स्मरज्वरभरोष्मणा ।
  
प्रक्षीणदेहः प्रययौ स यशःशेषतां नृपः ॥ सोक्स्स्_१२,२४।४४ (वेत्_१७।४४) ॥  

  
सेनापतिश् चासहिष्णुस् तं तथा प्रमयं प्रभोः ।
  
सो ऽग्निं विवेश भक्तानाम् अनिर्वाच्यं हि चेष्टितम् ॥ सोक्स्स्_१२,२४।४५ (वेत्_१७।४५) ॥  

  
इत्य् आख्यातकथाश्चर्यो वेतालो ऽंसस्थितस् तदा ।
  
स त्रिविक्रमसेनं तं भूयः पप्रच्छ पार्थिवम् ॥ सोक्स्स्_१२,२४।४६ (वेत्_१७।४६) ॥  

  
तद् एतयोः को नृपतेः सेनापतिमहीभृतोः ।
  
सत्त्वेनाभ्यधिको ब्रूहि पूर्वोक्तः समयश् च ते ॥ सोक्स्स्_१२,२४।४७ (वेत्_१७।४७) ॥  

  
इति वेतालतः श्रुत्वा मुक्तमौनः स तं नृपः ।
  
प्रत्युवाच द्वयोर् राजा सत्त्ववान् अधिकस् तयोः ॥ सोक्स्स्_१२,२४।४८ (वेत्_१७।४८) ॥  

  
तद् आकर्ण्यैव वेतालः साक्षेपस् तम् अभाषत ।
  
सेनापतिः कथं नात्र राजन्न् अभ्यधिको वद ॥ सोक्स्स्_१२,२४।४९ (वेत्_१७।४९) ॥  

  
यस् तथा स्वामिने भक्त्या स्वभार्यां तां तथाविधाम् ।
  
सुचिरज्ञाततद्भोगसुखास्वादो ऽप्य् उपानयत् ॥ सोक्स्स्_१२,२४।५० (वेत्_१७।५०) ॥  

  
आत्मानं चाग्निसाच् चक्रे तस्मिन् पञ्चत्वम् आगते ।
  
अनास्वादिततद्भोगस् तत्कान्तां तु जहौ नृपः ॥ सोक्स्स्_१२,२४।५१ (वेत्_१७।५१) ॥  

  
वेतालेनैवम् उक्तस् तु विहस्य स नृपो ऽब्रवीत् ।
  
यद्य् अप्य् एवं तथाप्य् एतत् किं चित्रं कुलपुत्रकः ॥ सोक्स्स्_१२,२४।५२ (वेत्_१७।५२) ॥  

  
सेनापतिः स भक्त्या यत् स्वाम्यर्थे तत् तथाकरोत् ।
  
प्राणैर् अपि हि भृत्यानां स्वामिसंरक्षणं व्रतम् ॥ सोक्स्स्_१२,२४।५३ (वेत्_१७।५३) ॥  

  
राजानस् तु मदाध्माता गजा इव निरङ्कुशाः ।
  
छिन्दन्ति धर्ममर्यादाशृङ्खलां विषयोन्मुखाः ॥ सोक्स्स्_१२,२४।५४ (वेत्_१७।५४) ॥  

  
तेषां ह्य् उद्रिक्तचित्तानाम् अभिषेकाम्बुभिः समम् ।
  
विवेको विगलत्य् ओघेनोह्यमान इवाखिलः ॥ सोक्स्स्_१२,२४।५५ (वेत्_१७।५५) ॥  

  
क्षिप्यन्त इव चोद्धूय चलच्चामरमारुतैः ।
  
वृद्धोपदिष्टशास्त्रार्थरजोमशकमक्षिकाः ॥ सोक्स्स्_१२,२४।५६ (वेत्_१७।५६) ॥  

  
आतपत्रेण सत्यं च सूर्यालोको निवार्यते ।
  
विभूतिवात्योपहता दृष्टिर् मार्गं च नेक्षते ॥ सोक्स्स्_१२,२४।५७ (वेत्_१७।५७) ॥  

  
ते ते च विपदं प्राप्ता मारमोहितचेतसः ।
  
जगद्विजयिनो ऽपीह राजानो नहुषादयः ॥ सोक्स्स्_१२,२४।५८ (वेत्_१७।५८) ॥  

  
एषो राजा पुनः पृथ्व्याम् एकच्छत्रो ऽपि यत् तया ।
  
उन्मदिन्या चपलया लक्ष्म्येव न विमोहितः ॥ सोक्स्स्_१२,२४।५९ (वेत्_१७।५९) ॥  

  
प्राणान् अपि स धर्मात्मा तत्याज न पुनः पदम् ।
  
अमार्गे निदधे धीरस् तेनासौ मे ऽधिको मतः ॥ सोक्स्स्_१२,२४।६० (वेत्_१७।६०) ॥  

  
इत्य् आकर्ण्य नृपस्य तस्य वचनं भूयस् तदंसस्थलाद्
  
वेतालः सहसा स्वम् एव स पदं मायाप्रभावाद् ययौ ।
  
राजाप्य् अन्वसरत् तथैव स पुनः सम्प्राप्तुम् एतं जवाद्
  
आरब्धे हि सुदुःकरे ऽपि महतां मध्ये विरामः कुतः ॥ सोक्स्स्_१२,२४।६१ (वेत्_१७।६१) ॥  

  
पञ्चविंशस् तरङ्गः ।  

  
ततः पितृवने तस्मिन् क्रव्यभक्षिभिर् आवृते ।
  
ज्वालाविलोलरसनैर् भूतैर् इव चिताग्निभिः ॥ सोक्स्स्_१२,२५।१ (वेत्_१८।१) ॥  

  
गत्वैव तस्याम् अक्षोभ्यः क्षपायां शिंशपातरुम् ।
  
स त्रिविक्रमसेनस् तम् आससाद पुनर् नृपः ॥ सोक्स्स्_१२,२५।२ (वेत्_१८।२) ॥  

  
तत्रापश्यच् च वेतालविकृतान् सदृशाकृतीन् ।
  
उल्लम्बमानान् सुबहून् प्रेतकायान् अशङ्कितम् ॥ सोक्स्स्_१२,२५।३ (वेत्_१८।३) ॥  

  
अहो किम् एतत् किं वान्यन् मायी कालं क्षिपत्य् अयम् ।
  
वेतालो मे न वेद्म्य् एषां ग्राह्यं येनेह भूयषाम् ॥ सोक्स्स्_१२,२५।४ (वेत्_१८।४) ॥  

  
असिद्धार्थस्य चेद् रात्रिर् इयं मम गमिष्यति ।
  
ततो वह्निं प्रवेक्ष्यामि न सहिष्ये तु हास्यताम् ॥ सोक्स्स्_१२,२५।५ (वेत्_१८।५) ॥  

  
इति चिन्तयतस् तस्य राज्ञो विज्ञाय निश्चयम् ।
  
सत्त्वतुष्टः स वेतालः स्वमायां सञ्जहार ताम् ॥ सोक्स्स्_१२,२५।६ (वेत्_१८।६) ॥  

  
ततो दृष्ट्वैकम् एवात्र वेतालं नृकलेवरे ।
  
अवतीर्य गृहीत्वांसे स प्रतस्थे पुनर् नृपः ॥ सोक्स्स्_१२,२५।७ (वेत्_१८।७) ॥  

  
प्रक्रामन्तं च तं भूयः स वेतालो ऽभ्यभाषत ।
  
राजन् नोद्विजसे चित्रं तद् इमां मे कथां सृणु ॥ सोक्स्स्_१२,२५।८ (वेत्_१८।८) ॥  

  
अस्ति गौरीतपःक्लेशवृतेन त्रिपुरारिणा ।
  
असामान्यगुणोत्कर्षलुब्धेनेव स्वयंवृता ॥ सोक्स्स्_१२,२५।९ (वेत्_१८।९) ॥  

  
भोगवत्यमरावत्योस् तृतीयोज्जयिनी पुरी ।
  
उदारसुकृतप्राप्यनानाभोगोपबृंहिता ॥ सोक्स्स्_१२,२५।१० (वेत्_१८।१०) ॥  

  
यस्यां स्तब्धत्वकार्कश्ये कुचेषु वरयोषिताम् ।
  
तासाम् एव भ्रुवोर् भङ्गो लोचनेषु च चापलम् ॥ सोक्स्स्_१२,२५।११ (वेत्_१८।११) ॥  

  
तमो निशासु वक्रत्वं यस्यां कविवरोक्तिषु ।
  
मदो दन्तिषु जाड्यं च मुक्तामलयजेन्दुषु ॥ सोक्स्स्_१२,२५।१२ (वेत्_१८।१२) ॥  

  
तस्यां चन्द्रप्रभाख्यस्य राज्ञो ऽमात्यो बहुश्रुतः ।
  
देवस्वामीत्य् अभूद् विप्रो भूरियज्ञो महाधनः ॥ सोक्स्स्_१२,२५।१३ (वेत्_१८।१३) ॥  

  
तस्य कालेन तनयश् चन्द्रस्वामीत्य् अजायत ।
  
सो ऽधीतविद्यो ऽपि युवा द्यूतैकव्यसनो ऽभवत् ॥ सोक्स्स्_१२,२५।१४ (वेत्_१८।१४) ॥  

  
एकदा च द्विजसुतश् चन्द्रस्वामी स काञ्चन ।
  
द्यूतकारमहाठिण्ठां द्यूतेन क्रीडितुं ययौ ॥ सोक्स्स्_१२,२५।१५ (वेत्_१८।१५) ॥  

  
आश्लिष्यामः कम् अत्रेति विपद्भिर् इव वीक्षितुम् ।
  
विक्षिप्तैः कृष्णशाराभैर् नेत्रैर् अक्षैर् निरन्तराम् ॥ सोक्स्स्_१२,२५।१६ (वेत्_१८।१६) ॥  

  
कः सो ऽस्ति न श्रियं यस्य हराम्य् अप्य् अलकापतेः ।
  
इतीव तन्वतीं नादान् द्यूतकृत्कलहस्वनैः ॥ सोक्स्स्_१२,२५।१७ (वेत्_१८।१७) ॥  

  
तां प्रविश्य क्रमाद् दीव्यन्न् अक्षैः स कितवैः सह ।
  
वस्त्रादि हारयित्वापि धनम् अन्यद् अहारयत् ॥ सोक्स्स्_१२,२५।१८ (वेत्_१८।१८) ॥  

  
मृग्यमाणं च यन् नादात् स तद् धनम् असम्भवि ।
  
तद् अवष्टभ्य सभ्येन लगुडैः पर्यताड्यत ॥ सोक्स्स्_१२,२५।१९ (वेत्_१८।१९) ॥  

  
लगुडाहतसर्वाङ्गः पाषाणम् इव निश्चलम् ।
  
कृत्वा मृतम् इवात्मानं तस्थौ विप्रसुतो ऽथ सः ॥ सोक्स्स्_१२,२५।२० (वेत्_१८।२०) ॥  

  
तथैव दिवसान् द्वित्रांस् तत्र तस्मिन्न् अवस्थिते ।
  
क्रुद्धः स सभ्यष् ठिण्ठायां कितवान् स्वान् अभाषत ॥ सोक्स्स्_१२,२५।२१ (वेत्_१८।२१) ॥  

  
श्रितानेनाश्मता तावत् तद् एतं क्षिपत क्वचित् ।
  
नीत्वान्धकूपे निःसत्त्वं धनं दास्याम्य् अहं तु वः ॥ सोक्स्स्_१२,२५।२२ (वेत्_१८।२२) ॥  

  
इत्य् उक्तास् तेन कितवास् तं चन्द्रस्वामिनं ततः ।
  
अरण्यं निन्युर् उत्क्षिप्य दूरं कूपगवेषिणः ॥ सोक्स्स्_१२,२५।२३ (वेत्_१८।२३) ॥  

  
तत्रैको वृद्धकितवस् तान् अन्यान् एवम् अभ्यधात् ।
  
मृतो ऽयं प्रायशस् तत् किं कूपे क्षिप्तेन नो ऽमुना ॥ सोक्स्स्_१२,२५।२४ (वेत्_१८।२४) ॥  

  
तद् इहैवैनम् उज्झित्वा वक्ष्यामः कूप उज्झितम् ।
  
इति ते तद्वचः सर्वे तथेति प्रतिपेदिरे ॥ सोक्स्स्_१२,२५।२५ (वेत्_१८।२५) ॥  

  
ततस् त्यक्त्वा गतेष्व् एषु कितवेषु स उत्थितः ।
  
चन्द्रस्वामी विवेशात्र शून्यम् एकं शिवालयम् ॥ सोक्स्स्_१२,२५।२६ (वेत्_१८।२६) ॥  

  
तत्र किञ्चित् समाश्वस्य चिन्तयामास दुःखितः ।
  
विश्वस्तो मायया कष्टं मुषितः कितवैर् अहम् ॥ सोक्स्स्_१२,२५।२७ (वेत्_१८।२७) ॥  

  
तद् ईदृशः क्व गच्छामि नाग्नोपहतपांशुलः ।
  
पिता बन्धुः सुहृद् वापि दृष्ट्वा किं हि वदेन् मम ॥ सोक्स्स्_१२,२५।२८ (वेत्_१८।२८) ॥  

  
तत् सम्प्रति स्थितो ऽस्मीह नक्तं च क्षुत्प्रशान्तये ।
  
पश्यामि निर्गत्य कथं यतिष्ये भोजनं प्रति ॥ सोक्स्स्_१२,२५।२९ (वेत्_१८।२९) ॥  

  
इत्य् आलोचयतस् तस्य क्लान्तस्यानम्बरस्य च ।
  
मन्दीकृतातपो ऽस्ताद्रिं रविस् त्यक्ताम्बरो ययौ ॥ सोक्स्स्_१२,२५।३० (वेत्_१८।३०) ॥  

  
तावच् च भूतिदिग्धाङ्गस् तत्रायाति स्म तापसः ।
  
महाव्रती जटाशूलधरो हर इवापरः ॥ सोक्स्स्_१२,२५।३१ (वेत्_१८।३१) ॥  

  
स चन्द्रस्वामिनं दृष्ट्वा को ऽसीति परिपृच्छ्य च ।
  
स्रुत्वा तस्माच् च वृत्तान्तं प्रह्वं तं तापसो ऽब्रवीत् ॥ सोक्स्स्_१२,२५।३२ (वेत्_१८।३२) ॥  

  
त्वं ममेहाश्रमं प्राप्तः क्षुत्क्लान्तो ऽचिन्तितो ऽतिथिः ।
  
तद् उत्तिष्ठ कृतस्नानो भिक्षाभागं ममाहर ॥ सोक्स्स्_१२,२५।३३ (वेत्_१८।३३) ॥  

  
इत्य् उक्तो व्रतिना सो ऽथ चन्द्रस्वामी जगाद तम् ।
  
विप्रो ऽहं भगवन् भोक्ष्ये भिक्षाभागं कथं तव ॥ सोक्स्स्_१२,२५।३४ (वेत्_१८।३४) ॥  

  
तच् छ्रुत्वा स व्रती सिद्धः प्रविश्य मठिकां निजाम् ।
  
इष्टसम्पादिनीं विद्यां सस्मारातिथिवल्लभः ॥ सोक्स्स्_१२,२५।३५ (वेत्_१८।३५) ॥  

  
संस्मृतोपस्थितां तां च किं करोमीति वादिनीम् ।
  
अमुष्यातिथ्यम् अतिथेः कुरुष्वेति शशास ताम् ॥ सोक्स्स्_१२,२५।३६ (वेत्_१८।३६) ॥  

  
तथेत्य् उक्ते तया तत्र सोद्यानं साङ्गनाजनम् ।
  
पुरं सौवर्णम् उत्पन्नं चन्द्रस्वामी ददर्श सः ॥ सोक्स्स्_१२,२५।३७ (वेत्_१८।३७) ॥  

  
विस्मितं च तम् अभ्येत्य तस्माद् वाराङ्गनाः पुरात् ।
  
ऊचुर् उत्तिष्ठ भद्रैहि स्नाहि भुङ्क्ष्व त्यज श्रमम् ॥ सोक्स्स्_१२,२५।३८ (वेत्_१८।३८) ॥  

  
इत्य् उक्त्वाभ्यन्तरं नीत्वा स्नापयित्वानुलिप्य च ।
  
ताभिः स दत्तसद्वस्त्रो निन्ये ऽन्यद् वासकोत्तमम् ॥ सोक्स्स्_१२,२५।३९ (वेत्_१८।३९) ॥  

  
तत्रान्तः स ददर्शैकां प्रधानयुवतिं युवा ।
  
सर्वाङ्गसुन्दरीं धात्रा कौतुकाद् इव निर्मिताम् ॥ सोक्स्स्_१२,२५।४० (वेत्_१८।४०) ॥  

  
तया स सोत्कयोत्थाय स्वासनार्धोपवेशितः ।
  
बुभुजे दिव्यम् आहारं तयैवात्र समं ततः ॥ सोक्स्स्_१२,२५।४१ (वेत्_१८।४१) ॥  

  
भुक्तपक्वफलस्वादुताम्बूलः स्वरसेन च ।
  
पर्यङ्कशयने भेजे तत्सम्भोगसुखं निशि ॥ सोक्स्स्_१२,२५।४२ (वेत्_१८।४२) ॥  

  
प्रातः प्रबुद्धश् चापश्यत् तद् एवात्र शिवायलम् ।
  
नापि दिव्याङ्गनां नापि पुरं तन् न परिच्छदम् ॥ सोक्स्स्_१२,२५।४३ (वेत्_१८।४३) ॥  

  
ततः स विग्नो निर्यातं मठिकातः स्मिताननम् ।
  
पृष्टरात्रिसुखं प्रातस् तापसं तं व्यजिज्ञपत् ॥ सोक्स्स्_१२,२५।४४ (वेत्_१८।४४) ॥  

  
तत्प्रसादाद् अहं रात्राव् उषितो भगवन् सुखम् ।
  
किं तु यास्यन्ति मे प्राणास् तया दिव्यस्त्रिया विना ॥ सोक्स्स्_१२,२५।४५ (वेत्_१८।४५) ॥  

  
तच् छ्रुत्वा स तपस्वी तं हसन् कारुणिको ऽब्रवीत् ।
  
इहैवास्स्व पुनर् नक्तं भविष्यति तथैव ते ॥ सोक्स्स्_१२,२५।४६ (वेत्_१८।४६) ॥  

  
इत्य् उक्ते व्रतिना तेन तद्युक्त्यैव प्रतिक्षपम् ।
  
चन्द्रस्वाम्य् अत्र सो ऽभुङ्क्त भोगांस् तांस् तत्प्रसादतः ॥ सोक्स्स्_१२,२५।४७ (वेत्_१८।४७) ॥  

  
बुद्ध्वा च तं शनैर् विद्याप्रभावं विधिचोदितः ।
  
एकदा तापसेन्द्रं तं स प्रसाद्यान्वयाचत ॥ सोक्स्स्_१२,२५।४८ (वेत्_१८।४८) ॥  

  
सत्यं कृपा चेद् भगवन् मयि ते शरणागते ।
  
तद् एतां देहि मे विद्यां यत्प्रभावो ऽयम् ईदृशः ॥ सोक्स्स्_१२,२५।४९ (वेत्_१८।४९) ॥  

  
इति ब्रुवाणं निर्बन्धात् तं प्रत्याह स तापसः ।
  
असाध्या तव विद्येयं साध्यते ऽन्तर्जले ह्य् असौ ॥ सोक्स्स्_१२,२५।५० (वेत्_१८।५०) ॥  

  
तत्र चैषा सृजत्य् आशु जपतः साधकस्य तत् ।
  
मायाजालं विमोहाय येन सिद्धिं न सो ऽश्नुते ॥ सोक्स्स्_१२,२५।५१ (वेत्_१८।५१) ॥  

  
स हि तत्र पुनर् जातं बालम् आत्मानम् ईक्षते ।
  
ततो युवानम् उद्व्यूढदारं जातात्मजं तथा ॥ सोक्स्स्_१२,२५।५२ (वेत्_१८।५२) ॥  

  
सुहृन् मे ऽयम् अयं शत्रुर् इति मिथ्या स मुह्यति ।
  
न च स्मरति जन्मेदं न विद्यासाधने क्रियाम् ॥ सोक्स्स्_१२,२५।५३ (वेत्_१८।५३) ॥  

  
यस् तु त्रिरष्टवर्षः सन् गुरुविद्याप्रबोधितः ।
  
जन्म स्मृत्वा विदित्वा तद् धीरो मायाविजृम्भितम् ॥ सोक्स्स्_१२,२५।५४ (वेत्_१८।५४) ॥  

  
तद्वशो ऽप्य् अत्र कुरुते तथैवाग्निप्रवेशनम् ।
  
परमार्थं जलोत्तीर्णः सिद्धविद्यः स पश्यति ॥ सोक्स्स्_१२,२५।५५ (वेत्_१८।५५) ॥  

  
अन्यस्य न परं विद्या शिष्यस्यैषा हि सिध्यति ।
  
अस्थानार्पणतो यावद् गुरोर् अपि विनश्यति ॥ सोक्स्स्_१२,२५।५६ (वेत्_१८।५६) ॥  

  
मत्सिद्ध्यैव फले सिद्धे किं ग्रहेणामुना तव ।
  
मत्सिद्धिहान्या मा जातु तवैतद् अपि नङ्क्ष्यति ॥ सोक्स्स्_१२,२५।५७ (वेत्_१८।५७) ॥  

  
एवं तपस्विनोक्ते ऽपि चन्द्रस्वामी ग्रहेण सः ।
  
शिक्ष्यामि सर्वं मा भूद् वश् चिन्तात्रेति तम् अब्रवीत् ॥ सोक्स्स्_१२,२५।५८ (वेत्_१८।५८) ॥  

  
ततो ऽस्मै प्रतिपेदे तां विद्यां दातुं स तापसः ।
  
बताश्रितानुरोधेन किं न कुर्वन्ति साधवः ॥ सोक्स्स्_१२,२५।५९ (वेत्_१८।५९) ॥  

  
ततो नीत्वा नदीतीरं स तं स्माह महाव्रती ।
  
वत्स विद्यां जपन् मायां यदि द्रक्ष्यसि तां तदा ॥ सोक्स्स्_१२,२५।६० (वेत्_१८।६०) ॥  

  
मायाग्निम् एव प्रविशेर् विध्यया बोधितो मया ।
  
अहं च तावत् स्थास्यामि तवेहैव नदीतटे ॥ सोक्स्स्_१२,२५।६१ (वेत्_१८।६१) ॥  

  
इत्य् उक्त्वाध्यापयामास तम् आचान्तं शुचिं शुचिः ।
  
स चन्द्रस्वामिनं विद्यां सम्यक् तां व्रतिनां वरः ॥ सोक्स्स्_१२,२५।६२ (वेत्_१८।६२) ॥  

  
ततस् तीरे स्थिते तस्मिन् गुरौ मूर्ध्ना प्रणम्य तम् ।
  
चन्द्रस्वामी स रभसान् नदीम् अवततार ताम् ॥ सोक्स्स्_१२,२५।६३ (वेत्_१८।६३) ॥  

  
तस्याम् अन्तर्जले विद्यां तां जपन् सहसैव सः ।
  
तन्मायामोहितो मिथ्या सर्वं विस्मृत्य जन्म तत् ॥ सोक्स्स्_१२,२५।६४ (वेत्_१८।६४) ॥  

  
वीक्षते यावद् अन्यस्याम् उत्पन्नः स्वात्मना पुरि ।
  
पुत्रो विप्रस्य कस्यापि बुद्धिं स शनकैर् गतः ॥ सोक्स्स्_१२,२५।६५ (वेत्_१८।६५) ॥  

  
कृतोपनयनो ऽधीतविद्यो दारान् अवाप्य च ।
  
तद्दुःखसुखसम्मूढः सम्पूर्णो ऽपत्यवान् क्रमात् ॥ सोक्स्स्_१२,२५।६६ (वेत्_१८।६६) ॥  

  
ततश् चात्र सुतस्नेहस्वीकृतस् तत् तद् आचरत् ।
  
स्थितो बद्धरतिः सार्धं पितृभ्यां बन्धुभिस् तथा ॥ सोक्स्स्_१२,२५।६७ (वेत्_१८।६७) ॥  

  
एवं जन्मान्तरं मिथ्या तस्यानुभवतो ऽत्र सः ।
  
काले प्रबोधिनीं विद्यां गुरुः प्रायुङ्क्त तापसः ॥ सोक्स्स्_१२,२५।६८ (वेत्_१८।६८) ॥  

  
स तद्विद्याप्रयोगेण सद्यस् तेन प्रबोधितः ।
  
स्मृत्वात्मानं गुरुं तं च मायाजालम् अवेत्य तत् ॥ सोक्स्स्_१२,२५।६९ (वेत्_१८।६९) ॥  

  
उद्यतो ऽग्निप्रवेशाय दिव्यासाध्यफलाप्तये ।
  
पर्यवारि निषेधद्भिर् वृद्धाप्तगुरुबन्धुभिः ॥ सोक्स्स्_१२,२५।७० (वेत्_१८।७०) ॥  

  
बहुधा बोध्यमानो ऽपि तैर् दिव्यसुखलोलुपः ।
  
स सज्जितचितं प्रायान् नदीतीरं सबान्धवः ॥ सोक्स्स्_१२,२५।७१ (वेत्_१८।७१) ॥  

  
दृष्ट्वात्र वृद्धौ पितरौ भार्यां च मरणोद्यताम् ।
  
क्रन्दन्ति बालापत्यानि सो ऽथ मोहाद् अचिन्तयत् ॥ सोक्स्स्_१२,२५।७२ (वेत्_१८।७२) ॥  

  
कष्टं म्रियन्ते स्वजनाः सर्वे मे विशतो ऽनलम् ।
  
न च जानामि किं सत्यं गुरोस् तद् वचनं न वा ॥ सोक्स्स्_१२,२५।७३ (वेत्_१८।७३) ॥  

  
तत् किं नु प्रविशाम्य् अग्निम् उत न प्रविशामि किम् ।
  
अथवा तत् कथं मिथ्या स्यात् संवादि गुरोर् वचः ॥ सोक्स्स्_१२,२५।७४ (वेत्_१८।७४) ॥  

  
तद् विशाम्य् अनलं कामम् इत्य् अन्तः प्रविमृश्य सः ।
  
अग्निप्रवेशं विदधे चन्द्रस्वामी किल द्विजः ॥ सोक्स्स्_१२,२५।७५ (वेत्_१८।७५) ॥  

  
अनुभूतहिमस्पर्शो वह्नेश् च स सविस्मयः ।
  
शान्तमायो नदीतीराद् उत्थायोपययौ तटम् ॥ सोक्स्स्_१२,२५।७६ (वेत्_१८।७६) ॥  

  
तत्र स्थितं च दृष्ट्वा तं गुरुं नत्वा च पादयोः ।
  
पृच्छन्तं चाग्निशैत्यान्तं स्वम् उदन्तम् अबोधयत् ॥ सोक्स्स्_१२,२५।७७ (वेत्_१८।७७) ॥  

  
ततस् तं स गुरुः प्राह वत्स शङ्के कृतस् त्वया ।
  
अपचारो ऽत्र शीतस् ते कथं जातो ऽग्निर् अन्यथा ॥ सोक्स्स्_१२,२५।७८ (वेत्_१८।७८) ॥  

  
अदृष्टम् एतद् एतस्या विद्यायाः साधने यतः ।
  
एतद् गुरोर् वचः श्रुत्वा चन्द्रस्वामी जगाद सः ॥ सोक्स्स्_१२,२५।७९ (वेत्_१८।७९) ॥  

  
नापचारो मया कश्चिद् विहितो भगवन्न् इति ।
  
ततः स तद्गुरुर् विद्यां जिज्ञासुस् तां समस्मरत् ॥ सोक्स्स्_१२,२५।८० (वेत्_१८।८०) ॥  

  
न च साविरभूत् तस्य न तच्छिष्यस्य तस्य वा ।
  
नष्टविद्याव् अथोभौ तौ विषण्णौ जग्मतुस् ततः ॥ सोक्स्स्_१२,२५।८१ (वेत्_१८।८१) ॥  

  
इत्य् आख्याय कथाम् अथ वेतालः पृष्टवान् स तं भूयः ।
  
पृथ्वीपतिं त्रिविक्रमसेनं समयं निगद्य पूर्वोक्तम् ॥ सोक्स्स्_१२,२५।८२ (वेत्_१८।८२) ॥  

  
राजन् संशयम् एतं छिन्द्धि मम ब्रूहि हेतुना केन ।
  
विहिते ऽपि यथोद्दिष्टे कर्मणि विद्योभयोस् तयोर् नष्टा ॥ सोक्स्स्_१२,२५।८३ (वेत्_१८।८३) ॥  

  
एतत् स वेतालवचो निशम्य
  
तं प्रत्यवोचन् मनुजेन्द्रवीरः ।
  
जाने भवान् मे क्षिपतीह कालं
  
योगेश्वरैवं तद् अपि ब्रवीमि ॥ सोक्स्स्_१२,२५।८४ (वेत्_१८।८४) ॥  

  
न दुष्करेणापि हि कर्मणैव
  
शुद्धेन सिद्धिः पुरुषस्य लभ्या ।
  
यावन् न निष्क्रम्य विकल्पशुद्धं
  
धीरं मनो निर्मलसत्त्ववृत्ति ॥ सोक्स्स्_१२,२५।८५ (वेत्_१८।८५) ॥  

  
तस्यात्र मन्दस्य तु विप्रयूनश्
  
चित्तं प्रबुध्यापि विकल्पते स्म ।
  
विद्या न सा तेन गतास्य सिद्धिर्
  
अस्थानदानाच् च गुरोर् विनष्टा ॥ सोक्स्स्_१२,२५।८६ (वेत्_१८।८६) ॥  

  
इति तस्य नृपस्य सृष्टवाचो बत वेतालवरो ऽंसतः स भूयः ।
  
निजम् एव पदं ययाव् अलक्ष्यो नृपतिस् तं च तथैव सो ऽन्वयासीत् ॥ सोक्स्स्_१२,२५।८७ (वेत्_१८।८७) ॥  
  

  
षड्विंशस् तरङ्गः ।  

  
अथ गत्वा पुनः स्कन्धे वेतालं शिंशपाद्रुमात् ।
  
स त्रिविक्रमसेनस् तं गृहीत्वोदचलन् नृपः ॥ सोक्स्स्_१२,२६।१ (वेत्_१९।१) ॥  

  
आगच्छन्तं च तं भूयो वेतालः सो ऽभ्यभाषत ।
  
राजञ् शृणु कथम् एकां हृद्यां ते कथयाम्य् अहम् ॥ सोक्स्स्_१२,२६।२ (वेत्_१९।२) ॥  

  
अस्ति वक्रोलकं नाम पुरं सुरपुरोपमम् ।
  
तस्मिन् सूर्यप्रभाख्यो ऽभूद् राजा जम्भारिसन्निभः ॥ सोक्स्स्_१२,२६।३ (वेत्_१९।३) ॥  

  
सौकर्योद्यतया मूर्त्या दत्तानन्दो वसुन्धराम् ।
  
इमां हरिर् इवोद्धृत्य यो बभार चिरं भुजे ॥ सोक्स्स्_१२,२६।४ (वेत्_१९।४) ॥  

  
धूमासङ्गे ऽश्रुसम्पातः शृङ्गारे मारसङ्कथाः ।
  
द्वाःस्थेषु हेमदण्डाश् च राष्ट्रे यस्याभवन् प्रभोः ॥ सोक्स्स्_१२,२६।५ (वेत्_१९।५) ॥  

  
सर्वसम्पत्समृद्धस्य तस्यैकाभूद् अनिर्वृतिः ।
  
नोदपद्यत यत् पुत्रो बहुष्व् अन्तःपुरेष्व् अपि ॥ सोक्स्स्_१२,२६।६ (वेत्_१९।६) ॥  

  
एतस्मिंश् च कथासन्धौ ताम्रलिप्त्यां महापुरि ।
  
बभूव धनपालाख्यो धुर्यो धनवतां वनिक् ॥ सोक्स्स्_१२,२६।७ (वेत्_१९।७) ॥  

  
तस्य चाजायतैकैव नाम्ना धनवती सुता ।
  
विद्याधरी च्युता शापात् सौन्दर्येणैव सूचिता ॥ सोक्स्स्_१२,२६।८ (वेत्_१९।८) ॥  

  
तस्यां च यौवनस्थायां स वणिक् पञ्चतां ययौ ।
  
तद्धनं राजसानाथ्याद् आक्रान्तम् अथ गोत्रजैः ॥ सोक्स्स्_१२,२६।९ (वेत्_१९।९) ॥  

  
ततो हिरण्यवत्याख्या वणिजस् तस्य गेहिनी ।
  
आदाय रत्नभरणं निजम् अप्रकटस्थितम् ॥ सोक्स्स्_१२,२६।१० (वेत्_१९।१०) ॥  

  
धनवत्या तया साकं स्वदुहित्रा निशामुखे ।
  
पलाय्य दायादभयाद् गृहाद् गुप्तं विनिर्ययौ ॥ सोक्स्स्_१२,२६।११ (वेत्_१९।११) ॥  

  
ध्वान्तेन बहिर् अन्तश् च सा दुःखेनान्धकारिता ।
  
कृच्छ्राद् बहिःपुरं प्रायात् सुताहस्तावलम्बिनी ॥ सोक्स्स्_१२,२६।१२ (वेत्_१९।१२) ॥  

  
तत्र सन्तमसे यान्ती विधियोगाद् अलक्षितम् ।
  
अंसेनाताडयच् चौरं शूलाग्रारोपितस्थितम् ॥ सोक्स्स्_१२,२६।१३ (वेत्_१९।१३) ॥  

  
स सजीवस् तदंसाग्रघट्टनाधिकपीडितः ।
  
आः क्षते क्षारम् एतन् मे क्षिप्तं केनेत्य् अभाषत ॥ सोक्स्स्_१२,२६।१४ (वेत्_१९।१४) ॥  

  
ततस् तत्रैव सा को ऽसीत्य् अपृच्छत् तं वणिग्वधूः ।
  
प्रत्युवाच ततश् चौरश् चौरो ऽहम् इह सूचितः ॥ सोक्स्स्_१२,२६।१५ (वेत्_१९।१५) ॥  

  
शूले पापस्य चाद्यापि नोत्क्रामन्ति ममासवः ।
  
तद् आर्ये त्वं मम ब्रूहि कासिक्वैवं प्रयासि च ॥ सोक्स्स्_१२,२६।१६ (वेत्_१९।१६) ॥  

  
तच् छ्रुत्वा तं वणिग्भार्या यावत् स्वोदन्तम् आह सा ।
  
तावत् तिलकितं प्राच्या मुखम् उद्भासितेन्दुना ॥ सोक्स्स्_१२,२६।१७ (वेत्_१९।१७) ॥  

  
ततो दिक्षु प्रकाशासु स चौरस् तां वणिक्सुताम् ।
  
दृष्ट्वा धनवतीं कन्यां तन्मातरम् उवाच ताम् ॥ सोक्स्स्_१२,२६।१८ (वेत्_१९।१८) ॥  

  
शृणु मे प्रार्थनाम् एकां सहस्रं काञ्चनस्य ते ।
  
ददामि तद् इमां मह्यं स्वसुतां देहि कन्यकाम् ॥ सोक्स्स्_१२,२६।१९ (वेत्_१९।१९) ॥  

  
किम् एतया तवेत्य् उक्तो हसन्त्याथ तयात्र सः ।
  
पुनश् चौरो ऽब्रवीन् नास्ति पुत्रो मम गतायुषः ॥ सोक्स्स्_१२,२६।२० (वेत्_१९।२०) ॥  

  
न चापुत्रो ऽश्नते लोकांस् तद् एषा यं मदाज्ञया ।
  
कुत्रचिज् जनयेत् पुत्रं क्षेत्रजः स भवेन् मम ॥ सोक्स्स्_१२,२६।२१ (वेत्_१९।२१) ॥  

  
इत्य् एतां प्रार्थये त्वं तु तद् विधत्स्व ममेप्सितम् ।
  
तच् छ्रुत्वा सा वणिग्योषिल् लोभात् तत् प्रत्यपद्यत ॥ सोक्स्स्_१२,२६।२२ (वेत्_१९।२२) ॥  

  
आनीय च कुतो ऽप्य् अम्बु पाणौ चौरस्य तस्य सा ।
  
एषा सुता मया तुभ्यं कन्या दत्तेत्य् अपातयत् ॥ सोक्स्स्_१२,२६।२३ (वेत्_१९।२३) ॥  

  
सो ऽपि तद्दुहितुर् दत्तयथोक्ताज्ञो जगाद ताम् ।
  
गच्छामुष्य वटस्याधः खात्वा स्वर्णं गृहाण तत् ॥ सोक्स्स्_१२,२६।२४ (वेत्_१९।२४) ॥  

  
गतासोर् दाहयित्वा मे देहं युक्त्या विसृज्य च ।
  
अस्थीनि तीर्थे ससुता गच्छेर् वक्रोलकं पुरम् ॥ सोक्स्स्_१२,२६।२५ (वेत्_१९।२५) ॥  

  
तत्र सूर्यप्रभे राज्ञि सौराज्यसुखिते जने ।
  
निरुपद्रवनिश्चिन्ता स्थास्यसि त्वं यथेच्छसि ॥ सोक्स्स्_१२,२६।२६ (वेत्_१९।२६) ॥  

  
इत्य् उक्त्वा तृषितः पीत्वा तयैवोपहृतं जलम् ।
  
शूलव्यधव्यथोत्क्रान्तजीवश् चौरो बभूव सः ॥ सोक्स्स्_१२,२६।२७ (वेत्_१९।२७) ॥  

  
ततो गत्वा वणिक्स्त्री सा स्वर्णं वटतरोस् तलात् ।
  
गृहीत्वा ससुता गुप्तम् अगाद् भर्तृसुहृद्गृहम् ॥ सोक्स्स्_१२,२६।२८ (वेत्_१९।२८) ॥  

  
तत्र स्थित्वा च युक्त्या तद् दाहयित्वा कलेवरम् ।
  
चौरस्य तस्य तीर्थे ऽस्थिक्षेपादिकम् अकारयत् ॥ सोक्स्स्_१२,२६।२९ (वेत्_१९।२९) ॥  

  
अन्येद्युश् चात्तगुप्तार्था ततो निर्गत्य सात्मजा ।
  
प्रयान्ती क्रमशः प्राप सा तद् वक्रोलकं पुरम् ॥ सोक्स्स्_१२,२६।३० (वेत्_१९।३०) ॥  

  
तत्रैकं वसुदत्ताख्याद् गृहं क्रीत्वा वणिग्वरात् ।
  
तस्मिन्न् उवास सुतया धनवत्या तया सह ॥ सोक्स्स्_१२,२६।३१ (वेत्_१९।३१) ॥  

  
तदा च तत्रोपाध्यायो विष्णुस्वामीत्य् अभूत् पुरे ।
  
मनःस्वामीति तस्यासीच् छिष्यो विप्रो ऽतिरूपवान् ॥ सोक्स्स्_१२,२६।३२ (वेत्_१९।३२) ॥  

  
विध्याभिजनयुक्तो ऽपि स यौवनवशीकृतः ।
  
तत्र हंसावलीं नाम वाञ्छति स्म विलासिनीम् ॥ सोक्स्स्_१२,२६।३३ (वेत्_१९।३३) ॥  

  
सा च सौवर्णदीनारशतपञ्चकम् अग्रहीत् ।
  
भाटिं तस्य च तन् नाभूद् व्यषीदत् तेन सो ऽन्वहम् ॥ सोक्स्स्_१२,२६।३४ (वेत्_१९।३४) ॥  

  
एकदा च तम् अद्राक्षीत् तादृशं सा वणिक्सुता ।
  
क्षामाभिरामवपुषं धनवत्य् अत्र हर्म्यतः ॥ सोक्स्स्_१२,२६।३५ (वेत्_१९।३५) ॥  

  
तद्रूपहृतचित्ता च भर्तुश् चौरस्य तस्य सा ।
  
स्मृत्वानुज्ञां समीपस्थां युक्त्यावोचत् स्वमातरम् ॥ सोक्स्स्_१२,२६।३६ (वेत्_१९।३६) ॥  

  
अम्ब विप्रसुतस्यास्य पश्यैते रूपयौवने ।
  
कीदृशे बत विश्वस्य नयनामृतवर्षिणी ॥ सोक्स्स्_१२,२६।३७ (वेत्_१९।३७) ॥  

  
एतच् छ्रुत्वैव तस्मिंस् तां बद्धभावाम् अवेत्य च ।
  
तन् माता सा वणिग्भार्या मनस्य् एवम् अचिन्तयत् ॥ सोक्स्स्_१२,२६।३८ (वेत्_१९।३८) ॥  

  
मद्दुहित्रानया तावद् वरणीयः सुताप्तये ।
  
कश्चिद् भर्त्राज्ञया तस्माद् एष एवार्थ्यते न किम् ॥ सोक्स्स्_१२,२६।३९ (वेत्_१९।३९) ॥  

  
इत्य् आकलय्य व्यसृजत् तत् सन्दिश्य मनीषितम् ।
  
रहस्यधारिणीं चेटीं तम् आनेतुं सुताकृते ॥ सोक्स्स्_१२,२६।४० (वेत्_१९।४०) ॥  

  
सा गत्वा विजने नीत्वा चेटी तस्मै शशंस तत् ।
  
स च श्रुत्वा द्विजयुवा व्यसनी ताम् अभाषत ॥ सोक्स्स्_१२,२६।४१ (वेत्_१९।४१) ॥  

  
यदि हंसावलीहेतोर् दीनारशतपञ्चकम् ।
  
सौवर्णं दीयते सह्यं तद् एकाम् एमि यामिनीम् ॥ सोक्स्स्_१२,२६।४२ (वेत्_१९।४२) ॥  

  
इति तेनोक्तया चेट्या तया गत्वा तथैव सा ।
  
उक्ता वणिक्स्त्री तस्मै तत् तद्धस्ते प्राहिणोद् धनम् ॥ सोक्स्स्_१२,२६।४३ (वेत्_१९।४३) ॥  

  
तद् गृहीत्वा मनःस्वामी तत्पुत्र्या वासकं ययौ ।
  
तस्याः स तन्निसृष्टाया धनवत्यः सचेटिकः ॥ सोक्स्स्_१२,२६।४४ (वेत्_१९।४४) ॥  

  
तत्र तां विततोत्कण्ठां कान्तां भूषितभूतलाम् ।
  
स चकोर इव ज्योत्स्नां ददर्श च जहर्ष च ॥ सोक्स्स्_१२,२६।४५ (वेत्_१९।४५) ॥  

  
तया समं च नीत्वा तां रात्रिं सम्भोगलीलया ।
  
निर्गत्य स ततो गुप्तं ययौ प्रातर् यथागतम् ॥ सोक्स्स्_१२,२६।४६ (वेत्_१९।४६) ॥  

  
सापि तस्माद् धनवती सगर्भाभूद् वणिक्सुता ।
  
काले च सुषुवे पुत्रं लक्षणानुमितायतिम् ॥ सोक्स्स्_१२,२६।४७ (वेत्_१९।४७) ॥  

  
परितुष्टां तदा तां च सुतोत्पत्त्या समातृकाम् ।
  
आदिदेश हरः स्वप्ने दर्शितस्ववपुर् निशि ॥ सोक्स्स्_१२,२६।४८ (वेत्_१९।४८) ॥  

  
युक्तं हेमसहस्रेण नीत्वा बालम् उषस्य् अमुम् ।
  
सूर्यप्रभनृपस्येह मञ्चस्थं द्वारि मुञ्चतम् ॥ सोक्स्स्_१२,२६।४९ (वेत्_१९।४९) ॥  

  
एवं स्यात् क्षेमम् इत्य् उक्ता शूलिना सा वणिक्सुता ।
  
तन्माता च प्रबुध्यैतं स्वप्नन्न् अन्योनम् ऊचतुः ॥ सोक्स्स्_१२,२६।५० (वेत्_१९।५०) ॥  

  
नीत्वा च तं तत्यजतुर् भगवत्प्रत्ययाच् छिशुम् ।
  
राज्ञः सूर्यप्रभस्यास्य सिंहद्वारे सहेमकम् ॥ सोक्स्स्_१२,२६।५१ (वेत्_१९।५१) ॥  

  
तावच् च तम् अपि स्वप्ने सुतचिन्तातुरं सदा ।
  
तत्र सूर्यप्रभं भूपम् आदिदेश वृषध्वजः ॥ सोक्स्स्_१२,२६।५२ (वेत्_१९।५२) ॥  

  
उत्तिष्ठ राजन् बालस् ते सिंहद्वारे सकाञ्चनः ।
  
केनापि स्थापितो भव्यो मञ्चकस्थं गृहाण तम् ॥ सोक्स्स्_१२,२६।५३ (वेत्_१९।५३) ॥  

  
इत्य् उक्तः शम्भुना प्रातः प्रबुद्धो ऽपि तथैव सः ।
  
द्वाःस्थैः प्रविश्य विज्ञप्तो निर्ययौ नृपतिः स्वयम् ॥ सोक्स्स्_१२,२६।५४ (वेत्_१९।५४) ॥  

  
दृष्ट्वा च सिंहद्वारे तं बालं सकनकोत्करम् ।
  
रेखाच्छत्त्रध्वजाद्यङ्कपाणिपादं शुभाकृतिम् ॥ सोक्स्स्_१२,२६।५५ (वेत्_१९।५५) ॥  

  
दत्तो ममोचितः पुत्रः शम्भुनायम् इति ब्रुवन् ।
  
स्वयं गृहीत्वा बाहुभ्यां राजधानीं विवेश सः ॥ सोक्स्स्_१२,२६।५६ (वेत्_१९।५६) ॥  

  
चकार चोत्सवं तावद् असङ्ख्यातं ददद् वसु ।
  
दरिद्रशब्दस्यैकस्य यावद् आसीन् निरर्थता ॥ सोक्स्स्_१२,२६।५७ (वेत्_१९।५७) ॥  

  
नृत्तवाद्यादिभिर् नीत्वा द्वादशाहं ततः स तम् ।
  
पुत्रं चन्द्रप्रभं नाम्ना चक्रे सुर्यप्रभो नृपः ॥ सोक्स्स्_१२,२६।५८ (वेत्_१९।५८) ॥  

  
ववृधे राजपुत्रो ऽत्र सो ऽथ चन्द्रप्रभः क्रमात् ।
  
वपुषेव गुणौघेनाप्य् आश्रितानन्ददायिना ॥ सोक्स्स्_१२,२६।५९ (वेत्_१९।५९) ॥  

  
शनैर् युवा च सञ्जञ्जे शौर्यौदार्यश्रुतादिभिः ।
  
आवर्जितप्रकृतिकः क्ष्माभारोद्वहनक्षमः ॥ सोक्स्स्_१२,२६।६० (वेत्_१९।६०) ॥  

  
तादृशं च ततो दृष्ट्वा तं स सूर्यप्रभः पिता ।
  
राज्ये ऽभिषिच्यैव कृती वृद्धो वाराणसीं ययौ ॥ सोक्स्स्_१२,२६।६१ (वेत्_१९।६१) ॥  

  
पृथ्वीं शासति तस्मिंश् च तनये नयशालिन ।
  
स राजा तत्र तत्याज चरंस् तीव्रतपस् तनुम् ॥ सोक्स्स्_१२,२६।६२ (वेत्_१९।६२) ॥  

  
बुद्ध्वा पितृविपत्तिं ताम् अनुशोच्य कृतक्रियः ।
  
सो ऽथ चन्द्रप्रभो राजा सचिवान् धार्मिको ऽब्रवीत् ॥ सोक्स्स्_१२,२६।६३ (वेत्_१९।६३) ॥  

  
तातस्य तावत् केनाहम् अनृणो भवितुं क्षमः ।
  
तथाप्य् एकां स्वहस्तेन ददाम्य् एतस्य निष्कृतिम् ॥ सोक्स्स्_१२,२६।६४ (वेत्_१९।६४) ॥  

  
नीत्वा क्षिपामि गङ्गायाम् अस्थीन्य् अस्य यथाविधि ।
  
गत्वा सर्वपितृह्यश् च गयां पिण्डं ददाम्य् अहम् ॥ सोक्स्स्_१२,२६।६५ (वेत्_१९।६५) ॥  

  
प्रसङ्गात् तीर्थयात्रां च करोम्य् आपूर्वसागरम् ।
  
इत्य् उक्तवन्तं राजानं मन्त्रिणस् तं व्यजिज्ञपन् ॥ सोक्स्स्_१२,२६।६६ (वेत्_१९।६६) ॥  

  
न देव युज्यते कर्तुम् एतद् राज्ञः कथञ्चन ।
  
न हि राज्यं बहुछिद्रं क्षणं तिष्ठत्य् अरक्षितम् ॥ सोक्स्स्_१२,२६।६७ (वेत्_१९।६७) ॥  

  
तद् एषा परहस्तेन कार्या ते पित्रुपक्रिया ।
  
स्वधर्मपालनाद् अन्या तीर्थयात्रा च का तव ॥ सोक्स्स्_१२,२६।६८ (वेत्_१९।६८) ॥  

  
बह्वपायं क्व पान्थत्वां नित्यगुप्ताः क्व पार्थिवाः ।
  
इति मन्त्रिवचः श्रुत्वा राजा चन्द्रप्रभो ऽब्रवीत् ॥ सोक्स्स्_१२,२६।६९ (वेत्_१९।६९) ॥  

  
अलं विकल्पैः पित्रर्थे गन्तव्यं निश्चितं मया ।
  
द्रष्टव्यानि च तीर्थानि यावन् मे क्षमते वयः ॥ सोक्स्स्_१२,२६।७० (वेत्_१९।७०) ॥  

  
पश्चा को वेत्ति किं भावि शरिरे क्षणनश्वरे ।
  
राज्यं चागमनं यावद् रक्ष्यं युष्माभिर् एव मे ॥ सोक्स्स्_१२,२६।७१ (वेत्_१९।७१) ॥  

  
श्रुत्वैतं निश्चयं राज्ञस् तूष्णीम् आसत मन्त्रिणः ।
  
ततः प्रयणसम्भारं सज्जीचक्रे स भूपतिः ॥ सोक्स्स्_१२,२६।७२ (वेत्_१९।७२) ॥  

  
अथाह्नि स शुभे स्नातो हुताग्निः पूजितद्विजः ।
  
सुयुक्तं रथम् आस्थाय प्रयतः शान्तवेषभृत् ॥ सोक्स्स्_१२,२६।७३ (वेत्_१९।७३) ॥  

  
सामन्तान् रजपुत्रांश् च पौराञ् जनपदान् अपि ।
  
निवर्त्यानिच्छतः कृच्छ्राद् आसीमान्तानुयायिनः ॥ सोक्स्स्_१२,२६।७४ (वेत्_१९।७४) ॥  

  
ब्राह्मणैर् वाहनारूढैः समं स सपुरोहितः ।
  
प्रतस्थे सचिवन्यस्तराज्यश् चन्द्रप्रभो नृपः ॥ सोक्स्स्_१२,२६।७५ (वेत्_१९।७५) ॥  

  
विचित्रवेषभाषादिविलोकनविनोदितः ।
  
पश्यन् नानाविधान् देशान् क्रमात् प्राप च जाह्नवीम् ॥ सोक्स्स्_१२,२६।७६ (वेत्_१९।७६) ॥  

  
ददर्श ता च जन्तूनां जलकल्लोलपङ्क्तिभिः ।
  
त्रिदिवारोहसोपानपद्धतिं सृजतीम् इव ॥ सोक्स्स्_१२,२६।७७ (वेत्_१९।७७) ॥  

  
हिमवत्प्रभवां शम्भोः कृतक्रीडाकचग्रहाम् ।
  
बिभ्रतीं चाम्बिकालीलां देवर्षिगणवन्दिताम् ॥ सोक्स्स्_१२,२६।७८ (वेत्_१९।७८) ॥  

  
रथावतीर्णस् तस्यां च कृतस्नानो यथाविधि ।
  
चिक्षेपास्थीनि भूपस्य तस्य सूर्यप्रभस्य सः ॥ सोक्स्स्_१२,२६।७९ (वेत्_१९।७९) ॥  

  
दत्तदानः कृतश्राद्धो रथारूढस् ततो ऽपि च ।
  
प्रस्थितः क्रमशः प्राप प्रयागम् ऋषिसंस्तुतम् ॥ सोक्स्स्_१२,२६।८० (वेत्_१९।८०) ॥  

  
यत्रार्चिराद्यधूमादिम् आग्राव् इव समागतौ ।
  
गङ्गायमुनयोर् वाहौ भातः सुगतये नृणाम् ॥ सोक्स्स्_१२,२६।८१ (वेत्_१९।८१) ॥  

  
तत्रोपोष्य कृतस्नानदानश्राद्धादिसत्क्रियः ।
  
वाराणसीं जगामाथ स चन्द्रप्रभभूपतिः ॥ सोक्स्स्_१२,२६।८२ (वेत्_१९।८२) ॥  

  
एत मोक्षं प्रयातेति वदन्ताम् इव दूरतः ।
  
वाताक्षिप्तसमुत्क्षिप्तैः सुरसद्मध्वजांशुकैः ॥ सोक्स्स्_१२,२६।८३ (वेत्_१९।८३) ॥  

  
तस्यां दिनान्य् उपोष्य त्रीण्य् अभ्यर्च्याथ वृषध्वजम् ।
  
भोगैर् निजोचितैस् तैस् तैः प्रययौ स गयां प्रति ॥ सोक्स्स्_१२,२६।८४ (वेत्_१९।८४) ॥  

  
ततः फलौघनमितैर् मञ्जुगुञ्जद्विहङ्गमैः ।
  
पदे पदे सप्रणामं स्तूयमान इवाङ्घ्रिपैः ॥ सोक्स्स्_१२,२६।८५ (वेत्_१९।८५) ॥  

  
विक्षिप्तवन्यकुसुमैर् अर्च्यमान इवानिलैः ।
  
नानारण्यान्य् अतिक्रम्य पुण्यं प्राप गयाशिरः ॥ सोक्स्स्_१२,२६।८६ (वेत्_१९।८६) ॥  

  
विधाय तत्र च श्राद्धं विधिवद् भूरिदक्षिणम् ।
  
चन्द्रप्रभः स राजात्र धर्मारण्यम् उपेयिवान् ॥ सोक्स्स्_१२,२६।८७ (वेत्_१९।८७) ॥  

  
गयाकूपे ऽस्य ददतः पितुः पिण्डं तदन्तरात् ।
  
समुत्तस्थुस् तम् आदातुं त्रयो मानुषपाणयः ॥ सोक्स्स्_१२,२६।८८ (वेत्_१९।८८) ॥  

  
तद् दृष्ट्वैव स विभ्रान्तः किम् एतद् इति पार्थवः ।
  
कस्मिन् हस्ते क्षिपे पिण्डम् इत्य् अपृच्छन् निजान् द्विजान् ॥ सोक्स्स्_१२,२६।८९ (वेत्_१९।८९) ॥  

  
ते तम् ऊचुर् अयं तावद् एकश् चौरस्य निश्चतम् ।
  
हस्तो लोहमयः शङ्कुर् यस्मिन् देवैष दृश्यते ॥ सोक्स्स्_१२,२६।९० (वेत्_१९।९०) ॥  

  
द्वितीयो ब्राह्मणस्यायं करो धृतपवित्रकः ।
  
राज्ञः पाणिस् तृतीयो ऽयं साङ्गुलीयः सुलक्षणः ॥ सोक्स्स्_१२,२६।९१ (वेत्_१९।९१) ॥  

  
तन् न विद्मः क्व पिण्डो ऽयं निक्षेप्यः किम् इदं भवेत् ।
  
इत्य् उक्तस् तैर् द्विजैः सो ऽत्र राजा लेभे न निश्चयम् ॥ सोक्स्स्_१२,२६।९२ (वेत्_१९।९२) ॥  

  
इत्य् आख्याय कथाश्चर्यं वेतालो ऽंसस्थितस् तदा ।
  
स त्रिविक्रमसेनं तं जगाद नृपतिं पुनः ॥ सोक्स्स्_१२,२६।९३ (वेत्_१९।९३) ॥  

  
तत् कस्य हस्ते देयः स्यात् स पिण्ड इति वक्तु मे ।
  
भवांस् तावत् स एवात्र प्राक्तनः समयश् च ते ॥ सोक्स्स्_१२,२६।९४ (वेत्_१९।९४) ॥  

  
इति वेतालतः श्रुत्वा मुक्तमौनः स भूपतिः ।
  
तं त्रिविक्रमसेनो ऽत्र धर्मज्ञः प्रत्यभाषत ॥ सोक्स्स्_१२,२६।९५ (वेत्_१९।९५) ॥  

  
चौरस्य हस्ते दातव्यः स पिण्डः क्षेत्रजो यतः ।
  
चन्द्रप्रबः स नृपतिः पुत्रस् तस्यैव नान्ययोः ॥ सोक्स्स्_१२,२६।९६ (वेत्_१९।९६) ॥  

  
विप्रस्य जनकस्यापि स हि पुत्रो न बुध्यते ।
  
विक्रीतो हि धनेनात्मा ताम् एकां तेन यामिनीम् ॥ सोक्स्स्_१२,२६।९७ (वेत्_१९।९७) ॥  

  
राज्ञः सूरप्रबस्यापि संस्कारादानवर्धनैः ।
  
भवेत् स पुत्रो न स्याच् चेत् स्वधनं तस्य तत्कृते ॥ सोक्स्स्_१२,२६।९८ (वेत्_१९।९८) ॥  

  
शिशोस् तस्य हि शीर्षान्ते मञ्चस्थस्यैव हेम यत् ।
  
न्यस्तम् आसीत् तद् एवास्य मूल्यं संवर्धनादिके ॥ सोक्स्स्_१२,२६।९९ (वेत्_१९।९९) ॥  

  
तस्माद् धस्तोदकप्राप्ता तन्माता यस्य येन सा ।
  
अज्ञा तज्जनने दत्ता यस्य तन् निखिलं धनम् ॥ सोक्स्स्_१२,२६।१०० (वेत्_१९।१००) ॥  

  
तस्य स क्षेत्रजः पुत्रश् चौरस्यैव महीपतिः ।
  
पिण्डस् तस्यैव हस्ते च देयस् तेनेति मे मतिः ॥ सोक्स्स्_१२,२६।१०१ (वेत्_१९।१०१) ॥  

  
इत्य् उक्तवतो नृपतेस् तस्यांसात् स्वपदम् एव वेतालः ।
  
प्रययौ स च त्रिविक्रमसेनो राजा तम् अन्वयाद् भूयः ॥ सोक्स्स्_१२,२६।१०२ (वेत्_१९।१०२) ॥  

  
सप्तविंशस् तरङ्गः ।  

  
ततो गत्वा गृहीत्वांसे वेतालं शिंशपातरोः ।
  
स त्रिविक्रमसेनस् तम् उच्चचाल पुनर् नृपः ॥ सोक्स्स्_१२,२७।१ (वेत्_२०।१) ॥  

  
मौनेन प्रस्थितं तं च वेतालो ऽंसाद् उवाच सः ।
  
राजन् कस् ते ऽनुबन्धो ऽयं गच्छ रात्रिसुखं भज ॥ सोक्स्स्_१२,२७।२ (वेत्_२०।२) ॥  

  
न युक्तं तव नेतुं मां कुभिक्षोस् तस्य गोचरम् ।
  
ग्रहो वा तत्र चेद् अस्तु कथाम् एकाम् इमां शृणु ॥ सोक्स्स्_१२,२७।३ (वेत्_२०।३) ॥  

  
अस्ति स्वरेखानुत्क्रान्तवर्णभेदव्यवस्थिति ।
  
नगरं चित्रकूटाख्यं बिभ्राणं सत्यनामताम् ॥ सोक्स्स्_१२,२७।४ (वेत्_२०।४) ॥  

  
तत्रामृतरसासारवर्षी प्रणयिचक्षुषाम् ।
  
चन्द्रावलोक इत्य् आसीद् राजा राजशिखामणिः ॥ सोक्स्स्_१२,२७।५ (वेत्_२०।५) ॥  

  
आलानं शौर्यकरिणस् त्यागस्योत्पत्तिकेतनम् ।
  
विलासवेश्म रूपस्य शशंसुर् यं विचक्षणाः ॥ सोक्स्स्_१२,२७।६ (वेत्_२०।६) ॥  

  
सतीषु सर्वसम्पत्सु यन् न प्राप निजोचिताम् ।
  
भार्यां सैका परं चिन्ता यूनस् तस्याभवद् धृदि ॥ सोक्स्स्_१२,२७।७ (वेत्_२०।७) ॥  

  
एकदा च तदुद्वेगविनोदाय महाटवीम् ।
  
जगामाश्वीयसहितो मृगयायै स भूपतिः ॥ सोक्स्स्_१२,२७।८ (वेत्_२०।८) ॥  

  
तत्र सूकरवृन्दानि भिन्दन् बाणैर् निरन्तरैः ।
  
श्यामलाम्बररोचिष्णुस् तमांसीव रविः करैः ॥ सोक्स्स्_१२,२७।९ (वेत्_२०।९) ॥  

  
शाययञ् शरशय्यासु सिंहान् समरदुर्मदान् ।
  
मूर्धजैर् धवलैर् भीष्मान् अर्जुनाधिकविक्रमः ॥ सोक्स्स्_१२,२७।१० (वेत्_२०।१०) ॥  

  
विपक्षीकृत्य शरभान् पातयन् पर्वतोपमान् ।
  
दम्भोलिकर्कशप्रासपातैर् जम्भारिविक्रमः ॥ सोक्स्स्_१२,२७।११ (वेत्_२०।११) ॥  

  
रसाद् विविक्षुः स नृपो वनाभ्यन्तरम् एककः ।
  
तीव्रपार्ष्णिप्रहारेण प्रेरयामास वाजिनम् ॥ सोक्स्स्_१२,२७।१२ (वेत्_२०।१२) ॥  

  
स वाजी तेन च कशाघातेनोत्तेजितो भृशम् ।
  
पार्ष्णिघातेन विषमं समं चागणयन् क्षणात् ॥ सोक्स्स्_१२,२७।१३ (वेत्_२०।१३) ॥  

  
वनान्तरं ततो ऽनैषीद् वाताधिकजवो नृपम् ।
  
मोहितेन्द्रियवृत्तिं तं व्यतीत्य दशयोजनीम् ॥ सोक्स्स्_१२,२७।१४ (वेत्_२०।१४) ॥  

  
तत्र तस्मिन् स्थिते वाहे राजा दिङ्मोहम् एत्य सः ।
  
भ्रमञ् श्रान्तो ददर्शैकम् आरात् सुविपुलं सरः ॥ सोक्स्स्_१२,२७।१५ (वेत्_२०।१५) ॥  

  
मारुतेनाभिमुख्येन नमितोन्नमितैर् मुहुः ।
  
इत एहीति हस्ताभैः सञ्ज्ञां कुर्वद् इवाम्बुजैः ॥ सोक्स्स्_१२,२७।१६ (वेत्_२०।१६) ॥  

  
तत्र गत्वा च तुरगं विपर्याणोपवर्तितम् ।
  
स्नातपीतं तरुच्छायाबद्धं दत्ततृणोत्करम् ॥ सोक्स्स्_१२,२७।१७ (वेत्_२०।१७) ॥  

  
कृत्वा स्वयं कृतस्नानः पीताम्बुर् गलितश्रमः ।
  
रम्येषु तत्प्रदेशेषु ददौ दृष्टिम् इतस् ततः ॥ सोक्स्स्_१२,२७।१८ (वेत्_२०।१८) ॥  

  
एकत्र चाशोकतरोर् अधस्तान् मुनिकन्यकाम् ।
  
आमुक्तपुष्पाभरणां वल्कलांशुकशोभिनीम् ॥ सोक्स्स्_१२,२७।१९ (वेत्_२०।१९) ॥  

  
मुग्धबद्धजटाजूटसविशेषमनोरमाम् ।
  
सखीद्वितीयाम् आश्चर्यरूपां राजा ददर्श सः ॥ सोक्स्स्_१२,२७।२० (वेत्_२०।२०) ॥  

  
अचिन्तयच् च पुष्पेषोः पतितः शरगोचरे ।
  
केयं स्यात् सरसि स्नातुं सावित्री किं स्विद् आगता ॥ सोक्स्स्_१२,२७।२१ (वेत्_२०।२१) ॥  

  
किं हरस्याङ्कविभ्रष्टा गौरी भूयः श्रिता तपः ।
  
अहन्य् अस्तङ्गतस्येन्दोः कान्तिः किं वा धृतव्रता ॥ सोक्स्स्_१२,२७।२२ (वेत्_२०।२२) ॥  

  
तद् एताम् उपसृत्येह शनैर् उपलभे वरम् ।
  
इत्य् आलोच्य ययौ तस्याः कन्यायाः सो ऽन्तिकं नृपः ॥ सोक्स्स्_१२,२७।२३ (वेत्_२०।२३) ॥  

  
सापि दृष्ट्वा तम् आयान्तं तद्रूपाकुलितेक्षणा ।
  
पूर्वप्रारब्धपुष्पस्रक्सन्नहस्ता व्यचिन्तयत् ॥ सोक्स्स्_१२,२७।२४ (वेत्_२०।२४) ॥  

  
को ऽयम् ईदृग् अरण्ये ऽस्मिन् सिद्धो विद्याधरो नु किम् ।
  
बतास्य रूपं विश्वस्य कृतार्थीकरणं दृशोः ॥ सोक्स्स्_१२,२७।२५ (वेत्_२०।२५) ॥  

  
एवं वितर्क्य पश्यन्ती तिर्यक् तं त्रपया ततः ।
  
उत्थाय सोरुस्तम्भापि गन्तुं प्रावर्ततैव सा ॥ सोक्स्स्_१२,२७।२६ (वेत्_२०।२६) ॥  

  
अथोपेत्य स राजा ताम् एवं नागरिको ऽब्रवीत् ।
  
आस्तां प्रथमदृष्टस्य दर्शनैकफलार्थिनः ॥ सोक्स्स्_१२,२७।२७ (वेत्_२०।२७) ॥  

  
जनस्य दूरायातस्य सुन्दरि स्वागतादिकम् ।
  
को ऽयं न्व् आश्रमिणां धर्मो यद् एतस्मात् पलाय्यते ॥ सोक्स्स्_१२,२७।२८ (वेत्_२०।२८) ॥  

  
इत्य् उक्ते भूभुजा तस्याः सखी तद्वद् विचक्षणा ।
  
तत्रोपवेश्य नृपतेश् चकारातिथ्यसत्क्रियाम् ॥ सोक्स्स्_१२,२७।२९ (वेत्_२०।२९) ॥  

  
अथ सप्रणयं राजा तां स पप्रच्छ सोत्सुकः ।
  
भद्रे कः पुण्यवान् वंशस् त्वत्सख्यालङ्कृतो ऽनया ॥ सोक्स्स्_१२,२७।३० (वेत्_२०।३०) ॥  

  
कानि श्रोत्रामृतस्यन्दीन्य् अस्या नामाक्षराणि च ।
  
किं चैवम् अनया पुष्पसुकुमारम् इदं वपुः ॥ सोक्स्स्_१२,२७।३१ (वेत्_२०।३१) ॥  

  
तापसोचितया वृत्त्या विजने ऽस्मिन् कदर्थ्यते ।
  
इति राज्ञो वचः श्रुत्वा तत्सखी प्रत्युवाच सा ॥ सोक्स्स्_१२,२७।३२ (वेत्_२०।३२) ॥  

  
एषा महर्षेः कण्वस्य दुहिता वर्धिताश्रमे ।
  
मेनकासम्भवा कन्या नाम्ना चेन्दीवरप्रभा ॥ सोक्स्स्_१२,२७।३३ (वेत्_२०।३३) ॥  

  
इहास्मिन् सरसि स्नातुम् आगतानुज्ञया पितुः ।
  
इतो ऽत्र नातिदूरे ऽस्ति तस्यैतत् पितुर् आश्रमः ॥ सोक्स्स्_१२,२७।३४ (वेत्_२०।३४) ॥  

  
इत्य् उक्तः स तया हृष्टो राजारुह्य तुरङ्गमम् ।
  
याचितुं तां सुतां तस्य कण्वर्षेर् आश्रमं ययौ ॥ सोक्स्स्_१२,२७।३५ (वेत्_२०।३५) ॥  

  
विवेश च विनीतस् तं बहिः स्थापितवाहनः ।
  
जटावल्कलिभिः पूर्णं पादपैर् इव तापसैः ॥ सोक्स्स्_१२,२७।३६ (वेत्_२०।३६) ॥  

  
तन्मध्ये च तम् अद्राक्षीद् ऋषिभिः परिवारितम् ।
  
तेजसाह्लादनं कण्वमुनिं चन्द्रम् इव ग्रहैः ॥ सोक्स्स्_१२,२७।३७ (वेत्_२०।३७) ॥  

  
उपेत्य पादयोस् तं च ववन्दे सो ऽपि तं मुनिः ।
  
कल्पितातिथ्यविश्रान्तं ज्ञानी क्षिप्राद् अभाषत ॥ सोक्स्स्_१२,२७।३८ (वेत्_२०।३८) ॥  

  
वत्स चन्द्रवलोकैतच् छृणु यद् वच्मि ते हितम् ।
  
जानासि यादृक् संसारे प्राणिनां मृत्युतो भयम् ॥ सोक्स्स्_१२,२७।३९ (वेत्_२०।३९) ॥  

  
तन् निःकारणम् एवैतान् वराकान् हंसि किं मृगान् ।
  
शस्त्रं हि भीतरक्षार्थं धात्रा क्षत्रस्य निर्मितम् ॥ सोक्स्स्_१२,२७।४० (वेत्_२०।४०) ॥  

  
तत् प्रजा रक्ष धर्मेण समुन् मूलय कण्टकान् ।
  
हस्त्यश्वास्त्रादियोग्याभिश् चललक्ष्म्यादि साधय ॥ सोक्स्स्_१२,२७।४१ (वेत्_२०।४१) ॥  

  
भुङ्क्ष्व राज्यसुखं देहि धनं दिक्षु यशः किर ।
  
कृतान्तक्रीडितं हिंस्रं मृगयाव्यसनं त्यज ॥ सोक्स्स्_१२,२७।४२ (वेत्_२०।४२) ॥  

  
हन्तुर् वध्यस्य चान्यस्य यत्र तुल्या प्रमादिता ।
  
किं तेन बह्वनर्थेन पाण्डोर् वृत्तं न किं श्रुतम् ॥ सोक्स्स्_१२,२७।४३ (वेत्_२०।४३) ॥  

  
एतत् कण्वमुनेर् वाक्यं श्रुत्वा समभिनन्द्य च ।
  
राजा चन्द्रावलोकस् तम् अर्थज्ञः प्रत्यभाषत ॥ सोक्स्स्_१२,२७।४४ (वेत्_२०।४४) ॥  

  
अनुशिष्टो ऽस्मि भगवन् कृतो मे ऽनुग्रहः परः ।
  
मृगयाया निवृत्तो ऽहं प्राणिनः सन्तु निर्भयाः ॥ सोक्स्स्_१२,२७।४५ (वेत्_२०।४५) ॥  

  
तच् छ्रुत्वोवाच स मुनिस् तुष्टो ऽहम् अमुना तव ।
  
प्राणिष्व् अभयदानेन तद् वृणीष्वेप्सितं वरम् ॥ सोक्स्स्_१२,२७।४६ (वेत्_२०।४६) ॥  

  
इत्य् उक्तस् तेन मुनिना कालज्ञः स नृपो ऽभ्यधात् ।
  
तुष्टो ऽसि चेत् सुतां देहि मह्यम् इन्दीवरप्रभाम् ॥ सोक्स्स्_१२,२७।४७ (वेत्_२०।४७) ॥  

  
इत्य् अर्थितवते सो ऽस्मै राज्ञे स्नानगतां मुनिः ।
  
अप्सरःसम्भवां कन्यां तां ददाव् अनुरूपिकाम् ॥ सोक्स्स्_१२,२७।४८ (वेत्_२०।४८) ॥  

  
ततः कृतविवाहस् तां मुनिभार्याप्रसाधिताम् ।
  
कृतानुयात्राम् उद्बाष्पैस् तापसैर् आ निजाश्रमात् ॥ सोक्स्स्_१२,२७।४९ (वेत्_२०।४९) ॥  

  
इन्दीवरप्रभां भार्याम् आदायारुह्य वाजिनम् ।
  
चन्द्रावलोकस् तरसा प्रतस्थे स ततो नृपः ॥ सोक्स्स्_१२,२७।५० (वेत्_२०।५०) ॥  

  
गच्छतश् चास्य विततं दृष्ट्वा तद्दिनचेष्टितम् ।
  
रविः खिन्न इवास्ताद्रिम् अस्तके समुपाविशत् ॥ सोक्स्स्_१२,२७।५१ (वेत्_२०।५१) ॥  

  
ददृशे मृगनेत्रा च क्रमाद् उद्रिक्तमन्मथा ।
  
ध्वान्तनीलपटच्छन्नरूपा रात्र्यभिसारिका ॥ सोक्स्स्_१२,२७।५२ (वेत्_२०।५२) ॥  

  
तस्मिन् काले पथि प्राप स राजाश्वत्थपादपम् ।
  
सज्जनाशयसुस्वच्छवापीजलतटस्थितम् ॥ सोक्स्स्_१२,२७।५३ (वेत्_२०।५३) ॥  

  
शाखापत्त्रौघसञ्छन्नशाद्वलश्यामलस्थलम् ।
  
दृष्ट्वा च तं वसामीह रात्रिम् इत्य् अकरोद् धृदि ॥ सोक्स्स्_१२,२७।५४ (वेत्_२०।५४) ॥  

  
ततो ऽवतीर्य तुरगाद् दत्त्वा तस्मै तृणोदकम् ।
  
विश्रम्य पुलिने वाप्या उपयुक्ताम्बुमारुतः ॥ सोक्स्स्_१२,२७।५५ (वेत्_२०।५५) ॥  

  
मुनिपुत्रिकया सार्धं तया तस्य तरोस् तले ।
  
प्रियया पुष्पशय्यायां संविवेश स भूपतिः ॥ सोक्स्स्_१२,२७।५६ (वेत्_२०।५६) ॥  

  
तत्क्षणं च समाक्रम्य तिमिरांशुकहारिणा ।
  
सरागम् आननं प्राच्याश् चुचुम्बे शशलक्ष्मणा ॥ सोक्स्स्_१२,२७।५७ (वेत्_२०।५७) ॥  

  
विरेजुश् चन्द्रकिरणैः समाश्लिष्य प्रसारिताः ।
  
वीतमानावकाशाश् चाशेषा वितमसो दिशः ॥ सोक्स्स्_१२,२७।५८ (वेत्_२०।५८) ॥  

  
अत्रान्तरे लतागुल्मविवरप्रसृतैः करैः ।
  
ऐन्दवै रत्नदीपाभैस् तरुमूले विभासिते ॥ सोक्स्स्_१२,२७।५९ (वेत्_२०।५९) ॥  

  
सो ऽपि राजा सिषेवे ताम् आश्लिष्येन्दीवरप्रभाम् ।
  
नवसङ्गमसोत्कण्ठसरसं सुरतोत्सवम् ॥ सोक्स्स्_१२,२७।६० (वेत्_२०।६०) ॥  

  
विस्रंसयामास शनैर् नीवीं तस्यास् त्रपाम् इव ।
  
अखण्डयच् च दशनैर् मुग्धभावम् इवाधरम् ॥ सोक्स्स्_१२,२७।६१ (वेत्_२०।६१) ॥  

  
रचयामास कुचयोर् यौवनद्विपकुम्भयोः ।
  
करजक्षतसद्रत्ननवनक्षत्रमालिकाम् ॥ सोक्स्स्_१२,२७।६२ (वेत्_२०।६२) ॥  

  
मुखं कपोलौ नयने मुहुः परिचुचुम्ब च ।
  
लावण्यामृतनिःष्यन्दम् आपिबन्न् इव सर्वतः ॥ सोक्स्स्_१२,२७।६३ (वेत्_२०।६३) ॥  

  
इत्थन् निधुवनक्रीडासुखेन स तया सह ।
  
निनाय कान्तया तत्र राजा क्षणम् इव क्षपाम् ॥ सोक्स्स्_१२,२७।६४ (वेत्_२०।६४) ॥  

  
प्रातश् च मुक्तशयनः सान्ध्यस्यानन्तरं विधेः ।
  
स्वसैन्यावाप्तये यातुम् उन्मुखो ऽभूद् वधूसखः ॥ सोक्स्स्_१२,२७।६५ (वेत्_२०।६५) ॥  

  
तावच् च नक्तं लुप्ताब्जखण्डशोभं निशापतिम् ।
  
भियेवास्ताद्रिकुहरप्रलीनं ध्वस्ततेजसम् ॥ सोक्स्स्_१२,२७।६६ (वेत्_२०।६६) ॥  

  
हन्तुकाम इव क्रोधाद् आताम्रतररोचिषि ।
  
प्रसारितकरोत्क्षिप्तमण्डलाग्रे विवस्वति ॥ सोक्स्स्_१२,२७।६७ (वेत्_२०।६७) ॥  

  
अकस्माद् आजगामात्र विद्युत्पिङ्गशिरोरुहः ।
  
कज्जलश्यामलः कालमेघाभो ब्रह्मराक्षसः ॥ सोक्स्स्_१२,२७।६८ (वेत्_२०।६८) ॥  

  
अन्त्रमालाकृतोत्तंसः केशयज्ञोपवीतभृत् ।
  
खादन् नरशिरोमांसं कपालेन पिबन्न् असृक् ॥ सोक्स्स्_१२,२७।६९ (वेत्_२०।६९) ॥  

  
सो ऽट्टहासं विमुच्योग्रं मुखेनाग्निं वमन् क्रुधा ।
  
दंष्ट्राकरालो राजानं भर्त्सयन् निजगाद तम् ॥ सोक्स्स्_१२,२७।७० (वेत्_२०।७०) ॥  

  
पाप ज्वालामुखं नाम विद्धि मां ब्रह्मराक्षसम् ।
  
निवासश् चैष मे ऽश्वत्थो देवैर् अपि न लङ्घ्यते ॥ सोक्स्स्_१२,२७।७१ (वेत्_२०।७१) ॥  

  
सो ऽयं त्वया समाक्रम्य परिभुक्तः स्त्रिया सह ।
  
रात्रिचर्यागतस्याद्य तद् भुङ्क्ष्वाविनयात् फलम् ॥ सोक्स्स्_१२,२७।७२ (वेत्_२०।७२) ॥  

  
एषो ऽहं ते दुराचार कामोपहतचेतसः ।
  
उत्पाट्य हृदयं भोक्ष्ये पास्याम्य् एव च शोणितम् ॥ सोक्स्स्_१२,२७।७३ (वेत्_२०।७३) ॥  

  
तच् छ्रुत्वैव तथा घोरं तम् अवध्यम् अवेक्ष्य च ।
  
त्रस्ताङ्गनः सविनयं भयात् प्रत्यब्रवीन् नृपः ॥ सोक्स्स्_१२,२७।७४ (वेत्_२०।७४) ॥  

  
अजानतापराद्धं यन् मया ते तत् क्षमस्व मे ।
  
तवाहम् आश्रमे ह्य् अस्मिन्न् अतिथिः शरणाश्रितः ॥ सोक्स्स्_१२,२७।७५ (वेत्_२०।७५) ॥  

  
दास्यामि चेप्सितं तुभ्यम् आनीय पुरुषं पशुम् ।
  
येन ते भविता तृप्तिस् तत् प्रसीद क्रुधं त्यज ॥ सोक्स्स्_१२,२७।७६ (वेत्_२०।७६) ॥  

  
इति राज्ञो वचः श्रुत्वा शान्तः स ब्रह्मराक्ससः ।
  
अस्तु को दोष इत्य् अन्तो विचिन्त्यैवम् अभाषत ॥ सोक्स्स्_१२,२७।७७ (वेत्_२०।७७) ॥  

  
यः सप्तवर्षदेश्यो ऽपि महासत्त्वो विवेकवान् ।
  
त्वदर्थे स्वेच्छयात्मानं दद्याद् ब्राह्मणपुत्रकः ॥ सोक्स्स्_१२,२७।७८ (वेत्_२०।७८) ॥  

  
हन्यमानं च यं माता हस्तयोः पादयोः पिता ।
  
अवष्टभ्यातिसुदृढं सन्निवेश्य महीतले ॥ सोक्स्स्_१२,२७।७९ (वेत्_२०।७९) ॥  

  
तादृशं पुरुषं मह्यम् उपहारीकरोषि चेत् ।
  
स्वयं खड्गप्रहारेण हत्वा सप्तदिनान्तरे ॥ सोक्स्स्_१२,२७।८० (वेत्_२०।८०) ॥  

  
तत् ते क्षमिष्ये न्यक्कारम् अन्यथा तु महीपते ।
  
सद्यो विनाशयिष्यामि त्वाम् अहं सपरिच्छदम् ॥ सोक्स्स्_१२,२७।८१ (वेत्_२०।८१) ॥  

  
श्रुत्वैतत् स भयाद् राजा प्रतिपेदे तथेति तत् ।
  
तिरोबभूव च ब्रह्मराक्षसः सो ऽपि तत् क्षणम् ॥ सोक्स्स्_१२,२७।८२ (वेत्_२०।८२) ॥  

  
अथ चन्द्रावलोको ऽसौ राजा सेन्दीवरप्रभः ।
  
हयारूढस् ततः प्रायात् सैन्यं चिन्वन् सुदुर्मनाः ॥ सोक्स्स्_१२,२७।८३ (वेत्_२०।८३) ॥  

  
अहो अहं मृगयया मदनेन च मोहितः ।
  
गतः पाण्डुर् इवाकाण्डे विनाशं बत बालिशः ॥ सोक्स्स्_१२,२७।८४ (वेत्_२०।८४) ॥  

  
प्राप्यते ह्य् उपहारो ऽस्य राक्षसस् तादृशः कुतः ।
  
तन् निजं नगरं तावद् यामि पश्यामि भावि किम् ॥ सोक्स्स्_१२,२७।८५ (वेत्_२०।८५) ॥  

  
इति ध्यायन् स च प्राप स्वसैन्यं चिन्वद् आगतम् ।
  
तद्युक्तश् च सदारः स्वं चित्रकूटम् अगात् पुरम् ॥ सोक्स्स्_१२,२७।८६ (वेत्_२०।८६) ॥  

  
तत्र तस्योचितां भार्याप्राप्तिं वीक्ष्य कृतोत्सवे ।
  
राष्ट्रे ऽन्तर्गतदुःखस्य दिनशेषो जगाम सः ॥ सोक्स्स्_१२,२७।८७ (वेत्_२०।८७) ॥  

  
द्वितीये ऽह्नि रहः सर्वं स्ववृत्तान्तं शशंस सः ।
  
मन्त्रिभ्यस् तेषु चैकस् तं मन्त्री सुमतिर् अब्रवीत् ॥ सोक्स्स्_१२,२७।८८ (वेत्_२०।८८) ॥  

  
विषादो देव ते मा भूद् उपहारं हि तादृशम् ।
  
आनेष्याम्य् अहम् अन्विष्य बह्वाश्चर्या हि मेदिनी ॥ सोक्स्स्_१२,२७।८९ (वेत्_२०।८९) ॥  

  
एवम् आश्वास्य राजानं स सौवर्णीम् अकारयत् ।
  
मन्त्री सप्ताब्ददेशीयबालकप्रतिमां द्रुतम् ॥ सोक्स्स्_१२,२७।९० (वेत्_२०।९०) ॥  

  
रत्नैर् अलङ्कृतां तां च कृत्वा कर्णिरथार्पिताम् ।
  
भ्रामयामास नगरग्रामघोषेष्व् इतस् ततः ॥ सोक्स्स्_१२,२७।९१ (वेत्_२०।९१) ॥  

  
यः सप्तवर्षदेशीयः स्वेच्छया विप्रपुत्रकः ।
  
ददाति सर्वसत्त्वार्थम् आत्मानं ब्रह्मरक्षसे ॥ सोक्स्स्_१२,२७।९२ (वेत्_२०।९२) ॥  

  
उपहाराय सत्त्वस्थो मातापित्रोर् अनुज्ञया ।
  
हन्यमानश् च यस् ताभ्यां हस्तपादे प्रगृह्यते ॥ सोक्स्स्_१२,२७।९३ (वेत्_२०।९३) ॥  

  
तस्मै ग्रामशतोपेतां हेमरत्नमयीम् इमाम् ।
  
ददाति प्रतिमां राजा पित्रोर् उपचिकीर्षवे ॥ सोक्स्स्_१२,२७।९४ (वेत्_२०।९४) ॥  

  
इति च भ्राम्यमानायास् तस्याः प्रतिकृतेः शिशोः ।
  
पटहोद्घोषणां मन्त्री सो ऽग्रे ऽजस्रम् अदापयत् ॥ सोक्स्स्_१२,२७।९५ (वेत्_२०।९५) ॥  

  
तावच् छ्रुत्वा तद् एकस्मिन्न् अग्रहारे द्विजार्भकः ।
  
कोऽपि सप्ताब्ददेशीयो ऽप्य् अतिधीरो ऽद्भुताकृतिः ॥ सोक्स्स्_१२,२७।९६ (वेत्_२०।९६) ॥  

  
पूर्वाभ्यासेन बाल्ये ऽपि सदा परहिते रतः ।
  
प्रजापुण्यपरीपाक इव साकारतां गतः ॥ सोक्स्स्_१२,२७।९७ (वेत्_२०।९७) ॥  

  
उवाचोद्घोषकान् एत्य युष्मदर्थे ददाम्य् अहम् ।
  
आत्मानं पितरौ गत्वा बोधयित्वाभ्युपैमि च ॥ सोक्स्स्_१२,२७।९८ (वेत्_२०।९८) ॥  

  
इत्य् ऊचिवांस् तान् मुदितान् स बालो ऽनुमतश् च तैः ।
  
गत्वा गृहं जगाद स्वौ पितरौ रचिताञ्जलिः ॥ सोक्स्स्_१२,२७।९९ (वेत्_२०।९९) ॥  

  
ददामि सर्वसत्त्वार्थं देहम् एतं विनश्वरम् ।
  
तन् माम् अभ्यनुजानीतं हतां चापदम् आत्मनः ॥ सोक्स्स्_१२,२७।१०० (वेत्_२०।१००) ॥  

  
आत्मप्रतिकृतिं ह्य् एतां गृहीत्वा वितरामि वाम् ।
  
हेमरत्नमयीं राज्ञा दत्तां ग्रामशतान्विताम् ॥ सोक्स्स्_१२,२७।१०१ (वेत्_२०।१०१) ॥  

  
एवं मे युष्मदानृण्यं परार्थश् चैव सिध्यति ।
  
युवां च ध्वस्तदारिद्र्यौ बहून् पुत्रान् अवाप्स्यथः ॥ सोक्स्स्_१२,२७।१०२ (वेत्_२०।१०२) ॥  

  
इत्य् उक्तवन्तं सहसा पितरौ तौ तम् ऊचतुः ।
  
किम् एतद् भाषसे पुत्र वातेन क्षुभितो ऽसि किम् ॥ सोक्स्स्_१२,२७।१०३ (वेत्_२०।१०३) ॥  

  
किं वा ग्रहगृहीतो ऽसि प्रलपस्य् अन्यथा कथम् ।
  
को ह्य् अर्थैर् घातयेत् पुत्रं देहं दद्याच् च कः शिशुः ॥ सोक्स्स्_१२,२७।१०४ (वेत्_२०।१०४) ॥  

  
एतत् पित्रोर् वचः श्रुत्वा बालः पुन उवाच सः ।
  
न बुद्धिमोहाज् जल्पामि शृणुतं मे ऽर्थवद् वचः ॥ सोक्स्स्_१२,२७।१०५ (वेत्_२०।१०५) ॥  

  
अवाच्याशुचिसम्पूर्णम् उत्पत्त्यैव सुगुप्सितम् ।
  
दुःखक्षेत्रं विनाश्य् एव शरीरम् अचिराद् इदम् ॥ सोक्स्स्_१२,२७।१०६ (वेत्_२०।१०६) ॥  

  
तद् एतेनात्यसारेण सुकृतं यद् उपार्ज्यते ।
  
तद् एव सारं संसारे कृतबुद्धिभिर् उच्यते ॥ सोक्स्स्_१२,२७।१०७ (वेत्_२०।१०७) ॥  

  
सर्वभूतोपकाराच् च किम् अन्यत् सुकृतं परम् ।
  
तत्रापि पित्रोर् भक्तिश् चेत् किं देहाद् दृश्यते फलम् ॥ सोक्स्स्_१२,२७।१०८ (वेत्_२०।१०८) ॥  

  
इत्यादिवाक्यैः स शिशुः शोचन्तौ दृढनिश्चयः ।
  
ताव् अङ्गीकारयामास पितरौ स्वमनीषितम् ॥ सोक्स्स्_१२,२७।१०९ (वेत्_२०।१०९) ॥  

  
गत्वा च राजभृत्येभ्यः प्रतिमां तं हिरण्मयीम् ।
  
आनीय प्रददौ ताभ्यां सग्रामशतशासनाम् ॥ सोक्स्स्_१२,२७।११० (वेत्_२०।११०) ॥  

  
ततः कृत्वाग्रतो राजभृत्यांस् तान् एव स द्रुतम् ।
  
पितृभ्याम् अन्वितः प्रायाच् चित्रकूटं नृपान्तिकम् ॥ सोक्स्स्_१२,२७।१११ (वेत्_२०।१११) ॥  

  
तत्र चन्द्रावलोकस् तं वीक्ष्याखण्डिततेजसम् ।
  
रक्षारत्नम् इव प्राप्तं बालं राजा ननन्द सः ॥ सोक्स्स्_१२,२७।११२ (वेत्_२०।११२) ॥  

  
आरोप्य गजपृष्टं च रचितस्रग्विलेपनम् ।
  
नीनाय तं सपितृकं केतनं ब्रह्मरक्षसः ॥ सोक्स्स्_१२,२७।११३ (वेत्_२०।११३) ॥  

  
तत्र मण्डलम् आलिख्य तस्याश्वत्थस्य पार्श्वतः ।
  
विहितोचितपूजेन हुते वह्नौ पुरोधसा ॥ सोक्स्स्_१२,२७।११४ (वेत्_२०।११४) ॥  

  
आविर्बभूव मुक्ताट्टहासः सो ऽध्ययनं पठन् ।
  
घूर्णन् रक्तासवक्षीबो जृम्भमाणो मुहुः श्वसन् ॥ सोक्स्स्_१२,२७।११५ (वेत्_२०।११५) ॥  

  
ज्वलन्नेत्रो दिशः कुर्वन् देहच्छायान्धकारिताः ।
  
ज्वालामुखो महारौद्रदर्शनो ब्रह्मराक्षसः ॥ सोक्स्स्_१२,२७।११६ (वेत्_२०।११६) ॥  

  
ततश् चन्द्रावलोकस् तं दृष्ट्वा प्रह्वो ऽब्रवीन् नृपः ।
  
नरोपहारो भगवन्न् आनीतः स मया तव ॥ सोक्स्स्_१२,२७।११७ (वेत्_२०।११७) ॥  

  
सप्तमो दिवसश् चाद्य प्रतिज्ञातस्य सो ऽस्य ते ।
  
तत् प्रसीद गृहाणैतम् उपहारं यथाविधि ॥ सोक्स्स्_१२,२७।११८ (वेत्_२०।११८) ॥  

  
इति राञ्जार्थितो विप्रकुमारं ब्रह्मराक्षसः ।
  
स तम् आलोकयामास जिह्वया सृक्किणी लिहन् ॥ सोक्स्स्_१२,२७।११९ (वेत्_२०।११९) ॥  

  
तत् क्षणं स महासत्त्वो बालो हृष्यन्न् अचिन्तयत् ।
  
स्वदेहदानेनानेन सुकृतं यन् मयार्जितम् ॥ सोक्स्स्_१२,२७।१२० (वेत्_२०।१२०) ॥  

  
तेन मा भून् मम स्वर्गो मोक्षो वा निरुपक्रियः ।
  
भूयात् तु मे परार्थाय देहो जन्मनि जन्मनि ॥ सोक्स्स्_१२,२७।१२१ (वेत्_२०।१२१) ॥  

  
इति सङ्कल्पयत्य् एव तस्मिन्न् आपूर्यत क्षणात् ।
  
विमानैः सुरसङ्घानां पुष्पवृष्टिमुचां नभः ॥ सोक्स्स्_१२,२७।१२२ (वेत्_२०।१२२) ॥  

  
अथाग्रे प्रापितं तस्य बालं तं ब्रह्मरक्षसः ।
  
माता जग्राह करयोः पिता चरणयोस् तथा ॥ सोक्स्स्_१२,२७।१२३ (वेत्_२०।१२३) ॥  

  
ततो यावत् तम् आकृष्टखड्गो राजा जिघांसति ।
  
तावज् जहास स शिशुस् तथा सर्वे ऽत्र ते यथा ॥ सोक्स्स्_१२,२७।१२४ (वेत्_२०।१२४) ॥  

  
सब्रह्मराक्षसास् त्यक्त्वा स्वं स्वं कर्म सविस्मयाः ।
  
रचिताञ्जलयः प्रह्वास् तन्मुखप्रेक्षिणो ऽभवन् ॥ सोक्स्स्_१२,२७।१२५ (वेत्_२०।१२५) ॥  

  
इति व्याख्याय वेतालो विचित्रसरसां कथाम् ।
  
तं त्रिविक्रमसेनं स निजगाद नृपं पुनः ॥ सोक्स्स्_१२,२७।१२६ (वेत्_२०।१२६) ॥  

  
तद् ब्रूहि राजन् को हेतुर् यत् तेन हसितं तदा ।
  
बालेनैतादृशे ऽप्य् अस्मिन् प्राणान्तसमये ऽप्य् अहो ॥ सोक्स्स्_१२,२७।१२७ (वेत्_२०।१२७) ॥  

  
कौतुकं च महन् मे ऽत्र तद् एतच् चेन् न वक्ष्यसि ।
  
जानानो ऽपि ततो मूर्धा शतधा ते स्फुटिष्यति ॥ सोक्स्स्_१२,२७।१२८ (वेत्_२०।१२८) ॥  

  
इति वेतालतः श्रुत्वा स राजा प्रत्युवाच तम् ।
  
शृणु यो ऽभूद् अभिप्रायो हासे तस्य शिशोस् तदा ॥ सोक्स्स्_१२,२७।१२९ (वेत्_२०।१२९) ॥  

  
यो नाम दुर्बलो जन्तुः स भये प्रत्युपस्थिते ।
  
क्रन्दति प्राणहेतोः स्वं पितरं मातरं तथा ॥ सोक्स्स्_१२,२७।१३० (वेत्_२०।१३०) ॥  

  
तद्व्यपाये च राजानम् आर्तत्राणाय निर्मितम् ।
  
तदलाभे ऽपि यद्य् अत्र यथासम्भवि दैवतम् ॥ सोक्स्स्_१२,२७।१३१ (वेत्_२०।१३१) ॥  

  
तस्य त्व् एकस्थम् अप्य् एतत् सर्वं सञ्जातम् अन्यथा ।
  
पितृभ्यां हस्तपादं हि रुद्धं तस्यार्थतृष्णया ॥ सोक्स्स्_१२,२७।१३२ (वेत्_२०।१३२) ॥  

  
राजा च त्रातुम् आत्मानं स्वयं तं हन्तुम् उद्यतः ।
  
दैवतं तत्र यद् ब्रह्मरक्षस् तत् तस्य भक्षकम् ॥ सोक्स्स्_१२,२७।१३३ (वेत्_२०।१३३) ॥  

  
अध्रुवस्यान्तविरसस्याधिव्याधिक्षतस्य च ।
  
देहस्यार्थे विमूढानां तेषाम् ईदृग् विडम्बना ॥ सोक्स्स्_१२,२७।१३४ (वेत्_२०।१३४) ॥  

  
ब्रह्मेन्द्रविष्णुरुद्राद्या यत्रावश्यं विनाशिनः ।
  
तत्रैषाम् ईदृशी कापि शरीरस्थैर्यवासना ॥ सोक्स्स्_१२,२७।१३५ (वेत्_२०।१३५) ॥  

  
एतत् तन् मोहवैचित्र्यं दृष्ट्वा मत्वा च वाञ्छितम् ।
  
सिद्धम् आश्चर्यहर्षाभ्यां स जहास द्विजार्भकः ॥ सोक्स्स्_१२,२७।१३६ (वेत्_२०।१३६) ॥  

  
इत्य् उक्त्वा विरतस्य तस्य नृपतेर् अंसात् स भूयो ऽपि तद्
  
वेतालो झगिति स्वकं पदम् अगाद् अन्तर्हितो मायया ।
  
राजा सो ऽप्य् अविकल्पम् एव पुनर् अप्य् अन्वग् ययौ तं जवाद्
  
अक्षोभ्यं हृदयं बतेह महताम् अम्भोनिधीनाम् इव ॥ सोक्स्स्_१२,२७।१३७ (वेत्_२०।१३७) ॥  

  
अष्टाविंशस् तरङ्गः ।  

  
अथ गत्वा पुनः प्राप्य शिंशपातस् ततो ऽग्रहीत् ।
  
स त्रिविक्रमसेनो ऽंसे वेतालं तं नराधिपः ॥ सोक्स्स्_१२,२८।१ (वेत्_२१।१) ॥  

  
आगच्छन्तं च तं भूयः स वेतालो ऽब्रवीन् नृपम् ।
  
राजन्न् उद्गाढकन्दर्पां शृण्व् एकां वच्मि ते कथाम् ॥ सोक्स्स्_१२,२८।२ (वेत्_२१।२) ॥  

  
अस्ति शक्रपुरीवान्या धात्रा सुकृतिनां कृते ।
  
दिवश् च्युतानां विहिता विशालाख्या पुरी भुवि ॥ सोक्स्स्_१२,२८।३ (वेत्_२१।३) ॥  

  
तस्यां बभूव नृपतिः पद्मनाभ इति श्रुतः ।
  
सच्चक्रनन्दकः स्रीमान् आक्रान्तबलिराजकः ॥ सोक्स्स्_१२,२८।४ (वेत्_२१।४) ॥  

  
तस्मिन् पृथ्वीपतौ तस्यां नगर्यां सुमहावणिक् ।
  
अर्थदत्ताभिधानो ऽभूद् धनैर् विजितवित्तपः ॥ सोक्स्स्_१२,२८।५ (वेत्_२१।५) ॥  

  
तस्यैका च सुतानङ्गमञ्जरीत्य् उदपद्यत ।
  
स्वःसुन्दरीप्रतिकृतिर् भुवि धात्रेव दर्शिता ॥ सोक्स्स्_१२,२८।६ (वेत्_२१।६) ॥  

  
दत्ता च तेन वणिजा वणिग्वरसुताय सा ।
  
मणिवर्माभिधानाय ताम्रलिप्तीनिवासिने ॥ सोक्स्स्_१२,२८।७ (वेत्_२१।७) ॥  

  
एकापत्यतया चातिवत्सलः स न तां वणिक् ।
  
भर्तृयुक्तां सुतां गेहात् तत्याजानङ्गमञ्जरीम् ॥ सोक्स्स्_१२,२८।८ (वेत्_२१।८) ॥  

  
तस्याश् चानङ्गमञ्जर्याः पतिर् द्वेष्यो बभूव सः ।
  
मणिवर्मा सरोगस्य कटुतिक्तम् इवौषधम् ॥ सोक्स्स्_१२,२८।९ (वेत्_२१।९) ॥  

  
पत्युस् तु सास्य सुमुखी जीविताद् अप्य् अभूत् प्रिया ।
  
धनर्द्धिः कृपणस्येव कृच्छ्रात् सुचिरसञ्चिता ॥ सोक्स्स्_१२,२८।१० (वेत्_२१।१०) ॥  

  
एकदा चान्तिकं पित्रोस् ताम्रलिप्तीं निजं गृहम् ।
  
उत्कण्ठादिनिमित्तेन मणिवर्मा जगाम सः ॥ सोक्स्स्_१२,२८।११ (वेत्_२१।११) ॥  

  
ततो दिनेषु यातेषु तीक्ष्णसूर्यांशुसायकैः ।
  
प्रोषितानां निरुद्धाध्वा घर्मकाल इहाभ्यगात् ॥ सोक्स्स्_१२,२८।१२ (वेत्_२१।१२) ॥  

  
वसन्तविरहाद् उष्णा निःश्वासाः ककुभाम् इव ।
  
मल्लिकापाटलामोदमेदुरा मरुतो ववुः ॥ सोक्स्स्_१२,२८।१३ (वेत्_२१।१३) ॥  

  
उत्पेतुः पवनोद्धूता गगने रेणुराजयः ।
  
दूत्यो घनागमायेव प्रहितास् तप्तया भुवा ॥ सोक्स्स्_१२,२८।१४ (वेत्_२१।१४) ॥  

  
आकाङ्क्षिततरुच्छायाः कठोरातपतापिताः ।
  
पथिका इव यान्ति स्म चिरेण दिवसा अपि ॥ सोक्स्स्_१२,२८।१५ (वेत्_२१।१५) ॥  

  
चन्द्रांशुपाण्डुरुचयो गाढाश्लेषसुखप्रदम् ।
  
विना हेमन्तम् अगमन्न् अतिदुर्बलतां निशाः ॥ सोक्स्स्_१२,२८।१६ (वेत्_२१।१६) ॥  

  
तत्कालं चन्दनालेपधवला सा वणिक्सुता ।
  
संवीततनुकौशेयशोभितानङ्गमञ्जरी ॥ सोक्स्स्_१२,२८।१७ (वेत्_२१।१७) ॥  

  
ददर्श स्वगृहोत्तुङ्गवातायनगतैकदा ।
  
आप्तसख्या युता भव्यं युवानं विप्रपुत्रकम् ॥ सोक्स्स्_१२,२८।१८ (वेत्_२१।१८) ॥  

  
सञ्चरन्तं रतिप्राप्त्यै नवोत्पन्नम् इव स्मरम् ।
  
कमलाकरनामानं पुत्रं राजपुरोधसः ॥ सोक्स्स्_१२,२८।१९ (वेत्_२१।१९) ॥  

  
सो ऽपीन्दोर् इव मूर्तिं तां कान्तां दृष्ट्वोपरि स्थिताम् ।
  
कुमुदाकरतां भेजे सानन्दः कमलाकरः ॥ सोक्स्स्_१२,२८।२० (वेत्_२१।२०) ॥  

  
तयोर् अभूद् अमूल्यं तन् मनःसंवननं तदा ।
  
स्मरगुर्वाज्ञया यूनोर् अन्योन्यस्यावलोकनम् ॥ सोक्स्स्_१२,२८।२१ (वेत्_२१।२१) ॥  

  
उन्मूलितह्रियौ तौ च दूरविक्षिप्तचेतसा ।
  
रजोभिभूतौ जह्राते मन्मथावेगवात्यया ॥ सोक्स्स्_१२,२८।२२ (वेत्_२१।२२) ॥  

  
दृष्ट्वा च मदनाविष्टः सख्या स कमलाकरः ।
  
सहस्थितेन नीतो ऽभूत् कथञ्चिद् भवनं निजम् ॥ सोक्स्स्_१२,२८।२३ (वेत्_२१।२३) ॥  

  
सापि तं नामतो ऽन्विष्य विवशानङ्गमञ्जरी ।
  
तया स्वया समं सख्या प्राविशद् वासकं शनैः ॥ सोक्स्स्_१२,२८।२४ (वेत्_२१।२४) ॥  

  
तत्र सञ्चिन्तयन्ती च कान्तं कामज्वरातुरा ।
  
नापश्यन् नाशृणोत् किञ्चिल् लुठन्ती शयनीयके ॥ सोक्स्स्_१२,२८।२५ (वेत्_२१।२५) ॥  

  
गतेष्व् अहःसु द्वित्रेषु सत्रपा सभया च सा ।
  
असहा विरहोन्मादं विसोढुं कृशपाण्डुरा ॥ सोक्स्स्_१२,२८।२६ (वेत्_२१।२६) ॥  

  
दुष्प्रापप्रियसंयोगनिरास्था नक्तम् एकदा ।
  
गवाक्षप्रेरितकरेणाकृष्टेव हिमांशुना ॥ सोक्स्स्_१२,२८।२७ (वेत्_२१।२७) ॥  

  
सुप्ते परिजने स्वैरं निर्गत्य मरणोन्मुखी ।
  
जगाम स्वगृहोद्यानवापीं तरुलतावृताम् ॥ सोक्स्स्_१२,२८।२८ (वेत्_२१।२८) ॥  

  
तत्र पित्रा कृतोदारप्रतिष्ठां कुलदेवताम् ।
  
उपेत्य चण्डिकां देवीं नत्वा स्तुत्वा व्यजिज्ञपत् ॥ सोक्स्स्_१२,२८।२९ (वेत्_२१।२९) ॥  

  
अस्मिञ् जन्मनि चेद् भर्ता न मया कमलाकरः ।
  
प्राप्तस् तद् देवि भूयान् मे सो ऽन्यस्मिन्न् अपि जन्मनि ॥ सोक्स्स्_१२,२८।३० (वेत्_२१।३०) ॥  

  
इत्य् उक्त्वा पुरतस् तस्या देव्याः साशोकपादपे ।
  
पाशं विरचयामास स्वोत्तरीयेण रागिणी ॥ सोक्स्स्_१२,२८।३१ (वेत्_२१।३१) ॥  

  
तावद् आप्ता सखी तस्याः सा प्रबुध्यात्र वासके ।
  
ताम् अदृष्ट्वा तद् उद्यानं दैवाद् आगाद् विचिन्वती ॥ सोक्स्स्_१२,२८।३२ (वेत्_२१।३२) ॥  

  
तत्र दृष्ट्वा च तां पाशम् अर्पयन्तीं तथा गले ।
  
मा मेत्य् उक्त्वा प्रधाव्यैव पाशं तस्यास् तम् अच्छिनत् ॥ सोक्स्स्_१२,२८।३३ (वेत्_२१।३३) ॥  

  
सापि तां वीक्ष्य सम्प्राप्तां कृत्तपाशां निजां सखीम् ।
  
अनङ्गमञ्जरी भूमौ पपाताधिकदुःखिता ॥ सोक्स्स्_१२,२८।३४ (वेत्_२१।३४) ॥  

  
आश्वासिता स्वसख्या च तया पृष्टा च सा क्षणात् ।
  
दुःखहेतुं समाख्याय पुन एनाम् अभाषत ॥ सोक्स्स्_१२,२८।३५ (वेत्_२१।३५) ॥  

  
सखि मालतिके तन् मे दुर्लभे प्रियसङ्गमे ।
  
गुर्वादिपरतन्त्राया न सुखं मरणात् परम् ॥ सोक्स्स्_१२,२८।३६ (वेत्_२१।३६) ॥  

  
इति ब्रुवाणैवानङ्गशराग्निज्वलिता भृशम् ।
  
सानङ्गमञ्जरी मोहं ययौ नैराश्यनिःसहा ॥ सोक्स्स्_१२,२८।३७ (वेत्_२१।३७) ॥  

  
कष्टं स्मराज्ञा दुर्लङ्घ्या यया नीता दशाम् इमाम् ।
  
अन्याविनीतवनिताहासिनीयं सखी मम ॥ सोक्स्स्_१२,२८।३८ (वेत्_२१।३८) ॥  

  
इत्यादिविलपन्ती च तां सा मालतिका सखी ।
  
शनैर् आश्वासयामास शीताम्बुपवनादिभिः ॥ सोक्स्स्_१२,२८।३९ (वेत्_२१।३९) ॥  

  
तापोपशान्तये चास्याश् चकार नलिनीदलैः ।
  
शय्यां ददौ च हृदये हारं तुहिनशीतलम् ॥ सोक्स्स्_१२,२८।४० (वेत्_२१।४०) ॥  

  
ततः साश्रुर् उवाचैतां सखीं सानङ्गमञ्जरी ।
  
सखि हारादिभिर् नायं दाहो ऽन्तो मम शाम्यति ॥ सोक्स्स्_१२,२८।४१ (वेत्_२१।४१) ॥  

  
येन प्रशाम्यति पुनः स्वबुद्ध्यैव विधत्स्व तत् ।
  
मां संयोजय कान्तेन जीवितं मे यदीच्छसि ॥ सोक्स्स्_१२,२८।४२ (वेत्_२१।४२) ॥  

  
एवम् उक्तवतीं तां सा स्नेहान् मालतिकाब्रवीत् ।
  
सखि भूयिष्टयाताद्य रात्रिः प्रातर् अहं पुनः ॥ सोक्स्स्_१२,२८।४३ (वेत्_२१।४३) ॥  

  
इहैव कृतसङ्केतम् आनेष्यामि प्रियं तव ।
  
तद् आलम्ब्य धृतिं तावन् निजं प्रविश मन्दिरम् ॥ सोक्स्स्_१२,२८।४४ (वेत्_२१।४४) ॥  

  
इत्युक्तवत्यै सन्तुष्य तस्यै सानङ्गमञ्जरी ।
  
हारं स्वकण्ठाद् आकृष्य प्रददौ पारितोषिकम् ॥ सोक्स्स्_१२,२८।४५ (वेत्_२१।४५) ॥  

  
गच्छाधुनैव स्वगृहं प्रातः सिद्ध्यै ततो व्रज ।
  
इति चैतां सखीं प्रेष्य सा विवेश स्ववासकम् ॥ सोक्स्स्_१२,२८।४६ (वेत्_२१।४६) ॥  

  
प्रातश् च सा मालतिका केनाप्य् अनुपलक्षिता ।
  
तत्सखी तस्य कमलाकरस्य भवनं ययौ ॥ सोक्स्स्_१२,२८।४७ (वेत्_२१।४७) ॥  

  
चिन्वती तत्र चोद्याने तरुमूले ददर्श तम् ।
  
चन्दनार्द्राम्बुरुहिणीपत्त्रशय्याविवर्तिनम् ॥ सोक्स्स्_१२,२८।४८ (वेत्_२१।४८) ॥  

  
रहस्यधारिणैकेन कदलीदलमारुतैः ।
  
आश्वास्यमानं सुहृदा दह्यमानं स्मराग्निना ॥ सोक्स्स्_१२,२८।४९ (वेत्_२१।४९) ॥  

  
तस्या विनेयम् अस्य स्यात् कामावस्थेदृशीति सा ।
  
विचिन्त्य तस्थौ प्रच्छन्ना ज्ञातुं तत्र विनिश्चयम् ॥ सोक्स्स्_१२,२८।५० (वेत्_२१।५०) ॥  

  
तावच् च सुहृदा तेन स ऊचे कमलाकरः ।
  
क्षणम् एकम् इहोद्याने दत्त्वा दृष्टिं मनोरमे ॥ सोक्स्स्_१२,२८।५१ (वेत्_२१।५१) ॥  

  
विनोदय मनो मित्र मात्र विक्लवताम् अगाः ।
  
तच् छ्रुत्वा तं स्वसुहृदं विप्रपुत्रो जगाद सः ॥ सोक्स्स्_१२,२८।५२ (वेत्_२१।५२) ॥  

  
यन् ममानङ्गमञ्जर्या वणिक्पुत्र्या तया हृतम् ।
  
विनोदयामि तद् इदं कुतः शून्याशयो मनः ॥ सोक्स्स्_१२,२८।५३ (वेत्_२१।५३) ॥  

  
स्मरेण शून्यहृदयो बाणतूणीकृतो ह्य् अहम् ।
  
तत् प्राप्स्यामि मनश्चौरीं तां यथा कुरु मे तथा ॥ सोक्स्स्_१२,२८।५४ (वेत्_२१।५४) ॥  

  
इत्य् उक्ते विप्रपुत्रेण तेनात्मानं प्रदर्श्य सा ।
  
हृष्टा मालतिकाभ्येत्य तम् उवाचास्तसंशया ॥ सोक्स्स्_१२,२८।५५ (वेत्_२१।५५) ॥  

  
तवास्म्य् अनङ्गमञ्जर्या सुभग प्रहितान्तिकम् ।
  
सन्देशं चाहम् एवैषा विस्पष्टार्थं ब्रवीमि ते ॥ सोक्स्स्_१२,२८।५६ (वेत्_२१।५६) ॥  

  
एष कः शिष्टधर्मो यत् प्रविश्य हृदयं हठात् ।
  
मनो मुषित्वा मुग्धाया गम्यते स्थगितात्मना ॥ सोक्स्स्_१२,२८।५७ (वेत्_२१।५७) ॥  

  
चित्रं च यद् वामदृशा तुभ्यम् एव तयाधुना ।
  
मनोहराय देहो ऽपि दातुं प्राणैः सहेष्यते ॥ सोक्स्स्_१२,२८।५८ (वेत्_२१।५८) ॥  

  
निःश्वासान् सा हि सन्तप्तान् विमुञ्चति दिवानिशम् ।
  
ज्वलतो हृदि कन्दर्पवह्नेर् धूमोद्गमान् इव ॥ सोक्स्स्_१२,२८।५९ (वेत्_२१।५९) ॥  

  
सम्पतन्ति मुहुश् चास्याः साञ्जना बाष्पबिन्दवः ।
  
वदनाम्भोजसौगन्ध्यलुब्धा मधुकरा इव ॥ सोक्स्स्_१२,२८।६० (वेत्_२१।६०) ॥  

  
तद् यदीच्छसि तद् वच्मि शिवं वाम् उभयोर् अहम् ।
  
इत्य् उक्तो मालतिकया सो ऽब्रवीत् कमलाकरः ॥ सोक्स्स्_१२,२८।६१ (वेत्_२१।६१) ॥  

  
भद्रे भयं करोत्य् एषा वाक् तवाश्वासयत्य् अपि ।
  
वदन्ती विधुरावस्थां बद्धभावां च मे प्रियाम् ॥ सोक्स्स्_१२,२८।६२ (वेत्_२१।६२) ॥  

  
तद् एका गतिर् अत्र त्वं यथा वेत्सि तथा कुरु ।
  
इत्युक्तवाक्ये कमलाकरे मालतिकाब्रवीत् ॥ सोक्स्स्_१२,२८।६३ (वेत्_२१।६३) ॥  

  
अनङ्गमञ्जरीम् अद्य गुप्तं तां प्रापयाम्य् अहम् ।
  
नक्तं स्वभवनोद्यानं त्वं तिष्ठेस् तत्र बाह्यतः ॥ सोक्स्स्_१२,२८।६४ (वेत्_२१।६४) ॥  

  
ततः प्रवेशयिष्यामि त्वाम् अत्रान्तः स्वयुक्तितः ।
  
एवं यथेष्टो युवयोर् भविष्यति समागमः ॥ सोक्स्स्_१२,२८।६५ (वेत्_२१।६५) ॥  

  
इत्य् उक्त्वानन्द्य तं विप्रपुत्रं मालतिका ततः ।
  
गत्वा कृतार्था सानङ्गमञ्जरीम् अप्य् अनन्दयत् ॥ सोक्स्स्_१२,२८।६६ (वेत्_२१।६६) ॥  

  
अथाह्ना सह याते ऽर्के क्वापि सन्ध्यानुरागिणि ।
  
ऐन्द्र्या दिशेन्दुतिलकेनानने सुप्रसाधिते ॥ सोक्स्स्_१२,२८।६७ (वेत्_२१।६७) ॥  

  
त्यक्तपद्माकरा प्राप्ता श्रीर् मयेतीव हर्षतः ।
  
हसत्य् उफुल्लवदने विशदे कुमुदाकरे ॥ सोक्स्स्_१२,२८।६८ (वेत्_२१।६८) ॥  

  
कृतप्रसाधनः सोत्कः स्वैरं स कमलाकरः ।
  
कामी कान्तागृहोद्यानद्वारबाह्यम् उपागमत् ॥ सोक्स्स्_१२,२८।६९ (वेत्_२१।६९) ॥  

  
तावच् च सा मालतिका तां युक्त्यानङ्गमञ्जरीम् ।
  
आनिनाय तद् उद्यानं कृच्छ्राद् गमितवासराम् ॥ सोक्स्स्_१२,२८।७० (वेत्_२१।७०) ॥  

  
उपवेश्य च तां मध्ये गुल्मके चूतशाखिनाम् ।
  
प्रावेशयत् तं निर्गत्य तत्रैव कमलाकरम् ॥ सोक्स्स्_१२,२८।७१ (वेत्_२१।७१) ॥  

  
स च प्रविश्य पत्त्रौघघनपादपमध्यगाम् ।
  
ताम् अध्वग इव छायां ददर्शानङ्गमञ्जरीम् ॥ सोक्स्स्_१२,२८।७२ (वेत्_२१।७२) ॥  

  
उपैति यावच् च स तां तावद् दृष्ट्वा प्रधाव्य सा ।
  
कामवेगहृतव्रीडा कण्ठे तं सहसाग्रहीत् ॥ सोक्स्स्_१२,२८।७३ (वेत्_२१।७३) ॥  

  
क्व यासि लब्धो ऽसि ममेत्य् आलपन्ती च तत् क्षणम् ।
  
सातिहर्षभरस्तब्धनिःश्वासा पञ्चताम् अगात् ॥ सोक्स्स्_१२,२८।७४ (वेत्_२१।७४) ॥  

  
पपात च महीपृष्ठे वातरुग्णा लतेव सा ।
  
विचित्रो बत कामस्य विपाकविषमः क्रमः ॥ सोक्स्स्_१२,२८।७५ (वेत्_२१।७५) ॥  

  
तद् दृष्ट्वाशनिपातोग्रं सद्यः स कमलाकरः ।
  
हा हा किम् एतद् इत्य् उक्त्वा मूर्च्छितो न्यपतद् भुवि ॥ सोक्स्स्_१२,२८।७६ (वेत्_२१।७६) ॥  

  
लब्धसञ्ज्ञः क्षणेनाथ ताम् अङ्कारोपितां प्रियाम् ।
  
आलिङ्गन् परिचुम्बंश् च तत् तच् च विलपन् बहु ॥ सोक्स्स्_१२,२८।७७ (वेत्_२१।७७) ॥  

  
तथा दुखातिभारेण स प्रसह्य निपीडितः ।
  
यथा तस्य टसत्कृत्य क्षणाद् धृदयम् अस्फुटत् ॥ सोक्स्स्_१२,२८।७८ (वेत्_२१।७८) ॥  

  
अथ तौ मालतिकया शोच्यमानाव् उभाव् अपि ।
  
दृष्ट्वा प्राप्तक्षयौ शोकाद् इव क्षीणाभवत् क्षपा ॥ सोक्स्स्_१२,२८।७९ (वेत्_२१।७९) ॥  

  
प्रात उद्यानपालेभ्यो ज्ञात्वा बन्धुजनस् तयोः ।
  
तत्राययौ त्रपाश्चर्यदुःखमोहाकुलीकृतः ॥ सोक्स्स्_१२,२८।८० (वेत्_२१।८०) ॥  

  
आसीत् कर्तव्यतामूढश् चिरं खेदाद् अवाङ्मुखः ।
  
कष्टाः कुलखलीकारहेतवो बत कुस्त्रियः ॥ सोक्स्स्_१२,२८।८१ (वेत्_२१।८१) ॥  

  
तावच् च ताम्रलिप्तीतः स तस्याः पतिर् आगमत् ।
  
सोत्कण्ठो ऽनङ्गमञ्जर्या मणिवर्मा पितुर् गृहात् ॥ सोक्स्स्_१२,२८।८२ (वेत्_२१।८२) ॥  

  
स श्वाशुरं गृहं प्राप्य यथातत्त्वम् अवेत्य तत् ।
  
बाष्पान्धलोचनो ध्यायंस् तद् एवोद्यानम् आययौ ॥ सोक्स्स्_१२,२८।८३ (वेत्_२१।८३) ॥  

  
तत्र भार्यां गतासुं तां दृष्ट्वान्यसहिताम् अपि ।
  
शोकाग्निज्वलितो रागी सद्यः सो ऽपि जहाव् असून् ॥ सोक्स्स्_१२,२८।८४ (वेत्_२१।८४) ॥  

  
ततः क्रन्दति तत्रस्थे जने कोलाहलाकुलाः ।
  
आययुर् ज्ञातवृत्तान्ताः पौराः सर्वे ऽत्र विस्मिताः ॥ सोक्स्स्_१२,२८।८५ (वेत्_२१।८५) ॥  

  
अथात्रानङ्गमञ्जर्याः पित्रा पूर्वावतारिता ।
  
देवी सन्निहिता चण्डी विज्ञप्ताभून् निजैर् गणैः ॥ सोक्स्स्_१२,२८।८६ (वेत्_२१।८६) ॥  

  
त्वदाकारप्रतिष्ठाकृद् अर्थदत्तः सदैष ते ।
  
भक्तो वणिक् तद् अस्यास्मिन् दुःखे देवि दयां कुरु ॥ सोक्स्स्_१२,२८।८७ (वेत्_२१।८७) ॥  

  
एतद् गणेभ्यः श्रुत्वा सा शरण्या शङ्करप्रिया ।
  
शान्तानङ्गास् त्रयो ऽप्य् एते जीवन्त्व् इति समादिशत् ॥ सोक्स्स्_१२,२८।८८ (वेत्_२१।८८) ॥  

  
अथ सर्वे ऽपि ते सुप्तप्रतिबुद्धा इव क्षणात् ।
  
तत्प्रसादात् समुत्तस्थुर् जीवन्तो वीतमन्मथाः ॥ सोक्स्स्_१२,२८।८९ (वेत्_२१।८९) ॥  

  
ततो दृष्ट्वा तद् आश्चर्यं सानन्दे सकले जने ।
  
लज्जानतमुखः प्रायात् स्वगृहं कमलाकरः ॥ सोक्स्स्_१२,२८।९० (वेत्_२१।९०) ॥  

  
अर्थदत्तो ऽपि तां ह्रीताम् आदायानङ्गमञ्जरीम् ।
  
सुतां स्वभर्तृसहितां ययौ बद्धोत्सवो गृहान् ॥ सोक्स्स्_१२,२८।९१ (वेत्_२१।९१) ॥  

  
इति कथयित्वा तस्यां रात्रौ मार्गे कथां स वेतालः ।
  
निजगाद तं त्रिविक्रमसेनं क्षोणीपतिं भूयः ॥ सोक्स्स्_१२,२८।९२ (वेत्_२१।९२) ॥  

  
राजन् कस्य वदैतेष्व् अधिको मोहो ऽनुरागमूढेषु ।
  
सो ऽत्र च पूर्वोक्तस् ते शापो जानन् न चेद् वदसि ॥ सोक्स्स्_१२,२८।९३ (वेत्_२१।९३) ॥  

  
इत्य् एतद् वेतालाच् छ्रुत्वा स प्रत्युवाच तं नृपतिः ।
  
एतेषु रागमूढः प्रतिभाति ममाधिकः स मणिवर्मा ॥ सोक्स्स्_१२,२८।९४ (वेत्_२१।९४) ॥  

  
इतरौ हि ताव् उभाव् अपि कालक्रमपक्वमन्मथावस्थौ ।
  
अन्योनसानुरागौ यदि जीवितम् उज्झतः स्म तद् भवतु ॥ सोक्स्स्_१२,२८।९५ (वेत्_२१।९५) ॥  

  
मणिवर्मा त्व् अतिमूढो यो भार्याम् अन्यपुरुषसक्तमृताम् ।
  
दृष्ट्वैव कोपकाले प्रत्युत रक्तः शुचामुचत् प्राणान् ॥ सोक्स्स्_१२,२८।९६ (वेत्_२१।९६) ॥  

  
इति गदितवतः स तस्य राज्ञो
  
बत वेतालपतिः पुनर् जगाम ।
  
निजम् एव पदं तद् अंसपीठाद्
  
अथ राजापि तम् अन्वगात् स भूयः ॥ सोक्स्स्_१२,२८।९७ (वेत्_२१।९७) ॥  

  
नवविंशस् तरङ्गः ।  

  
ततो राजा पुनर् गत्वा वेतालं शिंशपाग्रतः ।
  
स त्रिविक्रमसेनस् तं प्राप्यांसारोपितं व्यधात् ॥ सोक्स्स्_१२,२९।१ (वेत्_२२।१) ॥  

  
आयान्तं तं च राजानं स वेतालो ऽब्रवीत् पथि ।
  
राजन् साधुः सुसत्त्वस् त्वं तद् अपूर्वां कथां शृणु ॥ सोक्स्स्_१२,२९।२ (वेत्_२२।२) ॥  

  
बभूव पूर्वं कुसुमपुराख्यनगरेश्वरः ।
  
पृथ्वीतले ऽस्मिन् धरणीवराहो नाम भूपतिः ॥ सोक्स्स्_१२,२९।३ (वेत्_२२।३) ॥  

  
तस्य ब्राह्मणभूयिष्ठे राष्ट्रे ब्रह्मस्थलाभिधः ।
  
अग्रहारो ऽभवत् तत्र विष्णुस्वामीत्य् अभूद् द्विजः ॥ सोक्स्स्_१२,२९।४ (वेत्_२२।४) ॥  

  
तस्यानुरूपा भार्याभूद् यथा स्वाहा हविर् भुजः ।
  
तस्यां च तस्य चत्वारः क्रमाद् उत्पेदिरे सुताः ॥ सोक्स्स्_१२,२९।५ (वेत्_२२।५) ॥  

  
अधीतवेदेषूत्क्रान्तशैशवेषु च तेषु सः ।
  
विष्णुस्वामी दिवं प्रायाद् भार्ययानुगतस् तया ॥ सोक्स्स्_१२,२९।६ (वेत्_२२।६) ॥  

  
ततस् ते तत्र तत्पुत्राः सर्वे ऽप्य् आनाय्य दुःस्थिताः ।
  
गोत्रजैर् हृतसर्वस्वा मन्त्रयाञ्चक्रिरे मिथः ॥ सोक्स्स्_१२,२९।७ (वेत्_२२।७) ॥  

  
नास्तीह गतिर् अस्माकं तद् व्रजामो वयं न किम् ।
  
इतो मातामहगृहं ग्रामं यञ्जस्थलाभिधम् ॥ सोक्स्स्_१२,२९।८ (वेत्_२२।८) ॥  

  
एतद् एव विनिश्चित्य प्रस्थिता भैक्ष्यभोजनाः ।
  
मातामहगृहं प्रापुस् ते ऽथ तद् बहुभिर् दिनैः ॥ सोक्स्स्_१२,२९।९ (वेत्_२२।९) ॥  

  
तत्र मातामहाभावान् मातुलैर् दत्तसंश्रयाः ।
  
भुञ्जानास् तद्गृहे तस्थुः स्वाध्यायाभ्यासतत्पराः ॥ सोक्स्स्_१२,२९।१० (वेत्_२२।१०) ॥  

  
कालक्रमाच् च तेषां ते मातुलानाम् अकिञ्चनाः ।
  
अवज्ञापात्रतां जग्मुर् भोजनाच्छादनादिषु ॥ सोक्स्स्_१२,२९।११ (वेत्_२२।११) ॥  

  
ततः स्वजनसंस्फूर्जदवमानहतात्मनाम् ।
  
तेषां रहः सचिन्तानां ज्येष्ठो भ्राताब्रवीद् इदम् ॥ सोक्स्स्_१२,२९।१२ (वेत्_२२।१२) ॥  

  
भो भ्रातरः किं क्रियते सर्वम् आचेष्टते विधिः ।
  
न शक्यं पुरुषस्येह क्वचित् किञ्चित् कदाचन ॥ सोक्स्स्_१२,२९।१३ (वेत्_२२।१३) ॥  

  
अहं ह्य् उद्वेगतो भ्राम्यन् प्राप्तो ऽद्य पितृकानने ।
  
विपन्नस्थितम् अद्राक्षं त्रस्ताङ्गं पुरुषं भुवि ॥ सोक्स्स्_१२,२९।१४ (वेत्_२२।१४) ॥  

  
अचिन्तयं च दृष्ट्वा तम् अहं तां स्पृहयन् गतिम् ।
  
धन्यो ऽयम् एवं विश्रान्तो दुःखभारं विमुच्य यः ॥ सोक्स्स्_१२,२९।१५ (वेत्_२२।१५) ॥  

  
इति सञ्चिन्त्य तत् कालं कृत्वा मरणनिश्चयम् ।
  
वृक्षाग्रसङ्गिना पाशेनात्मानम् उदलम्बयम् ॥ सोक्स्स्_१२,२९।१६ (वेत्_२२।१६) ॥  

  
यावच् च मे विसञ्ज्ञस्य तदा निर्यान्ति नासवः ।
  
तावत् त्रुटितपाशो ऽत्र पतितो ऽस्मि महीतले ॥ सोक्स्स्_१२,२९।१७ (वेत्_२२।१७) ॥  

  
लब्धसञ्ज्ञश् च केनापि पुंसा क्षिप्रात् कृपालुना ।
  
आश्वास्यमानम् आत्मानम् अपश्यं पटमारुतैः ॥ सोक्स्स्_१२,२९।१८ (वेत्_२२।१८) ॥  

  
सखे कथय विद्वान् अप्य् एवं कं प्रति खिद्यसे ।
  
सुखं हि सुकृताद् दुःखं दुःकृताद् एति नान्यतः ॥ सोक्स्स्_१२,२९।१९ (वेत्_२२।१९) ॥  

  
दुःखाद् यदि तवोद्वेगः सुकृतं तत् समाचर ।
  
कथं तु नारकं दुःखम् आत्मत्यागेन वाञ्छसि ॥ सोक्स्स्_१२,२९।२० (वेत्_२२।२०) ॥  

  
इत्य् उक्त्वा मां समाश्वास्य स च क्वापि गतः पुमान् ।
  
अहं चेहागतस् त्यक्त्वा तादृशं मरणोद्यमम् ॥ सोक्स्स्_१२,२९।२१ (वेत्_२२।२१) ॥  

  
तद् एवं नेच्छति विधौ न मर्तुम् अपि लभ्यते ।
  
इदानीं च तनुं तीर्थे तपसा दाहयाम्य् अहम् ॥ सोक्स्स्_१२,२९।२२ (वेत्_२२।२२) ॥  

  
येन निर्धनतादुःखभागी न स्याम् अहं पुनः ।
  
इत्य् उक्तवन्तं ज्येष्ठं तं कनिष्ठा भ्रातरो ऽब्रुवन् ॥ सोक्स्स्_१२,२९।२३ (वेत्_२२।२३) ॥  

  
अर्थैर् विना कथं प्राज्ञो ऽप्य् आर्य दुःकेन बाध्यसे ।
  
किं न वेत्सि यद् अर्थानां शरदभ्रचला गतिः ॥ सोक्स्स्_१२,२९।२४ (वेत्_२२।२४) ॥  

  
आहृत्य रक्ष्यमाणापि यत्नेनान्तविरागिणी ।
  
असन्मैत्री च वेश्या च श्रीश् च कस्य कदा स्थिरा ॥ सोक्स्स्_१२,२९।२५ (वेत्_२२।२५) ॥  

  
तद् उद्योगेन स गुणः को ऽप्य् उपार्ज्यो मनस्विना ।
  
आनीयन्ते हटाद् बद्ध्वा येनार्थहरिणा मुहुः ॥ सोक्स्स्_१२,२९।२६ (वेत्_२२।२६) ॥  

  
इत्य् उक्तो भ्रातृभिर् धैर्यं क्षणाज् ज्येष्ठो ऽवलम्ब्य सः ।
  
उवाच को गुणस् तादृगर्जनीयो भवेद् इति ॥ सोक्स्स्_१२,२९।२७ (वेत्_२२।२७) ॥  

  
ततो विचित्य सर्वे ते वदन्ति स्म परस्परम् ।
  
विचिन्त्य पृथ्वीं विज्ञानं किञ्चिच् छिक्षामहे वयम् ॥ सोक्स्स्_१२,२९।२८ (वेत्_२२।२८) ॥  

  
निश्चित्यैतच् च सङ्केतस्थानम् उक्त्वा समागमे ।
  
एकैकशस् ते चत्वारश् चतस्रः प्रययुर् दिशः ॥ सोक्स्स्_१२,२९।२९ (वेत्_२२।२९) ॥  

  
याति काले च मिलितास् ते सङ्केतनिकेतने ।
  
किं केन शिक्षितम् इति भ्रातरो ऽन्योन्यम् अब्रुवन् ॥ सोक्स्स्_१२,२९।३० (वेत्_२२।३०) ॥  

  
अथात्रैको ऽब्रवीद् ईदृग् विज्ञानं शिक्षितं मया ।
  
येनास्थिशकलं प्राप्य प्राणिनो यस्य कस्यचित् ॥ सोक्स्स्_१२,२९।३१ (वेत्_२२।३१) ॥  

  
उत्पादयाम्य् अहं तस्मिन् मांसं तदुचितं क्षणात् ।
  
एतत् तस्य वचः श्रुत्वा द्वितीयस् तेष्व् अभाषत ॥ सोक्स्स्_१२,२९।३२ (वेत्_२२।३२) ॥  

  
अहं तत्रैव सञ्जातमांसे ऽस्थिशकले किल ।
  
जाने जनयितुं लोमत्वचं तत्प्राणिसम्भवि ॥ सोक्स्स्_१२,२९।३३ (वेत्_२२।३३) ॥  

  
ततस् तृतीयो ऽप्य् अवदज् जाने तत्रैव चास्म्य् अहम् ।
  
तत्प्रान्यवयवान् स्रष्टुं जातत्वङ्मांसलोमनि ॥ सोक्स्स्_१२,२९।३४ (वेत्_२२।३४) ॥  

  
चतुर्थश् च ततो ऽवादीद् उत्पन्नावयवाकृतिम् ।
  
तम् एव प्राणिनं प्रानैर् युक्तं कर्तुम् अवैम्य् अहम् ॥ सोक्स्स्_१२,२९।३५ (वेत्_२२।३५) ॥  

  
एवम् उक्त्वा मिथः स्वस्वविज्ञानप्रथनाय ते ।
  
चत्वारो ऽप्य् अस्थिखण्डाय प्रययुर् भ्रातरो ऽटवीम् ॥ सोक्स्स्_१२,२९।३६ (वेत्_२२।३६) ॥  

  
तत्र सिंहस्य ते प्रापुर् अस्थिखण्डं विधेर् वशात् ।
  
अविज्ञातविशेषाश् च गृह्नन्ति स्म तथैव तत् ॥ सोक्स्स्_१२,२९।३७ (वेत्_२२।३७) ॥  

  
एकश् च तत् समुचितैस् ततो मांसैर् अयोजयत् ।
  
द्वितीयो ऽजनयत् तस्य तद्वत् त्वग्लोमसंहतीः ॥ सोक्स्स्_१२,२९।३८ (वेत्_२२।३८) ॥  

  
तृतीयश् चाखिलैर् अङ्गैस् तद्योग्यैस् तद् अपूरयत् ।
  
चतुर्थश् च ददौ तस्य सिंहीभूतस्य जीवितम् ॥ सोक्स्स्_१२,२९।३९ (वेत्_२२।३९) ॥  

  
उदतिष्ठद् अथोद्धूतसटाभारो ऽतिभैरवः ।
  
स दंष्ट्रासङ्कटमुखः सिंहः खरनखाङ्कुशः ॥ सोक्स्स्_१२,२९।४० (वेत्_२२।४०) ॥  

  
धावित्वा च स्वनिर्मातॄंस् तान् एव चतुरो ऽपि सः ।
  
अवधीत् केसरी तृप्तो विवेश च वनं ततः ॥ सोक्स्स्_१२,२९।४१ (वेत्_२२।४१) ॥  

  
एवं ते सिंहनिर्माणदोषान् नष्टा द्विजातयः ।
  
दुष्टं हि जन्तुम् उत्थाप्य कस्यात्मनि सुखं भवेत् ॥ सोक्स्स्_१२,२९।४२ (वेत्_२२।४२) ॥  

  
इत्थं चोपार्जितो यत्नाद् गुणो ऽपि विधुरे विधौ ।
  
सम्पत्तये न न परं जायते तु विपत्तये ॥ सोक्स्स्_१२,२९।४३ (वेत्_२२।४३) ॥  

  
मूले ह्य् अविकृते दैवे सिक्ते प्रज्ञानवारिणा ।
  
नयालवालः फलति प्रायः पौरुषपादपः ॥ सोक्स्स्_१२,२९।४४ (वेत्_२२।४४) ॥  

  
इति तस्यां निशि मार्गे वेतालेनांसतः कथां तेन ।
  
आख्याय स त्रिविक्रमसेनो राजा पुनर् जगदे ॥ सोक्स्स्_१२,२९।४५ (वेत्_२२।४५) ॥  

  
राजंस् तेष्व् अपराध्यति चतुर्षु कस् तत्र सिंहनिर्माणे ।
  
यन् न्यवधीत् तत्कॢप्तो वद समयः सो ऽत्र पूर्वस् ते ॥ सोक्स्स्_१२,२९।४६ (वेत्_२२।४६) ॥  

  
इति वेतालाच् छ्रुत्वा राजा सो ऽचिन्तयद् विमौनस्य ।
  
इच्छति गन्तुम् अयं मे यात्व् आनेष्याम्य् अमुं भूयः ॥ सोक्स्स्_१२,२९।४७ (वेत्_२२।४७) ॥  

  
इति हृदि निश्चित्य स तं महीपतिः प्रत्युवाच वेतालम् ।
  
यस् तस्य जीवदायी सिंहस्य स पापभाक् तेषु ॥ सोक्स्स्_१२,२९।४८ (वेत्_२२।४८) ॥  

  
प्राणिविशेषम् अबुद्ध्वा मांसत्वग्लोमगात्रनिर्माणम् ।
  
युक्तिबलात् तु कृतं यैस् तेषां दोषो ऽस्ति नाज्ञानात् ॥ सोक्स्स्_१२,२९।४९ (वेत्_२२।४९) ॥  

  
येन तु सिंहाकारं दृष्ट्वा विद्याप्रकाशनोत्केन ।
  
प्राणास् तस्य वितीर्णास् तेन कृता ब्रह्महत्यास् ताः ॥ सोक्स्स्_१२,२९।५० (वेत्_२२।५०) ॥  

  
एतत् स राज्ञो वचनं निशम्य
  
स्वधाम वेतालवरो जगाम ।
  
तस्यांसतस् तत् पुन एव मायी
  
राजापि तं सो ऽनुससार भूयः ॥ सोक्स्स्_१२,२९।५१ (वेत्_२२।५१) ॥  

  
त्रिंशस् तरङ्गः ।  

  
ततो गत्वा पुनः प्राप शिंशपापादपात् ततः ।
  
स त्रिविक्रमसेनस् तं वेतालं राजसत्तमः ॥ सोक्स्स्_१२,३०।१ (वेत्_२३।१) ॥  

  
स्कन्धे कृत्वा च तं मौनी दर्शितानेकवैकृतम् ।
  
यावत् प्रतिष्ठते तावत् स वेतालस् तम् अब्रवीत् ॥ सोक्स्स्_१२,३०।२ (वेत्_२३।२) ॥  

  
राजन्न् अकार्ये ऽप्य् एतस्मिन् दुर्वारो ऽयं ग्रहस् तव ।
  
तत् ते श्रमविनोदाय कथयामि कथां शृणु ॥ सोक्स्स्_१२,३०।३ (वेत्_२३।३) ॥  

  
आसीत् कलिङ्गविषये नाम्ना शोभावती पुरी ।
  
दिवीव शक्रनगरी वसतिः शुभकर्मणाम् ॥ सोक्स्स्_१२,३०।४ (वेत्_२३।४) ॥  

  
यां प्रद्युम्न इवैश्वर्यवीर्यातिशयविश्रुतः ।
  
प्रद्युम्ननामा नृपतिः शशासोर्जितशासनः ॥ सोक्स्स्_१२,३०।५ (वेत्_२३।५) ॥  

  
गुणापकर्षश् चापेषु मुरजेषु कराहतिः ।
  
युगेष्व् अश्रूयत कलिर् यस्यां प्रज्ञासु तीक्ष्णता ॥ सोक्स्स्_१२,३०।६ (वेत्_२३।६) ॥  

  
एकदेशे पुरस् तस्या नृपेण प्रतिपादितः ।
  
यज्ञस्थलाभिधानो ऽभूद् अग्रहारो बहुद्विजः ॥ सोक्स्स्_१२,३०।७ (वेत्_२३।७) ॥  

  
तत्रासीद् यज्ञसोमाख्यो ब्राह्मणो वेदपारगः ।
  
महाधनो ऽग्निहोत्री च पूजितातिथिदेवतः ॥ सोक्स्स्_१२,३०।८ (वेत्_२३।८) ॥  

  
तस्य व्यतीते तारुण्ये मनोरथशतैः सुतः ।
  
भार्यायाम् अनुरूपायाम् एक एवोदपद्यत ॥ सोक्स्स्_१२,३०।९ (वेत्_२३।९) ॥  

  
ववृधे च पितुः सो ऽस्य गृहे बालः सुलक्षणः ।
  
कृताभिधानो विधिवद् देवसोम इति द्विजैः ॥ सोक्स्स्_१२,३०।१० (वेत्_२३।१०) ॥  

  
प्राप्तषोडशवर्षश् च स विद्याविनयादिभिः ।
  
आवर्जितजनो ऽकस्माज् ज्वरेण प्राप पञ्चताम् ॥ सोक्स्स्_१२,३०।११ (वेत्_२३।११) ॥  

  
ततः परासुं स्नेहात् तम् आश्लिष्य सह भार्यया ।
  
यज्ञसेनः पिता शोचन् न दाहाय जहौ चिरम् ॥ सोक्स्स्_१२,३०।१२ (वेत्_२३।१२) ॥  

  
ब्रह्मन् संसारगन्धर्वनगरस्य न वेत्सि किम् ।
  
परावरज्ञो ऽपि गतिं वारिबुद्बुदभङ्गुराम् ॥ सोक्स्स्_१२,३०।१३ (वेत्_२३।१३) ॥  

  
ये सैन्यैः पूरितधरा हर्म्यपृष्ठेषु हारिषु ।
  
लसत्सङ्गीतनादेषु रत्नपर्यङ्कवर्तिनः ॥ सोक्स्स्_१२,३०।१४ (वेत्_२३।१४) ॥  

  
श्रीखण्डद्रवलिप्ताङ्गा वरस्त्रीपरिवारिताः ।
  
व्यलसन्न् अमरम्मन्या भूलोके ऽस्मिन् नराधिपाः ॥ सोक्स्स्_१२,३०।१५ (वेत्_२३।१५) ॥  

  
ते ऽप्य् एककाः श्मशानेषु रुदत्प्रेतानुयायिषु ।
  
चिताधिशयिनो यत्र जग्धाः क्रव्यात्कृशानुभिः ॥ सोक्स्स्_१२,३०।१६ (वेत्_२३।१६) ॥  

  
शिवाभिर् वलितोपान्ताः कालेन कवलीकृताः ।
  
न रोद्धुं शकिताः कैश्चित् तत्रान्येषां कथैव का ॥ सोक्स्स्_१२,३०।१७ (वेत्_२३।१७) ॥  

  
तद् एतं प्रेतम् आश्लिष्य विद्वन् वद करोषि किम् ।
  
इत्याद्य् अबोधयन् वृद्धा मिलितास् तं द्विजं ततः ॥ सोक्स्स्_१२,३०।१८ (वेत्_२३।१८) ॥  

  
ततस् तेन कथञ्चित् तं मुक्तम् आरोप्य तत्सुतम् ।
  
शिबिकायां गतप्राणं कृतप्रेतप्रसाधनम् ॥ सोक्स्स्_१२,३०।१९ (वेत्_२३।१९) ॥  

  
बान्धवा वैशसोदश्रुमिलद्बन्धुजनान्विताः ।
  
श्मशानं प्रापयामासुः कोलाहलसमाकुलाः ॥ सोक्स्स्_१२,३०।२० (वेत्_२३।२०) ॥  

  
अत्रान्तरे च तत्रासीच् छ्मशाने कोऽपि तापसः ।
  
वृद्धः पाशुपतो योगी मठिकायां कृतस्थितिः ॥ सोक्स्स्_१२,३०।२१ (वेत्_२३।२१) ॥  

  
वयसा तपसा चातिभूयसा सुकृशां तनुम् ।
  
बिभ्राणो भङ्गभीत्येव सिराभिः परिवेष्टितम् ॥ सोक्स्स्_१२,३०।२२ (वेत्_२३।२२) ॥  

  
नाम्ना वामशिवो भस्मपाण्डुरोमावृताकृतिः ।
  
विद्युत्पिङ्गजटाजूटो महेश्वर इवापरः ॥ सोक्स्स्_१२,३०।२३ (वेत्_२३।२३) ॥  

  
स तापसो ऽत्र तत् कालं दत्तोपालम्भखेदितम् ।
  
मूर्खं शठं ध्यानयोगाद्यवलिप्तम् अहङ्कृतम् ॥ सोक्स्स्_१२,३०।२४ (वेत्_२३।२४) ॥  

  
भिक्षाफलव्रतधरं शिष्यम् अन्तिकवासिनम् ।
  
जगाद दूराच् छ्रुत्वा तं जनकोलाहलं बहिः ॥ सोक्स्स्_१२,३०।२५ (वेत्_२३।२५) ॥  

  
उत्तिष्ठ गत्वात्र बहिर् विज्ञायागच्छ सत्वरम् ।
  
कुतो ऽत्राश्रुतपूर्वो ऽयं श्मशाने तुमुलारवः ॥ सोक्स्स्_१२,३०।२६ (वेत्_२३।२६) ॥  

  
इत्य् उक्ते गुरुणा तेन स शिष्यः प्रत्युवाच तम् ।
  
नाहं यामि स्वयं याहि भिक्षावेला ह्य् अपैति मे ॥ सोक्स्स्_१२,३०।२७ (वेत्_२३।२७) ॥  

  
तच् छ्रुत्वोवाच स गुरुर् धिङ् मूर्खोदरतत्पर ।
  
अह्नो ऽर्धप्रहरे याते भिक्षावेलात्र का तव ॥ सोक्स्स्_१२,३०।२८ (वेत्_२३।२८) ॥  

  
श्रुत्वैवैतत् स तं क्रुद्धः कुशिष्यः प्राह तापसम् ।
  
धिग् जराजीर्ण नाहं ते शिष्यो न त्वं गुरुर् मम ॥ सोक्स्स्_१२,३०।२९ (वेत्_२३।२९) ॥  

  
अहम् अन्यत्र यास्यामि वह पात्रीम् इमां स्वयम् ।
  
इत्य् उक्त्वोत्थाय स प्रायात् त्यक्त्वाग्रे दण्डकुण्डिकाम् ॥ सोक्स्स्_१२,३०।३० (वेत्_२३।३०) ॥  

  
विहसन्न् अथ निर्गत्य मठिकायाः स तापसः ।
  
तत्रागाद् यत्र दाहार्थम् आनीतः स द्विजार्भकः ॥ सोक्स्स्_१२,३०।३१ (वेत्_२३।३१) ॥  

  
दृष्ट्वा च तं जनतया शोच्यमानाग्र्ययौवनम् ।
  
योगी प्रवेष्टुं तद्देहं मतिं चक्रे जरार्दितः ॥ सोक्स्स्_१२,३०।३२ (वेत्_२३।३२) ॥  

  
गत्वा च द्रुतम् एकान्ते मुक्तकण्ठं प्ररुद्य च ।
  
ननर्त स ततः क्षिप्रम् अङ्गहारैर् यथोचितैः ॥ सोक्स्स्_१२,३०।३३ (वेत्_२३।३३) ॥  

  
ततो विवेश योगात् तद् द्विजपुत्रकलेवरम् ।
  
क्षणात् स स्वतनुं त्यक्त्वा तपस्वी यौवनेच्छया ॥ सोक्स्स्_१२,३०।३४ (वेत्_२३।३४) ॥  

  
तत् क्षणं रचितायां च चितायां सहसैव सः ।
  
लब्धजीवो द्विजयुवा प्रोत्तस्थौ कृतजृम्भिकः ॥ सोक्स्स्_१२,३०।३५ (वेत्_२३।३५) ॥  

  
तद् दृष्ट्वा बन्धुवर्गस्य दिष्ट्या जीवति जीवति ।
  
इत्य् उद्बभूव नादो ऽत्र निखिलस्य जनस्य च ॥ सोक्स्स्_१२,३०।३६ (वेत्_२३।३६) ॥  

  
अथामोक्ष्यन् व्रतं सर्वान् मृषा योगेस्वरः स तान् ।
  
विप्रपुत्रशरीरान्तःप्रविष्टस् तापसो ऽब्रवीत् ॥ सोक्स्स्_१२,३०।३७ (वेत्_२३।३७) ॥  

  
लोकान्तरगतस्याद्य महापाशुपतव्रतम् ।
  
ग्राह्यं साक्षान् ममाभाष्य दत्तं शर्वेण जीवितम् ॥ सोक्स्स्_१२,३०।३८ (वेत्_२३।३८) ॥  

  
अधुनैव च धार्यं तद् गत्वैकान्ते व्रतं मया ।
  
जीवितं मे ऽन्यथा नास्ति तद् यूयं यात याम्य् अहम् ॥ सोक्स्स्_१२,३०।३९ (वेत्_२३।३९) ॥  

  
इति सर्वान् स तत्रस्थान् सम्बोध्य दृढनिश्चयः ।
  
स्वगृहान् प्रेषयामास हर्षशोकाकुलान् व्रती ॥ सोक्स्स्_१२,३०।४० (वेत्_२३।४०) ॥  

  
स्वयं च गत्वा श्वभ्रे तत् क्षिप्त्वा पूर्वकलेवरम् ।
  
आत्तव्रतो महायोगी युवीभूतो ऽन्यतो ययौ ॥ सोक्स्स्_१२,३०।४१ (वेत्_२३।४१) ॥  

  
इति व्याख्याय वेतालः कथां निशि तदा पथि ।
  
तं त्रिविक्रमसेनं स राजानं पुनर् अब्रवीत् ॥ सोक्स्स्_१२,३०।४२ (वेत्_२३।४२) ॥  

  
राजन् ब्रूहि स योगीन्द्रः कस्मात् परपुरे वसन् ।
  
प्ररुरोद ननर्ताथ कौतुकं महद् अत्र मे ॥ सोक्स्स्_१२,३०।४३ (वेत्_२३।४३) ॥  

  
इति वेतालतः श्रुत्वा शापशङ्की स भूपतिः ।
  
विमुच्य मौनम् एवं तम् अवादीद् धीमतां वरः ॥ सोक्स्स्_१२,३०।४४ (वेत्_२३।४४) ॥  

  
शृणु तत्र बभूवास्य यो ऽभिप्रायस् तपस्विनः ।
  
सह वृद्धं चिरायेदं शरीरं सिद्धिसाधनम् ॥ सोक्स्स्_१२,३०।४५ (वेत्_२३।४५) ॥  

  
पितृभ्यां लालितं बाल्ये त्यजाम्य् अद्येति दुःखितः ।
  
स जरत् तापसो ऽरोदीद् देहस्नेहो हि दुस्त्यजः ॥ सोक्स्स्_१२,३०।४६ (वेत्_२३।४६) ॥  

  
नवं देहं प्रवेक्ष्यामि साधयिष्याम्य् अतो ऽधिकम् ।
  
इति हर्षाद् अनृत्यच् च कस्य नेष्टं हि यौवनम् ॥ सोक्स्स्_१२,३०।४७ (वेत्_२३।४७) ॥  

  
एतत् तस्य वचो निशम्य नृपतेर् अंसत् स भूयो ऽप्य् अगाद्
  
वेतालो मृतपूरुषान्तरगतस् तं शिंशपापादपम् ।
  
राजा सो ऽपि तम् अन्वधावद् अधिकोत्साहः पुनः प्रेप्सया
  
कल्पान्ते ऽप्य् अचलं कुलाद्रिविजयि स्थैर्यं हि धीरात्मनाम् ॥ सोक्स्स्_१२,३०।४८ (वेत्_२३।४८) ॥  

  
एकत्रिंशस् तरङ्गः ।  

  
ततस् तां तिमिरश्यामां चिताग्निज्वलितेक्षणाम् ।
  
स्मशाने भीषणे तस्मिन् वीरो रजनिराक्षसीम् ॥ सोक्स्स्_१२,३१।१ (वेत्_२४।१) ॥  

  
घोराम् अगणयन् राजा गत्वा तां शिंशपां पुनः ।
  
स त्रिविक्रमसेनस् तं तस्या वेतालम् आददे ॥ सोक्स्स्_१२,३१।२ (वेत्_२४।२) ॥  

  
स्कन्धे कृत्वा च तं यावत् प्रक्रामति स पूर्ववत् ।
  
तावद् भूयः स वेतालो नरदेवम् उवाच तम् ॥ सोक्स्स्_१२,३१।३ (वेत्_२४।३) ॥  

  
भो राजन्न् अहम् उद्विग्नो न पुनस् त्वं गतागतैः ।
  
तद् एकं मे महाप्रश्नम् इमं कथयतः शृणु ॥ सोक्स्स्_१२,३१।४ (वेत्_२४।४) ॥  

  
आसीन् माण्डलिकः कोऽपि नृपतिर् दक्षिणापथे ।
  
धर्माभिधानो धौरेयः साधूनां बहुगोत्रजः ॥ सोक्स्स्_१२,३१।५ (वेत्_२४।५) ॥  

  
तस्य चन्द्रवतीनाम भार्या मालवदेशजा ।
  
अभून् महाकुलोत्पन्ना वरस्त्रीमौलिमालिका ॥ सोक्स्स्_१२,३१।६ (वेत्_२४।६) ॥  

  
तस्यां च तस्य भार्यायां भूपतेर् उदपद्यत ।
  
एकैव लावण्यवती नामान्वर्थाभिधा सुता ॥ सोक्स्स्_१२,३१।७ (वेत्_२४।७) ॥  

  
प्रदेयायां च तस्यां स सुतायां धर्मभूपतिः ।
  
उन्मूलितो ऽभून् मिलितैर् दायादै राष्ट्रभेदिभिः ॥ सोक्स्स्_१२,३१।८ (वेत्_२४।८) ॥  

  
ततः पलाय्य निरगात् स देशाद् भार्यया सह ।
  
दुहित्रा च तया रात्रव् आत्तसद्रत्नसञ्चयः ॥ सोक्स्स्_१२,३१।९ (वेत्_२४।९) ॥  

  
मालवं प्रति च स्वैरं प्रस्थितः श्वशुरास्पदम् ।
  
विन्ध्याटवीं तया रात्र्या प्राप भार्यासुतायुतः ॥ सोक्स्स्_१२,३१।१० (वेत्_२४।१०) ॥  

  
तस्यां प्रविष्टस्योदश्रुर् इवावश्यायशीकरैः ।
  
निशानुयात्रां दत्त्वेव ययौ तस्य महीक्षितः ॥ सोक्स्स्_१२,३१।११ (वेत्_२४।११) ॥  

  
आरुरोहाथ पूर्वाद्रिम् उत्क्षिप्ताग्रकरो रविः ।
  
मा गाश् चौराटवीम् एताम् इति तं वारयन्न् इव ॥ सोक्स्स्_१२,३१।१२ (वेत्_२४।१२) ॥  

  
ततो ऽत्र ससुताजानिः क्षताङ्घ्रिः कुशकण्टकैः ।
  
पदातिः स नृपो गच्छन् भिल्लानां प्राप पल्लिकाम् ॥ सोक्स्स्_१२,३१।१३ (वेत्_२४।१३) ॥  

  
परेषां प्राणसर्वस्वहारिभिः पुम्भिर् आवृताम् ।
  
वर्जितां धार्मिकैर् दुर्गां कृतान्तनगरीम् इव ॥ सोक्स्स्_१२,३१।१४ (वेत्_२४।१४) ॥  

  
तत्र दृष्ट्वैव तं दूरात् सवस्त्राभरणं नृपम् ।
  
मोषितुं बहवो ऽधावञ् शबरा विविधायुधाः ॥ सोक्स्स्_१२,३१।१५ (वेत्_२४।१५) ॥  

  
तान् विलोक्य सुताभार्ये राजा धर्मो जगाद सः ।
  
पुरा स्पृशन्ति वां म्लेच्छास् तद् इतो विशतं वनम् ॥ सोक्स्स्_१२,३१।१६ (वेत्_२४।१६) ॥  

  
इति राज्ञोदिता रज्ञी वनमध्यं विवेश सा ।
  
लावण्यवत्या सुतया सार्धं चन्द्रवती भयात् ॥ सोक्स्स्_१२,३१।१७ (वेत्_२४।१७) ॥  

  
राजाप्य् अभिमुखायातान् खड्गचर्मधरो ऽत्र सः ।
  
अवधीत् तान् बहूञ् शूरः शबराञ् शरवर्तिणः ॥ सोक्स्स्_१२,३१।१८ (वेत्_२४।१८) ॥  

  
ततस् तेनाखिला पल्ली पत्याज्ञप्ता निपत्य तम् ।
  
प्रहारक्षतचर्माणम् अवधीन् नृपम् एककम् ॥ सोक्स्स्_१२,३१।१९ (वेत्_२४।१९) ॥  

  
गृहीताभरणे याते दस्युसैन्ये विलोक्य तम् ।
  
भर्तारं निहतं दूराद् वनगुल्मान्तरस्थिता ॥ सोक्स्स्_१२,३१।२० (वेत्_२४।२०) ॥  

  
राज्ञी चन्द्रवती सात्र दुहित्रा सह विह्वला ।
  
पलायमाना गहनं दूरम् अन्वग् अगाद् वनम् ॥ सोक्स्स्_१२,३१।२१ (वेत्_२४।२१) ॥  

  
तत्र मध्याह्नतापार्तास्व् इव मूलानि शाखिनाम् ।
  
छायास्व् अपि प्रविष्टासु शिशिराणि सहाध्वगैः ॥ सोक्स्स्_१२,३१।२२ (वेत्_२४।२२) ॥  

  
एकदेशे ऽब्जसरसस् तीरे ऽशोकतरोस् तले ।
  
शोकार्ता रुदती श्रान्ता ससुता समुपाविशत् ॥ सोक्स्स्_१२,३१।२३ (वेत्_२४।२३) ॥  

  
तावत् तद् वनम् अभ्यर्णनिवासी मृगयाकृते ।
  
महामनुष्यः को ऽप्य् आगाद् अश्वारूढः सपुत्रकः ॥ सोक्स्स्_१२,३१।२४ (वेत्_२४।२४) ॥  

  
स चण्डसिंहनामा तं पुत्रं सिंहपराक्रमम् ।
  
उवाच दृष्ट्वात्र तयोः पांसूत्थे पदपद्धती ॥ सोक्स्स्_१२,३१।२५ (वेत्_२४।२५) ॥  

  
एते सुरेखे सुभगे अनुसृत्याप्नुवो यदि ।
  
स्त्रीयौ ते तत् तयोर् एकां स्वीकुरुष्व यथारुचि ॥ सोक्स्स्_१२,३१।२६ (वेत्_२४।२६) ॥  

  
इत्य् उक्तवन्तं तं स्माह पुत्रः सिंहपराक्रमः ।
  
यस्याः सूक्ष्माव् इमौ पादौ सा भार्या प्रतिभाति मे ॥ सोक्स्स्_१२,३१।२७ (वेत्_२४।२७) ॥  

  
सा हि स्वल्पवया नूनं जाने समुचिता मम ।
  
बृहत्पादा तु योग्येयम् एतज्ज्येष्ठवयास् तव ॥ सोक्स्स्_१२,३१।२८ (वेत्_२४।२८) ॥  

  
इति सूनोर् वचः श्रुत्वा चण्डसिंहो जगाद तम् ।
  
कैषा कथा भवन्माता प्रत्यग्रं हि गता दिवम् ॥ सोक्स्स्_१२,३१।२९ (वेत्_२४।२९) ॥  

  
तादृशे सुकलत्रे च गते कान्यत्र वासना ।
  
तच् छ्रुत्वा सो ऽपि पुत्रस् तं चण्डसिंहम् अभाषत ॥ सोक्स्स्_१२,३१।३० (वेत्_२४।३०) ॥  

  
तात मैवम् अभार्यं हि शून्यं गृहपतेर् गृहम् ।
  
अन्यच् च मूलदेवोक्ता गाथा किं न श्रुता त्वया ॥ सोक्स्स्_१२,३१।३१ (वेत्_२४।३१) ॥  

  
यत्र घनस्तनजघना नास्ते मार्गावलोकिनी कान्ता ।
  
अजडः कस् तद् अनिगडं प्रविशति गृहसञ्ज्ञकं दुर्गम् ॥ सोक्स्स्_१२,३१।३२ (वेत्_२४।३२) ॥  

  
तज् जीवितेन मे तात शापितो ऽसि न तां यदि ।
  
द्वितीयां मदभीष्टायां भार्यार्थे स्वीकरीष्यसि ॥ सोक्स्स्_१२,३१।३३ (वेत्_२४।३३) ॥  

  
एतत् पुत्रवचः श्रुत्वा प्रतिपद्य च तत्सखः ।
  
स चण्डसिंहो ऽनुसरन् पदपङ्क्तिं शनैर् ययौ ॥ सोक्स्स्_१२,३१।३४ (वेत्_२४।३४) ॥  

  
प्राप्य तच् च सरःस्थानं मुक्तातारौघमण्डिताम् ।
  
श्यामां चन्द्रवतीं राज्ञीं तां ददर्शावभासिताम् ॥ सोक्स्स्_१२,३१।३५ (वेत्_२४।३५) ॥  

  
लावण्यवत्या सुतया ज्योत्स्नयेवावदातया ।
  
नैशीं द्याम् इव मध्याह्ने तरुच्छायाम् उपाश्रिताम् ॥ सोक्स्स्_१२,३१।३६ (वेत्_२४।३६) ॥  

  
उपाययौ च पुत्रेण साकं तां स सकौतुकः ।
  
सापि दृष्ट्वा तम् उत्तस्थौ वित्रस्ता चौरशङ्किनी ॥ सोक्स्स्_१२,३१।३७ (वेत्_२४।३७) ॥  

  
अलं त्रासेन नाम्बैतौ चौरौ सौम्याकृती इमौ ।
  
सुवेषौ कौचिद् आखेटकृते नूनम् इहागतौ ॥ सोक्स्स्_१२,३१।३८ (वेत्_२४।३८) ॥  

  
इत्य् उक्ता सुतया राज्ञी यावद् दोलायते ऽत्र सा ।
  
तावद् अश्वावतीर्णस् ते चण्डसिंहो ऽब्रवीद् उभे ॥ सोक्स्स्_१२,३१।३९ (वेत्_२४।३९) ॥  

  
किं सम्भ्रमेण वाम् आवां प्रणयाद् द्रष्टुम् आगतौ ।
  
तद् विस्वस्य निरातङ्के वदतं के युवाम् इति ॥ सोक्स्स्_१२,३१।४० (वेत्_२४।४०) ॥  

  
हरनेत्रानलज्वालादग्धमन्मथदुःस्थिते ।
  
रतिप्रीती इवारण्यम् इदम् एवम् उपागते ॥ सोक्स्स्_१२,३१।४१ (वेत्_२४।४१) ॥  

  
प्रविष्टे स्थः कथं चेह बत निर्मानुषे वने ।
  
रत्नप्रासादवासार्हम् इदं हि युवयोर् वपुः ॥ सोक्स्स्_१२,३१।४२ (वेत्_२४।४२) ॥  

  
कथं वराङ्गनोत्सङ्गयोग्यौ कण्टकिनीम् इमाम् ।
  
भुवं वां चरणौ भ्रान्ताव् इति नौ मनसि व्यथा ॥ सोक्स्स्_१२,३१।४३ (वेत्_२४।४३) ॥  

  
एषा च चित्रं युवयोः पतन्ती धूलिर् आनने ।
  
वातोद्धूता हतच्छायम् आवयोः कुरुते मुखम् ॥ सोक्स्स्_१२,३१।४४ (वेत्_२४।४४) ॥  

  
भवत्योर् एष चाङ्गे ऽस्मिन् निपतन् पुष्पपेशले ।
  
किरणोष्मा दहत्य् अस्मान् उच्चण्डश् चण्डदीधितेः ॥ सोक्स्स्_१२,३१।४५ (वेत्_२४।४५) ॥  

  
तद् ब्रूतम् आत्मवृत्तान्तं दूयते हृदयं हि नः ।
  
द्रष्टुं न शक्नुमो ऽरण्ये स्थितिं वां स्वापदावृते ॥ सोक्स्स्_१२,३१।४६ (वेत्_२४।४६) ॥  

  
इत्य् उक्ते चण्डसिंहेन राज्ञी निःस्वस्य सा शनैः ।
  
लज्जाशोकाकुला तस्मै स्वं वृत्तान्तम् अवर्णयत् ॥ सोक्स्स्_१२,३१।४७ (वेत्_२४।४७) ॥  

  
ततो निःस्वामिकां मत्वा ताम् आश्वास्य च सात्मजाम् ।
  
स्वीचक्रे मधुरैर् वाक्यैश् चण्डसिंहो ऽनुरञ्जयन् ॥ सोक्स्स्_१२,३१।४८ (वेत्_२४।४८) ॥  

  
आरोप्य चास्वयोः पृष्ठं सपुत्रस् तां सपुत्रिकाम् ।
  
निनाय वित्तपपुरीसमृद्धां वसतिं निजाम् ॥ सोक्स्स्_१२,३१।४९ (वेत्_२४।४९) ॥  

  
सापि जन्मान्तरगतेवावशाङ्गीचकार तम् ।
  
अनाथा कृच्छ्रपतिता विदेशे स्त्री करोति किम् ॥ सोक्स्स्_१२,३१।५० (वेत्_२४।५०) ॥  

  
ततस् तां सूक्ष्मपादत्वाद् राज्ञीं सिंहपराक्रमः ।
  
चण्डसिंहसुतस् तत्र भार्यां चन्द्रवतीं व्यधात् ॥ सोक्स्स्_१२,३१।५१ (वेत्_२४।५१) ॥  

  
तत्सुतां तां च लावण्यवतीं नृपतिकन्यकाम् ।
  
बृहत्त्वात् पादयोर् भार्यां चण्डसिंहश् चकार सः ॥ सोक्स्स्_१२,३१।५२ (वेत्_२४।५२) ॥  

  
प्राग् घि सूक्ष्मबृहत्पादमुद्रापङ्क्तिद्वयेक्षणात् ।
  
प्रतिपन्नं तथा ताभ्यां सत्यं कश् चातिवर्तते ॥ सोक्स्स्_१२,३१।५३ (वेत्_२४।५३) ॥  

  
एवं पादविपर्यासात् ते पितापुत्रयोस् तयोः ।
  
दुहितामातरौ भार्ये जाते श्वश्रूस्नुषे तदा ॥ सोक्स्स्_१२,३१।५४ (वेत्_२४।५४) ॥  

  
कालेन च तयोस् ताभ्यां भर्तृभ्यां जज्ञिरे द्वयोः ।
  
पुत्रा दुहितरश् चैव तेषाम् अन्ये ऽप्य् अथ क्रमात् ॥ सोक्स्स्_१२,३१।५५ (वेत्_२४।५५) ॥  

  
इत्थं सम्प्राप्य तौ चण्डसिंहसिंहपराक्रमौ ।
  
तस्थतुस् तत्र लावण्यवतीं चन्द्रवतीं च ते ॥ सोक्स्स्_१२,३१।५६ (वेत्_२४।५६) ॥  

  
इति व्यावर्ण्य वेतालस् तदा पथि कथां निशि ।
  
स त्रिविक्रमसेनं तं पप्रच्छ नृपतिं पुनः ॥ सोक्स्स्_१२,३१।५७ (वेत्_२४।५७) ॥  

  
तयोर् मातादुहित्रोर् ये पुत्रपित्रोस् तयोर् नृप ।
  
सकाशाज् जन्तवो जाताः क्रमाद् उभयपक्षयोः ॥ सोक्स्स्_१२,३१।५८ (वेत्_२४।५८) ॥  

  
ज्ञात्वेदं ब्रूहि मे तेषाम् अन्योनं के भवन्ति ते ।
  
पूर्वोक्तः सो ऽत्र शापस् ते जानानश् चेन् न वक्ष्यसि ॥ सोक्स्स्_१२,३१।५९ (वेत्_२४।५९) ॥  

  
एतद् वेतालतः श्रुत्वा विमृशन् बहुधापि सः ।
  
नाज्ञासीत् तद् यदा राजा तूष्णीकः प्रययौ तदा ॥ सोक्स्स्_१२,३१।६० (वेत्_२४।६०) ॥  

  
ततस् तदंसकूटस्थो वेतालो विहसन् हृदि ।
  
मृतपूरुषदेहान्तो निविष्टः समचिन्तयत् ॥ सोक्स्स्_१२,३१।६१ (वेत्_२४।६१) ॥  

  
नायं राजा महाप्रश्ने वेत्त्य् अस्मिन् दातुम् उत्तरम् ।
  
तेन तूष्णीं व्रजत्य् एष हृष्टो ऽतिचतुरैः पदैः ॥ सोक्स्स्_१२,३१।६२ (वेत्_२४।६२) ॥  

  
न च वञ्चयितुं शक्यः सत्त्वराशिर् अयं परम् ।
  
क्रीडन् भिक्षुः स चास्माभिर् इयतैव न शाम्यति ॥ सोक्स्स्_१२,३१।६३ (वेत्_२४।६३) ॥  

  
तद् अद्य वञ्चयित्वा तं दुरात्मानम् उपायतः ।
  
तत्सिद्धिं भाविकल्याणे राजन्य् अस्मिन् निवेशये ॥ सोक्स्स्_१२,३१।६४ (वेत्_२४।६४) ॥  

  
इत्य् आलोच्य स वेतालो नृपं तम् अवदत् तदा ।
  
राजन् कृष्णनिशाघोरे स्मशाने ऽस्मिन् गतागतैः ॥ सोक्स्स्_१२,३१।६५ (वेत्_२४।६५) ॥  

  
एतैः क्लिष्टः सुखार्हस् त्वं न विकल्पश् च कोऽपि ते ।
  
तद् आश्चर्येण धैर्येण तुष्टो ऽहम् अमुना तव ॥ सोक्स्स्_१२,३१।६६ (वेत्_२४।६६) ॥  

  
शवम् एतं नयेदानीं निर्गच्छाम्य् अमुतो ह्य् अहम् ।
  
इदं तु शृणु यद् वच्मि हितं तव कुरुष्व च ॥ सोक्स्स्_१२,३१।६७ (वेत्_२४।६७) ॥  

  
आनीतम् एतद् भवता यस्यार्थे नृकलेवरम् ।
  
कुभिक्षुः सो ऽद्य माम् अस्मिन् समाहूयार्चयिष्यति ॥ सोक्स्स्_१२,३१।६८ (वेत्_२४।६८) ॥  

  
उपहारीचिकीर्षुश् च त्वाम् एव स शठस् ततः ।
  
भूमौ प्रणामम् अष्टाभिर् अङ्गैः कुर्व् इति वक्ष्यति ॥ सोक्स्स्_१२,३१।६९ (वेत्_२४।६९) ॥  

  
त्वं प्राग् दर्शय तावन् मे करिष्ये ऽहं तथैव तत् ।
  
इति सो ऽपि महाराज वक्तव्यः श्रमणस् त्वया ॥ सोक्स्स्_१२,३१।७० (वेत्_२४।७०) ॥  

  
ततो निपत्य भूतौ स प्रणामं यावद् एव ते ।
  
दर्शयिष्यति तावत् त्वं छिन्द्यास् तस्यासिना शिरः ॥ सोक्स्स्_१२,३१।७१ (वेत्_२४।७१) ॥  

  
ततो विद्याधरैश्वर्यसिद्धिर् या तस्य वाञ्छिता ।
  
तां त्वं प्राप्स्यसि भुङ्क्ष्वेमं भुवं तदुपहारतः ॥ सोक्स्स्_१२,३१।७२ (वेत्_२४।७२) ॥  

  
अन्यथा तु स भिक्षुस् त्वाम् उपहारीकरिष्यति ।
  
एतदर्थं कृतो विघ्नस् तवात्रेयच् चिरं मया ॥ सोक्स्स्_१२,३१।७३ (वेत्_२४।७३) ॥  

  
तत् सिद्धिर् अस्तु ते गच्छेत्य् उक्त्वा तस्यांसपृष्ठगात् ।
  
निर्गत्य स ययौ तस्माद् वेतालः प्रेतकायतः ॥ सोक्स्स्_१२,३१।७४ (वेत्_२४।७४) ॥  

  
अथ स नरपतिस् तं प्रीतवेतालवाक्याच्
  
छ्रमणम् अहितम् एव क्षान्तिशीलं विचिन्त्य ।
  
वटविटपितलं तत् तस्य पार्श्वं प्रतस्थे
  
मृतपुरुषशरीरं तद् गृहीत्वा प्रहृष्टः ॥ सोक्स्स्_१२,३१।७५ (वेत्_२४।७५) ॥  

  
द्वात्रिंशस् तरङ्गः ।  

  
ततस् तस्यान्तिकं भिक्षोः क्षान्तिशीलस्य भूपतिः ।
  
स त्रिविक्रमसेनो ऽत्र प्राप स्कन्धे शवं वहन् ॥ सोक्स्स्_१२,३२।१ (वेत्_२५।१) ॥  

  
ददर्श तं च श्रमणं मार्गाभिमुखम् एककम् ।
  
कृष्णपक्षक्षपारौद्रे श्मशाने तरुमूलगम् ॥ सोक्स्स्_१२,३२।२ (वेत्_२५।२) ॥  

  
असृग्लिप्तस्थले गौरेणास्थिचूर्णेन निर्मिते ।
  
मण्डले दिक्षु विन्यस्तपूर्णशोणितकुम्भके ॥ सोक्स्स्_१२,३२।३ (वेत्_२५।३) ॥  

  
महातैलप्रदीपाढ्ये हुतपार्श्वस्थवह्निनि ।
  
सम्भृतोचितसम्भारे स्वेष्टदैवतपूजने ॥ सोक्स्स्_१२,३२।४ (वेत्_२५।४) ॥  

  
उपागाच् च स तं राजा सो ऽपि भिक्षुर् विलोक्य तम् ।
  
आनीतमटकं हर्षाद् उत्थायोवाच संस्तुवन् ॥ सोक्स्स्_१२,३२।५ (वेत्_२५।५) ॥  

  
दुःकरो मे महाराज विहितो ऽनुग्रहस् त्वया ।
  
त्वा दृशाः क्व क्व चेष्टेयं देशकालौ क्व चेदृशौ ॥ सोक्स्स्_१२,३२।६ (वेत्_२५।६) ॥  

  
निःकम्पं सत्यम् एवाहुर् मुख्यं त्वां कुलभूभृताम् ।
  
एवम् आत्मानपेक्षेण परार्थो येन साध्यते ॥ सोक्स्स्_१२,३२।७ (वेत्_२५।७) ॥  

  
एतद् एव महत्त्वं च महताम् उच्यते बुधैः ।
  
प्रतिपन्नाद् अचलनं प्राणानाम् अत्यये ऽपि यत् ॥ सोक्स्स्_१२,३२।८ (वेत्_२५।८) ॥  

  
इति ब्रुवन् स सिद्धार्थमानी भिक्षुर् महीपतेः ।
  
तस्यावतारयामास स्कन्धात् तं मटकं तदा ॥ सोक्स्स्_१२,३२।९ (वेत्_२५।९) ॥  

  
स्नपयित्वा समालभ्य बद्धमाल्यं विधाय च ।
  
मटकं मण्डलस्यान्तः स्थापयामास तस्य तत् ॥ सोक्स्स्_१२,३२।१० (वेत्_२५।१०) ॥  

  
भस्मोद्धूलितगात्रश् च केशयज्ञोपवीतभृत् ।
  
प्रावृतप्रेतवसनो भूत्वा ध्यानस्थितः क्षणम् ॥ सोक्स्स्_१२,३२।११ (वेत्_२५।११) ॥  

  
तस्मिन् मन्त्रबलाहूतं प्रवेश्य नृकलेवरे ।
  
तं वेतालवरं भिक्षुः पूजयामास स क्रमात् ॥ सोक्स्स्_१२,३२।१२ (वेत्_२५।१२) ॥  

  
ददौ तस्मै कपालार्घपात्रेणार्घ्यं सुनिर्मलैः ।
  
नरदन्तैस् ततः पुष्पं सुगान्धि च विलेपनम् ॥ सोक्स्स्_१२,३२।१३ (वेत्_२५।१३) ॥  

  
दत्त्वा मानुषनेत्रैश् च धूपं मांसैर् बलिं तथा ।
  
समाप्य पूजां राजानं तम् उवाच स पार्श्वगम् ॥ सोक्स्स्_१२,३२।१४ (वेत्_२५।१४) ॥  

  
राजन्न् इहास्य मन्त्राधिराजस्य कृतसंविधेः ।
  
प्रणामम् अङ्गैर् अष्टाभिर् निपत्य कुरु भूतले ॥ सोक्स्स्_१२,३२।१५ (वेत्_२५।१५) ॥  

  
येनाभिप्रेतसिद्धिं ते दास्यत्य् एष वरप्रदः ।
  
श्रुत्वैतत् स्मृतवेतालवचा राजाब्रवीत् स तम् ॥ सोक्स्स्_१२,३२।१६ (वेत्_२५।१६) ॥  

  
नाहं जानामि तत् पूर्वं प्रदर्शयतु मे भवान् ।
  
ततस् तथैव तद् अहं करिष्ये भगवन्न् इति ॥ सोक्स्स्_१२,३२।१७ (वेत्_२५।१७) ॥  

  
ततो दर्शयितुं यावत् स भिक्षुः पतितो भुवि ।
  
तावत् खड्गप्रहारेण स राजास्य शिरो ऽच्छिनत् ॥ सोक्स्स्_१२,३२।१८ (वेत्_२५।१८) ॥  

  
आचकर्ष च हृत्पद्मम् उदराद् अस्य पाटितम् ।
  
वेतालाय च तस्मै तच्छिरोहृत्कमलं ददौ ॥ सोक्स्स्_१२,३२।१९ (वेत्_२५।१९) ॥  

  
साधुवादे ततो दत्ते प्रीतैर् भूतगणैस् ततः ।
  
तुष्टो ऽब्रवीत् स वेतालो नृपं तं नृकलेवरात् ॥ सोक्स्स्_१२,३२।२० (वेत्_२५।२०) ॥  

  
राजन् विद्याधरेन्द्रत्वं भिक्षोर् आसीद् यद् ईप्सितम् ।
  
तत् तावद् भूमिसाम्राज्यभोगान्ते ते भविष्यति ॥ सोक्स्स्_१२,३२।२१ (वेत्_२५।२१) ॥  

  
क्लेशितो ऽसि मया यत् त्वं तद् अभीष्टं वरं वृणु ।
  
इत्य् उक्तवन्तं वेतालं स राजा तम् अभाषत ॥ सोक्स्स्_१२,३२।२२ (वेत्_२५।२२) ॥  

  
त्वं चेत् प्रसन्नः को नाम न सिद्धो ऽभिमतो वरः ।
  
तथाप्य् अमोघवचनाद् इदं त्वत्तो ऽहम् अर्थये ॥ सोक्स्स्_१२,३२।२३ (वेत्_२५।२३) ॥  

  
आद्याः प्रश्नकथा एता नानाख्यानमनोरमाः ।
  
चतुर्विंशतिर् एषा च पञ्चविंशी समाप्तिगा ॥ सोक्स्स्_१२,३२।२४ (वेत्_२५।२४) ॥  

  
सर्वाः ख्याता भवन्त्व् एताः पूजनीयाश् च भूतले ।
  
इति तेनार्थितो राज्ञा वेतालो निजगाद सः ॥ सोक्स्स्_१२,३२।२५ (वेत्_२५।२५) ॥  

  
एवम् अस्तु विशेषं च शृणु वच्म्य् अत्र भूतले ।
  
याश् चतुर्विंशतिः पूर्वा यैषा चैका समापिनी ॥ सोक्स्स्_१२,३२।२६ (वेत्_२५।२६) ॥  

  
कथावलीयं वेतालपञ्चविंशतिकाख्यया ।
  
ख्याता जगति पूज्या च शिवा चैव भविष्यति ॥ सोक्स्स्_१२,३२।२७ (वेत्_२५।२७) ॥  

  
यः श्लोकमात्रम् अप्य् अस्याः कथयिष्यति सादरः ।
  
यो वा श्रोष्यति तौ सद्यो मुक्तपापौ भविष्यतः ॥ सोक्स्स्_१२,३२।२८ (वेत्_२५।२८) ॥  

  
यक्षवेतालकूष्माण्डडाकिनीराक्षसादयः ।
  
न तत्र प्रभविष्यन्ति यत्रैषा कीर्तयिष्यते ॥ सोक्स्स्_१२,३२।२९ (वेत्_२५।२९) ॥  

  
इत्य् उक्त्वा स ययौ तस्मान् निर्गत्य नृकलेवरात् ।
  
यथाभिरुचितं धाम वेतालो योगमायया ॥ सोक्स्स्_१२,३२।३० (वेत्_२५।३०) ॥  

  
ततस् तत्र सुरैः सार्धं राज्ञस् तस्य महेश्वरः ।
  
साक्षाद् आविरभूत् तुष्टः प्रणतं चादिदेश तम् ॥ सोक्स्स्_१२,३२।३१ (वेत्_२५।३१) ॥  

  
साधु वत्स हतो ऽद्यायं यत् त्वया कूटतापसः ।
  
विद्याधरमहाचक्रवर्तिताहठकामुकः ॥ सोक्स्स्_१२,३२।३२ (वेत्_२५।३२) ॥  

  
त्वम् आदौ विक्रमादित्यः सृष्टो ऽभूः स्वांशतो मया ।
  
म्लेच्छरूपावतीर्णानाम् असुराणां प्रशान्तये ॥ सोक्स्स्_१२,३२।३३ (वेत्_२५।३३) ॥  

  
अद्य चोद्दामदुर्वृत्तदमनाय मया पुनः ।
  
त्वं त्रिविक्रमसेनाख्यो हीरः सृष्टो ऽत्र भूपतिः ॥ सोक्स्स्_१२,३२।३४ (वेत्_२५।३४) ॥  

  
अतः सद्वीपपातालां स्थापयित्वा महीं वशे ।
  
विद्याधराणम् अचिराद् अधिराजो भविष्यसि ॥ सोक्स्स्_१२,३२।३५ (वेत्_२५।३५) ॥  

  
भुक्त्वा दिव्यांश् चिरं भोगान् उद्विग्नः स्वेच्छयैव तान् ।
  
त्यक्त्वा ममैव सायुज्यम् अन्ते यास्यस्य् असंशयम् ॥ सोक्स्स्_१२,३२।३६ (वेत्_२५।३६) ॥  

  
अपराजितनामानं खड्गं चैतं गृहाण मे ।
  
यस्य प्रसादात् सर्वं त्वं प्राप्स्यस्य् एतद् यथोदितम् ॥ सोक्स्स्_१२,३२।३७ (वेत्_२५।३७) ॥  

  
इत्य् उक्त्वा खड्गरत्नं तद् दत्त्वा तस्मै महीभृते ।
  
वाक्पुष्पाभ्यर्चितस् तेन देवः शम्भुस् तिरोदधे ॥ सोक्स्स्_१२,३२।३८ (वेत्_२५।३८) ॥  

  
अथ दृष्ट्वैव समाप्तं कार्यम् अशेषं निशि प्रभातायाम् ।
  
प्रविवेश स त्रिविक्रमसेनः स्वपुरं नृपः प्रतिष्ठानम् ॥ सोक्स्स्_१२,३२।३९ (वेत्_२५।३९) ॥  

  
तत्र क्रमावगतरात्रिविचेष्टिताभिर् अभ्यर्चितः प्रकृतिभिर् विततोत्सवाभिः ।
  
स्नानप्रदानगिरिशार्चननृत्तगीतवाद्यादिभिस् तद् अखिलं स दिनं निनाय ॥ सोक्स्स्_१२,३२।४० (वेत्_२५।४०) ॥  

  
अल्पैर् एव च वासरैः स नृपतिः शार्वस्य वीर्याद् असेः
  
सद्वीपां सरसा तलां च बुभुजे निःकण्टकां मेदिनीम् ।
  
सम्प्राप्याथ हराज्ञया सुमहतीं विद्याधराधीशतां
  
भुक्त्वा तां सुचिरं जगाम भगवत्सायुज्यम् अन्ते कृती ॥ सोक्स्स्_१२,३२।४१ (वेत्_२५।४१) ॥  
  
