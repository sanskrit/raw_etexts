---
title: Sukasaptati

---
## Intro
  
  
  
  
Sukasaptati  
  
  
  
  
  
Sukasaptati  
  
  
Input by members of the Sansknet project  
(formerly: www.sansknet.org)  
  
  
  
This GRETIL version has been converted from a custom Devanagari encoding.  
Therefore, word boundaries are usually not marked by blanks.  
  
THE TEXT IS NOT PROOF-READ!  
  
  
  
REFERENCE SYSTEM (added):  
Suk_n.n (=n) = Sukasaptati_kathā.verse (=cumulative verse number)  
  
NOTE:  
- Verses of the Sanskrit chaya are asterisked  
- Occasional jumps in the cumulative verse numbering of the Sansknet version have been retained.  
  
  
  
  
  


## पाठः
  
  
  
  
  
  
  
  
॥ श्रीः ॥  
  
शुकसप्ततिः ॥  
  
  
"विनोदिनीऽ संस्कृत-हिन्दी-व्याख्योपेता ॥  
  
  
  
  
स्तर्त् सुक् १:  
प्रणम्य शारदां देवीं दिव्यविज्ञानशालिनीम् ।  
वच्मि चेतोविनादार्थमुद्धारं कीरसम्मतेः  ॥ सुक्_१।१ (=१) ॥  
  
  
अस्ति चन्द्रपुरं नाम नगरम् ।  
तत्र विक्रमसेनो नाम राजा बभूव ।  
तस्मिन्नगरे हरिदत्तो नाम श्रेष्ठी तस्य भार्या शृङ्गरसुन्दरीनाम्नी ।  
तत्पुत्रो मदनाविनोदनामा बभूव ।  
तस्य पत्नी प्रभावती ।  
सा सोमदत्तश्रेष्ठिनः कन्या ।  
मदनविनोदस्तु अतीवविषयासक्तः कुपुत्रः पितुः शिक्षां न शृणोति ।  
तस्य द्यूतमृगयावेश्यामद्यादिषु अतीव आसक्तिः ।  
कुमार्गचारिणं तं कुपुत्रं दृष्ट्वा तत्पिता हरिदत्तः सपत्नीकः अतीव दुःखितः सञ्जातः ।  
तं हरिदत्तं कुपुत्रदुःखेन पीडितं दृष्ट्वा तस्य सखा त्रिविक्रमनामा द्विजः स्वगृहतो नीतिनिपुणं शुकं सारिकां च गृहीत्वा तद्गृहे गत्वा प्राह-"सखे हरिदत्त! एनं शुकं सपत्नीकं पुत्रवत्त्वं परिपालय ।  
एतत्संरक्षणेन तव दुःखं दूरीभविष्यतिऽ ।  
हरिदत्तस्तु तं शुकं गृहीत्वा पुत्राय समर्पयामास ।  
मदनविनोदेन शयनमन्दिरे स्वर्णपञ्जरस्थः स्थापितः परिपोषितश्च ।  
अथैकदा रहसि शुको मदनं प्राह-  
हे सखे!   
  
पित्रोस्ते दुःखिनोर्दुःखात्पतत्यश्रुचयो भुवि ।  
तेन पापेन ते वत्स पतनं देवशर्मवत्  ॥ सुक्_१।२ (=२) ॥  
  
  
स प्राह-"कथमेतत्?ऽ शुक आह-अस्ति पञ्चपुरं नाम नगरम् ।  
तत्र सत्यशर्मा ब्राह्मणः ।  
तद्भार्या धर्मशीलानाम्नी पुत्रस्तु देवशर्मा ।  
स च अधीतविद्यः पितृप्रच्छन्नवृत्त्या देशान्तरं गत्वा भागीरथीतीरे तपः कृतवान् ।  
एकदा स तपस्वी गङ्गातीरे जपार्थमुपविष्टः ।  
तस्मिन्काले कयाचित् बलाकया उड्डीयमानया तदङ्गोपरि पुरीषोत्सर्गः कृतः ।  
स च तपस्वी क्रोधाकुलितनेत्रः यावदूर्ध्वं पश्यति तावत्तत्क्रोधाग्निना भस्मीभूतां बलाकां भूमौ पतितां दृष्ट्वा [बलाकां दग्ध्वा] नारायणद्विजगृहे भिक्षार्थं ययौ ।  
स्वभर्तृशुश्रूषापरया तत्पत्न्या कोपाभिविष्टो निर्भर्त्सितः सत्पक्षिहायमुक्तश्च- "नाहं बलाकेव त्वत्कोपस्थानम्ऽ ।  
स च प्रच्छन्नपातकज्ञानाद्भीतो विस्मितश्च, प्रेषितश्च तया धर्मव्याधपार्श्व वारणसीं नगरीं ययौ ।  
तत्र रक्ताक्तहस्तं यमप्रतिभं मांसविक्रयं विदधानं तं दृष्ट्वा दृशामन्तःस्थितः ।  
व्याधेन स्वागतप्रश्नपूर्वकं स्वगृहं नीत्वा निजपितरौ सभक्तिकं भोजयित्वा पश्चात्तस्य भोजनं दत्तम् ।  
तदनन्तरं स च व्याधं ज्ञानकारणं पप्रच्छ-"कथं सती ज्ञानवती, कथं च त्वं ज्ञानवान्ऽ ।  
तेन व्याधेनोक्तम्-  
  
निजान्वयप्रणीतं यः सम्यग्धर्मं निषेवते ।  
उत्तमाधममध्येषु विकारेषु पराङ्मुखः  ॥ सुक्_१।३ (=३) ॥  
  
स गृही स मुनिः साधुः स च योगी स धार्मिकः ।  
पितृशुश्रूषको नित्यं जन्तुः साधारणश्च यः  ॥ सुक्_१।४ (=४) ॥  
  
अहं सापि च एवं ज्ञानिनौ त्वं च निजपितरौ परित्यज्य भ्रमन्मादृशां न सम्भाषणार्हः ।  
परमतिथिं मत्वा जल्पितः ।  
एवमुक्तः स ब्राह्मणो विनयपरं व्याधं पप्रच्छ ।  
तेनोक्तम्-   
  
न पूजयन्ति ये पूज्यान्मान्यान्न मानयन्ति ये ।  
जीवन्ति निन्द्यमानास्ते मृताः स्वर्गं न यान्ति च  ॥ सुक्_१।५ (=५) ॥  
  
व्याधेन बोधितस्तेन स ययौ गृहमात्मनः ।  
अभवत्कीर्तिमांल्लोके परतः कीर्तिभाजनम्  ॥ सुक्_१।६ (=६) ॥  
  
  
तस्माद्वणिग्धर्मं स्वकुलोद्भवं स्मर पित्रोश्च विनयपरो भवऽ ।  
एवमुक्तः स मदनः पितरौ नमस्कृत्य तदनुज्ञातो भार्याञ्चापृच्छ्यप्रवहणमधिरूढंवान् गतो देशान्तरम् ।  
पश्चात्तत्पत्नी कतिचिद्दिनानि शोकयुक्ता निर्वाह्य स्वैरिणीभिः सखीभिः प्रतिबोधिता पुरुषान्तराभिलाषुकाभवत् ।  
यतस्ताभिरेवमुक्तम्-  
  
तावत्पिता तथा बन्धुर्यावज्जीवति मानवः ।  
मृतो मृत इति ज्ञात्वा क्षणात्स्नेहो निवर्तते  ॥ सुक्_१।७ (=७) ॥  
  
अतस्त्वं स्वपतिमप्राप्यमाणा निजशरीरस्य कतिचिद्दिनस्थायियौवनस्य पुरुषान्तररमणाद् गृहाण फलम् ।  
ततस्तासां वचनेन पुरुषान्तरस्य गुणचन्द्रसञ्ज्ञस्य रमणाय शृङ्गारं विधाय यावत्प्रचलिता तावत्सारिकया मा गच्छेत्यादिवचनैर्निर्भर्त्सिता ।  
ततो यावत्सा तां सारिकां गलमोटनपूर्वं विनाशयति तावदुड्डीय ययौ ।  
ततः क्षणं स्थित्वा स्वेष्टदेवतां हृदि स्मृत्वा ताम्बूलं प्रगृह्य यावच्चलिता तावत् शुकः प्राह-"सिद्धिरस्तु ।  
क्व गन्तव्यम्ऽ, इत्यादिवाक्यैः पृष्टा ।  
सा च शुकवचनं शकुनमिति कृत्वा प्रहस्य तमाह-"हे शुकराज! नरान्तरास्वादं विज्ञातुं प्रचलितास्मिऽ ।  
शुक उवाच- "युक्तमिदं कर्त्तव्यमेव परं दुष्करं निन्दितं च कुलस्त्रीणाम् ।  
किञ्च, तदा गम्यता यदि विपरीते समायाते सति तव बुद्धिरस्ति ।  
यदि नास्ति तदा पराभवपदं भविष्यसि ।  
यतः-  
  
कौतुकान्वेषिणो नित्यं दुर्जना व्यसनागमे ।  
मासोपवासिनी यद्वद्वणिक्पुत्रकचग्रहे  ॥ सुक्_१।८ (=८) ॥  
  
पप्रच्छ सा तदा सार्धं पुंश्चलीभिः कृतादरा ।  
ससम्भ्रमा जगादेदं किमिदं भाषितं शुकः  ॥ सुक्_१।९ (=९) ॥  
  
यदि ते कौतुकं सुभ्रु परार्थं गच्छ सुन्दरि ।  
स्थिरीभूय त्वया पश्चात् श्राव्येयं महती कथा  ॥ सुक्_१।१० (=१०) ॥  
  
  
एवं शुकोक्तं श्रुत्वा यदा सा कौतुकाकुलचेतसा निजगृह आसीनास्ति तदा शुकः कथां प्राह- अस्ति चन्द्रावती पुरो ।  
तस्यां भीमनामा नृपः ।  
तत्र सुधनो नाम मोहनश्रेष्ठिसुतः तन्नगरवासिनो हरिदत्तस्य कलत्रं लक्ष्मीं रन्तुमीहते ।  
तद्वत्सा न मन्यते ।  
ततो मासोपवासिनीं पूर्णाभिधानां गत्वा पूर्णधनावर्जितां कृत्वा हरिदत्ते नगराद्बहिर्गते तद्गृहे दूतीत्वेन प्रेषयामास ।  
सापि चाटूक्तिभिर्लक्ष्मीं प्रसादयामास ।  
प्रसन्नया च तयेत्युक्तम्- "यत्त्वं याचसे तत्करोमि" ।  
पूर्णयोक्तम्- "तर्हि मन्मतं नरं भज" ।  
तयोक्तम्- "कुलस्त्रीणां नैतद्युज्यते परं यत्तवाग्रे प्रतिपन्नं तत्करोमिऽ ।  
  
  
उक्तञ्च-   
  
छिज्जौ सीसं अह होउ बन्धणं चऔ सव्वहा लच्छी ।  
पडिवण्णपालणे सुपुरिसाणं जं होउ तं होउ  ॥ सुक्_१।११ (=११) ॥  
  
[शीर्ष छिद्यताम् अथ भवतु बन्धनं चलतु सवथा लक्ष्मीः ।  
प्रतिपन्नपालने सुपुरुषाणां यद् भवतु तद् भवतु]  ॥ सुक्_१।११* (=११*) ॥  
  
  
तथाच   
दिढलोहसिङ्खलाणं अस्साण विविहपासबन्धाणं ।  
ताणं चिअ अहिअरअरो वाआबन्धो सुपुरिसस्स  ॥ सुक्_१।१२ (=१२) ॥  
  
  
[दृढलोहशृङ्खलानां भवतु विवधपाशबन्धनम् ।  
ताभ्यामपि अधिकतरो वाचाबन्धः सुपुरुषस्य]  ॥ सुक्_१।१२* (=१२*) ॥  
  
  
अद्यापि नोज्झति हरः किल कालकूटं, कूर्मो बिभर्ति धरणीं खलु चात्मपृष्ठे ।  
अम्भोनिधिर्वहति दुःसहवाडवाग्निमङ्गीकृतं सुकृतिनः परिपालयन्ति  ॥ सुक्_१।१३ (=१३) ॥  
  
  
तच्छ्रुत्वा हृष्टा पूर्णा ।  
"एवमेवैतत्ऽ ।  
ततस्तां लक्ष्मीं प्रतिविधाय गुणमोहनार्थे प्रदोषे स्वगृहे निनाय ।  
ततः स मोहनः कथितवेलोपरि नागतः किञ्चित्कार्यादिवैयग्र्येण ।  
ततो लक्ष्म्या सकामयोक्तम्- "यत्कमपि नरं समानयऽ ।  
ततः पूर्णया मूढया तत्पतिरेव समानीतः ।  
स्वभर्तरि समायाते सा कथं भवत्विति कथं गृहं यात्विति त्वं सख्यस्तव वा कथयन्तु ।  
ता आहुः- "न जानीमः ।  
त्वमेव कथयऽ ।  
शुक आह- "यदि न यासि तदा कथयामिऽ ।  
तयोक्तम्-- "न यास्यामिऽ ।  
शुकः-सा आगच्छन्नेव स्वपतिरिति ज्ञात्वा तं कचग्रहं प्रगृह्यैवमुवाच-हे शठ! सर्वदा त्वमिति ममाग्रे जल्पसि यन्मे त्वां विना नान्या वल्लभा अस्ति ।  
अधुना तु मया परीक्षितो ज्ञातश्चेति कोपं चक्रेऽ ।  
स च तां कष्टेन सुकोमलवचनैरनुनीय स्वगृहं निन्ये ।  
  
कथां श्रुत्वा शुकेनोक्तां भयविस्मयकारिणीम् ।  
पुंश्चलीवृन्दसंयुक्ता सुप्ता रात्रौ वणिक्प्रिया  ॥ सुक्_१।१४ (=१४) ॥  
  
  
इति शुकसप्ततौ प्रथमा कथा ॥  
  
  
________________________________________________________________________  
  
  
स्तर्त् सुक् २:  
  
  
सा तथैव समं ताभिर्द्वितीयो ऽह्नि निशामुखे ।  
शुकमापृच्छ्य चलिता शुकस्तामिदमब्रवीत्  ॥ सुक्_२।१ (=१५) ॥  
  
यथेष्टं गच्छ सुश्रोणि यदि जानासि दुःकृते ।  
प्रत्युत्तरं समायाते यशोदेवीव सङ्कटे  ॥ सुक्_२।२ (=१६) ॥  
  
ततः प्रभावतो पृच्छति- "का यशोदेवी ।  
कदा कस्मिन्सङ्कटे तया क उपायः कृतऽ इति ।  
शुकः- "यदा कथयामि तदा मयि सुरतविघातेन तव कोपः प्राणनिषूदनः स्यात्ऽ ।  
सा आह- "सुहृदां साध्वसाध्वपि श्रोतव्यमेवऽ इत्यनुज्ञातः शुकः आह- अस्ति नन्दनं नाम नगरम् ।  
तत्र नन्दनो नाम राजा ।  
तत्पुत्रो राजशेखरः ।  
तद्वधूः शशिप्रभा ।  
तां धनसेनसुतो वीरनामा दृष्ट्वा सकामः सन् ज्वरपीडितो ऽभूत् ।  
भोजनादि न विधत्ते ।  
स च मात्रा यशोदेव्या पृष्टः सन्सगद्गदं कारणमाह- "सा च राजकन्या दुर्लभा ।  
स कथं जीवतुऽ इति प्रश्नः ।  
तयोक्तम्- "त्वमेव कथयऽ ।  
शुकः-यदि प्रभावति! अद्य न यासि तदा कथयामि, इत्युक्ते सा आह- "कथयेतिऽ ।  
अथ शुकः-सा यशोदेवी एकां शुनीं भोजनाद्यैरावर्जयित्वा आभरणानि परिधायात्मना सार्धं गृहीत्वा शशिप्रभापार्श्वे गत्वा तां विजने सगद्गदा जगाद-अहं च त्वं च इयं च पूर्वभवे भगिन्यो ऽभूवन् ।  
मया निःशङ्कया त्वया तु सशङ्कया परनराभिलाषः पूरितः ।  
अनया तु नैव ।  
अतो ऽस्याः शीलप्रभावात्केवलं जातिस्मरणमेव न भोगाः शुनिका च सञ्जाता ।  
सम्भोगविघ्नाज्जातिस्मरणं च न ते वर्तते ।  
मम पुनर्भोगान्निर्विघ्नान्निर्विघ्नजातिस्मरणं च ।  
अतो ऽहमनुकम्पया इमां शुनकीं त्वां च दृष्ट्वा कथयितुमागता ।  
अतस्त्वयार्थिनां काङ्क्षितं दातव्यमेव ।  
यो दानं कुर्यात्स भवेत्सर्वसम्पदां स्थानम् ।  
उक्तञ्च--  
  
कथयन्ति न याचन्ते भिक्षाहारा गृहे गृहे ।  
अर्थिभ्यो दीयतां नित्यमदातुः फलमीदृशम्  ॥ सुक्_२।३ (=१७) ॥  
  
ततः शशिप्रभा सकण्ठग्राहं रुदित्वा प्राह-- "मामपि कल्याणि! पुरुषान्तरेण योजयऽ ।  
ततो यशोदेवी तां स्वस्थीकृत्य भर्तृविदितां स्वगृहं नीत्वा स्वपुत्रेण योजयामास ।  
स च राजशेखरो द्रव्यादिदानतोषितः सखीयमिति कृत्वा न निवारयामास ।  
  
राजपुत्रं राजपुत्रीं प्रतार्यैवं च भामिनि ।  
यशोदेव्या महद्बुद्ध्य निजकार्यमनुष्ठितम्  ॥ सुक्_२।४ (=१८) ॥  
  
बुद्धिरस्ति यदैषा ते व्रज सुभ्रु परान्तिकम् ।  
भज निद्रां विशालाक्षि मान्यथा स्वं विडम्बय  ॥ सुक्_२।५ (=१९) ॥  
  
इति शुककथां श्रुत्वा प्रभावती सुप्ता ।  
इति शुकसप्ततौ द्वितीया कथा ॥  
  
  
____________________________________________________________________  
  
  
स्तर्त् सुक् ३:  
  
  
अथान्यदिने प्रभावती शुकं पृच्छति ।  
शुकः-   
  
गच्छ देव किमाश्चर्यं यत्र ते रमते मनः ।  
नृपवद्यदि जानासि परित्राणं त्वमात्मनः  ॥ सुक्_३।१ (=२०) ॥  
  
प्रभावती पृच्छति-कथमेतत् ।  
शुकः कथयति-अस्ति विशाला नगरी ।  
तत्र सुदर्शनो राजा ।  
तत्र च विमलो नाम वणिक् ।  
तस्य च पत्नीद्वयं सुभगं रूपसम्पन्नं दृष्ट्वा कुटिलनामा धूर्तस्तद्भार्याद्वयग्रहणेच्छया अम्बिकां देवीमाराध्य विमलरूपं ययाचे ।  
लब्ध्वा च तत्प्रकृतिं विमले बहिर्गते तद्गृहं गत्वा प्रभुत्वं चकार ।  
प्रसादधनदानैर्वशीकृतो ऽखिलो ऽपि परिजनवर्गः ।  
तद्भार्याद्वयं बहुमानदानादिना सन्तोष्य स्वेच्छया भुङ्क्ते ।  
विमलो ऽयं धनाद्यनित्यतां श्रुत्वा दाता बभूवेति परिजनो ऽनवरतं चिन्तयति ।  
अथ सत्यविमलो ऽपि द्वारमागतः कुटिलाज्ञया द्वारपालेन निषिद्धः ।  
ततो बहिःस्थः फुत्करोति "वञ्चितो ऽहं धूर्तराजेनऽ ।  
तस्य चैवं क्रन्दतो गोत्रजा जनाः कौतुकाच्च मिलिताः ।  
तत्क्षणात् हट्टानि मुक्त्वा वणिक्सार्थो मिलित्वा आरक्षिकमन्त्रिमुख्यानां पुरतः फूच्चक्रे ।  
"राजन्वञ्चितो ऽस्मि धूर्तराजेनऽ ।  
ततो राज्ञा तदवलोकनाय प्रहिताः पुरुषाः ।  
तेनापि ते द्रव्यादिदानेन सानुकूलाः कृताः ।  
तं धनदायकं गृहे दृष्ट्वा जनो वदति-"स्वामिन्विमलो गृहे विद्यते ।  
अयं च धूर्तराट् द्वारस्थःऽ ।  
ततो नृपेण द्वावप्येकत्र कृतौ ।  
ततो द्वयोर्मध्यान्न को ऽपि धूर्तेतरयोर्व्यक्तिं जानाति ।  
जातः कोलाहलो ऽखिललोकव्यवहारनाशकरो राज्ञश्चपवादः ।  
यतो राज्ञां दुष्टनिग्रहः शिष्टपालनं च स्वर्गाय ।  
उक्तञ्च-   
प्रजापीडनसन्तापात्समुद्भूतो हुताशनः ।  
राज्ञः कुलं श्रियं प्राणान्नादग्ध्वा विनिवर्तते  ॥ सुक्_३।२ (=२१) ॥  
  
ततो राजा एकान्ते तयोर्निर्णयमचिन्तयत् ।  
तत्कथय कथं निश्चयः स्यादिति प्रश्नः ।  
शुकः-स राजा लब्धोपायस्तद्विमलभार्याद्वयं पृथक्पृथक्संस्थाप्य पृष्टवान्-"किं युवयोः पाणिग्रहणे भर्त्रा विभूषणं प्रदत्तं धनं च ।  
पश्चात्किं जल्पितं प्रथमसङ्गेन च का वार्त्ता भर्त्रा सहाभूत् ।  
का माता कश्च पिता ।  
किं कुलम् ।  
का जातिःऽ ।  
इत्येवं पृष्टाभ्यां यथालब्धं यथावृत्तं यथाप्रोक्तं यथासुप्तं सर्वं ताभ्यां कथितम् ।  
पश्चातु तौ पुरुषौ पृष्टौ परस्परं विसंवदन्तौ ।  
ततो भार्याद्वयस्य रुक्मिणीसुन्दरीनामधेयस्य यः संवादं वदति स सत्यः ।  
इतरस्तु धूर्तो राज्ञा निर्वासितः ।  
सत्यस्तु राज्ञा सभार्यः सस्कृतः स्वगृहं गतः ।  
इति महाराजबुद्धिः ।  
इति कथां श्रुत्वा प्रभावती सुप्ता ॥  
  
  
इति शुकसप्ततौ तृतीया कथा ॥  
  
  
________________________________________________________________________  
  
  
स्तर्त् सुक् ४ :  
  
  
अथान्यदा प्रभावती शुकं पृच्छति ।  
शुकः-"मां कृतावज्ञं कृत्वा मा गच्छ ।  
यतो बालकादपि हितं वाक्यं ग्राह्यम् ।  
  
कृतावज्ञः पुरा देवि वृद्धवाक्यपराङ्मुखः ।  
पतितो ब्राह्मणो ऽनर्थे विषकन्याविवाहने  ॥ सुक्_४।१ (=२२) ॥  
  
प्रभावती पृच्छति-"कथमेतत्" ।  
शुकः-अस्ति सोमप्रभं नाम द्विजस्थानम् ।  
तत्र विद्वान्धार्मिकः सोमशर्मा नाम विप्रः ।  
तत्पुत्री रूपौदार्यगुणोपेता विषकन्येति विज्ञाताभूत् ।  
तेन तां भयेन को ऽपि न विवाहयति ।  
ततः सोमशर्मा वरार्थं भुवं पर्यटन् सम्प्राप्तो द्विजस्थानं जनस्थान नाम ।  
तत्र गोविन्दनामा ब्राह्मणो जडो निर्धनश्च ।  
तस्मै कन्या प्रदत्ता ।  
तेन सुहृदां निवारयतामपि कृतावज्ञेनोढा सर्वरूपलावण्यगुणोपेता मोहिनी विषकन्या ।  
सा विदग्धा गोविन्दस्तु मूर्खः लघुवयाश्च ।  
ततश्च सा आत्मनो रूपलावण्ययौवनं शुशोच ।  
  
अविदग्धः पतिः स्त्रीणां, प्रौढानां नायको ऽगुणी ।  
गुणिनां त्यागिनां स्तोको विभवश्चेति दुःखकृत्  ॥ सुक्_४।२ (=२३) ॥  
  
पाउससमअपवासो जोव्वणदिअहे तहा अ दालिद्दं ।  
पढमसिणेहविओओ तिणि वि गरुआइदुक्खाइं  ॥ सुक्_४।३ (=२४) ॥  
  
[प्रवृट्समयप्रवासो यौवनदिवसे तथा च दारिद्र्यम् ।  
प्रथमस्नेहवियोगस्त्रीण्यपि गुरुकाणि दुःखानि]  ॥ सुक्_४।२४* (=२४*)  ॥  
  
अप्पत्थावे पढिअं कण्ठविहूणं च गाइअं गीअं ।  
मा मा भणन्ति सुरअं तिणि वि गरुआइ दुक्खाइं  ॥ सुक्_४।४ (=२५) ॥  
  
[अप्रस्तावे पठितं कण्ठविहीनं च गायनं गीतम् ।  
मा मा भणन्त्यां सुरतं त्रीण्यपि गुरुकाणि दुःखानि]  ॥ सुक्_४।४* (=२५*) ॥  
  
सान्यदा गोविन्दं पतिमित्यब्रवीत्-"मम पितुर्गेहात्समागताया बहूनि दिनानि सञ्जातानि ।  
ततो ऽहं त्वयैव सह गमिष्ये नान्यथाऽ ।  
ततः शकटं मार्गयित्वा सभार्यकः स चलितः ।  
यावत्प्रयाति तावत्पथि एको युवा वाग्ग्मी सुरूपः शूरश्च विष्णुनामा ब्राह्मणो मिलितः ।  
तस्य ब्राह्मणस्य तस्याश्चान्योन्मनुरागः सञ्जातः ।  
उक्तञ्च- प्रीतिः स्याद्दर्शनाद्यैः प्रथममथ मनःसङ्गसङ्कल्पभावो, निद्राछेदस्तनुत्वं वपुषि कलुषता चेन्द्रियाणां निवृत्तिः ।  
ह्रीनाशोन्मादमूर्च्छामरणमिति जगद्यात्यवस्था देशैताः, लग्नैर्यत्पुष्पबाणैः स जयति मदनः सन्निरस्तान्यधन्वी  ॥ सुक्_४।५ (=२६) ॥  
स पथिको दम्पत्योः पूगपत्रोच्चयं ददाति ।  
इत्येवं ग्राम्यब्राह्मणोरोहविष्णोर्विश्वस्तः आत्मनो निरोधसङ्गभयादुत्तीर्य त गन्त्रीवाहमारोहयति ।  
विष्णुना च पत्यौ वृक्षान्तरगते सा मोहिनो भुक्ता आत्मवशीकृता ।  
तया चात्मीयं नाम गोत्रं कुलक्रमं चाज्ञापितः ।  
पत्युश्च समागतस्य "त्वं चोरो ऽसीतिऽ गन्त्र्यारोहणं कुवतो निषेधः कृतः ।  
विष्णुरपि तां कृहीत्वा गोविन्दं धर्षितवान् ।  
ततस्तयोः केशाकेशि संवृत्तम् ।  
गोविन्दस्तु विष्णुना विषकन्याप्रभावेण निर्जितः ।  
ततस्तां गृहीत्वा विष्णुः स्वगृहं प्रतिचलितः ।  
गोविन्दः पृष्ठस्थो मार्गासन्ने ग्रामे गत्वा फूत्कृतवान्-"यदनेन चौरेण मम भार्या गृहीता ।  
त्रायतां ताम् ।  
मम शरणं भो जनाःऽ ।  
अथ ग्रामाधिपेन विष्णुर्मोहिनीयुतो धृतः ।  
पृष्टेनोत्तरं दत्तं विष्णुना यथेयं मया परिणीता ।  
मदीयां च भार्यामेष पथिको मार्गे दृष्ट्वा ग्रहिलो बभूव ।  
गोविन्देनापि पृष्टेन इदमेवोत्तरितम् ।  
ततो मन्त्री तयोरेकमेवोत्तरं श्रत्वा जात्यादिकं पृष्टवान् ।  
त्रयमपि तु संवदति ततः कथं निश्चयः" ।  
इति शुकप्रश्नः ।  
ततस्तया पृष्टः शुक आह-मन्त्रिणोक्तम्, "कियन्ति दिनानि सङ्गमस्य युष्माकं प्रयाणे" ।  
तैरुक्तम्-"कल्ये भोजनान्तरं संवृत्तः समागमःऽ ।  
ततो मन्त्रिणा ब्राह्मणौ पृथक्पृथक्पृष्टौ-"किमनया कल्ये भोजनवेलायां भुक्तम्ऽ ।  
यच्च तया भुक्तं तद्गोविन्दो जानाति इतरस्तु न ।  
ततः स विडम्बितः सचिवेन ।  
गोनिन्दः शिक्षितः ।  
धिगिमां ब्राह्मणीं परत्रेह च दुःखदां मुञ्च शीघ्रम् ।  
उक्तञ्च-  
  
वैद्यं पानरतं नटं कुपठितं मूर्खं परिव्राजकं योधं कापुरुषं विटं विवयसं स्वाध्यायहीनं द्विजम् ।  
राज्यं बालनरेन्द्रमन्त्रिरहितं मित्रं छलान्वेषि च भार्यां यौवनगर्वितां पररतां मुञ्चन्ति ये पण्डिताः  ॥ सुक्_४।६ (=२७) ॥  
  
तथापि कामिनीलुब्धो धिक्कृतः साधुभिस्तदा ।  
तामेवादाय चलितस्तत्कृते निहतः पथि  ॥ सुक्_४।७ (=२८) ॥  
  
तद्देवि यः करोत्येवमवज्ञां वृद्धशिक्षितः ।  
स पराभवमाप्नोति गोविन्दो ब्राह्मणो यथा  ॥ सुक्_४।८ (=२९) ॥  
  
इति कथां श्रुत्वा प्रभावती सुप्ता ॥  
  
  
इति शुकसप्ततौ चतुर्थो कथा ॥  
  
  
____________________________________________________________________  
  
स्तर्त् सुक् ५:  
  
  
पुनरन्यदिने सा गमनाय शुकं पृच्छति ।  
शुकः-   
  
गच्छ देवि विजानासि यदि कर्तुं त्वमुत्तरम् ।  
सभायां नृपतेर्यद्वद्विषमे बालपण्डिता  ॥ सुक्_५।१ (=३०) ॥  
  
प्रभावतीपृष्टः शुकः कथां प्राह-अस्ति उज्जयिनी नाम नगरी ।  
तत्र विक्रमादित्यो राजा ।  
तस्य राज्ञो कामलीला नाम उत्तमकुले जाता ।  
सा च राज्ञो ऽतीव वल्लभा ।  
एकदा नृपस्तया सार्धं भोजनं कुर्वन्भृष्टमत्स्यांस्तस्यै दापयामास ।  
सा आह-स्वामिन्! नाहमेतान्पुरुषानवलोकयितुमपि समर्था किं पुनः स्पर्शनम् ।  
इति शृत्वा मत्स्या अट्टहासेन तथा जहसुर्यथा नागरिकलोके श्रुतम् ।  
राजा च तन्मत्स्यहास्यकारणं मन्त्रिज्योतिर्विच्छाकुनिककोविदान्पृचछति ।  
यदा न को ऽपि जानाति तदा सर्वद्विजाग्रेसरं पुरोहितं प्राह-यथा त्वयैव मत्स्यहास्यकारणं कथनीयमन्यथात्वं देशान्निर्वासं प्राप्नोषि ।  
पुरोधा अप्येतद्वचः श्रुत्वा दिनपञ्चकं व्यवधाने याचयित्वा सविषादो गृहमगमत् ।  
स पुरोहितः तदुत्तरमजानन्पुरस्ताद्राज्ञा निर्वास्यते ।  
स कथं भवत्विति प्रश्नः ।  
उत्तरमप्याह शुकः-स ब्राह्मणो विषादापन्नः पुत्र्या बालपण्डितया बभाषे, तात! कथमुद्विग्नचित्त इव लक्ष्यसे ।  
कथय विषादस्य कारणम् ।  
विद्वद्भिर्विपद्यप्युच्चैः स्थातव्यम् ।  
उक्तञ्च-  
  
सम्पदि यस्य न हर्षो विपदि विषादो रणे च भीरुत्वम् ।  
तं भुवनत्रयतिलकं जननी जनयति सुतं विरलम्  ॥ सुक्_५।२ (=३१) ॥  
  
ततो ब्राह्मणो ऽविरलं वृत्तान्तमाचष्टे अनेन कारणेन राजा मां नागरान्निर्वासयति ।  
यतः-   
  
न सौहृदं न विश्वासो न स्नेहो न च बन्धुता ।  
केनापि सह संसारे कुतो राज्ञा छलार्थिना  ॥ सुक्_५।३ (=३२) ॥  
  
उक्तञ्च-  
  
काके शौचं द्यूतकारे च सत्यं सर्पे क्षान्तिः स्त्रीषु कामोपशान्तिः ।  
क्लीबे धैर्यं मद्यपे तत्त्वचिन्ता राजा मित्रं केन दृष्टं श्रुतं वा  ॥ सुक्_५।४ (=३३) ॥  
  
किञ्च- नदीनां नखिनाञ्चैव शृङ्गिणां शस्त्रपाणिनाम् ।  
विश्वासो नैव कर्तव्यः श्त्रीषु राजकुलेषु च  ॥ सुक्_५।५ (=३४) ॥  
  
भोगिनः कञ्चुकासक्ताः क्रूराः कुटिलगमिनः ।  
दुःखोपसर्पणीयाश्च राजानो भुजगा इव  ॥ सुक्_५।६ (=३५) ॥  
  
हसन्नपि नृपो हन्ति मानयन्नपि दुर्जनः ।  
स्पृशन्नपि गजो हन्ति जिघ्रन्नपि भुजङ्गमः  ॥ सुक्_५।७ (=३६) ॥  
  
एष राजा आ बाल्यात्सेवितो ऽपि मयि विपरीतो बभूव ।  
तस्मान्मया जीवितुमिच्छता द्विजैः सह परदेशं गन्तव्यम् ।  
उक्तञ्च-   
  
त्यजेदेकं कुलस्यार्थे ग्रामस्यार्थे कुलं त्यजेत् ।  
ग्रामं जनपदस्यार्थे आत्मार्थे पृथिवीं त्यजेत्  ॥ सुक्_५।८ (=३७) ॥  
  
ततः सा बालिका तातवचनं श्रुत्वा प्राह-तात! त्वया युक्तमुक्तम् ।  
परं स्वामिरहितानां न क्वापि पूजा ।  
यत उक्तम्-  
  
अप्रधानः प्रधानः स्याद्यदि सेवेत पार्थिवम् ।  
प्रधानो ऽप्यप्रधानः स्याद्यदि सेवाविवर्जितः  ॥ सुक्_५।९ (=३८) ॥  
  
आसन्नमेव नृपतिर्भजते मनुष्यं विद्याविहीनमकुलीनमसंस्तुतं वा ।  
प्रायेण भूमिपतयः प्रमदा लताश्च यः पार्श्वतो भवति तं परिवेष्टयन्ति  ॥ सुक्_५।१० (=३९) ॥  
  
आरोहन्ति शनैर्मृत्या धुन्वन्तमपि पार्थिवम् ।  
कोपप्रसादवस्तूनां विचिन्वन्ति समीपगाः  ॥ सुक्_५।११ (=४०) ॥  
तथा च-  
  
विद्यावतां महेच्छानां शिल्पविक्रमशालिनाम् ।  
सेवावृत्तिविदाञ्चैव नाश्रयः पार्थिवं विना  ॥ सुक्_५।१२ (=४१) ॥  
  
ये जात्यादिमहोत्साहा नोपगच्छन्ति पार्थिवम् ।  
तेषामामरणं भिक्षा प्रायाश्चित्तं विनिर्मितम्  ॥ सुक्_५।१३ (=४२) ॥  
  
रोगैर्ग्रहैर्नृपर्ग्रैस्तो यो न वेत्ति जडक्रियः ।  
मध्यमन्त्रमुपायं च सो ऽवश्यं तात न स्थिरः  ॥ सुक्_५।१४ (=४३) ॥  
  
उक्तञ्च-  
  
सर्पान्व्याघ्रान् गजान्सिंहान्दृष्ट्वोपायैर्वशीकृतान् ।  
राजेति कियती मात्रा धीमतामप्रमादिनाम्  ॥ सुक्_५।१५ (=४४) ॥  
  
तथा च-  
  
राजानमेव संश्रित्य विद्वान्याति परोन्नतिम् ।  
विना मलयमन्यत्र चन्दनं न विवर्धते  ॥ सुक्_५।१६ (=४५) ॥  
  
धवलान्यातपत्राणि वाजिनश्च मनोरमाः ।  
सदा मत्ताश्च मातङ्गाः प्रसन्ने सति भूपतौ  ॥ सुक्_५।१७ (=४६) ॥  
  
तस्मात्तात्, त्वं राज्ञा मान्यः प्रसादपात्रञ्च ।  
ततः सन्देहे ऽस्मिन्मा विषादीभव ।  
यतः-  
  
राजग्रहे समायाते विषमे कार्यसंशये ।  
सन्दिग्धमनसां राज्ञां प्रधानाः संशयच्छिदः  ॥ सुक्_५।१८ (=४७) ॥  
  
ततो हे तात! स्थिरीभव ।  
मत्स्यहसनोत्तरं राज्ञः पुरतो मयाभिधेयमिति ।  
स्नाहि भुङ्क्ष्व ।  
ततः स एवं कृत्वा राज्ञो ऽग्रतो गत्वा सर्वं निवेदयामास ।  
नृपो ऽपि तुष्टस्तामाजुहाव ।  
सा आशीर्वादं दत्त्वा राजानमब्रवीत्-राजन्मा मुधा विप्रान्विडम्बय ।  
किं त्वया एवंविधं मत्स्यानां हास्यं दृष्टं श्रुतं वा ।  
कथं मामबलाजन पृच्छन्न विलज्जसे ।  
  
यतः- इतरो ऽपि न सामान्यो नृपतिर्दिव्यरूपभृत् ।  
त्वं पुनर्विक्रमादित्यो यथार्थो ऽसि परन्तप  ॥ सुक्_५।१९ (=४८) ॥  
  
उक्तञ्च-  
  
इन्द्रात्प्रभुत्वं ज्वलनात्प्रतापं क्रोधं यमाद्वैश्रवणाच्च वित्तम् ।  
सत्त्वस्थिते रामजनार्दनाभ्यामादाय राज्ञः क्रियते शरीरम्  ॥ सुक्_५।२० (=४९) ॥  
  
तथा च भारते-   
  
मा वृकोदर पादेन एकादशचमूपतिम् ।  
पञ्चनामपि यो भर्त्ता नासाप्रकृतिमानवी <1> <1. `māninā' iti pā->  ॥ सुक्_५।२१ (=५०) ॥  
  
स्वामिन्कथं न त्वं स्वयमेव विचारयसि ।  
यतस्त्वमेव सर्वसंशयच्छेत्ता ।  
अथान्येभ्यश्चेत् श्रोतुं कौतुकं तर्हि शृणु ।  
  
इयं राज्ञी न स्पृशति ह्यस्मान्मत्स्यान्महासती ।  
पुरुषाख्यानतो राजन् हसिताः शफरा ध्रुवम्  ॥ सुक्_५।२२ (=५१) ॥  
  
परिभाव्यस्त्वया राजन् श्लोकार्थो ऽयं सदा हृदि ।  
मूढधीरन्यथा देव यदि पृच्छसि मां पुनः  ॥ सुक्_५।२३ (=५२) ॥  
  
राजन्राजपत्न्याः सूर्यमपश्यन्त्यास्तत्कथमसतीत्वशङ्का स्यात् ।  
  
श्लोकार्थे प्रस्तुतार्थे च मत्स्यानां हसनं बुधाः ।  
सनृपा न विजानन्ति अपि सर्वार्थकोविदाः  ॥ सुक्_५।२४ (=५३) ॥  
  
ततः सदो मूढं दृष्ट्वा बालपण्डिता उत्थाय ययौ ।  
शुको ऽप्याह-अहं प्रातः कथयिष्ये ।  
इति कीरोक्तिं श्रुत्वा प्रभावती सुप्ता ॥  
  
  
इति शुकसप्ततौ पञ्चमी कथा ॥  
________________________________________________________________________  
  
  
स्तर्त् सुक् ६:  
  
  
अथापरस्मिन्दिवसे प्रभावती शुकं प्राह-  
शुक! स मत्स्यहास्यव्यतिकरो राज्ञा ज्ञातो न वेति ।  
शुक आह- नृपः श्लोकार्थमजानन्न निद्रां लेभे ।  
उक्तञ्च-   
निद्रा भद्रे कुतस्तेषां ये ऋणव्याधिपीडिताः ।  
अविधेयकलत्राश्च ये चान्ये कृतवैरिणः  ॥ सुक्_६।१ (=५४) ॥  
  
राजा निद्राभावे कष्टेन निशां नीत्वा प्रातर्बालपण्डितामाकार्य प्राह-बालिके! श्लोकार्थो न ज्ञातो मया ।  
तस्मान्मत्स्यहास्यकारणे निवेदय ।  
सा आह-राजन्मां मा पृच्छ ।  
यतः-   
  
पश्चात्तापो ऽत्र भविता भार्याया वणिजो यथा ।  
आग्रहेण कृतः पत्यौ मण्डकागमनं प्रति  ॥ सुक्_६।२ (=५५) ॥  
  
राजा-कथमेतत् ।  
शुकः-अस्त्यत्र जयन्ती नाम नगरी ।  
तत्र वणिकसुतः सुमतिर्नाम तस्य प्रिया पद्मिनी नाम ।  
तस्य च वणिजः पुण्यक्षयाद्धनं क्षीणम् ।  
स च जनैः परित्यक्तः ।  
यतो जनो धनमित्रः ।  
उक्तञ्च-  
  
यस्यार्थास्तस्य मित्राणि यस्यार्थास्तस्य बान्धवाः ।  
यस्यार्थाः स पुमांल्लोके यस्यार्थाः स च पण्डितः  ॥ सुक्_६।३ (=५६) ॥  
  
तथा च भारते-  
  
जीवन्तो ऽपि मृताः पञ्च श्रूयन्ते किल भारत ।  
दरिद्रो व्याधितो मूर्खः प्रवासी नित्यसेवकः  ॥ सुक्_६।४ (=५७) ॥  
  
तथा च-  
  
इह लोके हि धनिनां परो ऽपि स्वजनायते ।  
स्वजनो ऽपि द्ररिद्राणां तत्क्षणाद्दुर्जनायते  ॥ सुक्_६।५ (=५८) ॥  
  
सो ऽपि च तृणकाष्ठादिकमानीय पुरीमध्ये विक्रीणाति ।  
अन्यदा अनेन तृणकाष्ठादिकं किमपि वने न प्राप्तम् ।  
दृढकाष्ठमयो ऽपि विघ्नविनायकः प्राप्तः ।  
ततश्चिन्तितम्-किमसौ मम विधास्यति? उक्तञ्च-   
  
बुभुक्षितः किं न करोति पापं क्षीणा नरा निष्करुणा भवन्ति ।  
प्राणार्थमेते हि समाचरन्ति मतं सतां यन्न मतं तदेषाम्  ॥ सुक्_६।६ (=५९) ॥  
  
यावत्स तस्य विनायकस्य पाटनायोत्तिष्ठति तावत्तुष्टः सन् जगाद-अहं तव प्रतिदिनं पञ्च पञ्च मण्डकान्दास्ये खण्डघृतयुतान् ।  
ममालये प्रातर्यायाः ।  
परं कस्यापि इदं रहस्यं न कथनीयम् ।  
कथिते तु मद्वचो वितथं भविष्यति ।  
सो ऽपि च "तथेऽति प्रतिपाद्य नित्यं मण्डकपञ्चकं भार्याया अर्पयति ।  
तद्दैवं मण्डकपञ्चकं घृतखण्डयुक्तमादाय तद्भार्या निजकुटुम्बं तृप्तीकरोति ।  
नित्यं च तान्मण्डकान् गोत्रिणां गृहे वाहयामास ।  
निजसख्या मन्दोदर्यास्तृप्त्यर्थं नित्यं प्राहिणोत् ।  
अन्यदा सा सखी तां पप्रच्छ ।  
पद्मिन्यपि मण्डकागमनमिदं न जानाति ।  
ततस्तस्याः पुरा सा सखी कपटाद्ब्रूते-सखि! यदि त्वं मम पुरतो गुह्यं न कथयसि तत्कः स्नेहः ।  
उक्तञ्च-  
  
ददाति प्रतिगृह्णानि गुह्यमाख्याति पृच्छति ।  
भुङ्क्ते भोजयते चैव षड्विधं प्रीतिलक्षणम्  ॥ सुक्_६।७ (=६०) ॥  
  
ततः पद्मिन्याह-मदीयः पतिरिदं गुह्यं ममाग्रे कथमपि न ब्रते मया शतशः पृष्टो ऽपि ।  
तयोक्तम्-तर्हि त्वदीयं जीवितं रूपं यौवनं सवमपि निरर्थकमेव यदिदं नाज्ञायि ।  
ततः पद्मिनी पतिं पृच्छति-कथं मण्डकप्राप्तिः? पतिराह-विधेः प्रसादात् ।  
उक्तञ्च-  
  
द्वीपादन्यस्मादपि मध्यादपि जलनिधेर्दिशो ऽप्यन्तात् ।  
आनीय झटिति घटयति विधिरभिमतमभिमुखोभूतः  ॥ सुक्_६।८ (=६१) ॥  
  
किञ्च-  
  
क्षुत्क्षामस्य करण्डपिण्डिततनोर्म्लान्द्रियस्य क्षुधा कृत्वाखुर्विवरं स्वयं निपतितो नक्तं मुखे भोगिनः ।  
तृप्तस्तत्पिशितेन सत्वरमसौ तेनैव यातः पथा स्वस्थास्तिष्ठत दैवमेव हि नृणां वृद्धौ क्षये कारणम्  ॥ सुक्_६।९ (=६२) ॥  
  
यदा न कथयति तदानशनं चक्रे ।  
पतिराह-अस्मिन्कथिते महती हानिः पश्चात्तापश्च भविष्यति ।  
एवं बोधितापि सा यावन्नाग्रहं मुञ्चति तदा तेन दैवोपहतचित्तेन कथितम् ।  
उक्तञ्च-  
  
यस्मै देवाः प्रयच्छन्ति पुरुषाय पराभवम् ।  
बुद्धिं तस्यापकर्षन्ति न स वेत्यात्मनो हितम्  ॥ सुक्_६।१० (=६३) ॥  
तेन च राजन्विक्रमार्कबुद्धिमुक्तेन गुह्यं कीर्तितम् ।  
यतो हीनपुण्यो बुद्ध्या मुच्यते ।  
उक्तञ्च-   
  
रामो हेममृगं न वेत्ति नहुषो याने युनक्ति द्विजान् विप्रादेव सवत्सधेनुहरणे जाता मतिश्चार्जुने ।  
द्यूते भ्रातृचतुष्टयं च महिषीं धर्मात्मजो दत्तवान् प्रायः सत्पुरुषो ऽप्यनर्थसमये बुद्ध्या परित्यज्यते  ॥ सुक्_६।११ (=६४) ॥  
  
सा च पतिमुखात् श्रुत्वा सखीपुरी जगाद ।  
तया चात्मपतिः कुठारहस्तः प्रेषितो विनायकपार्श्वे ।  
सो ऽपि पद्मिनीपतिश्च प्रातस्तत्र जगाम ।  
विनायको ऽपि द्वावपि मयूरबन्धैर्बन्धयामास ।  
सो ऽपि च पद्मिनीपतिरुक्तः रे त्वदीय एवायमनर्थः ।  
ततस्त्वय्येव दण्डो युज्यते ।  
ततः सखीपतिर्ययाचे ।  
तान्पञ्च मण्डकान्तस्मै स प्रददौ ।  
तौ द्वावपि स्वं स्वं गृहं जग्मतुः ।  
ततः पत्या दापिताः ।  
पश्चात्तापं च कुरुते ।  
ततस्त्वमपि राजेन्द्र! मां मा पृच्छ ।  
तव पश्चात्तापो भविष्यति ।  
इदं श्लोकं स्वयमेव विचिन्तय ।  
इति कथयित्वा बालपण्डिता उत्थाय स्वगृहं गता ।  
इति कथां श्रुत्वा प्रभावती सुप्ता ।  
  
इति शुकसप्ततौ षष्ठी कथा ॥  
  
  
____________________________________________________________________  
  
  
स्तर्त् सुक् ७:  
  
  
अन्यस्मिन्दिने प्रभावती शुकं पप्रच्छ-कीर! पुनस्तन्मत्स्यहास्यकारणं राज्ञा ज्ञातं शृतं न वा ।  
शुकः प्राह-प्रातः पुनर्बालपण्डितामाकारयित्वा राजा प्राह-कि तन्मत्स्यहास्यकारणम्? ब्रूहि शीघ्रं बालिके! सा चाह-   
  
देवाग्रहो न कर्तव्यः पश्चात्तापो भविष्यति ।  
स्थगिकासक्तचित्तस्य विप्रस्याभूत्पुरा यथा  ॥ सुक्_७।१ (=६५) ॥  
अस्ति धरणीतले वत्सोननाम पट्टनम् ।  
तत्र वीराख्यो राजा तत्र च केशवो नाम ब्राह्मणः ।  
तेन कदाचिदिति चिन्तितं यदहं पितृधनं न भोक्ष्ये ।  
उक्तञ्च-  
  
उत्तमाः स्वगुणैः ख्याता मध्यमाश्च पितुर्गुणैः ।  
अधमा मातुलैः ख्याता श्वशुरैश्चाधमाधमाः  ॥ सुक्_७।२ (=६६) ॥  
  
किञ्च- पिअर विढत्तै दव्व्डै चड्डिरि को ण करेइ ।  
सैं बिढवै सैं भोजऐ विरला जणणि जणेइ  ॥ सुक्_७।३ (=६७) ॥  
  
[पित्रर्जितं द्रव्यं भोगिनं कं न करोति ।  
स्वयमर्जयति स्वयं भुङ्क्ते विरला जननी जनयति]  ॥ सुक्_७।३* (=६७*) ॥  
  
इत्यवधार्य स मेदिन्यां बभ्राम देवतीर्थश्मशाननगरेषु धनार्थम् ।  
अन्यदा स निर्जने प्रदेशे प्रसिद्धे शिवचत्वरे करालायाः श्मशाने च परिभ्रम्य परिश्रान्तः कपिलकमठमपश्यत् ।  
तत्र च पर्यङ्कसनस्थं तापसं ददर्श स च विप्रस्तस्याग्रे कृताञ्जलिपुटस्तस्थौ ।  
तापसो ध्यानं शनैर्मुक्त्वा एवमुक्तवान्-  
  
किं कस्मै दीयते लोके त्रायते को भवार्णवात् ।  
असाध्यं साध्यते कस्य काले ऽस्मिन्नतिथेरहो  ॥ सुक्_७।४ (=६८) ॥  
  
ततः स ब्राह्मण ऊर्ध्वबाहुर्जगाद-तवाहमतिथिर्धनार्थी ।  
तापसो ऽपि तं विप्रमल्पयाचक दृष्ट्वा मनसि दुःखीबभूव ।  
उक्तञ्च-  
  
स्तोकार्थप्रार्थनान्दीनान्दृष्ट्वोदारान्हि याचकान् ।  
खिद्यन्ते ऽतीव मनसि अपि प्राणप्रदायिनः  ॥ सुक्_७।५ (=६९) ॥  
  
किञ्च-  
  
अहिहूओ वि अ विवआ करेइ सुअणो परस्स उपआरं ।  
ओणेइ अण्णदाधं चन्दणतरुओ सखण्डो वि  ॥ सुक्_७।६ (=७०) ॥  
  
[अभिभूतो ऽपि विपदा करोति सुजनः परस्य उपकारम् ।  
अपनयत्यन्यतापं चन्दनतरुकः सहस्रकण्डो ऽपि]  ॥ सुक्_७।६* (=७०*) ॥  
  
ततो योगीन्द्रो "यदा त्वमेतत्स्पर्शनं करिष्यसि तदा हेम्नः पञ्चशतानि नित्यं दास्यतीऽत्युक्त्वा विप्राय पर्यङ्कीकृतं सिन्दूरमर्पयामास ।  
उक्तश्च-"एतत्त्वयान्यस्मै न दातव्यं न कथनीयञ्च ।  
अन्यथा मम समीपे व्यावृत्य समेष्यति ।  
तदर्पितं यदा स द्विजः प्रातः स्पृशति तदा सुवर्णशतपञ्चकं ददाति ।  
स च रत्नावतीं पुरीं गतः ।  
तत्र स्थगिकां नाम वेश्यां नित्यं कामयते ।  
सा च तद्द्रव्यागमनं न जानाति ।  
कुट्टिनी पृच्छति-हले! एष विप्रः किमपि व्यवसायादिकं न विधत्ते ।  
परं द्रव्यं कुतो ऽस्माकं वितरति कस्माद्विलसतीति ।  
ततो वेश्या तं पृच्छति ।  
स विप्रः सर्वथा न कथयति ।  
ततो वेश्यया स्वकलया भक्त्या चाराधितः ।  
ततः पृष्टः सन्कथयामास यत्सिन्दूराद्द्रव्यागमः ।  
तया च सुप्तस्य सिन्दूरं गृहीतम् ।  
ततो द्रव्याभावे कुट्टिन्या गृहान्निष्कासितः ।  
उक्तञ्च-  
  
विश्वासप्रतिपन्नानां वञ्चने का विदग्धता ।  
अङ्कमारुह्य सुप्तं हि हन्तुं किं नाम पौरुषम्  ॥ सुक्_७।७ (=७१) ॥  
  
स विप्रस्तत्सिन्दूरमपश्यन्फूत्कुर्वन्राजद्वारं ययौ, मुषितो ऽहमिति वदन् ।  
ततो विवादः सञ्जातः ।  
कुट्टिन्याह-  
  
धूर्तो ऽसौ मत्सुतालुब्धो धनहीनो भवत्यसौ ।  
मनोभवग्रहग्रस्तो असमञ्जसमीदृशम्  ॥ सुक्_७।८ (=७२) ॥  
  
जनैर्गुणैरसम्भाव्यं राज्ञा कथं सम्भाव्यते ।  
परं सत्यमिदं जातं सिन्दूरं धनदं यतः  ॥ सुक्_७।९ (=७३) ॥  
  
स च जनैर्वैदेशिको ऽयमिति ज्ञात्वा निर्वासितः ।  
तच्च सिन्दूरं योगीन्द्रमेव ययौ ।  
ततो राजन्विक्रमादित्य! स्थगिकाप्रीतिनिबन्धनात्तेनाख्याते च सिन्दूरे स्थगिका नैव विप्रस्य बभूव न च सिन्दूरम् ।  
एवं तवापि राजन्! रतिः प्रीतिश्च न भविष्यति ।  
एवमुक्त्वा बालपण्डिता गृहं जगाम ।  
इति कथां श्रुत्वा प्रभावती सुप्ता ।  
  
इति शुकसप्ततौ सप्तमी कथा ॥  
  
____________________________________________________________________  
  
  
स्तर्त् सुक् ८:  
  
  
अथापरेद्युः प्रभावती शुकं पृच्छति ।  
शुक उत्तरं ददौ-देवि! बालपण्डिता द्वितीये ऽह्नि संयाते राजानं प्राह-देव! नाग्रहः कर्तुं युज्यते ।  
यतः-  
  
राज्ञा नैवाग्रहः कार्यः शुभे वाशुभकर्मणि ।  
तदङ्गानि हि भूतानि राज्ञां हि महती तनुः  ॥ सुक्_८।१० (=७४) ॥  
  
आख्याते च तव मया विणिक्पुत्र्या यथाभवत् ।  
न बहिर्न गृहं राजंस्तथा ते ऽपि भविष्यति  ॥ सुक्_८।११ (=७५) ॥  
  
राजा पृच्छति-कथमेतत्? बालपण्डिता प्राह-अस्ति पृथ्वीतले त्रिपुरं नाम स्थानम् ।  
तस्मिन्त्रिविक्रमो नाम राज ।  
तत्र सुन्दराभिधानो वणिक् ।  
तद्भार्या सुभगा नामातीव कुलटा ।  
सा च भर्त्रा गृहान्निर्यान्ती प्रयत्नेन नियन्त्रिता ।  
ताञ्च नियन्त्रणात्पूर्वमेको वणिग्यक्षगृहे स्थितः सकामामभजत् ।  
यदा च बहिर्निर्गच्छन्तो पतिना निवारिता तदा सखीं प्राह-सखि! अद्य त्वया स मानवो यक्षायतन आकारणीयः यथाहं तत्र गत्वा तं रमे ।  
त्वया च मयि गतायां पश्चादस्मद्गृहं ज्वालनीयं यथा गृहकार्यासक्तो जनो मां गातं न जानाति ।  
अत्रान्तरे ऽहं तं स्वेच्छया भुक्त्वा समुपागच्छामि ।  
ततः सखीवचनात्स पुमांस्तत्रायातः ।  
साप्यागता ।  
तदा च गतायां तस्यां सा सखी तद्गृहं प्रज्वालितवती ।  
स पुमान्प्रज्वलने कुतूहली यक्षायतनं मुक्त्वा तत्रावलोकनाय गतः ।  
सा च तत्र स्थितासमाप्तात्मप्रयोजना यावता गृहमागता तावता गृहं दग्धम् ।  
  
न गृहं न बहिर्भूप वणिग्वध्वा यथाभवत् ।  
तथा तव महाराज भविष्यति सुनिश्चयम्  ॥ सुक्_८।१२ (=७६) ॥  
  
अथ चेत् ज्ञातेन श्लोकार्थेन प्रयोजनं तदा कल्ये स्वयमेव ज्ञापयिष्यामि ।  
इत्युक्त्वा सा गृहं ययौ ।  
इति कथां श्रुत्वा प्रभावती सुप्ता ॥  
  
इति शुकसप्ततौ अष्टमी कथा ॥  
  
  
________________________________________________________________________  
  
  
स्तर्त् सुक् ९:  
  
  
अथापरेद्युः सविस्मया प्रभावती शुकं पृच्छति स्म-शुक! किं विज्ञातं विक्रमार्केण मत्स्यहसनकारणम्? शुकः प्राह-देवि! न किमपि राज्ञा स्वयं ज्ञातम् ।  
ततो राजा प्रातर्द्विजसुतामाहुय बालपण्डितां प्राह-त्वया इत्युक्तं यत्त्वं स्वयमेव ज्ञास्यसि ।  
मया तु किमपि न ज्ञातम् ।  
बालपण्डिता प्राह-यदि राजन्नेवमपि मया कथ्यमानं न वेत्सि, ततः शृणु ।  
पुष्पहासो नाम मन्त्री सर्वमन्त्रिणामग्रणीर्निर्देषो गुप्तः ।  
किमिति नियन्त्रितो ऽस्ति ।  
राजा प्राह-अन्वर्थो ऽयं पुष्पहासः ।  
यतः यदासो मदीयायां संसदि हसति तदास्यास्यात्पुष्पप्रकरो निपतति ।  
इयञ्च कथापरराज्यमण्डलेषु ख्याताभूत् ।  
ततस्तैः प्रेषिताः स्वीयपुमांसः कुतूहलान्वेषणाय ।  
तेषु समायातेषु तेन न हसितं पुष्पप्रकरो ऽपि नाभूत् ।  
इति कारणात्गुप्तिबन्धः ।  
बालपण्डिता प्राह-केनापि कारणेन मन्त्रिणा न हसितम्, राजन्! तत्कारणं त्वया ज्ञातं न वा? राजा प्राह-मया किमपि न ज्ञातम् ।  
बालपण्डिता प्राह-तर्हि कथमिदं दण्डं कुर्वन्पापभाक् न भवसि? उक्तञ्च-   
  
धर्मेण राष्ट्रं विन्देन धर्मेणैवानुपालयेत् ।  
धर्माच्छरण्यतां याति राजा सर्वभयापहः  ॥ सुक्_९।१ (=७७) ॥  
  
यथा आग्रहान्मां मत्स्यहास्यकारणं पृच्छसि तथा तमपि पृच्छ हास्यकारणम् ।  
स एवात्मीयहास्यस्य मत्स्यहास्यस्य च कारणं वक्ता ।  
राजापि तद्वचनात्पुष्पहासं मन्त्रिणं वस्त्रदानपूर्वं मन्त्रिपदे प्रतिष्ठाप्य मत्स्यहास्यकारणं पप्रच्छ ।  
मन्त्र्याह-यद्यपि गृहदुश्चरितमकथ्यम् ।  
यतः-  
  
अर्थनाशं मनस्तापं गृहे दुश्चरितानि च ।  
वञ्चनं चापमानं च मतिमान्न प्रकाशयेत्  ॥ सुक्_९।२ (=७८) ॥  
  
तथापि तु राजाज्ञा महती ।  
यतः-  
प्रभुः प्रीतिस्निग्धां दृशमपि न पापेषु विसृजेत् कुतः श्लाघ्यामाज्ञां प्रणयरससान्द्रेण मनसा ।  
अतीत्यादित्याग्निप्रभृति भुवि धर्मेन्द्रियमयं नृपाख्यं हि ज्योतिः प्रसभमिदमैन्द्रं विजयते  ॥ सुक्_९।३ (=७९) ॥  
  
ततो राजन्! मे कलत्रं नरान्तररतं जातं तच्च मया ज्ञातम्, तेन च दुःखेन न हसितम् ।  
राजापीदमाकर्ण्य पुष्पहस्तकै राज्ञीमाहृत्य सम्मुखमवलोकयामास ।  
सा च तेन प्रहारेण कपटमूर्च्छां नाटयति स्म ।  
पुष्पहासो ऽपि तामवलोक्य सहासो बभूव पुष्पोत्करश्च समजनि ।  
राजापि तामाश्वास्य कृतकोपो द्विजात्मजास्यं विलोक्य मन्त्रिणमवादीत् कथमस्मद्दुःखे सहासो ऽसि? मन्त्र्यपि सभयमञ्जलिं बद्ध्वाभाषत-राजन्! पोटकजनैस्त्वदीया राज्ञी रात्रौ नाडिकाभिराहतापि न मूर्च्छिता, अधुना मूर्च्छितेति हास्यकारणम् ।  
राजापि सकोपो "मन्त्रिन्निदं त्वया दृष्टं श्रुतं वेऽति पप्रच्छ ।  
मन्त्र्याह-स्वामिन्दृष्टमेवेदम् ।  
यदि स्वामी न प्रत्येति तदा कञ्चुकमुत्तार्यावलोकयतु ।  
एवं कृते राजा सर्वमज्ञासीत् ।  
मन्त्रिणो द्विजसुतायाश्च मुखमवलोक्य किमिदमित्यवादीत् ।  
मन्त्र्याह-स्वामिन्! यदिदं द्विजपुत्र्या गूढार्थं मत्स्यहास्यकारणं निवेदितं तन्मया प्रकटीकृतम् ।  
इत्येवमुक्तो राजा आस्थानं व्यसर्जयत् ।  
अथ द्विजसुतापुष्पहासावपि भीतहृष्टौ स्वं स्वं गृहं जग्मतुः ।  
तेन च राज्ञा तस्या मञ्जूषास्थितो नरो दृष्टो विनाशितः ।  
सा च निजवासाद्विसर्जिता ।  
शुकः प्रभावतीमाह-   
  
तथा त्वमपि कल्याणि मा कुरुष्व वृथाग्रहम् ।  
यदाग्रहपरो लोके विलक्षो विक्रमार्कवत्  ॥ सुक्_९।४ (=८०) ॥  
  
इति कथा श्रुत्वा प्रभावती सुप्ता ।  
  
इति शुकसप्ततौ नवमी कथा ॥  
  
  
____________________________________________________________________  
  
  
स्तर्त् सुक् १०:  
  
  
अन्यदा सशृङ्गारा प्रभावती शुकमाह-   
  
किं कर्तव्यं मया कीर त्वं वदाद्य प्रियम्वद ।  
यदि ते ऽस्ति सखी याहि शृङ्गारीव सहायिनी  ॥ सुक्_१०।१ (=८१) ॥  
प्रभावत्याह-कथमेतत्? शुक आह-अस्ति राजपुरं नाम स्थानम् ।  
तत्र देवसाख्यः कौटुम्बिकः, तत्कलत्रे शृङ्गारवती सुभगा च ।  
  
परस्परपरित्राणकृतबन्धपरायणे ।  
परपुरुषलम्पटे प्रसिद्धे रतकर्मणि  ॥ सुक्_१०।२ (=८२) ॥  
  
अन्यदा यावत्सुभगा उपपतिना सह गृहान्तर्विद्येत तावद्बहिः स्थानात् पतिर्झिण्टहस्तो गृहद्वारि समाययौ ।  
तदा सा कथं भवत्विति प्रश्नः? उत्तरमाह शुकः-ततः शृङ्गारदेव्या सा नग्नीकृत्य गृहाद्बहिर्निष्कासिता ।  
पतिरपि "किमिदमिऽति ब्रुवाणो ऽत्यादरात् शृङ्गारदेव्या उक्तः-यत्त्वया एतानि झिण्टानि देव्या उपवनादानीतानि तत इयं ग्रहिला सञ्जाता ।  
ततो यथास्थानं गत्वा मुञ्च यथा प्रगुणा स्यात् ।  
ततः स मूढो यावदेवं कर्तुं बहिर्जगाम तावत्तया गृहादुपपतिर्निष्कासितः ।  
इति कथां श्रुत्वा प्रभावती सुप्ता ।  
  
इति शुकसप्ततौ दशमी कथा ॥  
  
  
________________________________________________________________________  
  
  
स्तर्त् सुक् ११:  
  
  
प्रदोषसमये ऽन्यस्मिन्कामिनी काममोहिता ।  
विनयेन शुकं प्राह गच्छामि यदि मन्यसे  ॥ सुक्_११।१ (=८३) ॥  
शुकः प्राह-   
  
अवश्यमेव गन्तव्यं त्वयेत्थं मम निश्चयः ।  
मनो ऽभीष्टे पयो निम्ने गच्छत्कः प्रतिवारयेत्  ॥ सुक्_११।२ (=८४) ॥  
  
गतयापि त्वया तत्र कर्तव्यं किञ्चिदद्भुतम् ।  
यथा रम्भिकया पूर्वं ब्राह्मणार्थे ऽद्भुतं कृतम्  ॥ सुक्_११।३ (=८५) ॥  
  
प्रभावत्याह-कथमेतत्? शुक आह-अस्ति दाभिलाख्यो ग्रामः ।  
तत्र विलोचनो ग्रामणीः ।  
तद्भार्या रम्भिकाभिधा परनप्रिया ।  
तां च तद्भर्तृभयान्न को ऽपि कामयते ।  
ततः सा जलव्याजात् घटमादाय वापीं ययौ ।  
दृष्ट्वा च तत्र सुरूपं पथिकं भट्टपुत्रं क्रीडार्थं दृष्टिसञ्ज्ञया बभाण ।  
सो ऽपि कामिनीदृष्टिसञ्चारचतुरो विवेद तदाकूतम् ।  
उक्तञ्च-  
  
उदीरितो ऽर्थः पशुनापि गृह्यते हयाश्च नागाश्च वहन्ति नोदिताः ।  
अनुक्तमप्यूहति पण्डितो जनः परेङ्गितज्ञानफला हि बुद्धयः  ॥ सुक्_११।४ (=८६) ॥  
  
किञ्च णअब्भन्तरघोलन्तीए हअरमणराअदिट्ठीए ।  
पुणरुत्तपेच्छिरीए बालअ किं किं ण भणिओ सि  ॥ सुक्_११।५ (=८७) ॥  
  
[नाभ्यन्तरं घूर्णयन्त्या हृदयमनोराम दृष्ट्या ।  
पुनुरुत्प्रेक्षमाणया बालक किं किं न भणितो ऽसि]  ॥ सुक्_११।५* (=८७*) ॥  
  
अच्छीहिं चिअ भणिअं हिअअत्त्थं जो जणो ण लक्खेइ ।  
तेण पडिबोहिएण ए किं कीरै ण क्खु अल्लेण  ॥ सुक्_११।६ (=८८) ॥  
  
[अक्षिभ्यां चिरभणितं हृदयस्थं यो जनो न लक्षयति ।  
तेन प्रतिबोधितेन च किं क्रियते नु खलु अज्ञेन]  ॥ सुक्_११।६* (=८८*) ॥  
  
ततः स तदन्तिकमागत्य जगाद-भद्रे किं विधेयम्? साह-त्वया मम पृष्ठलग्नेन अस्मद्गृहं समागन्तव्यं मम पत्युश्च नमस्कारो विधेयः ।  
सर्वमन्यदहं करिष्ये ।  
त्वया तथैवेति वाच्यम् ।  
एवमुक्त्वा सा गृहं प्रविष्टा ।  
सो ऽपि गृहं प्रविष्टस्तत्पत्यरग्रे तस्थौ ।  
पतिरपि विस्मितः ।  
ततः सा कुम्भं मुक्त्वा पत्युः सकाशमागत्याव्रवीत्- नाथ! उपलक्षस्व एनम् ।  
स आह-ने वेद्मीति ।  
ततः सा प्राह-अयं मातृम्वसुः सुतो यो मया शिशुत्वे मुक्तः ।  
स धवलो नाम मम मिलनार्थं समागमत् ।  
ततो मया आलिङ्ग्य सर्वापि स्वजनवार्ता पृष्टा ।  
स च ब्राह्मण "एवमितिऽ जल्पति ।  
ततः पतिना सानुज्ञाता तं महानसं नीत्वा भोजनाच्छादनसंस्कारैस्तोषयामास ।  
पतिरपि तुष्टः प्राह-भद्र! त्वया निजबान्धवस्य महती भक्तिः कार्येत्युक्त्वा सुप्तः ।  
तदा च रम्भिका ब्राह्मणखट्टवायामुपावशत् ।  
ततस्तेनोक्तम्-त्वया पत्युग्रे इत्युक्तं यन्मदीयो भ्राता समागतः ।  
तत्त्वं मे प्रतिपन्ना भगिनी प्रतिपन्नं च निर्वाह्यते ।  
उक्तञच-   
  
छिज्जौ सीसुं अह होउ बन्धणं चऔ सव्वहा लच्छी ।  
पडिवण्णपालणे सुपुरिसाण जं होउ तं होउ  ॥ सुक्_११।७ (=८९) ॥  
  
[छिद्यतां शीर्षमथ भवतु बन्धनं चलतु सर्वथा लक्ष्मीः ।  
प्रतिपन्नपालने सुपुरुषाणां यद् भवतु तद् भवतु]  ॥ सुक्_११।७* (=८९*) ॥  
  
लज्जिज्जै जेण मणो मैलिज्जै णिअकुलक्कमो जेण ।  
कण्ठट्ठिए वि जीए मा सुन्दरि तं कुणिज्जासु  ॥ सुक्_११।८ (=९०) ॥  
  
[लज्जते येन मनो मलिनयति निजकुलक्रमो येन ।  
कण्ठस्थिते ऽपि जीवे मा सुन्दरि तं करिष्यसि]  ॥ सुक्_११।८* (=९०*) ॥  
  
रम्भिका प्राह-मा एवं वद ।  
  
यतो ऽतिदुर्लभा रामा पितृमातृपरायणा ।  
पितृमातृमयैर्भूत्वा भोक्तव्या कामिनी रैः  ॥ सुक्_११।९ (=९१) ॥  
  
उक्तञ्च-  
  
कामार्तां स्वयमायातां यो न भुङ्क्ते नितम्बिनीम् ।  
सो ऽवश्यं नरकं याति तन्निःश्वासहतो नरः  ॥ सुक्_११।१० (=९२) ॥  
  
सो किं व माणै पर महिल जो णवि जम्पि एम्व ।  
॥॥ ॥॥ ॥॥ ॥ सुक्_११।११ (=९३) ॥  
  
[स किमेव मन्यते परमहिलां यो विपरीतं जल्पत्येवम् ।  
॥॥ ॥॥ ॥॥] ॥ सुक्_११।११* (=९३*) ॥  
  
जो णवि माणै॥। सो किं व माणै थी अवराइ ।  
॥। ॥। ॥। मा करि णेह अम्हहं भङ्गु  ॥ सुक्_११।१२ (=९४) ॥  
  
[यो विपरीतं मन्यते॥।स किमिव मन्यते स्त्रियमपराम् ।  
॥। ॥। ॥।] ॥ सुक्_११।१२* (=९४*) ॥  
  
श्रूयते रुक्मिणी पूर्वं कृष्णेव मदनातुरा ।  
गृहीता भ्रातृजायापि कः काममतिलङ्घयेत्  ॥ सुक्_११।१३ (=९५) ॥  
  
विरञ्चिरपि कामार्तं स्वसुतामभिलाषुकः ।  
दृश्यते ऽद्यापि वियति हारिणीं तनुमाश्रितः  ॥ सुक्_११।१४ (=९६) ॥  
विवाहे पार्वती दृष्ट्वा हरस्य हरवल्लभाम् ।  
चस्कन्द रेतस्तस्यापि बालखिल्यास्तदुद्भवाः  ॥ सुक्_११।१५ (=९७) ॥  
  
तयैवं बोधितो मूर्खः स यावद्रमते न ताम् ।  
फूत्कृतं मुषितास्मीति त्रायतां त्रायतामहो  ॥ सुक्_११।१६ (=९८) ॥  
  
तया च फूत्कृते किमिदमिति कुर्वाणो बान्धवैः सह धावितो भर्ता ।  
स च कथं मुच्यते? इति प्रश्नः ।  
उत्तरम्-एवं च स ब्राह्मणः सभयः सन्नतः पादयोः पतितो जगाद-स्वामिनि! प्राणान् रक्ष ।  
तवेहितं करिष्यामि ।  
एवं स्थिते सा दुग्धसहितं भक्तमढण्ढोलयत् अन्तिके ज्वलिनमज्वालयत् ।  
आगतं च पतिं जगाद-अस्य विषूचिका उपपन्ना ।  
ततो मया फूत्कृतम् ।  
एवमुक्त्वा दुग्धभक्तं प्रदशितम् ।  
पतिरपि मूर्खो दृष्ट्वा ययौ ।  
ततः सा पत्यौ सुप्ते यदृच्छया सुरतं चकार ।  
सो ऽपि च मान्द्यव्याजान्मासमेकं स्थितः पश्चाज्जगाम ।  
इति श्रुत्वा प्रभावती सुप्ता ।  
  
इति शुकसप्ततौ एकादशी कथा ॥  
  
  
____________________________________________________________________  
  
  
स्तर्त् सुक् १२:  
  
  
अथान्यदा सा चलिता ।  
शुकः प्राह-   
  
विपरीते समायाते यदि वेत्सि त्वमुतरम् ।  
यथा शोभिकया प्रोक्तं वव्वूले चरिते सति  ॥ सुक्_१२।१ (=९९) ॥  
  
अस्त्यत्र नलौडाग्रामे कुलालो महाधनः ।  
तस्य भार्या शोभिका नाम परं कुलटा नरलम्पटा च ।  
सा पत्यौ बहिर्गते उपपतिसहिता गृहान्तः क्रीडति ।  
तस्याश्चैवं स्थिताया भर्ता गृहं समागमत् ।  
तदनन्तरं सा कथं भवत्विति प्रश्नः ॥  
शुकः प्राह-यदा च तया स आगच्छन् ज्ञानस्तदा उपपतिरुक्तः-"च] त्वं वव्वूलवृक्षम्ऽ ।  
एवं च स तयो प्रोक्तस्तथा चकार ।  
तस्य च वृक्षे चटतः परिधानवस्त्रं विलग्नं नग्नो ऽपि वृक्षमारूढः ।  
तस्मिंश्च वृक्षमारूढे पतिः प्राह-कमिदमिति ।  
सा आह-अयं शत्रुभिरभिभूतो ऽदोवस्त्रमपि त्यक्त्वा वव्वूलमधिरूढः ।  
ततः समागत्य तस्याः पतिना वृक्षान्मन्दं मन्दमुत्तार्य स स्वगृहं प्रेषितः ।  
तया धूर्तया च सहहस्ततालं हसितम् ।  
इति कथां श्रुत्वा प्रभावती सुप्ता ।  
  
इति शुकसप्ततौ द्वादशोकथा ॥  
  
  
____________________________________________________________________  
  
  
स्तर्त् सुक् १३:  
  
  
अथान्येद्युः प्रभावती शुकं पृच्छति ।  
शुक आह-   
  
व्रज देवि सुखं भुङ्क्ष्व अर्धभुक्ते पतौ यथा ।  
कृतं राजिकया चित्तमुत्तरं धूलिसंयुतम्  ॥ सुक्_१३।१ (=१००) ॥  
  
अस्ति नागपुरं नाम स्थानम् ।  
यत्रैको वणिक ।  
तत्पत्नी राजिकानाम्नी सुरूपा परं दुश्चारिणो ।  
वणिक्सुतश्च तां नरान्तरासक्तां न जानाति ।  
ततश्च एकदा स भोजनाय यदोपविष्टस्तदा उपपतिः कृतसङ्केतो मार्गे गच्छन् तया दृष्टः ।  
तं त दृष्ट्वा गृहे ऽद्य धृतं नास्ति इत्युक्त्वा द्रव्यं तत्सकाशादादाय घृतानयनदम्भेन वेश्मतो निर्गत्य च सा बहिर्जारेण सह चिरं स्थिता ।  
पतिस्तु गृहे क्षुधार्तः क्रुद्धश्च ।  
ततः सा कथं गृहं गन्तुमर्हति-इति प्रश्नः ।  
उत्तरम्-ततः सा हस्तौ पादौ मुखं च धूलिधूसरं विधाय सद्रम्मा धूलिं गृहीत्वा गृहमागता ।  
पतिः क्रुद्धो रक्तेक्षणः किमिदमित्याह ।  
सा च सनिःश्वासं रुदती धूलिपुञ्जं दर्शयित्वा इदमुवाच-यत्कृते त्वं क्रुद्धः स ते द्रव्यो ऽत्र धूल्यां पतितः ।  
एनामुत्क्षिप्य गृहाण त्वम् ।  
एवमुक्तः स विलक्षः तदङ्गानि वस्त्राञ्चलेन सम्मार्ज्य सान्त्वयामास विविधलालनैः ।  
इति कथां श्रुत्वा प्रभावती सुप्ता ।  
  
इति शुकसप्ततौ त्रयोदशी कथा ॥  
  
  
____________________________________________________________________  
  
  
स्तर्त् सुक् १४:  
  
  
सा नितम्बिनि अन्येद्युश्चलिता ।  
  
शुकेनोक्तम्- युक्तमेव विशालाक्षि परं रन्तुं यदृच्छया ।  
यद्यायाते पतौ वेत्सि धनश्रीरिव भाषितुम्  ॥ सुक्_१४।१ (=१०१) ॥  
  
प्रभावत्याह-किमेतत् ।  
शुकः प्राह-अस्ति पद्मावती पुरी ।  
तत्र धनवालो नाम वणिक् ।  
तस्य भार्या प्राणेभ्यो ऽपि प्रिया धनश्रोर्नाम ।  
तच्च मिथुनं परस्परं स्नेहनिर्भरं क्रीडति ।  
अन्यदा तु वणिग्द्रव्यसारमादाय तामापृच्छ्य देशान्तरं जगाम ।  
सा च तस्मिन्गते संस्थितेव गृहस्थिता ।  
  
न स्नाति न च सा भुङ्क्ते न जल्पति सखीसमम् ।  
निरस्ताशेषसंस्कारा स्वदेहे ऽपि पराङ्मुखी  ॥ सुक्_१४।२ (=१०२) ॥  
  
मलयानिलमारूढः कोकिलालापडिण्डिमः ।  
मल्लिकामोददूतश्च मधुपारवमङ्गलः  ॥ सुक्_१४।३ (=१०३) ॥  
  
  
अन्यदा तु समायातो वसन्तः कालराट् क्षितौ ।  
मनो ऽपि विक्रियां यस्मिन्याति संयमिनां किल  ॥ सुक्_१४।४ (=१०४) ॥  
  
तस्मिन्वसन्तोत्सवे गृहोपरि स्थिता नगरीरामणीयकमालोक्य यौवनं रूपं च निनिन्द ।  
सखी च तदिङ्गितज्ञा जगाद-भामिनि! रूपं वयश्च मा व्यर्थं विधेहि ।  
  
यतः- वाद्यते शृणु रम्भोरु कोकिलारावडिण्डिमः ।  
मदनस्य नृपस्येव वसन्तेन धरातले  ॥ सुक्_१४।५ (=१०५) ॥  
  
  
मुञ्चन्तु मानिनः सर्वे मानं सेवन्तु वल्लभाः ।  
गत्वरं यौवनं लोके जीवितं च तथा चलम्  ॥ सुक्_१४।६ (=१०६) ॥  
  
ततस्त्वमपि कुरु वयःसाफल्यमित्युक्ते धनश्रीर्जगाद-नाहं विलम्बितुं सहामि ।  
यत्त्वया भवति तत् शीघ्रं विधेहि ।  
ततस्तया सा नरान्तरेण योजिता ।  
यदा च सा तेनात्मासक्ता ज्ञाता तदा तदीयशिरोवेणी छिन्ना ।  
तत्काले च पतिर्देशान्तरादाजगाम ।  
तदा सा कथं भवत्विति प्रश्नः ।  
शुकः प्राह-यदा च पतिर्गृहद्वारमाययौ तदा तयोत्तरं विचिन्त्योक्म्-नाथ! त्वया तादवद्गृहद्वारि स्थीयतां यावत्सर्वं सज्जं विधीयते ।  
तेन चैवं प्रतिपन्ने सा मध्ये गत्वा भट्टारिकां पूजयित्वा पुरतो वेणीं स्थापयामास ।  
एवं कृत्वा बहिर्निर्गत्य चरणमण्डकैः पतिं गृहन्तर्देवीपुरतो नीत्वा जगाद-नाथ! पूजय गृहाधिदेवताम् ।  
तेन पूजयता वेणीं दृष्ट्वा उक्तम्-किमिदमिति ।  
तयोक्तम्-मयोपयाचितमासीत् ।  
यदा मे पतिः समेष्यति तदा स्वामिन्यहं तवाग्रे वेणीं छेत्स्यामि ।  
तदधुना मया कृतम् ।  
स च मुग्धो देवीं नमस्कृत्य तां बहु मानयामास ।  
इति कथां श्रुत्वा प्रभावती सुप्ता ।  
  
इति शुकसप्ततौ चतुर्दशी कथा ॥  
  
  
____________________________________________________________________  
  
  
स्तर्त् सुक् १५:  
  
  
अन्यदा सा चलिता ।  
  
हसन्नाह शुको याहि यदि कर्तुं त्वमुत्तरम् ।  
वेत्सि यथा श्रियादेव्या नूपुरे ऽपहृते कृतम्  ॥ सुक्_१५।१ (=१०७) ॥  
  
अस्ति शालिपुरं नाम नगरम् ।  
तत्र शालिगो वणिक् ।  
तत्पत्नी जयिका ।  
तयोः सुतो गुणाकरो नामाभूत् ।  
तद्भार्या श्रियादेवी ।  
सा चापरेण सुबुद्धिनाम्ना वणिजा सह रमते ।  
ततो लोकापवादे ऽपि सञ्जाते ऽनुरक्तस्तदीयः पतिर्न किमपि कर्णे करोति ।  
उक्तञ्च- रत्ता पिच्छन्ति गुणा दोसा पिच्छन्ति जे विरत्तत्ति ।  
मज्झत्था उण पुरिसा दोसा वि गुणा वि पिच्छन्ति  ॥ सुक्_१५।२ (=१०८) ॥  
  
  
[रक्ताः पृच्छन्ति गुणान् दोषान् पृच्छन्ति ये विरक्ताः ।  
मध्यस्थाः पुनः पुरुषा दोषानपि गुणानपि पृच्छन्ति]  ॥ सुक्_१५।२* (=१०८*) ॥  
  
  
किञ्च- महिलारत्ता पुरिसा छेआ वि ण सम्भरन्ति अप्पाणं ।  
इअरे उण तरुणीणं पुरिसा सलिलं व हत्थगअं  ॥ सुक्_१५।३ (=१०९) ॥  
  
  
[महिलारक्ताः पुरुषाश्छेका अपि न सम्भरन्ति आत्मनाम् ।  
इतरे पुनस्तरुणीनां पुरुषाः सलिलमेव हस्तगतम्]  ॥ सुक्_१५।३* (=१०९*) ॥  
  
अन्यदा सा श्वशुरेण नरान्तरसहिता सुप्ता दृष्टा ।  
ततश्चरणान्नूपुरं श्वशुरेण चोत्तारितं तया च ज्ञातम् ।  
ततः सा तं जारं प्रस्थाप्य भर्तारं तत्रानीय तेन सह सुप्ता ।  
निद्रान्तरे च पतिरुत्थापितः कथितञ्च-त्वदोयेन पित्रा नूपुरमस्मत्पादादवर्ताय गृहीतम् ।  
एवंविधं च पातकं क्वापि न दृष्टं यद्वधूपादात् श्वशुरो नूपुरं गृह्णाति ।  
तेनोक्तम्-प्रातः पितुः सकाशात्स्वयमर्पयिष्यामि ।  
तेन च गुणाकरेण पितर निर्भर्त्स्य तत्सकाशान्नूपुरं याचितम् ।  
पित्रा चोक्तम्-यदियं परपुरुषेण सह सुप्ता दृष्टा अतो मया नूपुरं गृहीतम् ।  
तयोक्तम्-त्वत्पुत्रेण सह सुप्ताहमासम् ।  
इत्यर्थे दिव्यं करोमि ।  
अत्रैव ग्रामे उत्तरस्यां दिशि यक्षो ऽस्ति ।  
तस्य जङ्घान्तरान्निर्गमिष्यामि ।  
यः कश्चित्सत्यो भवति स जङ्घयोरन्तरान्निष्क्राम्यतीति प्रसिद्धम् ।  
एवं श्वशुरेण चाङ्गीकृते सा कुलटा सति दिने जारस्य गृहे गत्वा तमुवाच-भो कान्त! प्रातरहं दिव्यार्थं यक्षस्य जङ्घान्तरान्निर्गमिष्यामि ।  
त्वया तत्र समागत्य वातूलत्वमाश्रित्य मम कण्ठग्रहो विधेयः ।  
तेन च तथोक्ते सा स्वगृहमाजगाम ।  
अथ प्रापः समस्तमहाजनं मलयित्वा पुष्पाक्षतादिकमादय यक्षायतने गत्वा समीपसरसि स्नानं कृत्वा यक्षपूजार्थं समागच्छन्त्यास्तस्याः पूर्वसङ्केतितो जारो ग्रहिलीभूतस्तत्कण्ठे निजबाहुद्वयं योजयामास ।  
तत आः किमेतदित्यभिधाय सा पुनः स्नानार्थं ययौ ।  
सो ऽपि ग्रहिलो लोकैः कण्ठे गृहीत्वा तस्मात्प्रदेशाद्दूरीकृतः ।  
सापि स्नानं कृत्वा यक्षसमीपमागत्य पुष्पगन्धाद्यैरभ्यर्च्य सर्वलोकानां शृण्वतामुवाच-भो भगवन्यक्ष! निजभर्तारमेनं च ग्रहिलं विना यद्यन्यपुरुषः स्पृशति कदाचन मां तदा तव जघाभ्यां सकाशान्मम निष्क्रमणं मा भवत्वित्यभिधाय सर्वलोकसमक्षमेव जङ्घयोर्मध्ये प्रविश्य निष्क्रान्ता ।  
यक्षो ऽपि तद्बुद्धि मनसि श्लाघमान एव स्थितः ।  
सापि सतीति समस्तलोकैः पूजिता स्वभवनं जगाम ।  
एवं चेत् श्रियादेवीवत्कर्तुं जानासि तदा व्रज ।  
इति श्रुत्वा प्रभावती सुप्ता ।  
  
इति शुकसप्ततौ पञ्चदशी कता ॥  
  
  
________________________________________________________________________  
  
  
स्तर्त् सुक् १६:  
  
  
अन्यदा सा चलिता शुकं प्राह-शुकाहं नरान्तरं गमिष्यामि ।  
  
शुकः प्राह- सत्यमेव त्वयाभाणि कर्तव्यं यन्मनो ऽनुगम् ।  
मनस्तु मुग्धिका यद्वदशक्यान्खेदयत्यलम्  ॥ सुक्_१६।१ (=११०) ॥  
  
तच्ध्रुत्वा प्रभावत्याह-कथमेतत् ।  
सो ऽब्रवीत्-अस्ति विदिशा नाम पुरी ।  
तस्यां जनवल्लभो नाम वणिक् ।  
तस्य भार्या मुग्धिका नाम चपला स्वैरिणी ।  
यदा च तयातिशयेन विदूषितो ऽयं तदा बन्धूनां कथयामास यदियं बहिःशायिनी ।  
यदा च तैरेवमुक्ता तदा तयाप्युक्तम्-अयमेव बहिःशायी सदैव ।  
मां मुधापवादयति ।  
ततस्तैर्मिलित्वा निर्बन्धः कृतः "यः को ऽपि अद्यप्रभृति बहिःशायी सो ऽपराधो" ।  
एवं निर्बन्धे कृते ऽपि सा सुप्तं पतिं विहाय बहिर्गता ।  
तस्यां च बहिर्गतायां स पतिर्द्वारं दत्वा सुप्तः ।  
यदा चबहिः क्रीडां कृत्वा समागतायाः स पतिर्द्वारं नोद्घाटयति तदा सा कूपे दृषदं क्षिप्त्वा द्वारदेश एव स्थिता ।  
पतिरपि कूपे पतिता भविष्यतीति ज्ञात्वा द्वारमुद्घाट्यबहिर्निर्गतः ।  
तदा सा द्वारं पिधाय मध्ये स्थिता ।  
सो ऽपि च बहिः स्थितो "हा प्रियेऽ एवं वदन्महता शब्देन गोदितुमारब्धः ।  
सापि विगोपकभयाद्बहिर्निर्गत्य पतिं मध्ये निनाय ।  
ततस्तन्मिथुन परस्परं निर्बन्धं चकार ।  
यदद्यप्रभृति मया त्वया विसंवादो न विधेयः ।  
इति कथां श्रुत्वा प्रभावती सुप्ता ।  
  
इति शुकसप्ततौ षोडशी कथा ॥  
  
  
____________________________________________________________________  
  
  
स्तर्त् सुक् १७:  
  
  
अन्यदा सा हसन्ती नरान्तरगमनाय शुकं पृच्छति ।  
शुक आह-यदेव मनसो ऽभीष्टं तदेव कार्यम् ।  
  
उक्तञ्च- दृष्टिपूतं न्यसेत्पादं वस्त्रपूतं जलं पिबेत् ।  
सत्यपूतं वदेद्वाक्यं मनःपूतं समाचरेत्  ॥ सुक्_१७।१ (=१११) ॥  
  
  
मनो ऽनुकूलं कुर्वन्तु तन्वि ते दुःखमागतम् ।  
सोढुं शक्तास्तथा वक्तुं गुणाढ्यो ब्राह्मणो यथा  ॥ सुक्_१७।२ (=११२) ॥  
  
प्रभावती पृच्छति-कथमेतत् ।  
शुकः कथयति-अस्ति विशाला पुरी ।  
तत्र यायजूको ब्राह्मणः ।  
तस्य पत्नी पाहिनी नाम सुरूपा अतिवल्लभा ।  
तत्पुत्रः पित्रा सर्वामपि क्रमाद्विद्यां ग्राहितः ।  
अन्यदा स पितरौ मुक्त्वा देशान्तरं गतः ।  
गुणाढ्य इति विश्रुतो बभूव ।  
जयन्त्यां च नगर्यां बुद्धिजीवनं व्यचिन्तयत् ।  
ततः षण्डं यवकाशादिभिः पुपोष ।  
सो ऽपि षण्डस्तमनु परिभ्रमति ।  
अन्यदा सबन्धनं षण्डं विधाय वणिजारकवेषधारी मदनाया वेश्यायाः क्टुटिनीं जगाद-अस्मदीया बलीवर्दाः सवस्तुका प्रातरेष्यन्ति ।  
अद्याहं तृणानयनार्थमागतः ।  
तद्यत्र अस्मदीयस्य बलीवर्दस्य स्थानं भवति तत्राहं स्वपिमि ।  
इत्युक्ते सा कुट्टिनी बलीवदधनैषिणी तं स्थापयामास ।  
सो ऽपि तं षण्डं बद्ध्वा विलासिनीपार्श्वे ययौ ।  
तया च स्नापितो भोजितश्च गुणाढ्यो रजन्यां शृङ्गारितः तत्सकाशे स्थितः ।  
सो ऽपि च प्रभातायां निशि प्रथममेवोत्थाय स्वर्णशृङ्खला गृहीत्वा जगाम ।  
गते च तस्मिन्नेका चेटी उत्थिता षण्डमदृष्ट्वा कुट्टिनीं प्रत्याह "आउए किमिदम्ऽ ।  
ततस्तं विलासिनीपार्श्वाद्गतं ज्ञात्वा मौनं विधाय स्थिता ।  
  
उक्तञ्च- अर्थनाशं मनस्तापं गृहे दुश्चरितानि च ।  
वञ्चनं चापमानं च मतिमान्न प्रकाशयेत्  ॥ सुक्_१७।३ (=११३) ॥  
  
अन्यदा गुणाढ्यो द्यूतनिर्जितः खटिकाहस्तो वेश्यया धृतः ।  
तेनोपायश्चिन्नितः-शम्बलो शम्बलीति जगाद ।  
ततस्तया राजभयान्मुक्तः ।  
ततस्तस्यां चलितायां पृष्ठलग्न एव शम्बलीति वदन् गच्छति ।  
ततस्तया विजने नीत्वा हस्तात्प्रसाद्य स्वर्णाभरणं दत्तम् ।  
  
सोढुं त्यक्तुं च यः शक्तो मनसा कृतमन्यथा ।  
मनो ऽनुकूलतां कुर्वन्न स निन्द्यः सदा सताम्  ॥ सुक्_१७।४ (=११४) ॥  
  
इति कथां श्रुत्वा प्रभावती सुप्ता ।  
  
इति शुकसप्ततौ सप्तदशी कथा ॥  
  
  
____________________________________________________________________  
  
  
स्तर्त् सुक् १८:  
  
  
अन्यदा सा चलिता शुकेनोक्ता ।  
  
गच्छ देवि न ते देषो गच्छन्त्याः परवेश्मनि ।  
यदि काचिच्छरीरे ते बुद्धिः सर्षपचौरवत्  ॥ सुक्_१८।१ (=११५) ॥  
  
अस्ति शुभस्थानं नाम नगरम् ।  
तत्र दरिद्रो नाम वणिक् ।  
तस्य गृहे चौरः प्रविष्टः ।  
सो ऽपि च तत्रान्यत्किमप्यलभमानः सर्षपान् गृहीत्वा निर्गतो राजपुरुषैः प्राप्तः ।  
सर्षपान् गले बद्ध्वा भ्रामितो राजकुलात्स कथं मुच्यते ।  
उत्तरम्-यो यः पृच्छति तस्य तस्याग्रे वदति-अहो सर्षपाणां मध्ये न किञ्चित् ।  
ततो राज्ञा सभायामाकार्य पृष्टः-तव वचो ऽभिप्रायं न जाने ।  
  
प्राह- बलेर्वर्षदिने लोकः सर्षपान्पञ्चरक्षकान् ।  
हस्ते बध्नाति तन्नूनमप्रमाणमतः परम्  ॥ सुक्_१८।२ (=११६) ॥  
  
यतो ऽहमेतावद्भिरपि गले बद्धैर्बद्धः राजापि तदाकर्ण्य हसंस्तं मुमोच ।  
इति श्रुत्वा प्रभावती सुप्ता ।  
  
इति शुकसप्ततौ अष्टादशी कथा ॥  
  
  
____________________________________________________________________  
  
  
स्तर्त् सुक् १९:  
  
  
अन्यदा प्रभावती चलिता ।  
  
शुकः प्राह- कुरु यद्रोचते भीरु यदि कर्तुं त्वमीश्वरा ।  
यथा सन्तिकया भर्ता स्वच्छन्दा च विमोचिता  ॥ सुक्_१९।१ (=११७) ॥  
  
अस्ति करहडाभिधं पुरम् ।  
तत्र राजा गुणप्रियो नाम यथार्थः ।  
तत्र च सोढोको नाम श्रेष्ठिः ।  
तद्भार्या सन्तिका नाम पतिव्रता ।  
तत्रैव चान्यो वणिक् ।  
तद्भार्या स्वच्छन्दा नाम पुंश्चली ।  
सा च सोढाकं नित्यमिच्छति परं सो ऽभिवाञ्छां न विधत्ते ।  
अन्यदा च मनोरथाभिधं यक्षं नमस्कर्तुं जगाम सः ।  
ततः स्वच्छन्दा पृष्ठलग्ना तत्र प्रविष्टा ।  
स च हावभावाद्यैरनुकूलितो भुक्तः ।  
युक्तमुक्तञ्च-  
  
सन्मार्गे तावदास्ते प्रभवति पुरुषस्तावदेवेन्द्रियाणां लज्जां तावद्विधत्ते विनयमपि समालम्बते तावदेव ।  
भ्रूचापाकृष्टमुक्ताः श्रवणपथजुषो नीलपक्ष्माण एते यावल्लीलावतीनां न हृदि धृतिमुषो दृष्टिबाणाः पतन्ति  ॥ सुक्_१९।२ (=११८) ॥  
  
तच्च मिथुनं दृष्ट्वा राजपुरुषः तद्बन्धनाय यक्षगृहं वेष्टितम् ।  
सन्तिका च शुद्धिं ज्ञात्वा रात्रौ महता तूर्यशब्देन यक्षगृहं गता ।  
तेषामारक्षकाणां पुरत उक्तम्-अहमद्यदिनव्रता यक्षं दृष्ट्वा भोजनं विजने विधास्ये ।  
मां च किञ्चिद्धनं गृहीत्वा मध्ये प्रवेशयतु ।  
तैरपि तथैव कृतम् ।  
ततस्तया स्वच्छन्दा स्ववेषां कारयित्वा बहिर्निष्कासिता ।  
स्वयं मध्ये स्थिता ।  
तं च प्रातर्निजकान्तासहितं दृष्ट्वा आरक्षका विलक्षीबभूवुः ।  
इति कथां श्रुत्वा प्रभावती सुप्ता ।  
  
इति शुकसप्ततौ एकोनविंशतितमी कथा ॥  
  
  
____________________________________________________________________  
  
  
स्तर्त् सुक् २०:  
  
  
अन्यदा प्रभावती शुकं पप्रच्छ ।  
  
शुकः प्राह- गच्छ देवि मनो यत्र रमते ते नरान्तरे ।  
केलिकावद्यदा वेत्सि पतिवञ्चनमद्भुतम्  ॥ सुक्_२०।१ (=११९) ॥  
  
अस्ति साभ्रमत्या नद्यास्तटे शङ्खपुरं नाम स्थानम् ।  
तत्र च कर्षुकः सूराख्यो धनी ।  
तस्य केलिका भार्या परं कुटिला कुलटा च ।  
सान्यस्मिन्नदीतीरे सिद्धेश्वरपुरस्थं ब्राह्मणं कामयते ।  
तदासक्ता च रात्रौ प्रातिवेशिकादूतिकासाहाय्यान्नदीं तीर्त्वा तदन्तिकं प्राप्नोति ।  
अन्यदा भर्त्रा ज्ञातम् ।  
स च तत्र गतस्तच्चरित्रगवेषणाय ।  
यावत्सा नदीतीरे तत्र समागता तया च तावद्दृष्टः ।  
ततस्तरणघटं पानीयभृतं विधाय प्रातिवेश्मिकागृहमध्ये भट्टारिकां मण्डयित्वा तेन पयसा स्नापयित्वा प्रत्युवाच प्रथमसङ्केतितां दूतिकामुद्दिश्य-"स्वामिनि! पुरा त्वया उक्तं यदि त्वं सिद्धेश्वरीं न स्नापयसि ततः पञ्चानां दिनानां मध्ये त्वद्भर्तृभरणं भविष्यति ततो यदि त्वद्वचनप्रमाणं तदा मम पतिश्चिरं जीवतु ।  
प्रातिवेश्मिकयोक्तम् एवमस्त्विति श्रुत्वा पतिस्तुष्टो भूत्वालक्षित एव जगाम ।  
इति कथां श्रुत्वा प्रभावती सुप्ता ।  
  
इति शुकसप्ततौ विंशतितमी कथा ॥  
  
  
____________________________________________________________________  
  
  
स्तर्त् सुक् २१:  
  
  
अन्यस्मिन्दिने प्रभावत्या पुष्टः शुकः प्राह-   
  
व्रज देवि न दोषो ऽस्ति व्रजतां सर्वकर्मसु ।  
बुद्धिरस्ति यदा येषां मन्दोदर्याः सहायिनी  ॥ सुक्_२१।१ (=११८) ॥  
  
प्रभावत्याह-कथमेतत् ।  
शुक्रः-अस्ति प्रतिष्ठानं नाम नगरम् ।  
तत्र हेमप्रभो नाम राजा ।  
श्रुतशीलो मन्त्री ।  
श्रेष्ठी यशोधरः ।  
मोहिनी भार्या ।  
तयोस्तनया मन्दोदरी ।  
स श्रीवत्साय वणिजे कान्तिपुरीसमागताय दत्ता ।  
तन्मिथुनमतीव स्नेहलम्पटम् ।  
सा च प्रातिवेश्मिकया पितृभार्यया कुट्टिन्या दंष्ट्राकरालया योजितमन्यं राजपुत्रमुपभुङ्के ।  
साऽपन्नसत्त्वा भूता गर्भसम्भवात्सञ्जाते दोहदे राजवल्लभं मयूरं मारयित्वा भक्षितवती ।  
राजा तु तस्मिन्मयूरे समागते भुङ्क्ते इति स्थितिः ।  
तस्मिन्दिवसे तु भोजनवेलायां न लब्धः ।  
डिण्डिमघोषणे कृते कुट्टिन्या पटहः स्पृष्टः ।  
तया च ज्ञातं यत्कयाचिदापन्नसत्त्वया मयूरो दोहदाद्भक्षितः ।  
ततः सा गर्भवती पृष्टा तया कुट्टिनो गृहमागता सम्मानिता ।  
उक्तञ्च-   
  
माधुर्यं प्रमदाजने सुललितं दाक्षिण्यमार्ये जने, शौर्यं शत्रुषु मार्दवं गुरुजने धर्मिष्ठता साधुषु ।  
मर्मज्ञेष्वनुवर्तनं बहुविधं मानं जने गर्विते, शाठ्यं पापजने नरस्य कथिताः पर्यन्तमष्टौ गुणाः  ॥ सुक्_२१।२ (=११९) ॥  
  
तया च सर्वो ऽपि मयूरवृत्तान्तो निवेदितः ।  
सा चकुट्टिनी विश्वासघातिका ।  
उक्तञ्च-  
  
न विश्वसेदविश्वस्ते विश्वस्ते ऽपि न विश्वसेत् ।  
विश्वासाद् भयमुत्पन्नं मूलादपि निकृन्तति  ॥ सुक्_२१।३ (=१२०) ॥  
दारेषु गोप्यं पुरुषस्य किञ्चिद्गोप्यं वयस्येषु सुतेषु किञ्चित् ।  
युक्तं न युक्तं मनसा विचिन्त्य वदेद्विपश्चिन्महतो ऽनुरोधात्  ॥ सुक्_२१।४ (=१२१) ॥  
किञ्च-  
  
सोपचाराणि वाक्यानि शत्रूणामिह लक्षयेत् ।  
अविचारितगीतार्थां मृगा यान्ति पराभवम्  ॥ सुक्_२१।५ (=१२२) ॥  
  
किराते ऽप्युक्तम्-  
  
व्रजन्ति ते मूढधियः पराभवं भवन्ति मायाविषु ये न मायिनः ।  
प्रविश्य हि घ्नन्ति शठास्तथाविधानसंवृताङ्गान्निशिताइवेषवः  ॥ सुक्_२१।६ (=१२३) ॥  
  
कुट्टिन्या तत्सर्वं ज्ञात्वा मन्त्रिणे निवेदितम् ।  
मन्त्रिणापि राज्ञे ।  
राजा प्राह-  
  
मा होहि सुहग्गाहि मा पत्तिहि जं ण दिट्ठपच्चक्खं ।  
पच्चक्खम्मि वि दिट्ठे जुत्ताजुत्तं विउतणाहि  ॥ सुक्_२१।७ (=१२४) ॥  
  
[मा भव सुखग्राही मा प्रत्येहि यन्न दृष्टं प्रत्यक्षम् ।  
प्रत्यक्षे ऽपि दृष्टे युक्तायुक्तं विजानीहि]  ॥ सुक्_२१।७* (=१२४*) ॥  
  
  
तद्वणिजो नगरप्रधानस्य वध्वा नैतन्निष्पद्यते ।  
यावदात्मना न दृष्टं तावदसौ न विडम्ब्यः ।  
तच्च कुट्टिन्या अग्रे मन्त्रिणा निवेदितम् ।  
कुट्टिनी च मन्त्रिणं पेटायां निक्षिप्य तद्गृहे न्यासव्याजेन मुमोच ।  
स्वयं च तत्र गत्वा तामभाषत- मुग्धे! यन्मयूरभक्षणं कृतं तत्त्वं मे श्लाघ्या ।  
उक्तञ्च-  
  
एणः कुरङ्गो हरिमस्तित्तिरिर्लाव एव च ।  
मयूरचर्मिकूर्माश्च श्रेष्ठा मांसगणेष्वपि  ॥ सुक्_२१।८ (=१२५) ॥  
  
पुनरपि समग्रो वृत्तान्तः पुष्टः ।  
कथ्यमानश्च पेटाहननकृतसञ्ज्ञेन मन्त्रिणा श्रुतः ।  
तत्कथं सा श्रेष्ठिवधूस्तत्पिता श्वशुरश्च मुच्यन्ताम् ।  
उक्तञ्च-   
  
न नीचजनसंसर्गान्नरो भद्राणि पश्यति ।  
दर्शयत्येव विकृर्तिं सुप्रिये ऽपि खलो यतः  ॥ सुक्_२१।९ (=१२६) ॥  
  
नाशयितुमेव नीचः परकार्यं वेत्ति न प्रसाधयितुम् ।  
पाटयितुमेव शक्तिर्नखोरुद्धर्तुमन्नपिटम्  ॥ सुक्_२१।१० (=१२७) ॥  
  
दुज्जणजणणं सग्गे काअच्चाओ वि होइ विबुहाणं ।  
पेच्छह तिलेहि पत्तं खलसङ्गे पीडणं जत्तो  ॥ सुक्_२१।११ (=१२८) ॥  
  
[दुर्जनजनानां सङ्गे कायत्यागो ऽपि भवति विबुधानाम् ।  
प्रेक्षस्व तिलानामपि खलसङ्गे पीडनं यतः]  ॥ सुक्_२१।११* (=१२८*) ॥  
  
यावत्सा कुट्टिनी पेटां हस्तेन हन्ति तावत्सा वणिक्पुत्री सवितर्कमवादीत्-   
  
विभाता रजनी तावद्यावदेवं कृतं मया ।  
प्रबुद्धं च तदा मातर्नाग्रे किञ्चिद्विदृश्यते  ॥ सुक्_२१।१२ (=१२९) ॥  
  
मार्तमया एवंविधः स्वप्नो दृष्ट ।  
यः कश्चिदर्थप्रमाणो मे भवति स कथ्यताम् ।  
एवं श्रुत्वा मन्त्री द्वारमाहत्य बहिर्निर्गतः ।  
ततः सम्मानिता वणिग्वधूः सा तु कुट्टिनीति निर्वासिता ।  
इति कथां श्रुत्वा प्रभावती सुप्ता ॥  
  
  
इति शुकसप्ततौ एकविंशतीतमी कथा ॥  
  
  
____________________________________________________________________  
  
  
स्तर्त् सुक् २२:  
  
  
पुनः प्रभावत्या पृष्टः शुकः प्राह-   
  
याहि देवि पुनर्याहि मदीयं मतमीदृशम् ।  
यदि वेत्स्युत्तरं किचिद्यथा माढुकया कृतम्  ॥ सुक्_२२।१ (=१३०) ॥  
  
तच्छ्रुत्वा प्रभावत्याह-कथमेतत् ।  
शुकः प्राह-दाम्भिलाग्रामे सोढाको नाम कर्षुकः ।  
तद्भार्या माढुक नाम ।  
तां च भक्तहारिणीं पथि गच्छन्तीम् एको बहिः सूरपालाख्यो नरो भुङ्क्ते ।  
सा कदाचिन्मार्गे भक्तं मुक्त्वा तेन सह स्थिता ।  
ततो मूलेदवेन धूर्तेन तस्मिन्भक्ते उष्ट्रिका कृता ।  
तया च एवं जातं भक्तमनुत्पाटयित्वा नीनम् ।  
यावच्च भर्त्रा उष्टिका दृष्टा तावत्किमिदिति सा पृष्टा ।  
ततस्तया तत्कालोत्तरं कृत्वोक्तम्-नाथ! अद्य रात्रौ स्वप्ने उष्ट्रिकया भक्षितो दृष्टस्त्वम् ।  
ततो मया विघ्नापहाराय विपरीतमिदं कृतम् ।  
विश्रब्धं भक्षय यथा विघ्नो नश्यति ।  
इति श्रुत्वा रतात्मना तेनोष्ट्रिकापि भक्षिता ।  
इति कथां श्रुत्वा प्रभावती सुप्ता ।  
  
इति शुकसप्ततौ द्वाविंशतितमी कथा ॥  
  
  
____________________________________________________________________  
  
  
स्तर्त् सुक् २३:  
  
  
अन्यदा सख्यस्तां पुरुषान्तराभिसरणायैवमूचुः-   
  
यत्र स्वेदलवैरलं विलुलितैर्व्यालुप्यते चन्दनं सच्छेदैर्मणितैश्च यत्र रणितं न श्रूयते नूपुरम् ।  
यत्रायान्त्यचिरेण सर्वविषयाः कामं तदेकाग्रतः सख्यस्तत्सुरतं भणामि रतये शेषा च लोकस्थितिः  ॥ सुक्_२३।१ (=१३१) ॥  
  
तथा च- संसअतुलण जहिं चडै तस्सुण जीविउ धणु ।  
आइ परा जहि लहिज्जै तं जि भणिज्जिइ पेम्मु  ॥ सुक्_२३।२ (=१३२) ॥  
  
[संशयतुलायां न यः आरोहति तस्य न जीवितं धन्यम् ।  
आगते परा या लभ्यते तदेव भण्यते प्रेम]  ॥ सुक्_२३।२* (=१३२*) ॥  
आरोग्यं परमानन्दः सुखमुत्साह एव च ।  
ऐश्वर्यं प्रियसम्भोगं विना सर्वं निरर्थकम्  ॥ सुक्_२३।३ (=१३३) ॥  
  
उक्तञ्च-  
आत्मानमालोक्य च शोभमानमादर्शबिम्बे स्तिमितायताक्षी ।  
हरोपयाने त्वरिता बभूव स्त्रीणां प्रियालोकफलो हि वेषः  ॥ सुक्_२३।४ (=१३४) ॥  
  
शुकः प्राह-   
  
सुलभाः पुरुषा राजन्सततं प्रियवादिनः ।  
अप्रियस्य तु पथ्यस्य वक्ता श्रोता च दुर्लभः  ॥ सुक्_२३।५ (=१३५) ॥  
  
ततः किं बहुनोक्तेन त्वं चैताः कृत्यकोविदाः ।  
कुट्टिनीचरितं श्रुत्वा तद्विचार्यं त्वरान्विताः  ॥ सुक्_२३।६ (=१३६) ॥  
  
प्रभावत्याह-कथमेतत् ।  
शुको ऽब्रवीत्-अस्ति पद्मावती पुरी ।  
  
यत्र मणिकुट्टिममार्गेषु शोभते रविविस्तरः ।  
शेषफणमणिरागो वसुधामिवोपागतः  ॥ सुक्_२३।७ (=१३७) ॥  
  
तत्र शुदर्शनो नाम राजा ।  
  
शशिना हरिणा चैव बलिना कुशभूभुजा ।  
कुशशक्तिच्छलत्यागसम्पद्यस्य न खण्ड्यते  ॥ सुक्_२३।८ (=१३८) ॥  
  
किं तस्य वर्ण्यते राज्ञः प्रजापालनशलिनः ।  
यस्मिंल्लोके न दृष्टा हि दोषा रविकरैरिव  ॥ सुक्_२३।९ (=१३९) ॥  
  
तस्य शृङ्गारसुन्दरी नाम भार्या ।  
तस्य नृपतेस्तया सह क्रीडतो ग्रोष्मकालो ऽवातरत् ।  
  
यत्र सूरः खरो घस्रो यत्र दीर्घो ऽतिदुःसहः ।  
खरश्च पवनो भीरु ग्रीष्मे सर्वमिदं खरम्  ॥ सुक्_२३।१० (=१४०) ॥  
  
चन्दनं शुचिवस्त्रं च पानीयं शुचि शीतलम् ।  
सेव्यमानो ऽपि मधुरः शुचिर्जयति नान्यथा  ॥ सुक्_२३।११ (=१४१) ॥  
  
मध्याह्ने चन्दनं येषां सायं मज्जनसेवनम् ।  
रात्रौ व्यजनवातश्च तेषां ग्रीष्मो ऽपि किङ्करः  ॥ सुक्_२३।१२ (=१४२) ॥  
  
एवंविधे ग्रीष्मे च चन्द्रनामा वणिक् प्रभावतीभार्यासमेतो गृहोपरिभूमिकायामारुढः ।  
करैर्युक्तो ऽपि निरालम्बः आदित्यः पश्चिमाभ्योनिधितटं गतः ।  
उक्तञ्च-   
  
प्रतिकूलतामुपगते हि विधौ विफलत्वमेति बहु साधनता ।  
अवलम्बनाय दिनभर्तुरभून्न पतिष्यतः करसहस्रमपि  ॥ सुक्_२३।१३ (=१४३) ॥  
  
तत्रस्थः स तथा भानू रागशेषो गतांशुकः ।  
भातीव विद्रुमघटः स्रस्तः सन्ध्यावधूकरात्  ॥ सुक्_२३।१४ (=१४४) ॥  
  
अत्रान्तरे विशालाक्षि चन्द्रो हन्तुं तमोरिपुम् ।  
उदयाद्रिशिरः स्थातुमुद्यत्ॐऽशुभटैर्वृतः  ॥ सुक्_२३।१५ (=१४५) ॥  
  
प्राचीमुखे विभातीन्दुरुदयाद्रिशिरःस्थितः ।  
दीपस्त्रिभुवनस्येव प्रच्छन्नस्य तमिस्रया  ॥ सुक्_२३।१६ (=१४६) ॥  
  
उदयाचलमारुढो भाति चन्द्रो निशामुखे ।  
यामिनीवनितोत्सङ्ग शुल्कः कृष्णशिरःस्थितः  ॥ सुक्_२३।१७ (=१४७) ॥  
  
एवंविधे निशामुखे स वणिक् विक्रीडितया तया सार्धं क्रीडितः ।  
अस्य रामनामा सुतः सञ्जातः ।  
तस्मै पित्रा विद्याश्चाशेषा ग्राहिताः ।  
तस्य मातान्यदा चन्द्रं प्राह-मम एक एव पुत्रः ।  
ततो ऽहमतिशयेन दुःखार्ता ।  
चन्द्रः प्राह-एको ऽपि त्वदीयः सुतः श्लाघ्यः ।  
उक्तञ्च-   
  
चतुरो मधुरस्त्यागी गम्भीरश्च कलालयः ।  
गुणग्राही तथा चैवं एको ऽपीदृग्वरः सुतः  ॥ सुक्_२३।१८ (=१४८) ॥  
  
तथा च-   
  
किं जातैर्बहुभिः पुत्रैः शोकसन्तापकारकैः ।  
वरमेकः कुलालम्बी यत्र विश्रूयते कुलम्  ॥ सुक्_२३।१९ (=१४९) ॥  
  
इत्युक्त्वा धूर्तमायां कुट्टिनीमाकार्येदमब्रवीत्--तव कनकसहस्रं दास्ये ।  
मम पुत्रं स्त्रीमायावञ्चनदक्षं कुरु ।  
तथेति तया प्रतिज्ञाते पुत्रं समाक्षिकं तस्यै दत्त्वा यद्यस्मत्पुत्रः क्वापि वेश्यायाः कपटेन जितो भवति तदाहं द्विगुणं कनकं ग्रहीष्ये ।  
तयोक्तम् एवमस्त्विति ।  
लेखयित्वा पुत्रं तद्गृहे प्रेषयामास ।  
स च तत्रस्थो वेश्याजनोद्भवान्विकारान् गृह्णाति ।  
तद्यथा--   
  
वैशिकीं कृत्रिमां वाणीं व्यलीकान् शपथांस्तथा ।  
कौटिल्यं कृत्रिमं भावं कृत्रिमं रुदितं तथा  ॥ सुक्_२३।२० (=१५०) ॥  
  
हास्यं च कृत्रिमं दुःखं सुखं चैवमपार्थकम् ।  
याचनं विनयोपेतं स्नेहभावो निरीहता  ॥ सुक्_२३।२१ (=१५१) ॥  
  
समत्वं सुखदुःखेषु धर्माधर्मसमक्रिया ।  
भुजङ्गपुरतश्चैव कौटिल्यक्रमदर्शनम्  ॥ सुक्_२३।२२ (=१५२) ॥  
  
तथा च-   
  
अहरं करं कवोलं थणजुअलं णाहिमण्डलं रमणं ।  
इत्थिअजणसामण्णं हिअअं जं जस्स तं तस्स  ॥ सुक्_२३।२३ (=१५३) ॥  
  
[अधरः करः कपोलः स्तनयुगलं नाभिमण्डलं रमणम् ।  
स्त्रीजनसामान्यं हृदयं यद् यस्या तत् तस्याः]  ॥ सुक्_२३।२३* (=१५३*) ॥  
  
इत्येवमादि समग्रं वेश्यानुगं चरितं शिक्षितम् ।  
ततः स पुत्रः प्रतिज्ञापूर्वं वणिजे समर्पितः ।  
पितुर्वाक्येन च सुवर्णद्वीपे वाणिज्याय प्रेषितः ।  
तत्र च कलावती वेश्या ।  
तया सह वर्षमेकं स्थितः ।  
तां वैशिकानि कुर्वन्तीं स प्राह-विशेषं वद ।  
एव ममानुजापि वदति ।  
ततो बहुभिरपि वैशिकैर्न तत्सर्वस्वं गृहीतुं शक्नोति ।  
ततस्तया सर्वमपि मातुर्निवेदितम् ।  
मातापि प्राह-निश्चितमेष वेश्यासुतः ।  
नेदृशैर्गृह्यते ।  
प्रपञ्चेनैव ग्राह्यः ।  
ततो यदायं स्वदेशं गन्तुकामस्त्वामुत्कलापयति तदा त्वया वाच्यम्--"अहमपि तत्र यास्यामि ।  
यदि न नयसि तदा मरिष्यामीत्युक्त्वा कूपे झम्पा देया ।  
ततो ऽसौ प्रीतस्त्वां प्रति सर्वं दास्यतिऽ ।  
तयोक्तम्--मातर्मां विना तद्द्रव्येण किम् ।  
ऊक्तञ्च--   
अतिक्लेशेन ये ह्यर्था धर्मस्यातिक्रमेण च ।  
शत्रूणां प्रणिपातेन मा स्म तेषु मनः कृथाः  ॥ सुक्_२३।२४ (=१५४) ॥  
  
माता आह-भीरु! मा मैवं वद ।  
मृत्युदो ऽर्थः प्राणदश्च ।  
उक्तञ्च-   
  
नासाहसं समालम्ब्य नरो भद्राणि पश्यति ।  
साहसी सर्वकार्येषु लक्ष्मीभाजनमुत्तमम्  ॥ सुक्_२३।२५ (=१५५) ॥  
  
नाभित्त्वा परमर्माणि नाकृत्वा कर्म दुष्करम् ।  
नाहत्वा मत्स्यघातीव प्राप्नोति महतीं श्रियम्  ॥ सुक्_२३।२६ (=१५६) ॥  
  
कालः समविषमकरः परिभवसन्मानकारकः कालः ।  
कालः करोति पुरुषं दातारं याचितारञ्च  ॥ सुक्_२३।२७ (=१५७) ॥  
  
अहं च तत्राधो जालं विरचयिष्ये ।  
इति कुट्टिनीवचनमाकण्यं तया तथा कृतत् ।  
तथा च कृते तेन सर्वस्व दत्तम् ।  
कोटिसङ्ख्यं च द्रव्यं गृहीत्वा मानरहितो निष्कासितः ।  
उक्तञ्च-   
  
वेसा वि रमन्ति जणं पिअं पि वञ्चन्ति अत्थलोहेण ।  
ताण णमो वेसाणं अप्पा वि ण वल्लहो जाण  ॥ सुक्_२३।२८ (=१५८) ॥  
  
[वेश्या अपि रमन्ते जनं प्रियमपि वञ्चयन्ति अर्थलोभेन ।  
ताभ्यो नमो वेश्याभ्यः आत्मापि न वल्लभो यासाम्]  ॥ सुक्_२३।२८* (=१५८*) ॥  
  
स च तथा धनमानपरिभवं प्रापितः परपोतमारुह्य स्वगृहमागमत् ।  
एकाकिनं सुतं धनपरिजनवर्जितं दृष्ट्वा पिता सबाष्पं धनक्षयकारणं पृच्छति ।  
सो ऽपि स्वयं लज्जन् गृहमन्त्रिमुखेन निवेदितवान् ।  
पित्रोक्तम्-वत्स मा विषादं विधेहि ।  
विपदः सम्पदो ऽपि पुंसः सम्पद्यन्ते ।  
उक्तञ्च-   
  
चिन्तामिमां वहसि किं गजयूथनाथ यूथाद्वियोगविनिमीलितनेत्रयुग्म् ।  
पिण्डं गृहाण पिष वारि यथोपनीतं दैवाद्भवन्ति विपदः किल सम्पदो वा  ॥ सुक्_२३।२९ (=१५९) ॥  
  
किमनेन धनेनापि सत्वरेण मनस्विनाम् ।  
गतेन जायते खेदो दर्षश्चैवागतेन च  ॥ सुक्_२३।३० (=१६०) ॥  
  
एवं सुतं समाश्वास्य धूर्तमायामाकार्य इदमब्रवीत्--शृणु यदत्र कौतुकं संवृत्तम् ।  
त्वय्यध्युषितो ऽपि सुतो गतसर्वस्वः समाययौ ।  
साऽह--स्त्रीभिः को न खण्डितः ।  
उक्तञ्च-   
  
को ऽर्थान्प्राप्य न गर्वितो विषयिणः कस्यापदो ऽस्तं गताः स्त्रीभिः कस्य न खण्डितं भुवि मनः को नाम राज्ञां प्रियः ।  
कः कालस्य न गोचरान्तरगतः को ऽर्थी गतो गौरवं को वा दुर्जनवागुरासु पतितः क्षेमेण यातः पुमान्  ॥ सुक्_२३।३१ (=१६१) ॥  
  
रमणसिहिणन्तराले बहलअरे रोमराइतरुगहणे ।  
हरिहरणरगोबिन्दा बिडम्बिआ मअणचोरेण  ॥ सुक्_२३।३२ (=१६२) ॥  
  
[रमणशिखिनो ऽन्तराले बहुलतरे रोलराजितरुगहने ।  
हरिहरनरगोविन्दाः विडम्बिता मदनचोरेण]  ॥ सुक्_२३।३२* (=१६२*) ॥  
  
तत्त्वं पुनः पोतं भृतं कृत्वा मां पुत्रान्वितां तत्र प्रेषय ।  
उक्तञ्च-   
  
कृते प्रतिकृतं कुर्या हिंसिते प्रतिहिंसितम् ।  
त्वया लुञ्चापिताः पक्षा मया लुञ्चापितं शिरः  ॥ सुक्_२३।३३ (=१६३) ॥  
  
मयाप्युक्तम्-यदि त्वदीयपुत्रः क्वापि स्त्रिया वञ्च्यते तदा मम दूषणम् ।  
उक्तञ्च-   
  
दिग्गजकूर्मकुलाचलफणिपतिविधृतापि चलति वसुधेयम् ।  
प्रतिपन्नममलमनसां न चलति पुंसां युगान्ते ऽपि  ॥ सुक्_२३।३४ (=१६४) ॥  
  
तथा च-   
  
अचला चलन्ति पलए मज्जाअं साअरा विलङ्घन्ति ।  
करुआ वि तह विकाले पडिवण्ण साध सिढिलेन्ति  ॥ सुक्_२३।३५ (=१६५) ॥  
  
[अचलाश्चलन्ति प्रलये मर्यादां सागरा विलङ्घन्ते ।  
गुरुका अपि तथा विकाले प्रतिपन्नसाधनं न शिथिलयन्ति]  ॥ सुक्_२३।३५* (=१६५*) ॥  
  
धीरा जाण पमाणं जिमिअव्वे तह वि जम्पिअव्वे अ ।  
ऐ जिमिअजम्पिआइं पच्छा वच्छे अपच्छाइं  ॥ सुक्_२३।३६ (=१६६) ॥  
  
[धीरा जानन्ति प्रमाणं जेमनस्य तथापि कथनस्य च ।  
अपि भुक्तं जल्पितं पश्चाद् वत्से न तप्यन्ति]  ॥ सुक्_२३।३६* (=१६६*) ॥  
  
ततः श्रेष्ठी तं पुत्रं प्रेषयामासाशु तया समं सुवर्णद्वीपे ।  
ततस्तस्मिन्सर्वो ऽपि पौरजनः प्रीतो बभूव ।  
सा च कलावती सानुकूला तं विनयेनाजुहाव ।  
तथा च स तयावर्जितो यथासौ आत्मायत्तः कृतः ।  
द्रव्यं च सर्वं गृहीतम् ।  
ततः सा धूर्तमाया कुट्टिनी किं करोतु-इति प्रश्नः ।  
सा प्राह-शुक! न जाने ।  
त्वं वद ।  
शुकः-यद्यद्य न यासि तदा कथयामि ।  
सा आह-न यास्यामि ।  
शुकः-यदा तस्य सर्वं गृहीतम् तस्मिन्समये कैश्चिद्दिनैश्चाग्रे ऽपि चाण्डालरूपधारिणी धूर्तमाया नित्यं नित्यं गवेषमाणैव किञ्चित् ।  
अन्यदा स कलावत्या सहितः खट्वायामुपविष्टस्तया दृष्टः ।  
ता द्वारि दृष्ट्वा सहसोत्थाय नाशयितुमुद्यतः पूर्वमेव सङ्केतितम् ।  
तमुत्तिष्ठन्तमनु कलावत्यप्युत्थिता ।  
उक्तञ्च-किमिदमिति ।  
रामस्तामुवाच-भद्रे! इयं मम जननी ।  
अहं च हृतार्थको बहुदिनेभ्यो न तया दृष्टः ।  
धूर्तमायापि तं सङ्केतस्थं द्वारस्थैव सशङ्का हस्तसञ्ज्ञया आजुहाव ।  
  
जागदेति चिराल्लब्धो वेश्यागृहगतो भवान् ।  
म्लेच्छीभूता इयं वेश्या सर्वस्वं मे त्वया हृतम्  ॥ सुक्_२३।३७ (=१६७) ॥  
  
यावदेवं गृहाङ्गणगता शपति तावत्स वणिक् चाण्डालरूपी समागत्य तत्पादयोः पतितः ।  
एतच्च दृष्ट्वा कलावती कुट्टिनीसहिता ताम् गृहमध्ये नीत्वा पृच्छति स्म--अम्ब! को ऽयम्? किं जातीयः? त्वं का? तयोक्तम्--पद्मावतीपुरीनाथस्य राज्ञः सुदर्शनस्य मातङ्गी गायिनी अहम् ।  
अयं च मदीयं द्रव्यं हृत्वा इहागतः ।  
तच्च त्वयाऽप्तम् ।  
तन्मया ज्ञातम् परमधुना स समागच्छतु ।  
ततः कुट्टिनी कलावतासहिता तत्पदायोर्लग्ना उवाच--गृहाणेदं द्रव्यम् ।  
धूर्तमाया प्राह--नाहं गृहकोणे ग्रहीष्ये ।  
राजविदितं ग्रहीष्यामि ।  
ततो वेश्यामातापि अतिशयेन भीता मातङ्गीं प्रतिजगाद-इमां मत्सुतां रक्ष रक्ष ।  
पारम्पर्यागतं द्रव्यं गृहाण सर्वस्वम्, परं मां मैवं विडम्बय ।  
धूर्तमाया प्राह-ग्रहीष्ये ।  
ततः सा वेश्यया कुट्टिन्या सह हस्तपादौ गृहीत्वा सम्मानिता ।  
धूर्तमायापि निजं तदीयं द्रव्यं सर्वस्वं च गृहीत्वा रामेण सह पोतमारुह्य स्वगृहमागत्य भहोत्सवमकारयत् ।  
इति कथां श्रुत्वा प्रभावती सुप्ता ।  
  
इति शुकसप्ततौ त्रयोविंशतितमी कथा ॥  
  
  
________________________________________________________________________  
  
  
स्तर्त् सुक् २४:  
  
  
अथान्यस्मिन्दिने प्रभावती शुकं पप्रच्छ ।  
शुको ऽप्याह--   
  
याहि देवि विजानासि यदि जारसमन्विता ।  
सज्जनीव पुरा वक्तुं भर्तुरग्रे कचग्रहे  ॥ सुक्_२४।१ (=१६८) ॥  
  
प्रभावत्याह-किमेतत् ।  
कीरो ऽब्रवीत्-अस्ति चन्द्रपुरं नाम नगरम् ।  
तत्राभूद्वर्धकिः सूरपालाख्यः श्रीमान् ।  
तस्य सज्जनी नाम भार्या अत्यन्तं परपुरुषलम्पटा ।  
तां च तद्गृहस्थां देवको नाम रमते ।  
इति लोकादेतदाकर्ण्य वर्धकिः कपटेन गृहान्निर्गत्य प्रातःसन्ध्यायामाच्छन्नः समागत्य तल्पस्याधोभागे स्थितः ।  
सा च जारेण सह तत्रारूढा पत्या केशेषु गृहीता कथं मुच्यते ।  
उत्तरम्-सा पत्या धृता सती द्वितीयपतिमुखमालोक्य प्राह-मया तव कथितं यद्रथकारो मम पतिर्गृहेन विद्यते ।  
स चागतस्तव तदैव औचित्यं विधास्यति ।  
यद्यपि पूर्वं पत्या त्वदीयं द्रव्यमपहृतं तथापि क्षन्तव्यम् ।  
रथकृति समागते तव गृहं गमिष्यामि युवयोः सङ्गतिं वा करिष्ये ।  
नात्र संशयः ।  
इति कथां श्रुत्वा प्रभावती सुप्ता ।  
  
इति शुकसप्ततौ चतुर्विशतितमी कथा ॥  
  
  
________________________________________________________________________  
  
स्तर्त् सुक् २५:  
  
  
अन्यदा प्रभावती शुकं गमनाय पृच्छति ।  
शुकः प्राह-   
  
कुरु यद्रोचते कर्तुं यदि वेत्सि प्रतीङ्गितम् ।  
श्वेताम्बरेण रुद्धेन यथा पूर्वं कृतं तथा  ॥ सुक्_२५।१ (=१६९) ॥  
  
अस्ति चन्द्रपुरी नाम नगरी ।  
तत्र सिद्धसेनो नाम क्षपणको जनपूजितः ।  
तस्मिन्नेव नगरे ऽन्यः सितपटो गुणिनां मुख्यः समागतः ।  
तेन च गुणिना सर्वो ऽपि जन आवर्जितः श्रावका अप्यात्मायत्ताः कृताः ।  
स क्षपणको ऽपि तस्य पूजां क्रियमाणामसहमानः स्वयं तदीयोपाश्रये वेश्यां प्रेषयित्वा असौ वेश्यालुब्धो न सुशील इति श्वेताम्बरस्य लोकप्रवादमकरोत् ।  
तद्दर्शनाय जनमाकारयामास ।  
ब्रूते च--क्षपणका एव ब्रह्मचारिणः श्वेताम्बरास्तु विप्लुताः ।  
सो ऽपि श्वेताम्बरो दीपाग्निना उपाधिं प्रज्वाल्य प्रभातप्राप्तायां रजन्यां नग्नोभूय वेश्याया दत्तहस्तो निर्गतः ।  
ततो लोकापवादः संवृत्तः ।  
यदसौ क्षपणको न सितवस्त्रः ।  
इति श्रुत्वा प्रभावती सुप्ता ।  
  
इति शुकसप्ततौ पञ्चविंशतितमी कथा ॥  
  
  
________________________________________________________________________  
  
  
स्तर्त् सुक् २६:  
  
  
अन्यदा सा चलिता ।  
शुकः प्राह--   
  
याहि देवि न ते दोषो यदि जानासि भाषितुम् ।  
रत्नादेवीव पत्या तु प्राप्ता जारद्वयान्विता  ॥ सुक्_२६।१ (=१७०) ॥  
  
अस्ति जलौदाभिधानो ग्रामः ।  
तत्र राजपुत्रः क्षेमराजः शूरः ।  
रत्नादेवी तस्य भार्या ।  
तत्रैव ग्रामणीर्देवसाख्यः ।  
तस्य सुतो धवलो नाम ।  
तौ द्वावपि रमेते रत्नादेवीं परस्परमज्ञातौ ।  
अन्यदा पितृपुत्रौ तद्गृहस्थौ यदा तदा राजपुत्रः समागतः ।  
तदा किमुत्तरम्? शुक आह-ततस्तया कृतसञ्ज्ञो गृहादङ्गुल्या तर्जयन्नयात् ।  
तस्मिंश्चैव गच्छति भयात्पतिः किमिदमित्याह ।  
ततः सा हसन्ती प्राह-अस्य पुत्रस्त्वद्गृहे शरणागतः ।  
मया च नार्पितः ।  
यतः-   
  
स क्षत्रियस्त्राणसहः सतां यस्तत्कार्मुकं कर्मसु यस्य शक्तिः ।  
वहन्द्वयीमप्यफले ऽर्थजाते करोत्यसंस्कारहतामिवोक्तिम्  ॥ सुक्_२६।२ (=१७१) ॥  
  
अतो रुष्टो व्रजति ।  
गच्छ त्वं समर्पय सुतम् ।  
तेन च तथा कृतम् ।  
इति कथां श्रुत्वा प्रभावती सुप्ता ।  
  
इति शुकसप्ततौ षड्विंशतितमी कथा ॥  
  
  
________________________________________________________________________  
  
  
स्तर्त् सुक् २७:  
  
  
अन्यदा प्रभावती गमनाय शुकं पृच्छति स्म ।  
शुकः प्राह-   
  
रम्भोरु गच्छ कामिनां को विघ्नं कर्तुमर्हति ।  
मोहिनीव समर्था चेद्विचारीकर्तुमीश्वरि  ॥ सुक्_२७।१ (=१७२) ॥  
  
अस्ति शङ्खपुरं नाम नगरम् ।  
तत्रार्यो वणिगभूत् ।  
तस्य मोहिनी नाम भार्या ।  
ताञ्चबहिर्गतां कुमुखो नाम धूर्तो रमते ।  
तत्पतिना चाभिज्ञायि ।  
तत्पतिश्चातिशयेन भीरुः ।  
ततो ऽसौ तां बहिर्यान्तीं निवार्य पार्श्वस्थित एव तिष्ठति ।  
तथापि तया धूर्तस्य कथितम्-मां रात्रौ भर्तृखट्वास्थितामर्वाक्सुप्तां भज त्वम् ।  
तेन तथा कृतम् ।  
तच्च कुर्वन्भर्त्रासौ पुंश्चिह्ने धृतः कथं गच्छतु? उत्तरम्-धृत्वा च पतिः प्राह-प्रदोपमानय मया चोरो धृतो ऽस्ति ।  
तयोक्तम्-बहिर्यान्ती बिभेम्यहम् ।  
एनं ग्रहीष्ये त्वं दीपमानय ।  
तेन च तथा कृतम् ।  
सा च जारं मुक्त्वा गृहान्तर्बद्धस्य पट्टकस्य जिह्वां गृहीत्वा तथैव सुप्ता यावत्पतिर्लकुटहस्तो दीपं गृहीत्वा समायातः पृच्छति-किमियं पट्टकस्य जिह्वा कथमत्र? तयोक्तम्-क्षुधार्तो ऽयम् ।  
अनेन मुक्ता लालाकृशा स्थिता ।  
उक्तिप्रत्युक्तिवादेन निर्जितः ।  
उक्तश्च-हतक! अनेन पौरुषेण क्षयं व्रजसि ।  
इति निर्भर्त्सितो लज्जितश्च सुप्तः ।  
इति कथां श्रुत्वा प्रभावती सुप्ता ।  
  
इति शुकसप्ततौ सप्तविंशतितमी कथा ॥  
  
  
________________________________________________________________________  
  
  
स्तर्त् सुक् २८:  
  
अन्यदा प्रभावती गमनाय शुकं पप्रच्छ ।  
शुकः प्राह--   
  
कृशोदरि व्रजाद्य त्वं यदि जानासि भाषितुम् ।  
जारसंयुक्तया पूर्वं यथा देविकया कृतम्  ॥ सुक्_२८।१ (=१७३) ॥  
  
अस्ति कुहाडाख्यो महाग्रामः तत्र जरसाख्यो कौटुम्बिको महामूर्खः ।  
तद्भार्या देविका पुंश्चली ।  
तां च प्रभाकरो ब्राह्मणः क्षेत्रमध्ये विभीतकवृक्षसमीपे गुप्तस्थाने मुदा रमतेर् ।  
इदृशं व्यतिकरं जनाच्छ्रत्वा तत्पतिस्तत्रावलोकनाय स्वयं गतः ।  
तेन च वृक्षारूढेन तत्तथैव दृष्टम् ।  
दृष्ट्वा तत्रस्थेनापि जल्पितम्, धूर्तिके! बहुदिनेभ्यो ऽद्य सम्प्राप्ता-इत्युक्ता कथमियं भर्तारं प्रत्याययतु ।  
तयोक्तम्--नाहं जाने त्वमेव कथय ।  
"यदि न यासि तदा कथयामिऽ ।  
तया तथेति प्रतिपन्ने शुकः प्राह--सा च तद्वचः श्रुत्वा तं जारं प्रेषयामास पत्या चावतीर्य समागतेन उपालब्धा ।  
साऽह--हे प्रभोर्! इदृश एव वृक्षः, अत्रारूढैर्मिथुनं दृश्यते ।  
तेन पतिना उक्तम्--त्वमारुह्य अवलोकय ।  
तया तथा कृतम् ।  
वृक्षारूढया च तया प्रोक्तं कपटेन ।  
"वहुदिवसेभ्यो ऽन्यां नारीमभिगमन् दृष्टो ऽसि" ।  
तेन मूर्खेण ज्ञातम्--सत्यमिदम् ।  
स च तां शान्तयित्वा गृहं निनाय ।  
इति कथां श्रुत्वा प्रभावती सुप्ता ।  
  
इति शुकसप्ततौ अष्टाविंशतितमो कथा ॥  
  
  
________________________________________________________________________  
  
  
स्तर्त् सुक् २९:  
  
  
अन्येद्युः प्रभावती गमनाय शुकं पृच्छति स्म ।  
सो ऽप्याह--   
  
व्रज देवि विचारं चेत्कर्तुं जानासि भामिनि ।  
समं जारेण सम्प्राप्ता सुन्दरीव यथा गृहे  ॥ सुक्_२९।१ (=१७४) ॥  
  
"कथमेतत्ऽ? सो ऽब्रवीत्--अस्ति सीहूलो नाम ग्रामः ।  
तत्र महाधनो वणिक् ।  
तद्भार्या सुन्दरी ।  
तां च मोहनो नाम उपपतिर्नित्यं गृहमागत्य भुङ्क्ते ।  
अन्यदा यावत्सा तथा तिष्ठति तावत्तत्पतिः समागतः ।  
सा कथं भवतु ।  
उत्तरम्--सा पतिमागच्छन्तं दृष्ट्वा जारं विवस्त्रं शिक्ये कृत्वा मुक्तकेशा गृहान्निर्गत्य दूरस्था पतिमाह-अस्मद्गृहमध्ये नग्नभूतं शिक्यारूढं विद्यते ।  
मान्त्रिकानाकारयितुं गच्छेत्युक्ते स मूर्खस्तदर्थं जगाम ।  
तदा च तदन्तरे तया उल्मुकं हस्ते कृत्वा उपपतिर्निष्कासितः ।  
पत्यौ च आगते सा जगाद-यदुल्मुकेनापि भूतं नष्टम् ।  
इति कथां श्रुत्वा प्रभावती सुप्ता ।  
  
इति शुकसप्ततौ एकोनत्रिंशत्तमी कथा ॥  
  
  
________________________________________________________________________  
  
  
स्तर्त् सुक् ३०:  
  
  
अन्येद्युः प्रभावत्या पृष्टः शुकः प्राह ।  
  
गच्छ देवि विरुद्धं ते गमनं न मतं मम ।  
विषमे यदि वेत्सि त्वमुत्तरं मूलदेववत्  ॥ सुक्_३०।१ (=१७५) ॥  
  
अस्तीह पृथिव्यां भूतवासं नाम श्मशानम् ।  
तत्र द्वौ पिशाचौ करालोत्तालनामानौ ।  
भार्ये च धूमप्रभामेघप्रभाख्ये, तयोश्च भार्यारामणीय कत्वे विवादः संवृत्तः ।  
अन्यदा च ताभ्यां भार्यासहिताभ्यां मूलेदवोदृष्टो बाहुभ्यां विधृत्य पृष्टः-का अनयोर्मध्याद्रमणीया, अनृतं वदन्तंव्यापादयिष्यावः ।  
तत्कलत्रे विरूपे भीषणे वृद्धे पिशाचिन्यौ ।  
स च यथार्थवादी भक्षितः स्यात् किमुत्तरं कुर्यादिति ।  
उत्तरम्--तेनोक्तम्-   
  
या यस्य वल्लभा लोके रम्या सा तस्य नापरा ।  
गदिते धूर्तराजेन ताभ्यां मुक्तश्च तत्क्षणात्  ॥ सुक्_३०।२ (=१७६) ॥  
  
इति कथां श्रुत्वा प्रभावती सुप्ता ।  
  
इति शुकसप्ततौ त्रिंशत्तमी कथा ॥  
  
  
________________________________________________________________________  
  
  
स्तर्त् सुक् ३१:  
  
  
अन्यदा च प्रभावत्या पृष्टः शुकः प्रोवाच-  
  
यथेष्टं व्रज कल्याणि केलिं कर्त्तुं कृशोदरि ।  
शशकस्येव ते बुद्धिरस्ति चेत्सुसहायिनी  ॥ सुक्_३१।१ (=१७७) ॥  
  
मधुराख्ये वने पिङ्गलनामा सिंहः ।  
स सत्त्वानि बहूनि हनन्सर्वैः पशुभिर्विचार्य प्रतिदिनमेकैकसत्त्वपरिकल्पनव्यवस्थया निवारितः ।  
अन्यदा शशकस्यैकस्य वारकः सञ्जातः ।  
स च न याति श्वापदैर्भणितो ऽपि-"गच्छ त्वमन्यथा पूर्ववत्सर्वाणि भूतानि स भक्षयिष्यति ।  
स चाद्यप्रभृति तदन्तिके सत्त्वानि न यास्यन्तिऽ-इत्युक्त्वा बहुकालक्षेपं चकार ।  
मध्याह्नसमये एव च मन्दं मन्दं सिंहस्याग्रे गन्तुं व्यसितः ।  
तेनापि सहसाक्रान्तः कथं मुच्यते? उत्तरम्-शशकः सिंहिं प्राह-स्वमिन्नहं शशकचतुष्टयेन सह आगच्छन्मार्गे तव शत्रुणा धृतो ऽतो वेलातिक्रमो बभूव ।  
तेनोक्तम्-स शत्रुं क्वास्ते? ततः स शशकेन धूर्तेन वाटीं नीत्वा तस्यैव प्रतिबिम्बः कूपे दर्शितः ।  
सिंहो ऽपि मूर्खस्तं जले दृष्ट्वा कुपितो झम्पादान्मृतश्च ।  
  
बुद्धिर्बलवती भीरु सत्त्वानां न पराक्रमः ।  
शशकेनाल्पसत्त्वेन हतः सिंहः पराक्रमी  ॥ सुक्_३१।२ (=१७८) ॥  
  
उक्तञ्च-   
  
एकं हन्यान्न वा हन्यादिषुर्मुक्तो धनुष्मता ।  
सरार्ष्ट सप्रजं हन्ति राजानं मन्त्रिनिश्चयः  ॥ सुक्_३१।३ (=१७९) ॥  
  
इति कथां श्रुत्वा प्रभावती सुप्ता ।  
  
इति शुकसप्ततौ एकत्रिंशत्तमी कथा ॥  
  
  
________________________________________________________________________  
  
  
स्तर्त् सुक् ३२:  
  
  
अथान्येद्युः प्रभावती चलिता शुकं पप्रच्छ गमनाय ।  
शुकः-   
  
यादि देवि मनो यत्र गन्तुं ते कमलानने ।  
राजिनीव विजानासि वक्तुं धूलिविपर्यये  ॥ सुक्_३२।१ (=१८०) ॥  
  
अस्ति शान्तिपुरं नाम नगरम् ।  
तत्र माधवः श्रेष्ठी ।  
तस्य मोहिनी भार्या ।  
तयोस्तनयः सोहडाभिधः ।  
तस्य भार्या राजिनीनाम्नी रूपसम्पन्ना चतुरा पुंश्चली ।  
सान्यदा द्रम्मर्पयित्वा श्वश्र्वज्ञप्ता "गोधूमान् हट्टे गृहीत्वा गच्छऽ ।  
सा च हट्टे गता ।  
क्रीणत्या चोपपतिर्दृष्टः सञ्ज्ञितश्च समीपमाययौ ।  
गोधूमान्मोटायां बद्ध्वा हट्टे मुक्त्वा तेन सार्धं सा ययौ ।  
वणिजापि गोधूमानुत्सार्य मोटायां धूलिर्बद्धा ।  
सापि तेन सह चिरं स्थित्वा आगत्याकुला मोटामनुत्पाटयित्वा गृहं ययौ ।  
तां छोटयित्वा यावत् श्वश्रूः पश्यति कोदृशा गोधूमा इति तावद्धूलिं पश्यति ।  
अत्र किमुत्तरम् ।  
शुकः-किमिदमिति यदा श्वश्र्वा पृष्टा तदा तयोक्तम्-"मातर्मम हस्ताद् द्रम्मः हट्टाग्रे भूमौ पतितः ।  
ततो मया धूलिराहृता ।  
ततः सा श्वश्रूर्द्रम्ममनवलोकमाना विकलीभूता ।  
इति कथां श्रुत्वा प्रभावती सुप्ता इति शुकसप्ततौ द्वात्रिंशत्तमी कथा ॥  
  
  
________________________________________________________________________  
  
  
स्तर्त् सुक् ३३:  
  
  
अथान्येद्युः प्रभावती गमनायोत्सुका शुकं पप्रच्छ ।  
शुकः प्राह-   
  
को दोषो गम्यतां देवि यदि कर्तुं त्वमीश्वरा ।  
विषमे मालिनी यद्वद्रम्भिका पतिसन्निधौ  ॥ सुक्_३३।१ (=१८१) ॥  
  
प्रभावती-"कथमेतत्ऽ? शुको ऽब्रवीत्-अस्ति शङ्खपुरं नाम नगरम् ।  
तत्र शङ्करो नाम मालिकः समृद्धिमान् ।  
तस्य रम्भिका नाम भार्या बहुरतिप्रिया सुभगा सुरूपा बहुभर्तृका च ।  
अन्यदा शङ्करगृहे पितृकार्यमागतम् तस्मिन्दिने तयोपपतयश्चत्वारो निमन्त्रिताः पुष्पाणां विक्रयाय गतया चतुष्पथे ग्रामणीर्वणिक्सूनुस्तलारश्च बलाधिपश्च प्रत्येकं ते ते पृथक्पृथक् आकारिताः परस्परमजानन्तः-मदीयं भवनं प्रति प्रागेव समागन्तव्यमिति ।  
द्वितीये ऽह्नि मालिके वाटिकां गते वणिक्सूनुः स्नात्वा भुक्त्वा च तया सह रन्तुं समाययौ ।  
वणिजि अर्धस्नाते ग्रामकूटो गृहद्वारं समापतन्दृष्टः ततः स्नानं कुर्वन्वणिक्तथाभूतो वंशमये कोष्ठे खलियुक्ते क्षिप्तो भययुक्तश्च ।  
ग्रामकूटे ऽप्यर्धस्नाते बहिस्तलारः समायातः ।  
तं दृष्ट्वा सो ऽपि तस्मिन्नेव कोष्ठे क्षिप्त उक्तश्च-यदधः सर्पिणी प्रसूतास्ति ।  
ततो ऽप्यनतराल एवं स्थातव्यमिति तलारो ऽप्यर्धस्नातो बलाधिपं दृष्ट्वा भाण्डसमूहे क्षिप्तः ।  
बलाधिपो ऽप्यर्धस्नातो मालिकं दृष्ट्वा तत्रैव क्षिप्तः ।  
ततो मालिको लोकश्च तस्मिन् पितृकार्ये यदृच्छया भिजिताः ।  
एवं कृत्वा ते षां चतुर्णामपि परस्परमलक्षितानां पृथक्पृथक् भोजनं परमान्नामृतं समर्पितम् ।  
वणिजा तु भुञ्जानेन बहु फूत्कृतम् ।  
तदोपरिस्थितेन च सर्पिणीं शङ्कमानेन मूत्रितम् ।  
वणिजा तु घृतामिति ज्ञात्वा भाजनमुत्क्षिप्तम् ।  
उपरिस्थितस्य मुखे लग्नम् ।  
ततः स शङ्कितः ।  
सो ऽपि च लग्नं लग्नमिति वदन्दत्तझम्पो निर्ययौ ।  
अन्ये ऽपि लग्नाक्षरभयाकुला यावन्निर्गताः शङ्करेण जनैश्च दृष्टाः सविस्मयं खलिखरडिताः ।  
ततः सा कथं भवतु? उत्तम्-यदा सा पत्या पृष्टा किमिदमिति तदा तयोक्तम्-   
  
श्रद्धाहीनं कृतं श्राद्धमिदं नूनं त्वया प्रिय ।  
अतो ऽभुक्त्वा क्षुधाक्रान्ताः पितरस्ते विनिर्गताः  ॥ सुक्_३३।२ (=१८२) ॥  
  
ततः स पुनः श्राद्धं चकार ।  
रम्भिकावचनात्तेन निर्गताः ।  
इति कथां श्रुत्वा प्रभावती सुप्ता ।  
  
इति शुकसप्ततौ त्रयस्त्रिंशत्तमी कथा ॥  
  
  
________________________________________________________________________  
  
  
स्तर्त् सुक् ३४:  
  
  
अथान्यस्मिन्दिने गमनार्थं प्रभावती शुकं पप्रच्छ ।  
शुकः प्राह-   
  
याहि देवि गता वेत्सि भङ्गुरं यदि भाषितुम् ।  
कुमार्यै पारडी दत्त्वा यथोक्तं शम्भुना पुरा  ॥ सुक्_३४।१ (=१८३) ॥  
  
प्रभावत्याह-कथमेतत् ।  
शुकः प्राह--पुरा कस्मिंश्चिन्नगरे शम्भुनामा विप्रो ऽभूत् द्यूतकृन्नानादेशपरिभ्रमणशीलो मार्गे गच्छन् क्षेत्ररक्षिकां सुरूपां बालिकां दृष्ट्वा ताम्बूलं दत्वा सान्त्वयन्निदमुवाच यन्मत्सम्भोगकरणे इमां मदीयां पारडीं गृहाण मया सह रतं कुरु ।  
सुखाश्रयं तया तथा विहितम् ।  
स च सिद्धे कार्ये तां याचते ।  
कथं लभते? उत्तरम्-यावत्तेन याचिता तावत्सा चलिता गृहं प्रति ।  
सो ऽपि च पञ्च कणिशानि गृहीत्वा पृष्ठे लग्नः ।  
तेन च ग्रामगतेन फूत्कृतम्-अहो ग्राममुख्याः! पश्यत ।  
ग्रामे ऽस्मिन्महदद्भुतम् ।  
पञ्चकणिशकारणेनानया मदीयं वस्त्रमपहृतम् ।  
ग्राम्यैस्तत्समर्पितम् ।  
तया च न किञ्चिदुक्तं लज्जया ।  
इति कथां श्रुत्वा प्रभावती सुप्ता ।  
  
इति शुकसप्ततौ चतुस्त्रिंशत्तमी कथा ॥  
  
  
________________________________________________________________________  
  
  
स्तर्त् सुक् ३५:  
  
  
अपरे ऽह्नि सा शृङ्गारान्विता शुकं पप्रच्छ ।  
शुकः प्राह-   
  
गच्छ देवि न ते दोषो यदि तत्र गता सती ।  
स्वार्थं कर्तुं विजानासि तिलक्रयकरो यथा  ॥ सुक्_३५।१ (=१८४) ॥  
  
"कथमेतत्? शुकः प्राह-पुरा कस्मिंश्चिद् ग्रामे शम्बकनामा वणिक्तिलग्राहकः ।  
स च सरग्रामं यथौ ।  
तत्रस्थस्य भाण्डशालिकस्य गृहे गतः ।  
स गृहे नास्ति ।  
तस्य भार्यास्ति परं कुलटा ।  
नेत्रसञ्ज्ञया परस्परं प्रीतिरुत्पन्ना ।  
तत्रैव सा भुक्ता अङ्गुलीयकं दत्त्वा ।  
सम्बन्धादनन्तरं स तदङ्गुलीयकं जिघृक्षति ।  
अनेन विधिना दत्तमङ्गुलीयकं स कथं गृह्णात्विति प्रश्नः ।  
शुकः प्राह-तिलग्राहकस्तदलभमानो विपणिस्थं भाण्डशालिकमाह-"देहि मे तिलप्रस्थशतं यत्सत्यङ्कारितं मयाऽ ।  
एवमुक्तः स आह-"के तिलाः कश्च वक्ता त्वं सत्यङ्कारश्च कीदृशः? तेनोक्तम्-प्रस्थं प्रति द्विकप्रवृद्ध्या त्वद्भार्यया सत्यङ्कारे ऽङ्गुलीयकं गृहीतम् ।  
ततो रुष्टेन वणिजा भार्यापारश्वे निजं सुतं प्रेषयित्वा इति कथयामास-त्वदीयेनेदृशेन व्यवहारेणास्मद्गृहं वृद्धिमाप्स्यति ।  
पुत्रो ऽप्यङ्गुलीयकमादाय तिलग्राहकस्यार्पयामास ।  
सो ऽपि यथागतं तथा ययौ ।  
ततो यदि प्रभावि तवाप्येवं बुद्धिरस्ति तदा गम्यतां नान्यथा ।  
इति कथां श्रुत्वा प्रभावती सुप्ता ।  
  
इति शुकसप्ततौ पञ्चत्रिंशत्तमी कथा ॥  
  
  
________________________________________________________________________  
  
  
स्तर्त् सुक् ३६:  
  
  
निशामुखे ऽन्येद्युः प्रभावती शुकं पुनराह-हे कीर! गमिष्यामि चिरकाङ्क्षितं सुखं भोक्तुम् ।  
शुक आह-   
  
सुखमेवानुभोक्तव्यं संसारे सुन्दरि! ध्रुवम् ।  
नायिनीव विजानासि यदि वक्तुं त्वमुत्तरम्  ॥ सुक्_३६।१ (=१८५) ॥  
  
प्रभावत्याह-कथमेतत् ।  
  
का कीर नायिनी कुत्र तया किं कृतमुत्तरम् ।  
कथां कथय कल्याणीं कौतुकं मे कथाक्रमे  ॥ सुक्_३६।२ (=१८६) ॥  
  
शुक आह-अस्ति सरडाख्ये ग्रामे ग्रामणीः शूरपालः ।  
तस्य भार्या नायिनी ।  
सा आत्मपतिं नित्यं पट्टसूत्रकञ्चुकं याचते ।  
स आह-वयं कर्षुकाः कार्पासचीवराः ।  
अस्मद्गृहे पट्टसूत्रवार्त्तामपि को ऽपि न जानाति ।  
अन्यदा सा तं ग्रामसंसदिस्थं जगाद-गृहमेहि गृहाधिप! रावडी भुङ्क्ष्व ।  
स च तद्वचनं श्रुत्वा भार्यामाह गृहागतः-भद्रे! त्वया निन्दितं वचो लज्जाकारकं ममाप्रियं संसदि किमित्थमुक्तम्? तयोक्तम्--त्वया मम प्रियं कथं न कृतम्? ग्रामणीराह--दास्यामि कञ्चुकं ते ऽद्य ।  
निजं वाक्यं वृथा कुरु ।  
तयोक्तम्--कञ्चुके दत्ते उत्तारयिष्ये ।  
दत्तः कञ्चुकस्तेन ।  
तद्वचः कथं वृथा भवत्विति प्रश्नः ।  
शुकः प्राह-अन्यदा नायिनी जगाद-यदाद्य त्वां संसदिस्थं पूर्ववदाकारयामि तदा त्वया संसदा सह गृहमागन्तव्यम् ।  
तेन च एवमेव कृतम् ।  
तया च गृहागतायाः संसदो भव्यरोत्या भोजनं दत्तम् ।  
ततो ग्रामजनो वदति-शूरपालः समृद्धः ।  
परं तद्भार्या औद्धत्यपरिहारेण एवं वदति ।  
इति वचनमुत्तारितम् ।  
इति कथां श्रुत्वा प्रभावती सुप्ता ।  
  
इति शुकसप्ततौ षट्त्रिंशत्तमी कथा ॥  
  
  
________________________________________________________________________  
  
  
स्तर्त् सुक् ३७:  
  
  
अथापरे ऽह्नि प्रभावती गमनाय शुकं पृच्छति स्म ।  
शुको ऽप्याह-   
  
यथेष्टं व्रज कल्याणि न ते दोषो ऽस्ति कश्चन ।  
लाङ्गलीव विजानासि यदि कर्तुं त्वमुत्तरम्  ॥ सुक्_३७।१ (=१८९) ॥  
  
प्रभावत्याह-कथमेतत् ।  
शुको ऽप्याहृ-सङ्गमाख्ये ग्रामे शूरः कौटुम्बिकः ।  
तस्यास्ति पूर्णपालस्तु हालिकः ।  
सर्वत्र च तस्य शूरपतेर्वेश्मनि क्षेत्रे खले प्रमाणम् ।  
तस्य च हालिकस्य क्षेत्रस्थस्य शूरपतिसुता सुभगा नाम नित्यं भुक्तिं नयति ।  
स तां कामयते क्षेत्रगह्वरे शूरपालान्निःशङ्कितः ।  
तं च वृत्तान्तमसमञ्जसमिति कृत्वा प्रतिवेश्महालिकास्तस्य कथयामासुः ।  
अन्यदासौ शूरस्तयोर्हालिकसुतयोः सम्बन्धं प्रत्यक्षीकर्तुं क्षेत्रं गत्वा गह्वरस्यादूरसमन्ते ऽलक्षितस्तस्थौ ।  
तन्मिथुनं रतस्थं दृष्टं कथं भवतु? उत्तरञ्च किमिति प्रश्नः ।  
शुकः प्राह-यावत्स हालिकस्तां भुक्त्वोत्थितः तावत् शूरपतिं ददर्श ।  
तदा स निःश्वसन्नाह-धिङ्मे कर्मार्जनां च यन्मया हलखेटनं विधेयम्, इयं च ग्रन्थिरोगिणी ।  
अतो द्वयोरपि जीवितं रसातलं यातु ।  
मया तु नित्यं हलेखेटनं ग्रन्थेराकर्षणं च द्वयमपि विधेयम् ।  
तदहं किमर्थमस्य शूरपालस्य हालिको भवामि ।  
इत्थमेवाहं क्षयं यास्यामि ।  
इति हालिकवचनं श्रुत्वा निर्देषो ऽयमिति लोकस्य वचनं वितथीकृत्य शूरपतिर्लज्जितो गृहं ययौ ।  
सा च प्रभावती शुकोक्तां कथां श्रुत्वा सुप्ता ।  
इति शुकसप्ततौ सप्तत्रिंशत्तमो कथा ॥  
  
  
________________________________________________________________________  
  
  
स्तर्त् सुक् ३८:  
  
  
अपरेद्युर्यामिनीसमये प्रभावती गमनाय शुकं पप्रच्छ ।  
शुकः-   
  
वाञ्छितं कर्तुकामानां नान्तरायं कृशोदरि ।  
यदि कर्तुं विजानासि यथा विप्रः प्रियंवदः  ॥ सुक्_३८।१ (=१८८) ॥  
  
प्रभावती पप्रच्छ-कथमेतत्? शुकः-पुराभूद् देवि? प्रियंवदो नाम विप्रः पथिकः ।  
एकदा मार्गे गच्छन्सुदर्शनग्रामे कस्यचिद्वणिजो गृहं ययौ ।  
तत्पत्नी च पुंश्चली ।  
स च ब्राह्मणस्तां दृष्ट्वा आत्मानं सुस्थानकृतवासकं मेने ।  
स च रात्रौ सकामस्तां प्रार्थयामास ।  
अङ्गुलीयकदानेन च हट्टमार्गं वणिक्सुते गते रेमे तया समम् ।  
प्रातः सो ऽङ्गुलीयकं याचते ।  
सा नार्पयति ।  
अनेन विधिना दत्तमङ्गुलीयकं स कथं गृह्णातु-इति प्रश्नः ।  
उत्तरम्-यदा तु याचिता न ददाति तदा स ब्राह्मणः खट्वाचरणं गृहीत्वा वणिजः सन्निधिं ययौ ।  
खट्वाचरणं दर्शयित्वा फूत्कृतम् ।  
वणिक् प्राह-भो द्विजः! किमेतत्? स आह-भग्ने ऽस्मिन्त्वदीयभार्यया मदीयमगुलीयकं जगृहे ।  
स च वणिक् तद्वचनं श्रुत्वा कुपितो भार्यामाह-अनेन प्रमादेन अस्मद्गृहे को ऽपि पथिको न समेष्यति ।  
इत्युक्त्वा निष्ठुरं वचस्तत्कुण्डादुत्तीर्य अङ्गुलीयकं पथिकाय समर्पितम् ।  
स च यथागतं ययौ ।  
इति कथां श्रुत्वा प्रभावती सुप्ता ।  
  
इति शुकसप्ततौ अष्टत्रिंशत्तमी कथा ॥  
  
  
________________________________________________________________________  
  
  
स्तर्त् सुक् ३९:  
  
  
अपरे ऽह्नि सन्ध्यासमये पुरुषान्तरगमनाय प्रभावती शुकं पृच्छति स्म-हे शुक! अहं गमिष्यामि ।  
शुकः प्राह-   
  
व्रज देवि! वरं यानं त्वं भोक्तुं सुभगं नरम् ।  
वक्तुं चेद्विषमे वेत्सि तुलाग्राहीव भामिनि  ॥ सुक्_३९।१ (=१८९) ॥  
  
प्रभावती प्राह-"कथमेतत्?   
  
कस्तुलाग्राहकः कीर! गृहीता च तुला कुतः ।  
विषमं च किमायातं कथां कथय शोभनाम्  ॥ सुक्_३९।२ (=१९०) ॥  
अस्त्यत्र कुण्डिनं नाम नगरम् ।  
तत्र भूधरो नाम वणिक्पुण्यक्षयात्क्षीणधनो जनैस्त्यक्तः ।  
उक्तञ्च-   
  
विद्वान्धनी धनी दाता धनी साधुर्गुणाग्रणीः ।  
सर्वबन्धुर्धनी पुज्यो धनहीनो गतप्रभः  ॥ सुक्_३९।३ (=१९१) ॥  
  
यदा तु स तुलामात्रधनो ऽभवत्तदान्यवणिग्गृहे तुलां मुक्त्वा देशान्तरं गतः ।  
तत्र धनमर्जयित्वा निजनगरमागत्य तं वणिजं तुलां ययाचे ।  
वणिक्पार्श्वात्तुला न लब्धा ।  
तुलायां तु लुब्धो वणिक्मूर्ख उत्तरं चक्रे यत्त्वदीया तुला मूषिकैर्भक्षितेति श्रुत्वा भूधरस्तूष्णीं स्थितः ।  
स च एकदा तस्य वेश्मनि भोजनाय गतः क्रीडन्तं बालकं दृष्ट्वा प्रच्छन्नं गृहीत्वा निजगृहं ययौ ।  
बालकपिता च दुःखपूरिताङ्गो रुरोद सकुटुम्बः ।  
तञ्च रुदन्तं दृष्ट्वा प्रतिवेश्मिको जगाद-रे त्वदीयः सुतो भूधरेण गृहीतः ।  
ततो ऽसौ तद्गृहं गत्वा भूधरात्सुतं याचितवान् ।  
भूधरेणोक्तम्-मित्र! त्वत्पुत्रो मत्सङ्गे स्नानार्थे नदीतीरे गतस्तत्र श्येनेनापहृतः ।  
इति श्रुत्वा तेन वणिजा राजकुले गत्वा पुत्रहरणवृत्तान्तो निवेदितः ।  
भूधरो ऽपि राजकुलं ययौ ।  
तत्कथय स बालहर्ता कथं मुच्यतामिति-प्रश्नः ।  
शुकः यदा भूधरो राजसमक्षं मन्त्रिणा पृष्टस्तदा एवं जगाद-   
  
तुलां लोहमयीं यत्र खादन्ते देव! मूषकाः ।  
गजं तत्र हरेत् श्येनो दारके को ऽत्र विस्मयः  ॥ सुक्_३९।४ (=१९२) ॥  
  
श्रुत्वैतद्वचनं मन्त्रिणोक्तम्-यदायं धूर्तस्तव तुलां समर्पयति तदा दारको ऽपि दातव्यो नान्यथा ।  
तेन दारकः समर्पितः ।  
तुलाग्राही दण्डितः सन् तुलां समर्पयामास ।  
इति कथां श्रुत्वा प्रभावती सुप्ता ।  
  
इति शुकसप्ततौ एकोनचत्वारिंशत्तमी कथा ॥  
  
  
________________________________________________________________________  
  
  
स्तर्त् सुक् ४०:  
  
  
अन्येद्युः सा प्रभावती गमनाय शुकं पृच्छति स्म ।  
शुकः-   
  
गच्छ त्वं गन्तुकामानां गमनं च शुभं भुवि ।  
सुबिद्धिरिव चेद्वक्तुं विजानासि कृताकृताम्  ॥ सुक्_४०।१ (=१९३) ॥  
  
प्रभावत्याह-कथमेतत्? शुकः-नगराभिघे पत्तने सुबुद्धि- कुबुद्धिश्चेति मित्रद्वयं जने प्रसिद्धम् ।  
अन्यदा सुबुद्धिर्देशान्तरं ययौ ।  
कुबुद्धिस्तु मित्रस्त्रियं ययौ ।  
सुबुद्धिश्च धनमर्जयित्वा देशान्तरात्समागतः ।  
ततः कुबुद्धिः सुबुद्धेः कपटस्नेहं दर्शयति ।  
सुबुद्धिनापि सम्मानितः ।  
कुबुद्धिस्तं प्रत्याह-भवता क्वापि किञ्चित्कौतुकं दृष्टम्? तेनोक्तम्-सरस्वतीनदीतीरे कूपमध्ये तरमाणमकालजमाम्रफलं दृष्टं मनोरमनामिनि ग्रामे ।  
कुबुद्धिराह-मिथ्येदम् ।  
सुबुद्धिराह-सत्यमेतत् ।  
तेनोक्तम्-यदि सत्यं भवति तदा यदस्मद्गृहे द्वाभ्यां हस्ताभ्यां ग्रहीतुं शक्यते तत्त्वया ग्राह्यम् ।  
अलीके त्वदीयगृहादहं गृह्णामि ।  
इति पण्बन्धं कृत्वा कुबुद्धी रात्रौ कूपात्तत्फलं जग्राह ।  
फलाभावे तु सुबुद्धिना हरितम् ।  
अथ स तद्भार्यां ग्रहीतुकामः पणबन्धं याचते ।  
तदत्र सुबुद्धिर्निजभार्यारक्षणे कमुपायं करोत्विति प्रश्नः ।  
उत्तरं शुक आह-सुबुद्धिस्तं दुष्टाशयं ज्ञात्वा निजगृहवस्तुजातं निजकलत्रं च प्रासादोपरि क्षिप्त्वा ।  
आरोहणिकां पातयामास ।  
कुबुद्धिः समायातः ।  
सुबुद्धिराह-एवं यद्रोचते तदस्मद्गृहाद् गृह्यताम् ।  
स च कलत्राहरणाय निःश्रेणिकां द्वाभ्यां हस्ताभ्यां जग्राह ।  
तदा सुबुद्धिनोक्तम्-मयैवं पूर्वं गदितञ्च यद् द्वाभ्यां हस्ताभ्यां ग्रहीष्यसे तव तदवे नान्यत् ।  
ततः कुबुद्धिर्विलक्षो भूत्वा बहिर्ययौ ।  
जनैश्च निन्दितः ।  
इति कथां श्रुत्वा प्रभावती सुप्ता ।  
  
इति शुकसप्ततौ चत्वारिंशत्तमी कथा ॥  
  
  
________________________________________________________________________  
  
  
स्तर्त् सुक् ४१:  
  
  
अन्यदा वणिग्वधूः प्राह-कीर! यदि त्वं मन्यसे तदा गच्छामि ।  
शुकः प्राह--   
  
युक्तं ते गमनं देवि यदि तत्र गता सती ।  
सङ्कटे खलु वेत्सि त्वं किञ्चिद्वक्तुं द्विजो यथा  ॥ सुक्_४१।१ (=१९४) ॥  
  
प्रभावती प्राह-"कथमेतत्ऽ? शुकः-अस्ति पञ्चपुरं नाम नगरम् ।  
तत्र शत्रुमर्दनो नाम राजा ।  
तत्सुताया मदनरेखाया गले ग्रन्थिर्बभूव ।  
वैद्यैरसाध्येत्युक्त्वा परित्यक्ता ततो राज्ञा डिण्डिमाघोषणं कारितं यथा यः को ऽपि मत्सुतां गतरोगां करोति तमहं दारिद्र्यरहित करोमीति श्रुत्वा परग्रामादागतया कयाचिद्द्विजभार्यया डिण्डिमः स्पृष्टः ।  
तस्मिन्पृष्टे तयोक्तम्-यन्मम पतिर्मान्त्रिकः ।  
स राजसुता प्रगुणां विधास्यति ।  
ततो राजपुरुषैः समानीतः ।  
तस्य च नीयमानस्य भार्या जगाद-"नाथ! गच्छ नगरम् ।  
राजसुतायां प्रगुणीकृतायां तव बहु फलं भावि ।  
स च मण्डलोपविष्टो मन्त्रादिकमजानम् कथं भवत्विति प्रश्नः ।  
शुक उत्तरं प्राह-स मान्त्रिक आचार्यविस्तारं कृत्वा मन्त्रमित्युच्चारयामास ।  
  
हौं जीवणु जाणौं काइं चडुडै वावै साइं ।  
घल्लिउ बम्भणि वीसासु पैं भुञ्जसु सुकअसु हाइं  ॥ सुक्_४१।२ (=१९५) ॥  
  
[अहं जीवनं जानामि किम् तत् पिष्यते विहीयते ।  
गृहे ब्राह्मणि विश्राम्य पतिं सेवस्व सुखमेवं भवति]  ॥ सुक्_४१।२* (=१९५*) ॥  
  
वणं इह आखुरिअदन्तप्पहसन्तअं ।  
कहिं पि औरन्तअम्बेहि सिङ्गरिअं  ॥ सुक्_४१।३ (=१९६) ॥  
[वनमिदमङ्कुरितदन्तप्रहसन्तं ।  
कुत्रापि अङ्कुरिताम्रैः शृङ्गारितम्]  ॥ सुक्_४१।३* (=१९६*) ॥  
सरसखीरमालिअफलभारणाझिप्रं ।  
कहिं पि टिस्बुरिणिजम्बुइणिअअसोहिअं  ॥ सुक्_४१।४ (=१९७) ॥  
[सरसक्षीरमालिकाफलभारनामितम् ।  
कुत्रापि टिम्बुरिणीजम्बूनिचयशोभितम्]  ॥ सुक्_४१।४* (=१९७*) ॥  
कहिं पि करवन्दाइजालसंराइअं ।  
कहिं पि कप्पूरकङ्कोलगन्धवहं  ॥ सुक्_४१।५ (=१९८) ॥  
[कुत्रापि करविन्दजालसंराजितम् ।  
कुत्रापि कर्पूरकङ्कोलगन्धवहम्]  ॥ सुक्_४१।५* (=१९८*) ॥  
देवदारुप्पिअङ्गुचूअमल्लीलां ।  
कहिं पि सिरिखण्डऐगरुतरुमण्डिअं  ॥ सुक्_४१।६ (=१९९) ॥  
[देवदारुप्रियङ्गुचूतमल्लोलतम् ।  
कुत्रापि श्रीखण्डागरुतरुमण्डितम्]  ॥ सुक्_४१।६* (=१९९*) ॥  
णाअपुण्णाअदाडिमवरणाडम्बरं ।  
मअरबोरीर्हि कविवीहिपीलुघणं  ॥ सुक्_४१।७ (=२००) ॥  
[नागपुन्नागदाडिमावरणाडम्बरम् ।  
मकरबदरोकपित्थवीथीपीलुघनम्]  ॥ सुक्_४१।७* (=२००*) ॥  
दीहघणवास जलीर्हि ऐखोहिअं ।  
कहिं पि रत्त-----डम्बरं  ॥ सुक्_४१।८ (=२०१) ॥  
[दीर्घघनवासजालैः अतिक्षोभितम् ।  
कुत्रापि रक्त------डम्बरम्]  ॥ सुक्_४१।८* (=२०१*) ॥  
पोष्फलीविडवघणकरम्मरुद्धम्बरं  ॥ सुक्_४१।९ (=२०२) ॥  
[पोप्पलीविटपघनकम्ररुद्धाम्बरम्]  ॥ सुक्_४१।९* (=२०२*) ॥  
किञ्च-   
रत्तकणवीरे कणवीरिअं फलिअं ।  
अण्णवच्छम्मि सेवत्तिआ फुल्लिआ  ॥ सुक्_४१।१० (=२०३) ॥  
[रक्तकर्णवीरे कर्णवीरकं फलितम् ।  
अन्यवृक्षके सेवन्तिका फुल्लिता]  ॥ सुक्_४१।१०* (=२०३*) ॥  
अण्णवच्छम्मि कारन्द आवच्छअं ।  
अण्णवच्छम्मि सिन्दूरअं फुल्लिअं  ॥ सुक्_४१।११ (=२०४) ॥  
[अन्यवृक्षके कारण्डमाच्छादितम् ।  
अन्यवृक्षके सिन्दूरकं फुल्लितम्]  ॥ सुक्_४१।११* (=२०४*) ॥  
अण्णवच्चम्मि फुल्लस्तमन्दारअं ।  
सिरिसौत्तुङ्गगन्धोहवरमारुअं  ॥ सुक्_४१।१२ (=२०५) ॥  
[अन्यवृक्षके फुल्लमन्दारकम् ।  
शिरीषोत्तुङ्गगन्धहरमारुतम्]  ॥ सुक्_४१।१२* (=२०५*) ॥  
अण्णवच्छम्मि सिरिआतोरणं ।  
फुल्लिअं मणोहरं जणिअपरिसोहिअं  ॥ सुक्_४१।१३ (=२०६) ॥  
[अन्यवृक्षके सिन्दूरिकातोरणम् ।  
फुल्लितं मनोहरं जनितपरिशोभितम्]  ॥ सुक्_४१।१३* (=२०६*) ॥  
अण्णवच्छम्मि जुत्तद्दअं कुन्दअं ।  
मल्लिणोमालिआकुसुमा घणपुप्फिआ  ॥ सुक्_४१।१४ (=२०७) ॥  
[अन्यवृक्षके युक्तदलं कुन्दकम् ।  
मल्लीनवमालिकाकुसुमानि घनपुष्पितानि]  ॥ सुक्_४१।१४* (=२०७*) ॥  
इत्येवं बाह्मणस्य वदतो राजपुत्र्या हसितम् ।  
हास्यतिरेकेण गलग्रन्धिर्द्विधा बभूव ।  
द्विधा जाते च तस्मिन् राजसुतायाः सुखमुत्पन्नम् ।  
नृपेण च कृतार्थीकृतो विप्रः स्वसदन गतः ।  
इति कथां श्रुत्वो प्रभावती सुप्ता ।  
  
इति शुकसप्ततौ एकचत्वारिंशत्तमो कथा ॥  
  
  
________________________________________________________________________  
  
  
स्तर्त् सुक् ४२:  
  
  
अरेपद्युः प्रभावती "गच्छामी"ति शुकं प्रत्याह ।  
शुकः-  
सुखोपभोगः संसारे सारं सर्वाङ्गसुन्दरि ।  
व्रज चेद्व्याघ्रमारीव वेत्सि वक्तुं त्वमुत्तरम्  ॥ सुक्_४२।१ (=२०८) ॥  
तच्छ्रुत्वा प्रभावत्याह-"सुखोपभोगः संसारे कोर! कथां कथय" ।  
शुकः कथां प्राह- अस्ति देउलाख्यो ग्रामः ।  
तत्र राजसिंहो नाम राजपुत्रः तद्भार्या कलहप्रियेति विश्रुता ।  
सान्यदा भर्त्रा सार्धं कलहं विधाय पुत्रद्वयोपेता पितुर्गृहं प्रति चलिता ।  
सा च कोपवशात्पत्तनानि बहूनि वनानि च बहून्यतिक्रम्य गता मलयपाश्वस्थं महाकाननम् ।  
तच्च कथं भूतम् ।  
  
चन्दणसत्तच्छआसण्णअं सरलवरतुङ्गतरुसाहसञ्छण्णअं ।  
कहिं पि सहआरखज्जूरिअं फणसअ मत्तालिविहङ्गभारिअं  ॥ सुक्_४२।२ (=२०९) ॥  
  
[चन्दनसप्तच्छदसन्नद्धं सरलवरतुङ्गतरुशाखासञ्च्छन्नम् ।  
क्वापि सहकारखर्जूरिकं पनसे मत्तालिविहङ्गभरितम्]  ॥ सुक्_४२।२* (=२०९*) ॥  
  
कहिं पि सेलुपीलुफपूरिअन्तअं सरसवोरबहुतिन्तडीछण्णअं दाडिमीफलबिल्लफलसुगन्धिवाअअं  ॥ सुक्_४२।३ (=२१०) ॥  
[क्वापि सेलुपीलूप्रपूरितान्तरं सरसबदरबहुतिन्तिडीच्छन्नम् दाडिमीफलबिल्वफलसुगन्धिवातकम्]  ॥ सुक्_४२।३* (=२१०*) ॥  
  
एवंविधे गहने गता सा कलहप्रिया व्याघ्रं ददर्श ।  
स च व्याघ्रस्तव सपुत्रां दृष्ट्वा पुच्छेन भूमिमाहत्य धावितः ।  
ततः सा कथं भवतु? इति प्रश्नः ।  
उत्तरं शुकः प्राह-सा व्याघ्रमागच्छमानं दृष्ट्वा घार्ष्ट्यात् पुत्रौ चपेटया हत्वा इति जगाद- कथमेकैकशो व्याघ्रभक्षणाय कलहं कुरुथः ।  
अयमेकस्तावद्विभज्य भुज्यताम् ।  
पश्चादन्यो द्वितीयः कश्चिल्लक्ष्यते ।  
इति श्रुत्वा व्याघ्रमारी काचिदियमिति मत्वा व्याघ्रो भयाकुलचित्तो नष्टः ।  
  
निजबुद्ध्या विमुक्ता सा भयाद्व्याघ्रस्य भामिनि ।  
अन्यो ऽपि बुद्धिमांल्लोके मुच्यते महतो भयात्  ॥ सुक्_४२।४ (=२११) ॥  
  
इति कथां श्रुत्वा प्रभावती सुप्ता ।  
  
इति शुकसप्ततौ द्विचत्वारिंशत्तमो कथा ॥  
  
  
________________________________________________________________________  
  
  
स्तर्त् सुक् ४३:  
  
  
अन्येद्युः शुकमापृच्छति स्म कामिनी ।  
शुकः प्राह-   
  
व्रज देवि न ते ऽयुक्तं व्रजनं गजगामिनि ।  
व्याघ्रमारीव बुद्धिस्ते द्वितीयापि यदि स्थिरा  ॥ सुक्_४३।१ (=२१२) ॥  
  
प्रभावती पृच्छति, कथमेतत्?   
  
व्याघ्रमार्याः कृतां बुद्धिं द्वितीयां विवदाधुना ।  
महत्कौतुकमत्रार्थे विद्यते मे प्रियंवद!   ॥ सुक्_४३।२ (=२१३) ॥  
  
शुकः-   
  
तं दृष्ट्वा कानने व्याघ्रं नष्टं जातं भयाकुलम् ।  
मृगधूर्तो हसन्नाह व्याघ्रो नष्टः कुतो भयात्  ॥ सुक्_४३।३ (=२१४) ॥  
  
व्याघ्रः-गच्छ गच्छ जम्बुक त्वमपि किञ्ञ्चिद्गूग्प्रदेशम् ।  
यतो व्याघ्रमारीति या शास्त्रे श्रूयते तयाहं हन्तुमारब्धः परं गृहीतकरजीवितो नष्टः शीघ्रं तदग्रतः ।  
मृगधूर्तः-व्याघ्र! त्वया महत्कौतुकमावेदितं यन्मांसपिण्डाद् मानुषादपि बिभेषि ।  
व्याघ्रः-प्रत्यक्षमेव मया सात्मपुत्रावेकैकशो मामत्तुं कलहायमानौ चपेटया घ्नन्नी दृष्टा ।  
जम्बुकः-स्वामिन्! यत्रास्ते सा धूर्ता तत्र गम्यताम् ।  
यदि व्याघ्र! तव तत्र गतस्य सा सम्मुखमपीक्षते तदा मम त्वदीया वेला स्मरणीया ।  
व्याघ्रः-शृगाल! यदि त्वं मां मुक्त्वा यासि तदा वेलाप्यवेला स्यात् ।  
जम्बुकः-यद्येवं तहि मां निजगले बद्ध्वा चल शीघ्रम् ।  
स व्याघ्रस्तथा कृत्वा कानन ययौ ।  
व्याघ्रमार्यपि प्राप्ता पुत्रसहिता तेन जम्बुककृतोत्साहाद् व्याघ्रात्सा कथं मुच्यताम् ।  
इति प्रश्नः ।  
शुकः-तया व्याघ्रमार्या तदा चिन्तितं यदयं मृगधूर्तेनानीतस्तस्मादमुमेव जम्बुकमाक्षिपन्त्यङ्गुल्या तर्जयन्त्युवाच-   
  
रे रे धूर्त त्वया दत्तं मह्यं व्याघ्रत्रयं पुरा ।  
विश्वस्याद्यैकमानीय कथं यासि वदाधुना  ॥ सुक्_४३।४ (=२१५) ॥  
  
इत्युक्त्वा धाविता तूर्णं व्याघ्रमारी भयङ्करा ।  
व्याघ्रो ऽपि सहसा नष्टो गलबद्धशृगालकः  ॥ सुक्_४३।५ (=२१६) ॥  
  
निजबुद्ध्या पुनर्मुक्ता व्याघ्रजाद् देवि सा भयात् ।  
बुद्धिर्वलवती तन्वि सर्वकार्येषु सर्वदा  ॥ सुक्_४३।६ (=२१७) ॥  
  
इति कथां श्रत्वा प्रभावती सुप्ता ।  
  
इति शुकसप्ततौ त्रिचत्वारिंशत्तमी कथा ॥  
  
  
________________________________________________________________________  
  
  
स्तर्त् सुक् ४४:  
  
  
अथान्येद्यर्दिनावसाने प्रभावती शुकं पृच्छति ।  
शुकः-   
  
आत्मानं सङ्कटाद् देवि याहि चेद्वेत्सि रक्षितुम् ।  
यथात्मा सङ्कटात्तेन जम्बुकेनापि रक्षितः  ॥ सुक्_४४।१ (=२१८) ॥  
  
स च जम्बुको गलबद्धो निघृष्टपृष्ठचरणो गलद्रुधिरप्रवाहो मूमूर्षुरिव देशान्तरं गन्तुमिच्छता व्याघ्रमारीभयाद्व्याघ्रेण नोयते ।  
ततो महतो ऽपायात् शृगालः कथं मुच्यते-इति प्रश्नः ।  
उत्तरं प्राह शुकः-ततस्तं व्याघ्रं बहुनदीकाननविषमसमप्रेदेशपर्वतानुल्लङ्घयन्तं सत्वरं दृष्ट्वा आत्मानं मोचयितुकामः शृगालो भृशं जहास पीडितो ऽपि सन् ।  
व्याग्रेणोक्तम्-कथं हसितम् ।  
स आह-देव! सा मया व्याघ्रमारीति धूर्तिका ज्ञाता ।  
त्वत्प्रसादाच्च दूरदेशमागतो ऽहं जीवितः ।  
परं यदि सास्मद्रक्तस्रावसंलग्ना पापिनी पृष्ठतः समेति तदा कथं जीवितव्यम् ।  
अतो ऽह हसितः ।  
व्याघ्रस्वामिन्! स्थिरीभूय विचारय ।  
अथ तुष्टो व्याघ्रस्तेन वाक्येन "तथेऽत्युक्त्वा जम्बुकं मुक्त्वा सहसा नष्टः ।  
शृगालो ऽपि सुखं तस्थौ ।  
  
बुद्धिर्वरं वरारोह धनमानसुखैषिणाम् ।  
बुद्धिहीनाः परं क्लेशं प्राप्नुवन्ति कृशोदरि  ॥ सुक्_४४।२ (=२१९) ॥  
  
बलं प्रज्ञाविहीनस्य परकार्याय केवलम् ।  
गिरिकूटोपमाङ्गस्य कुञ्जरस्येव दृश्यते  ॥ सुक्_४४।३ (=२२०) ॥  
  
इति कथां श्रुत्वा प्रभावती शुकवाक्यविस्मिता सुप्ता ।  
  
इति शुकसप्ततौ चतुश्चत्वारिंशत्तमी कथा ॥  
  
  
________________________________________________________________________  
  
  
स्तर्त् सुक् ४५:  
  
  
अन्येद्युः सा कामिनी सन्ध्यायां शुकं पप्रच्छ-"गमिष्यामीऽति ।  
शुकः प्राह--   
  
समयोज्यं प्रियं भोक्तुं तव भामिनि सम्प्रति ।  
वञ्चिता वेत्सि चेत्कर्तुं किञ्चिद्विष्णुः पुरा यथा  ॥ सुक्_४५।१ (=२२१) ॥  
  
प्रभावत्याह--"कथमेतत्ऽ ।  
शुकः प्राह-अस्ति विलासपुरं नाम नगरम् ।  
तत्र अरिन्दमो नाम राजा ।  
तत्र च विष्णुनामा ब्राह्मणो रतिलोलुपः कुटुम्बवर्जितो रतिकर्मणि सर्वनारीदुःसह इति नगरे प्रसिद्धो बभूव ।  
वेश्याभिरपि न शक्यते जेतुं किम्पुनः कुलाङ्गनाभिः ।  
तत्र रतिप्रिया नाम गणिका ।  
अथ सा षोडश द्रम्मान् गृहीत्वा तमाजुहाव ।  
तमायान्तं दृष्ट्वा सा चाटूक्तिभिः परिचर्यां चकार ।  
सो ऽपि चान्यकार्यनिवृत्तस्तस्मिन्नेव रतिकर्मणि दत्तमनास्तां रन्तु जेतुमारेभे ।  
तया च स रतिलोलुपः द्रव्यार्थं वा पराजयार्थं वा प्रहरद्वयं यावत्सोढः ।  
निशीथे चाधोभूमिकामागत्य कुट्टिन्यग्रतो निवेदितं "यद्दुःसहो ऽयं द्विजः ।  
पणबन्धं समर्पयित्वा तमुत्कालय ।  
मयि जीवन्त्यां प्रागेव बाहुल्यं भविष्यतिऽ ।  
कुट्टिन्याह-"अस्मद्गृहे न को ऽपि कामुको गणिकां जित्वा पणबन्धं जग्राह ।  
ततो ऽहमेनं यावत्प्रपञ्चेन निःसारयामि तावत्सोढव्य इति ।  
यदा चाहं पिप्पलमारुह्य सूर्पद्वयेन पक्षशब्दं कुक्कुटध्वनिं विदधानि तदा विभातमिति कृत्वा निःसारणयःऽ-इत्युक्त्वा प्रेषितोपरिभूमौ गणिका ।  
यथोक्तं च कुट्टिन्या तावत्कृतम् ।  
तस्मिन्कृते विभातमिति कृत्वा निःसारितो द्विजः ।  
यावद् गृहद्वरस्थो व्योममालोकयते तदोपरि निशीथोवर्तते ।  
तदा स विप्रः कुट्टिनीपराजितो जनमध्ये पराजयं कथं वहतु-इति प्रश्नः ।  
शुकः-यदा विप्रः कुक्कुटध्वनिस्थानमवलोकयति तावत्सूर्पद्वययुतां कुट्टिनीं ददर्श ।  
तेन च सा लोष्टेनाहत्य भूमौ पातिता प्रमादजनैश्च धिक्कृता ।  
स च ब्राह्मणो ग्रहणकं द्विगुणं गृहीत्वा पुरमध्ये गणिकां विनिन्द्य ।  
स्वगृहं ययौ ।  
  
इति शुकसप्ततौ पञ्चचत्वारिंशत्तमी कथा ॥  
  
  
________________________________________________________________________  
  
  
स्तर्त् सुक् ४६:  
  
अथान्येद्युः प्रभावती शुकं पृच्छति ।  
शुकः-   
  
याहि देवि गृहं मुक्त्वा यदि वेत्सि त्वमुत्तरम् ।  
यथा करगरानाथः कृतवान्भूतनिग्रहे  ॥ सुक्_४६।१ (=२२२) ॥  
  
अस्ति देवि वत्सोमं नाम नगरम् ।  
तत्र विद्वान्दरिद्रो ब्राह्मणः ।  
तस्य प्रिया च करगराभिधाना यथार्थनाम्नो सर्वजन्तूद्वेगकारिणी, यत्तद्द्वारदेशवृक्षस्थितो भूतस्तस्याः करगराया भयात्पलाय्याटव्यां गतः ।  
ब्राह्मणो ऽपि तस्या उद्वेगाद्देशान्तराभिमुखो ऽभूत् ।  
सो ऽपि च तेन भूतेन दृष्टो जल्पितश्च मार्गश्रान्तस्त्वम् ।  
तेन त्वयाद्य ममातिथिना भाव्यम् ।  
विप्रेण भीरुणोक्तम्-यदातिथ्यं करोषि तद्विधेहि शीघ्रम् ।  
भूतेनोक्तम्-न त्वया भेतव्यम् ।  
त्वं मम स्वामी यतो ऽहं त्वद्गृहद्वारवृक्षस्थो भूतः करगराभयेनेहागतः ।  
ततस्तव निजस्वामिनी गुणवदुपकर्तव्यमेव ।  
तस्मात्त्वं द्विज मृगावतीं राजधानीं मदनभूपतिसनाथां गच्छ ।  
तत्र चाहं तत्पुत्रीं मृगलोचनां ग्रहीष्ये ।  
सा चान्यैर्मन्त्रिकैर्नोरुजा न भविष्यति ।  
तत्त्वयि समागते तव दर्शनादेवाहं त्यक्ष्यामि ।  
ततः परं तु मन्त्रवादो न विधेयः ।  
इति भणित्वा सो ऽपि भूतो गत्वा तां राजपुत्रीं जग्राह ।  
विप्रो ऽपि तत्र ययौ ।  
तेन च डिण्डिमः स्पृष्टः ।  
ततो राजकुलं गतो विप्र आचार्यविस्तरं विदधे ।  
भूत आचार्यविस्तरं यावन्नमुञ्चति तावत्किं करोत्विति प्रश्नः ।  
शुक-भूतग्रहे ऽनिवर्तिते विप्रेणोक्तम्-   
  
करगरणाहौ आइऔ भूअ एउ वीससिउ ठिउ धुत्त ।  
आपिणि बोलिउ सम्भरि रे कूडौं किं मैं देव जुत्त  ॥ सुक्_४६।२ (=२२३) ॥  
  
[करगरानाथो ऽहमागत्य भूत इह विश्वस्य स्थितो धूर्त ।  
आत्मनो वचनं सम्भृहि रे कूटकं किं मयि देव युक्तम्]  ॥ सुक्_४६।२* (=२२३*) ॥  
  
उक्तञ्च-   
  
मनुष्याः सुकुलोत्पन्ना अपि च ब्रह्मचारिमः ।  
न भवन्ति मृषावाचः किं पुनर्देवयोनयः  ॥ सुक्_४६।३ (=२२४) ॥  
  
ततो भूतः त्यक्त्वा जगाम ।  
इयं मुक्तेत्युक्त्वा ब्राह्मणाय राज्ञा सुताः राज्यार्धञ्च प्रदत्तम् ।  
विप्रो ऽपि पूर्णमनोरथो जगाम ।  
इति कथां श्रुत्वा प्रभावती सुप्ता ।  
  
  
इति शुकसप्ततौ षट्चत्वारिंशत्तमी कथा ॥  
  
  
________________________________________________________________________  
  
  
स्तर्त् सुक् ४७:  
  
  
दिनमतिवाह्य प्रभावती शुकं पृच्छति ।  
शुकः-   
  
गच्छ देवि गता वेत्सि यदि कर्तुं त्वमुत्तरम् ।  
यथा करगरानाथः कृतवान्भूतसङ्कटे  ॥ सुक्_४७।१ (=२२५) ॥  
  
स करगरापतिः राजकन्यया सह राजलक्ष्मीं भुङ्क्ते ।  
अत्रान्तरे स भूतः कर्णावतीं गत्वा राज्ञो भार्यां सुलोचनां जग्राह ।  
सा मदनस्य पितृष्वसा ।  
सा चात्यर्थं पीडिता जीवितशेषाभूत् ।  
सापि शत्रुघ्ननरपतेर्भार्या मातृराज्ये केशवमान्त्रिकमाकारयामास ।  
स च निजदूताप्रेषयित्वा केशवो ऽपि राज्ञा प्रियवाक्यैः प्रहितो ऽप्यगन्तुकामुकः ।  
तदा स करगरापतिर्भार्यानुरोधतो जगाम ।  
तत्र गतः सन्मानितो महीभुजा शत्रुघ्नेन गतः सुलोचनावेश्मनि ।  
स च भूतस्तमायान्तं दृष्ट्वा परुषैर्वाक्यैस्तर्जयन्नित्याह-"मया प्रतिपन्नमेकदेशे कृतम् ।  
अधुना तु विप्र त्वया आत्मा रक्षणीयःऽ ।  
स च द्विजो न मन्त्रं न तन्त्रं विजानाति ।  
कथं भवत्विति प्रश्नः ।  
शुकः- तदा तं भूतं ज्ञात्वा कालवेदी कृताञ्जलिर्भूत्वा तत्कर्णमाश्रित्येति जगाद द्विजः ।  
  
प्राप्ता करगरा भूत पृष्ठलग्नात्र मे ऽधुना ।  
यद्भर्ता चात्र सम्प्राप्तस्तद्व्याख्यातुमिहागतः  ॥ सुक्_४७।२ (=२२६) ॥  
  
श्रुत्वैतद्वचनं भीतो भूतो विस्मितमानसः ।  
यामीति ब्राह्मणं प्रोक्त्वा पात्रं त्यक्त्वा जगाम तत्  ॥ सुक्_४७।३ (=२२७) ॥  
  
तदा पात्रे स्वस्थीभूते शत्रुघ्नराज्ञा सत्कृतो ब्राह्मणो मृगावतीनगरं ययौ ।  
इति कथां श्रुत्वा प्रभावती सुप्ता ।  
  
इति शुकसप्ततौ सप्तचत्वारिंशत्तमी कथा ॥  
  
  
________________________________________________________________________  
  
  
स्तर्त् सुक् ४८:  
  
  
अथान्येद्युः प्रभावती शुकं पृच्छति-गच्छामि नरान्तरमिति ।  
शुकः-   
  
सम्भोगसुखमेवात्र परमं व्रज सुन्दरि ।  
विषमे निर्णयं कर्तुं वेत्सि चेच्छकटालवत्  ॥ सुक्_४८।१ (=२२८) ॥  
  
पाटलीपुरपट्टने सार्वभौमो नन्दो नाम राजभूत् ।  
शकटालस्तस्य नृपतेः सचिवाग्रणीरभत् ।  
तद्बुद्धिविभवाक्रान्ताश्च भूपालाः सर्वे ऽपि करदा अभवन् ।  
उक्तञ्च-   
  
अप्राज्ञेन च कातरेण च गुणः स्यात्सानुरागेण कः प्रज्ञाविक्रमशालिनो ऽपि हि भवेत् किं भक्तिहीनात्फलम् ।  
प्रज्ञाविक्रमभक्तयः समुदिता येषां गुणा भूतये ते भृत्या नृपतेः कलत्रमितरे सम्पत्सु चापत्सु च  ॥ सुक्_४८।२ (=२२९) ॥  
  
किञ्च-   
  
प्रज्ञागुप्तशरीरस्य किं करिष्यन्ति संहताः ।  
हस्तोपधृतछत्रस्य वारिधारा इवारयः  ॥ सुक्_४८।३ (=२३०) ॥  
  
स च राजा धर्मनाशकं कुर्वन्निर्द्रव्यां च मेदिनीं विदधानो निषिद्धो मन्त्रिणा ।  
ततस्तेनापि मूर्खेण राज्ञा सचिवो ऽवटे निक्षिप्तः ।  
स च सपुत्रस्तत्र चिरं तस्थौ ।  
ततः शकटाले महामात्ये तत्रस्थे सर्वत्र मृतो मृत इति वार्त्ताभूत् ।  
ततो बङ्गालनाथेन तत्परीक्षार्थमात्मोयपुरुषा घोटिकाद्वयं समर्प्य नन्दपार्श्वे प्रेषिताः ।  
यदेतयोर्मध्यात्का माता का च पुत्री इति ज्ञात्वा समागन्तव्यम् ।  
सर्वलक्षणसम्पूर्णे सदृशे घोटिकेतानि च लक्षणानि शालिहोत्रज्ञातव्यानि ।  
यदा च को ऽपि नन्दराज्ये घोटिकानिर्णयं कर्तुं न क्षमस्तदा नन्दो राजा व्यचिन्तयात्-"शकटालं विनाहं परिभवास्पदं जातः" ।  
उक्तञ्च-   
  
भूमेश्च देशस्य गुणान्वितस्य भृत्यस्य वा बुद्धिमतः प्रणाशे ।  
भृत्यप्रणाशे मरणं नृपाणां नष्टापि भूमिः सुलभा न भृत्याः  ॥ सुक्_४८।४ (=२३१) ॥  
  
विचिन्त्यैव दण्डपाशिकमब्रवीत् "यच्छकटालकुले कश्चित्कूपगतो विद्यते न वा" ।  
तेनोक्तम्-"कश्चिदस्ति परं व्यक्तितो न ज्ञायते ।  
यतः पूर्वोद्दिष्टं भक्तं कश्चित्कूपगतो गृह्णाति ।  
तं च कूपादाकृष्य सम्मान्य च एव मुक्तवान्-   
  
मान्यस्त्वं मम मित्रं च गुरुः स्वामी नियोगकः ।  
आश्रयस्य सदा दाता कि क न त्वं सदानघ  ॥ सुक्_४८।५ (=२३२) ॥  
  
उक्तञ्च-   
  
स्वामी दुर्णयवारणव्यतिकरे शास्त्रोपदेशे गुरुर्विश्रम्भे हृदयं नियोगसमये दासो भये चाश्रयः ।  
दाता सप्तसमुद्रसीमरशनादामान्तिकायाः क्षितेः सर्वाकारमभूत्स्वयं वरसुहृत्को न कर्णो मम  ॥ सुक्_४८।६ (=२३३) ॥  
  
मन्त्रिणोक्तम्-"स्वामिन् किं विधेयं तदादिशऽ ।  
राज्ञोक्तम्-"अस्य वडवायुगलस्य मध्ये का माता का च पुत्री इति सन्देहममीषां छलात्मनां दूतानां शीघ्रं छिन्धि ।  
स कथं छिनत्तु तत्सन्देहमिति प्रश्नः ।  
शुकः-ततो मन्त्रिणा तद्वडवायुगं सपर्याणं कारयित्वा बाह्याल्यामतिवाह्य पर्याणरहितं विधाय श्रान्तं सम्मोचितम् ।  
तदनु तद्युगलं च मातृसुताविचेष्टितं चकार ।  
माता जिह्वया सुतां लिलेह सुता च तां प्रति अतिवत्सलाभूत् ।  
ततः सुमन्त्रिणा मातृसुताविशेषा राज्ञो ऽग्रे निवेदितः ।  
ततश्च शकटालः परां लक्ष्मीं प्रसिद्धिं च लेभे ।  
इति कथां श्रत्वा प्रभावती सुप्ता ।  
  
इति शुकसप्ततौ अष्टचत्वारिंशत्तमी कथा ॥  
  
  
________________________________________________________________________  
  
स्तर्त् सुक् ४९:  
  
  
अथापरेद्युः दिनकृत्यं सा विधाय शुकमापृच्छते ।  
शुकः-   
  
सम्भोगसुखमेवाद्य भोक्तुं ते देवि युज्यते ।  
विषमे ऽपि प्रवीणासि पुनश्चेच्छकटालवत्  ॥ सुक्_४९।१ (=२३४) ॥  
  
यथापूर्वं तथैव बङ्गालनाथो यष्टिकां सुवृत्तां ध्वजाच्छिद्रिणीमयीं जीवचछकटालपरीक्षायै तैरेव पुम्भिः प्रेषयामास ।  
यथा युष्माभिर्नन्दराज्ये गत्वा अस्या यष्टिकाया रत्नसुवर्मवज्रैर्खचिताया आदिमन्तं ज्ञात्वा समागन्तव्यमित्यादेशात्ते पुमांसो नन्दपार्श्वमागत्य यष्टिकां तत्पुरतो मुक्त्वा आदिमन्तं च पप्रच्छुः ।  
तच्छ्रत्वा प्रधानैः कलाभिज्ञैर्वणिग्वरैस्तोलिता आन्यैश्च कोविदैरवलोकिता ।  
परं केनापि आद्यन्तविभागो न ज्ञातः ।  
ततो राजा शकटालमादिशत् यत्त्वां विना आद्यन्तविभागं न को ऽपि जानाति ।  
ततस्त्वया निर्णयो विधेय एव ।  
ततो मन्त्री वदति-"स्वामिन्! युष्मत्कृता सम्भावनापि न निष्फला ।  
  
उक्तञ्च सुवंशस्यावदातस्य शशाङ्कस्येव लाञ्छनम् ।  
कृच्छ्रेषु व्यर्थया यत्र भूपतेर्भर्तुराज्ञया  ॥ सुक्_४९।२ (=२३५) ॥  
  
ततश्च स मन्त्री सम्भावितो ऽपि कथं ज्ञास्यतीति प्रश्नः ।  
उत्तरम्-शुकः प्राह-"ततो ऽसौ बुद्धिमान्मन्त्री यष्टिकां जले चिक्षेप ।  
ज्ञातञ्च यतो यन्मूलं तदीषज्जले मग्नम् ।  
तच्च नृपतेर्निवेदितम् ।  
तेन च तेषां दूतानामपि कथितम् ।  
ततस्ते श्रुत्वास्वराज्ञे न्यवेदयन् ।  
ततश्च ते राजानो नन्दाधिराजस्य पूर्वजल्पितं करं ददुः ।  
इति कथां श्रुत्वा प्रभावती सुप्ता ।  
  
इति शुकसप्ततौ एकोनपञ्चाशत्तमी कथा ॥  
  
  
________________________________________________________________________  
  
  
स्तर्त् सुक् ५०:  
  
अन्यदा प्रदोषे प्रभावती चलिता शुकं पप्रच्छ ।  
शुकः-   
  
गच्छ देवि न ते दोषो गमने को ऽपि दृश्यते ।  
विषमे यदि वेत्सि त्वं धर्मबुद्धिरिवेहितम्  ॥ सुक्_५०।१ (=२३६) ॥  
  
"कथमेतत्?" शुकः-अस्तिः देवि धरापृष्ठे जाङ्गलाभिधो ग्रामः ।  
तत्र मित्रद्वयं वर्तते धर्मबुद्धिर्दुष्टबुद्धिश्चेति ।  
अन्यदा तौ द्वावपि धनाशया देशान्तरं गतौ ।  
कियद्भिर्दिनैः प्रचुरं धनमर्जयित्वा स्वग्रामागतौ परस्परं मन्त्रं चक्राते यत्पिप्पलाधो धनं किञ्छित्क्षिप्त्वान्यद्गृहे नीयते ।  
पश्चात्क्रमेण विभज्यते लग्नम् ।  
इति कृत्वा तौ निजगृहं जग्मतुर्हृष्टतुष्टौ सुखास्वादतत्परौ स्थितौ ।  
अत्रान्तरे यत्कृत दुष्टबुद्धिना तन्निशम्यताम् ।  
नच युज्यते वक्तुम् ।  
यतः-   
  
न वक्तव्यं ध्रुवं देवि पापं दृष्टं श्रुतं मया ।  
कथापि खलु पापानामलमश्रेयसे यतः  ॥ सुक्_५०।२ (=२३७) ॥  
  
तेन च दुष्टबुद्धिना तद्द्रव्यमुत्पाट्य गृहीत्वा निजगृहमानीतम् ।  
कालक्रमेण च सम्मिलितौ पिप्पलाधःस्थितं द्रव्यं ग्रहीतुं गतौ यावदालोकयतः तावद्द्रव्यं नास्ति ।  
धर्मबुद्धिस्ततो गत्वा मन्त्रिणो ऽग्रे आचख्यौ धनवृत्तान्तं हृतं चापि कुबुद्धिना ।  
कुबुद्धिनाहृतेन उत्तरं कृतम् ।  
सहस्रस्य पणो मुक्तः ।  
एतदर्थे शपथं दापयिष्यामि ।  
मन्त्रिणोक्तमेवमेवास्तु ।  
द्वितीयेनापि प्रतिपन्नं यदा तदा मन्त्रिणा प्रतिभुवौ गृहीत्वा मुक्तौ गतौ गेहं पृथक्पृथक् ।  
ततो दुष्टबुद्धिर्निजं पितरं विदितार्थं कृत्वा वृक्षकोटरे चिक्षेप ।  
प्रभाते सचिवस्तौ च वादिनो कोतुकी लोकश्च तं पिप्पलं ययुः ।  
दुष्टबुद्धिः स्नातः कृताञ्जलिः सत्यं कृत्वा जगाद ।  
"इदंसत्यं ब्रूहि नगोत्तम यदि मया द्रव्यमपहृतं तदानेन हृतमिति वाच्यम् ।  
यदि न हृतं तदानेन न हृतमिति वाच्यम्" ।  
इति श्रुत्वा तत्पित्रा नहीति जल्पितं सर्वलोकप्रत्यक्षम् ।  
ततो धर्मबुद्धिः कथं भवतु-इति प्रश्नः ।  
तत्सन्दिष्टः शुक-प्राह--"धर्मबुद्धिस्तं शब्दं तत्पितुर्ज्ञात्वा कोटरे वह्निं जज्वाल ।  
तं पितरं कोटरात् फूत्कूर्वन्तमर्धज्वलितं च पतितं दृष्ट्वा दुष्टबुद्धेर्निग्रहं विधाय मन्त्री धर्मबुद्धिमानन्दयामास ।  
इति कथां श्रुत्वा प्रभावती सुप्ता ।  
  
इति शुकसप्ततौ पञ्चाशत्तमी कथा ॥  
  
  
________________________________________________________________________  
  
  
स्तर्त् सुक् ५१:  
  
  
अन्यदा सा बाला शुकं पप्रच्छ ।  
शुकः-   
  
यादि देवि रतास्वादलुब्धे कामिनि तं नरम् ।  
गाङ्गिलवद्विजानासि विषमे यदि भाषितुम्  ॥ सुक्_५१।१ (=२३८) ॥  
  
प्रभावती ब्रूते-"नाहे वेद्मि ।  
तत्कथय" ।  
शुकः-"अस्ति चमत्कारपुरं नाम नगरम् ।  
तच्च चतुर्वेदचतुर्वर्णचतुराश्रमसमाकुलम् ।  
ततः कदाचित्तत्रस्था ब्राह्मणा वल्लभीनाथयात्रायां चलिता गन्त्रीभिरश्ववाहनैः सकौतुका वृद्धिमन्तः पूर्णपार्थयादिसामग्रीका सारनेपथ्याः सपुत्रकलत्राः ।  
मार्गे चौरैर्गृहीतुमारब्धाः ।  
ते ऽपि सर्वे भयाकुला नष्टाः ।  
गाङ्गिलनामा विप्रस्तैर्विप्रैः सह गन्तुमशक्तः खञ्जः सन् समन्ततो गन्त्र्यारूढो धृतः ।  
ततः स कथं भवत्विति प्रश्नः ।  
शुकः-ततः सर्वेषु द्विजेपु नष्टेषु स शकटस्थः उद्भ्रान्तं भ्रातरं साहसिक इव जगाद ।  
भ्रातः कियन्तो गजाः कियन्तश्च वाजिनः सन्ति ।  
इति कथय सतूर्मं च त्वं धनुरर्पय यथैतान्दिव्यास्त्रेण युगपन्मारयामि ।  
इति वचः श्रुत्वा ते तस्कराः सर्वे ऽपि नष्टाः ।  
  
तस्माद्यो भाषितुं वेत्ति धर्मे चार्थे स्मरे तथा ।  
कस्तं धर्षयितुं शक्तो नरेषु कमलानने  ॥ सुक्_५१।२ (=२३९) ॥  
  
इति कथां श्रुत्वा प्रभावती सुप्ता ।  
  
इति शुकसप्ततौ एकपञ्चाशत्तमो कथा ॥  
  
  
________________________________________________________________________  
  
स्तर्त् सुक् ५२:  
  
  
अतिक्रम्य दिवा प्रभावती त्रियामासमये द्विजं प्राह-व्रजामीति ।  
शुकः-   
  
व्रजाभोष्टं नरं देवि यदि कार्यं निजं गता ।  
जयश्रीरिव जानासि कार्यं कर्तुं निजं हितम्  ॥ सुक्_५२।१ (=२४०) ॥  
  
कथमेतत्? शुकः-शृणु देवि! अस्ति धरापृष्ठे प्रतिष्ठानं नाम पत्तनम् ।  
तत्र सत्त्वशीलो राजा ।  
तत्पुत्रो दुर्दमनो नाम ।  
तेन इति चिन्तितं यन्मया स्वभुजोपार्जितमेव भोक्तव्यं न तु पैतृकमिति सञ्चिन्त्य निजनगरं त्यक्त्वा समशीलैर्मित्रैः ब्राह्मणकाष्ठतड्वणिक्पुत्रैः समं निर्ययौ देशान्तरोपरि ।  
ततश्च तैर्मिलितैश्चिन्तितं यदरमाकं रत्नभूमिर्महोदधिः सेवितुं युज्यते ।  
उक्तं यतः-   
  
विद्यावतां कुलीनानां शौर्यसम्पत्तिशालिनाम् ।  
स्थानं नरेशभवनमथवा यत्ततो ऽधिकम्  ॥ सुक्_५२।२ (=२४१) ॥  
  
उक्तञ्च-   
  
सन्त एव सतां नित्यमापत्तरणहेतवः ।  
गजानां पङ्कमग्नानां गजा एव धुरन्धराः  ॥ सुक्_५२।३ (=२४२) ॥  
  
विचार्यैवं सेवितः पयसां पतिः त्रिसप्तकृत्व उपोषितैस्तैः ।  
ततस्तुष्टो ऽम्भोनिधिः तेभ्यश्चतुर्भ्यश्चत्वारि चिन्तामणिगुणानि रत्नानि ददौ ।  
  
निवृत्ताः कृतकृत्यास्ते लब्ध्वा रत्नचतुष्टयम् ।  
विश्वस्ता वणिजः पार्श्वे सर्वं एव समार्पयन्  ॥ सुक्_५२।४ (=२४३) ॥  
  
ततो दुष्टेन तेन लोभाभिभूतेन तद्रत्नचतुष्टयं जङ्घान्तरे क्षिप्त्वा सीवितम् ।  
एकदा अन्यदा च मार्गे फूत्कृतं पश्चाद्दूरस्थितेन वणिजा मुषितो ऽस्मीति वदनैः ।  
तैरुक्तम्-केन हेतुना ।  
सा आह-मम मूत्रोत्सर्गार्थं पश्चात्स्थितस्य चौरेण मात्रापहृता विश्वापि ।  
एवे च निवेदिते तैर्ज्ञातं-पश्य धूर्तो ऽयम् ।  
नूनमनेन वणिजाकिमपि कृटं कृतं भविष्यतीति मन्यमाना विवदन्तः ऐरावतीं पुरीं ययुः ।  
तत्र च नीतिसार इत्याख्यातो भूपतिः ।  
तस्य च मन्त्री बुद्धिसारो नाम जगद्विख्यातः यस्यैवं प्रसिद्धिर्देशे देशान्तरे च यद्विवादिनां वचनमुक्तमात्रं जानाति ।  
ततस्ते राजपुत्राद्यास्तस्मै मन्त्रिणे आचख्युः निजं रत्नगमनवृत्तान्त यथा जातम् ।  
तथैव विरीक्ष्यास्माकं मध्ये रत्नजातं वधबन्धं विना पृथक् पृथक् एकैकं समर्पय ।  
यदि च नार्पयसि तानि ज्ञात्वा तदा प्रसिद्धिर्भिविते व्यर्थतां याति ।  
बुद्धिसार इति श्रुत्वा चिन्तावष्टब्धः स्थितः ।  
स च राजा नीतिसारः कथं स्यादिति प्रश्नः ।  
शुकः प्राह-यदा स मन्त्री रत्नचतुष्टयं तन्मध्ये स्थितं न जनाति तदा विषण्णो गृहमाययौ ।  
अत्रान्तरे मन्त्रिपुत्री प्राप्तनवयौवना पार्वतीं नत्वा पितुर्नमस्कारणाय गता जयश्रीनामदेया ।  
पितरं तादृशं सचिन्तं दृष्ट्वा विषादकारणं पृच्छति स्म ।  
ततो मन्त्री यथास्थितमाचष्टे ।  
सुता प्राह-तात! मा विषीद ।  
तेषां निर्णयमहं करिष्यते ।  
ते विवादिनः पुमांसो यदा कारणायागच्छन्ति तदा गृहे प्रेषणीयाः यथाहं तन्मध्याद्रत्नजातहर्तारं समर्पयामि ।  
सा आह- पुत्रि! यन्मया न ज्ञातं तत्त्वं कथं ज्ञास्यसि? सा आह-   
  
न चैतत्तात वक्तव्यं भिन्ना बुद्धिर्हि देहिषु ।  
को ऽपि किञ्चिद्विजानाति जगत्यत्र कलापरः  ॥ सुक्_५२।५ (=२४४) ॥  
  
किञ्च-   
  
मुण्डे मुण्डे मतिर्भिन्ना कुण्डे कुण्डे नवं पयः ।  
तुण्डे तुण्डे नवा वाणी गेहे गेहे पतिव्रता  ॥ सुक्_५२।६ (=२४५) ॥  
  
प्रज्ञाविस्फारिताक्षाणां विद्रवन्ति विपत्तयः ।  
हस्तोद्यतप्रदीपानामन्धकार इवाग्रतः  ॥ सुक्_५२।७ (=२४६) ॥  
  
तस्मात्तात! नात्र कापि चिन्ता कार्या ।  
प्रस्थाप्यास्ते ऽन्यदेशिनः यथा तान्प्रबोधयामि ।  
प्रस्थापितास्ते मन्त्रिणा तयापि स्नापिता भोजिताश्च पृथक्पृथक शायिताः ।  
ततः सा शृङ्गारं विधाय प्रधानं राजपुत्रं प्राह-अहं रत्यर्थिनी तव पार्श्वं समागता ।  
त्वं च मह्यं काञ्चनशतं दत्त्वा मां भुङ्क्ष्व ।  
तेनोक्तम्-अहं तव द्रव्यं राज्यं चोपार्ज्य दास्यामि ।  
परमधुना न किञ्चन विद्यते ।  
इति तं निर्द्रव्यं ज्ञात्वा ब्राह्मणं गता ।  
ब्राह्मणमपि पूर्वोक्तमेवोक्तवती ।  
ब्राह्मणो जगाद-यदस्मत्पितुः पार्श्वे द्रव्यं शासनबद्धा भूमिरपि तत्सर्वं तुभ्यं दास्ये ।  
तमपि निर्धनं ज्ञात्वा परित्यज्य सूत्रधारं ययौ ।  
आह च सः-साम्प्रतं मम पार्श्वे किञ्चिन्न विद्यते परं पश्चाल्लक्षं दास्यामि ।  
तमपि निर्द्रव्यं परित्यज्य वणिक्सुतं ययौ ।  
तथैव गदितवती ।  
स आह-स्वामिनि! रत्नचतुष्टयं गृहीत्वा मां भुङ्क्ष्व ।  
ततो जङ्घायाः समाकृष्य रत्नजातं समर्पयामास ।  
ततः सा सव्याजमुत्थाय शीलरक्षां कुर्वाणा जयश्रीर्गृहमाययौ ।  
रत्नचतुष्टयं पितुरर्पयामास ।  
मन्त्र्यपि तानाकार्य निजं निजं रत्नं समर्पयामास ।  
ते ऽपि स्वरत्नलाभात्कृतकृत्या निजं निजं गृहं ययुः ।  
इति कथां श्रुत्बा प्रभावती सुप्ता ।  
  
इति शुकसप्तती द्विपञ्चाशत्तमो कथा ॥  
  
  
________________________________________________________________________  
  
  
स्तर्त् सुक् ५३:  
  
  
अथापरेद्युः प्रभावती गमनाय शुकं पृच्छति ।  
शुकः प्रोवाच-   
  
व्रज रम्भोरु युक्तं ते गमनं विषमे सति ।  
चेत्कर्तुमुत्तरं वेत्सि चर्मकारकलत्रवत्  ॥ सुक्_५३।१ (=२४७) ॥  
  
प्रभावती पृच्छति-कथमेतत्? शुकः-चर्मण्वतीनदीतीरे चर्मकूट इति ग्रामः ।  
तत्र च दोहडो नाम चर्मकारः ।  
तस्य देविका नाम भार्या परं परपुरुषलम्पटा ।  
ततः स चर्मकारश्चर्मणां क्रयणाय यदा बहिर्निर्गतः तदा तया उपपतिः समानीतः ।  
तयोश्चान्ते सुरतसेविनोः पतिश्चर्मसमायुक्तो बहिरागतः ।  
ततः स उपपतिः सा च कथं भवेताम् इति प्रश्नः ।  
तत्पृष्टः शुकः प्राह-  
यदा च तया पतिर्ज्ञातः समागच्छन्तदा-   
  
रूहं चुचुहुञ्चूकरऊंहूं आऔचलिहं नावहं मद्रं ।  
उवाइपाउ चलियौ फिरिया खंलिगावह  ॥ सुक्_५३।२ (=२४७,१) ॥  
  
इति वाक्यं वदति त्वरितं निःसृता ।  
ततस्तद्वाक्यं श्रुत्वा भीतो मान्त्रिकमाकरणाय स मूर्खो भ्रमितुं गतो ग्रामे यावत्तावत्तया च निःसारितो जारः स्ववेश्म गतः ।  
ततस्त्वमप्युत्तरं विषमे यदि वेत्सि तदा गच्छ ।  
अन्यथा शयन कुरु ।  
इति कथां श्रुत्वा प्रभावती सुप्ता ।  
  
इति शुकसप्ततौ त्रिपञ्चाशत्तमो कथा ॥  
  
  
________________________________________________________________________  
  
  
स्तर्त् सुक् ५४:  
  
  
अथातिवाह्य दिनं प्रभावती गमनोत्सुका पुनः शुकं पृच्छति ।  
स प्राह-   
  
को दोषो गम्यतां देवि यादि त्वं वेत्सि भाषितुम् ।  
दूतेन भाषितं यद्वद्विषमे नृपतेः पुरः  ॥ सुक्_५४।१ (=२४८) ॥  
  
प्रभावत्याह-कथमेतत् ।  
शुकः-अस्ति शक्रावती नाम पुरी ।  
तस्यां धर्मदत्तो नाम राजा धर्मादिगुणोपेतः ।  
तस्यामात्यः सुशीलो नाम ।  
तस्य च सुतो विष्णुनामा सन्धिविग्रहिकः पूर्वमासीत् ।  
तस्मात्पदाद्यदा भ्रष्टो द्रव्यहीनः कुलामात्यो ऽहमित्यहङ्कृतः कर्कशश्च ।  
ततो राजा न किञ्चिद्वदति ।  
मन्त्री च कदाचिन्नृपमाह-स्वामिन्नयं विष्णुर्भक्तो रक्तः प्रवीणो दूतकर्मणि ।  
तद्देवपादैः क्वापि प्रेषयित्वा परीक्षणीयः ।  
ततो राजा तद्वाक्यं श्रुत्वा तत्प्रतिकूलः सन्भस्मप्राभृतं मुद्रया मुद्रितं समर्प्य शत्रुदमननृपपार्श्वे विदिशायां नगर्यां तं प्रेषयामास ।  
सो ऽपि च तत्र गतस्तत्प्राभृतं भस्ममयमजानन्मुद्रितं राज्ञः पुरो मुक्तवान् ।  
तस्मिंश्चामङ्गलकारिणि प्राभृते राज्ञो ऽग्रे मुक्ते राजा कोपाटोपसहितो बभूव ।  
ततः स दूतस्तस्मिन्प्राभृते समानीते कथं क्षेममवाप्नोतु इति प्रश्नः ।  
शुक उत्तरं प्राह-स विष्णुस्तं क्रुद्धं दृष्ट्वा बुद्धिमानिदमुवाच-स्वामिन्! मदीयेन नाथेनाश्वमेधो यज्ञः कृतः ।  
तस्य कुण्डस्य त्रेताग्रिसम्भवं पवित्रं श्रेयस्करमघापहं भस्म वन्दनाय समर्पितवान् ।  
यतः-   
  
गजाः सन्ति हयाः सन्ति विचित्राः सन्ति सम्पदः ।  
त्वदीये च मदीये च दुर्लभं भस्म याज्ञिकम्  ॥ सुक्_५४।२ (=२४९) ॥  
  
इत्युक्त्वा सहसोत्थाय करे भस्म कृत्वा राज्ञे समर्पयामास ।  
स च तेन वचसा तुष्टिपरो ववन्दे ।  
तेनापि तुष्टेन प्रतिप्राभृतं महत्प्रेषितम् ।  
स च विष्णुः सम्मान्य विसर्जितः ।  
ततस्त्वमपि भामिनि! विषमे उत्तरं जानासि यदि तदा गम्यतामन्यथा तिष्ठ ।  
इति कथां श्रुत्वा प्रभावती सुप्ता ।  
  
इति शुकसप्ततौ चतुःपञ्चाशत्तमी कथा ॥  
  
  
________________________________________________________________________  
  
  
स्तर्त् सुक् ५५:  
  
  
अन्यदा यामिनीसमये प्रभावती गमनाय शुकमापृच्छति ।  
कीर उवाच-   
  
गच्छ रम्भोरु गमनं युज्यते गजगामिनि ।  
यदि वेत्स्युत्तरं कर्तुं श्रीधरो ब्राह्मणो यथा  ॥ सुक्_५५।१ (=२५०) ॥  
  
प्रभावत्याह-कथमेतत्? शुको ब्रूते-चर्मकूटे ग्रामे द्विजः श्रीधरो नाम ।  
तत्रैव चन्दनाख्यश्चर्यकारः ।  
तत्पार्श्वात् श्रीधरेणोपानहयुगलं कारितम् ।  
चर्मकारो ऽपि नित्यमेव द्रव्यं याचते ।  
विप्रो ऽपि वदति-त्वां हृष्टचित्तं करिष्ये ।  
एवं सुमहत्कालं ययौ ।  
स विप्रो ऽन्यदा चर्मकारेण विधृतः ।  
धनं विना स विप्रः कथं मुच्यते ।  
तत्कथयेति प्रश्नः ।  
उत्तरम् ।  
शुकः प्राह-एतस्मिन्नन्तरे ग्रामपालस्य गृहे सुतो जातः ।  
ततो द्विजः प्राह छलान्वेषो सन्-चर्मकृन्मया पूर्वमुक्तम् त्वां हृष्टचित्तं करिष्यामि ।  
तदस्मिन्सुते जाते त्वं हृष्टचित्तो न वेति ।  
यदि स ब्रूते नाहं हृष्टचित्त इति तदा राज्ञा ग्राह्यः स्यात् ।  
अन्यथा च द्रव्यं याति ।  
ततस्तेनोक्तम्-हृष्टचित्तो ऽहं जातः ।  
ततो द्विजश्छलेनात्मानं विमुच्य गतः ।  
ततो भामिनि! यद्येवमुत्तरं जानासि तदा गच्छ ।  
इति कथां श्रुत्वा प्रभावती सुप्ता ।  
  
इति शुकसप्ततौ पञ्चपञ्चाशत्तमी कथा ॥  
  
  
____________________________________________________________________  
  
  
स्तर्त् सुक् ५६:  
  
  
अथापरेद्युः प्रभावती गमनाय शुकं पृच्छति ।  
शुकः--   
  
यादि देवि गता वेत्सि यदि कर्तुं त्वमुत्तरम् ।  
विषमे सान्तको यद्वद्वणिक्पुत्रः पुराकरोत्  ॥ सुक्_५६।१ (=२५१) ॥  
  
अस्त्यत्र त्रिपथो नाम ग्रामः ।  
तत्र सान्तको नाम वणिक् महाधनी कृपणो दुष्टशीलो ग्रामान्तरप्रियश्च ।  
ततश्च ग्रामान्तरादुद्ग्रहणिकां कृत्वा आगच्छन्पथि चौरैर्धृतः स भामिनि कथं चोरभयान्मुच्यते इति प्रश्नः ।  
उत्तरम् ।  
शुकः-स वणिक्पुत्रः आत्मानं चोरैर्धृतं ज्ञात्वा गलग्रहनाम्नो यक्षस्य समीपवर्तिनो ऽन्तिकं ययौ ।  
तस्याग्रतश्च द्रव्यं मुक्त्वा हस्ते च खटिकामादाय यक्षाधाशामिदमब्रवीत्-   
  
धनोद्ग्राहणिका देव कृतेयं तव सर्वतः ।  
इदं द्रव्यं मया लब्धं तिष्ठत्यन्यच्च वृद्धिमत्  ॥ सुक्_५६।२ (=२५२) ॥  
  
तं लेखकं च दृष्ट्वा यक्षधनमिति ज्ञात्वा तं प्रणम्य ते गताश्चोराः ।  
स च द्रव्यं गृहीत्वा क्षेमेण गृहं ययौ ।  
  
इति कथां श्रुत्वा प्रभावती सुप्ता ।  
  
इतिशुकसप्ततौ षट्पञ्चाशत्तमी कथा ॥  
  
________________________________________________________________________  
  
  
स्तर्त् सुक् ५७:  
  
  
प्रदोषे ऽन्यत्र सा बाला पुनः प्राह विहङ्गमम् ।  
सुखं भोक्तुं व्रजाम्यद्य नरान्तररतोद्भवम्  ॥ सुक्_५७।१ (=२५३) ॥  
  
शकुः-   
  
यादि देवि यदा ज्ञाता भर्त्रा त्वं वेत्सि भाषितुम् ।  
यता ज्ञातः पुरा राज्ञा वदद्विद्वाञ् शुभङ्करः  ॥ सुक्_५७।२ (=२५४) ॥  
  
अवन्तोपुर्यां विक्रमार्को नृपः ।  
तस्य चन्द्रलेखानाम्नी राज्ञी ।  
सा राजपण्डितं शुभङ्करनामानं कामार्ता इयेष रमते च दूतीदासीविपर्ययात् ।  
नित्यं तद्गृहं गत्वा यदृच्छया क्रीडते ।  
एवं च विलसतोस्तयोः पण्डितराज्ञ्योः प्रावृट्कालः समाययौ ।  
यत्र च-   
  
तडिन्निर्घोषपटहो घनगर्जितगीतकः ।  
शिखिस्वरजयध्वजः प्रावृट्कालनृपो ययौ  ॥ सुक्_५७।३ (=२५५) ॥  
  
दुर्दिनं वेगवृष्टिश्च पङ्कश्च तडितः प्रभा ।  
सदाभिसारिकाणां च स्नेहव्यतिकराणि ह  ॥ सुक्_५७।४ (=२५६) ॥  
  
उक्तञ्च-   
  
जै ससणेही तो मुऐ अह जीवै णिण्णेह ।  
दुहिअ पयारेहिं गैअ धण किं गज्जहि खलमेह  ॥ सुक्_५७।५ (=२५७) ॥  
  
[यदि सस्नेहा तत् मृता अथ जीवति निःस्नेहा ।  
द्वाभ्यामपि प्रकाराभ्यां गता धन्या, किं गर्जसि खलमेघ]  ॥ सुक्_५७।५* (=२५७*) ॥  
  
किञ्च-   
  
x x x x x ।  
x x x x x  ॥ सुक्_५७।६ (=२५८) ॥  
  
एतस्मिन्समये रात्रौ राज्ञीं शुभङ्करगृहं चलितां ज्ञात्वा पृष्ठत अज्ञातचर्यया हस्ते खड्गमादाय नीलवासाः सन् कौतुको विक्रमार्को राजा तामनुचलितः ।  
शुभङ्करो ऽपि तां राज्ञीं गृहद्वारसमागतां दृष्ट्वा जगाद-   
  
उन्नादाम्बुदवर्द्धितान्धतमसि प्रभृष्टदिङ्मण्डले काले यामिकजागरूकसुभटव्याकीर्णकोलाहले ।  
भूपस्यासुहृदर्णवाम्बुवडवावह्नेस्त्वमन्तःपुरादायातासि यदम्बुजाक्षि कृतकं मन्ये भयं योषिताम्  ॥ सुक्_५७।७ (=२५९) ॥  
  
इदं वचनं श्रुत्वा नृपतिः स्वप्रासादमाजगाम् ।  
शुभङ्करो ऽपि भोगसंस्कारैश्चाटूक्तिभिश्च महिषीं तोषयामास ।  
उक्तञ्च-   
  
ण कुणन्ति जे पहुत्तं कुविअं दास व्य जे पसाअन्ति ।  
ते च्चिअ महिलाण पिआ सेसा सामीचिअवराआ  ॥ सुक्_५७।८ (=२६०) ॥  
  
[न कुर्वन्ति ये प्रभुत्वं कुपितां दास इव ये प्रसादयन्ति ।  
ते एव महिलानां प्रियाः शेषाः स्वामिन एव वराकाः]  ॥ सुक्_५७।८* (=२६०*) ॥  
  
नायकेषूत्तमः सो ऽथ महिषी नायिकासु च ।  
शयनं चोत्तमं निन्ये त्रिधा भेदविकल्पनात्  ॥ सुक्_५७।९ (=२६१) ॥  
  
उत्तमाधममध्यैश्च भेदैः स्नयान्नायकस्त्रिधा ।  
नायिकाश्च तथा ज्ञेयास्तयोश्च शयनं त्रिधा  ॥ सुक्_५७।१० (=२६२) ॥  
  
तत्र नायकगुणाः-   
  
हतो मन्युहस्रैर्यः सन्तप्तो मदनाग्निना ।  
रक्तश्च यो विरक्तायां सो ऽधमः परिकीर्तितः  ॥ सुक्_५७।११ (=२६३) ॥  
  
कामिनीभिः स्मरार्ताभिः सततं काम्यते हि यः ।  
न ताः कामयते नम्रो मध्यमो नायकः स्मृतः  ॥ सुक्_५७।१२ (=२६४) ॥  
  
रक्तां यो भामिनीं देवि सक्तां कामयते सदा ।  
तयापि काम्यते ऽत्यर्थमुत्तमः सो ऽभिधीयते  ॥ सुक्_५७।१३ (=२६५) ॥  
  
नायिकास्त्रिधा-   
  
कार्ये गृह्णाति रोषं या गतरोषा प्रियानुगा ।  
रसज्ञा कृत्यकुशला सोत्तमा नायिका स्मृता  ॥ सुक्_५७।१४ (=२६६) ॥  
  
अस्थाने कोपमाना या या दुःखानुनया तथा ।  
मानिनी मानहीना च क्षणात्सा मध्यमा स्मृता  ॥ सुक्_५७।१५ (=२६७) ॥  
  
लुब्धा यातीव चपला वचने नीरसाक्षरा ।  
दुःखप्रसाधनाभिज्ञाकृतज्ञा साधमा मता  ॥ सुक्_५७।१६ (=२६८) ॥  
  
तयोश्च शयनं त्रिधा-   
  
पार्श्वयोरुन्नति नीतं निम्नमध्ये प्रियस्य तत् ।  
विमर्दं सहते ऽत्यर्थं सुरतासक्तयोस्तयोः  ॥ सुक्_५७।१७ (=२६९) ॥  
  
मध्यमस्य पुनः कार्यं शयनं समभूमिकम् ।  
प्रविरलाङ्गसंस्पर्शा नित्यं याति निशा यथा  ॥ सुक्_५७।१८ (=२७०) ॥  
  
द्वेष्यस्य तुल्यमुत्तुङ्गं मध्ये नीचं च पार्श्वयोः ।  
न शक्येत कलाकल्पो यत्र रन्तुं निरन्तरम्  ॥ सुक्_५७।१९ (=२७१) ॥  
  
इत्यनुन्नततल्पस्था भुक्ता मुक्ता विपश्चिता ।  
महिषी रतिसन्तुष्टा प्रत्यूषे स्वगृहं ययौ  ॥ सुक्_५७।२० (=२७२) ॥  
  
राजा च प्रातः सर्वावसरानन्तरम् पण्डितं राज्ञीं चाजुहाव ।  
सिंहासने च पण्डितमुपवेशयामास ।  
शुभङ्करं प्रति हसन्वार्ताप्रबन्धेनेति जगाद-"कृतकं मन्ये भयं योषिता"मिति वचनं श्रुत्वा स्वदोषविस्मितमानसः सञ्जातः ।  
स राज्ञा ज्ञातः कथं भवित्विति प्रश्नः ।  
यतः-   
  
दीनस्यापि गृहे दोषे कृते भवति निग्रहः ।  
किं पुनः पृथिवीपालगृहे दोषो विमुच्यते  ॥ सुक्_५७।२१ (=२७३) ॥  
  
उत्तरम् ।  
शुकः प्राह-ततश्च स बुधो राज्ञा ज्ञातो ऽहमिति सञ्चिन्त्येति वाणीभुदैरयत्-   
  
उग्रग्राहमुदन्वतो जलमतिक्रामत्यनालम्बने व्योम्नि स्थापि च दुर्गमक्षितिभृतां मूर्धानमारोहति ।  
व्याप्तं याति विषाकुलैरहिकुलैः पातालमेकाकिनी कीर्तिस्ते मदनावतार कृतकं मन्ये भयं योषिताम्  ॥ सुक्_५७।२२ (=२७४) ॥  
  
इति पण्डिते पठितं श्रुत्वा राजा तं बुधं तां च राज्ञीं दृष्ट्वा इति चिन्तयामास-"दुर्लभो ऽयं बुधः ।  
सुलभाः खलु नार्यऽ इति विचिन्त्य महिषीं हस्ते धृत्वा तस्मै विदुषे ददौ ।  
उवाच च-"गृहाणेमां महिषीम्ऽ ।  
परितोषितः पण्डितो ऽपि "महाप्रसादऽ इत्यवोचत् ।  
उक्तञ्च-   
  
गुणदोषौ न शास्त्रज्ञः कथं विभजते जनः ।  
किमन्धस्याधिकारो ऽस्ति रूपदोषोपलव्धिषु  ॥ सुक्_५७।२३ (=२७५) ॥  
  
पण्डितो ऽपि राज्ञः प्रसादात्सुखं भुङ्क्ते तया समम् ।  
यद्येवं प्रभावति! त्वमपि समये वक्तुं जानासि तदा गम्यताम् ।  
अन्यथा स्थीयताम् ।  
इति कथां श्रुत्वा प्रभावती सुप्ता ।  
  
इति शुकसप्ततौ सप्तपञ्चाशत्तमी कथा ॥  
  
  
________________________________________________________________________  
  
  
स्तर्त् सुक् ५८:  
  
  
अन्यदा प्रदोषे चलिता प्रभावती शुकं पृच्छति ।  
शुकः-   
  
रत्यर्थिनो व्रजाथ त्वं रन्तुं चेत्समयोचितम् ।  
दुःशीलापतिवद्वेत्सि कर्तुं गणपतेः पुरः  ॥ सुक्_५८।१ (=२७६) ॥  
  
प्रभावत्याह-कथमेतत? शुकः-अस्ति लोहपुरी नाम नगरम् ।  
तस्मिंश्च राजडो नाम पामरः ।  
तस्यापि पत्नी परपुरुषलम्पटा दुःशीलेत्याह्वया ।  
सा च सूत्रविक्रयार्थं सखीभिः समेत्य पद्मावतीं पुरीं प्रयाति ।  
ततश्च ग्रामसमीपस्थस्य गणपतेस्ताभिः पृथक्पृथक् उपयाचितमुक्तम् ।  
तया च चुम्बनमुपयाचितमुक्तं मदनाक्रान्तदेहया ।  
स च तासां प्रभूतं लाभं चक्रे ।  
ततः सर्वाभिरन्याभिरात्मीयमुपयाचितं तस्मै गणेशाय प्रदत्तम् ।  
तया च नग्नीभूय चुम्बनं कृतम् ।  
ततः केलिप्रियेण तेन सा अधरे धृता ।  
तस्मिंश्च धृते सा कुक्कुटीव तत्र स्थिता ।  
तञ्च वृत्तान्तं तन्मोक्षणाय तद्भर्तुः सख्योपहसमाना निवेदयामासुः ।  
सो ऽपि तद्वचनं श्रुत्वा तत्रागमत् तां तथाविधां दृष्ट्वा स व्यचिन्तयत्-कथमियं मुच्यत इति प्रश्नः ।  
शुकः-तां तथास्थितां दृष्ट्वा सकामः सन् रासभं रन्तुमारेभे ।  
ततश्च स गणपतिस्तताविधं कौतुकं दृष्ट्वा जहास ।  
हसतस्तस्य ओष्ठौ शिथिलौ जातौ ।  
ततः सा मुक्ता सती प्रणम्य निजं नाथं तर्जयन्ती गृहं ययौ ।  
  
कृतं तेन रतं देवि समयोचितमीदृशम् ।  
स्वकार्ये मोचिता सापि दुःशीला विघ्ननायकात्  ॥ सुक्_५८।२ (=२७७) ॥  
  
समयोचितमारम्भं कुरुते यस्तु कृत्यवित् ।  
सर्वदा तु फलं तस्य समयज्ञो दि शिष्यते  ॥ सुक्_५८।३ (=२७८) ॥  
  
इति कथां श्रुत्वा प्रभावती सुप्ता ।  
  
इति शुकसप्ततौ अष्टपञ्चाशत्तमी कथा ॥  
  
  
________________________________________________________________________  
  
  
स्तर्त् सुक् ५९:  
  
  
अथ दिनान्ते सा शुकं गमनाय पृच्छति स्म ।  
शुकः-   
  
गच्छ देवि स्वकार्यञ्च कुरु चिन्तितमद्भुतम् ।  
रुक्मिणीवद्विजानासि पतिं वञ्चितुमुद्धतम्  ॥ सुक्_५९।१ (=२७९) ॥  
  
प्रभावत्याह-कथमेतत्? शुकः-अस्ति सङ्गमो नाम ग्रामः ।  
तत्र राहडो नाम राजपुत्रः सकोपः ।  
तस्य भार्या रुक्मिणी नाम ।  
स च तया सार्धं देवयात्रायां चलितः ।  
सा च नरान्तरं कटाक्षयन्तो तेन दृष्टा पुमांश्च ।  
ततः स तन्मिथुनं तथाविधं ज्ञात्वा तां तदनुरक्तां मेने ।  
उक्तञ्च   
बद्धमणिआइ कन्तो तहेअ अद्धच्छिपिच्छिला धारि ।  
अससिअं पि मुणिज्जै छैल्लजनसङ्कुले गामे  ॥ सुक्_५९।२ (=२८०) ॥  
  
[बद्धहृदयायाः कान्तः तथैव अर्द्धाक्षपिच्छिला वामा ।  
निःश्वसितमपि ज्ञाक्षयते विदग्धजनसङ्कुले ग्रामे]  ॥ सुक्_५९।२* (=२८०*) ॥  
  
तां तथाविधां विकृतां ज्ञात्वा च राहडो गृहमगमत् ।  
धिक्कृत्य परुषाक्षरैर्गृहान्तरे यन्त्रितां धारयामास ।  
सा च चिन्तयति-मम जन्म जीवितं यौवनं च तदा सफलं यदा एतस्य प्रत्यक्षं नरान्तरमुपभोक्ष्ये ।  
प्रतिज्ञातं च मनसा दृढम् ।  
तत आत्मोयप्रतिज्ञां कथं निर्वाहयत्विति प्रश्नः ।  
शुकः-ततः सा कदाचित्तं हृदयस्थं नरं गृहपार्श्वे गच्छन्तं दृष्ट्वा तं प्रत्याह-अद्य रात्रौ त्वयास्मद्गृहाङ्गणस्थचिञ्चिणीमूले निजकायाकारगर्तायामूर्ध्वलिङ्गिना शयनं विधेयमिति ।  
स तथेति प्रतिज्ञाय रात्रौ तथा भूत्वा स्थितः ।  
सा च कामार्ता सर्वकरणचतुरा तत्र ययौ ।  
आगारभूमिमुद्दिश्य भर्तारमाह्वयति स्म ।  
सा चिञ्चिणीच्छायायां गत्वा तस्य लिङ्गस्योपरि उपविश्य सतूमधनुषं तमब्रवीत् ।  
  
धानुष्को ऽसि प्रधानो ऽसि लोके ख्यातिं गतो ऽसि च ।  
छिन्धि मे चन्द्रिकामद्य पौरुषं गणयामि ते  ॥ सुक्_५९।३ (=२८१) ॥  
  
स च मूर्खस्तद्वचनमिदं श्रुत्वा सशरं धनुरादाय चन्द्रिकां लक्षीकृत्य बाणं मुमोच ।  
तेन मुक्तो ऽपि बाणो नाकाशगतां चन्द्रिकां भिनत्ति ।  
अधः स वेध्याद् भ्रष्टः ।  
तस्मिंश्च पत्यावपराद्धेषौ सति सा विम्परीतरतक्षमा सहस्ततालं तमिदमाह-  
  
X X X  
  
[राहड भूलडं चान्द्रणीयाहं हिं रूपवदीसै नीयडडं ।  
ताहं वलिकीजिन्हं तादहीवाहं मैं राषज्जेवद्रढीछाहं]  ॥ सुक्_५९।३* (=२८२*) ॥  
  
राहडो ऽपि तामेवं जल्पन्तीं श्रुत्वा तं शरं गवेषयन् चिरं बभ्राम ।  
ततस्तया यदृच्छया विपरीतं विहितम् ।  
एवमुक्तश्च पतिः-   
  
यदृच्छया रतं मूर्ख ते पुरो ऽद्य मया कृतम् ।  
शूरो हि कुहितो ऽसि त्वं यास्यामीति जगाद तम्  ॥ सुक्_५९।४ (=२८३) ॥  
  
इत्युक्त्वोपपत्त्या समानीतं हयमारुह्यजगाम ।  
गच्छन्तीं च तां ततो दृष्ट्वा राहडो ऽपि लज्जितो विगुप्तश्च ।  
ततः स्त्रीणां वशगः को न विडम्बितः ।  
यतः-   
  
आननर्त पुरा शम्भुर्गोविन्दो रासकृत्तथा ।  
ब्रह्मा पशुत्वमापन्नः स्त्रीभिः को न विडम्बितः  ॥ सुक्_५९।५ (=२८४) ॥  
  
संसारवृक्षमूलं याः पापकन्दलभूमिका ।  
सन्तापफलपुष्पाणि योषितः किं सुखावहाः  ॥ सुक्_५९।६ (=२८५) ॥  
  
मायामूलमिदं सर्वं तस्या मूलं हि योषितः ।  
संयोगो योषितां मूलं तं त्यक्त्वा च सुखानि नः  ॥ सुक्_५९।७ (=२८६) ॥  
  
तस्येदं वचः श्रुत्वा प्रभावती प्राह-   
  
उत्पत्तिकारणं तन्वी तन्वी वृद्धेश्च कारणम् ।  
सुखस्य कारणं तन्वी सा कथं कीर दुष्यते  ॥ सुक्_५९।८ (=२८७) ॥  
  
विना ताभिर्न सम्भोगो विना ताभिः सुखं न च ।  
विना ताभिर्न चात्मानं कृतार्थं मन्येते जनः  ॥ सुक्_५९।९ (=२८८) ॥  
  
उक्तञ्च-   
  
अमृतस्येव कुण्डानि सुखानामिव खानयः ।  
रतेरिव निधानानि योषितः केन निर्मिताः  ॥ सुक्_५९।१० (=२८९) ॥  
  
प्रियादर्शनेमेवास्तु किमन्यैर्दर्शनान्तरैः ।  
प्राप्यते यत्र निर्वाणं सरोगेणापि चेतसा  ॥ सुक्_५९।११ (=२९०) ॥  
  
इति तस्या वचः श्रुत्वा शुकः प्राह-   
  
वाजिवारणलोहानां काष्ठपाषाणवाससाम् ।  
नारीपुरुषतोयानामन्तरं बहु विद्यते  ॥ सुक्_५९।१२ (=२९१) ॥  
  
एतत्त्वयोक्तं पतिव्रताविषयं नान्यासु ।  
  
इति कथां श्रुत्वा प्रभावती सुप्ता ।  
  
इति शुकसप्ततौ एकोनपष्टितमी कथा ॥  
  
  
________________________________________________________________________  
  
  
स्तर्त् सुक् ६०:  
  
  
अन्यदा सा प्रभावती गमनाय शुकं प्रपच्छ ।  
शुकः प्राह-   
  
गच्छ देवि यदा वेत्सि संशये कृत्यमागते ।  
वीरस्य नपतेर्यद्वत्सभायां नृपदूतकः  ॥ सुक्_६०।१ (=२९२) ॥  
  
प्रभावत्याह-कथमेतत्? शुकः-   
  
कच्छाधिपतिना देवि तस्य राज्ञः सभा श्रुता ।  
विचित्रा देवनिर्मिता सर्वरत्नविभूषिता  ॥ सुक्_६०।२ (=२९३) ॥  
तां द्रष्टुं प्रहितो दूतो हरिदत्त इति श्रुतः ।  
सहस्रप्राभृतो भीरु सुरत्नहयहस्तकः  ॥ सुक्_६०।३ (=२९४) ॥  
  
स दूतस्तत्पुरीं गत्वा नृपं दृष्ट्वा तं जगाद, "मत्स्वामिनाहं सचित्रां तव सभामवलोकयितुमुत्कलितः ।  
राजा प्राह-प्रातर्दर्शयिष्ये ।  
ततो राज्ञा द्वितीयदिने दूत आकारितः ।  
स च सहसागतस्तां सभां विचित्ररत्नखचितां दृष्ट्वा जलमयीं स्थलमयीं वेति निश्चेतुमशक्तः कथं भवत्विति प्रश्नः ।  
शुकः ततः स पूगीफलं पुरः क्षिप्त्वा स्थलं ज्ञात्वा गृहं ययौ ।  
इति कथां श्रुत्वा प्रभावती सुप्ता ।  
  
इति शुकसप्ततौ षष्टितमी कथा ॥  
  
  
________________________________________________________________________  
  
  
स्तर्त् सुक् ६१:  
  
अन्यदा सा शुकं पच्छति स्म ।  
शुक प्राह-   
  
गच्छ देवि गता वेत्सि रन्तुं चेत्त्वं निजं नरम् ।  
यथा तेजुकया पूर्वं कृतं चिरमाकाङ्क्षितम्  ॥ सुक्_६१।१ (=२९५) ॥  
  
प्रभावत्याह-कथमेतत्? शुकः कथयति-अस्ति खोरसमभिधानो ग्रामः ।  
तत्र वणिक्पुत्रः पार्श्वनागनामा ।  
तस्य भार्या रूपसम्पन्ना रतलोलुपा कुलटा तेजुका नाम ।  
सान्यदा सखीभिर्वृता देवयात्रालोकनाय गता सुरूपस्यैकस्य पुंसः रूप प्रेक्ष्य सङ्गमाय मनश्चक्रे ।  
यतः-   
  
विवाह देवयात्रायां राजवेश्मनि सङ्कटे ।  
परगेहे विवादे च देवि नारी विनश्यति  ॥ सुक्_६१।२ (=२९६) ॥  
  
उक्तञ्च-   
  
गृहे ऽरण्ये तथा देवे हव्ये तीर्थे जलाशये ।  
विवाहे चोत्सवे नित्यं मालिनीनिलये तथा  ॥ सुक्_६१।३ (=२९७) ॥  
  
यात्रायां स्त्रीसमूहे च निर्जने जनसङ्कुले ।  
पत्तने च तथा ग्रामे स्वच्छन्दा द्वारवर्तिनी  ॥ सुक्_६१।४ (=२९८) ॥  
  
खले क्षेत्रे प्रवासे च मार्गे वेश्मनि चत्वरे ।  
प्रवेशे निर्गमे राज्ञां सदा या कौतुकप्रिया  ॥ सुक्_६१।५ (=२९९) ॥  
प्रतिवेश्मगृहे शून्ये रजकीसूचिकीगृहे ।  
  
दिवा रात्रौ च सन्ध्यायां दुर्दिने राजचत्वरे ।  
शोके च व्यसने भर्तुः स्वच्छन्दा स्त्री विनश्यति  ॥ सुक्_६१।६ (=३००) ॥  
  
तेजुका च तं दृष्ट्वा भ्रूसञ्ज्ञया आहूयेदमब्रवीत्-अहं तवासक्ता परं मदीयो भर्ता दुःसहो निष्ठुरश्च गृहाद्बहिर्निर्गन्तुं नोत्सहे ।  
अतो यस्मिंस्तस्मिन्दिवसे ऽस्मद्गृहद्वारि घटे क्षिप्त्वा वृश्चिको मोक्तव्यः ।  
तदाहं पश्चिकदष्टा भविष्यामि ।  
त्वयास्मद्गृहद्वारि वैद्येन भाव्यम् ।  
इति सङ्केतं विधाय स्वगृहं जग्मतुः ।  
तेनापि तथा कृतम् ।  
सापि घटं खट्वोच्छीर्षके क्षिप्त्वा इति जगाद-अहमनेन वृश्चिकेन घटस्थेन दष्टाऽ-इति रारटीति ।  
सो ऽपि च पुरुषस्तदा वैद्यो भूत्वा तद्गृहद्वारि तस्थौ ।  
"ताडं बन्धौ पोट्टं मलौ सूलं फेडौ विसं हरौ"  
[तालं बध्नामि, उदरं मर्द्दयामि, शूलं स्फेटयामि, विषं हरामि] इति जल्पति ।  
तदा च सा भर्तारं जगाद ।  
  
देहि काष्ठानि मे नाथ मरिष्यामि न संशयः ।  
आहूय मन्त्रिकान्वैद्यान् गतार्त्तिं वा कुरुष्व माम्  ॥ सुक्_६१।७ (=३०१) ॥  
  
ततस्तद्भर्ता गृहाद्बहिः स्थितं तमाकारयामास ।  
वैद्यो ऽपि तां दृष्ट्वा तत्पतिं जगाद ।  
यद्येषा कालदष्टा जीवति ततस्त्वं भाग्यवानहमपि यशःपात्रं भवामि ।  
वणिगाह-वैद्य! प्रसादं विधाय एनां विषरहितां कुरु ।  
ततः स वैद्यः केनापि कटुकभैषज्येन वनितौष्ठमालिप्य तत्पतिमाह- अहो वणिक्सर्वेषामपि विषाणां समधिकं मानुषविषमेव ।  
ततो विषस्य विषमौषधमिति कृत्वा त्वमस्या ओष्ठं धाव ।  
ततो वणिक् तथा कर्तुमारेभे ।  
क्षणमात्रेणतस्य वणिजः कटुकौषधमिश्रौष्ठास्वादेन मुखं कटुकं सञ्जातम् ।  
ततो वणिगाह-त्वमेवोष्ठ धावेत्युक्त्वा वणिक् स्थितः ।  
वणिजो ऽपि विषशङ्कारूढा ।  
ततो बहिर्गते वणिजि वैद्येन सा कामार्ता यथेच्छं भोजिता ।  
तदनन्तरं सा मायिनी स्वस्थाभूत् ।  
वणिगपि क्षणेन स्वस्थो बभूव ।  
उपकृतश्च वैद्यस्तेन चरणैः स्पृष्ट्वा त्वदीयो ऽस्मीति ।  
ततः स वैद्यच्छद्मना गृहमायाति सततं वणिजि बहिर्गते भुङ्क्ते च तां नित्यम् ।  
ततो भामिनि एवं कर्तुं वक्तुं च यदि जानासि ततो याहि ।  
  
एवं कर्तुं च वक्तुं च यो जानाति छलप्रियः ।  
स करोतु स यात्वेवं कर्तुं भोक्तुं निजं हितम्  ॥ सुक्_६१।८ (=३०२) ॥  
  
इति कथां श्रुत्वा प्रभावती सुप्ता ।  
  
इति शुकसप्ततौ एकषष्टितमी कथा ॥  
  
  
________________________________________________________________________  
  
  
स्तर्त् सुक् ६२:  
  
  
अन्यदा सा प्रभावती शुकमापृच्छति ।  
शकुः प्राह-   
  
प्रियमेवानुभोक्तव्यं याहि देवि तदर्थिनी ।  
कुहनस्य यथा कान्ते सङ्कटे ऽसि क्षमोत्तरे  ॥ सुक्_६२।१ (=३०३) ॥  
  
अस्ति गम्भीराख्यो ग्रामः ।  
तत्र कुहनो नाम राजपुत्रर् इर्ष्यालुः शूरो जडः स्त्रीप्रियो दुर्धरश्च ।  
तस्याभूतां द्वे कलत्रे शोभिकातेजिकाख्ये रतलोलुपे परपुरुषलम्पटे सुरूपे ।  
तद्भर्ता तद्रक्षणाय ग्रामाद्बहिर्नदीतीरे गृहं केच द्वारस्थस्ते रक्षयति ।  
अन्यदा स ताभ्यामुक्तः-यदा कश्चिन्नापितः समभ्येति तदा भव्यं भवति ।  
ततस्तेनापि भ्रामको नापितः प्रेषितः प्रतिसीरान्तरैस्तयोर्नखकल्पनाय ।  
ततश्च तयोश्चरणान् तिरस्करिणीबहिःस्थान्नापितः प्रक्षलयति ।  
पतिश्चादूरे पथि निविष्टः ।  
ताभ्यां च स नापितः सुवर्णकटकमर्पयित्वा प्रच्छन्नमेवमुक्तः-एतद् द्रव्यं गृहीत्वा आवयोः केनापि सार्धं संयोगं विधेहि ।  
दिवाकीर्तिरपि तथेति प्रतिज्ञाय राजपुत्रमापृच्छ्य जगाम ।  
अन्यदात्ममित्रं नवयौवनं कलापात्रमनुद्गतश्मश्रुं स्त्रीवेषं कारयित्वा तयोः पत्युः पार्श्वे तेन सह समागत्य नापित इदमाह-ममेयं वल्लभा ।  
अहं च ग्रामान्तरं जिगमिषुर्युष्मद्गृहं विनान्यत्र मोक्तुं न शक्नोमि ।  
यतो भवतां गृहे स्त्रीयन्त्रणा भव्या ।  
इत्युक्ते तेन प्रतिपन्नं मुञ्चेति ।  
ततश्चण्डालो ऽपि तं मुक्त्वा तयोः पार्श्वे गतो जगाद-यदियं युष्माभिरात्मीया करणीया ।  
ततस्ते तं चण्डालानीतं ज्ञात्वा बहु मेनाते ।  
स च दिवा स्त्रीरूपी रात्रौ च कामुकः राजपुत्रकलत्रे प्रतिवारं भुङ्क्त ।  
स च राजपुत्रः स्त्रीलोलुपस्तत्सङ्गमाय स्पृहयति ।  
ययाचे च तां नित्यम् ।  
सा तु कपटीस्त्री नेति जगाद ।  
राजपुत्रस्य स्त्रीत्वे भ्रान्तिरुत्पन्ना तद्भान्तिमपनेतुं निजकलत्रे जगाद-ततो देव्यादेशान्मया प्रातर्महोत्सवो विधेयः ।  
तत्र भवतीभिर्विवस्त्राभिस्तिसृभिरपि नर्तितव्यम् ।  
ततः स स्त्रीच्छन्ना कथं नृत्यतु इति प्रश्नः ।  
उत्तरम् शुकः-तन्त्र्या लिङ्गाग्रं नियम्य गुदमध्यगमानम्य स्फुटां भगाकृतिं कृत्वा पत्यौ समागते सहस्ततालं सर्वा एवं वदन्त्यो ननृतुः ।  
  
निसुहर णाच्चै सङ्कलिदं जं मनसि किदं मक्कटीजालं ।  
णाहि णाहि पृछह अत्थ धरेइ णाद भिलुकलत्तु करेइ  ॥ सुक्_६२।२ (=३०४) ॥  
  
[निशामय नृत्यति सङ्कलितं यन्मनसि कृतं मर्कटीजालम् ।  
नहि नहि पृच्छ अथोध्रियते ज्ञातं भिन्नकलत्रं करोति]  ॥ सुक्_६२।२* (=३०४*) ॥  
  
राजपुत्रो ऽर्थं पप्रच्छ ।  
ताभ्यामुक्तम्-मर्कटा कटिसन्धिरुच्यते ।  
ततस्तस्यां त्रुटितायां राजपुत्रोन्यत्कलत्रं कुर्यादित्यर्थः ।  
ततो राजपुत्रः स्त्रीचरित्रपराङ्मुखो मूढधीः प्रतीतः, इतरस्तु तथैव स्त्रीवेषेण कलत्रे भुङ्क्ते ।  
  
तस्माद्यः सङ्कटे वेत्ति कर्तुं वक्तुं च भामिनि ।  
स यात्वत्र यथाकामं यथाकालं यथासुखम्  ॥ सुक्_६२।३ (=३०५) ॥  
  
इति कथां श्रुत्वा प्रभावती सुप्ता ।  
  
इति शुकसप्ततौ द्विषष्टितमी कथा ॥  
  
  
________________________________________________________________________  
  
  
स्तर्त् सुक् ६३:  
  
  
अन्यस्मिन्प्रदोषे प्रभावती यामीति शुकं प्रत्याह ।  
शुकः प्राह-   
  
याहि देवि न दोषो ऽत्र मनोदुःखे समागते ।  
तद्र्दुःखशमनं कर्तुं वेत्सि चेच्छकटालवत्  ॥ सुक्_६३।१ (=३०६) ॥  
  
यथा शकटालेन निजकुटुम्बभरणाय समुद्भवद्दुःखं चाणक्यपार्श्वन्नन्दकुलमुच्छेद्य दुःखशमनं कृतं तथा त्वमेव॥॥॥॥॥॥॥॥॥॥ तस्मात्तव परगृहं गन्तुं न युज्यते ।  
उक्तञ्च-   
  
उडुगणपरिवारो नायको ऽप्योषधीनाममृतमयशरीरः कान्तियुक्तो ऽपि चन्द्रः ।  
भवति विकलमूर्तिर्मण्डलं प्राप्य भानोः परसदननिविष्टः को न धत्ते लघुत्वम्  ॥ सुक्_६३।२ (=३०७) ॥  
  
इति कथां श्रुत्वा प्रभावती सुप्ता ।  
  
इति शुकसप्ततौ त्रिषष्टितमी कथा ॥  
  
  
________________________________________________________________________  
  
  
स्तर्त् सुक् ६४:  
  
  
अन्यदा प्रभावती शुकमापृच्छति स्म ।  
सो ऽप्याह-   
  
गच्छ चेद्विषमे वेत्सि कर्तुं किञ्चित्कृशोदरि ।  
कृतं देविकया यद्वत्सखीजारविमुक्तये  ॥ सुक्_६४।१ (=३०८) ॥  
  
प्रभावती प्राह-कथमेतत्? शुकः अस्ति कूटपुराभिधो ग्रामः ।  
राजपुत्रः सोमराजः ।  
तस्य मण्डुका नाम पत्नी प्रियदर्शना नरान्तरलोलुपा ।  
ताञ्चैको नरः कृतसङ्केतः सघण्टको रात्रौ गृहाङ्गणे भुङ्क्ते ।  
तत्पतिर्घण्टाशब्दं शृण्वन्नेकदा लगुडमादाय प्रधावितः षण्डशङ्कया ।  
ततः षण्डवेशधारी उपपतिः ।  
कथं भवित्विति प्रश्नः ।  
शुकः-देविका नाम सखो मण्डुकायाः पतिं घण्टाशब्दानुसारिणमागच्छन्तं दृष्ट्वा जारस्य नश्यतो घण्टातालां हस्ते धृत्वा तं प्रति जगाद भावुक! कान्दिशीको वृषो नष्टः ।  
ततः स व्यावृत्य निजपौरुषं पत्न्यै कथयामास ।  
इति कतां श्रुत्वा प्रभावती सुप्ता ।  
  
इति शुकसप्ततौ चतुःषष्टितमी कथा ॥  
  
  
________________________________________________________________________  
  
  
स्तर्त् सुक् ६५:  
  
  
अन्यदा प्रभावती शुकं पृच्छति ।  
शुकः-   
  
युज्यते गमनं देवि तव तत्र प्रभावति ।  
वेत्सि चेद्विषमे वक्तुं सितवस्त्र इवाकुलः  ॥ सुक्_६५।१ (=३०९) ॥  
  
अस्ति देवि जनस्थानं नाम पत्तनम् ।  
तत्र नन्दनो नाम राजा यथार्थः ।  
तत्पत्तने श्रीवत्सो नाम श्रावकः परं महेश्वररतः ।  
तेन अन्यदा वारणसीं नगरीं प्रति प्रस्थितेन सशिष्येन पथि गच्छता ।  
एकः शिष्यः मांसहरणाय स्थापितः ।  
अन्यश्रावकैर्दृष्टः स कथं भवत्विति प्रश्नः ।  
शुकः प्राह-यदा सर्वश्रावका आगत्योपविष्टाः तदाट्टहासं जहास ।  
पृष्टः सर्वैर्जगादर्-इदृशो ऽयं शिष्य- ।  
मयोक्तं मां संवर्तत अबुद्ध्या अनेन मांसस्य॥॥॥॥ ।  
इति कथां श्रुत्वा प्रभावती सुप्ता ।  
  
इति शुकसप्ततौ पञ्चषष्टितमी कथा ॥  
  
  
________________________________________________________________________  
  
  
स्तर्त् सुक् ६६:  
  
  
अन्यदा सा प्रभावती चलिता शुकं पृच्छति ।  
शुकः-   
  
गच्छ देवि न कर्तव्यो विलम्बः पुण्यकर्मणि ।  
यदि वेत्सि भये कर्तुं सुबुद्धिर्हंसराडिव  ॥ सुक्_६६।१ (=३१०) ॥  
  
अस्ति देवि धरापृष्ठे रम्यं क्षीणनराकुलम् ।  
दशयोजनविस्तीर्णं वनं विहगवल्लभम्  ॥ सुक्_६६।२ (=३११) ॥  
  
तत्र गव्यूतिविस्तीर्णे शीतच्छाये जलाशयतीरस्थिते वटे शङ्खधवलो नाम हंसराट् सकुटुम्बो मेदिनीं भ्रान्त्वा दिनात्यये शेते ।  
अन्यदा तेषु हंसेषु भ्रमणाय गतेषु पापर्द्धिना जालं बद्धम् ।  
प्रदोषागताः पतिताः सर्वे ऽपि कथं मुच्यन्ते-इति प्रश्नः ।  
शुकः-ततस्तु स्वं कुटुम्बं तथा बद्धं ज्ञात्वा रात्रौ शङ्खधवलः प्राह-रे रे पुत्राः! यादसौ लुब्धकः प्रातर्भूरुहं समारुह्य युष्मानवलोकयति तदा भवद्भिर्मृतकल्पैरुच्छ्वासनिःश्वासरहितैः स्थातव्यम् ।  
सो ऽपि युष्मान्मृतानिति ज्ञात्वा यदा भूमौ सर्वान् क्षिपति तदा सर्वैरप्युड्डीय गन्तव्यम् ।  
इति कृते लुब्धकः प्रातः समाययौ ।  
तेन ते मृता इति ज्ञात्वा भूमौ क्षिप्तास्तदा ते उड्डीय काङ्क्षितं देशं ययुः ।  
इति कथां श्रुत्वा प्रभावती सुप्ता ।  
  
इति शुकसप्ततौ षट्षष्टितमी कथा ॥  
  
  
________________________________________________________________________  
  
  
स्तर्त् सुक् ६७:  
  
  
अन्यदा चलिता प्रभावती शुकं पृच्छति स्म ।  
शुकः-   
  
अथ चेद्यासि कामार्ता याहि भीरु गता सती ।  
प्लवङ्गम इवात्मीयं वक्तुं वेत्सि यथाहितम्  ॥ सुक्_६७।१ (=३१२) ॥  
  
अस्ति पुष्पाकरं नाम वनम् ।  
तत्र वनप्रियो नाम वामनवानरः ।  
स कदाचित्समुद्रान्तमर्यादाजले लुठन्तं मकरं दृष्ट्वा प्राह-"मित्र! किं जीवितनिर्विण्णस्त्वं यदद्य धराभूमौ समागतःऽ ।  
इति वचः श्रुत्वा मकरो ऽप्याह-   
  
यस्य यद्विहितं स्थानं यस्य यद्वेतनं कृतम् ।  
तत्रैव रमते चित्तं तस्य नान्यत्र वानर  ॥ सुक्_६७।२ (=३१३) ॥  
  
उक्तञ्च-   
  
सर्वस्वर्णमयी लङ्का न मे लक्ष्मण रोचते ।  
पितृक्रमागतायोध्या निर्धनापि सुखायते  ॥ सुक्_६७।३ (=३१४) ॥  
  
जणणीं जम्मणभूमिं पिअसङ्गं जीविअं धणासङ्घं ।  
पच्छिमणिद्दा विरिकामिणिं च दुक्खेहि मुञ्चन्ति  ॥ सुक्_६७।४ (=३१५) ॥  
  
[जननीं जन्मभूमिं प्रियसङ्गं जीवितं धनासङ्गम् ।  
पश्चिमनिद्रां वरकामिनीञ्च दुःखेन मुञ्चन्ति]  ॥ सुक्_६७।४* (=३१५*) ॥  
  
तदहं सफलजन्मा संवृत्तस्त्वदीयदर्शनेन ।  
उक्तञ्च-   
  
साधूनां दर्शनं पुण्यं तीर्थभूता हि साधवः ।  
तीर्थं फलति कालेन सद्यः साधुसमाममः  ॥ सुक्_६७।५ (=३१६) ॥  
  
तस्मात्स्थलोत्पन्नः प्राणिवर्गस्तु धन्यो यत्र भवादृसशाः प्रियवादिनो वर्तन्ते ।  
इति श्रुत्वा वानर आह-"अहो मकर! त्वमद्यप्रभृति मे प्राणाधिकं मित्रम् ।  
त्वमेव सौहृद्यवचसां वक्ता ।  
उक्तञ्च- यतः सतां सन्नतगात्रि सङ्गतं मनीषिभिः साप्तपदीनसुच्यते ।  
इत्युक्त्वा पुनः प्राह-मित्र! त्वमद्यातिथिरस्माकं भवऽ ।  
इति भणित्वा अमृतसदृशानि पक्वफलानि ददौ ।  
ततः प्रभृति प्रतिदिनं कदलीफलानि यच्छति ।  
मकरो ऽपि निजदयिताया अर्पयति ।  
सा च पतिं तत्फलवृत्तान्तं पृच्छति ।  
स च सर्वं यथास्थितं निवेदयति ।  
ततः सा गर्भानुभावतश्चिन्तयामास-"यो वानरो नित्यमीदृशानि फलानि भुङ्क्ते तस्यौरस्यं मांसममृतोपमं स्यात्ऽ ।  
इति विचिन्त्य पतिं प्राह-"मम गर्भानुभावतो वानरहृदयपिशितभक्षणे दोहदो विद्यते ।  
तद्यदि पूरयसि तदा जीवामि अन्यथासंशयं मम मृत्युर्भविष्यतिऽ ।  
इति श्रुत्वा दयिताग्रहाच्च समुद्रतटमागत्य वानरं प्राह-"मित्र! त्वदीयभ्रातुः प्रिया त्वामाकारयति ।  
अस्मदीयो गृहोपचारो विलोकनीयःऽ ।  
इत्युक्त्वा विश्वास्य पृष्ठे चारोप्य प्रचलितः ।  
वानरस्तं गच्छन्तं शङ्कितः प्राह-तत्र गतेन मया किं विदेयम्? इत्याकर्ण्य मकरेण चिन्तितम्-"वानरो ऽसौ तस्मात्स्थानान्मया नीतः कथमम्भोनिधितटं यास्यति, तस्मात्कथयामिऽ-इत्यवधार्य यथास्थितं जगाद ।  
ततो वानरः कथं भवत्विति प्रश्नः ।  
शुकः-वानरः प्राह-भो मकर! तर्हि त्वं मां तत्र वृथा नयसि यतो ऽहं हृदयहीनो भवामि ।  
मम हृदयं मम पार्श्वे नास्ति ।  
मकरः-क्व मुक्तं त्वया ।  
वानरः-मित्र! किं न श्रुतं त्वया?   
  
सर्वदोदुम्बरो वृक्षे हृदयं वृटभूरुहे ।  
चित्तमस्ति गृहीत्वा तदागच्छामि पुनर्जलम्  ॥ सुक्_६७।६ (=३१७) ॥  
  
इत्युक्ते तदा मकरो मूर्खः समुद्रान्तमाययौ ।  
वानरो ऽपि तत्पृष्ठतः समुत्तीर्य शाखिनमारोहति स्म ।  
ततो मकरं जगाद गच्छ ।  
नाहं भावदृशैरत्रस्थो गृहीतुं शक्यः ।  
  
जलजन्तुचरैर्नित्यं जलमार्गानुसारिभिः ।  
स्थलजैः सङ्गतिर्न स्यात् ध्रुवेति मुनिभाषितम्  ॥ सुक्_६७।७ (=३१८) ॥  
  
इति निर्भर्त्सितो वानरेण मकरः स्वगृहं ययौ ।  
उक्तञ्च-   
  
उत्पन्ना युक्तिकार्येषु बुद्धिर्यस्य न हीयते ।  
स एव तरते दुर्गं जलान्ते वानरो यथा  ॥ सुक्_६७।८ (=३१९) ॥  
इति कथां श्रुत्वा प्रभावती सुप्ता ।  
  
इति शुकसप्ततौ सप्तषष्टितमी कथा ॥  
  
  
________________________________________________________________________  
  
  
स्तर्त् सुक् ६८:  
  
  
अथान्येद्युः शुकं प्राह प्रभावती ।  
शुकः-   
  
याहि देवि सुखं भुङ्क्ष्व यदि ते ऽस्ति सहायिनी ।  
वितर्कसदृशी काले विषमे वरवर्णिनि  ॥ सुक्_६८।१ (=३२०) ॥  
  
अस्ति विद्यास्थानं नाम ग्रामः ब्राह्मणानाम् ।  
तत्र केशवो ब्राह्मणः ।  
तेन च स्नानाय गतेन तटाके रम्या वणिक्पुत्री दृष्टा ।  
स च तां रन्तुमिच्छति ।  
अन्यदा तया प्रोक्तो द्विजः स्नानादुत्थितः-"यत्त्वं मम शिरसि द्वितीयं घटमारोपयऽ ।  
अतस्तेन घटमारोपयता तस्या ओष्ठश्चुम्बितः स च तथा कुर्वन् पतिना दृष्टः ।  
नीतो राजकुलं कथं मुच्यताम् इति प्रश्नः ।  
उत्तरं शुकः प्राह-अथ तन्मित्रं वितर्को नाम ।  
स च तत्समीपमागगत्येदमब्रवीत्-"मित्र! त्वया राजकुलगतेन वचचेवत्येव वाक्यं जल्पनीयं नान्यत् ।  
तथा कृते च मन्त्रिणोक्तम्-"नायं दोषभाक् ।  
प्रकृतिरेवंविधैवास्य ।  
तेनैव चोत्तरेण लोके साधुतां गतो वितर्कसाहायिकबुद्ध्या ।  
यदि त्वमपि तथा जानासि तदा गच्छ ।  
इति कथां श्रुत्वा प्रभावती सुप्त ।  
  
इति शुकसप्ततौ अष्टष्टितमी कथा ॥  
  
  
________________________________________________________________________  
  
  
स्तर्त् सुक् ६९:  
  
  
अन्यदा प्रभावती शुकं पृच्छति ।  
शुकः प्राह-   
  
कुरु जारं विशालाक्षि विजारं कुरुषे यदि ।  
यथा वेजिकया पूर्वमर्धस्नाते पतौ कृतम्  ॥ सुक्_६९।१ (=३२१) ॥  
  
अस्ति स्थानं कलास्थानं नाम ।  
तत्रैको वणिक्सुतः तस्य भार्या च वेजिका नामातिवल्लभा ।  
अन्यदा च तं भर्तारं स्नापयन्ती उपपतिं पूर्वकृतसङ्केनं पथि गच्छतं दृष्ट्वा नात्र पानीयं प्रचुरमिति मिषान्तरं कृत्वा पानीयानयनव्याजाद्गृहान्निर्गता जारेण साकं बहुकालं च स्थिता ।  
ततो ऽर्धस्नातं पतिं मुक्त्वा तथा स्थिता कुमुत्तरं करोत्विति प्रश्नः ।  
उत्तरम्- शुकः ततः जारेण भुक्ता स्वपतिवञ्चनं विचिन्त्यात्मानं कूपे चिक्षेपः ।  
ततः कोलाहलःसंवृत्तः ।  
कूपे कापि वराकी पतितास्तीति प्रवादः सञ्जातः ।  
तेन तत्पतिस्तद्वचनं श्रुत्वा व्यचिन्तयत्-नूनं सा मत्पत्नी कूपे पतिता भविष्यति-इति द्रुतं गत्वावलोकयामास ।  
ततस्तां कूपादाकृष्यानीयामानयत् ।  
इति कथां श्रुत्वा प्रभावती सुप्ता ।  
  
इति शुकसप्ततौ एकोनसप्ततितमी कथा ॥  
  
  
________________________________________________________________________  
  
  
स्तर्त् सुक् ७०:  
  
  
एतावतीनां कथानां पर्यन्ते तद्भती मदनो देशान्तरादागतः ।  
तस्मिंश्चागते सा तथैव तस्मिन्स्नेहलाभूत् ।  
शुक एवं मन्दं मन्दं पठति-   
  
अनुरागो वृथा स्त्रोषु स्त्रीषु गर्वो वृथा तथा ।  
प्रियो ऽहं सर्वदा हय्स्या ममैषा सर्वदा प्रिया  ॥ सुक्_७०।१ (=३२२) ॥  
  
परं मदनो न शृणोति ।  
उपहास्य तदा चैवं वदति-"यः कश्चिद्धितं वाक्यं शृणोति करोति च स परत्रेह च शर्मभाग्भवतिऽ ।  
इति मुहुर्मुहुः पठितं मदनः श्रुत्वा पृच्छति ।  
ततः सा स्वयमेव शङ्किता कथयति ।  
उक्तञ्च-   
  
सर्वत्र शुचयो धीराः सुकर्मबलगर्विताः ।  
कुकर्ममयसन्त्रस्ताः पापाः सर्वत्र शङ्किताः  ॥ सुक्_७०।२ (=३२३) ॥  
  
आर्यपुत्र! त्वमेव वन्द्यो यस्य वेश्मनि त्रिविक्रमानीतयुगमध्यादेकः शुकः सर्वेषा लोकानां हितभाषको ऽत्र बन्धुपितृस्थानीयो विशेषतो मम ।  
यथा यथा सा शुकं स्तौति तथा तथा शुको लज्जते ।  
उक्तञ्च-   
  
बौ जै मारै मच्छली तो उण्णौ करेइ ।  
सीहु जु मारै मत्तगअणहचम्पिआ धरेइ  ॥ सुक्_७०।३ (=३२४) ॥  
  
[बकः यदि मारयति मत्स्यान् स पुनर्न करोति ।  
सिंहो यो मारयति मत्तगजनाथ सेवितो ध्रियते]  ॥ सुक्_७०।३* (=३२४*) ॥  
  
ततो मदनस्तद्वचनं श्रुत्वाह-किं तव शुकेनोपकृतन् ।  
कथमीदृग्गुणो ऽसौ जातः ।  
सा प्राह--स्वामिन्! सत्यस्य वाचो वक्ता श्रोता च न लभ्यते ।  
उक्तञ्च--   
  
सुलभा पुरुषा राजन् सततं प्रियवादिनः ।  
अप्रियस्य तु पत्यस्य वक्ता श्रोता च दुर्लभः  ॥ सुक्_७०।४ (=३२५) ॥  
  
महिला चपला स्वामिन्निःस्नेहा गुणवर्जिता ।  
कुविकल्पा तनुप्रज्ञा यथोक्तं सत्यमेव तत्  ॥ सुक्_७०।५ (=३२६) ॥  
  
मन्यते सुकृतं नैव पतिपुत्रपराङ्मुखी ।  
पूर्वस्नेहमयी मृद्वी कृतकार्यातिनिष्ठुरा  ॥ सुक्_७०।६ (=३२७) ॥  
  
उक्तञ्च-   
  
कुर्वन्ति तावत्प्रथमं प्रियाणि यावन्न जानन्ति नरं प्रसक्तम् ।  
ज्ञात्वा च तं मन्मथपाशबद्धं ग्रस्तामिषं मीनमिवोद्धरन्नि  ॥ सुक्_७०।७ (=३२८) ॥  
  
समुद्रवीचीव चलस्वभावाः सन्ध्याभ्ररेखेव मुहुर्तरागाः ।  
स्त्रियः कृतार्थाः पुरुषं निरर्थं निष्पीडितालक्तकवत्त्यजन्ति  ॥ सुक्_७०।८ (=३२९) ॥  
सम्मोहयन्ति मदयन्ति विडम्बयन्ति निर्भर्त्सयन्ति रमयन्ति विषादयन्ति ।  
एताः प्रविश्य हृदयं सदयं नराणां किं नाम वामनयना न समाचरन्ति  ॥ सुक्_७०।९ (=३३०) ॥  
  
स्वामिन्! त्वयि प्रोषिते मया कञ्चित्कालं त्वद्वियोगः सोढः ।  
पश्चाच्च कुसखीसङ्गता ।  
पुरुषान्तरं रन्तुकामया मया गमनविघातिनी सारिका हता ।  
अनेन शुकेन तु वचनप्रपञ्चेन सप्ततिदिनानि स्थापिताहम् ।  
अतो मया कर्मणा पापं न विहितं मनसा तु कृतम् ।  
अद्यप्रभृति त्वं मम जीवनमरमस्वामी ।  
इति श्रुत्वा मदनः शुकं पृच्छति ।  
स आह-   
  
प्रयोजनमविज्ञाय ज्ञात्वा चाथ मनीषिणा ।  
सहसैव न वक्तव्यमचिन्त्यो विधिनिर्णयः  ॥ सुक्_७०।१० (=३३१) ॥  
  
विहिविहिअं लद्ध पिअसङ्गो जीविअं धणं धण्णं ।  
जुत्तं सव्वं जणवअणं विअणविडम्बणा णिहिला  ॥ सुक्_७०।११ (=३३२) ॥  
  
[विधिविहितं चिरलब्धं प्रियसङ्गो जीवितं धन धान्यम् ।  
युक्तं सर्वं जनवचनं वचनविडम्बना निखिला]  ॥ सुक्_७०।११* (=३३२*) ॥  
  
स्वामिन्! यद्यपि कथयितुं न युज्यते तर्हि शृणु ।  
  
मूर्खाणां मद्यपानां च नारीणां रोगिणामपि ।  
स्वामिन्कामातुराणां च खिन्नानां कोपिनां तथा  ॥ सुक्_७०।१२ (=३३३) ॥  
  
मत्तप्रमत्तभीरूणां क्षुधार्तानां विशेषतः ।  
सुकृतं स्खलितं चार्या न गृह्णान्ति क्षमान्विताः  ॥ सुक्_७०।१३ (=३३४) ॥  
  
उक्तञ्च भारते-   
  
दश धर्मं न जानन्ति धृतराष्ट्र निबोध तान् ।  
मत्तः प्रमत्त उन्मत्तः श्रान्तः क्रुद्धो बुभुक्षितः ।  
त्वरमाणश्च लुब्धश्च भीतः कामी च ते दश  ॥ सुक्_७०।१४ (=३३५) ॥  
  
अस्याश्च कुकृतं क्षम्यताम् ।  
अत्रार्थे नास्या दोषः ।  
कुसखीसङ्गादियम् ।  
उक्तम्-   
  
असतां सङ्गदोषेण साधवो यान्ति विक्रियाम् ।  
दुर्योधनप्रसङ्गेन भीष्मो गोहरणे गतः  ॥ सुक्_७०।१५ (=३३६) ॥  
  
विद्याधरेण तनया भुक्ता राज्ञः पुरा छलात् ।  
पतिनापि सुभुक्तापि निर्देषिति विचारिता  ॥ सुक्_७०।१६ (=३३७) ॥  
  
शुकः कथां मदनाग्रे कथयामास-अस्ति जगतीतले मलयो नाम पर्वतः ।  
तस्य शृङ्गे मनोहरं नाम गन्धर्वपुरम् ।  
तत्र मदनोनाम गन्धर्वः ।  
तस्य भार्या रत्नावली ।  
तयोः सुता मदनमञ्जरी ।  
तस्या रूपसम्पदं दृष्ट्वा देवो वा दानवो वाधोमुखो मुह्यति ।  
न को ऽपि तदनुरूपो वरो लभ्यते यस्य सा दीयते ।  
अथान्यदा नारदः समायातः ।  
सो ऽप्यस्या रूपमवलोक्य मूर्च्छितः सकामो ऽभूत् ।  
पश्चाल्लब्धसञ्ज्ञेन ऋषिणा सा शप्ता ।  
उक्तञ्च-   
  
तरुणी रमणी रतिरम्यतया प्रमदा सुखदा च सदा समदा ।  
यदि सा सुभगा हृदयेनिहिता क्व जयः क्व जयः क्व जयः क्व जयः  ॥ सुक्_७०।१७ (=३३८) ॥  
  
यदेतस्या रूपे दृष्टे मे स्मरज्वरो जातः तदियं शीलविडम्बनां प्राप्स्यते ।  
ततो राजा प्रणम्य प्राह--स्वामिन्! प्रसन्नो भूत्वा प्रसादं कुरु ।  
नारद आह- "नास्याः शीलखण्डेन दोषो भविष्यति न च पतिविरहः ।  
मेरुपर्वते विपुलापुरीनिवासी कनकप्रभो नाम गन्धर्वः ।  
स तव पुत्र्या वरो भविष्यतिऽ ।  
इत्युक्त्वा नारदो ययौ ।  
ततो मुनिवचनेन तेन गन्धर्वेण सोद्वाहिता ।  
सो ऽन्यदा तां मुक्त्वा कैलासं ययौ ।  
सापि तद्वयोगार्ता शिलापट्टे लुठन्ती वस्त्रादिरहिता केनचिद्विद्याधरेण रूपातिशमवलोक्य संयोगार्थं प्रार्थिता ।  
सा तं न वाच्छति ।  
ततस्तेन तद्भर्तुर्गन्धर्वरूप कृत्वा सा भुक्ता ।  
ततः कालक्रमेण तस्या भर्ता गृहमागतः ।  
तां सुरतसुखसन्तुष्टामपश्यत् ।  
"परोपभुक्तदेहेयम्ऽ इति तां दृष्टां मत्वा सावश्यं वध्येति निश्चित्य चण्डिकालयं ययौ ।  
यावत्तदग्रतो मारयति तावदन्यया फूत्कृतम्-"स्वामिनि! मम त्वया वरो दत्तो यत्तव गन्धर्वचक्रवर्ती पुत्रो भविष्यति ।  
तत्कथं पुत्रमुखम दृष्ट्वा विपत्स्येऽ ।  
एवं विलपन्त्यास्तस्याः पुरतस्तां प्रति देवी प्राह-हे गन्धर्ववीर! नास्याः को ऽपि दोषः ।  
किन्तु विद्याधरेणेयं त्वदीयरूपमयेन मायया भुक्ता ।  
ततो ऽजानन्त्या अस्या न दोषः ।  
अन्यच्च मुनिशापो विद्यते ।  
तत इदं सञ्जातम्-"शापवृत्तान्तश्च निवेदितः, ततो मुनिवचनादियं निर्देषा त्वया ग्राह्याऽ-इति गौरीवचनं श्रुत्वा स निःशङ्कं तया सह स्वस्थानं गतस्तथैव सुखतो ऽभूत्" ।  
ततो वणिक्पुत्र ।  
यदि मद्वचः प्रमाणं तदैनामदुष्टां प्रति प्रसादं कर्तुमर्हसिऽ ।  
इति कीरवचनान्मदनेनानुगृहीता ।  
ततो हरिदत्तो ऽपि पुत्रागमनतुष्टो महोत्सवं चकार ।  
तस्मिन्महोत्सवे दिव्यमाला पतिता ।  
तद्दर्शने शुकसारिकात्रिविक्रमाणां शापमोक्षात्स्वर्गगमनं बभूव ।  
मदनो ऽपि प्रियया प्रभावत्या सह सुखानि भुङ्क्ते ।  
  
इति शुकसप्ततौ सप्ततितमी कथा ।  
  
  
इति शुकसप्ततिः समाप्ता ॥  
  
  
  
  
