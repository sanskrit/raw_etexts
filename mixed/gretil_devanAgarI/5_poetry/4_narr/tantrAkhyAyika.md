---
title: Tantrākhyāyika

---
## Intro
  
  
  
  
Tantrākhyāyika   
  
  
  
  
Tantrākhyāyika 2  
  
Copyright (C) Peter Schreiner  
  
  
  


## पाठः
  
  
  
  
  
  
[इइ,१ हिरन्यस् एर्लेब्निस्से]  
  
अस्ति दाक्षिणात्ये जनपदे मिहिलारोप्यं नाम नगरम् ।  
तस्य नातिदूरे परिव्राजकावसथः ।  
तत्र परिव्राड् जूटकर्णो नाम प्रतिवसति स्म ।  
स भिक्षावेलायां तस्मान् नगरात् तीर्थभूत इति  
ब्राह्मणगृहेभ्यस् सखण्डगुडदाडिमगर्भाणां  
स्निग्धद्रवपेशलानाम् अन्नविशेषाणां भिक्षाभाजनं  
परिपूर्णं कृत्वा तम् आवसथम् अवगम्य यथाविधि व्रतकालं  
कृत्वा तत्र शेषम् आपोतके सुगुप्तं कृत्वा नागदन्तके स्थापयति ।  
अहं सपरिजनस् तेन वर्ते ।  
एवं भक्ष्यमाणे तस्मिन् सुप्रयत्नस्थापिते ऽपि निर्विण्णस् स्थानात्  
स्थानम् उच्चैर् मत्प्रति भयात् सङ्क्रमयति ।  
तद् अप्य् अहम् अनायासेन प्राप्नोमि भक्षयामि च ।  
अथैवं गच्छति काले कदाचित् तस्य परिव्राड् बृहत्स्फिग् नाम  
प्राहुणक आगतः ।  
स जूटकर्णस् तस्य स्वागताद्युपचारं कृत्वा  
कृतयथोचितव्रतकालस् तस्मिन्न् आपोतके शेषं सुगुप्तं  
कृत्वा खट्वासीनश् शयनगतं बृहत्स्फिजम् अपृच्छत् ।  
भवान् इतोमया वियुक्तः ।  
तत आरभ्य केषु देशान्तरेषु तपोवनेषु वा परिभ्रान्त इति ।  
असाव् अकथयत् ।  
अथ कदाचिद् अहं महाकार्त्तिक्यां महातीर्थवरे पुष्करे  
स्नानं कृत्वा महतो जनसमूहदोषाद् भवता वियुक्तः ।  
ततो ऽहं गङ्गाद्वारप्रयागवाराणस्य्-आदिष्व्  
अनुकूलप्रतिकूलं जाह्नवीम् अनु पर्यटन् ! किं बहुना ! कृत्स्नं  
महीमण्डलं समुद्रपर्यन्तम् अवलोकितवान् ।  
अर्धाख्याते च तस्मिञ् जूटकर्णः परिव्राड् नागदन्तोपश्लिष्टो  
मुहुर्मुहुर् जर्जरम् अवादयत् ।  
कथ्यमानविघ्ने च क्रियमाणे कुपितोबृहत्स्फिग् आह ।  
अहम् आदृतो भूत्वा भवतः कथयामि ! भवतस् तु किमर्थम्  
अनादरः ।  
तथा च ।  
  
[ विमानना दुश्चरितानुकीर्तनं   
कथाप्रसङ्गो वचनाद् अविस्मयः ।  
न दृष्टिदानं कृतपूर्वनाशनं  
विरक्तभावस्य नरस्य लक्षणम् ॥ ४४ ॥ ]  
  
सो ऽब्रवीत् ।  
भद्र ! न मन्युः करणीयः ।  
पश्य ! अयं मे मूषको महतो ऽपकारान् करोति !  
भिक्षाभाजनप्रध्वंसान् न चाहम् एनं शक्नोमि निवारयितुम् ।  
सो ऽब्रवीत् ।  
किम् एष एकको ऽत्र मूषकः ! उतान्ये ऽपि मूषकाः ।  
सो ऽब्रवीत् ।  
किम् अन्यैर् मूषकैः ।  
अयं मां दुष्टो योगीवाजस्रं छलयति ।  
तच् छ्रुत्वासाव् आह ।  
जूटकर्ण ! न मूषकमात्रस्येदृशी शक्तिर् भवति ! किं तर्हि  
कारणेनात्र भवितव्यम् ।  
उक्तं च ।  
  
[ नाकस्माच् छाण्डिली माता विक्रीणाति तिलैस् तिलान् ।  
लुञ्चितांल् लुञ्चितैर् अव कार्यम् अत्र भविष्यति ॥ ४५ ॥ ]  
  
जूटकर्ण आह ।  
कथं चैतत् ।  
सो ऽब्रवीत् ।  
  
[इइ,२ एन्थ्üल्स्तेन् सेसम् ड़्üर् एन्थ्üल्स्तेन्]  
  
अस्ति ! अहं कदाचिद् अभ्यर्णासु वर्षासु कस्मिंश्चिद् अधिष्ठाने  
स्थितिग्रहणनिमित्तं कञ्चिद् ब्राह्मणम् आवासं प्रार्थितवान् ।  
वर्षास्व् अतीतासु पुनर् विहारार्थं प्रहरशेषायां शर्वर्यां  
प्रतिबुद्धो ऽचिन्तयम् ।  
कतमेन दिग्भागेनावगन्तव्यम् ।  
अथ युगपद् असाव् अपि ब्राह्मणस् तस्यां वेलायां प्रतिबुद्धो  
जालकान्तरितां भार्याम् अपृच्छत् ।  
ब्राह्मणि ! श्रूयताम् ।  
श्वः पर्वकालो भविता ।  
तत्र त्वया यथाशक्ति ब्राह्मणभोजनं कर्तव्यम् इति ।  
असाव् आह बहुपरुषाक्षरया गिरा ।  
कुतस् ते ब्राह्मणभोजनस्य शक्तिर् अत्यन्तदरिद्रस्येति ।  
एवम् उक्तो ऽसौ कूपे प्रक्षिप्त इव न वचः किञ्चिद् अवोचत् ।  
पुनर् अपि चिराद् अब्रवीत् ।  
ब्राह्मणि !  
  
[ कर्तव्यस् सञ्चयो नित्यं न तु कार्यो ऽतिसञ्चयः ।  
अतिसञ्चयशीलो ऽयं धनुषा जम्बुको हतः ॥ ४६ ॥ ]  
  
असाव् अब्रवीत् ।  
कथं चैतत् ।  
ब्राह्मणो ऽब्रवीत् ।  
  
[इइ,३ देर् अल्ल्ज़ुगिएरिगे स्छकल्]  
  
अस्ति कस्मिंश्चिद् अधिष्ठाने मांसवृत्तिर् व्याधः ।   
स प्रत्युषस्य् उत्थाय किञ्चिद् वनम् अनुप्रविश्य शीघ्रम् एव मृगं  
विद्ध्वा कृतमांससञ्चयः प्रत्यागच्छन् महति तीर्थावतारे  
अवतरन् महिषशावतुल्यम् उद्धृतविषाणं  
कर्दमपिण्डावलिप्तगात्रं सूकरम् अपश्यत् ।   
तं दृष्ट्वाशुभनिमित्तप्रचोदितोभयम् आगतः ।   
प्रतिनिवृत्य च प्रतिबद्धगतिस् सूकरेण मांसं सङ्कोचितकं  
भूमौ प्रक्षिप्य धनुस् स शरं च कृत्वेदम् उवाच ।  
  
[ न मे धनुर् नापि च बाणसन्धनं  
किम् एष शङ्कां समुपैति सूकरः ।  
प्रसह्य पश्याम्य् अहम् अस्य निश्चयं  
यमेन नूनं प्रहितोममान्तिकम् ॥ ४७ ॥ ]  
  
इत्य् उक्त्वा तस्मै विषदिग्धम् इषुं प्राहिणोज् जत्रुस्थाने विद्ध्वा  
परपार्श्वगतं च कृतवान् ।   
सूकरेणापि प्रहारमूर्च्छितेनोत्तमं जवम्  
आस्थायावस्करप्रदेशे तथाभ्याहतः ! येन गतासुस्  
त्रिधागतशरीरो निपतितः ।   
अथ तस्मिन् महति विषमे वृत्ते मृगलुब्धकसूकरप्रस्तरे  
क्षुत्क्षामकुक्षिर् दर्दुरको नाम गोमयुर् आहारार्थी तम् उद्देशम्  
आगतो ऽपश्यन् मृगसूकरलुब्धकान् ।   
तांश् च दृष्ट्वा परं परितोषम् उपागतः ।   
 आह च ।   
  
[ नान्नपानानि सततम् उत्पद्यन्ते हि देहिनाम् ।  
लब्ध्वा प्रभूतम् अन्नाद्यं क्रमशस् तूपयोजयेत् ॥ ४८ ॥ ]  
  
इति ।  
एवम् उक्त्वा धनुःप्रतिबन्धं भक्षयितुम् आरब्धः ।   
कथमपि दैवाच् छिन्ने प्रतिबन्धे वक्षःप्रदेशे भिन्नः पञ्चत्वम्  
उपगत इति ।  
  
[२,२]  
  
अतो ऽहं ब्रवीमि ।  
कर्तव्यस् सञ्चयो नित्यम् इति ।  
तत् ! ब्राह्मणि ! स्पाष्ट्याज् जीव्यते ।  
तच् च श्रुत्वा ब्राह्मण्य्- आह ।  
अस्ति मे तिलस्तोकं तण्डुलस्तोकं च ।  
स त्वं प्रत्युषस्य् उत्थाय समित्कुशाद्यानयनार्थं वनं  
गच्छ ।  
अहम् अपि सहानेन शिष्येण कामन्दकिना ब्राह्मणत्रयस्य  
साधयिष्यामि कृसरम् इति ।  
तथा चानुष्ठिते तिलप्रस्थं कामन्दकिनाधिष्ठितं  
लुञ्चयेत्यास्तापितम् ।  
तथा चातिव्यग्रत्वात् ते तिलाः कथमपि दैवाच् छुना विट्वालिताः ! तया  
चाभ्यन्तरस्थया दृष्टाः ।  
ततो ऽसाव् अब्रवीत् ।  
कामन्दके ! न शोभनम् आपतितम् ।  
विघ्नम् उत्पन्नं ब्राह्मणतर्पणस्य ।  
तथापि गच्छ ! इमांस् तिलांल् लुञ्चितान् अपि कृष्णतिलैः परावर्तयित्वा  
शीघ्रम् आगच्छ ।  
कृष्णकृसरम् एव करिष्यामि ।  
तथा चानुष्ठिते यस्मिन् वेश्मन्य् अहं भिक्षार्थम् उपागतः !  
तस्मिन्न् एव कामन्दकिर् अपि तिलविक्रयार्थम् अनुप्रविष्टो ऽकथयत् ।  
गृह्यन्ताम् इमे तिलाः ।  
ब्राह्मण्याभिहितः ।  
कथं तिला दीयन्तए इति ।  
कामन्दकिर् आह ।  
  
[ शुक्लान् कृष्णैः प्रयच्छामि यदीष्टं गृह्यताम् इति ।  
तथेमे लुञ्चिता भद्रे लुञ्चितान् एव देहि मे ॥४९ ॥ ]  
  
तथा च वृत्ते भर्तास्यास् समागतः ।  
तेनाभिहितम् ।  
भद्रे ! किम् एतद् इति ।  
सा तम् आह ।  
समार्घास् तिला मया लब्धाः ! शुक्लाः कृष्णैः ।  
ततो ऽसौ विहस्याब्रवीत् ।  
  
[ नाकस्माच् छाण्डिली माता विक्रीणाति तिलैस् तिलान् ।  
लुञ्चितांल् लुञ्चितैर् एव हेतुर् अत्र भविष्यति ॥ ५० ॥ ]  
  
इति ।  
एवम् आख्यायाब्रवीत् परिव्राट् ।  
अस्ति किञ्चित् खनित्रम् इति ।  
जूटकर्ण आह ।  
बाढम् ! अस्ति ।  
उपनीते च तस्मिन् कक्ष्यां बद्ध्वा सन्दष्टौष्ठपुटः पृष्टवान् ।  
कतरस् तस्य सञ्चरणमार्ग इति ।  
आख्याते च तस्मिन् खातकर्म कर्तुम् आरब्धः ।  
अहं चादाव् एव तयोर् आत्मगतम् आलापं श्रुत्वाहरम् उत्सृज्य  
कौतुकपरो ऽवस्थित आसम् ।  
यदा त्व् असौ दुर्गान्वेषणं कर्तुम् आरब्धः ! तदा मया ज्ञातम् ।  
उपलब्धम् अनेन दुरात्मना मदीयविवरद्वारम् इति ।  
मयापि केनापि साधुना पूर्वस्थापितं सुवर्णम् आप्तम् आसीत् ।  
तत् प्राधान्याच् चाहं शक्तिमन्तम् आत्मानं मन्ये ।  
असाव् अपि दुष्टो विवरानुसारात् तद् उपलभ्य गृहीत्वा च धनं पुनर्  
आवस्थं प्राप्तो जूटकर्णम् अब्रवीत् ।  
इदं तस्य तद् ब्रह्महृदयम् ! यस्यासौ सामर्थ्याद् अशक्यम् अपि  
स्थानम् उत्पतति ।  
अधार्धं च विभज्य सुखासीनौ स्थितौ ।  
तं चाहम् आत्मनो ऽवसादं प्राप्याचिन्तयम् ।  
कदाचिद् इहस्थस्य मे प्रदीपम् उज्ज्वाल्यासंशयम् आसाद्य मां  
हन्युः ।  
इति तस्मात् स्थानाद् अन्यद् दुर्गस्थानं कृतवान् ।  
अन्ये च ! ये ममानुचराः ! तए आगत्य माम् अब्रुवन् ।  
भद्र हिरण्य ! त्वत्समीपवर्तिनो वयम् अत्यन्तक्षुधार्ताः ।  
ग्रासमात्रम् अप्य् अस्माकं नास्ति ।  
अस्तं गते ऽपि दिवसे न किञ्चिद् अस्माभिर् आसादितम् ।  
तद् अर्हस्य् अद्यापि तावद् अस्मान् सन्तर्पयितुम् इति ।  
तथा नामेत्य् उक्त्वाहम् आवसथं तैस् समं गतः ।  
एकान्तावस्थितश् च तयोर् दुरात्मनोः पूर्वाख्याते शेषम् आलापम्  
अशृनवम् ।  
अथ जूटकर्णस् तथैवाख्याने वंशम् चालयति स्म ।  
तेनाभिहितः ।  
किम् अद्यापि निराकृते तस्मिन् मुहुर्मुहुश् चालयसि वंशम् ।  
स्थीयताम् ।  
अलम् इति  
यतो ऽसाव् आह ।  
भद्र ! एष ममापकारी मूषकः पुनः पुनर् आयाति ।  
स विहस्याब्रवीत् ।  
मा भैषीः ।  
न किञ्चिद् अस्त्य् एतत् ।  
यतः ।  
  
[ भवत्य् अर्थेन बलवान् अर्थाद् भवति पण्डितः ।  
पश्येमं मूषकं पापं स्वजातिसमतां गतम् ॥ ५१ ॥ ]  
  
अपि च ।  
यद् अस्योत्पतने शक्तिकारणम् ! तद् आवयोर् एव हस्तगतम् ।  
अहं तु तथैव समर्थितवान् ।  
सत्यम् आहायम् ।  
न ममाद्याङ्कुलकस्याप्य् उत्पतने शक्तिर् अस्तीति ।  
शृणोमि चानुचराणां परस्परालापम् ।  
आगच्छत ! गच्छामः ।  
नायम् अद्य तृणस्यापि कुब्जीकरणे समर्थः ।  
एवम् उक्त्वा पञ्चाशन्मात्रा गताः ! पुनर् अपि पञ्चविंशतिः ! दश  
पञ्च चेति ! अथान्ये द्वादशाष्टौ ।  
अथावशिष्टौ द्वौ ।  
तत्राप्य् एको ऽब्रवीत् ।  
अयम् आत्मनो ऽप्य् उदरभरणे न समर्थः ! किं पुनर् अन्येषाम् ।  
इत्य् उक्त्वा निरपेक्षो ऽसाव् अपि प्रायात् ।  
ततो ऽहं परिचिन्त्यैतवद् इति स्वम् आलयं गतः ।  
प्रभातसमये सर्वए एव सपत्नसकाशं गताः ! दरिद्रो ऽसाव् इति  
वदन्तः ।  
तथा प्रवृत्तानाम् अनुचराणाम् एको ऽपि न मत्सकाशम् आगच्छत् ।  
पश्यामि च ! मां दृष्ट्वा सम्मुखं तए एव मत्सपत्नैस् सह  
परस्परं किलकिलायन्तो हस्तास्फालनैर् ममानुचरास् सङ्क्रीडन्ति  
स्म ।  
चिन्तितं च मया ! यथा ।  
एवम् एतत् ।  
  
[ यस्यार्थास् तस्य मित्राणि यस्यार्थास् तस्य बान्धवाः ।  
यस्यार्थास् स पुमांल् लोके यस्यार्थास् स च पण्डितः ॥ ५२ ॥ ]  
  
अपि च ।  
[ अर्थेन हि विहीनस्य पुरुषस्याल्पमेधसः ।  
विच्छिद्यन्ते क्रियास् सर्वा ग्रीष्मे कुसरितोयथा ॥ ५३ ॥  
त्यजन्ति मित्राणि धनैर् विहीनं  
पुत्राश् च दाराश् च सुहृज्जनाश् च ।  
तम् अर्थवन्तं पुनर् आश्रयन्ते ।  
अर्थो हि लोके पुरुषस्य बन्धुः ॥ ५४ ॥  
दरिद्रस्य मनुष्यस्य प्राज्ञस्य मधुरस्य च ।  
काले ऽप्य् उक्तं वाक्यं न कश्चित् प्रतिपद्यते ॥ ५५ ॥  
चण्डालश् च दरिद्रश् च द्वाव् एतौ सदृशौ मतौ ।  
चण्डालस्य न गृह्णन्ति दरिद्रो न प्रयच्छति ॥ ५६ ॥  
अर्थेन परिहीणं तु नरम् अस्पृश्यतां गतम् ।  
त्यजन्ति बान्धवास् सर्वे मृतं सत्त्वम् इवासवः ॥ ५७ ॥  
अर्थेन हीनः पुरुषस् त्यज्यते मित्रबान्धवैः ।  
त्यक्तलोकक्रियादारः परासुर् इव निष्प्रभः ॥ ५८ ॥  
शून्यम् अपुत्रस्य गृहं चिरशून्यं यस्य नास्ति सन्मित्रम् ।  
मूर्खस्य दिशश् शून्यास् सर्वं शून्यं दरिद्रस्य ॥ ५९ ॥  
[ उत्तिष्ठ क्षणम् एकम् उद्वह सखे दारिद्र्यभारं गुरुं  
क्लिष्टो यावद् अहं चिरं मरणजं सेवे त्वदीयं सुखम् ।  
इत्य् उक्तो धनवर्जितेन विदुषा गत्वा श्मशाने शवो  
दारिद्र्यान् मरणं वरं  सुखकरं ज्ञात्वा स तूष्णीं स्थितः  
॥ ६० ॥ ]]  
  
किम् अपरं भोः ।  
न कश्चिद् अन्यः प्रतिवचनम् अपि ददाति ।  
  
[ तानीन्द्रियाण्य् अविकलानि तद् एव नाम  
सा बुद्धिर् अप्रतिहता वचनं तद् एव ।  
अर्थोष्मणा विरहितः पुरुषस् स एव  
शेते हकार इव सङ्कुचिताखिलाङ्गः ॥ ६१ ॥ ]  
  
तत् प्रायशो लोके स्वरूपम् ईदृशम् ।  
विनिपतितम् आर्यम् अपि जनं दृष्ट्वा धन्य्- अन्धो मूकश् च भवति  
धनमदावलेपात् ।  
तथा च ।  
  
[ विलोचने चाविकले च वीक्षते  
स्फुटा च वाग् अस्ति न चापभाषणम् ।  
अहो नृशंसैर् विभवैस् तथा कृतं  
यथेश्वरो याचनयन्त्रतां गतः ॥ ६२ ॥ ]  
  
तन् मादृशानां किं नाम तद् वरं स्यात् ! यस्य स्याद् ईदृशः  
फलविपाकः ! यत् सततं देहीति वक्ति ।  
तत् सर्वथा धनहीनस्य ममाधुना नेह श्रेयः ।  
उक्तं च ।  
  
[ वसेन् मानाधिकं स्थानं मानहीनं न संवसेत् ।  
मानहीनं सुरैस् सार्धं विमानम् अपि वर्जयेत् ॥ ६३ ॥ ]  
  
एवम् उक्त्वाप्य् अहं पुनर् अप्य् एवम् अचिन्तयम् ।  
किमर्थितां कस्यचित् करोमि ।  
तद् एतत् कष्टतरम् ।  
यत्कारणम् !  
  
[ कुब्जस्य कीटखातस्य दावनिष्कुषितत्वचः ।  
तरोर् अप्य् ऊषरस्थस्य वरं जन्म न चार्थिनः ॥ ६४ ॥  
कण्ठे गद्गदता स्वेदो मुखे वैवर्ण्यवेपथू ।  
म्रियमाणस्य चिह्नानि यानि तान्य् एव याचतः ॥ ६५ ॥ ]  
  
तद् अर्थित्वम् अपि जघन्यम् ।  
  
[ वैराग्याहरणं धियो ऽपहरणं मिथ्याविकल्पास्पदं  
पर्यायो मरणस्य दैन्यवसतिश् शङ्कानिधानं परम् ।  
मूर्तं लाघवम् आस्पदं च विपदां तेजोहरं मानिनाम्  
अर्थित्वं हि मनस्विनां न नरकात् पश्यामि वस्त्वन्तरम् ॥ ६६ ॥ ]  
  
अपि च ।  
  
[ निर्द्रव्यो ह्रियम् एति ह्रीपरिगतः प्रभ्रश्यते तेजसो  
निस्तेजाः परिभूयते परिभवान् निर्वेदम् आगच्छति ।  
निर्विण्णश् शुचम् एति शोकमनसो बुद्धिः परिभ्रश्यति  
निर्धीकः क्षयम् एत्य् अहो निधनता सर्वापदाम् आस्पदम् ॥ ६७ ॥ ]  
  
अपि च ।  
  
[ वरम् अहिमुखे क्रोधाविष्ठे करौ विनिवेशितौ  
विषम् अपि वरं पीत्वा सुप्तं यमस्य निवेशने ।  
गिरिवरतटाद् आत्मा मुक्तो वरं शतधा गतो  
न तु खलजनावाप्तैर् अर्थैः प्रियं कृतम् आत्मनः  ॥ ६८ ॥  
वरं विभवहीनेन प्राणैस् सन्तर्पितोअनलः   
नोपचारपरिभ्रष्टः कृपणो ऽभ्यर्थितोजनः ॥ ६९ ॥ ]  
  
अथैवं गते केनोपायेन जीवितं स्यात् ।  
किं चौर्येण ।  
तद् अपि परस्वादानं कष्टतरम् ।  
यत्कारणम् !  
  
[ वरं युक्तं मौनं न च वचनम् उक्तं यद् अनृतं  
वरं मृत्युश् श्लाघ्यो न च परकलत्राभिगमनम् ।  
वरं प्राणत्यागो न च पिशुनवक्येष्व् अभिरतिर्  
वरं भिक्षार्थित्वं न च परधनास्वादम् असकृत् ॥ ७० ॥ ]  
  
तद् अर्थित्वे ऽपि हि पुरुषस्य ध्रुवो ऽवमानः ।  
कथम् ।  
  
[ आकारपरिवृत्तिस् तु बुद्धेः परिभवः पुनः ।  
आशाहानिर् इवार्थित्वं परासुत्वम् इवापरम् ॥ ७१ ॥ ]  
  
अथ किं  परपिण्डेनात्मानं यापयामि ।  
कष्टं भोः ।  
तद् अपि द्वितीयं मृत्युद्वारम् ।  
[ रोगी चिरप्रवासी परान्नभोजी परावसथशायी ।  
यज् जीवति तन् मरणं सो ऽस्य विश्रामः ॥ ७२ ॥ ]  
  
अपि च ।  
  
[ जातः कुले महति मानधनावलिप्तस्  
सम्माननाभ्युदयकाल इव प्रहर्षी ।  
तच् छेषपिण्डम् अपि नाम नृपस्य भुङ्क्ते  
यस् सारमेय इव कष्टतरं किम् अन्यत् ॥ ७३ ॥ ]  
  
[ आशाविप्लुतचेतसो ऽभिलषिताल् लाभाद् अलाभो वरस्  
तस्यालाभनिराकृता हि तनुताम् आपद्यते प्रार्थना ।  
इष्टावाप्तिसमुद्भवस् तु सुतरां हर्षः प्रमाथी धृतेस्  
सेतोर् भङ्ग इवाम्भसां विवशतां वेगेन विस्तार्यते ॥ ७४ ॥ ]  
  
अपि च ।  
  
[ तिर्यक्पातितचक्षुषां स्मयवताम् उच्छैः कृतैकभ्रुवाम्  
आढ्यानाम् अवलेपतुङ्गशिरसां श्रुत्वा गिरो दारुणाः ।  
किं सद्यस् स्फुटनं प्रयुक्तम् उरसस् सेवाकृताम् अर्थिनाम्  
अन्तस् तद् यदि वर्जसारदृढया नालिप्यते तृष्णया ॥ ७५ ॥  
दीना दीनमुखैर् यदि स्वशिशुकैर् आकृष्टचीराम्बरा  
क्रोशद्भिः क्षुधितैर् निरन्नपिठिरा दृश्यते नो गेहिनी ।  
याच्ञभङ्गभयेन गद्गदगलप्रोच्चारितार्धाक्षरं   
को देहीति वदेत् स्वदग्धजठरस्यार्थे मनस्वी पुमान् ॥ ७६ ॥ ]  
  
तन् निस्स्वतेयम्  अनेकप्रकारं मरणम् ।  
अथ चेत् तद् एव धनम् आत्मीकरोमि ।  
मया तु तयोर् दुरात्मनोर् उपधानीकृता दृष्टपूर्वास् ते दीनारास्  
स्थगिताः ।  
एवं  च सम्प्रधार्य गतो ऽहं तम् उद्देशम् ।  
अथ ताव् अन्यमनस्कौ मत्वा सञ्जिघृक्षुर् अहम् उपश्लिष्टः ।  
द्ष्ट्वा च मां  बृहत्स्फिग् लगुडेनाताडयत् ।  
अहम् अपि मुमूर्षुः कथमपि निवृत्तः ।  
पुनर् अपि चिराद् बद्धाशस् समाश्वस्य दीनारान्तिकम् उपश्लिष्टस्  
तेन निर्दयेनैवं शिरस्य् अभिहतः ! येनाद्यापि स्वप्नगतानाम् अपि  
तादृशानाम् उद्विजे ।  
पश्य चेमं तत्कालकृतं शिरसि मे व्रणम् ।  
साधु चेदम् उच्यते ।  
  
[ सर्वप्राणविनाशसंशयकरीं प्राप्यापदं दुस्तरां   
प्रत्यासन्नभयो न वेत्ति विधुरं  स्वं जीवितं काङ्क्षति ।  
उत्तीर्णस् तु ततो धनार्थम् अपरां भूयो विशत्य् आपदं  
प्राणानां च धनस्य साधनधियाम् अन्योन्यहेतुः पणः ॥ ७७ ॥ ]  
सो ऽहं  बहु विचिन्त्यास्तां  धनम् एतन् ममेति निवृत्तस्  
तृष्णातः ।  
सुष्टु चेदम् उच्यते ।  
  
[ ज्ञानं चक्षुर् नेदं शीलं कुलपुत्रता न कुलजन्म ।  
सन्तोषश् च समृद्धिः पाण्डित्यम् अवार्यविनिवृत्तिः ॥ ७८ ॥  
सर्वास् सम्पत्तयस् तस्य सन्तुष्टं यस्य मानसम् ।  
उपानद्गूढपादस्य सर्वा चर्मावृतैव भूः ॥ ७९ ॥  
न योजनशतं  दूरं  वाह्यमानस्य तृष्णया ।  
सन्त्।उष्टस्य करप्राप्ते ऽप्य् अर्थे भवति नादरः ॥ ८० ॥  
सर्पाः पिबन्ति पवनं न च दुर्बलास् ते  
पर्णैस् तृणैर् वनगजा बलिनो भवन्ति ।  
मूलैः फलैर् मुनिवराः क्षपयन्ति कालं  
सन्तोष एव महतां परमा विभूतिः ॥ ८१ ॥ ]  
  
तत् सर्वथासाध्ये ऽर्थे परिच्छेद एव श्रेयान् ।  
  
[ दारिद्र्यस्य परा मूर्तिर् याच्ञा न द्रविणाल्पता ।  
जरद्गवधनश् शम्भुस् तथापि परमेश्वरः ॥ ८२ ॥ ]  
  
तथा च ।  
  
[ को धर्मो भूतदया किं सौख्यम् अरोगता जन्तोः ।  
कस् स्नेहस् सद्भावः किं पाण्डित्यं परिच्छेदः ॥ ८३ ॥  
सन्ति शाकान्य् अरण्येषु नद्यश् च विमलोदकाः ।  
चन्द्रस् सामान्यदीपो ऽयं विभवैः किं प्रयोजनम् ॥ ८४ ॥ ]  
  
इति ।  
एवम् अवधार्याहं स्वभवनम् आगतो ऽपश्यं चित्रग्रीवं  
पाशबद्धम् ।  
इति च तं मोक्षयित्वानेन लघुपतनकेनाहं भवदन्तिकं  
प्रापितः ।  
  
[इइ,४ देर् अर्मे सोमिलक]  
  
अस्ति ! कस्मिंश्चिद् अधिष्ठाने सोमिलको नाम कौलिकः प्रतिवसति स्म ।  
स यद् उपार्जयति ! तत् तस्य दिवसव्ययाद् ऋते ऽधिकतां नोपयाति ।  
जातनिवेदश् चासौ देशान्तरम् अगमत् ।  
तत्र महता क्लेशेन वर्षत्रयाभ्यन्तरे दीनारशतम् अर्जितम् !  
स्वदेशं च प्रायात् ।  
अर्धपथे सन्ध्यासमये प्राप्ते न्यग्रोधपादम् अरण्यमध्ये  
समासादितवान् ! अचिन्तयच् च ।  
क्व साम्प्रतं गमिष्यामि विप्रकृष्टतरं ग्रामस्येति ।  
तद् अस्मिन्न् एव न्यग्रोधपादपए आरूढो यामिनीं यापयामि ।  
इत्य् अवधार्य तथा कृतवान् ।  
अर्धरात्रे च कतञ्चित् स्वप्नए इव पश्यति स्म द्वौ पुरुषौ  
महाप्रमाणौ दिव्याकृती क्रोधसंरक्तनयनौ तस्याभ्याशम्  
आयातौ ।  
तयोर् एकेनाभिहितम् ।  
भो वङ्कालक ! एवं भवान् ।  
बहुशस् त्वं मया निवारितपूर्वः ! यथास्य सोमिलकस्य  
पानभोजनाद् ऋते ऽपरं न किञ्चिद् दातव्यम् ।  
अस्याद्य दीनारशतं वर्तते ।  
शीघ्रम् अपहरस्वेति ।  
अथासाव् आह ।  
यथाज्ञापयसि ! देव ।  
एवं करोमि ।  
इत्य् आकर्ण्य प्रतिबुद्धो ऽसौ यावत् ! दीनारशतं  नापश्यत् !  
विषण्णहृदयश् चाचिन्तयत् ।  
कष्टं  भोः ।  
किम् एतत् ।  
कथम् इह केनापि भूतेन वञ्चितः ।  
तत् किम् अधुना गृहं गत्वा करिष्ये ।  
इतः प्रतिनिवृत्य पुनर् वित्तम् आसाद्य यावद् गच्छामि ।  
एवं चिन्तयन् प्रभातायां रात्र्यां भूयो ऽपि नगरम् आसाद्य  
वित्तोपार्जनाय चित्तम् आस्थाय कतिपयकालेन पञ्चाशद् दीनारान्  
उपार्ज्य पुनस् स्वदेशगमनाय तेनैव मार्गेण प्रवर्तितः ।  
दैवचोदितस्सन् नाधिकं लभते ! नान्यमार्गगमनं वा ।  
तत्रैव नीयते ! यावद् अस्तं गच्छति भानौ तम् एव न्यग्रोधम्  
आसादितवान् ! अचिन्तयच् च ।  
कष्ठं भोः ।   
किम् इदम् आरब्धं दैवहतकेन ।  
पुनस् स एव न्यग्रोधरूपी राक्षस आपतित इति ।  
एवं चिन्तयन् स्वप्नायमानः पश्यति स्म द्वावेतौ पुरुषौ ।  
तयोर् एको ऽब्रवीत् ।  
भो वङ्काल ! सोमिलकस्य पञ्चाशद् दीनारा वर्तन्ते ।  
तन् न युक्तम् ।  
ततो ऽसाव् आह ।  
हृतान् अवधारयस्वेति ।  
सोमिलकस् तु प्रतिबुद्धो नाद्राक्षीद् धृतान् इति ।  
अथ जातनिर्वेदो ऽब्रवीत् ।   
किं मम ज्-वितेन प्रयोजनम् ।  
को ऽयं वृत्तान्तः ! केन वा कारणेन मम क्लेशार्जितवित्तम्  
अपहरतीति न विजानामि ।  
अथ प्राणांस् त्यक्ष्यामीति ।  
एवं चिन्तयन् निराहारस् तत्र एव तस्थौ ! यावत् कतिपयैर् एवाहोभिर्  
दिव्याकारं पुरुषं दृष्टवान् ।  
तेनोक्तः ।  
भोस् सोमिलक ! धनदो ऽस्मि ।  
नाभाव्यं कस्मैचित् प्रयच्छामि धनम् ।  
तथा च ।  
  
[ यद् अभावि न तद् भावि भावि यत् तद् अनन्यथा ।  
इति चिन्ताविषघ्नो ऽयम् अगदः किं न पीयते ॥ ११३ ॥  
शयान आकस्मिकम् अश्नुते फलं  
कृतप्रयत्नो ऽप्य् अपरो ऽवसीदति ।  
असंयमान् नृत्यति केवलं जनो  
विधिस् तु यत्रेच्छति तत्र सम्पदः ॥ ११४ ॥  
नैवाकृतिः फलति नैव गुणा न शौर्यं  
विद्या न चैव न च यत्नकृतो विशेषः ।  
भाग्यानि कर्मफलसञ्चयसञ्चितानि  
काले फलन्ति पुरुषस्य यथैव वृक्षाः ॥ ११५ ॥  
क्रुद्धो ऽपि कः कस्य करोति दुःखं  
सुखं च कः कस्य करोति हृष्टः ।  
स्वकर्मग्रन्थिग्रथितोहि लोकः  
कर्ता करोतीति वृथाभिमानः ॥ ११६ ॥  
बुद्धिमन्तो महोत्साहाः प्राज्ञाश् शूराः कुलोद्गताः ।  
पाणिपादैर् उपेताश् च परेषां भृत्यतां गताः ॥ ११७ ॥ ]  
  
किम् अत्र परिदेवितेन ! सोमिलक ।  
पानभोजनाद् ऋते तव वित्तोपार्जनं न किञ्चिद् अस्ति ।  
  
[ वहन्ति शिविकाम् अन्ये सन्त्य् अन्ये शिविकां गताः ।  
अकारणं हि वक्तृत्वं व्युत्थानं केवलं जरा ॥ ११८ ॥  
न मन्त्रबलवीर्येण प्रज्ञया पौरुषेण वा ।  
अवश्यं लभते जन्तुर् अत्र का परिदेवना ॥ ११९ ॥  
लब्धव्यान्य् एव लभते गन्तव्यान्य् एव गच्छति ।  
प्राप्तव्यान्य् एव चाप्नोति दुःखानि च सुखानि च ॥ १२० ॥  
अप्रार्थितानि दुःखानि यथैवायान्ति देहिनाम् ।  
सुखान्य् अपि तथा मन्ये दैवम् अत्रातिरिच्यते ॥ १२१ ॥  
तत् को विशेषयति केन कृतो विशिष्टः   
को वा धनैस् सह विजायति को दरिद्रः ।  
भाग्यानि षट्पद इव स्थिरचञ्चलानि  
नित्यं मनुष्यकुसुमेषु परिभ्रमन्ति ॥ १२२ ॥ ]  
  
तथापि दैवपुरुषयोगाद् अर्थोत्पत्तिः ! पुरुषश् चरति ! दैवं  
फलतीति ।  
अत्रोद्योगपरेणाहं भवता दृष्टः ।  
अमोघदर्शनो ऽस्मि ।  
किं नु ते करवै ।  
असौ विज्ञापितवान् ।  
धनं मे देहीति ।  
धनदो विहस्याब्रवीत् ।  
मूढ ! किं न्व् अनेन क्रियते ।  
उपभोगो ऽत्र कारणम् ।  
गच्छ ! अस्मिन्न् एवाधिष्ठाने द्वौ वणिजकौ पश्य ।  
एको धनी ! अपरो भोगवान् ।  
तौ दृष्ट्वा यादृक् तयोर् अभिवाञ्छसीति ! तादृग् भविष्यसि ।  
इत्य् उक्त्वान्तर्हितः ।  
सोमिलको ऽपि प्रभाते तन् नगरं उपविश्य सार्थवाहं  
धनगुप्तम् आससाद ।  
तत्रासौ निर्भर्त्स्यमानो ऽपि कथमपि गृहे प्रविश्यालिन्दके  
निपत्यावस्थितः ।  
सो ऽपि वणिक् सन्ध्याम् अतिवाह्य निशामुखे किञ्चित्मात्रम् अशनम्  
अकरोत् ।  
सोमिलके ऽपि किञ्चित्मात्रम् अशनम् अदापयत् ।  
अथासौ कौलिकः कुशान् आस्तीर्य भूमौ निपत्य सुप्तो ऽपश्यत् ताव् एव  
द्वौ पुरुषौ ।  
तयोर् एको ऽब्रवीत् ।  
भो वङ्काल ! धनगुप्तेनाद्य कौलिकस्याशनं दापयता  
द्विगुणव्ययेनात्मा नियोजित इति ।  
सर्वस्य निपुणं गणयामि ।  
नास्य स्थापनाद् ऋते दाने भोजने वा किञ्चिद् विहितम् ।  
तद् अहं प्रातस् समीकरोमीति ।  
एवं श्रुत्वा प्रतिबुद्धः ।  
धनगुप्तो ऽपि प्रातर् विषूचिकया महानत्ययं गतः ।  
स्वेदोष्णवारिपानादिना च परिक्लिष्योपोषितः ।  
ततस् स कौलिकः प्रभाते दैवचोदितोअचिन्तयत् ।  
ईदृशेन धनेन किं कारणम् ।  
प्रकृतिर् दुस्त्यजेति ।  
ततो द्वितीयं तं व्ययशीलं भोगवर्माणम् उद्दिश्य सोमिलको  
गतः ।  
तेनासौ महता भोजनपानादिना सत्कृतस् सोमिलकस् तथैव महति  
शयने सोपचारे स्वास्तीर्णे निशायां सुप्तो ऽपश्यत् ताव् एव  
पुरुषौ ।  
तयोर् एको ऽब्रवीत् ।  
भद्र वङ्काल ! शोभनम् अनुष्ठितं भोगवर्मणा प्राहुणकं  
सोमिलकं सम्मानयता ।  
तद्भूयो ऽपि प्रवर्धमानम् अर्थं व्ययोपभोगे ऽस्य दातव्यम् ।  
स चाह ।  
एवं क्रियते ।  
प्रतिबुद्धस् सोमिलको ऽचिन्तयत् ।  
भोगा ईदृशो मे भवन्तु ।  
किं धनेन नाममात्रेण क्रियतएइति ।  
तथा च समर्थितवान् ।  
  
इइ।५ [चित्राङ्गस् एर्ज़्äह्लुन्ग्]  
  
अस्ति ! अहं कदाचिद् यमुनाकच्छे शालिग्राममध्ये  
प्रियकमृग्याम् उत्पन्नः ।  
वयं षड्जातयः ।  
तथा च ।  
चमूरः कदली कन्दली प्रियक एणक एते मृगयोनयस् स्तुताः पञ्च  
एव ।  
मातृदुग्धप्रसादेन द्वे गती जानन्ति ।  
ऊर्ध्वा ! आञ्जसी चेति ।  
एते न लुब्धकैः प्राप्यन्ते ।  
प्रियकजातीयो ऽहं मनुष्यप्रियश् चिरेणाक्षिणी निमीलयामि ।  
तथा सति मे माता यदा गता ! तदाहं लुब्धकैः पोतक एव गृहितः  
।  
स्त्रीक्षीरेण विवर्धितोयावत् तद्गृहे निवसामि ! तावन् मे माता   
स्वयूथ्यैश् चरति ।  
तयाभिहितम् ।  
अहो दैवम् ।  
अहम् अपुत्रवती क्व मे पुत्र इति ।  
एवं मयाकर्ण्यावधारितम् ।  
किं मे लुब्धकैः ।  
निजकृत्रिमयोस् सहाययोर् निजस् सहायो गरीयान् इति ।  
ततो लुब्धकगृहात् स्वैरं गत आसम् ।  
अथ लुब्धकसकाशाद् आगत इति भयचकितदृशं मातरं  
प्राप्तः ।  
तयाहम् आनन्दितः ।  
किम् एतद् आश्चर्यम् इति पृष्टः ।  
स्तन्यक्षीरेण विवर्धितः ।  
तेनातिमात्रम् अहं षण्मासजातशिशुस् स्वयूथ्यम् अध्यगतः ।  
अभ्यधिकजवत्वाद् गच्छन् मृगान् आगतः प्रतिपालयामि ।  
अस्माकं  द्वे गती ! ऊर्ध्वा ! आञ्जसी च ।  
तयोर् मातृकपयोविरहाद् अहम् आञ्जसीं वेद्मि ! नोर्ध्वम् ।  
अथ कदाचिन् मृगांश् चरमाणान् नानुपश्यामि ।  
आविग्नहृदयश् च क्व ते गता इति विलोकितवान् ।  
पश्यामि तान् ऊर्ध्वगत्यभिज्ञतया जालं विलङ्घ्याग्रतो गतान् ।  
अहं त्व् अनभिज्ञस् स्त्रीक्षीरदोषात् ।  
तथा च ।  
  
कार्यकाले तु सम्प्राप्ते नावज्ञेयं त्रयं सदा ।  
बीजम् औषधम् आहारो यथा लाभस् तथाक्रयः ॥ १४९ ॥  
  
अहं तेन  
क्षीराख्येनौषधेनोर्ध्वगत्यनभिज्ञतयाञ्जस्या गत्या  
निष्पतितोजालेनाकुलीकृतः ।  
ततश् च व्याधैर् दुरात्मभिर् जीवग्राहं गृहीत्वा क्रीडार्थं  
राजपुत्रायोपनीतः ।  
सो ऽपि मां दृष्ट्वातीव परितुष्टो व्याधान् प्रादेशिकेन  
सम्मानितवान् ।   
मां  
चादरेणाङ्गोद्वर्तनस्नानभोजनधूपालङ्कारवासोविषे।  
सैर् भोजनप्रकारैश् चासम्भाव्यैस् स्निग्धद्रवपेशलैस्  
सखण्डगुडदाडिमचातुर्जातकविमिश्रैर् अन्यैश् च भोज्यैर्  
अतर्पयत् ।  
अथान्तःपुरिकाजनस्य राजकुमाराणां च हस्ताद् धस्तं च  
कौतुकपरतया ग्रीवानयनकरचरणकर्णावकर्षणैः  
परस्परेर्ष्याभी राजाङ्गनाभिस् सम्मानपरम्परतया क्लेशितो  
अहम् ।  
चिन्तितं  च मया ।  
किं सुवर्णेन श्रोत्रबाधाकरेण ।  
हा कष्टम् ।  
कदा तद् वनं प्राप्स्यामीति ।  
निवृत्तकौतुकानां च कदाचिद् विविक्ते वर्तमाने  
राजपुत्रशयनाधस्तान् मया प्रावृट्समये  
मेघशब्दश्रवणोत्कण्ठितहृदयेन स्वयूथच्युतेन  
स्वयूथ्यान् अनुस्मृत्याभिहितम् ।  
  
वातवृष्ट्यवधूतस्य मृगयूथस्य धावतः ।  
पृष्ठतो यद् गमिष्यामि कदा तन् मे भविष्यति ॥ १५० ॥  
  
एवम् उच्चारयतो राजपुत्रेण बालभावाद् अभावितचित्तेनैतावच्  
छ्रुत्वा सन्त्रस्तेन द्वास्स्थो ऽभिहितः ।  
केनेदम् अभिहितम् इति ।  
सन्तापितहृदयस् समन्ताद् अवलोकयन् माम् अपश्यत् ।  
अहं च लुब्धकैर् मानुषीं वाचं शिक्षित आसम् ।  
दृष्ट्वा च मां मानुषेणेवानेन मृगेनाभिहितम् ! विनष्टो ऽस्मीति  
मत्वा परमावेगं गतः ।  
अथ कथञ्चिद् विस्खलितवाग् असौ बहिर् निश्चक्राम ।  
परमसत्त्वाधिष्ठित इव महद् अस्वास्थ्यम् आपेदे ।  
ततस् सर्वाभिषग्भूततन्त्रिकान् महत्या अर्थमात्रया ज्वरपरीतः  
प्रार्थितवान् ! एवं चाब्रवीत् ।  
यो ममैतां रुजम् अपनयति ! तस्याहम् अकृशां पूजां  
करिष्यामीति ।  
अहम् अपि तत्रासमीक्षितकारिणा जनेन लगुडेष्टकादिभिर्  
द्रुह्यमाणः केनापि साधुनावच्छन्नः ।  
किम् अनेन कृतम् इति ।  
अथ ममायुश्शेषतया तेनार्येण सर्वलक्षणविदा विज्ञापितो  
राजपुत्रः ।  
अविमर्शपरेण लोकेनेमाम् अवस्थां प्रापितस्त्वम् ।  
पुनर् अपि तेनार्येणोक्तो यथा ।  
प्रियको नामैष मृगो मानुषीं वाचं जानाति ।  
नैष मानुषः ।  
भद्र ! अनेन प्रावृट्कालमेघशब्दप्रतिबोधितचित्तेन  
स्वयूथ्यानुस्मरणौत्सुक्याद् अभिहितम् ।  
वातवृस्ट्यवधूतस्येति ।  
किम् अत्र चित्रम् ।  
प्रायेण पक्षिणः पशवश् च भयाहारमैथुनमात्रवेदिनो  
भवन्ति ! इत्य् अधिगतम् एव देवेन ।  
अतो ऽयम् अमानुषः ।  
तथा च ।  
  
[ यादृशैस् सन्निवसते यादृशांश् चोपसेवते ।  
यादृग् इच्छेच् च भवितुं तादृग् भवति पूरुषः ॥ १५१ ॥  
हीयते हि नरस् तात हीनैस् सह समागमात् ।  
समैश् च समताम् एति विशिष्टैश् च विशिष्टताम् ॥ १५२ ॥ ]  
  
तत् ! देव ! मनुष्यसम्पर्कात् प्रियकजातिवशाच् च मानुषीं वाचं  
ददातीति सम्मानितः ।  
तथा च ।  
  
[ यथोदयगिरेर् द्रव्यं सन्निकर्षेण दीप्यते ।  
 ॥ १५३ ॥ ]  
  
इति ।  
तत्र किम् असम्बद्धं  ज्वरकारणम् ।  
अपि च ।  
  
[ मन्त्राणां परतो नास्ति बीजम् उच्चरणं तथा ।  
असम्बद्धप्रलापा न कार्यं साधयितुं क्षमाह् ॥ १५४ ॥ ]  
  
तथा च ।  
  
[ शङ्खः कदल्यां कदली च भेर्यां   
तस्यां च भेर्यां सुमहद् विमानम् ।  
तच्छङ्खभेरीकदलीविमानम्  
उन्मत्तशङ्काप्रतिमं बभूव ॥ १५५ ॥ ]  
  
तत् क्व शङ्कः ! क्व कदली ! क्व भेरी ! क्व विमानम् इति ।  
तद्विधम् इदम् असम्बद्धतया त्वय्य् आगतम् ।  
तच् च श्रुत्वापगतविकारो राजपुत्रः पूर्वप्रकृतिम् आपन्नः ।  
विचार्य तस्यार्यस्य प्रज्ञाविभवं  ततो महतीं पूजां कृत्वा  
मन्त्रिसमीपवर्ती मन्त्रित्वे कृतः ।  
मां चापनीयाभ्यज्य प्रभूतेनाम्भसा प्रक्षालितशरीरं  
कृत्वारक्षिपुरुषाधिष्ठितं तत्रैव वने प्रतिमुक्तवान् ।  
तत् किं बहुना ! अनुभूतबन्धनो ऽप्य् अहं नियतिवशात् पुनर्  
बद्ध इति ।  
  
  
  
  
  
