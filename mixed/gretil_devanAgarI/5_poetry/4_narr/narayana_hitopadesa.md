---
title: 'Narayana: Hitopadesa'

---
## Intro
  
  
  
  
Narayana: Hitopadesa  
  
  
  
  
Narayana: Hitopadesa  
(version 1.1)  
  
Input by Jan Brzezinski  
Revised by Ulrich Stiehl  
  
Missing parts: Hit_2.167-169, 171-176  
  
  
  
  
  


## पाठः
  
  
  
  
  
  
मङ्गलाचरणम्  
  
सिद्धिः साध्ये सताम् अस्तु प्रसादात् तस्य धूर्जटेः ।  
जाह्नवी-फेन-लेखेव यन्-मूर्ध्नि शशिनः कला  ॥ हित्_०।१ ॥  
  
श्रुतो हितोपदेशो ऽयं पाटवं संस्कृतोक्तिषु ।  
वाचां सर्वत्र वैचित्र्यं नीति-विद्यां ददाति च  ॥ हित्_०।२ ॥  
  
विद्या-प्रशंसा  
  
अजरामरवत् प्राज्ञो विद्यामर्थं च चिन्तयेत् ।  
गृहीत इव केशेषु मृत्युना धर्ममाचरेत्  ॥ हित्_०।३ ॥  
  
सर्व-द्रव्येषु विद्यैव द्रव्यम् आहुर् अनुत्तमम् ।  
अहार्यत्वाद् अनर्घत्वाद् अक्षयत्वाच् च सर्वदा  ॥ हित्_०।४ ॥  
  
संयोजयति विद्यैव नीचगापि नरं सरित् ।  
समुद्रम् इव दुर्घर्षं नृपं भाग्यम् अतः परम्  ॥ हित्_०।५ ॥  
  
विद्या ददाति विनयं विनयाद् याति पात्रताम् ।  
पात्रत्वात् धनम् आप्नोति धनाद् धर्मं ततः सुखम्  ॥ हित्_०।६ ॥  
  
विद्या शस्त्रं च शास्त्रं च द्वे विद्ये प्रतिपत्तये ।  
आद्या हास्यय वृद्धत्वे द्वितीयाद्रियते सदा  ॥ हित्_०।७ ॥  
  
यन् नवे भाजने लग्नः संस्कारो नान्यथा भवेत् ।  
कथा-च्छलेन बालानां नीतिस् तद् इह कथ्यते  ॥ हित्_०।८ ॥  
  
मित्र-लाभः सुहृद्-भेदो विग्रहः सन्धिर् एव च ।  
पञ्च-तन्त्रात् तथान्यस्माद् ग्रन्थाद् आकृष्य लिख्यते  ॥ हित्_०।९ ॥  
  
अथ कथा-मुखम्  
  
अस्ति भागीरथी-तीरे पाटलिपुत्र-नामधेयं नगरम् । तत्र सर्व-स्वामि-गुणोपेतः सुदर्शनो नाम नरपतिर् आसीत् । स भूपतिर् एकदा केनापि पाठ्यमानं श्लोक-द्वयं शुश्राव-  
  
अनेक-संशयोच्छेदि परोक्षार्थस्य दर्शकम् ।  
सर्वस्य लोचनं शास्त्रं यस्य नास्त्य् अन्ध एव सः  ॥ हित्_०।१० ॥  
  
यौवनं धन-सम्पत्तिः प्रभुत्वम् अविवेकिता ।  
एकैकम् अप्य् अनर्थाय किम् उ यत्र चतुष्टयम्  ॥ हित्_०।११ ॥  
  
इत्य् आकर्ण्यात्मनः पुत्राणाम् अनधिगत-शास्त्राणां नित्यम् उन्मार्ग-गामिनां शास्त्राननुष्ठानेनोद्विग्न-मनाः स राजा चिन्तयामास ।  
  
को ऽर्थः पुत्रेण जातेन यो न विद्वान् न धार्मिकः ।  
काणेन चक्षुषा किं वा चक्षुः पीडैव केवलम्  ॥ हित्_०।१२ ॥  
  
अजात-मृत-मूर्खाणां वरम् आद्यौ न चान्तिमः ।  
सकृद् दुःख-कराव् आद्याव् अन्तिमस् तु पदे पदे  ॥ हित्_०।१३ ॥  
  
किं च-  
वरं गर्भ-स्रावो वरम् अपि च नैवाभिगमनं  
वरं जातः प्रेतो वरम् अपि च कन्यावजनिता ।  
वरं बन्ध्या भार्या वरम् अपि च गर्भेषु वसतिर्  
न वाविद्वान् रूप-द्रविण-गुण-युक्तो ऽपि तनयः  ॥ हित्_०।१४ ॥  
  
स जातो येन जातेन याति वंशः समुन्नतिम् ।  
परिवर्तिनि संसारे मृतः को वा न जायते  ॥ हित्_०।१५ ॥  
  
अन्यच् च-  
गुणि-गण-गणनाऽरम्भे  
न पतति कठिनी स-सम्भ्रमाद् यस्य ।  
तेनाम्बा यदि सुतिनी  
वद बन्ध्या कीदृशी भवति ?  ॥ हित्_०।१६ ॥  
  
अपि च-  
       दाने तपसि शौर्ये च यस्य न प्रथितं मनः ।  
       विद्यायाम् अर्थ-लाभे च मातुर् उच्चार एव सः  ॥ हित्_०।१७ ॥  
  
अपरं च-  
वरम् एको गुणी पुत्रो न च मूर्ख-शतैर् अपि ।  
एकश् चन्द्रमस् तमो हन्ति न च तारा-गणैर् अपि  ॥ हित्_०।१८ ॥  
  
पुण्य-तीर्थे कृतं येन तपः क्वाप्य् अतिदुष्करम् ।  
तस्य पुत्रो भवेद् वश्यः समृद्धो धार्मिकः सुधीः  ॥ हित्_०।१९ ॥  
  
तथा चोक्तं-  
अर्थागमो नित्यम् अरोगिता च प्रिया च भार्या प्रिय-वादिनी च ।  
वश्यश् च पुत्रो ऽर्थ-करी च विद्या षड् जीव-लोकस्य सुखानि राजन्  ॥ हित्_०।२० ॥  
  
को धन्यो बहुभिः पुत्रैः कुशूलापूरणाढकैः ।  
वरम् एकः कुलालम्बी यत्र विश्रूयते पिता  ॥ हित्_०।२१ ॥  
  
ऋण-कर्ता पिता शत्रुर् माता च व्यभिचारिणी ।  
भार्या रूपवती शत्रुः पुत्रः शत्रुर् अपण्डितः  ॥ हित्_०।२२ ॥  
  
यस्य कस्य प्रसूतो ऽपि गुणवान् पूज्यते नरः ।  
धनुर् वंश-विशुद्धो ऽपि निर्गुणः किं करिष्यति  ॥ हित्_०।२३ ॥  
  
हा हा पुत्रक नाधीतं गतास्व् एतासु रात्रिषु ।  
तेन त्वं विदुषां मध्ये पङ्के गौर् इव सीदसि  ॥ हित्_०।२४ ॥  
  
तत् कथम् इदानीम् एते मम पुत्रा गुणवन्तः क्रियन्ताम् ? यतः-  
  
आहार-निद्रा-भय-मैथुनानि सामान्यम् एतत् पशुभिर् नराणाम् ।  
ज्ञानं नराणाम् अधिको विशेषो ज्ञानेन हीनाः पशुभिः समानाः  ॥ हित्_०।२५ ॥  
  
यतः-  
       धर्मार्थ-काम-मोक्षाणां यस्यैको ऽपि न विद्यते ।  
       अजागल-स्तनस्येव तस्य जन्म निरर्थकम्  ॥ हित्_०।२६ ॥  
  
यच् चोच्यते-  
आयुः कर्म च वित्तं च विद्या निधनम् एव च ।  
पञ्चैतानि हि सृज्यन्ते गर्भस्थस्यैव देहिनः  ॥ हित्_०।२७ ॥  
  
किं च-  
अवश्यं भाविनो भावा भवन्ति महताम् अपि ।  
नग्नत्वं नीलकण्ठस्य महाहि-शयनं हरेः  ॥ हित्_०।२८ ॥  
  
अन्यच् च-  
       यद् अभावि न तद् भावि भावि चेन् न तद् अन्यथा ।  
इति चिन्ता-विष-घ्नो ऽयम् अगदः किं न पीयते  ॥ हित्_०।२९ ॥  
  
एतत् कार्याक्षमाणां केषाञ्चिद् आलस्य-वचनम् । पुरुषकारौत्कार्ष्यम् आह-  
       यथा ह्य् एकेन चक्रेण न रथस्य गतिर् भवेत् ।  
तथा पुरुषकारेण विना दैवं न सिद्ध्यति  ॥ हित्_०।३० ॥  
  
तथा च-  
पूर्व-जन्म-कृतं कर्म तद् दैवम् इति कथ्यते ।  
तस्मात् पुरुषकारेण यत्नं कुर्याद् अतन्द्रितः  ॥ हित्_०।३१ ॥  
  
न दैवम् अपि सञ्चिन्त्य त्यजेद् उद्योगम् आत्मनः ।  
अनुद्योगेन तैलानि तिलेभ्यो नाप्तुम् अर्हति  ॥ हित्_०।३२ ॥  
  
अन्यच् च-  
       उद्योगिनं पुरुष-सिंहम् उपैति लक्ष्मीर्  
दैवेन देयम् इति कापुरुषा वदन्ति ।  
दैवं निहत्य कुरु पौरुषम् आत्म-शक्त्या  
यत्ने कृते यदि न सिध्यति को ऽत्र दोषः  ॥ हित्_०।३३ ॥  
  
यथा मृत्-पिण्डतः कर्ता कुरुते यद् यद् इच्छति ।  
एवम् आत्म-कृतं कर्म मानवः प्रतिपद्यते  ॥ हित्_०।३४ ॥  
  
काकतालीयवत् प्राप्तं दृष्ट्वापि निधिम् अग्रतः ।  
न स्वयं दैवम् आदत्ते पुरुषार्थम् अपेक्षते  ॥ हित्_०।  
  
उद्यमेन हि सिध्यन्ति कार्याणि न मनोरथैः ।  
नहि सुप्तस्य सिंहस्य प्रविशन्ति मुखे मृगाः  ॥ हित्_०।३६ ॥  
  
तथा चोक्तं-  
माता शत्रुः पिता वैरी येन बालो न पाठितः ।  
न शोभते सभा-मध्ये हंस-मध्ये बको यथा  ॥ हित्_०।३७ ॥  
  
रूप-यौवन-सम्पन्ना विशाल-कुल-सम्भवाः ।  
विद्या-हीना न शोभन्ते निर्गन्धा इव किंशुकाः  ॥ हित्_०।३८ ॥  
  
अपरच् च-  
पुस्तकेषु च नाधीतं नाधीतं गुरु-सन्निधौ ।  
न शोभते सम्भा-मध्ये जार-गर्भ इव स्त्रियाः  ॥ हित्_०।३९ ॥  
  
एतच् चिन्तयित्वा राजा पण्डित-सभां कारितवान् । राजोवाच-भो भोः पण्डिताः ! श्रूयतां मम वचनम् । अस्ति कश्चिद् एवम्भूतो विद्वान् यो मम पुत्राणां नित्यम् उन्मार्ग-गामिनाम् अनधिगत-शास्त्राणाम् इदानीं नीति-शास्त्रोपदेशेन पुनर् जन्म कारयितुं समर्थः ? यतः-  
  
       काचः काञ्चन-संसर्गाद् धत्ते मारकतीर् द्युतीः ।  
       तथा सत्-सन्निधानेन मूर्खो याति प्रवीणताम्  ॥ हित्_०।४० ॥  
  
उक्तं च-  
       हीयते हि मतिस् तात हीनैः सह समागमात् ।  
       समैश् च समताम् एति विशिष्टैश् च विशिष्टताम्  ॥ हित्_०।४१ ॥  
  
अत्रान्तरे विष्णु-शर्म-नामा महा-पण्डितः सकल-नीइति-शास्त्र-तत्त्व-ज्ञो बृहस्पतिर् इवाब्रवीत्-देव महाकुल-सम्भूता एते राजपुत्राः । तत् मया नीतिं ग्राहयितुं शक्यन्ते । यतः-  
  
       नाद्रव्ये निहिता काचित् क्रिया फलवती भवेत् ।  
न व्यापार-शतेनापि शुकवत् पाठ्यते बकः  ॥ हित्_०।४२ ॥  
  
अन्यच् च-  
अस्मिंस् तु निर्गुणं गोत्रे नापत्यम् उपजायते ।  
आकरे पद्य-रागानां जन्म काच-मणेः कुतः  ॥ हित्_०।४३ ॥  
  
अतो ऽहं षण्-मासाभ्यन्तरे भवत्-पुत्रान् नीति-शास्त्राभिज्ञान् करिष्यामि । राजा स-विनयं पुनर् उवाच ।  
  
       कीटो ऽपि सुमनः-सङ्गाद् आरोहति सतां शिरः ।  
अश्मापि याति देवत्वं महद्भिः सुप्रतिष्ठितः  ॥ हित्_०।४४ ॥  
  
अन्यच् च-  
यथोदय-गिरेर् द्रव्यं सन्निकर्षेण दीप्यते ।  
तथा सत्-सन्निधानेन हीन-वर्णो ऽपि दीप्यते  ॥ हित्_०।४५ ॥  
  
गुणा गुणज्ञेषु गुणा भवन्ति  
ते निर्गुणं प्राप्य भवन्ति दोषाः ।  
आस्वाद्य-तोयाः प्रवहन्ति नद्यः  
समुद्रम् आसाद्य भवन्त्य् उपेयाः  ॥ हित्_०।४६ ॥  
  
तद् एतेषाम् अस्मत्-पुत्राणां नीति-शास्त्रोपदेशाय भवन्तः प्रमाणम् इत्य् उक्त्वा तस्य विष्णु-शर्मणो करे बहुमान-पुरःसरं पुत्रान् समर्पितवान्  ॥  
  
 --ओ)०(ओ--  
  
इ।  
मित्र-लाभः  
  
अथ प्रासाद-पृष्ठे सुखोपविष्टानां राजपुत्राणां पुरस्तात् प्रस्ताव-क्रमेण पण्डितो ऽब्रवीत्-भो राज-पुत्राः शृणुत-  
  
काव्य-शास्त्र-विनोदेन कालो गच्छति धीमताम् ।  
व्यसनेन तु मूर्खाणां निद्रया कलहेन वा  ॥ हित्_१।१ ॥  
  
तद् भवतां विनोदाय काक-कूर्मादीनां विचित्रां कथां कथयिष्यामि । राज-पुत्रैर् उक्तम्-आर्य ! कथ्यतां । विष्णु-शर्मोवाच-शृणुत यूयम् । सम्प्रति मित्र-लाभः प्रस्तूयते । यस्यायम् आद्यः श्लोकः-  
  
असाधना वित्त-हीना बुद्धिमन्तः सुहृन्-मताः ।  
साधयन्त्य् आशु कार्याणि काक-कूर्म-मृगाखुवत्  ॥ हित्_१।२ ॥  
  
राजपुत्रा ऊचुः-कथम् एतत् ?  
  
सो ऽब्रवीत्-अस्ति गोदावरी-तीरे विशालः शाल्मली-तरुः । तत्र नाना-दिग्-देशाद् आगत्य रात्रौ पक्षिणो निवसन्ति । अथ कदाचिद् अवसन्नायां रात्रौ अस्ताचल-चूडावलम्बिनि भगवति कुमुदिनी-नायके चन्द्रमसि । लघुपतन-नामा वायसः प्रबुद्धः कृतान्तम् इव द्वितीयम् अटन्तं पाश-हस्तं व्याघम् अपश्यत् । तम् आलोक्याचिन्तयत्-अद्य प्रातर् एवानिष्ट-दर्शनं जातम् । न जाने किम् अनभिमतं दर्शयिष्यति । इत्य् उक्त्वा तद् अनुसरण-क्रमेण व्याकुलश् चलति । यतः-  
  
       शोक-स्थान-सहस्राणि भय-स्थान-शतानि च ।  
दिवसे दिवसे मूढम् आविशन्ति न पण्डितम्  ॥ हित्_१।३ ॥  
  
अन्यच् च-विषयिणाम् इदम् अवश्यं कर्तव्यम् ।  
उत्थायोत्थाय बोद्धव्यं किम् अद्य सुकृतं कृतम् ।  
आयुषः खण्डम् आदाय रविर् अस्तं गमिष्यति  ॥ हित्_१।४ ॥  
  
अथ तेन व्याधेन तण्डुल-कणान् विकीर्य जालं विस्तीर्णम् । स च तत्र प्रच्छन्नो भूत्वा स्थितः । अस्मिन्न् एव काले चित्रग्रीव-नामा कपोत-राजः स-परिवारो वियति विसर्पंस् तण्डुल-कणान् अवलोकयामास । ततः कपोत-राजस् तण्डुल-कण-लुब्धान् कपोतान् प्राह-कुतो ऽत्र निर्जने वने तण्डुल-कणानां सम्भवः । तन् निरूप्यतां तावत् । भद्रम् इदं न पश्यामि प्रायेणानेन तण्डुल-कण-लोभेनास्माभिर् अपि तथा भवितव्यम् ।  
  
       कङ्कणस्य तु लोभेन मग्नः पङ्के सुदुस्तरे ।  
वृद्ध-व्याघ्रेण सम्प्राप्तः पथिकः सम्मृतः  ॥ हित्_१।५ ॥  
  
कपोता ऊचुः-कथम् एतत् ?  
कथा १  
  
सो ऽब्रवीत्-अहम् एकदा दक्षिणारण्ये चरन्न् अपश्यम् एको वृद्धो व्याघ्रः स्नातः कुश-हस्तः सरस्-तीरे ब्रूते-भो भो पन्थाः ! इदं सुवर्ण-कङ्कणं गृह्यताम् । ततो लोभाकृष्टेन केनचित् पान्थेन आलोचितम्-भाग्येन एतत् सम्भवति । किन्तु अस्मिन् आत्म-सन्देहे प्रवृत्तिर् न विधेया । यतः-  
  
अनिष्टाद् इष्ट-लाभेऽपि न गतिर् जायते शुभा ।  
यत्रास्ते विष-संसर्गो ऽमृतं तद् अपि मृत्यवे  ॥ हित्_१।६ ॥  
  
किन्तु सर्वत्रार्थार्जन-प्रवृत्तौ सन्देह एव । तथा चोक्तम्-  
  
       न संशयम् अनारुह्य नरो भद्राणि पश्यति ।  
       संशयं पुनर् आरुह्य यदि जीवति पश्यति  ॥ हित्_१।७ ॥  
  
तन् निरूपयामि तावत् । प्रकाशं ब्रूते । कुत्र तव कङ्कणम् ? व्याघ्रो हस्तं प्रसार्य दर्शयति । पान्थो ऽवदत्-कथं मारात्मके त्वयि विश्वासः ?  
  
व्याघ्र उवाच-शृणु रे पान्थ ! प्राग् एव यौवन-दशायाम् अहम् अतीव दुर्वृत्त आसम् । अनेक-गो-मानुषाणां वधाद् मे पुत्रा मृता दाराश् च । वंश-हीनश् चाहम् । ततः केनचिद् धार्मिकेणाहम् उपदिष्टः । दान-धर्मादिकं चरतु भवान् इति । तद्-उपदेशादि-दानीम् अहं स्नान-शीलो दाता वृद्धो गलित-नख-दन्तः न कथं विश्वास-भूमिः ? उक्तं च-  
  
इज्याऽध्ययन-दानानि तपः सत्यं धृतिः क्षमा ।  
अलोभ इति मार्गो ऽयं धर्मस्याष्ट-विधः स्मृतः  ॥ हित्_१।८ ॥  
  
तत्र पूर्वश् चतुर्वर्गो दम्भार्थम् अपि सेव्यते ।  
उत्तरस् तु चतुर्वर्गो महात्मन्य् एव तिष्ठति  ॥ हित्_१।९ ॥  
  
मम चैतावान् लोभ-विरहः । येन स्व-हस्त-स्थम् अपि सुवर्ण-कङ्कणं यस्मै कस्मैचिद् दातुम् इच्छामि तथापि व्याघ्रो मानुषं खादतीति लोकापवादो दुर्निवारः । यतः-  
  
       गतानुगतिको लोकः कुट्टनीम् उपदेशिनीम् ।  
प्रमाणयति नो धर्मे यथा गोघ्नम् अपि द्विजम्  ॥ हित्_१।१० ॥  
  
मया च धर्म-शास्त्राणि अधीतानि । शृणु-  
  
       मरु-स्थल्यां यथा वृष्टिः क्षुधार्ते भोजनं तथा ।  
दरिद्रे दीयते दानं सफलं पाण्डु-नन्दन  ॥ हित्_१।११ ॥  
  
प्राणा यथात्मनो ऽभीष्टा भूतानाम् अपि ते तथा ।  
आत्मौपम्येन भूतानां दयां कुर्वन्ति साधवः  ॥ हित्_१।१२ ॥  
  
अपरं च-  
प्रत्याख्याने च दाने च सुख-दुःखे प्रियाप्रिये ।  
आत्मौपम्येन पुरुषः प्रमाणम् अधिगच्छति  ॥ हित्_१।१३ ॥  
  
अन्यच् च-  
       मातृवत् पर-दारेषु पर-द्रव्येषु लोष्ट्रवत् ।  
आत्मवत् सर्व-भूतेषु यः पश्यति स पण्डितः  ॥ हित्_१।१४ ॥  
  
त्वं च अतीव-दुर्गतः । तेन तत् तुभ्यं दातुं स-यत्नो ऽहम् । तथा चोक्तम्-  
  
       दरिद्रान् भर कौन्तेय मा प्रयच्छेश्वरे धनम् ।  
       व्याधितस्यौषधं पथ्यं नीरुजस्य किम् औषधैः  ॥ हित्_१।१५ ॥  
  
अन्यत् च-  
       दातव्यम् इति यद् दानं दीयतेऽनुपकारिणि ।  
       देशे काले च पात्रे च तद् दानं सात्त्विकं विदुः  ॥ हित्_१।१६ ॥  
  
तद् अत्र सरसि स्नात्वा सुवर्ण-कङ्कणम् इदं गृहाण । ततो यावद् असौ तद्-वचः-प्रतीतो लोभात् सरः स्नातुं प्रविष्टः, तावन् महा-पङ्के निमग्नः पलायितुम् अक्षमः । तं पङ्के पतितं दृष्ट्वा व्याघ्रो ऽवदत्-अहह महा-पङ्के पतितो ऽसि । अतस् त्वाम् अहम् उत्थापयामि । इत्य् उक्त्वा शनैः शनैर् उपगम्य तेन व्याघ्रेण धृतः स पान्थो ऽचिन्तयत्-  
  
       न धर्म-शास्त्रं पठतीति कारणं  
न चापि वेदाध्ययनं दुरात्मनः ।  
स्वभाव एवात्र तथातिरिच्यते  
यथा प्रकृत्या मधुरं गवां पयः  ॥ हित्_१।१७ ॥  
  
किं च-  
अवशेन्द्रिय-चित्तानां हस्ति-स्नानम् इव क्रिया ।  
दुर्भगाभरण-प्रायो ज्ञानं भारः क्रियां विना  ॥ हित्_१।१८ ॥  
  
तन् मया भद्रं न कृतम् । यद् अत्र मारात्मके विश्वासः कृतः । तथा चोक्तम्-  
  
       नदीनां शस्त्र-पाणीनां नखिनां शृङ्गिणां तथा ।  
       विश्वासो नैव कर्तव्यः स्त्रीषु राज-कुलेषु च  ॥ हित्_१।१९ ॥  
  
अपरं च-  
सर्वस्य हि परीक्ष्यन्ते स्वभावा नेतरे गुणाः ।  
अतीत्य हि गुणान् सर्वान् स्वभावो मूर्ध्नि वर्तते  ॥ हित्_१।२० ॥  
  
अन्यच् च-  
       स हि गगन-विहारी कल्मष-ध्वंस-कारी  
       दश-शत-कर-धारी ज्योतिषां मध्य-चारी ।  
विधुर् अपि विधि-योगाद् ग्रस्यते राहुणासौ  
लिखितम् अपि ललाटे प्रोज्झितं कः समर्थः  ॥ हित्_१।२१ ॥  
  
इति चिन्तयन्न् एवासौ व्याघ्रेण धृत्वा व्यापादितः खादितश् च । अतो ऽहं ब्रवीमि-कङ्कणस्य तु लोभेनेत्य् आदि । अत एव सर्वथाविचारितं कर्म न कर्तव्यम् इति । यतः-  
  
       सुजीर्णम् अन्नं सुविचक्षणः सुतः  
सुशासिता स्त्री नृपतिः सुसेवितः ।  
सुचिन्त्य चोक्तं सुविचार्य यत् कृतं  
सुदीर्घ-कालेऽपि न याति विक्रियाम्  ॥ हित्_१।२२ ॥  
  
एतद् वचनं श्रुत्वा कश्चित् कपोतः स-दर्पम् आह-आः ! किम् एवम् उच्यते ?  
  
       वृद्धस्य वचनं ग्राह्यम् आपत्-काले ह्य् उपस्थिते ।  
       सर्वत्रैवं विचारे च भोजनेऽपि प्रवर्तताम्  ॥ हित्_१।२३ ॥  
  
यतः-  
शङ्काभिः सर्वम् आक्रान्तम् अन्नं पानं च भूतले ।  
प्रवृत्तिः कुत्र कर्तव्या जीवितव्यं कथं न वा ?  ॥ हित्_१।२४ ॥  
  
यथा चोक्तम्-  
ईर्ष्यी घृणी त्व् असन्तुष्टः क्रोधनो नित्य-शङ्कितः ।  
पर-भाग्योपजीवी च षड् एते नित्य-दुःखिताः  ॥ हित्_१।२५ ॥  
  
एतच् छ्रुत्वा तण्डुल्-कण-लोभेन नभो-मण्डलाद् अवतीर्यस् अर्वे कपोतास् तत्रोपविष्टाः । यतः-  
  
       सुमहान्त्य् अपि शास्त्राणि धारयन्तो बहु-श्रुताः ।  
       छेत्ताः संअयानां च क्लिश्यन्ते लोभ-मोहिताः  ॥ हित्_१।२६ ॥  
  
अन्यच् च-  
लोभात् क्रोधः प्रभवति लोभात् कामः प्रजायते ।  
लोभान् मोहश् च नाशश् च लोभः पापस्य कारणम्  ॥ हित्_१।२७ ॥  
  
अन्यच् च-  
असम्भवं हेम-मृगस्य जन्म  
तथापि रामो लुलुभे मृगाय ।  
प्रायः समापन्न-विपत्ति-काले  
धियो ऽपि पुंसां मलिना भवन्ति  ॥ हित्_१।२८ ॥  
  
अनन्तरं ते सर्वे जाल-निबद्धा बभूवुः, ततो यस्य वचनात् तत्रावलम्बितास् तं सर्वे तिरस्कुर्वन्ति स्म । यतः,  
  
न गणस्याग्रतो गच्छेत् सिद्धे कार्ये समं फलम् ।  
यदि कार्य-विपत्तिः स्यान् मुखरस् तत्र हन्यते  ॥ हित्_१।२९ ॥  
  
तस्य तिरस्कारं श्रुत्वा चित्रग्रीव उवाच-नायम् अस्य दोषः, यतः  
  
आपदाम् आपतन्तीनां हितो ऽप्य् आयाति हेतुताम् ।  
मातृ-जङ्घा हि वत्सस्य स्तम्भी-भवति बन्धने  ॥ हित्_१।३० ॥  
  
अन्यच् च-  
स बन्धुर् यो विपन्नानाम् आपद्-उद्धरण-क्षमः ।  
न तु भीत-परित्राण-वस्तूपालम्भ-पण्डितः  ॥ हित्_१।३१ ॥  
  
विपत्-काले विस्मय एव कापुरुष-लक्षणम् । तद् अत्र धैर्यम् अवलम्ब्य प्रतीकारश् चिन्त्यताम्, यतः-  
  
विपदि धैर्यम् अथाभ्युदये क्षमा  
सदसि वाक्य-पटुता युधि विक्रमः ।  
यशसि चाभिरुचिर् व्यसनं श्रुतौ  
प्रकृति-सिद्धम् इदं हि महात्मनाम्  ॥ हित्_१।३२ ॥  
  
सम्पदि यस्य न हर्षो विपदि विषादो रणे च भीरुत्वम् ।  
तं भुवन-त्रय-तिलकं जनयति जननी सुतं विरलम्  ॥ हित्_१।३३ ॥  
  
अन्यच् च-  
षड्-दोषाः पुरुषेणेह हातव्या भूतिम् इच्छता ।  
निद्रा तन्द्रा भयं क्रोध आलस्यं दीर्घ-सूत्रता  ॥ हित्_१।३४ ॥  
  
इदानीम् अपि एवं क्रियताम्-सर्वैर् एकचित्तीभूय जालम् आदाय उड्डीयताम् । यतः-  
  
अल्पानाम् अपि वस्तूनां संहतिः कार्य-साधिका ।  
तृणैर् गुणत्वम् आपन्नैर् बध्यन्ते मत्त-दन्तिनः  ॥ हित्_१।३५ ॥  
  
संहतिः श्रेयसी पुंसां स्वकुलैर् अल्पकैर् अपि ।  
तुषेणापि परित्यक्ता न प्ररोहन्ति तण्डुलाः  ॥ हित्_१।३६ ॥  
  
इति विचित्य पक्षिणः सर्वे जालम् आदाय उत्पतिताः ।  अनन्तरं च व्याधः सुदूराज् जालापहारकांस् तान् अवलोक्य पश्चाद् धावितो ऽचिन्तयत्-  
  
संहतास् तु हरन्त्य् एते मम जालं विहङ्गमाः ।  
यदा तु निपतिष्यन्ति वशम् एष्यन्ति मे तदा  ॥ हित्_१।३७ ॥  
  
ततस् तेषु चक्षुर् विषयम् अतिक्रान्तेषु पक्षिषु स व्याधो निवृत्तः । अथ लुब्धकं निवृत्तं दृष्ट्वा कपोता ऊचुः-स्वामिन् ! किम् इदानीं कर्तुम् उचितम् ?  
  
चित्रग्रीव उवाच-  
माता मित्रं पिता चेति स्वभावात् त्रितयं हितम् । कार्य-कारणतश् चान्ये भवन्ति हित-बुद्धयः  ॥ हित्_१।३८ ॥  
  
तन् मे मित्रं हिरण्यको नाम मूषिक-राजो गण्डकी-तीरे चित्र-वने निवसति । सो ऽस्माकं पाशांश् छेत्स्यति इत्य् आलोच्य सर्वे हिरण्यक-विवर-समीपं गताः । हिरण्यकश् च सर्वदा अपाय-शङ्कया शत-द्वारं विवरं कृत्वा निवसति ।  ततो हिरण्यकः कपोतावपात-भयाच् चकितः तूष्णीं स्थितः । चित्रग्रीव उवाच-सखे हिरण्यक ! कथम् अस्मान् न सम्भाषसे ?  
  
ततो हिरण्यकस् तद्-वचनं प्रत्यभिज्ञाय स-सम्भ्रमं बहिर् निःसृत्य अब्रवीत्-आः ! पुण्यवान् अस्मि प्रिय-सुहृन् मे चित्रग्रीवः समायातः ।  
  
यस्य मित्रेण सम्भाषो यस्य मित्रेण संस्थितिः ।  
यस्य मित्रेण संलापस् ततो नास्तीह पुण्यवान्  ॥ हित्_१।३९ ॥  
  
अथ पाश-बद्धांश् चैतान् दृष्ट्वा स-विस्मयः क्षणं स्थित्वा उवाच-सखे ! किम् एतत् ?  
  
चित्रग्रीव उवाच-सखे ! अस्माकं प्राक्तन-जन्म-कर्मणः फलम् एतत् ।  
  
यस्माच् च येन च यथा च यदा च यच् च  
यावच् च यत्र च शुभाशुभम् आत्म-कर्म ।  
तस्माच् च तेन च तथा च तदा च तच् च  
तावच् च तत्र च विधातृ-वशाद् उपैति  ॥ हित्_१।४० ॥  
  
राग-शोक-परीताप-बन्धन-व्यसनानि च । आत्मापराध-वृक्षाणां फलान्य् एतानि देहिनाम्  ॥ हित्_१।४१ ॥  
  
एतच् छ्रुत्वा हिरण्यकश् चित्रग्रीवस्य बन्धनं छेत्तुं सत्वरम् उपसर्पति । तत्र चित्रग्रीव उवाच-मित्र ! मा मैवं कुरु । प्रथमम् अस्मद्-आश्रितानाम् एतेषां तावत् पाशांश् छिन्धि । मम पाशं पश्चाच् छेत्स्यसि ।  
  
हिरण्यको ऽप्य् आह-अहम् अल्प-शक्तिः । दन्ताश् च मे कोमलाः । तद् एतेषां पाशांश् छेत्तुं कथं समर्थो भवामि ? तत् यावन् मे दन्ता न त्रुट्यन्ति, तावत् तव पाशं छिनद्मि । तद्-अनन्तरम् अप्य् एतेषां बन्धनं यावत् शक्यं छेत्स्यामि ।  
  
चित्रग्रीव उवाच-अस्त्व् एवम् । तथापि यथा-शक्ति बन्धनम् एतेषां खण्डय ।  
  
हिरण्यकेनोक्तम्-आत्म-परित्यागेन यदाश्रितानां परिरक्षणं तन् न नीति-वेदिनां सम्मतम् । यतः-  
  
आपद्-अर्थे धनं रक्षेद् दारान् रक्षेद् धनैर् अपि ।  
आत्मानं सततं रक्षेद् दारैर् अपि धनैर् अपि  ॥ हित्_१।४२ ॥  
  
अन्यच् च--  
धर्मार्थ-काम-मोक्षाणां प्राणाः संस्थित-हेतवः ।  
       तान् निघ्नता किं न हतं रक्षता किं न रक्षितम्  ॥ हित्_१।४३ ॥  
  
चित्रग्रीव उवाच-सखे ! नीतिस् तावद् ईदृश्य् एव, किन्त्व् अहम् अस्मद्-आश्रितानां दुःखं सोढुं सर्वथासमर्थस् तेनेदं ब्रवीमि । यतः-  
  
धनानि जीवितं चैव परार्थे प्राज्ञ उत्सृजेत् ।  
सन्निमित्ते वरं त्यागो विनाशे नियते सति  ॥ हित्_१।४४ ॥  
  
अयम् अपरश् चासाधारणो हेतुः ।  
  
जाति-द्रव्य-बलानां च साम्यम् एषां मया सह ।  
मत्-प्रभुत्व-फलं ब्रूहि कदा किं तद् भविष्यति  ॥ हित्_१।४५ ॥  
  
अन्यच् च-  
विना वर्तनम् एवैते न त्यजन्ति ममान्तिकम् ।  
तन् मे प्राण-व्ययेनापि जीवयैतान् ममाश्रितान्  ॥ हित्_१।४६ ॥  
  
किं च-  
मांस-मूत्र-पुरीषास्थि-पूरितेऽत्र कलेवरे ।  
विनश्वरे विहायास्थां यशः पालय मित्र मे  ॥ हित्_१।४७ ॥  
  
अपरं च पश्य-  
यदि नित्यम् अनित्येन निर्मलं मल-वाहिना ।  
यशः कायेन लभ्येत तन् न लब्धं भवेन् नु किम्  ॥ हित्_१।४८ ॥  
  
यतः-  
शरीरस्य गुणानां च दूरम् अत्यन्तम् अन्तरम् ।  
शरीरं क्षण-विध्वंसि कल्पान्त-स्थायिनो गुणाः  ॥ हित्_१।४९ ॥  
  
इत्य् आकर्ण्य हिरण्यकः प्रहृष्ट-मनाः पुलकितः सन् अब्रवीत्-साधु मित्र ! साधु । अनेनाश्रित-वात्सल्येन त्रैलोक्यस्यापि प्रभुत्वं त्वयि युज्यते । एवम् उक्त्वा तेन सर्वेषां कपोतानां बन्धनानि छिन्नानि । ततो हिरण्यकः सर्वान् सादरं सम्पूज्य आह-सखे चित्रग्रीव ! सर्वथात्र जाल-बन्धन-विधौ सति दोषम् आशङ्क्य आत्मनि अवज्ञा न कर्तव्या । यतः-  
  
यो ऽधिकाद् योजन-शतान् पश्यतीहामिषं खगः ।  
स एव प्राप्त-कालस् तु पाश-बन्धं न पश्यति  ॥ हित्_१।५० ॥  
  
अपरं च-  
शशि-दिवाकरयोर् ग्रह-पीडनं  
गज-भुजङ्गमयोर् अपि बन्धनम् ।  
मतिमतां च विलोक्य दरिद्रतां  
विधिर् अहो बलवान् इति मे मतिः  ॥ हित्_१।५१ ॥  
  
अन्यच् च-  
व्योमैकान्त-विहारिणो ऽपि विहगाः सम्प्राप्नुवन्त्य् आपदं  
बध्यन्ते निपुणैर् अगाध-सलिलान् मत्स्याः समुद्राद् अपि ।  
दुर्नीतं किम् इहास्ति किं सुचरितं कः स्थान-लाभे गुणः  
कालो हि व्यसन-प्रसारित-करो गृह्णाति दूराद् अपि  ॥ हित्_१।५२ ॥  
  
इति प्रबोध्य आतिथ्यं कृत्वा आलिङ्ग्य च तेन सम्प्रेषितश् चित्रग्रीवो ऽपि सपरिवारो यथेष्ट-देशान् ययौ, हिरण्यको ऽपि स्व-विवरं प्रविष्टः ।  
  
यानि कानि च मित्राणि कर्तव्यानि शतानि च ।  
पश्य मूषिक-मित्रेण कपोता मुक्त-बन्धनाः  ॥ हित्_१।५३ ॥  
  
अथ लघु-पतनक-नामा काकः सर्व-वृत्तान्त-दर्शी साश्चर्यम् इदम् आह-अहो हिरण्यक ! श्लाघ्यो ऽसि, अतो ऽहम् अपि त्वया सह मैत्रीं कर्तुम् इच्छामि । अतस् त्वं मां मैत्र्येणानुग्रहीतुम् अर्हसि । एतच् छ्रुत्वा हिरण्यको ऽपि विवराभ्यन्तराद् आह-कस् त्वम् ?  
  
स ब्रूते-लघुपतनक-नामा वायसो ऽहम् । हिरण्यको विहस्याह-का त्वया सह मैत्री ? यतः-  
  
यद् येन युज्यते लोके बुधस् तत् तेन योजयेत् ।  
अहम् अन्नं भवान् भोक्ता कथं प्रीतिर् भविष्यति  ॥ हित्_१।५४ ॥  
  
अपरं च-  
भक्ष्य-भक्षयोः प्रीतिर् विपत्तेः कारणं मतम् ।  
शृगालात् पाशबद्धो ऽसौ मृगः काकेन रक्षितः  ॥ हित्_१।५५ ॥  
  
वायसो ऽब्रवीत्--कथम् एतत् ?  
  
हिरण्यकः कथयति-  
  
कथा २  
  
अस्ति मगध-देशे चम्पकवती नाम अरण्यानी । तस्यां चिरात् महता स्नेहेन मृग-काकौ निवसतः । स च मृगः स्वेच्छया भ्राम्यन् हृष्ट-पुष्टाङ्गः केनचित् शृगालेनावलोकितः । तं दृष्ट्वा शृगालो ऽचिन्तयत्-आः ! कथम् एतन्-मांसं सुललितं भक्षयामि ? भवतु, विश्वासं तावद् उत्पादयामि इत्य् आलोच्य उपसृत्याब्रवीत्-मित्र ! कुशलं ते ?  
  
मृगेणोक्तम्-कस् त्वम् ?  
  
स ब्रूते-क्षुद्र-बुद्धि-नामा जम्बुको ऽहम् । अत्रारण्ये बन्धु-हीनो मृतवत् एकाकी निवसामि । इदानीं त्वां मित्रम् आसाद्य पुनः स-बन्धुर् जीव-लोकं प्रविष्टो ऽस्मि । अधुना तवानुचरेण मया सर्वथा भवितव्यम् इति ।  
  
मृगेणोक्तम्-एवम् अस्तु ।  
  
ततः पश्चाद् अस्तं गते सवितरि भगवति मरीचि-मालिनि तौ मृगस्य वास-भूमिं गतौ । तत्र चम्पक-वृक्ष-शाखायां सुबुद्धि-नामा काको मृगस्य चिर-मित्रं निवसति । तौ दृष्ट्वा काको ऽवदत्-सखे चित्राङ्ग ! को ऽयं द्वितीयः ?  
मृगो ब्रूते-मित्र ! अकस्माद् आगन्तुना सह मैत्री न युक्ता । तन् न भद्रम् आचरितम् । तथा चोक्तम्-  
  
अज्ञात-कुल-शीलस्य वासो देयो न कस्यचित् ।  
मार्जारस्य हि दोषेण हतो गृध्रो जरद्-गवः  ॥ हित्_१।५६ ॥  
  
तौ आहतुः--कथम् एतत् ?  
  
काकः कथयति-  
कथा ३  
  
अस्ति भागीरथी-तीरे गृध्रकूट-नाम्नि पर्वते महान् पर्कटी-वृक्षः तस्य कोटरे दैव-दुर्विपाकात् गलित-नख-नयनो जरद्गव-नामा गृध्रः प्रतिवसति । अथ कृपया तज्-जीवनाय तद्-वृक्ष-वासिनः पक्षिणः स्वाहारात् किञ्चित् किञ्चिद् उद्धृत्य तस्मै ददति, तेनासौ जीवति, तेषां शावक-रक्षां च करोति । अथ कदाचित् दीर्घकर्ण-नामा मार्जारः पक्षि-शावकान् भक्षयितुं तत्रागतः । ततस् तम् आयान्तं दृष्ट्वा पक्षि-शावकैर् भयार्तैः कोलाहलः कृतः । तच् छ्रुत्वा जरद्गवेन उक्तम्-को ऽयम् आयाति ? दीर्घकर्णो गृध्रम् अवलोक्य स-भयम् आह-हा हतो ऽस्मि यतो ऽयं मां व्यापादयिष्यति । अथवा-  
  
तावद् भयस्य भेतव्यं यावद् भयम् अनागतम् ।  
आगतं तु भयं वीक्ष्य नरः कुर्याद् यथोचितम्  ॥ हित्_१।५७ ॥  
  
अधुनातिसन्निधाने पलायितुम् अक्षमः । तद् यथा भवितव्यं तथा भवतु, तावत् विश्वासम् उत्पाद्यास्य समीपम् उपगच्छामीत्य् आलोच्य तम् उपसृत्याब्रवीत्-आर्य ! त्वाम् अभिवन्दे ।  
  
गृध्रो ऽवदत्-कस् त्वम् ?  
  
सो ऽवदत्-मार्जारो ऽहम् ।  
  
गृध्रो ब्रूते-दूरम् अपसर नो चेत् हन्तव्यो ऽसि मया ।  
  
मार्जारो ऽवदत्-श्रूयतां तावत् मद्-वचनम् । ततो यद्य् अहं वध्यस् तदा हन्तव्यः । यतः -  
  
जाति-मात्रेण किं कश्चिद् वध्यते पूज्यते क्वचित् ।  
व्यवहारं परिज्ञाय वध्यः पूज्यो ऽथवा भवेत्  ॥ हित्_१।५८ ॥  
  
गृध्रो ब्रूते-ब्रूहि किम् अर्थम् आगतो ऽसि ?  
  
सो ऽवदत्-अहम् अत्र गङ्गा-तीरे नित्य-स्नायी निरामिषाशी ब्रह्मचारी चान्द्रायण-व्रतम् आचरंस् तिष्ठामि । युष्मान् धर्म-ज्ञान-रताः प्रेम-विश्वास-भूमयः इति पक्षिणः सर्वे सर्वदा ममाग्रे प्रस्तुवन्ति, अतो भवद्भ्यो विद्यावयो-वृद्धेभ्यो धर्मं श्रोतुम् इहागतः । भवन्तश् चैतादृशा धर्मज्ञाः, यन् माम् अतिथिं हन्तुम् उद्यताः ? गृहस्थ-धर्मश् च एषः -  
  
अराव् अप्य् उचितं कार्यम् आतिथ्यं गृहम् आगते ।  
छेत्तुम् अप्य् आगते छायां नोपसंहरते द्रुमः  ॥ हित्_१।५९ ॥  
  
किं च-यदि अन्नं नास्ति, तदा सुप्रीतेनापि वचसा तावद् अतिथिः पूज्य एव ।  
  
तृणानि भूमिर् उदकं वाक् चतुर्थी च सूनृता ।  
एतान्य् अपि सतां गेहे नोच्छिद्यन्ते कदाचन  ॥ हित्_१।६० ॥  
  
अन्यच् च-  
बालो वा यदि वा वृद्धो युवा वा गृहम् आगतः ।  
तस्य पूजा विधातव्या सर्वस्याभ्यागतो गुरुः  ॥ हित्_१।६१ ॥  
  
अपरं च-  
निर्गुणेष्व् अपि सत्त्वेषु दयां कुर्वन्ति साधवः ।  
न हि संहरते ज्योत्स्नां चन्द्रश् चाण्डाल-वेश्मनः  ॥ हित्_१।६२ ॥  
  
अन्यच् च-  
अतिथिर् यस्य भग्नाशो गृहात् प्रतिनिवर्तते ।  
स दत्त्वा दुष्कृतं तस्मै पुण्यम् आदाय गच्छति  ॥ हित्_१।६३ ॥  
  
अन्यच् च-  
उत्तमस्यापि वर्णस्य नीचो ऽपि गृहम् आगतः ।  
पूजनीयो यथा-योग्यं सर्व-देव-मयो ऽतिथिः  ॥ हित्_१।६४ ॥  
  
गृध्रो ऽवदत्-मार्जारो हि मांस-रुचिः । पक्षि-शावकाश् चात्र निवसन्ति । तेनाहम् एव ब्रवीमि । तच् छ्रुत्वा मार्जारो भूमिं स्पृष्ट्वा कर्णौ स्पृशति, ब्रूते च-मया धर्म-शास्त्रं श्रुत्वा वीत-रागेनेदं दुष्करं व्रतं चान्द्रायणम् अध्यवसितम् । यतः परस्परं विवदमानानाम् अपि धर्म-शास्त्राणाम् अहिंसा परमो धर्मः इत्य् अत्रैकमत्यम् । यतः-  
  
सर्व-हिंसा-निवृत्ता ये नराः सर्व-सहाश् च ये ।  
सर्वस्याश्रय-भूताश् च ते नराः स्वर्ग-गामिनः  ॥ हित्_१।६५ ॥  
  
अन्यच् च-  
एक एव सुहृद् धर्मो निधनेऽप्य् अनुयाति यः ।  
शरीरेण समं नाशं सर्वम् अन्यद् हि गच्छति  ॥ हित्_१।६६ ॥  
  
किं च-  
यो ऽत्ति यस्य यदा मांसम् उभयोः पश्यतान्तरम् ।  
एकस्य क्षणिका प्रीतिर् अन्यः प्राणैर् विमुच्यते  ॥ हित्_१।६७ ॥  
  
अपि च-  
मर्तव्यम् इति यद् दुःखं पुरुषस्योपजायते ।  
शक्यस् तेनानुमानेन परो ऽपि परिरक्षितुम्  ॥ हित्_१।६८ ॥  
  
शृणु पुनः-  
स्वच्छन्द-वन-जातेन शाकेनापि प्रपूर्यते ।  
अस्य दग्धोदरस्यार्थे कः कुर्यात् पातकं महत्  ॥ हित्_१।६९ ॥  
  
एवं विश्वास्य स मार्जारस् तरु-कोटरे स्थितः । ततो दिनेषु गच्छत्सु असौ पक्षि-शावकान् आक्रम्य स्व-कोटरम् आनीय प्रत्यहं खादति । अथ येषाम् अपत्यानि खादितानि । तैः शोकार्तैर् विलपद्भिर् इतस् ततो जिज्ञासा समारब्धा । तत् परिज्ञाय मार्जारः कोटरान् निःसृत्य बहिः पलायितः । पश्चात् पक्षिभिर् इतस् ततो निरूपयद्भिस् तत्र तरु-कोटरे शावकाः खादिता इति सर्वैः पक्षिभिर् निश्चित्य च गृध्रो व्यापादितः । अतो ऽहं ब्रवीमि-अज्ञात-कुल-शीलस्य इत्य् आदि ।  
  
 --ओ)०(ओ--  
  
इत्य् आकर्ण्य स जम्बुकः स-कोपम् आह-मृगस्य प्रथम-दर्शन-दिने भवान् अपि अज्ञात-कुल-शील एव आसीत् । तत् कथं भवता सह एतस्य स्नेहानुवृत्तिर् उत्तरोत्तरं वर्धते ? अथवा-  
  
यत्र विद्वज्-जनो नास्ति श्लाघ्यस् तत्राल्पधीर् अपि ।  
निरस्त-पादपे देशे एरण्डो ऽपि द्रुमायते  ॥ हित्_१।७० ॥  
  
अन्यच् च-  
अयं निजः परो वेति गणना लघु-चेतसाम् ।  
उदार-चरितानां तु वसुधैव कुटुम्बकम्  ॥ हित्_१।७१ ॥  
  
यथा चायं मृगो मम बन्धुस् तथा भवान् अपि । मृगो ऽब्रवीत् कमनेन उत्तरोत्तरेण ? सर्वैर् एकत्र विश्रम्भालापैः सुखम् अनुभवद्भिः स्थीयताम् । यतः-  
न कश्चित् कस्यचिन् मित्रं न कश्चित् कस्यचिद् रिपुः ।  
व्यवहारेण मित्राणि जायन्ते रिपवस् तथा  ॥ हित्_१।७२ ॥  
  
काकेन उक्तम्-एवम् अस्तु । अथ प्रातः सर्वे यथाभिमत-देशं गताः । एकदा निभृतं शृगालो ब्रूते-सखे मृग ! एतस्मिन्न् एव वनैक-देशे सस्य-पूर्णं क्षेत्रम् अस्ति । तद् अहं त्वां तत्र नीत्वा दर्शयामि । तथा कृते सति मृगः प्रत्यहं तत्र गत्वा सस्यं खादति । ततो दिन-कतिपयेन क्षेत्र-पतिना तद् दृष्ट्वा पाशास् तत्र योजिताः । अनन्तरं पुनर् आगतो मृगः तत्र चरन् पाशैर् बद्धो ऽचिन्तयत्-को माम् इतः काल-पाशाद् इव व्याध-पाशात् त्रातुं मित्राद् अन्यः समर्थः ?  
  
अत्रान्तरे जम्बुकस् तत्रागत्य उपस्थितो ऽचिन्तयत्-फलितस् तावद् अस्माकं कपट-प्रबन्धः । मनोरथ-सिद्धिर् अपि बाहुल्यान् मे भविष्यति । यतः एतस्य उक्तृत्यमानस्य मांसासृग्-लिप्तानि अस्थीनि मया अवश्यं प्राप्तव्यानि । तानि च बाहुल्येन मम भोजनानि भविष्यन्ति । स च मृगस् तं दृष्ट्वा उल्लासितो ब्रूते-सखे ! छिन्धि तावन् मम बन्धनम् । सत्वरं त्रायस्व माम् । यतः-  
  
आपत्सु मित्रं जानीयाद् रणे शूरं ऋणे शुचिम् ।  
भार्यां क्षीणेषु वित्तेषु व्यसनेषु च बान्धवान्  ॥ हित्_१।७३ ॥  
  
अपरं च-  
उत्सवे व्यसने प्राप्ते दुर्भिक्षे शत्रु-सङ्कटे ।  
राज-द्वारे श्मशाने च यस् तिष्ठति स बान्धवः  ॥ हित्_१।७४ ॥  
  
जम्बुकः पाशं मुहुर् मुहुर् विलोक्याचिन्तयत्-दृढस् तावद् अयं बन्धः । ब्रूते च-सखे ! स्नायु-निर्मिताः पाशाः, तद् अद्य भट्टारक-वारे कथम् एतान् दन्तैः स्पृशामि ? मित्र ! यदि चित्ते न अन्यथा मन्यसे, तदा प्रभाते यत् त्वया वक्तव्यं तत् कर्तव्यम् इति । अनन्तरं स काकः प्रदोषका मृगमनागतम् अवलोक्य इतस् ततो ऽन्विष्यन् तथाविधं तं दृष्ट्वा उवाच-सखे ! किम् एतत् ? मृगेणोक्तम्-अवधीरित-सुहृद्-वाक्यस्य फलम् एतत् तथा चोक्तम्-  
  
सुहृदां हित-कामानां यः शृणोति न भाषितम् ।  
विपत् सन्निहिता तस्य स नरः शत्रुनन्दनः  ॥ हित्_१।७५ ॥  
  
काको ब्रूते-स वञ्चकः क्वास्ते ?  
  
मृगेणोक्तं-मन्-मांसार्थी तिष्ठत्य् अत्रैव ।  
  
काको ब्रूते-मित्र ! उक्तम् एव मया पूर्वम् ।  
  
अपराधो न मेऽस्तीति नैतद् विश्वास-कारणम् ।  
विद्यते हि नृशंसेभ्यो भयं गुणवताम् अपि  ॥ हित्_१।७६ ॥  
  
दीप-निर्वाण-गन्धं च सुहृद्-वाक्यम् अरुन्धतीम् ।  
न जिघ्रन्ति न शृण्वन्ति न प्श्यन्ति गतायुषः  ॥ हित्_१।७७ ॥  
  
परोक्षे कार्य-हन्तारं प्रत्यक्षे प्रिय-वादिनम् ।  
वर्जयेत् तादृशं मित्रं विष-कुम्भं पयोमुखम्  ॥ हित्_१।७८ ॥  
  
ततः काको दीर्घं निःश्वस्य उवाच-अरे वञ्चक ! किं त्वया  पाप-कर्मणा कृतम् । यतः-  
संलापितानां मधुरैर् वचोभिर्  
मिथ्योपचारैश् च वशीकृतानाम् ।  
आशावतां श्रद्दधतां च लोके  
किम् अर्थिनां वञ्चयितव्यम् अस्ति  ॥ हित्_१।७९ ॥  
  
अन्यच् च-  
उपकारिणि विश्रब्धे शुद्ध-मतौ यः समाचरति पापम् ।  
तं जनम् असत्य-सन्धं भगवति वसुधे कथं वहसि  ॥ हित्_१।८० ॥  
  
दुर्जनेन समं सख्यं वैरं चापि न कारयेत् ।  
उष्णो दहति चाङ्गारः शीतः कृष्णायते करम्  ॥ हित्_१।८१ ॥  
  
अथवा स्थितिर् इयं दुर्जनानाम्-  
  
प्राक् पादयोः पतति खादति पृष्ठ-मांसं  
कर्णे फलं किम् अपि रौति शनैर् विचित्रम् ।  
छिद्रं निरूप्य सहसा प्रविशत्य् अशङ्कः  
सर्वं खलस्य चरितं मशकः करोति  ॥ हित्_१।८२ ॥  
  
तथा च-  
दुर्जनः प्रिय-वादी च नैतद् विश्वास-कारणम् ।  
मधु तिष्ठति जिह्वाग्रे हृदि हालाहलं विषम्  ॥ हित्_१।८३ ॥  
  
अथ प्रभाते स क्षेत्र-पतिर् लगुड-हस्तस् तं प्रदेशम् आगच्छन् काकेनावलोकितः । तम् अवलोक्य काकेनोक्तम्-सखे मृग ! त्वम् आत्मानं मृतवत् सन्दर्श्य वातेनोदरं पूरयित्वा पादान् स्तब्धीकृत्य तिष्ठ । अहं तव चक्षुषी चञ्च्वा किम् अपि विलिखामि, यदाहं शब्दं करोमि, तदा त्वम् उत्थाय सत्वरं पलायिष्यसे ।  
  
मृगस् तथैव काक-वचनेन स्थितः । ततः क्षेत्र-पतिना हर्षोत्फुल्ल-लोचनेन तथाविधो मृग आलोकितः । अथासौ-आः ! स्वयं मृतो ऽसि ? इत्य् उक्त्वा मृगं बन्धनात् मोचयित्वा पाशान् संवरीतुं सत्वरो बभूव । ततः कियद् दूरे अन्तरिते क्षेत्र-पतौ स मृगः काकस्य शब्दं श्रुत्वा सत्वरम् उत्थाय पलायितः । तम् उद्दिश्य तेन क्षेत्र-पतिना प्रकोपात् क्षिप्तेन लगुडेन शृगालो व्यापादितः । तथा चोक्तम्-  
  
त्रिभिर् वर्षैस् त्रिभिर् मासैस् त्रिभिः पक्षैस् त्रिभिर् दिनैः ।  
अत्युत्कटैः पाप-पुण्यैर् इहैव फलम् अश्नुते  ॥ हित्_१।८४ ॥  
  
अतो ऽहं ब्रवीमि-भक्ष्य-भक्ष्यकयोः प्रीतिर् इत्य् आदि ।  
  
इति मृग-वायस-शृगाल-कथा  
  
काकः पुनर् आह-  
  
भक्षितेनापि भवता नाहारो मम पुष्कलः ।  
त्वयि जीवति जीवामि चित्रग्रीव इवानघ  ॥ हित्_१।८५ ॥  
  
अन्यच् च-  
तिरश्चाम् अपि विश्वासो दृष्टः पुण्यैक-कर्मणाम् ।  
सतां हि साधु-शीलत्वात् स्वभावो न निवर्तते  ॥ हित्_१।८६ ॥  
  
किं च-  
साधोः प्रकोपितस्यापि मनो नायाति विक्रियाम् ।  
न हि तापयितुं शक्यं सागराम्भस् तृणोल्कया  ॥ हित्_१।८७ ॥  
  
हिरण्यको ब्रूते-चपलस् त्वम् । चपलेन सह स्नेहः सर्वथा न कर्तव्यः । तथा चोक्तम्-  
  
मार्जारो महिषो मेषः काकः कापुरुषस् तथा ।  
विश्वासात् प्रभवन्त्य् एते विश्वासस् तत्र नो हितः  ॥ हित्_१।८८ ॥  
  
किं चान्यत्-शत्रु-पक्षो भवान् अस्माकम् । शत्रुणा सन्धिर् न विधेयम् । उक्तं चैतत्-  
शत्रुणा न हि सन्दध्यात् संश्लिष्टेनापि सन्धिना ।  
सुतप्तम् अपि पानीयं शमयत्य् एव पावकम्  ॥ हित्_१।८९ ॥  
  
दुर्जनः परिहर्तव्यो विद्ययालङ्कृतो ऽपि सन् ।  
मणिना भूषितः सर्पः किम् असौ न भयङ्करः  ॥ हित्_१।९० ॥  
  
यद् अशक्यं न तच् छक्त्यं यच् छक्त्यं शक्यम् एव तत् ।  
नोदके शकटं याति न च नौर् गच्छति स्थले  ॥ हित्_१।९१ ॥  
  
अपरं च-  
महताप्य् अर्थ-सारेण यो विश्वसिति शत्रुषु ।  
भार्यासु च विरक्तासु तद्-अन्तं तस्य जीवनम्  ॥ हित्_१।९२ ॥  
  
लघु-पतनको ब्रूते-श्रुतं मया सर्वं, तथापि ममैतावन् एव सङ्कल्पः । यत् त्वया सह सौहृद्यम् अवश्यं करणीयम् इति । अन्यथा अनाहारेणात्मानं तव द्वारि व्यापादयिष्यामीति । तथा हि-  
  
मृद्-घटवत् सुख-भेद्यो दुःसन्धानश् च दुर्जनो भवति ।  
सुजनस् तु कनक-घटवद् दुर्भेद्यश् चाशु सन्धेयः  ॥ हित्_१।९३ ॥  
  
किं च-  
द्रवत्वात् सर्व-लोहानां निमित्ताद् मृग-पक्षिणाम् ।  
भयाल् लोभाच् च मूर्खाणां सङ्गतः दर्शनात् सताम्  ॥ हित्_१।९४ ॥  
  
किं च-  
नारिकेल-समाकारा दृश्यन्ते हि सुहृज्जनाः ।  
अन्ये बदरिकाकारा बहिर् एव मनोहराः  ॥ हित्_१।९५ ॥  
  
अन्यच् च-  
स्नेह-च्छेदेऽपि साधूनां गुणा नायान्ति विक्रियाम् ।  
भङ्गेऽपि हि मृणालानाम् अनुबध्नन्ति तन्तवः  ॥ हित्_१।९६ ॥  
  
अन्यच् च-  
शुचित्वम् त्यागिता शौर्यं सामान्यं सुख-दुःखयोः ।  
दाक्षिण्यं चानुरक्तिश् च सत्यता च सुहृद्-गुणाः  ॥ हित्_१।९७ ॥  
  
एतैर् गुणैर् उपेतो भवद्=अन्यो मया कः सुहृत् प्राप्तव्यः ? इत्य् आदि तद्-वचनम् आकर्ण्य हिरण्यको बहिः निःसृत्याह-आप्यायितो ऽहं भवताम् एतेन वचनामृतेन । तथा चोक्तम्-  
  
घर्मार्तं न तथा सुशीतल-जलैः स्नानं न मुक्तावली  
न श्रीखण्ड-विलेपनम् सुखयति प्रत्यङ्गम् अप्य् अर्पितम् ।  
प्रीत्यै सज्जन-भाषितं प्रभवति प्रायो यथा चेतसः  
सद्-युक्त्या च परिष्कृतं सुकृतिनाम् आकृष्टि-मन्त्रोपमम्  ॥ हित्_१।९८ ॥  
  
अन्यच् च-  
रहस्य-भेदो याच्ञा च नैष्ठुर्यं चल-चित्तया ।  
क्रोधो निःसत्यता द्यूतम् एतन् मित्रस्य दूषणम्  ॥ हित्_१।९९ ॥  
  
अनेन वचन-क्रमेण तत् एकम् अपि दूषणं त्वयि न लक्ष्यते । यतः-  
  
पटुत्वं सत्यवादित्वं कथा-योगेन बुद्ध्यते ।  
अस्तब्धत्वम् अचापल्यं प्रत्यक्षेनावगम्यते  ॥ हित्_१।१०० ॥  
  
अपरं च-  
अन्यथैव हि सौहार्दं भवेत् स्वच्छान्तरात्मनः ।  
प्रवर्ततेऽन्यथा वाणी शाठ्योपहत-चेतसः  ॥ हित्_१।१०१ ॥  
  
मनस्य् अन्यद् वचस्य् अन्यत् कर्मण्य् अन्यद् दुरात्मनाम् ।  
मनस्य् एकं वचस्य् एकं कर्मण्य् एकं महात्मनाम्  ॥ हित्_१।१०२ ॥  
  
तद् भवतु भवतः अभिमतम् एव इत्य् उक्त्वा हिरण्यको मैत्र्यं विधाय भोजन-विशेषैर् वायसं सन्तोष्य विवरं प्रविष्टः । वायसो ऽपि स्व-स्थानं गतः ततः-प्रभृति तयोः अन्यो ऽन्याहार-प्रदानेन कुशल-प्रश्नैः विश्रम्भालापैश् च कियत्-कालो ऽतिवर्तने । एकदा लघु-पतनको हिरण्यकम् आह-सखे ! वायसस्य कष्टतरलभ्याहारम् इदं स्थानम् । तद् एतत् परित्यज्य स्थानान्तरं गन्तुम् इच्छामि ।  
  
हिरण्यको ब्रूते-  
स्थान-भ्रष्टा न शोभन्ते दन्ताः केशा नखा नराः ।  
इति विज्ञाय मतिमान् स्व-स्थानं न परित्यजेत्  ॥ हित्_१।१०३ ॥  
  
काको ब्रूते-मित्र ! कापुरुषस्य वचनम् एतत् । यतः-  
  
स्थानम् उत्सृज्य गच्छन्ति सिंहाः सत्-पुरुषा गजाः ।  
तत्रैव निधनं यान्ति काकाः कापुरुषा मृगाः  ॥ हित्_१।१०४ ॥  
  
अन्यच् च-  
को वीरस्य मनस्विनः स्व-विषयः को वा विदेशः स्मृतः  
यं देशं श्रयते तम् एव कुरुते बाहु-प्रतापार्जितम् ।  
यद् दंष्ट्रानख-लाङ्गुल-प्रहरणः सिंहो वनं गाहते  
तस्मिन्न् एव हत-द्विपेन्द्र-रुधिरैस् तृष्णां छिन्नत्त्य् आत्मनः  ॥ हित्_१।१०५ ॥  
  
हिरण्यको ब्रूते-मित्र क्व गन्तव्यम् ? तथा चोक्तम्-  
  
चलत्य् एकेन पादेन तिष्ठत्य् एकेन बुद्धिमान् ।  
नासमीक्ष्य परं स्थानं पूर्वम् आयतनं त्यजेत्  ॥ हित्_१।१०६ ॥  
  
वायसो ब्रूते-मित्र ! अस्ति सुनिरूपितं स्थानम् ।  
  
हिरण्यको ऽवदत्-किं तत् ?  
  
वायसः कथयति-अस्ति दण्डकारण्ये कर्पूरगौराभिधानं सरः । तत्र चिर-कालोपार्जितः प्रिय-सुहृन् मे मन्थराभिधानः कूर्मः सहज-धार्मिकः प्रतिवसति । पश्य मित्र !  
  
परोपदेशे पाण्डित्यं सर्वेषां सुकरं नृणाम् ।  
धर्मे स्वीयम् अनुष्ठानं कस्यचित् तु महात्मनः  ॥ हित्_१।१०७ ॥  
  
स च भोजन-विशेषैर् मां संवर्धयिष्यति । हिरण्यको ऽप्य् आह-तत् किम् अत्रावस्थाय मया कर्तव्यम् ? यतः-  
  
यस्मिन् देशे न सम्मानो न वृत्तिर् न च बान्धवः ।  
न च विद्यागमः कश्चित् तं देशं परिवर्जयेत्  ॥ हित्_१।१०८ ॥  
  
अपरं च---  
धनिकः श्रोत्रियो राजा नदी वैद्यस् तु पञ्चमः ।  
पञ्च यत्र न विद्यन्ते तत्र वासं न कारयेत्  ॥ हित्_१।१०९ ॥  
  
अपरं च---  
लोक-यात्रा भयं लज्जा दाक्षिण्यं त्याग-शीलता ।  
पञ्च यत्र न विद्यन्ते न कुर्यात् तत्र संस्थितिम्  ॥ हित्_१।११० ॥  
  
अन्यच् च-  
तत्र मित्र ! न वस्तव्यं यत्र नास्ति चतुष्टयम् ।  
ऋण-दाता च वैद्यश् च श्रोत्रियः सजला नदी  ॥ हित्_१।१११ ॥  
  
अतो माम् अपि तत्र नय ।  
  
वायसो ऽवदत्-एवम् अस्तु ।  
  
अथ वायसस् तेन मित्रेण सह विचित्रालाप-सुखेन तस्य सरसः समीपं ययौ । ततो मन्थरो दूराद् एव लघु-पतनकम् अवलोक्य उत्थाय यथोचितम् आतिथ्यं विधाय मूषिकस्याप्य् अतिथि-सत्कारं चकार । यतः-  
  
बालो वा यदि वा वृद्धो युवा वा गृहम् आगतः ।  
तस्य पूजा विधातव्या सर्वत्राभ्यागतो गुरुः  ॥ हित्_१।११२ ॥  
  
तथा-  
गुरुर् अग्निर् द्विजातीनां वर्णानां ब्राह्मणो गुरुः ।  
पतिर् एको गुरुः स्त्रीणां सर्वत्राभ्यागतो गुरुः  ॥ हित्_१।११३ ॥  
  
अपरं च-  
उत्तमस्यापि वर्णस्य नीचो ऽपि गृहम् आगतः ।  
पूजनीयो यथा-योग्यं सर्व-देव-मयो ऽतिथिः  ॥ हित्_१।११४ ॥  
  
वायसो ऽवदत्-सखे ! मन्थर ! स-विशेष-पूजाम् असमि विधेहि, यतो ऽयं पुण्य-कर्मणां धुरीणः कारुण्य-रत्नाकरो हिरण्यक-नामा मूषिक-राजः । एतस्य गुण-स्तुतिं जिह्वा-सहस्र-द्वयेनापि यदि सर्प-राजः कदाचित् कर्तुं समर्थः स्यात् इत्य् उक्त्वा चित्रग्रीवोपाख्यानं वर्णितवान् । ततो मन्थरः सादरं हिरण्यकं सम्पूज्याह-भद्र ! आत्मनो निर्जन-वनागमन-कारणम् आख्यातुम् अर्हसि ?  
  
हिरण्यको ऽवदत्-कथयामि, श्रूयताम् ।  
कथा ४  
  
अस्ति चम्पकाभिधानायां नगर्यां परिव्राजकावसथः । तत्र चूडाकर्णो नाम परिव्राजकः प्रतिवसति । स च भोजनावशिष्ट-भिक्षान्न-सहितं भिक्षापात्रं नागदन्तकेऽवस्थाप्य स्वपिति । अहं च तद् अन्नम् उत्प्लुत्य उत्प्लुत्य प्रत्यहं  भक्षयामि । अनन्तरं तस्य प्रिय-सुहृद् वीणाकर्णो नाम परिव्राजकः समायातः, तेन सह नाना-कथा-प्रसङ्गावस्थितो मम त्रासार्थं जर्जर-वंश-खण्डेन चूडाकर्णो भूमिम् अताडयत् । तं तथाविधं दृष्ट्वा वीणाकर्ण उवाच-सखे ! किम् इति मम कथा-विरक्तो ऽन्यासक्तो भवान् ? यतः-  
  
मुखं प्रसन्नं विमला च दृष्टिः  
कथानुरागो मधुरा च वाणी ।  
स्नेहो ऽधिकः सम्भ्रम-दर्शनं च  
सदानुरक्तस्य जनस्य लक्ष्म  ॥ हित्_१।११५ ॥  
  
अदृष्टि-दानं कृत-पूर्व-नाशनम्  
आननं दुश्चरितानुकीर्तनम् ।  
कथा-प्रसङ्गेन च नाम-विस्मृतिर्  
विरक्त-भावस्य जनस्य लक्षणम्  ॥ हित्_१।११६ ॥  
  
चूडाकर्णेनोक्तम्-भद्र ! नाहं विरक्तः, किन्तु पश्य अयं मूषिको ममापकारी सदा पात्रस्थं भिक्षान्नम् उत्प्लुत्य भक्षयति । वीणाकर्णो नागदन्तम् अवलोक्याह-कथम् अयं मूषिकः स्वल्प-बलो ऽप्य् एतावद् दूरम् उत्पतति ? तद् अत्र केनापि कारणेन भवितव्यम् ।  
  
क्षणं विचिन्त्य परिव्राजकेनोक्तम्-कारणं चात्र धन-बाहुल्यम् एव प्रतिभाति । यतः-  
  
धनवान् बलवान् लोके सर्वः सर्वत्र सर्वदा ।  
प्रभुत्वं धन-मूलं हि राज्ञाम् अप्य् उपजायते  ॥ हित्_१।११७ ॥  
  
ततः खनित्रम् आदाय तेन परिव्राजकेन विवरं खनित्वा चिर-सञ्चितं मम धनं गृहीतम् । ततः प्रभृति प्रत्यहं निज-शक्ति-हीनः सत्त्वोत्साह-रहितः स्वाहारम् अप्य् उत्पादयितुम् अक्षमः सन्न् आसं मन्दं मन्दम् उपसर्पन् चूडाकर्णेनावलोकितः । ततस् तेनोक्तम्-  
  
धनेन बलवान् लोको धनाद् भवति पण्डितः ।  
पश्यैनं मूषिकं पापं स्वजाति-समतां गतम्  ॥ हित्_१।११८ ॥  
  
किं च-  
अर्थेन तु विहीनस्य पुरुषस्याल्प-मेधसः ।  
क्रिया सर्वा विनश्यन्ति ग्रीष्मे कुसरितो यथा  ॥ हित्_१।११९ ॥  
  
अपरं च-  
यस्यार्थास् तस्य मित्राणि यस्यार्थास् तस्य बान्धवाः ।  
यस्यार्थाः स पुमान् लोके यस्यार्थाः स हि पण्डितः  ॥ हित्_१।१२० ॥  
  
अपरं च-  
अपुत्रस्य गृहं शून्यं सन्-मित्र-रहितस्य च ।  
मूर्खस्य च दिशः शून्याः सर्व-शून्या दरिद्रता  ॥ हित्_१।१२१ ॥  
  
अपरं च-  
दारिद्र्यान् मरणाद् वापि दारिद्र्यम् अवरं स्मृतम् ।  
अल्प-क्लेशेन मरणं दारिद्र्यम् अतिदुःसहम्  ॥ हित्_१।१२२ ॥  
  
अन्यच् च-  
तानीन्द्रियाण्य् अविकलानि तद् एव नाम  
सा बुद्धिर् अप्रतिहता वचनं तद् एव ।  
अर्थोष्मणा विरहितः पुरुषः स एव  
अन्यः क्षणेन भवतीति विचित्रम् एतत्  ॥ हित्_१।१२३ ॥  
  
एतत् सर्वम् आकर्ण्य मयालोचितं-ममान्नावस्थानम् अयुक्तम् इदानीम् । तथा चोक्तम्-  
अत्यन्त-विमुखे दैवे व्यर्थे यत्ने च पौरुषे ।  
मनस्विनो दरिद्रस्य वनाद् अन्यत् कुतः सुखम्  ॥ हित्_१।१२४ ॥  
  
अन्यच् च-  
मनस्वी मिर्यते कामं कार्पण्यं न तु गच्छति ।  
अपि निर्वाणम् आयाति नानलो याति शीतताम्  ॥ हित्_१।१२५ ॥  
  
किं च-  
कुसुम-स्तवकस्येव द्वे वृत्ती तु मनस्विनः ।  
सर्वेषां मूर्ध्नि वा तिष्ठेद् विशीर्येत वनेऽथवा  ॥ हित्_१।१२६ ॥  
  
यच् चान्यस्मै एतद् वृत्तान्त-कथनं तद् अप्य् अनुचितम् । यतः-  
  
अर्थ-नाशं मनस्-तापं गृहे दुश्चरितानि च ।  
वञ्चनं चापमानं च मतिमान् न प्रकाशयेत्  ॥ हित्_१।१२७ ॥  
  
यच् चात्रैव याच्ञया जीवनं तद् अप्य् अतीव-गर्हितम् । यतः-  
  
वरं विभव-हीनेन प्राणैः सन्तर्पितो ऽनलः ।  
नोपचार-परिभ्रष्टः कृपणः प्रार्थ्यते जनः  ॥ हित्_१।१२८ ॥  
  
अन्यच् च-  
दारिद्र्याद् ध्रियम् एति ह्री-परिगतः सत्त्वात् परिभ्रश्यते  
निःसत्त्वं परिभूयते परिभवान् निर्वेदम् आपद्यते ।  
निर्विण्णः शुचम् एति शोक-फिहितो बुद्ध्या परित्यज्यते  
निर्बुद्धिः क्षयम् एत्य् अहो निधनता सर्वापदाम् आस्पदम्  ॥ हित्_१।१२९ ॥  
  
किं च-  
वरं मौनं कार्यं न च वचनम् उक्तं यद् अनृतं  
वरं क्लैब्यं पुंसां न च पर-कलत्राभिगमनम् ।  
वरं प्राण-त्यागो न च पिशुन-वाक्येष्व् अभिरुचिर्  
वरं भिक्षाशित्वं न च पर-धनास्वादन-सुखम्  ॥ हित्_१।१३० ॥  
  
वरं शून्या शाला न च खलु वरो दुष्ट-वृषभो  
वरं वेश्या पत्नी न पुनर् अविनीता कुल-वधूः ।  
वरं वासो ऽरण्ये न पुनर् अविवेकाधिप-पुरे  
वरं प्राण-त्यागो न पुनर् अधमानाम् उपगमः  ॥ हित्_१।१३१ ॥  
  
अपि च-  
सेवेव मानम् अखिलं ज्योत्स्नेव तमो जरेव लावण्यम् ।  
हरि-हर-कथेव दुरितं गुण-शतम् अप्य् अर्थिता हरति  ॥ हित्_१।१३२ ॥  
  
तत् किम् अहं पर-पिण्डेन आत्मानं पोषयामि ? कष्टं भोः ! तद् अपि द्वितीयं मृत्यु-द्वारम् । अन्यच् च-  
  
रोगी चिर-प्रवासी परान्न-भोजी परावसथ-शायी ।  
यज् जीवति तन् मरणं यन् मरणं सो ऽस्य विश्रामः  ॥ हित्_१।१३३ ॥  
  
इत्य् आलोच्यापि लोभात् पुनर् अपि तदीयम् अन्नं ग्रहीतुं ग्रहम् अकरवम् । तथा चोक्तम्-  
  
लोभेन बुद्धिश् चलति लोभो जनयते तृषाम् ।  
तृषार्तो दुःखम् आप्नोति परत्रेह च मानवः  ॥ हित्_१।१३४ ॥  
  
ततो ऽहं मन्दं मन्दम् उपसर्पंस् तेन वीणाकर्णेन जर्जर-वंश-खण्डेन ताडितश् चाचिन्तयम्-लुब्धो ह्य् असन्तुष्टो नियतम् आत्म-द्रोही भवति ।  तथा च-  
  
धन-लुब्धो ह्य् असन्तुष्टो ऽनियतात्माजितेन्द्रियः ।  
सर्वा एवापदस् तस्य यस्य तुष्टं न मानसम्  ॥ हित्_१।१३५ ॥  
  
सर्वाः सम्पत्तस्यस् तस्य सन्तुष्टं यस्य मानसम् ।  
उपानद्-गूढ-पादस्य ननु चर्मावृतेव भूः  ॥ हित्_१।१३६ ॥  
  
अपरं च-  
सन्तोषामृत-तृप्तानां यत् सुखं शान्त-चेतसाम् ।  
कुतस् तद्-धन-लुब्धानाम् इतश् चेतश् च धावताम्  ॥ हित्_१।१३७ ॥  
  
किं च-  
तेनाधीतं श्रुतं तेन तेन सर्वम् अनुष्ठितम् ।  
येनाशाः पृष्ठतः कृत्वा नैराश्यम् अवलम्बितम्  ॥ हित्_१।१३८ ॥  
  
अपि च-  
असेवितेश्वर-द्वारम् अदृष्ट-विरह-व्यथम् ।  
अनुक्त-क्लीब-वचनं धन्यं कस्यापि जीवनम्  ॥ हित्_१।१३९ ॥  
  
न योजन-शतं दूरं वाह्यमानस्य तृष्णया ।  
सन्तुष्टस्य कर-प्राप्तेऽप्य् अर्थे भवति नादरः  ॥ हित्_१।१४० ॥  
  
तद् अत्र अवस्थोचित-कार्य-परिच्छेदः श्रेयान् ।  
  
को धर्मो भूत-दया किं सौख्यं नित्यम् अरोगिना जगति ।  
कः स्नेहः सद्-भावः किं पाण्डित्यं परिच्छेदः  ॥ हित्_१।१४१ ॥  
  
तथा च-  
परिच्छेदो हि पाण्डित्यं यदापन्ना विपत्तयः ।  
अपरिच्छेद-कर्तॄणां विपदः स्युः पदे पदे  ॥ हित्_१।१४२ ॥  
  
तथा हि-  
त्यजेद् एकं कुलस्यार्थे ग्रामस्यार्थे कुलं त्यजेत् ।  
ग्रामं जनपदस्यार्थे आत्मार्थे पृथिवीं त्यजेत्  ॥ हित्_१।१४३ ॥  
  
अपरं च-  
पानीयं वा निरायासं स्वाद्वन्नं वा भयोत्तरम् ।  
विचार्यं खलु पश्यामि तत् सुखं यत्र निर्वृतिः  ॥ हित्_१।१४४ ॥  
  
इत्य् आलोच्याहं निर्जन-वनम् आगतः । यतः-  
  
वरं वनं व्याघ्र-गजेन्द्र-सेवितं  
द्रुमालयः पत्र-फलाम्बु-भक्षितम् ।  
तृणानि शय्या वसनं च वल्कलं  
न बन्धु-मध्ये धन-हीन-जीवनम्  ॥ हित्_१।१४५ ॥  
  
अतः-  
संसार-विषय-वृक्षस्य द्वे एव रसवत् फले ।  
काव्यामृत-रसास्वादः सङ्गमः सज्जनैः सह  ॥ हित्_१।१४६ ॥  
  
अपरं च-  
सत्-सङ्गः केशवे भक्तिर् गङ्गाम्भसि निमज्जनम् ।  
असारे खलु संसारे त्रीणि साराणि भावयेत्  ॥ हित्_१।१४७ ॥  
  
मन्थर उवाच-  
अर्थाः पाद-रजोपमा गिरि-नदी-वेगोपमं यौवनम्  
आयुष्यं जल-बिन्दु-लोल-चपलं फेनोपमं जीवनम् ।  
धर्मं यो न करोति निश्चल-मतिः स्वर्गार्गलोद्घाटनं  
पश्चात्-ताप-हतो जरा-परिणतः शोकाग्निना दह्यते  ॥ हित्_१।१४८ ॥  
  
युष्माभिर् अतिसञ्चयः कृतः । तस्यायं दोषः । शृणु-  
उपार्जितानां वित्तानां त्याग एव हि रक्षणम् ।  
तडागोदर-संस्थानां परीवाहैवाम्भसाम्  ॥ हित्_१।१४९ ॥  
  
अन्यच् च-  
यद् अधो ऽधः क्षितौ वित्तं निचखान मितम्पचः ।  
तद्-अधो निलयं गन्तुं चक्रे पन्थानम् अग्रतः  ॥ हित्_१।१५० ॥  
  
यतः-  
निज-सौख्यं निरुन्धानो यो धनार्जनम् इच्छति ।  
परार्थ-भार-वाहीव स क्लेशस्यैव भाजनम्  ॥ हित्_१।१५१ ॥  
  
तथा चोक्तं-  
दानोपभोग-हीनेन धनेन धनिनो यदि ।  
भवामः किं न तेनैव धनेन धनिनो वयम्  ॥ हित्_१।१५२ ॥  
  
यतः-  
धनेन किं यो न ददाति नाश्नुते  
बलेन किं यश् च रिपून् न याधत्ते ।  
श्रुतेन किं यो न च धर्मम् आचरेत्  
किम् आत्मना यो न जितेन्द्रियो भवेत्  ॥ हित्_१।१५३ ॥  
  
अन्यच् च-  
असम्भोगेन सामान्यं कृपणस्य धनं परैः ।  
अस्येदम् इति सम्बन्धो हानौ दुःखेन गम्यते  ॥ हित्_१।१५४ ॥  
  
अपि च-  
न देवाय न विप्राय न बन्धुभ्यो न चात्मने ।  
कृपणस्य धनं याति वह्नि-तस्कर-पार्थिवैः  ॥ हित्_१।१५५ ॥  
  
तथा चोक्तम्-  
दानं प्रिय-वाक्-सहितं  
ज्ञानम् अगर्वं क्षमान्वितं सौर्यम् ।  
त्यागं सहितं च वित्तं  
दुर्लभम् एतच् चतुर् भद्रम्  ॥ हित्_१।१५६ ॥  
  
उक्तं च-  
कर्तव्यः सञ्चयो नित्यं न तु कार्यो ऽतिसञ्चयः ।  
अतिसञ्चय-शीलो ऽयं धनुषा जम्बुको हतः  ॥ हित्_१।१५७ ॥  
  
ताव् आहतुः-कथम् एतत् ?  
  
मन्थरः कथयति-  
  
कथा ५  
  
आसीत् कल्याण-कटक-वास्तव्यो भैरवो नाम व्याधः । स चैकदा मांस-लुब्धो धनुर् आदाय मृगम् अन्विष्यन् विन्ध्याटवी-मध्यं गतः । तत्र तेन मृग एको व्यापादितः । ततो मृगम् आदाय गच्छता तेन घोराकृतिः शूकरो दृष्टः । ततस् तेन मृगं भूमौ निधाय शूकरः शरेण हतः । शूकरेणाप्य् आगत्य प्रलय-घन-घोर-गर्जनं कुर्वाणेन स व्याधो मुष्क-देशे हतः छिन्न-द्रुम इव पपात । तथा चोक्तम्-  
  
जलम् अग्निर् विषं शस्तं क्षुद् व्याधिः पतनं गिरेः ।  
निमित्तं किञ्चिद् आसाद्य देही प्राणैर् विमुच्यते  ॥ हित्_१।१५८ ॥  
  
अथ तयोः पादास्फालनेन एकः सर्पो ऽपि मृतः । अत्रान्तरे दीर्घरावो नाम जम्बुकः परिभ्रमनाहारार्था तान् मृतान् मृग-व्याध-सर्प-शूकरान् अपश्यत् । आलोक्याचिन्तयच् च-अहो भाग्यम् ! अद्य महद् भोज्यं मे समुपस्थितम् ।  
  
अथवा-  
अचिन्तितानि दुःखानि यथैवायान्ति देहिनाम् ।  
सुखान्य् अपि तथा मन्ये दैवम् अत्रातिरिच्यते  ॥ हित्_१।१५९ ॥  
  
मासम् एकं नरो याति द्वौ मासौ मृग-शूकरौ ।  
अहिर् एकं दिनं याति अद्य भक्ष्यो धनुर्गुणः  ॥ हित्_१।१६० ॥  
  
ततः प्रथम-बुभुक्षायाम् इदं निःस्वादु कोदण्ड-लग्नं स्नायु-बन्धनं खादामि, इत्य् उक्त्वा तथाकरोत् । ततश् छिन्ने स्नायु-बन्धने द्रुतम् उत्पतितेन धनुषा हृदि निर्भिन्नः स दीर्घरावः पञ्चत्वं गतः । अतो ऽहं ब्रवीमि कर्तव्यः सञ्चयो नित्यम् इत्य् आदि । तथा च-  
  
यद् ददाति यद् अश्नाति तद् एव धनिनो धनम् ।  
अन्ये मृतस्य क्रीडन्ति दारैर् अपि धनैर् अपि  ॥ हित्_१।१६१ ॥  
  
किं च-  
यद् ददासि विशिष्टेभ्यो यच् चाश्नासि दिने दिने ।  
तत् ते वित्तम् अहं मन्ये शेषं कस्यापि रक्षसि  ॥ हित्_१।१६२ ॥  
  
यातु, किम् इदानीम् अतिक्रान्तोपवर्णनेन । यतः-  
  
नाप्रायम् अभिवाञ्छन्ति नष्टं नेच्छन्ति शोचितुम् ।  
आपत्स्व् अपि न मुह्यन्ति नराः पण्डित-बुद्धयः  ॥ हित्_१।१६३ ॥  
  
तत् सखे ! सर्वदा त्वया सोत्साहेन भवितव्यम्, यतः-  
  
शास्त्राण्य् अधीत्यापि भवन्ति मूर्खा  
यस् तु क्रियावान् पुरुषः स विद्वान् ।  
सुचिन्तितं चौषधम् आतुराणां  
न नाम-मात्रेण करोत्य् अरोगम्  ॥ हित्_१।१६४ ॥  
  
अन्यच् च-  
न स्वल्पम् अप्य् अध्यवसाय-भीरोः  
करोति विज्ञान-विधिर् गुणं हि ।  
अन्धस्य किं हस्त-तल-स्थितो ऽपि  
प्रकाशयत्य् अर्थम् इह प्रदीपः  ॥ हित्_१।१६५ ॥  
  
तद् अत्र सखे दशातिशेषेण शान्तिः करणीया । एतद् अप्य् अतिकष्टं त्वया न मन्तव्यम् ।  
  
सुखम् आपतितं सेव्यं दुःखम् आपतितं तथा ।  
चक्रवत् परिवर्तन्ते दुःखानि च सुखानि च  ॥ हित्_१।१६६ ॥  
  
अपरं च-  
निपानम् इव मण्डूकाः सरः पूर्णम् इवाण्डजाः ।  
सोद्योगं नरम् आयान्ति विवशाः सर्व-सम्पदः  ॥ हित्_१।१६७ ॥  
  
अपि च-  
उत्साह-सम्पन्नम् अदीर्घ-सूत्रं क्रिया-विधिज्ञं व्यसनेष्व् असक्तम् ।  
शूरं कृतज्ञं दृढ-सौहृदं च- लक्ष्मीः स्वयं वाञ्छति वास-हेतोः  ॥ हित्_१।१६८ ॥  
  
विशेषतश् च-  
विनाप्य् अर्थैर् धीरः स्पृशति  बहुमानोन्नति-पदं  
समायुक्तो ऽप्य् अर्थैः परिभव-पदं याति कृपणः ।  
स्वभावाद् उद्भूतां गुण-समुदयावाप्ति-विषयां  
द्युतिं सैंहीं श्वा किं धृत-कनक-मालो ऽपि लभते  ॥ हित्_१।१६९ ॥  
  
किं च-  
धनवान् इति हि मदस् ते किं गत-विभवो विषादम् उपयासि ।  
कर-निहत-कन्दुक-समाः पातोत्पाता मनुष्याणाम्  ॥ हित्_१।१७० ॥  
  
अन्यच् च-  
वृत्त्य्-अर्थं नातिचेष्टते सा हि धात्रैव निर्मिता ।  
गर्भाद् उत्पतिते जन्तौ मातुः प्रस्रवतः स्तनौ  ॥ हित्_१।१७१ ॥  
  
अपि च सखे शृणु-  
येन शुक्ली-कृता हंसाः शुकाश् च हरितीकृताः ।  
मयूराश् चित्रिता येन स ते वृत्तिं विधास्यति  ॥ हित्_१।१७२ ॥  
  
अपरं च सतां रहस्यं शृणु, मित्र !  
  
जनयन्त्य् अर्जने दुःखं तापयन्ति विपत्तिषु ।  
मोहयन्ति च सम्पत्तौ कथम् अर्थाः सुखावहाः  ॥ हित्_१।१७३ ॥  
  
अपरं च-  
धर्मार्धं यस्य वित्तेहा वरं तस्य निरीहता ।  
प्रक्षालनाद् धि पङ्कस्य दूराद् अस्पर्शनं वरम्  ॥ हित्_१।१७४ ॥  
  
यतः-  
यथाआमिषम् आकाशे पक्षिभिः श्वापदैर् भुवि ।  
भक्ष्यते सलिले मत्स्यैस् तथा सर्वत्र वित्तवान्  ॥ हित्_१।१७५ ॥  
  
अन्यच् च-  
राजतः सलिलाद् अग्नेश् चोरतः स्वजनाद् अपि ।  
भयम् अर्थवतां नित्यं मृत्योः प्राण-भृताम् इव  ॥ हित्_१।१७६ ॥  
  
तथा हि-  
जन्मनि क्लेश-बहुले किं नु दुःखम् अतः परम् ।  
इच्छा-सम्पद् यतो नास्ति यच् चेच्छा न निवर्तते  ॥ हित्_१।१७७ ॥  
  
अन्यच् च भ्रातः शृणु-  
धनं तावद् असुलभं लब्धं कृच्छ्रेण पाल्यते ।  
लब्ध-नाशो यथा मृत्युस् तस्माद् एतन् न चिन्तयेत्  ॥ हित्_१।१७८ ॥  
  
सा तृष्णा चेत् परित्यक्ता को दरिद्रः क ईश्वरः ।  
तस्याश् चेत् प्रसरो दत्तो दास्यं च शिरसि स्थितम्  ॥ हित्_१।१७९ ॥  
  
अपरं च-  
यद् यद् एव हि वाञ्छेत ततो वाञ्छा प्रवर्तते ।  
प्राप्त एवार्थतः सो ऽर्थो यतो वाञ्छा निवर्तते  ॥ हित्_१।१८० ॥  
  
किं बहुना, विश्रम्भालापैर् मयैव सहात्र कालो नीयताम् । यतः-  
  
आम्रणान्ताः प्रणयाः कोपाश् च क्षण-भङ्गुराः ।  
परित्यागाश् च निःसङ्गा न भवन्ति महात्मनाम्  ॥ हित्_१।१८१ ॥  
  
इति श्रुत्वा लघुपतनको ब्रूते-धन्यो ऽसि मन्थर ! सर्वथा आश्रयणीयो ऽसि । यतः-  
  
सन्त एव सतां नित्यम् आपद्-उद्धरण-क्षमाः ।  
गजानां पङ्क-मग्नानां गजा एव धुरन्धराः  ॥ हित्_१।१८२ ॥  
  
अपरं च-  
श्लाघ्यः स एको भुवि मानवानां  
स उत्तमः सत्-पुरुषः स धन्यः ।  
यस्यार्थिनो वा शरणागता वा  
नाशाविभङ्गा विमुखाः प्रयान्ति  ॥ हित्_१।१८३ ॥  
  
तद् एवं ते स्वेच्छाहार-विहारं कुर्वाणाः सन्तुष्टाः सुखं निवसन्ति स्म । अथ कदाचित् चित्राङ्ग-नामा मृगः केनापि त्रासितस् तत्रागत्य मिलितः । तत्-पश्चाद् आयान्तं भय-हेतुं सम्भाव्य मन्थरो जलं प्रविष्टः । मूषिकश् च विवरं गतः, काको ऽपि उड्डीय वृक्षाग्रम् आरूढः । ततो लघुपतनकेन सुदूरं निरूप्य भय-हेतुर् न को ऽप्य् अवलम्बितः । पश्चात् तद्-वचनाद् आगत्य पुनः सर्वे मिलित्वा तत्रैवोपविष्टाः । मन्थरेणोक्तं-भद्र मृग ! कुशलं ते ? स्वेच्छया उदकाद्याहारो ऽनुभूयताम् । अत्रावस्थानेन वनम् इदं सनाथीक्रियताम् ।  
  
चित्राङ्गो ब्रूते-लुब्धक-त्रासितो ऽहं भवतां शरणम् आगतः । ततश् च, भवद्भिः सह मित्रत्वम् इच्छामि । भवन्तश् च अनुकम्पयन्तु मैत्र्येण । यतः-  
लोभाद् वाथ भयाद् वापि  यस् त्यजेच् छरणागतम् ।  
ब्रह्म-हत्या-समं तस्य पापम् आहुर् मनीषिणः  ॥ हित्_१।१८४ ॥  
  
हिरण्यको ऽप्य् अवदत्-मित्रत्वं तावद् अस्माभिः सह, अयत्नेन निष्पन्नं भवतः । यतः-  
औरसं कृत-सम्बन्धं तथा वंश-क्रमागतम् ।  
रक्षकं व्यसनेभ्यश् च मित्रं ज्ञेयं चतुर्-विधम्  ॥ हित्_१।१८५ ॥  
  
तद् अत्र भवता स्व-गृह-निर्विशेषेण स्थीयताम् । तच् छ्रुत्वा मृगः सानन्दो भूत्वा कृत-स्वेच्छाहारः पानीयं पीत्वा जलासन्न-वट-तरु-च्छायायाम् उपविष्टः ।  
  
अथ मन्थरो ब्रूते-सखे मृग ! केन त्रासितो ऽसि ? अस्मिन् निर्जने वने कदाचित् किं व्याधाः सञ्चरन्ति ?  
  
मृगेणोक्तम्-अस्ति कलिङ्ग-विषये रुक्माङ्गदो नाम नृपतिः । स च दिग्विजय-व्यापार-क्रमेण आगत्य चन्द्रभागा-नदी-तीरे समावेशित-कटको वर्तते, प्रातश् च तेनात्रागत्य कर्पूर-सरः समीपे भवितव्यम् इति व्याधानां मुखात् किंवदन्ती श्रूयते । तद् अत्रापि प्रातर्-अवस्थानं भय-हेतुकम् इत्य् आलोच्य यथा कार्यं तथा आरभ्यताम् ।  
  
तच् छ्रुत्वा कूर्मः स-भयम् आह-मित्र ! जलाशयान्तरं गच्छामि ।  
  
काक-मृगाव् अपि उक्तवन्तौ-मित्र ! एवम् अस्तु !  
  
हिरण्यको विमृश्याब्रवीत्-पुनर् जलाशये प्राप्ते मन्थरस्य कुशलम् । स्थले गच्छतो ऽस्य का विधा ?  
  
अम्भांसि जल-जन्तूनां दुर्गं दुर्ग-निवासिनाम् ।  
स्व-भूमिः श्वापदादीनां राज्ञां सैन्यं परं बलम्  ॥ हित्_१।१८६ ॥  
  
उपायेन हि यच् छक्यं न तच् छक्यं पराक्रमैः ।  
काकी कनक-सूत्रेण कृष्ण-सर्पम् अघातयत्  ॥ हित्_१।१८७ ॥  
  
तद् यथा-  
कथा ६  
  
अस्ति ब्रह्मारण्ये कर्पा̆ऊरतिलको नाम हस्ती । तम् अवलोक्य सर्वे शृगालाश् चिन्तयन्ति स्म । यद्य् अयं केनाप्य् उपायेन मिर्यते, तदास्माकम् एतेन देहेन मास-चतुष्टयस्य स्वेच्छा-भोजनं भवेत् । ततस् तन्-मध्याद् एकेन  वृद्ध-शृगालेन प्रतिज्ञा कृता । मया बुद्धि-प्रभावाद् अस्य मरणं साधयितव्यम् । अनन्तरं स वञ्चकः कर्पूरतिलक-समीपं गत्वा साष्टाङ्ग-पातं प्रणम्योवाच-देव ! दृष्टि-प्रसादं कुरु ।  
  
हस्ती ब्रूते-कस् त्वम् ? कुतः समायातः ?  
  
सो ऽवदत्-जम्बुको ऽहं सर्वैर् वन-वासिभिः पशुभिर् मिलित्वा भवत्-सकाशं प्रस्थापितः । यद् विना राज्ञा स्थातुं न युक्तम् । तद् अत्राटवी-राज्येऽभिषेक्तुं भवान् सर्व-स्वामि-गुणोपेतो निरूपितः । यतः-  
  
कुलाचार-जनाचारैर् अतिशुद्धः प्रतापवान् ।  
धार्मिको नीति-कुशलः स स्वामी युज्यते भुवि  ॥ हित्_१।१८८ ॥  
  
अपरं च पश्य-  
राजानं प्रथमं विन्देत् ततो भार्यां ततो धनम् ।  
राजन्य् असति लोकेऽस्मिन् कुतो भार्या कुतो धनम्  ॥ हित्_१।१८९ ॥  
  
अन्यच् च-  
पर्जन्य इव भूतानाम् आधारः पृथिवी-पतिः ।  
विकलेऽपि हि पर्जन्ये जीव्यते न तु भूपतौ  ॥ हित्_१।१९० ॥  
  
किं च-  
नियत-विषय-वर्ती प्रायशो दण्ड-योगाज्  
जगति पर-वशेऽस्मिन् दुर्लभः साधु-वृत्तेः ।  
कृशम् अपि विकलं वा व्याधितं वाधनं वा  
पतिम् अपि कुल-नारी दण्ड-भीत्याभ्युपैति  ॥ हित्_१।१९१ ॥  
  
तद् यथा लग्न-वेला न चलति तथा कृत्वा सत्वरम् आगम्यतां देवेन । इत्य् उक्त्वा उत्थाय चलितः । ततो ऽसौ राज्य-लाभाकृष्टः कर्पूरतिलकः शृगाल-दर्शित-वर्त्मना धावन् महा-पङ्के निमग्नः । हस्तिनोक्तम्-सखे शृगाल ! किम् अधुना विधेयम् ? महा-पङ्के पतितो ऽहं म्रिये । परावृत्य पश्य !  
  
शृगालेन विहस्योक्तम्-देव ! मम पुच्छाग्रे हस्तं दत्त्वा उत्तिष्ठ । यस्मात् मद्-विधस्य वचसि त्वया विश्वासः कृतः, तस्य फलम् एतत् । तद् अनुभूयताम् अशरणं दुःखम् । तथा चोक्तम्-  
  
यदासत्-सङ्ग-रहितो भविष्यसि  भविष्यसि ।  
यदासज्जन-गोष्ठीषु पतिष्यसि पतिष्यसि  ॥ हित्_१।१९२ ॥  
  
ततो महा-पङ्के निमग्नो हस्ती शृगालैर् भक्षितः । अतो ऽहं ब्रवीमि-उपायेन हि यच् छक्यम् इत्य् आदि ।  
  
 --ओ)०(ओ--  
  
ततस् तद्-धित-वचनम् अवधीर्य महता भयेन विमुग्ध इव मन्थरस्स् तज्-जलाशयम् उत्सृज्य प्रचलितः । तेऽपि हिरण्यकादयः स्नेहाद् अनिष्टं शङ्कमानास् तम् अनुजग्मुः । ततः स्थले गच्छन् केनापि व्याधेन वने पर्यटता स मन्थरः प्राप्तः । स च तं गृहीत्वा उत्थाय धनुषि बद्ध्वा धन्यो ऽस्मीत्य् अभिधाय भ्रमण-क्लेशात् क्षुत्-पिपासाकुलः स्व-गृहाभिमुखं प्रयातः । अथ ते मृग-वायस-मूषिकाः परं विषादम् उपगताः तम् अनुगच्छन्ति स्म । ततो हिरण्यको विलपति-  
  
एकस्य दुःखस्य न यावद् अन्तं गच्छाम्य् अहं पारम् इवार्णवस्य ।  
तावद् द्वितीयं समुपस्थितं मे छिद्रेष्व् अनर्था बहुली-भवन्ति  ॥ हित्_१।१९३ ॥  
  
स्वभावजं तु यन् मित्रं भाग्येनैवाभिजायते ।  
तद्-अकृत्रिम-सौहार्दम् आपत्स्व् अपि न मुञ्चति  ॥ हित्_१।१९४ ॥  
  
अपि च-  
न मातरि न दारेषु न सोदर्ये न चात्मजे ।  
विश्वासस् तादृशः पुंसां यादृङ् मित्रे स्वभावजे  ॥ हित्_१।१९५ ॥  
  
इति मुहुः विचिन्त्य प्राह-अहो मे दुर्दैवम् । यतः-  
  
स्व-कर्म-सन्तान-विचेष्टितानि  
कालान्तरावर्ति-शुभाशुभानि ।  
इहैव दृष्टानि मयैव तानि  
जन्मान्तराणीव दशान्तराणि  ॥ हित्_१।१९६ ॥  
  
अथवा इत्थम् एवैतत् ।  
कायः सन्निहितापायः सम्पदः पदम् आपदाम् ।  
समागमाः सापगमाः सर्वम् उत्पादि भङ्गुरम्  ॥ हित्_१।१९७ ॥  
  
पुनर् विमृश्याह-  
शोकाराति-भय-त्राणं प्रीति-विश्रम्भ-भाजनम् ।  
केन रत्नम् इदं सृष्टं मित्रम् इत्य् अक्षर-द्वयम्  ॥ हित्_१।१९८ ॥  
  
किं च-  
मित्रं प्रीति-रसायनं नयनयोर् आनन्दनं चेतसः  
पात्रं यत् सुख-दुःखयोः समम् इदं पुण्यात्मना लभ्यते ।  
ये चान्ये सुहृदः समृद्धि-समये द्रव्याभिलाषाकुलास्  
ते सर्वत्र मिलन्ति तत्त्व-निकष-ग्रावा तु तेषां विपत्  ॥ हित्_१।१९९ ॥  
  
इति बहु विलप्य हिरण्यकश् चित्राङ्ग-लघुपतनकाव् आह-यावद् अयं व्याधो वनान् न निःसरति, तावन् मन्थरं मोचयितुं यत्नः क्रियताम् ।  
  
ताव् ऊचतुः-सत्वरं यथा-कार्यम् उपदिश ।  
  
हिरण्यको ब्रूते-चित्राङ्गो जल-समीपं गत्वा मृतम् इवात्मानं निश्चेष्टं दर्शयतु । काकश् च तस्योपरि स्थित्वा चञ्च्वा किम् अपि विलिखतु । नूनम् अनेन लुब्धकेन मृग-मांसार्थिना तत्र कच्छपं परित्यज्य सर्वरं गन्तव्यम् । ततो ऽहं मन्थरस्य बन्धनं छेत्स्यामि । सन्निहिते लुब्धके भवद्भ्यां पलायितव्यम् ।  
  
ततश् चित्राङ्ग-लघुपतनकाभ्यां शीघ्रं गत्वा तथानुष्ठिते सति स व्याधः परिश्रान्तः पानीयं पीत्वा तरोर् अधस्ताद् उपविष्टः सन् तथाविधं मृगम् अपश्यत् । ततः कच्छपं जल-समीपे निधाय कर्तरिकाम् आदाय प्रहृष्ट-मना मृगान्तिकं चलितः । अत्रान्तरे हिरण्यकेन आगत्य मन्थरस्य बन्धनं छिन्नम् । छिन्न-बन्धनः कूर्मः सत्वरं जलाशयं प्रविष्टः । स च मृग आसन्नं तं व्याधं विलोक्योत्थाय द्रुतं पलायितः । प्रत्यावृत्त्य लुब्धको यावत् तरु-तलम् आयाति तावत् कूर्मम् अपश्यन्न् अचिन्तयत्-उचितम् एवैतत् ममासमीक्ष्य-कारिणः । यतः-  
  
यो ध्रुवाणि परित्यज्य अध्रुवाणि निषेवते ।  
ध्रुवाणि तस्य नश्यन्ति अध्रुवं नष्टम् एव हि  ॥ हित्_१।२०० ॥  
  
ततो ऽसौ स्व-कर्म-वशान् निराशः कटकं प्रविष्टः । मन्थरादयश् च सर्वे मुक्तापदः स्व-स्थानं गत्वा यथा-सुखम् आस्थिताः ।  
  
अथ राज-पुत्रैः सानन्दम् उक्तम्-सर्वे श्रुतवन्तः सुखिनो वयम् । सिद्धं नः समीहितम् ।  
  
विष्णु-शर्मोवाच-एतद् भवताम् अभिलषितम् अपि सम्पन्नम् । अपरम् अपीदम् अस्तु-  
  
मित्रं यान्तु च सज्जना जनपदैर् लक्ष्मीः समालभ्यतां  
भूपालाः परिपालयन्तु वसुधां शश्वत् स्व-धर्मे स्थिताः ।  
आस्तां मानस-तुष्टये सुकृतिनां नीतिर् नवोढेव वः  
कल्याणं कुरुतां जनस्य भगवांश् चन्द्रार्ध-चूडामणिः  ॥ हित्_१।२०१ ॥  
  
  
 --ओ)०(ओ--  
  
इइ।  
सुहृद्-भेदः  
  
अथ राज-पुत्रा ऊचुः-आर्य ! मित्रलाभः श्रुतस् तावद् अस्माभिः । इदानीं सुहृद्-भेदं श्रोतुम् इच्छामः ।  
  
विष्णुशर्मोवाच-सुहृद्-भेदं तावच् छृणुत, यस्यायम् आद्यः श्लोकः-  
  
वर्धमानो महान् स्नेहो मृगेन्द्र-वृषयोर् वने ।  
पिशुनेनातिलुब्धेन जम्बुकेन विनाशितः  ॥ हित्_२।१ ॥  
  
राज-पुत्रैर् उक्तम्-कथम् एतत् ?  
  
विष्णुशर्मा कथयति-अस्ति दक्षिणा-पथे सुवर्णवती नाम नगरी । तत्र वर्धमानो नाम वणिग् निवसति । तस्य प्रचुरेऽपि वित्तेऽ परान् बन्धून् अतिसमृद्धान् समीक्ष्य पुनर् अर्थ-वृद्धिः करणीयेति मतिर् बभूव । यतः,  
  
अधो ऽधः पश्यतः कस्य महिमा नोपचीयते ।  
उपर्य् उपरि पश्यन्तः सर्व एव दरिद्रति  ॥ हित्_२।२ ॥  
  
अपरं च-  
ब्रह्महापि नरः पूज्यो यस्यास्ति विपुलं धनम् ।  
शशिनस् तुल्य-वंशो ऽपि निर्धनः परिभूयते  ॥ हित्_२।३ ॥  
  
अन्यच् च-  
अव्यवसायिनम् अलसं दैव-परं सहसाच् च परिहीणम् ।  
प्रमदेव हि वृद्ध-पतिं नेच्छत्य् अवगूहितुं लक्ष्मीः  ॥ हित्_२।४ ॥  
  
किं च-  
आलस्यं स्त्री-सेवा स-रोगता जन्म-भूमि-वात्सल्यम् ।  
सन्तोषो भीरुत्वं षड् व्याघाता महत्त्वस्य  ॥ हित्_२।५ ॥  
  
यतः-  
सम्पदा सुस्थिरं-मन्यो भवति स्वल्पयापि यः ।  
कृतकृत्यो विधिर् मन्ये न वर्धयति तस्य ताम्  ॥ हित्_२।६ ॥  
  
अपरं च-  
निरुत्साहं निरानन्दं निर्वीर्यम् अरि-नन्दनम् ।  
मा स्म सीमन्तिनी काचिज् जनयेत् पुत्रम् ईदृशम्  ॥ हित्_२।७ ॥  
  
तथा चोक्तम्-  
अलब्धं चैव लिप्सेत लब्धं रक्षेत् प्रयत्नतः ।  
रक्षितं वर्धयेच् चैव वृद्धं पात्रेषु निक्षिपेत्  ॥ हित्_२।८ ॥  
  
यतो ऽलब्धम् इच्छतो ऽर्थ-योगाद् अर्थस्य प्राप्तिर् एव । लब्धस्याप्य् अरक्षितस्य निधेर् अपि स्वयं विनाशः । अपि च, अवर्धमानश् चार्थः काले स्वल्प-व्ययो ऽप्य् अञ्जनवत् क्षयम् एति । नौपभुज्यमानश् च निष्प्रयोजन एव सः । तथा चोक्तम्-  
  
धनेन किं यो न ददाति नाश्नुते  
बलेन किं यश् च रिपून् न बाधते ।  
श्रुतेन किं यो न च धर्मम् आचरेत्  
किम् आत्मना यो न जितेन्द्रियो भवेत्  ॥ हित्_२।९ ॥  
  
यतः,  
जल-बिन्दु-निपातेन क्रमशः पूर्यते घटः ।  
स हेतुः सर्व-विद्यानां धर्मस्य च धनस्य च  ॥ हित्_२।१० ॥  
  
दानोपभोग-रहिता दिवसा यस्य यान्ति वै ।  
स कर्म-कार-भस्त्रेव श्वसन्न् अपि न जीवति  ॥ हित्_२।११ ॥  
  
इति सञ्चिन्त्य नन्दक-सजीवक-नामानौ वृषभौ धुरि नियोज्य शकटं नानाविध-द्रव्य-पूर्णं कृत्वा वाणिज्येन गतः कश्मीरं प्रति । अन्यच् च-  
  
अञ्जनस्य क्षयं दृष्ट्वा वल्मीकस्य च सञ्चयम् ।  
अवन्ध्यं दिवसं कुर्याद् दानाध्ययन-कर्मभिः  ॥ हित्_२।१२ ॥  
  
यतः-  
को ऽतिभारः समर्थानां किं दूरं व्यवसायिनाम् ।  
को विदेशः सविद्यानां कः परः प्रिय-वादिनाम्  ॥ हित्_२।१३ ॥  
  
अथ गच्छतस् तस्य सुदुर्ग-नाम्नि महारण्ये सञ्जीवको भग्न-जानुर् निपतितः । तम् आलोक्य वर्धमानो ऽचिन्तयत्-  
  
करोतु नाम नीति-ज्ञो व्यवसायम् इतस् ततः ।  
फलं पुनस् तद् एव स्याद् यद् विधेर् मनसि स्थितम्  ॥ हित्_२।१४ ॥  
  
किन्तु-  
विस्मयः सर्वथा हेयः प्रत्यूहः सर्व-कर्मणाम् ।  
तस्माद् विस्मयम् उत्सृज्य साध्ये सिद्धिर् विधीयताम्  ॥ हित्_२।१५ ॥  
  
इति सञ्चिन्त्य सञ्जीवकं तत्र परित्यज्य वर्धमानः पुनः स्वयं धर्मपुरं नाम नगरं गत्वा महाकायम् अन्यं वृषभम् एकं समानीय धुरि नियोज्य चलितः । ततः सञ्जीवको ऽपि कथं कथम् अपि खुर-त्रये भरं कृत्वोत्थितः । यतः-  
निमग्नस्य पयो-राशौ पर्वतात् पतितस्य च ।  
तक्षकेणापि दष्टस्य आयुर् मर्माणि रक्षति  ॥ हित्_२।१६ ॥  
  
नाकाले मिर्यते जन्तुर् विद्धः शर-शतैर् अपि ।  
कुशाग्रेणैव संस्पृष्टः प्राप्त-कालो न जीवति  ॥ हित्_२।१७ ॥  
  
अरक्षितं तिष्ठति दैव-रक्षितं  
सुरक्षितं दैव-हतं विनश्यति ।  
जीवत्य् अनाथो ऽपि वने विसर्जितः  
कृत-प्रयत्नो ऽपि गृहे न जीवति  ॥ हित्_२।१८ ॥  
  
ततो दिनेषु गच्छत्सु सञ्जीवकः स्वेच्छाहार-विहारं कृत्वारण्यं भ्राम्यन् हृष्ट-पुष्टाङ्गो बलवन् ननाद । तस्मिन् वने पिङ्गलक-नामा सिंहः स्व-भुजोपार्जित-राज्य-सुखम् अनुभवन् निवसति । तथा चोक्तम्-  
  
नाभिषेको न संस्कारः सिंहस्य क्रियते मृगैः ।  
विक्रमार्जित-राज्यस्य स्वयम् एव मृगेन्द्रता  ॥ हित्_२।१९ ॥  
  
स चैकदा पिपासाकुलितः पानीयं पातुं यमुना-कच्छम् अगच्छत् । तेन च तत्र सिंहेनाननुभूत-पूर्वकम् अकाल-घन-गर्जितम् इव सञ्जीवक-नर्दितम् अश्रावि । तच् छ्रुत्वा पानीयम् अपीत्वा स-चकितः परिवृत्य स्व-स्थानम् आगत्य किम् इदम् इत्य् आलोचयंस् तूष्णीं स्थितः । स च तथाविधः करट-कदमनकाभ्याम् अस्य मन्त्रि-पुत्राभ्यां दृष्टः । तं तथाविधं दृष्ट्वा दमनकः करटकम् आह-सखे करटक ! किम् इत्य् अयम् उदकार्थी स्वामी पानीयम् अपीत्वा सचकितो मन्दं मन्दम् अवतिष्ठते ।  
  
करटको ब्रूते-मित्र दमनक ! अस्मन्-मतेनास्य सेवैव न क्रियते । यदि तथा भवति तर्हि किम् अनेन स्वामि-चेष्टानिरूपेणास्माकम् । यतो ऽनेन राज्ञा विनापराधेन चिरम् अवधीरिताभ्याम् आवाभ्यां महद्-दुःखम् अनुभूतम् ।  
  
सेवया धनम् इच्छद्भिः सेवकैः पश्य यत् कृतम् ।  
स्वातन्त्र्यं यच् छरीरस्य मूढैस् तद् अपि हारितम्  ॥ हित्_२।२० ॥  
  
अपरं च-  
शीत-वातातप-क्लेशान् सहन्ते यान् पराश्रिताः ।  
तद्-अंशेनापि मेधावी तपस् तप्त्वा मुखी भवेत्  ॥ हित्_२।२१ ॥  
  
अन्यच् च-  
एतावज् जन्मसाफल्यं देहिनाम् इह देहिषु ।  
प्राणैर् अर्थैर् धिया वाचा श्रेय एवाचरेत् सदा  ॥ हित्_२।२२ ॥  
  
अपरं च-  
एहि गच्छ पतोत्तिष्ठ वद मौनं समाचर ।  
इति वित्रस्त-सारङ्ग-नेत्रया को न वञ्चितः  ॥ हित्_२।२३ ॥  
  
किं च-  
अबुधैर् अर्थ-लाभाय पण्य-स्त्रीभिर् इव स्वयम् ।  
आत्मा संस्कृत्य संस्कृत्य परोपकरणी-कृतः  ॥ हित्_२।२४ ॥  
  
किं च-  
या प्रकृत्यैव चपला निपतत्य् अशुचाव् अपि ।  
स्वामिनो बहु मन्यन्ते दृष्टिं ताम् अपि सेवकाः  ॥ हित्_२।२५ ॥  
  
अपरं च-  
मौनान् मूर्खः प्रवचन-पटुर् बातुलो जल्पको वा  
क्षान्त्या भीरुर् यदि न सहते प्रायशो नाभिजातः ।  
धृष्टः पार्श्वे वसति नियतं दूरतश् चाप्रगल्भः  
सेवा-धर्मः परम-गहनो योगिनाम् अप्य् अगम्यः  ॥ हित्_२।२६ ॥  
  
विशेषतश् च-  
प्रणमत्य् उन्नति-हेतोर् जीवित-हेतोर् विमुञ्चति प्राणान् ।  
दुःखीयति सुख-हेतोः को मूढः सेवकाद् अन्यः  ॥ हित्_२।२७ ॥  
  
दमनको ब्रूते-मित्र सर्वथा मनसापि नैतत् कर्तव्यम्, यतः-  
  
कथं नाम न सेव्यन्ते यत्नतः परमेश्वराः ।  
अचिरेणैव ये तुष्टाः पूरयन्ति मनोरथान्  ॥ हित्_२।२८ ॥  
  
अन्यच् च-  
कुतः सेवा-विहीनानां चामरोद्धूत-सम्पदः ।  
उद्दण्ड-धवल-च्छत्रं वाजि-वारण-वाहिनी  ॥ हित्_२।२९ ॥  
  
करटको ब्रूते-तथापि किम् अनेनास्माकं व्यापारेण । यतो ऽव्यापारेषु व्यापारः सर्वथा परिहरणीयः । पश्य-  
  
अव्यापरेषु व्यापारं यो नरः कर्तुम् इच्छति ।  
स एव निधनं याति कीलोत्पटीव वानरः  ॥ हित्_२।३० ॥  
  
दमनकः पृच्छति--कथम् एतत् ?  
  
करकटः कथयति-  
  
कथा १  
  
अस्ति मगध-देशे धर्मारण्य-सन्निहित-वसुधायां शुभदत्त-नाम्ना कायस्थेन विहारः कर्तुम् आरब्धः । तत्र करपत्रदार्य-माणैक-स्तम्भस्य कियद् दूरस्फाटितस्य काष्ठ-खण्ड-द्वय-मध्ये कीलकः सूत्र-धारेण निहितः । तत्र बलवान् वानर-यूथः क्रीडन्न् आगतः । एको वानरः काल-प्रेरित इव तं कीलकं हस्ताभ्यां धृत्वोपविष्टम् । अनन्तरं  स च सहज-चपलतया महता प्रयत्नेन तं कीलकम् आकृष्टवान् । आकृष्टे च कीलके चूर्णिताण्ड-द्वयः पञ्चत्वं गतः । अतो ऽहं ब्रवीमि-अव्यापरेषु व्यापारम् इत्य् आदि ।  
  
दमनको ब्रूते-तथापि स्वामि-चेष्टा-निरूपणं सेवकेनावश्यं करणीयम् ।  
  
करटको ब्रूते-सर्वस्मिन्न् अधिकारे य एव नियुक्तः प्रधान-मन्त्री स करोतु । यतो ऽनुजीविना पराधिकार-चर्चा सर्वथा न कर्तव्या । पश्य-  
पराधिकार-चर्चा यः कुर्यात् स्वामि-हितेच्छया ।  
स विषीदति चीत्काराद् गर्दभस् ताडितो यथा  ॥ हित्_२।३१ ॥  
  
दमनकः पृच्छति--कथम् एतत् ?  
  
करटको ब्रूते-  
  
कथा २  
  
अस्ति वाराणस्यां कर्पूर-पटको नाम रजकः । स रात्रौ गाढ-निद्रायां प्रसुप्तः । तद्-अनन्तरं तद्-गृह-द्रव्याणि हर्तुं चौरः प्रविष्टः । तस्य प्राङ्गणे गर्दभो बद्धस् तिष्ठति । कुक्कुरश् चोपविष्टो ऽस्ति । अथ गर्दभः श्वानम् आह-सखे ! भवतस् तावद् अयं व्यापारः । तत् किम् इति त्वम् उच्चैः शब्दं कृत्वा स्वामिनं न जागरयसि ।  
  
कुक्कुरो ब्रूते-भद्र ! मम नियोगस्य चर्चा त्वया न कर्तव्या । त्वम् एव किं न जानासि यथा तस्याहर्निशं गृह-रक्षां करोमि । यतो ऽयं चिरान् निर्वृतो ममोपयोगं न जानाति । तेनाधुनापि ममाहार-दाने मन्दादरः । यतो विना विधुर-दर्शनं स्वामिन उपजीविषु मन्दादरा भवन्ति ।  
  
गर्दभो ब्रूते-शृणु रे बर्बर !  
याचते कार्य-काले यः स किं-भृत्यः स किं-सुहृत् ।  
  
कुक्कुरो ब्रूते-  
भृत्यान् सम्भाषयेद् यस् तु कार्य-काले स किं-प्रभुः  ॥ हित्_२।३२ ॥  
  
यतः-  
आश्रितानां भृतौ स्वामि-सेवायां धर्म-सेवने ।  
पुत्रस्योत्पादने चैव न सन्ति प्रतिहस्तकाः  ॥ हित्_२।३३ ॥  
  
ततो गर्दभः स-कोपम् आह-अरे दुष्ट-मते ! पापीयांस् त्वं यद् विपत्तौ स्वामि-कार्ये उपेक्षां करोषि । भवतु तावत् । यथा स्वामी जागरिष्यति, तन् मया कर्तव्यम् । यतः-  
पृष्ठतः सेवयेद् अर्कं जठरेण हुताशनम् ।  
स्वामिनं सर्व-भावेन परलोकम् अमायया  ॥ हित्_२।३४ ॥  
  
इत्य् उक्त्वातीव चीत्कार-शब्दं कृतवान् । ततः स रजकस् तेन चीत्कारेण प्रबुद्धो निद्रा-भङ्ग-कोपाद् उत्थाय गर्दभं लगुडेन तादयामास । तेनासौ पञ्चत्वम् अगमत् । अतो ऽहं ब्रवीमि-पराधिकार-चर्चाम् इत्य् आदि । पश्य, पशूनाम् अन्वेषणम् एवास्मन्-नियोगः । स्व-नियोग-चर्चा क्रियताम् । किन्त्व् अद्य तया चर्चया न प्रयोजनम् । यत आवयोर् भक्षित-शेषाहारः प्रचुरो ऽस्ति ।  
  
दमनकः सरोषम् आह-कथम् आहारार्थी भवान् केवलं राजानं सेवते ? एतद् अयुक्तम् उक्तं त्वया । यतः-  
  
सुहृदाम् उपकार-कारणाद्  
द्विषताम् अप्य् अपकार-कारणात् ।  
नृप-संश्रय इष्यते बुधैर्  
जठरं को न बिभर्ति केवलम्  ॥ हित्_२।३५ ॥  
  
जीविते यस्य जीवन्ति विप्रा मित्राणि बान्धवाः ।  
सफलं जीवितं तस्य आत्मार्थे को न जीवति  ॥ हित्_२।३६ ॥  
  
अपि च-  
यस्मिन् जीवति जीवन्ति बहवः स तु जीवतु ।  
काको ऽपि किं न कुरुते चञ्च्वा स्वोदर-पूरणम्  ॥ हित्_२।३७ ॥  
  
पश्य-  
पञ्चभिर् याति दासत्वं पुराणैः को ऽपि मानवः ।  
को ऽपि लक्षैः कृती को ऽपि लक्षैर् अपि न लभ्यते  ॥ हित्_२।३८ ॥  
  
अन्यच् च-  
मनुष्य-जातौ तुल्यायां भृत्यत्वम् अति-गर्हितम् ।  
प्रथमो यो न तन् नापि स किं जीवत्सु गण्यते  ॥ हित्_२।३९ ॥  
  
तथा चोक्तं-  
वाजि-वारण-लोहानां काष्ठ-पाषाण-वाससाम् ।  
नारी-पुरुष-तोयानाम् अन्तरं हद-हन्तरम्  ॥ हित्_२।४० ॥  
  
तथा हि स्वल्पम् अप्य् अतिरिच्यते-  
स्वल्प-स्नायु-वसावशेष-मलिनं निर्मांसम् अप्य् अस्थिकं  
श्वा लब्ध्वा परितोषम् एति न भवेत् तस्य क्षुधः शान्तये ।  
सिंहो जम्बुकम् अङ्कम् आगतम् अपि त्यक्त्वा निहन्ति द्विपं  
सर्वः कृच्छ्र-गतो ऽपि वाञ्छति जनः सत्त्वानुरूपं फलम्  ॥ हित्_२।४१ ॥  
अपरं च, सेव्य-सेवकयोर् अन्तरं पश्य-  
  
लाङ्गूल-चालनम् अधश् चरणावपातं  
भूमौ निपत्य वदनोदर-दर्शनं च ।  
श्वा पिण्डदस्य कुरुते गज-पुङ्गवस् तु  
धीरं विलोकयति चाटु-शतैश् च भुङ्क्ते  ॥ हित्_२।४२ ॥  
  
किं च-  
यज् जीव्यते क्षणम् अपि प्रथितं मनुष्यैर्  
विज्ञान-विक्रम-यशोभिर् अभज्यमानम् ।  
तन् नाम जीवितम् इह प्रवदन्ति तज्-ज्ञाः  
काको ऽपि जीवति चिराय बलिं च भुङ्क्ते  ॥ हित्_२।४३ ॥  
  
अपरं च-  
यो नात्मजे न च गुरौ न च भृत्य-वर्गे  
दीने दयां न कुरुते न च बन्धु-वर्गे ।  
किं तस्य जीवित-फलेन मनुष्य-लोके  
काको ऽपि जीवति चिराय बलिं च भुङ्क्ते  ॥ हित्_२।४४ ॥  
  
अपरम् अपि-  
अहित-हित-विचार-शून्य-बुद्धेः  
श्रुति-समयैर् बहुभिर् बहिष्कृतस्य ।  
उदर-भरण-मात्र-केवलेच्छोः  
पुरुष-पशोश् च पशोश् च को विशेषः  ॥ हित्_२।४५ ॥  
  
करटको ब्रूते-आवां तावद् अप्रधानौ । तदाप्य् आवयोः किम् अनया विचारणया ।  
  
दमनको ब्रूते-कियता कालेनामात्याः प्रधानताम् अप्रधानतां वा लभन्ते, यतः-  
  
न कस्यचित् कश्चिद् इह स्वभावाद्  
भवत्य् उदारो ऽभिमतः खलो वा ।  
लोके गुरुत्वं विपरीततां वा  
स्व-चेष्टितान्य् एव नरं नयन्ति  ॥ हित्_२।४६ ॥  
  
किं च-  
आरोप्यते शिला शैले यत्नेन महता यथा ।  
निपात्यते क्षणेनाधस् तथात्मा गुण-दोषयोः  ॥ हित्_२।४७ ॥  
  
यात्य् अधो ऽधः व्रजत्य् उच्चैर् नरः स्वैर् एव कर्मभिः ।  
कूपस्य खनिता यद्वत् प्राकारस्येव कारकः  ॥ हित्_२।४८ ॥  
  
तद् भद्रम् । स्वयत्नायत्तो ह्य् आत्मा सर्वस्य ।  
  
करटको ब्रूते-अथ भवान् किं ब्रवीति ?  
  
स आह-अयं तावत् स्वामी पिङ्गलकः कुतो ऽपि कारणात् स-चकितः परिवृत्योपविष्टः ।  
  
करटको ब्रूते-  
उदीरितो ऽर्थः पशुनापि गृह्यते  हयाश् च नागाश् च वहन्ति चोदिताः ।  
अनुक्तम् अप्य् ऊहति पण्डितो जनः परेङ्गित-ज्ञान-फला हि बुद्धयः  ॥ हित्_२।४९ ॥  
  
आकार-रिङ्गतैर् गत्या चेष्टया भाषणेन च ।  
नेत्र-वक्त्र-विकारेण लक्ष्यतेऽन्तर्गतं मनः  ॥ हित्_२।५० ॥  
  
अत्र भय-प्रस्तावे प्रज्ञा-बलेनाहम् एनं स्वामिनम् आत्मीयं करिष्यामि । यतः-  
  
प्रस्ताव-सदृशं वाक्यं सद्-भाव-सदृशं प्रियम् ।  
आत्म-शक्ति-समं कोपं यो जानाति स पण्डितः  ॥ हित्_२।५१ ॥  
  
करटको ब्रूते-सखे त्वं सेवानभिज्ञः । पश्य-  
  
अनाहूतो विशेद् यस् तु अपृष्टो बहु भाषते ।  
आत्मानं मन्यते प्रीतं भू-पालस्य स दुर्मतिः  ॥ हित्_२।५२ ॥  
  
दमनको ब्रूते-भद्र ! कथम् अहं सेवानभिज्ञः ? पश्य-  
  
किम् अप्य् अस्ति स्वभावेन सुन्दरं वाप्य् असुन्दरम् ।  
यद् एव रोचते यस्मै भवेत् तत् तस्य सुन्दरम्  ॥ हित्_२।५३ ॥  
  
यतः-  
यस्य यस्य हि यो भावस् तेन तेन हि तं नरम् ।  
अनुप्रविश्य मेधावी क्षिप्रम् आत्म-वशं नयेत्  ॥ हित्_२।५४ ॥  
  
अन्यच् च-  
को ऽत्रेत्य् अहम् इति ब्रूयात् सम्यग् आदेशयेति च ।  
आज्ञाम् अवितथां कुर्याद् यथा-शक्ति महीपतेः  ॥ हित्_२।५५ ॥  
  
अपरं च-  
अल्पेच्छुर् धृतिमान् प्राज्ञश् छायेवानुगतः सदा ।  
आदिष्टो न विकल्पेत स राज-वसतिं वसेत्  ॥ हित्_२।५६ ॥  
  
करटको ब्रूते-कदाचित् त्वाम् अनवसर-प्रवेशाद् अवगम्यते स्वामी ।  
  
स चाह-अस्त्व् एवम् । तथाप्य् अनुजीविना स्वामि-सान्निध्यम् अवश्यं करणीयम् ।  
यतः-  
दोष-भीतेर् अनारम्भस् तत् कापुरुष-लक्षणम् ।  
कैर् अजीर्ण-भयाद् भ्रातर् भोजनं परिहीयते  ॥ हित्_२।५७ ॥  
  
पश्य-  
आसन्नम् एव नृपतिर् भजते मनुष्यं विद्या-विहीनम् अकुलीनम् असंस्तुतं वा ।  
प्रायेण भूमि-पतयः प्रमदा-लताश् च यः पार्श्वतो वसति तं परिवेष्टयन्ति  ॥ हित्_२।५८ ॥  
  
करटको ब्रूते-अथ तत्र गत्वा किं वक्ष्यति भवान् ।  
  
स आह-शृणु ! किम् अनुरक्तो विरक्तो वा मयि स्वामीति ज्ञास्यामि ।  
  
करटको ब्रूते-किं तज् ज्ञान-लक्षणम् ।  
  
दमनको ब्रूते-शृणु-  
दूराद् अवेक्षणं हासः सम्प्रश्नेष्व् आदरो भृशम् ।  
परोक्षेऽपि गुण-श्लाघा स्मरणं प्रिय-वस्तुषु  ॥ हित्_२।५९ ॥  
  
असेवके चानुरक्तिर् दानं स-प्रिय-भाषणम् ।  
अनुरक्तस्य चिह्नानि दोषेऽपि गुण-सङ्ग्रहः  ॥ हित्_२।६० ॥  
  
अन्यच् च--  
काल-यापनम् आशानां वर्धनं फल-खण्डनम् ।  
विरक्तेश्वर-चिह्नानि जानीयान् मतिमान् नरः  ॥ हित्_२।६१ ॥  
  
एतज् ज्ञात्वा यथा चायं ममायत्तो भविष्यति । तथा वदिष्यामि ।  
  
अपायसं दर्शनजां विपत्तिम्  
उपाय-सन्दर्शन-जां च सिद्धिम् ।  
मेधाविनो नीति-विधि-प्रयुक्तां  
पुरः स्फुरन्तीम् इव दर्शयन्ति  ॥ हित्_२।६२ ॥  
  
करटको ब्रूते-तथाप्य् अप्राप्ते प्रस्तावे न वक्तुम् अर्हसि, यतः-  
  
अप्राप्त-कालं वचनं बृहस्पतिर् अपि ब्रुवन् ।  
लभते बुद्ध्य्-अवज्ञानम् अवमानं च भारत  ॥ हित्_२।६३ ॥  
  
दमनको ब्रूते-मित्र ! मा भैषीः ! नाहम् अप्राप्तावसरं वचनं वदिष्यामि । यतः-  
आपद्य् उन्मार्ग-गमने कार्य-कालात्ययेषु च ।  
अपृष्टो ऽपि हितान्वेषी ब्रूयात् कल्याण-भाषितम्  ॥ हित्_२।६४ ॥  
  
यदि च प्राप्तावसरेणापि मया मन्त्रो न वक्तव्यस् तदा मन्त्रित्वम् एव ममानुपपन्नम् । यतः-  
  
कल्पयति येन वृत्तिं येन च लोके प्रशस्यते ।  
स गुणस् तेन गुणिना रक्ष्यः संवर्धनीयश् च  ॥ हित्_२।६५ ॥  
  
तद् भद्र ! अनुजानीहि माम् । गच्छामि ।  
  
करटको ब्रूते-शुभम् अस्तु । शिवास् ते पन्थानः । यथाभिलषितम् अनुष्ठीयताम् इति ।  
  
ततो दमनको विस्मित इव पिङ्गलक-समीपं गतः । अथ दूराद् एव सादरं राज्ञा प्रवेशितः साष्टाङ्ग-प्रणिपातं प्रणिपत्योपविष्टः । राजाह-चिराद् दृष्टो ऽसि ।  
  
दमनको ब्रूते-यद्यपि मया सेवकेन श्रीमद्-देवपादानां न किञ्चित् प्रयोजनम् अस्ति, तथापि प्राप्त-कालम् अनुजीविना सान्निध्यम् अवश्यं कर्तव्यम् इत्य् आगतो ऽस्मि । किं च-  
  
दन्तस्य निर्घर्षणकेन राजन्  
कर्णस्य कण्डूयनकेन वापि ।  
तृणेन कार्यं भवतीश्वराणां  
किम् अङ्ग-वाक्-पाणि-मता नरेण  ॥ हित्_२।६६ ॥  
  
यद्यपि चिरेणावधीरितस्य देव-पादैर् मे बुद्धि-नाशः शक्यते, तद् अपि न शङ्कनीयम् । यतः-  
  
कदर्थितस्यापि च धैर्य-वृत्तेर्  
बुद्धेर् विनाशो नहि शङ्कनीयः ।  
अधः-कृतस्यापि तनूनपातो  
नाधः शिखा याति कदाचिद् एव  ॥ हित्_२।६७ ॥  
  
देव ! तत् सर्वथा विशेषज्ञेन स्वामिना भवितव्यम् । यतः-  
  
मणिर् लुठति पादेषु काचः शिरसि धार्यते ।  
यथैवास्ते तथैवास्तां काचः काचो मणिर् मणिः  ॥ हित्_२।६८ ॥  
  
अन्यच् च-  
निर्विशेषो यदा राजा समं सर्वेषु वर्तते ।  
तदोद्यम-समर्थानाम् उत्साहः परिहीयते  ॥ हित्_२।६९ ॥  
  
किं च-  
त्रिविधाः पुरुषा राजन्न् उत्तमाधम-मध्यमाः ।  
नियोजयेत् तथैवैतांस् त्रिविधेष्व् एव कर्मसु  ॥ हित्_२।७० ॥  
  
यतः-  
स्थान एव निज्योज्यन्ते भृत्याश् चाभरणानि च ।  
नहि चूडामणिः पादे नूपुरं शिरसा कृतम्  ॥ हित्_२।७१ ॥  
  
अपि च-  
कनक-भूषण-सङ्ग्रहणोचितो यदि मणिस् त्रपुणि प्रणिधीयते ।  
न स विरौति न चापि न शोभते भवति योजयितुर् वचनीयता  ॥ हित्_२।७२ ॥  
  
अन्यच् च-  
मुकुटे रोपिता काचश् चरणाभरणे मणिः ।  
नहि दोषो मणेर् अस्ति किन्तु साधोर् अविज्ञता  ॥ हित्_२।७३ ॥  
  
पश्य-  
बुद्धिमान् अनुरक्तो ऽयम् अयं शूर इतो भयम् ।  
इति भृत्य-विचारज्ञो भृत्यैर् आपूर्यते नृपः  ॥ हित्_२।७४ ॥  
  
तथा हि-  
अश्वः शस्त्रं शास्त्रं वीणा वाणी नरश् च नारी च ।  
पुरुष-विशेषं प्राप्ता भवन्त्य् अयोग्याश् च योग्याश् च  ॥ हित्_२।७५ ॥  
  
अन्यच् च-  
किं भक्तेनासमर्थेन किं शक्तेनापकारिणा ।  
भक्तं शक्तं च मां राजन् नावज्ञातुं त्वम् अर्हसि  ॥ हित्_२।७६ ॥  
  
यतः-  
अवज्ञानाद् राज्ञो भवति मति-हीनः परिजनस्  
ततस् तत्-प्रामाण्याद् भवति न समीपे बुध-जनः ।  
बुधैस् त्यक्ते राज्ये न हि भवति नीतिर् गुणवती  
विपन्नायां नीतौ सकलम् अवशं सीदति जगत्  ॥ हित्_२।७७ ॥  
  
अपरं च-  
जनं जनपदा नित्यम् अर्चयन्ति नृपार्चितम् ।  
नृपेणावमतो यस् तु स सर्वैर् अवमन्यते  ॥ हित्_२।७८ ॥  
  
किं च-  
बालाद् अपि गृहीतव्यं युक्तम् उक्तं मनीषिभिः ।  
रवेर् अविषये किं न प्रदीपस्य प्रकाशनम्  ॥ हित्_२।७९ ॥  
  
पिङ्गलको ऽवदत्-भद्र दमनक ! किम् एतत् ? त्वम् अस्मदीय-प्रधानामात्य-पुत्र इयन्तं कालं यावत् कुतो ऽपि खल-वाक्यान् नागतो ऽसि । इदानीं यथाभिमतं ब्रूहि ।  
  
दमनको ब्रूते-देव ! पृच्छामि किञ्चित् । उच्यताम् । उदकार्थी स्वामी पानीयम् अपीत्वा किम् इति विस्मित इव तिष्ठति ।  
  
पिङ्गलको ऽवदत्-भद्रम् उक्तं त्वया । किन्त्व् एतद् रहस्यं वक्तुं काचिद् विश्वास-भूमिर् नास्ति । तथापि निभृतं कृत्वा कथयामि । शृणु, सम्प्रति वनम् इदम् अपूर्व-सत्त्वाधिष्ठितम् अतो ऽस्माकं त्याज्यम् । अनेन हेतुना विस्मितो ऽस्मि । तथा च श्रुतो मयापि महान् अपूर्व-शब्दः । शब्दानुरूपेणास्य प्राणिनो महता बलेन भवितव्यम् ।  
  
दमनको ब्रूते-देव ! अस्ति तावद् अयं महान् भय-हेतुः । स शब्दो ऽस्याभिर् अप्य् आकर्णितः । किन्तु स किं मन्त्री यः प्रथमं भूमि-त्यागं पश्चाद् युद्धं चोपविशति अस्मिन् कार्य-सन्देहे भृत्यानाम् उपयोग एव ज्ञातव्यः । यतः-  
  
बन्धु-स्त्री-भृत्य-वर्गस्य बुद्धेः सत्त्वस्य चात्मनः ।  
आपन्-निकष-पाषाणे नरो जानाति सारताम्  ॥ हित्_२।८० ॥  
  
सिंहो ब्रूते-भद्र ! महती शङ्का मां बाधते ।  
  
दमनकः पुनर् आह स्वगतम्-अन्यथा राज्य-सुखं परित्यज्य स्थानान्तरं गन्तुं कथं मां सम्भाषसे ? प्रकाशं ब्रूते-देव ! यावद् अहं जीवामि तावद् भयं न कर्तव्यम् । किन्तु करटकादयो ऽप्य् आश्वास्यन्तां यस्माद् आपत्-प्रतीकार-काले दुर्लभह् पुरुष-समवायः ।  
  
ततस् तौ दमनक-करटकौ राज्ञा सर्वस्वेनापि पूजितौ भय-प्रतीकारं प्रतिज्ञाय चलितौ । करटको गच्छन् दमनकम् आह-सखे ! किं शक्त्य-प्रतीकारो भय-हेतुर् अशक्य-प्रतीकारो वेति न ज्ञात्वा भयोपशमं प्रतिज्ञाय कथम् अयं महा-प्रसादो गृहीतः ? यतो ऽनुपकुर्वाणो न कस्याप्य् उपायनं गृह्णीयाद् विशेषतो राज्ञः । पश्य-  
यस्य प्रसादे पद्मास्ते विजयश् च पराक्रमे ।  
मृत्युश् च वसति क्रोधे सर्व-तेजोमयो हि सः  ॥ हित्_२।८१ ॥  
  
तथा हि-  
बालो ऽपि नावमन्तव्यो मनुष्य इति भूमिपः ।  
महती देवता ह्य् एषा नर-रूपेण तिष्ठति  ॥ हित्_२।८२ ॥  
  
दमनको विहस्याह-मित्र ! तूष्णीम् आस्यताम् । ज्ञातं मया भय-कारणम् । बलीवर्द-नर्दितं तत् । वृषभाश् चास्माकम् अपि भक्ष्याः । किं पुनः सिंहस्य ।  
  
करटको ब्रूते-यद्य् एवं तदा किम् पुनः स्वामि-त्रासस् तत्रैव किम् इति नापनीतः ।  
  
दमनको ब्रूते-यदि स्वामि-त्रासस् तत्रैव मुच्यते तदा कथम् अयं महा-प्रसाद-लाभः स्यात् । अपरं च-  
  
निरपेक्षो न कर्तव्यो भृत्यै स्वामी कदाचन ।  
निरपेक्षं प्रभुं कृत्वा भृत्यः स्याद् दधि-कर्णवत्  ॥ हित्_२।८३ ॥  
  
करटकः पृच्छति--कथम् एतत् ?  
  
दमनकः कथयति-  
  
कथा ३  
  
अस्त्य् उत्तर-पथेऽर्बुदशिखर-नाम्नि पर्वते दुर्दान्तो नाम महा-विक्रमः सिंहः । तस्य पर्वत-कन्दरम् अधिशयानस्य केसराग्रं कश्चिन् मूषिकः प्रत्यहं छिनत्ति । ततः केसराग्रं लूनं दृष्ट्वा कुपितो विवरान्तर्गतं मूषिकम् अलभमानो ऽचिन्तयत्-  
  
क्षुद्र-शत्रुर् भवेद् यस् तु विक्रमान् नैव लभ्यते ।  
तम् आहन्तुं पुरस्कार्यः सदृशस् तस्य सैनिकः  ॥ हित्_२।८४ ॥  
इत्य् आलोच्य तेन ग्रामं गत्वा विश्वासं कृत्वा दधिकर्ण-नामा बिडालो यत्नेवानीय मांसाहारं दत्त्वा स्व-कन्दरे स्थापितः । अनन्तरं तद्-भयान् मूषिको ऽपि विलान् न निःसरति । तेनासौ सिंहो ऽक्षत-केशरः सुखं स्वपिति । मूषिक-शब्दं यदा यदा शृणोति, तदा तदा मांसाहार-दानेन तं बिडालं संवर्धयति ।  
  
आज्ञा-भङ्गो नरेन्द्राणां ब्राह्मणानाम् अनादरः ।  
पृथक् शय्या च नारीणाम् अशस्त्र-विहितो वधः  ॥ हित्_२।८५ ॥  
  
ततो देश-व्यवहारानभिज्ञः सञ्जीवकः सभयम् उपसृत्य साष्टाङ्ग-पातं करटकं प्रणतवान् । तथा चोक्तम्-  
  
मतिर् एव बलाद् गरीयसी यद्-अभावे करिणाम् इयं दशा ।  
इति घोषयतीव डिण्डिमः करिणो हस्तिपकाहतः क्वणन्  ॥ हित्_२।८६ ॥  
  
अथ सञ्जीवकः साशङ्कम् आह-सेनापते ! किं मया कर्तव्यम् । तद् अभिधीयताम् ।  
  
करटको ब्रूते-वृषभ ! अत्र कानने तिष्ठसि । अस्मद्-देव-पादारविन्दं प्रणय ।  
  
सञ्जीवको ब्रूते-तद्-अभय-वाचं मे यच्छ । गच्छामि ।  
  
करटको ब्रूते-शृणु रे बलीवर्द ! अलम् अनया शङ्कया । यतः-  
  
प्रतिवाचम् अदत्त केशवः शपमानाय न चेदि-भूभुजे ।  
अनुहुङ्कुरुते घन-ध्वनिं न हि गोमायु-रुतानि केसरी  ॥ हित्_२।८७ ॥  
  
अन्यच् च-  
तृणानि नोन्मूलयति प्रभञ्जनो  
मृदूनि नीचैः प्रणलानि सर्वतः ।  
समुच्छ्रितान् एव तरून् प्रबाधते  
महान् महत्य् एव करोति विक्रमम्  ॥ हित्_२।८८ ॥  
  
ततस् तौ सञ्जीवकं कियद् दूरे संस्थाप्य पिङ्गलक-समीपं गतौ । ततो राजा सादरम् अवलोकितौ प्रणम्योपविष्टौ । राजाह-त्वया स दृष्टः ?  
  
दमनको ब्रूते-देव ! दृष्टः । किन्तु यद् देवेन ज्ञातं तत् तथा । महान् एवासौ देवं द्रष्टुम् इच्छति । किन्तु महाबलो ऽसौ ततः सज्जीभूयोपविश्य दृश्यताम् । शब्द-मात्राद् एव न भेतव्यम् । तथा चोक्तम्-  
  
शब्द-मात्रान् न भेतव्यम् अज्ञात्वा शब्द-कारणम् ।  
शब्द-हेतुं परिज्ञाय कुट्टनी गौरवं गता  ॥ हित्_२।८९ ॥  
  
राजाह-कथम् एतत् ?  
  
दमनकः कथयति---  
  
कथा ४  
  
अस्ति श्री-पर्वत-मध्ये ब्रह्मपुराख्यं नगरम् । तच्-छिखर-प्रदेशे घण्टाकर्णो नाम राक्षसः प्रतिवसतीति जन-प्रवादः श्रूयते । एकदा घण्टाम् आदाय पलायमानः कश्चिच् चौरो व्याघ्रेण व्यापादितः । तत्-पाणि-पतिता घण्टा वानरैः प्राप्ता । वानरास् तां घण्टाम् अनुक्षणं वादयन्ति । ततो नगर-जनैः स मनुष्यः खादितो दृष्टः प्रतिक्षणं घण्टा-रवश् च श्रूयते । अनन्तरं घण्टाकर्णः कुपितो मनुष्यान् खादति घण्टां च वादयतीत्य् उक्त्वा सर्वे जना नगरात् पलायिताः । ततः करालया नाम कुट्टन्या विमृश्यानवरो ऽयं घण्टा-नादः । तत् किं मर्कटा घण्टां वादयन्तीति स्वयं विज्ञाय राजा विज्ञापितः-देव ! यदि कियद् धनोपक्षयः क्रियते, तदाहम्  
एनं घण्टाकर्णं साधयामि ।  
  
ततो राजा तस्यै धनं दत्तम् । कुट्टन्या मण्डलं कृत्वा तत्र गणेशादि-पूजा-गौरवं दर्शयित्वा स्वयं वानर-प्रिय-फलान्य् आदाय वनं प्रविश्य फलान्य् आकीर्णानि । ततो घण्टां परित्यज्य वानराः फलासक्ता बभूवुः । कुट्टनी च घण्टां गृहीत्वा नगरम् आगता सर्व-जन-पूज्याभवत् । अतो ऽहं ब्रवीमि-शब्द-मात्रान् न भेतव्यम् इत्य् आदि । ततः सञ्जीवकम् आनीय दर्शनं कारितवन्तौ । पश्चात् तत्रैव परम-प्रीत्या निवसति ।  
  
 --ओ)०(ओ--  
  
अथ कदाचित् तस्य सिंहस्य भ्राता स्तब्ध-कर्ण-नामा सिंहः समागतः । तस्यातिथ्यं कृत्वा सिंहम् उपवेश्य पिङ्गलकस् तद्-आहाराय पशुं हन्तुं चलितः । अत्रान्तरे सञ्जीवको वदति-देव ! अद्य हत-मृगाणां मांसानि क्व ?  
  
राजाह-दमनक-करटकौ जानीतः ।  
  
सञ्जीवको ब्रूते-ज्ञायतां किम् अस्ति नास्ति वा ?  
  
सिंहो विमृश्याह-नास्त्य् एव तत् ।  
  
सञ्जीवको ब्रूते-कथम् एतावन् मांसं ताभ्यां खादितम् ?  
  
राजाह-खादितं व्ययितम् अवधीरितं च । प्रत्यहम् एष क्रमः ।  
  
सञ्जीवको ब्रूते-कथं श्रीमद्-देव-पादानां अगोचरेणैव क्रियते ?  
  
राजाह-मदीयागोचरेणैव क्रियते ।  
  
अथ सञ्जीवको ब्रूते-नैतद् उचितम् । तथा चोक्तम्-  
  
नानिवेद्य प्रकुर्वीत भर्तुः किञ्चिद् अपि स्वयम् ।  
कार्यम् आपत्-प्रतीकाराद् अन्यत्र जगती-पते  ॥ हित्_२।९० ॥  
  
अन्यच् च-  
कमण्डलूपमो ऽमात्यस् तनु-त्यागी बहु-ग्रहः ।  
नृपते किङ्क्षणो मूर्खो दरिद्रः किंवराटकः  ॥ हित्_२।९१ ॥  
  
स ह्य् अमात्यः सदा श्रेयान् काकिनीं यः प्रवर्धयेत् ।  
कोषः कोषवतः प्राणाः प्राणाः प्राणा न भूपतेः  ॥ हित्_२।९२ ॥  
  
किं चार्थैर् न कुलाचारैः सेवताम् एति पूरुषः ।  
धन-हीनः स्व-पत्न्यापि त्यज्यते किं पुनः परैः  ॥ हित्_२।९३ ॥  
  
एतच् च राज्ञः प्रधानं दूषणम्-  
  
अतिव्ययो ऽनपेक्षा च तथार्जनम् अधर्मतः ।  
मोषणं दूर-संस्थानां कोष-व्यसनम् उच्यते  ॥ हित्_२।९४ ॥  
  
यतः-  
क्षिप्रम् आयतम् अनालोच्य व्ययमानः स्व-वाञ्छया ।  
परिक्षीयत एवासौ धनी वैश्रवणोपमः  ॥ हित्_२।९५ ॥  
  
स्तब्धकर्णो ब्रूते-शृणु भ्रातः चिराश्रिताद् एतौ दमनक-करटकौ सन्धि-विग्रह-कार्याधिकारिणौ च कदाचिद् अर्थाधिकारे न नियोक्तव्यौ । अपरं च नियोग-प्रस्तावे यन् मया श्रुतं तत् कथ्यते ।  
  
ब्राह्मणः क्षत्रियो बन्धुर् नाधिकारे प्रशस्यते ।  
ब्राह्मणः सिद्धम् अप्य् अर्थं कृच्छ्रेणापि न यच्छति  ॥ हित्_२।९६ ॥  
  
नियुक्तः क्षत्रियो द्रव्ये खड्गं दर्शयते ध्रुवम् ।  
सर्वस्वं ग्रसते बन्धुर् आक्रम्य ज्ञाति-भावतः  ॥ हित्_२।९७ ॥  
  
अपराधेऽपि निःशङ्को नियोगी चिर-सेवकः ।  
स स्वामिनम् अवज्ञाय चरेच् च निरवग्रहः  ॥ हित्_२।९८ ॥  
  
उपकर्ताधिकार-स्थः स्वापराधं न मन्यते ।  
उपकारं ध्वजी-कृत्य सर्वम् एव विलुम्पति  ॥ हित्_२।९९ ॥  
  
उपंशु-क्रीडितो ऽमात्यः स्वयं राजायते यतः ।  
अवज्ञा क्रियते तेन सदा परिचयाद् ध्रुवम्  ॥ हित्_२।१०० ॥  
  
अन्तर्-दुष्टः क्षमा-युक्तः सर्वानर्थ-करः किल ।  
शकुनिः शकटारश् च दृष्टान्ताव् अत्र भूपते  ॥ हित्_२।१०१ ॥  
  
सदामत्यो न साध्यः स्यात् समृद्धः सर्व एव हि ।  
सिद्धानाम् अयम् आदेशः ऋद्धिश् चित्त-विकारिणी  ॥ हित्_२।१०२ ॥  
  
प्राप्तार्थ-ग्रहणं द्रव्य-परीवर्तो ऽनुरोधनम् ।  
उपेक्षा बुद्धि-हीनत्वं भोगो ऽमात्यस्य दूषणम्  ॥ हित्_२।१०३ ॥  
  
नियोग्य् अर्थ-ग्रहोपायो राज्ञा नित्य-परीक्षणम् ।  
प्रतिपत्ति-प्रदानं च तथा कर्म-विपर्ययः  ॥ हित्_२।१०४ ॥  
  
निपीडिता वमन्त्य् उच्चैर् अन्तः-सारं महीपतेः ।  
दुष्ट-व्रणा इव प्रायो भवन्ति हि नियोगिनः  ॥ हित्_२।१०५ ॥  
  
मुहुर् नियोगिनी बाध्या वसुधारा महीपते ।  
सकृत् किं पीडितं स्नान-वस्त्रं मुञ्चेद् धृतं पयः  ॥ हित्_२।१०६ ॥  
  
एतत् सर्वं यथावसरं ज्ञात्वा व्यवहर्तव्यम् ।  
  
सिंहो ब्रूते-अस्ति तावद् एवम् । किन्त्व् एतौ सर्वथा न मम वचन-कारिणौ ।  
  
स्तब्धकर्णो ब्रूते-एतत् सर्वम् अनुचितं सर्वथा । यतः-  
  
आज्ञा-भङ्ग-करान् राजा न क्षमेत सुतान् अपि ।  
विशेषः को नु राज्ञश् च राज्ञश् चित्र-गतस्य च  ॥ हित्_२।१०७ ॥  
  
स्तब्धस्य नश्यति यशो विषम् अस्य मैत्री  
नष्टेन्द्रियस्य कुलम् अर्थ-परस्य धर्मः ।  
विद्या-फलं व्यसनिनः कृपणस्य सौख्यं  
राज्यं प्रमत्त-सचिवस्य नराधिपस्य  ॥ हित्_२।१०८ ॥  
  
अपरं च-  
तस्करेभ्यो नियुक्तेभ्यः शत्रुभ्यो नृप-वल्लभात् ।  
नृपतिर् निज-लोभाच् च प्रजा रक्षेत् पितेव हि  ॥ हित्_२।१०९ ॥  
  
भ्रातः ! सर्वथास्मद्-वचनं क्रियताम् । व्यवहारो ऽप्य् अस्माभिः कृत एव । अयं सञ्जीवकः सस्य-भक्षको ऽर्थाधिकारे नियुज्यताम् ।  
  
एतद्-वचनात् तथानुष्ठिते सति तद् आरभ्य पिङ्गलक-सञ्जीवकयोः सर्व-बन्धु-परित्यागेन महता स्नेहेन कालो ऽतिवर्तते । ततो ऽनुजीविनाम् अप्याहार-दाने शैथिल्य-दर्शनाद् दमनक-करटकाव् अन्योन्यं चिन्तयतः । तद् आह दमनकः करटकम्-मित्र ! किं कर्तव्यम् ? आत्म-कृतो ऽयं दोषः । स्वयं कृतेऽपि दोषे परिदेवनम् अप्य् अनुचितम् । तथा चोक्तम्-  
  
स्वर्ण-रेखाम् अहं स्पृष्ट्वा बद्ध्वात्मानं च दूतिका ।  
आदित्सुश् च मणिं साधुः स्व-दोषाद् दुःखिता इमे  ॥ हित्_२।११० ॥  
  
करटको ब्रूते--कथम् एतत् ?  
  
दमनकः कथयति-  
  
कथा ५  
  
अस्ति काञ्चनपुर-नाम्नि नगरे वीरविक्रमो राजा । तस्य धर्माधिकारिणा कश्चिन् नापितो वध्य-भूमिं नीयमानः कन्दर्पकेतु-नाम्ना परिव्राजकेन साधु-द्वितीयकेन नायं हन्तव्यः इत्य् उक्त्वा वस्त्राञ्चलेन धृतः । राज-पुरुषा ऊचुः-किम् इति नायं वध्यः ।  
  
स आह-श्रूयताम् । स्वर्ण-रेखाम् अहं स्पृष्ट्वा इत्य् आदि पठति ।  
  
त आहुः--कथम् एतत् ?  
  
परिव्राजकः कथयति-अहं सिंहल-द्वीपस्य भूपतेर् जीमूतकेतः पुत्रः दन्दर्पकेतुर् नाम । मध्ये चतुर्दश्याम् आविर्भूत-कल्पतरु-तले रत्नावली-किरण-कबूतर-पर्यङ्क-स्थिता सर्वालङ्कार-भूषिता लक्ष्मीर् इव वीनां वादयन्ती कन्या काचिद् दृश्यते इति । ततो ऽहं पोत-व्णिजम् आदाय पोतम् आरुह्य तत्र गतः । अनन्तरं तत्र गत्वा पर्यङ्केऽधमग्रा तथैव सावलोकिता । ततस् तल्-लावण्य-गुणाकृष्टेन मयापि तत्-पश्चाज् झम्पो दत्तः । तद्-अनन्तरं कनकपत्तनं प्राप्य सुवर्ण-प्रासादे तथैव पर्यङ्के स्थिता विद्याधरीभिर् उपास्यमाना मयालोकिता । तथाप्य् अहं दूराद् एव दृष्ट्वा सखीं प्रस्थाप्य सादरं सम्भाषितः । तत्-सख्या च मया पृष्टया समाख्यातम्-एषा कन्दर्पकेलि-नाम्नो विद्याधर-चक्रवर्तिनः  
पुत्री रत्नमञ्जरी नाम प्रतिज्ञापिता विद्यते । यः कनकवर्तनं स्व-चक्षुषागत्य पश्यति, स एव पितुर् अगोचरो ऽपि मां परिणेष्यतीति मनसः सङ्कल्पः । तद् एनां गान्धर्व-विवाहेन परिणयतु भवान् ।  
अथ तत्र वृत्ते गन्धर्व-विवाहे तथा सह रममाणस् तत्राहं तिष्ठामि । तत एकदा रहसि तयोक्तम्-स्वामिन् ! स्वेच्छया सर्वम् इदम् उपभोक्तव्यम् । एषा चित्र-गता स्वर्ण-रेखा नाम विद्याधरी न कदाचित् स्प्रष्टव्या । पश्चाद् उपजात-कौतुकेन मया स्वर्णरेखा स्व-हस्तेन स्पृष्टा । तथा चित्रतयाप्य् अहं चरण-पद्मेन ताडित आगत्य स्व-राष्ट्रे पतितः ।  
  
अथ दुःखितो ऽहं परिव्रजितः पृथिवीं परिभ्राम्यन्न् इमां न्गरीम् अनुप्राप्तः । अत्र चातिकान्ते दिवसे गोप-गृहे सुप्तः सन्न् अपश्यम् । प्रदोष-समये पशूनां पालनं कृत्वा स्व-गेहम् आगतो गोपः स्व-वधूं दूत्या सह किम् अपि मन्त्रयन्तीम् अपश्यत् । ततस् तां गोपीं ताडयित्वा स्तम्भे बद्ध्वा सुप्तः । ततो ऽर्ध-रात्रे एतस्य नापितस्य वधूर् दूती पुनस् तां गोपीम् उपेत्यावदत्-तव विरहानल-दग्धो ऽसौ स्मर-शर-जर्जरितो मुमूर्षुर् इव वर्तते । तथा चोक्तम्-  
  
रजनी-चर-नाथेन खण्डिते तिमिरे निशि ।  
यूनां मनांसि विव्याध दृष्ट्वा दृष्ट्वा मनोभवः  ॥ हित्_२।१११ ॥  
  
तस्य तादृशीम् अवस्थाम् अवलोक्य परिक्लिष्ट-मनास् त्वाम् अनुवर्तितुम् आगता । तद् अहम् अत्रात्मानं बद्ध्वा तिष्ठामि । त्वं तत्र गत्वा तं सन्तोष्य सत्वरम् आगमिष्यसि । तथानुष्ठिते सति स गोपः प्रबुद्धो ऽवदत्-इदानीं त्वां पापिष्ठां जारान्तिकं नयामि । ततो यदासौ न किञ्चिद् अपि ब्रूते तदा क्रुद्धो गोपः-दर्पान् मम वचसि प्रत्युत्तरम् अपि न ददासि इत्य् उक्त्वा कोपेन तेन कर्तरिकामादायास्या नासिका छिन्ना । तथा कृत्वा पुनः सुप्तो गोपो निद्राम् उपगतः । अथागत्य गोपी दूतीम् अपृच्छत्-का वार्ता ?  
  
दूत्योक्तम्-पश्य माम् । मुखम् एव वार्तां कथयति ।  
  
अनन्तरं सा गोपी तथा कृत्वात्मानं बद्ध्वा स्थिता । इयं च दूती तां छिन्न-नासिकां गृहीत्वा स्व-गृहं प्रविश्य स्थिता । ततः प्रातर् एवानेन नापितेन स्व-वधूः क्षुर-भाण्डं याचिता सती क्षुरम् एकं प्रादात् । ततो ऽसमग्र-भाण्डे प्राप्ते समुपजात-कोपो ऽयं नापितस् तं क्षुरं दूराद् एव गृहे क्षिप्तवान् । अथ कृतार्तरायेयं मे नासिकानेन छिन्नेत्य् उक्त्वा धर्माधिकारि-समीपम् एतम् आनीतवती । सा च गोपी तेन गोपेन पुनः पृष्टोवाच-अरे पाप ! को मां महासती विरूपयितुं समर्थः । मम व्यवहारम् अकल्मषम् अष्टौ लोकपाला एव जानन्ति, यतः-  
  
आदित्य-चन्द्रावनिलानलश् च  
द्यौर् भूमिर् आपो हृदयं यमश् च ।  
अहश् च रात्रिश् च उभे च सन्ध्ये  
धर्मश् च जानाति नरस्य वृत्तम्  ॥ हित्_२।११२ ॥  
  
अतथ्यान्य् अपि तथ्यानि दर्शयन्ति हि पेशलाः ।  
समे निम्नोन्नतानीव चित्र-कर्म-विदो जनाः  ॥ हित्_२।११३ ॥  
  
उत्पन्नेषु च कार्येषु मतिर् यस्य न हीयते ।  
स निस्तरति दुर्गाणि गोपी जार-द्वयं यथा  ॥ हित्_२।११४ ॥  
  
करटकः पृच्छति-कथम् एतत् ?  
  
कथा ६  
  
दमनकः कथयति-अस्ति द्वारवत्यां पुर्यां कस्यचिद् गोपस्य वधूर् बन्धकी । सा ग्रामस्य दण्ड-नायकेन तत्-पुत्रेण च समं रमते । तथा चोक्तम्-  
  
नाग्निस् तृप्यति काष्ठानां नापगानां महोदधिः ।  
नान्तकः सर्व-भूतानां न पुंसां वाम-लोचना  ॥ हित्_२।११५ ॥  
न दानेन न मानेन नार्जवेन न सेवया ।  
न शस्त्रेण न शास्त्रेण सर्वथा विषमाः स्त्रियः  ॥ हित्_२।११६ ॥  
  
यतः-  
गुणाश्रयं कीर्ति-युतं च कान्तं  
पतिं रतिज्ञं सधनं युवानम् ।  
विहाय शीघ्रं वनिता व्रजन्ति  
नरान्तरं शील-गुणादि-हीनम्  ॥ हित्_२।११७ ॥  
  
अपरं च-  
न तादृशीं प्रीतिम् उपैति नारी  
विचित्र-शय्या शयितापि कामम् ।  
यथा हि दूर्वादि-विकीर्ण-भूमौ  
प्रयाति सौख्यं पर-कान्ति-सङ्गात्  ॥ हित्_२।११८ ॥  
  
अथ कदाचित् सा दण्ड-नायक-पुत्रेण सह रममाणा तिष्ठति । अथ दण्ड-नायको ऽपि रन्तुं तत्रागतः । तम् आयान्तं दृष्ट्वा तत्-पुत्रं कुसूले निक्षिप्य दण्डनायकेन सह तथैव क्रीडति । अनन्तरं तस्य भर्ता गोपो गोष्ठात् समागतः । तम् अवलोक्य गोप्योक्तम्-दण्डनायक ! त्वं लगुडं गृहीत्वा कोपं दर्शयन् सत्वरं गच्छ । तथा तेनानुष्ठिते गोपेन गृहम् आगत्य पृष्ठा-केन कार्येण दण्डनायकः समागत्यात्र स्थितः ?  
  
सा ब्रूते-अन्यं केनापि कार्येण पुत्रस्योपरि क्रुद्धः । स च मार्यमाणो ऽप्य् अत्रागत्य प्रविष्टो मया कुसूले निक्षिप्य रक्षितः । तत्-पित्रा चान्विष्यात्र न दृष्टः । अत एवायं दण्डनायकः क्रुद्ध एव गच्छति ।  
  
ततः सा तत्-पुत्रं कुषुलाद् बहिष्कृत्य दर्शितवती । तथा चोक्तम्-  
  
आहारो द्विगुणः स्त्रीणां बुद्धिस् तासां चतुर्-गुणा ।  
षड्-गुणो व्यवसायश् च कामाश् चाष्टगुणः स्मृतः  ॥ हित्_२।११९ ॥  
  
अतो ऽहं ब्रवीमि-उतपन्नेष्व् अपि कार्येषु इत्य् आदि ।  
करटको ब्रूते-अस्त्व् एवम् । किन्त्व् अनयोर् महानन्योग्न्य-निसर्गोपजात-स्नेह कथं भेदयितुं शक्यः ?  
  
दमनको ब्रूते-उपायः क्रियताम् । तथा चोक्तम्-  
  
उपायेन जयो यादृग् रिपोस् तादृङ् न हेतिभिः ।  
उपाय-ज्ञो ऽल्प-कायो ऽपि न शूरैः परिभूयते  ॥ हित्_२।१२० ॥  
  
करटकः पृच्छति-कथम् एतत् ?  
  
दमनकः कथयति--  
कथा ७  
  
कस्मिंश्चित् तरौ वायस-दम्पती निवसतः । तयोश् चापृत्यानि तत्-कोटरावस्थितेन कृष्ण-सर्पेण खादितानि । ततः पुनर् गर्भवती वायसी वायस्म् आह-नाथ ! त्यज्यताम् अयं वृक्षः । अत्रावस्थित-कृष्ण-सर्पेणावयोः सन्ततिः सततं भक्ष्यते । यतः-  
दुष्टा भार्या शठं मित्रं भृत्यश् चोत्तर-दायकः ।  
स-सर्पे च गृहे वासो मृत्युर् एव न संशयः  ॥ हित्_२।१२१ ॥  
  
वायसो ब्रूते-प्रिये ! न भेतव्यम् । वारं वारं मवैतस्य सोढः । इदानीं पुनर् न क्षन्तव्यः ।  
  
वायस्य् आह-कथम् एतेन बलवता सार्धे भवान् विग्रहीतुं समर्थः ।  
  
वायसो ब्रूते-अलम् अनया शङ्कया । यतः-  
  
बुद्धिर् यस्य बलं तस्य निर्बुद्धेस् तु कुतो बलम् ।  
पश्य सिंहो मदोन्मत्तः शशकेन निपातितः  ॥ हित्_२।१२२ ॥  
वायसी विहस्याह--कथम् एतत् ?  
  
वायसः कथयति-  
कथा ८  
अस्ति मन्दर-नाम्नि पर्वते दुर्दान्तो नाम सिंहः । स च सर्वदा पशूनां वधं कुर्वन्न् आस्ते । ततः सर्वैः पशुभिर् मिलित्वा स सिंहो विज्ञप्तः-मृगेन्द्र ! किम् अर्थम् एकदा बहु-पशु-घातः क्रियते । यदि प्रसादो भवति तदा वयम् एव भवद्-आहाराय प्रत्यहम् एकैकं पशुम् उपढौकयामः ।  
  
ततः सिंहेनोक्तम्-यद्य् एतद् अभिमतं भवतां तर्हि भवतु तत् ।  
  
ततः-प्रभृत्य् एकैकं पशुम् उपकल्पितं भक्षयन्न् आस्ते । अथ कदाचिद् वृद्ध-शशकस्य वारः समायातः । सो ऽचिन्तयत्-  
  
त्रास-हेतोर् विनीतिस् तु क्रियते जीविताशया ।  
पञ्चत्वं चेद् गमिष्यामि किं सिंहानुनयेन मे  ॥ हित्_२।१२३ ॥  
  
तन् मन्दं मन्दं गच्छामि । ततः सिंहो ऽपि क्षुधा-पीडितः कोपात् तम् उवाच-कुतस् त्वं विलम्ब्य समागतो ऽसि ।  
  
शशको ऽब्रवीत्-देव ! नाहम् अपराधी । आगच्छन् पथि सिंहान्तरेण बलाद् धृतः । तस्याग्रे पुनर् आगमनाय शपथं कृत्वा स्वामिनं निवेदयितुम् अत्रागतो ऽसिम् ।  
  
सिंहः सकोपम् आह-सत्वरं गत्वा दुरात्मानं दर्शय । क्व स दुरात्मा तिष्ठति ।  
  
ततः शशकस् तं गृहीत्वा गभीर-कूपं दर्शयितुं गतः । तत्रागत्य स्वयम् एव पश्यतु स्वामीत्य् उक्त्वा तस्मिन् कूप-जले तस्य सिंहस्यैव प्रतिबिम्बं दर्शितवान् । ततो ऽसौ क्रोधाध्मातो दर्पात् तस्योपर्य् आत्मानं निक्षिप्य पञ्चत्वं गतः । अतो ऽहं ब्रवीमि बुद्धिर् यस्य इत्य् आदि ।  
  
वायस्य् आह-श्रुतं मया सर्वम् । सम्प्रति यथा कर्तव्यं ब्रूहि ।  
  
वायसो ऽवदत्-अत्रासन्ने सरसि राज-पुत्रः प्रत्यहम् आगत्य स्नाति । स्नान-समये मद्-अङ्गाद् अवतारितं तीर्थ-शिला-निहितं कनक-सूत्रं चञ्च्वा विधृत्यानीयास्मिन् कोटरे धारयिष्यसि  ।  
  
अथ कदाचित् स्नातुं जलं प्रविष्टे राज-पुत्रे वायस्या तद्-अनुष्ठितम् । अथ कनक-सूत्रानुसरण-प्रवृत्तै राज-पुरुषैस् तत्र तरु-कोटरे कृष्ण-सर्पो दृष्टो व्यापादितश् च । अतो ऽहं ब्रवीमि-उपायेन हि यच् छक्यम् इतेन हि यच् छक्यम् इत्य् आदि ।  
  
करटको ब्रूते-यद्य् एवं तर्हि गच्छ । शिवास् ते सन्तु पन्थानः ।  
  
ततो दमनकः पिङ्गलक-समीपं गत्वा प्रणम्योवाच-देव ! आत्यन्तिकं किम् अपि महा-भय-कारि कार्यं मन्यमानः समागतो ऽस्मि । यतः-  
  
आपद्य् उन्मार्ग-गमने कार्य-कालात्ययेषु च ।  
कल्याण-वचनं ब्रूयाद् अपृष्टो ऽपि हितो नरः  ॥ हित्_२।१२४ ॥  
  
अन्यच् च-  
भोगस्य भाजनं राजा न राजा कार्य-भाजनम् ।  
राज-कार्य-परिध्वंसी मन्त्री दोषेण लिप्यते  ॥ हित्_२।१२५ ॥  
  
तथा हि पश्य । अमात्यानाम् एष क्रमः ।  
  
वरं प्राण-परित्यागः शिरसा वापि कर्तनम् ।  
न तु स्वामि-पदावाप्ति-पातकेच्छोर् उपेक्षणम्  ॥ हित्_२।१२६ ॥  
  
पिङ्गलकः सादरम् आह-अथ भवान् किं वक्तुम् इच्छति ।  
  
दमनको ब्रूते-देव ! सञ्जीवकस् तवोपय-सदृश-व्यवहारीव लक्ष्यते । तथा चास्मत् सन्निधाने श्रीमद्-देव-पादानां शक्ति-त्रय-निन्दां कृत्वा राज्यम् एवाभिलषति ।  
  
एतच् छ्रुत्वा, पिङ्गलकः सभयं साश्चर्यं मत्वा तूष्णीं स्थितः । दमनकः पुनर् आह-देव ! सर्वामात्य-परित्यागं कृत्वैक एवायं यत् त्वां सर्वाधिकारी कृतः । स एव दोषः । यतः-  
  
अत्युच्छ्रिते मन्त्रिणि पार्थिवे च  
विष्टभ्य पादाव् उपतिष्ठते श्रीः ।  
सा स्त्री-स्वभावाद् असहा भरस्य  
तयोर् द्वयोर् एकतरं जहाति  ॥ हित्_२।१२७ ॥  
  
अपरं च-  
एकं भूमि-पतिः करोति सचिवं राज्ये प्रमाणं यदा तं मोहात् श्रयते मदः स च मदालस्येन निर्विद्यते ।  
निर्विण्णस्य पदं करोति हृदये तस्य स्वतन्त्र-स्पृहा- स्वातन्त्र्य-स्पृहया ततः स नृपतेः प्राणान् अभिद्रुह्यति  ॥ हित्_२।१२८ ॥  
  
अन्यच् च-  
विष-दग्धस्य भक्तस्य दन्तस्य चलितस्य च ।  
अमात्यस्य च दुष्टस्य मूलाद् उद्धरणं सुखम्  ॥ हित्_२।१२९ ॥  
  
किं च-  
यः कुर्यात् सचिवायत्तां श्रियं तद्-व्यसने सति ।  
सो ऽन्धवज् जगती-पालः सीदेत् सञ्चारकैर् विना  ॥ हित्_२।१३० ॥  
  
सर्व-कार्येषु स्वेच्छातः प्रवर्तते । तद् अत्र प्रमाणं स्वामी । एतं च जानाति ।  
  
न सो ऽस्ति पुरुषो लोके यो न कामयते श्रियम् ।  
परस्य युवतिं रम्यां सादरं नेक्षतेऽत्र कः  ॥ हित्_२।१३१ ॥  
  
सिंहो विमृश्याह-भद्र ! यद्यप्य् एवं तथापि सञ्जीवकेन सह मम महान् स्नेहः । पश्य-  
  
कुर्वन्न् अपि  व्यलीकानि यः प्रियः प्रिय एव सः ।  
अशेष-दोष-दुष्टो ऽपि कायः कस्य न वल्लभः  ॥ हित्_२।१३२ ॥  
  
अन्यच् च-  
अप्रियाण्य् अपि कुर्वाणो यः प्रियः प्रिय एव सः ।  
दग्ध-मन्दिर-सारेऽपि कस्य वह्नाव् अनादरः  ॥ हित्_२।१३३ ॥  
  
दमनकः पुनरे एवाह-देव ! स एवातिदोषः, यतः-  
  
यस्मिन्न् एवाधिकं चक्षुर् आरोहयति पार्थिवः ।  
सुतेऽमात्येऽप्य् उदासीने स लक्ष्म्याश्रीयते जनः  ॥ हित्_२।१३४ ॥  
  
शृणु देव !  
अप्रियस्यापि पथ्यस्य परिणामः सुखावहः ।  
वक्ता श्रोता च यत्रास्ति रमन्ते तत्र सम्पदः  ॥ हित्_२।१३५ ॥  
  
त्वया च मूल-भृत्यानपास्यायम् आगन्तुकः पुरस्कृतः । एतच् चानुचितं कृतम् । यतः-  
मूल-भृत्यान् परित्यज्य नागन्तून् प्रतिमानयेत् ।  
नातः परतरो दोषो राज्य-भेद-करो यतः  ॥ हित्_२।१३६ ॥  
  
सिंहो ब्रूते-किम् आश्चर्यम् । मया यद् अभय-वाचं दत्त्वानीतः संवर्धितश् च तत् कथं मह्यं द्रुह्यति ।  
  
दमनको ब्रूते-देव !  
  
दुर्जनो नार्जवं याति सेव्यमानो ऽपि नित्यशः ।  
स्वेद-नाभ्यञ्जनोपायैः श्वपुच्छम् इव नामितम्  ॥ हित्_२।१३७ ॥  
  
अपरं च-  
स्वेदितो मर्दितश् चैव रञ्जुभिः परिवेष्टितः ।  
मुक्तो द्वादशभिर् वर्षैः श्व-पुच्छः प्रकृतिं गतः  ॥ हित्_२।१३८ ॥  
  
अन्यच् च-  
वर्धनं वा सम्मानं खलानां प्रीतये कुतः ।  
फलन्त्य् अमृत-सेकेऽपि न पथ्यानि विष-द्रुमाः  ॥ हित्_२।१३९ ॥  
  
अतो ऽहं ब्रवीमि-  
अपृष्टस् तस्य न ब्रूयाद् यश् च नेच्छेत् पराभवम् ।  
एष एव सतां धर्मो विपरीतो ऽसतां मतः  ॥ हित्_२।१४० ॥  
  
तथा चोक्तम्-  
स्निग्धो ऽकुशलान् निवारयति यस् तत् कर्म यन् निर्मलं  
सा स्त्री यातु-विधायिनी स मतिमान् यः सद्भिर् अभ्यर्च्यते ।  
सा श्रीर् या न मदं करोति स सुखी यस् तृष्णया मुच्यते  
तन् मित्रं यत् कृत्रिमं स पुरुषो यः खिद्यते नेन्द्रियैः  ॥ हित्_२।१४१ ॥  
  
यदि सञ्जीवक-व्यसनादितो ऽविज्ञापितो ऽपि स्वामी न निवर्तते, तद् ईदृशे भृत्ये न दोषः । तथा च-  
  
नृपः कामासक्तो गणयति न कार्ये न च हितं  
यथेष्टं स्वच्छन्दः प्रविचरति मत्तो गज इव ।  
ततो मान-ध्मातः स पतति यदा शोक-गहने  
तदा भृत्ये दोषान् क्षिपति न निजं वेत्त्य् अविनयम्  ॥ हित्_२।१४२ ॥  
  
पिङ्गलकः स्वगतम्-  
  
न परस्यापराधेन परेषां दण्डम् आचरेत् ।  
आत्मनावगतं कृत्वा बध्नीयात् पूजयेच् च वा  ॥ हित्_२।१४३ ॥  
  
तथा चोक्तम्-  
गुण-दोषाव् अनिश्चित्य विधिनं ग्रह-निग्रहे ।  
स्व-नाशाय यथा न्यस्तो दर्पात् सर्प-मुखे करः  ॥ हित्_२।१४४ ॥  
  
प्रकाशं ब्रूते-तदा सञ्जीवकः किं प्रत्यादिश्यताम् ।  
  
दमनकः स-सम्भ्रमम् आह-देव ! मा मैवम् । एतावता मन्त्र-भेदो जायते । तथा ह्य् उक्तम्-  
  
मन्त्र-बीजम् इदं गुप्तं रक्षणीयं यथा तथा ।  
मनाग् अपि न भिद्येत तद् भिन्नं न प्ररोहति  ॥ हित्_२।१४५ ॥  
  
किं च-  
आदेयस्य प्रदेयस्य कर्तव्यस्य च कर्मणः ।  
क्षिप्रम् अक्रियमाणस्य कालः पिबति तद्-रसम्  ॥ हित्_२।१४६ ॥  
  
तद् अवश्यं समारब्धं महता प्रयत्नेन सम्पादनीयम् । किं च-  
  
मन्त्रो योधः इवाधीरः सर्वाङ्गैः संवृतैर् अपि ।  
चिरं न सहते स्थातुं परेभ्यो भेद-शङ्कया  ॥ हित्_२।१४७ ॥  
  
यद्य् असौ दृष्ट-दोषो ऽपि दोषान् निवत्यं सन्धातव्यस् तद् अतीवानुचितम् । यतः-  
  
सकृद् दुष्टं तु यो मित्रं पुनः सन्धातुम् इच्छति ।  
स मृत्युर् एव गृह्णाति गर्भम् अश्वतरी यथा  ॥ हित्_२।१४८ ॥  
  
अङ्गाङ्गि-भावम् अज्ञात्वा कथं सामर्थ्य-निर्णयः ।  
पश्य टिट्टिभ-मात्रेण समुद्रो व्याकुलीकृतः  ॥ हित्_२।१४९ ॥  
  
सिंहः पृच्छति--कथम् एतत् ?  
  
दमनकः कथयति-  
  
कथा ९  
  
दक्षिण-समुद्र-तीरे टिट्टिभ-दम्पती निवसतः । तत्र चासन्न-प्रसदा टिट्टिभी भर्तारम् आह-नाथ ! प्रसव-योग्य-स्थानं निभृतम् अनुसन्धीयताम् ।  
  
टिट्टिभो ऽवदत्-भार्ये, नन्व् इदम् एव स्थानं प्रसूति-योग्यम् ।  
  
सा ब्रूते-समुद्र-वेलया व्याप्यते स्थानम् एतम् ।  
  
टिट्टिभो ऽवदत्-किम् अहं त्वया निर्बलः समुद्रेण निग्रहीतव्यः ।  
  
टिट्टिभी विहस्याह-स्वामिन् ! त्वया समुद्रेण च महद् अन्तरम् । अथवा-  
  
पराभवं परिच्छेत्तुं योग्यायोग्यं च वेत्ति यः ।  
अस्तीह यस्य विज्ञानं कृच्छ्रेणापि न सीदति  ॥ हित्_२।१५० ॥  
  
अपि च-  
अनुचित-कार्यारम्भः स्वजन-विरोधो बलीयसा स्पर्धा ।  
प्रमदा-जन-विश्वासो मृत्योर् द्वाराणि चत्वारि  ॥ हित्_२।१५१ ॥  
  
ततः कृच्छ्रेण स्वामि-वचनात्मा तत्रैव प्रसूता । एतत् सर्वं श्रुत्वा समुद्रेणापि यच् छक्ति-ज्ञानार्थं तद्-अण्डान्य् अवहृतानि । ततष् टिट्टिभी शोकार्ता भर्तारम् आह-नाथ ! कष्टम् आपतितम् । तान्य् अण्डानि मे नष्टानि ।  
  
टिट्टिभो ऽवदत्-प्रिये ! मा भैषीः इत्य् उक्त्वा पक्षिणां मेलकं कृत्वा पक्षि-स्वामिनो गरुडस्य समीपं गतः । तत्र गत्वा सकल-वृत्तान्तं टिट्टिभेन भगवतो गरुडस्य पुरतो निवेदितम्-देव, समुद्रेणाहं स्व-गृहावस्थितो विनापराधनेनैव निगृहीतः ।  
  
ततस् तद्-वचनम् आकर्ण्य गरुत्मना प्रभुर् भगवान् नारायणः सृष्टि-स्थिति-प्रलय-हेतुर् विज्ञप्तः । स समुद्रम् अण्ड-दानायादिदेश । ततो भगवद्-आज्ञां मौलौ निधाय समुद्रेण तान्य् अण्डानि टिट्टिभाय समर्पितानि । अतो ऽहं ब्रवीमि-अङ्गाङ्गि-भावम् अज्ञात्वा इत्य् आदि ।  
  
राजाह-कथम् असौ ज्ञातव्यो द्रोह-बुद्धिर् इति ।  
  
दमनको ब्रूते-यदासौ स-दर्पः शृङ्गाग्र-प्रहरणाभिमुखश् चकितम् इवागच्छति तदा ज्ञास्यति स्वामी । एवम् उक्त्वा सञ्जीवक-समीपं गतः । तत्र गतश् च मन्दं मन्दम् उपसर्पन् विस्मितम् इवात्मानम् अदर्शयत् । सञ्जीवकेन सादरम् उक्तम्-भद्र ! कुशलं ते ।  
  
दमनको ब्रूते-अनुजीविनां कुतः कुशलम् । यतः-  
  
सम्पत्तयः पराधीनाः सदा चित्तम् अनिर्वृत्तम् ।  
स्व-जीइवितेऽप्य् अविश्वासस् तेषां ये राज-सेवकाः  ॥ हित्_२।१५२ ॥  
  
अन्यच् च-  
को ऽर्थान् प्राप्य न गर्वितो विषयिणः कस्यापदो ऽस्तं गताः  
स्त्रीभिः कस्य न खण्डितं भुवि मनः को वास्ति राज्ञां प्रिया ।  
कः कालस्य भुजान्तरं न च गतः को ऽर्थी गतो गौरवं  
को वा दुर्जन-वागुरासु पतितः क्षेमेण यातः पुमान्  ॥ हित्_२।१५३ ॥  
  
सञ्जीवकेनोक्तम्-सखे ! ब्रूहि किम् एतत् ?  
  
दमनक आह-किं ब्रवीमि मन्द-भाग्यः । पश्य-  
  
मज्जन्न् अपि पयोराशौ लब्ध्वा सर्पावलम्बनम् ।  
न मुञ्चति न चादत्ते तथा मुग्धो ऽस्मि सम्प्रति  ॥ हित्_२।१५४ ॥  
  
यतः-  
एकत्र राज-विश्वासो नश्यत्य् अन्यत्र बान्धवः ।  
किं करोमि क्व गच्छामि पतित् ओ दुःख-सागरे  ॥ हित्_२।१५५ ॥  
  
इत्य् उक्त्वा दीर्घः निःश्वस्योपविष्टः । सञ्जीवको ब्रूते-मित्र ! तथापि स-विस्तरं मनोगतम् उच्यताम् ।  
  
दमनकः सुनिभृतम् आह-यद्यपि राज-विश्वासो न कथनीयस् तथापि भवान् अस्मदीय-प्रत्ययाद् आगतः । मया परलोकार्थिनावश्यं तव हितम् आख्येयम् । शृणु, अयं स्वामी तवोपरि विकृत-बुद्धी रहस्य् उक्तवान् -सञ्जीवकम् एव हत्वा स्व-परिवारं तर्पयामि ।  
  
एतच् छ्रुत्वा सञ्जीवकः परं विषादम् अगमत् । दमनकः पुनर् आह-अलं विषादेन । प्राप्त-कालकायम् अनुष्ठीयताम् । सञ्जीवकः क्षणं विमृश्याह स्व-गतम्-सुष्ठु खल्व् इदम् उच्यते । किं वा दुर्जन-चेष्टितं न वेत्य् एतद् व्यवहारान् निर्णेतुं न शक्यते । यतः-  
दुर्जन-गम्या नार्यः प्रायेणापात्र-भृद् भवति राजा ।  
कृपणानुसारि च धनं देवो गिरि-जलधि-वर्षी च  ॥ हित्_२।१५६ ॥  
  
कश्चिद् आश्रय-सौन्दर्याद् धत्ते शोभाम् असज्जनः ।  
प्रमदालोचन-न्यस्तं मलीमसम् इवाञ्जनम्  ॥ हित्_२।१५७ ॥  
  
आराध्यमानो नृपतिः प्रयत्नान् न तोषम् आयाति किम् अत्र चित्रम् ।  
अयं त्व् अपूर्व-प्रतिमा-विशेषो यः सेव्यमानो रिपुताम् उपैति  ॥ हित्_२।१५८ ॥  
  
तद् अयम् अशक्यर्थः प्रमेयः, यतः-  
  
निमित्तम् उद्दिश्य हि यः प्रकुप्यति  
ध्रुवं स तस्यापगमे प्रसीदति ।  
अकारण-द्वेषि मनस् तु यस्य वै  
कथं जनस् तं परितोषयिष्यति  ॥ हित्_२।१५९ ॥  
  
किं मयापकृतं राज्ञः । अथवा निर्निमित्तापकारिणश् च भवन्ति राजानः ।  
  
दमनको ब्रूते-एवम् एतत् । शृणु-  
  
विज्ञैः स्निग्धैर् उपकृतम् अपि द्वेष्यताम् एति कैश्चित्  
साक्षाद् अन्यैर् अपकृतम् अपि प्रीतिम् एवोपयाति ।  
चित्रं चित्रं किम् अथ चरितं नैकभावाश्रयाणां  
सेवा-धर्मः परम-गहनो योगिनाम् अप्य् अगम्यः  ॥ हित्_२।१६० ॥  
  
अन्यच् च-  
कृत-शतम् असत्सु नष्टं सुभाषित-शतं च नष्टम् अबुधेषु ।  
वचन-शतम् अवचन-करे बुद्धि-शतम् अचेतने नष्टम्  ॥ हित्_२।१६१ ॥  
  
किं च-  
चन्दन-तरुषु भुजङ्गा जलेषु कमलानि तत्र च ग्राहाः ।  
गुण-घातिनश् च भोगे खला न च सुखान्य् अविघ्नानि  ॥ हित्_२।१६२ ॥  
  
मूलं भुजङ्गैः कुसुमानि भृङ्गैः  
शाखाः प्लवङ्गैः शिखराणि भल्लैः ।  
नास्त्य् एव तच्-चन्दन-पादपस्य  
यन् नाश्रितं दुष्टतरैश् च हिंस्रैः  ॥ हित्_२।१६३ ॥  
  
अयं तावत् स्वामी वाचि मधुरो विष-हृदयो ज्ञातः । यतः-  
  
दूराद् उच्छ्रित-पाणिर् आद्र-नयनः प्रोत्सारितार्धासनो  
गाढालिङ्गन-तत्-परः प्रिय-कथा-प्रश्नेषु दत्तादरः ।  
अन्तर्भूत-विषो बहिर् मधुमयश् चातीव माया-पटुः  
को नामायम् अपूर्व-नाटक-विधिर् यः शिक्षितो दुर्जनैः  ॥ हित्_२।१६४ ॥  
  
तथा हि-  
पोतो दुस्तर-वारि-राशितरणे दीपो ऽन्धकारागमे  
निर्वाते व्यजनं मदान्ध-करिणां दर्पोपशान्त्यै सृणिः ।  
इत्थं तद् भुवि नास्ति यस्य विधिना नोपाय-चिन्ता कृता  
मन्ये दुर्जन-चित्त-वृत्ति-हरणे धातापि भग्नोद्यमः  ॥ हित्_२।१६५ ॥  
  
सञ्जीवकः पुनर् निःश्वस्य-कष्टं भोः ! कथम् अहं सस्य-भक्षकः सिंहेन निपातयितव्यः ? यतः-  
  
ययोर् एव समं वित्तं ययोर् एव समं बलम् ।  
तयोर् विवादो मन्तव्यो नोत्तमाधमयोः क्वचित्  ॥ हित्_२।१६६ ॥  
  
  
अयुद्धे हि यदा पश्येन् न काञ्चिद् हितम् आत्मनः ।  
युध्यमानस् तदा प्राज्ञो म्रियते रिपुणा सह  ॥ हित्_२।१७० ॥  
  
  
अपरं च-  
भूम्य्-एक-देशस्य गुणान्वितस्य  
भृत्यस्य वा बुद्धिमतः प्रणाशः ।  
भृत्य-प्रणाशो मरणं नृपाणां  
नष्टापि भूमिः सुलभा न भृत्याः  ॥ हित्_२।१७७ ॥  
  
दमनको ब्रूते-स्वामिन् ! को ऽयं नूतनो न्यायो यद् अरातिं हत्वा सन्तापः क्रियते ? तथा चोक्तम्-  
  
पिता वा यदि वा भ्राता पुत्री वा यदि वा सुहृत् ।  
प्राण-च्छेद-करा राज्ञा हन्तव्या भूतिम् इच्छता  ॥ हित्_२।१७८ ॥  
  
अपि च-  
धर्मार्थ-काम-तत्त्वज्ञो नैकान्त-करुणो भवेत् ।  
नहि हस्तस्थम् अप्य् अन्नं क्षमावान् भक्षितुं क्षमः  ॥ हित्_२।१७९ ॥  
  
किं च-  
क्षमा शत्रौ च मित्रे च यतीनाम् एव भूषणम् ।  
अपराधिषु सत्त्वेषु नृपाणां सैव दूषणम्  ॥ हित्_२।१८० ॥  
  
अपरं च-  
राज्य-लोभाद् अहङ्काराद् इच्छतः स्वामिनः पदम् ।  
प्रायश्चित्तं तु तस्यैकं जीवोत्सर्गो न चापरम्  ॥ हित्_२।१८१ ॥  
  
अन्यच् च-  
राजा घृणी ब्राह्मणः सर्व-भक्षी  
स्त्री चावज्ञा दुष्प्रकृतिः सहायः ।  
प्रेष्यः प्रतीपो ऽधिकृतः प्रमादी  
त्याज्या इमे यश् च कृतं न वेत्ति  ॥ हित्_२।१८२ ॥  
  
विशेषतश् च-  
सत्यानृता च परुषा प्रिय-वादिनी च  
हिंस्रा दयालुर् अपि चार्थ-परा वदान्या ।  
नित्य-व्यया प्रचुर-रत्न-धनागमा च  
वाराङ्गनेव नृप-नीतिर् अनेक-रूपा  ॥ हित्_२।१८३ ॥  
  
इति दमनकेन सन्तोषितः पिङ्गलकः स्वां प्रकृतिम् आपन्नः सिंहासने समुपविष्टः । दमनकः प्रहृष्ट-मनाः विजयतां महाराजः शुभम् अस्तु सर्व-जगताम् इत्य् उक्त्वा यथा-सुखम् अवस्थितः ।  
  
विष्णु-शर्मोवाच-सुहृद्-भेदः श्रुतस् तावद् भवद्भिः ।  
  
राज-पुत्रा ऊचुः-भवत्-प्रसादाच् छ्रुतः । सुखिनो भूता वयम् ।  
  
विष्णुशर्माब्रवीत्-अपरम् अपीदम् अस्तु-  
  
सुहृद्-भेदस् तावद् भवतु भवतां शत्रु-निलये  
खलः कालाकृष्टः प्रलयम् उपसर्पत्व् अहर्-अहः ।  
जनो नित्यं भूयात् सकल-सुख-सम्पत्ति-वसतिः  
कथारम्भे रम्भ्ये सततम् इह बालो ऽपि रमताम्  ॥ हित्_२।१८४ ॥  
  
इति हितोपदेशे सुहृद्-भेदो नाम द्वितीयः  
कथा-सङ्ग्रहः समाप्तः  
  
  
 --ओ)०(ओ--  
  
  
इइइ।  
विग्रहः  
  
अथ पुनः कथारम्भ-काले राज-पुत्रा ऊचुः-आर्य ! राजपुत्रा वयम् । तद् विग्रहं श्रोतुं नः कुतूहलम् अस्ति । विष्णुशर्मणोक्तम्-यद् एवं भवद्भ्यो रोचते तत् कथयामि । विग्रहः श्रूयतां, यस्यायम् आद्यः श्लोकः-  
  
हंसैः सह मयूराणां विग्रहे तुल्य-विक्रमे ।  
विश्वास्य वञ्चिता हंसाः काकैः स्थित्वारि-मन्दिरे  ॥ हित्_३।१ ॥  
  
राज-पुत्रा ऊचुः-कथम् एतत् ? विष्णुशर्मा कथयति-  
  
अस्ति कर्पूरद्वीपे पद्मकेलि-नामधेयं सरः । तत्र हिरण्यगर्भो नाम राजहंसः प्रतिवसति । स च सर्वैर् जलचरैः पक्षिभिर् मिलित्वा पक्षि-राज्येऽभिषिक्तः । यतः-  
  
यदि न स्यान् नरपतिः सम्यङ्-नेता ततः प्रजा ।  
अकर्ण-धारा जलधौ विप्लवेतेह नौर् इव  ॥ हित्_३।२ ॥  
अपरं च-  
प्रजां संरक्षति नृपः सा वर्धयति पार्थिवम् ।  
वर्धनाद् रक्षणं श्रेयस् तद्-अभावे सद् अप्य् असत्  ॥ हित्_३।३ ॥  
  
एकदासौ राजहंसैः सुविस्तीर्ण-कमल-पर्यङ्के सुखासीनः परिवार-परिवृतस् तिष्ठति । ततः कुतश्चिद् देशाद् आगत्य दीर्घ-मुखो नाम बकः प्रणम्योपविष्टः । राजोवाच-दीर्घमुख ! दशान्तराद् आगतो ऽसि । वार्तां कथय ।  
  
स ब्रूते-देव ! अस्ति महती वार्ता । ताम् आख्यातुकाम एव सत्वरम् आगतो ऽहम् । श्रूयताम्-  
  
अस्ति जम्बूद्वीपे विन्ध्यो नाम गिरिः । तत्र चित्रवर्णो नाम मयूरः पक्षिराजो निवसति । तस्यानुचरैश् चरद्भिः पक्षिभिर् अहं दग्धारच्य-मध्ये चरन्न् अवलोकितः । पृष्टश् च-कस् त्वम् ? कुतः समागतो ऽसि ?  
  
तदा मयोक्तम्-कर्पूरद्वीपस्य राजचक्रवर्तिनो हिरण्यगर्भस्य र्जहंसस्यानुचरो ऽहं, कौतुकाद् देशान्तरं द्रष्टुम् आगतो ऽस्मि । एतच् छ्रुत्वा पक्षिभिर् उक्तम्-अनयोर् देशयोः को देशो भद्रतरो राजा च ?  
  
ततो मयोक्तम्-आः किम् एवम् उच्यते महद् अन्तरम् । यतः कर्पूरद्वीपः स्वर्ग एव । राजहंसश् च द्वितीयः स्वर्गपतिः कथं वर्णयितुं शक्यते । अत्र मरुस्थले पतिता यूयं किं कुरुथ । अस्मद्-देशे गम्यताम् ।  
  
ततो ऽस्मद्-वचनम् आकर्ण्य सर्व-पक्षिणः सकोपा बभूवुः । तथा चोक्तम्-  
पयः-पानं भुजङ्गानां केवलं विष-वर्धनम् ।  
उपदेशो हि मूर्खाणां प्रकोपाय न शान्तये  ॥ हित्_३।४ ॥  
अन्यच् च-  
विद्वान् एवोपदेष्टव्यो नाविद्वांस् तु कदाचन ।  
वानरानुपदिश्याथ स्थान-भ्रष्टा ययुः खगाः  ॥ हित्_३।५ ॥  
  
राजोवाच-कथम् एतत् ?  
  
दीर्घमुखः कथयति-  
कथा १  
  
अस्ति नर्मदा-तीरे पर्वतोपत्यकायां विशालः शाल्मली-तरुः । तत्र निर्मित-नीड-कोडे पक्षिणः सुखेन निवसन्ति । अथैकदा वर्षासु नीलपटैर् इव जलधर-पटलैर् आवृते नभस्-तले । धारा-सारैर् महती वृष्टिर् बभूव । ततो वानरांश् च तरु-तलेऽवस्थितान् शीताकुलान् कम्पमानान् अवलोक्य, कृपया पक्षिभिर् उक्तम्-भो भो वानराः ! शृणुत--  
अस्माभिर् निर्मिता नीडाश् चञ्चु-मात्राहृतैस् तृणैः ।  
हस्त-पादादि-संयुक्ता यूयं किम् अवसीदथ  ॥ हित्_३।६ ॥  
  
तच् छ्रुत्वा वानरैर् जातामर्षैर् आलोचितम्-अहो ! निर्वात-नीड-गर्भावस्थिताः सुखिनः पक्षिणो ऽस्मान् निन्दन्ति । तद् भवतु तावद् वृष्टेर् उपशमः ।  
  
अनन्तरं शान्ते पानीय-वर्षे तैर् वानरैर् वृक्षम् आरुह्य, सर्वे नीडा भग्नाः, तेषाम् अण्डानि चाधः पातितानि । अतो ऽहं ब्रवीमि विद्वान् एवोपदेष्टव्यः इत्य् आदि ।  
  
राजोवाच-ततस् तैः पक्षिभिः किं कृतम् ?  
  
बकः कथयति-ततस् तैः पक्षिभिः कोपाद् उक्तम्-केनासौ राजहंसो राजा कृतः ?  
  
ततो मयोपजात-कोपेनोक्तम्-अयं युष्मदीयो मयूरः केन राजा कृतः ?  
  
एतच् छ्रुत्वा ते पक्षिणो मां हन्तुम् उद्यताः । ततो मयापि स्व-विक्रमो दर्शितः । यतः-  
अन्यदा भूषणं पुंसः क्षमा लज्जेव योषितः ।  
पराक्रमः परिभवे वैयात्यं सुरतेष्व् इव  ॥ हित्_३।७ ॥  
  
राजा विहस्याह-  
आत्मनश् च परेषां च यः समीक्ष्य बलाबलम् ।  
अन्तरं नैव जानाति स तिरस्क्रियतेऽरिभिः  ॥ हित्_३।८ ॥  
  
सुचिरं हि चरन् नित्यं क्षेत्रे सत्यम् अबुद्धिमान् ।  
द्वीपि-चर्म-परिच्छन्नो वाग्-दोषाद् गर्दभो हतः  ॥ हित्_३।९ ॥  
  
बकः पृच्छति-कथम् एतत् ?  
  
राजा कथयति-  
कथा २  
  
अस्ति हस्तिनापुरे विलासो नाम रजकः । तस्य गर्दभो ऽतिभार-वहनाद् दुर्बलो मुमूर्षुर् इवाभवत् । ततस् तेन रजकेनासौ व्याघ्रचर्मणा प्रच्छाद्यारण्यक-समीपे सस्य-क्षेत्रे विमुक्तः । ततो दूरात् तम् अवलोक्य व्याघ्र-बुद्ध्या क्षेत्र-पतयः सत्वरं पलायन्ते ।  
  
अथैकदा केनापि सस्य-रक्षकेण धूसर-कम्बल-कृत-तनु-त्राणेन धनुष्काण्डं सज्जीकृत्यानत-कायेनैकान्ते स्थितम् । तं च दूराद् दृष्ट्वा गर्दभः पुष्टाङ्गो येथेष्ट-सस्य-भक्षण-जात-बलो गर्दभो ऽयम् इति मत्वोच्चैः शब्दं कुर्वाणस् तद्-अभिमुखं धावितः । ततस् तेन सस्य-रक्षकेण चीत्कार-शब्दाद् गर्दभो ऽयम् इति निश्चित्य, लीलयैव व्यापादितः । अतो ऽहं ब्रवीमि-सुचिरं हि चरन् नित्यम् इत्य् आदि ।  
  
दीर्घमुखो ब्रूते-ततः पश्चात् तैः पक्षिभिर् उक्तम्-अरे पापा दुष्ट-बक ! अस्माकं भूमौ चरन्न् अस्माकं स्वामिनम् अधिक्षिपसि । तन् न क्षन्तव्यम् इदानीम् । इत्य् उक्त्वा सर्वे मां चञ्चुभिर् हत्वा, स-कोपा ऊचुः-पश्य रे मूर्ख ! स हंसस् तव राजा सर्वथा मृदुः । तस्य राज्याधिकारो नास्ति । यत एकान्त-मृदुः करतलस्थम् अप्य् अर्थं रक्षितुम् अक्षमः । स कथं पृथिवीं शास्ति ? राज्यं वा तस्य किम् ? त्वं च कूप-मण्डूकः । तेन तद्-आश्रयम् उपदिशसि । शृणु-  
  
सेवितव्यो महा-वृक्षः फल-च्छाया-समन्वितः ।  
यदि दैवात् फलं नास्ति च्छाया केन निवार्यते  ॥ हित्_३।१० ॥  
अन्यच् च-  
हीन-सेवा न कर्तव्या कर्तव्यो महद् आश्रयः ।  
पयो ऽपि शौण्डिकी-हस्ते वारुणीत्य् अभिधीयते  ॥ हित्_३।११ ॥  
अन्यच् च-  
महान् अप्य् अल्पतां याति निर्गुणे गुण-विस्तरः ।  
आधाराधेय-भावेन गजेन्द्र इव दर्पणे  ॥ हित्_३।१२ ॥  
किन्तु-  
अजा सिंह-प्रसादेन वने चरति निर्भयम् ।  
रामम् आसाद्य लङ्कायां लेभे राज्यं विभीषणः  ॥ हित्_३।१३ ॥  
  
विशेषतश् च-  
व्यपदेशेऽपि सिद्धिः स्याद् अतिशक्ते नराधिपे ।  
शशिनो व्यपदेशेन शशकाः सुखम् आसते  ॥ हित्_३।१४ ॥  
  
मयोक्तम्-कथम् एतत् ?  
  
पक्षिणः कथयन्ति-  
कथा ३  
  
कदाचिद् वर्षास्व् अपि वृष्टेर् अभावात् तृषार्तो गज-यूथो यूथपतिम् आह-नाथ ! को ऽभ्युपायो ऽस्माकं जीवनाय ? नास्ति क्षुद्र-जन्तूनां अपि निमज्जन-स्थानम् । वयं च निमज्जन-स्थानाभावान् मृताः । अन्धा इव किं कुर्मः ? क्व यामः ?  
  
ततो हस्तिराजो नातिदूरं गत्वा निर्मलं ह्रदं दर्शितवान् । ततो दिनेषु गच्छत्सु तत्-तीरावस्थिताः क्षुद्र-शशका गज-पादाहतिभिश् चूर्णिताः । अनन्तरं शिलीमुखो नाम शशकश् चिन्तयामास-अनेन गजयूथेन पिपासाकुलितेन प्रत्यहम् अत्रागन्तव्यम् । ततो विनष्टम् अस्मत्-कुलम् ।  
  
ततो विजयो नाम वृद्ध-शशको ऽवदत्-मा विषीदत । मयात्र प्रतीकारः कर्तव्यः । ततो ऽसौ प्रतिज्ञाय चलितः । गच्छता च तेनालोचितम्-कथं मया गज-यूथ-नाथ-समीपे स्थित्वा वक्तव्यम् । यतः-  
  
स्पृशन्न् अपि गजो हन्ति जिघ्रन्न् अपि भुजङ्गमः ।  
पालयन्न् अपि भूपालः प्रहसन्न् अपि दुर्जनः  ॥ हित्_३।१५ ॥  
  
अतो ऽहं पर्वत-शिखरम् आरुह्य यूथनाथं संवादयामि । तथानुष्ठिते सति यूथनाथ उवाच-कस् त्वम् ? कुतः समायातः ?  
  
स ब्रूते-शशको ऽहम् । भगवता चन्द्रेण भवद्-अन्तिकं प्रेषितः ।  
  
यूथपतिर् आह-कार्यम् उच्यताम् ।  
  
विजयो ब्रूते-  
उद्यतेष्व् अपि शस्त्रेषु दूतो वदति नान्यथा ।  
सदैवावध्य-भावेन यथार्थस्य हि वाचकः  ॥ हित्_३।१६ ॥  
  
तद् अहं तद्-आज्ञया ब्रवीमि, शृणु । यद् एते चन्द्रसरो-रक्षकाः शशकास् त्वया निःसारितास् तद् अनुचितं कृतम् । ते शशकाश् चिरम् अस्माकं रक्षिताः । अत एव मे शशाङ्क इति प्रसिद्धिः ।  
  
एवम् उक्तवति दूते यूथपतिर् भयाद् इदम् आह-प्रणिधे ! इदम् अज्ञानतः कृतम् । पुनर् न तत्र गमिष्यामि ।  
  
दूत उवाच-यद्य् एवं तद् अत्र सरसि कोपात् कम्पमानं भगवन्तं शशाङ्कं प्रणम्य, प्रसाद्य च गच्छ ।  
  
ततस् तेन रात्रौ यूथपतिं नीत्वा, तत्र जले चञ्चलं चन्द्र-बिम्बं दर्शयित्वा स यूथप्तिः प्रणामं कारितः । उक्तं च तेन-देव ! अज्ञानाद् अनेनापराधः कृतः । ततः क्षम्यताम् । नैवं वारान्तरं विधास्यते । इत्य् उक्त्वा प्रस्थापितः । अतो वयं ब्रूमः-व्यपदेशेऽपि सिद्धिः स्यात् इति ।  
  
 --ओ)०(ओ--  
  
ततो मयोक्तम्-स एवास्मत्-प्रभू राजहंसो महा-प्रतापो ऽतिस्मर्थः । त्रैलोक्यस्यापि प्रभुत्वं तत्र युज्यते, किं पुना राज्यम् इति । तदाहं तैः पक्षिभिः-दुष्ट ! कथम् अस्मद्-भूमौ चरसि इत्य् अभिधाय राज्ञश् चित्रवर्णस्य समीपं नीतः । ततो राज्ञः पुरो मां प्रदर्श्य तैः प्रणम्योक्तम्-देव ! अवधीयताम् । एष दुष्टो ऽस्मद्-देशे चरन्न् अपि देव-पादान् अधिक्षिपति ।  
  
राजाह-को ऽयम् ? कुतः समायातः ?  
  
ते ऊचुः-हिरण्यगर्भ-नाम्नो राजहंसस्यानुचरः कर्पूरद्वीपाद् आगतः ।  
  
अथाहं गृध्रेण मन्त्रिणा पृष्टः-कस् तत्र मुख्यो मन्त्री ? इति ।  
  
मयोक्तम्-सर्व-शास्त्रार्थ-पारगः शर्वज्ञो नाम चक्रवाकः ।  
  
गृध्रो ब्रूते-युज्यते । स्व-देशजो ऽसौ । यतः-  
  
स्वदेशजं कुलाचार-विशुद्धम् उपधाशुचिम् ।  
मन्त्रज्ञम् अवसनिनं व्यभिचार-विवर्जितम्  ॥ हित्_३।१७ ॥  
अधीत-व्यवहारार्थं मौलं ख्यातं विपश्चितम् ।  
अर्थस्योत्पादकं चैव विदध्यान् मन्त्रिणं नृपः  ॥ हित्_३।१८ ॥  
  
अत्रान्तरे शुकेनोक्तम्-देव ! कर्पूर-द्वीपादयो लघुद्वीपा जम्बूद्वीपान्तर्गता एव । तत्रापि देव-पादानाम् एवाधिपत्यम् । ततो राज्ञाप्य् उक्तम्-एवम् एव । यतः-  
  
राजा मत्तः शिशुश् चैव प्रमदा धन-गर्वितः ।  
अप्राप्यम् अपि वाञ्छन्ति किं पुनर् लभ्यतेऽपि यत्  ॥ हित्_३।१९ ॥  
  
ततो मयोक्तम्-यदि वचनम्-मात्रेणैवाधिपत्यं सिद्ध्यति । तदा जम्बूद्वीपेऽप्य् अस्मत्-प्रभोर् हिरण्यगर्भस्य स्वाम्यम् अस्ति ।  
शुको ब्रूते-कथम् अत्र निर्णयः ?  
  
मयोक्तं-सङ्ग्राम एव ।  
  
राज्ञा विहस्योक्तम्-स्व-स्वामिनं गत्वा सज्जीकुरु ।  
  
तदा मयोक्तम्-स्व-दूतो ऽपि प्रस्थाप्यताम् ।  
  
राजोवाच-कः प्रयास्यति दौत्येन ? यत एवम्भूतो दूतः कार्यः-  
  
भक्तो गुणी शुचिर् दक्षः प्रगल्भो ऽव्यसनी क्षमी ।  
ब्राह्मणः परमर्मज्ञो दूतः स्यात् प्रतिभानवान्  ॥ हित्_३।२० ॥  
  
गृध्रो वदति-सन्त्य् एव दूता बहवः, किन्तु ब्राह्मण एव कर्तव्यः । यतः,  
  
प्रसादं कुरुते पत्युः सम्पत्तिं नाभिवाञ्छति ।  
कालिमा कालकूटस्य नापैतीश्वर-सङ्गमात्  ॥ हित्_३।२१ ॥  
  
राजाह-ततः शुक एव व्रजतु । शुक ! त्वम् एवानेन सह तत्र गत्वास्मद्-अभिलषितं ब्रूहि ।  
  
शुको ब्रूते-यथाज्ञापयति देवः । किन्त्व् अयं दुर्जनो बकः । तद् अनेन सह न गच्छामि । तथा चोक्तम्-  
  
खलः करोति दुर्वृत्तं नूनं फलति साधुषु ।  
दशाननो ऽहरत् सीतां बन्धनं स्यान् महोदधेः  ॥ हित्_३।२२ ॥  
अपरं च-  
न स्थातव्यं न गन्तव्यं दुर्जनेन समं क्वचित् ।  
काक-सङ्गाद् धतो हंसस् तिष्ठन् गछंश् च वर्तकः  ॥ हित्_३।२३ ॥  
  
राजोवाच-कथम् एतत् ?  
  
शुकः कथयति-  
कथा ४  
  
अस्त्य् उज्जयिनी-वर्त्म-प्रान्तरे प्लक्ष-तरुः । तत्र हंस-काकौ निवसतः । कदाचित् ग्रीष्म-समये परिश्रान्तः कश्चित् पथिकस् तत्र तरु-तले धनुष्काण्डं सन्निधाय सुप्तः । तत्र क्षणान्तरे तन्-मुखाद् वृक्ष-च्छायापगता । ततः सूर्य-तेजसा तन्-मुखं व्याप्तम् अवलोक्य, तद्-वृक्ष-स्थितेन पुण्य-शीलेन शुचिना राजहंसेन कृपया पक्षौ प्रसार्य पुनस् तन्-मुखे छाया कृता । ततो निर्भर-निद्रा-शुखिना पथि-भ्रमण-परिश्रान्तेन पान्थेन मुख-व्यादानं कृतम् ।  
  
अथ पर-सुखम् असहिष्णुः स्वभाव-दौर्जन्येन स काकस् तस्य मुखे पुरीषोत्सर्गं कृत्वा पलायितः । ततो यावद् असौ पान्थ उत्थायोर्ध्वं निरीक्षते, तावत् तेनावलोकितो हंसः काण्डेन हतो व्यापादितः । अतो ऽहं ब्रवीमि-न स्थातव्यम् इति ।  
  
 --ओ)०(ओ--  
  
देव ! वर्तक-कथाम् अपि कथयामि । श्रूयताम्-  
कथा ५  
  
एकत्र वृक्षे काक-वर्तुकौ सुखं निवसतः । एकदा भगवतो गरुडस्य यात्रा-प्रसङ्गेन सर्वे पक्षिणः समुद्र-तीरं गताः । ततः काकेन सह वर्तकश् चलितः । अथ गच्छतो गोपालस्य मस्तकावस्थित-दधि-भाण्डाद् वारं वारं तेन काकेन दधि खाद्यते । ततो यावद् असौ दधि-भाण्डं भूमौ निधायोर्ध्वम् अवलोकते, तावत् तेन काक-वर्तकौ दृष्टौ । ततस् तेन दृष्टः काकः पलायितः । वर्तकः स्वभाव-निरपराधो मन्द-गतिस् तेन प्राप्तो व्यापादितः । अतो ऽहं ब्रवीमि-न गन्तव्यम् इत्य् आदि ।  
  
 --ओ)०(ओ--  
  
ततो मयोक्तम्-भ्रातः शुक ! किम् एवं ब्रवीषि ? मां प्रति यथा श्रीमद्-देव-पादास् तथा भवान् अपि । शुकेनोक्तम्-अस्त्व् एवम् । किन्तु,  
  
दुर्जनैर् उच्यमानानि सम्मतानि प्रियाण्य् अपि ।  
अकाल-कुसुमानीव भयं सञ्जनयन्ति हि  ॥ हित्_३।२४ ॥  
  
दुर्जनत्वं च भवतो वाक्याद् एव ज्ञातम् । यद् अनयोर् भूपालयोर् विग्रहे भवद्-वचनम् एव निदानम् । पश्य-  
  
प्रत्यक्षेऽपि कृते दोषे मूर्खः सान्त्वेन तुष्यति ।  
रथ-कारो निजां भार्यां सजारां शिरसाकरोत्  ॥ हित्_३।२५ ॥  
  
राज्ञोक्तम्--कथम् एतत् ?  
  
शुकः कथयति-  
कथा ६  
  
अस्ति यौवन-श्री-नगरे मन्द-मतिर् नाम रथकारः । स च स्व-भार्यां बन्धकीं जानाति । किन्तु जारेण समं स्व-चक्षुषा नैक-स्थाने पश्यति । ततो ऽसौ रथकारः अहम् अन्यं ग्रामं गच्छामीत्य् उक्त्वा चलितः । स कियद् दूरं गत्वा पुनर् आगत्य पर्यङ्क-तले स्व-गृहे निभृतं स्थितः । अथ रथकारो ग्रामान्तरं गत इत्य् उपजात-विश्वासः स जारः सन्ध्या-काल एवागतः । पxचात् तेन जारेण समं तस्मिन् पर्यङ्के निर्भरं क्रीडन्ती, पर्यङ्क-तल-स्थितस्य भर्तुः किञ्चिद् अङ्ग-स्पर्शात् स्वामिनं मायाविनं विज्ञाय, मनसि सा विषण्णाभवत् ।  
  
ततो जारेणोक्तम्-किम् इति त्वम् अद्य मया सह निर्भरं न रमसे ? विस्मितेव प्रतिभासि मे त्वम् ।  
  
अथ तयोक्तम्-अनभिज्ञो ऽसि । यो ऽसौ मम प्राणेश्वरो, येन ममाकौमारं सख्यं सो ऽद्य ग्रामान्तरं गतः । तेन विना सकल-जन-पूर्णो ऽपि ग्रामो मां प्रत्य् अरण्यवत् प्रतिभाति । किं भावि ? तत्र पर-स्थाने किं खादितवान् ? कथं वा प्रसुप्तः ? इत्य् अस्मद्-धृदयं विदीर्यते ।  
  
जारो ब्रूते-तव किम् एवंविधा स्नेह-भूमी रथकारः ?  
  
बन्धक्य् अवदत्-रे बर्बर ! किं वदसि ? शृणु-  
  
परुषाण्य् अपि या प्रोक्ता दृष्टा या क्रोध-चक्षुषा ।  
सुप्रसन्न-मुखी भर्तुः सा नारी धर्म-भाजनम्  ॥ हित्_३।२६ ॥  
अपरं च-  
नगरस्थो वनस्थो वा पापो वा यदि वा शुचिः ।  
यासां स्त्रीणां प्रियो भर्ता तासां लोका महोदयाः  ॥ हित्_३।२७ ॥  
अन्यच् च-  
भर्ता हि परमं नार्या भूषणं भूषणैर् विना ।  
एषा विरहिता तेन शोभनापि न शोभते  ॥ हित्_३।२८ ॥  
  
त्वं च जारः पाप-मतिः, मनो-लौल्यात् पुष्प-ताम्बूल-सदृशः कदाचित् सेव्यसे, कदाचिन् न सेव्यसे च । स च पुनर् मे स्वामी , मां विक्रेतुं, देवेभ्यो, ब्राह्मणेभ्यो वा दातुम् ईश्वरः । किं बहुना ? तस्मिन् जीवति जीवामि । तन्-मरणे चानुमरणं करिष्यामीति प्रतिज्ञा वर्तते । यतः-  
  
तिस्रः कोट्यो ऽर्ध-कोटी च यानि लोमानि मानवे ।  
तावत् कालं वसेत् स्वर्गे भर्तारं यो ऽनुगच्छति  ॥ हित्_३।२९ ॥  
अन्यच् च-  
व्याल-ग्राही यथा व्यालं बलाद् उद्धरते बिलात् ।  
तद्वद् भर्तारम् आदाय स्वर्ग-लोके महीयते  ॥ हित्_३।३० ॥  
अपरं च-  
चितौ परिष्वज्य विचेतनं पतिं  
प्रिया हि या मुञ्चति देहम् आत्मनः ।  
कृत्वापि पापं शत-लक्षम् अप्य् असौ  
पतिं गृहीत्वा सुर-लोकम् आप्नुयात्  ॥ हित्_३।३१ ॥  
यतः-  
यस्मै दद्यात् पिता त्व् एनां भ्राता वानुमते पितुः ।  
तं शुश्रूषेत जीवन्तं संस्थितं च न लङ्घयेत्  ॥ हित्_३।३२ ॥  
  
एतत् सर्वं श्रुत्वा मन्द-मतिः स रथकारः-धन्यो ऽहं यस्येदृशी प्रिय-वादिनी, स्वामि-वत्सला च भार्या इति मनसि निधाय, तां खट्वां स्त्री-पुरुष-सहितां मूर्ध्नि कृत्वा सानन्दं ननर्त । अतो ऽहं ब्रवीमि प्रयक्षेऽपि कृते दोषे इत्य् आदि ।  
  
 --ओ)०(ओ--  
  
अतो ऽहं तेन राज्ञा यथा-व्यवहारं सम्पूज्य प्रस्थापितः । शुको ऽपि मम पश्चाद् आगच्छन्न् आस्ते । एतत् सर्वं परिज्ञाय यथा-कर्तव्यम् अनुसन्धीयताम् ।  
  
चक्रवाको विहस्याह-देव ! बकेन तावद् देशान्तरम् अपि गत्वा यथा-शक्ति राज-कार्यम् अनुष्ठितम् । किन्तु देव स्वभाव एष मूर्खानाम् । यतः,  
  
शतं दद्यान् न विवदेद् इति विज्ञस्य सम्मतम् ।  
विना हेतुम् अपि द्वन्द्वम् एतन् मूर्खस्य लक्षणम्  ॥ हित्_३।३३ ॥  
  
राजाह-अलम् अनेनातीतोपालम्भनेन । प्रस्तुतम् अनुसन्धीयताम् ।  
  
चक्रवाको ब्रूते-देव ! विजने ब्रवीमि । यतः,  
  
वर्णाकार-प्रतिध्वानैर् नेत्र-वक्त्र-विकारतः ।  
अप्य् ऊहन्ति मनो धीरास् तस्माद् रहसि मन्त्रयेत्  ॥ हित्_३।३४ ॥  
  
ततो राजा मन्त्री च तत्र स्थितौ अन्येऽन्यत्र गताः । चक्रवाको ब्रूते-देव ! अहम् एवं जानाम्-कस्याप्य् अस्मन्-नियोगिनः प्रेरणया बकेनेदम् अनुष्ठितम् । यतः,  
  
वेद्यानाम् आतुरः श्रेयान् व्यसनी यो नियोगिनाम् ।  
विदुषां जीवनं मूर्खः सद्-वर्णो जीवनं सताम्  ॥ हित्_३।३५ ॥  
  
राजाब्रवीत्-भवतु, कारणम् अत्र पश्चान् निरूपणीयम् । सम्प्रति यत् कर्तव्यं तन् निरूप्यताम् ।  
  
चक्रवाको ब्रूते-देव ! प्रणिधिस् तावत् तत्र प्रहीयताम् । ततस् तद्-अनुष्ठानं बलाबलं च जानीमः । तथा हि-  
  
भवेत् स्व-पर-राष्ट्राणां कार्याकार्यावलोकने ।  
चारश् चक्षुर् महीभर्तुर् यस्य नास्त्य् अन्ध एव सः  ॥ हित्_३।३६ ॥  
  
स च द्वितीयं विश्वास-पात्रं गृहीत्वा यातु । तेनासौ स्वयं तत्रावस्थाय, द्वितीयं तत्रत्य-मन्त्र-कार्यं सुनिभृतं निश्चित्य निगद्य प्रस्थापयति । तथा चोक्तं-  
  
तीर्थाश्रम-सुर-स्थाने शास्तर-विज्ञान-हेतुना ।  
तपस्वि-व्यञ्जनोपेतैः स्व-चरैः सह संवसेत्  ॥ हित्_३।३७ ॥  
  
गूढ-चारश् च-यो जले स्थले च चरति । ततो ऽसाव् एव बको नियुज्यताम् । एतादृश एव कश्चिद् बको द्वितीयत्वेन प्रयातु । तद्-गृह-लोकाश् च राज-द्वारे तिष्ठन्तु । किन्तु एतद् अपि सुगुप्तम् अनुष्ठातव्यम् । यतः-  
  
षट्-कर्णो भिद्यते मन्त्रस् तथा प्राप्तश् च वार्तया ।  
इत्य् आत्मना द्वितीयेन मन्त्रः कार्यो मही-भृता  ॥ हित्_३।३८ ॥  
  
पश्य-  
मन्त्र-भेदे हि ये दोषा भवन्ति पृथिवी-पतेः ।  
न शक्यास् ते समाधातुम् इति नीति-विदां मतम्  ॥ हित्_३।३९ ॥  
  
राजा विमृश्योवाच-प्राप्तस् तावन् मयोत्तमः प्रतिनिधिः ।  
  
मन्त्री ब्रूते-देव ! सङ्ग्रामे विजयो ऽपि प्राप्तः ।  
  
अत्रान्तरे प्रतीहारः प्रविश्य प्रणम्योवाच-देव ! जम्बूद्वीपाद् आगतो द्वारि शुकस् तिष्ठति ।  
  
राजा चक्रवाकम् आलोकते । चक्रवाकेनोक्तम्-कृतावासे तावद् गत्वा तिष्ठतु, पश्चाद् आनीय द्रष्टव्यः ।  
  
यथाज्ञापयति देवः इत्य् अभिधाय प्रतीहारः शुकं गृहीत्वा तम् आवास-स्थानं गतः । राजाह-विग्रहस् तावत् समुपस्थितः ।  
  
चक्रवाको ब्रूते-देव ! तथापि प्राग् एव विग्रहो न विधिः । यतः-  
  
स किं भृत्यः स किं मन्त्री य आदाव् एव भूपतिम् ।  
युद्धोद्योगं स्व-भू-त्यागं निर्दिशत्य् अविचारितम्  ॥ हित्_३।४० ॥  
  
अपरं च-  
विजेतुं प्रयतेतारीन् न युद्धेन कदाचन ।  
अनित्यो विजयो यस्माद् दृश्यते युध्यमानयोः  ॥ हित्_३।४१।  
  
अन्यच् च-  
साम्ना दानेन भेदेन समस्तैर् अथवा पृथक् ।  
साधितुं प्रयतेतारीन् न युद्धेन कदाचन  ॥ हित्_३।४२ ॥  
  
अपरं च-  
सर्व एव जनः शूरो ह्य् अनासादित-विग्रहः ।  
अदृष्ट-पर-सामर्थ्यः स-दर्पः को भवेन् न हि  ॥ हित्_३।४३ ॥  
  
किं च-  
न तथोत्थाप्यते ग्रावा प्राणिभिर् दारुणा यथा ।  
अल्पोपायान् महा-सिद्धिर् एतन्-मन्त्र-फलं महत्  ॥ हित्_३।४४ ॥  
  
किन्तु विग्रहम् उपस्थितं विलोक्य व्यवह्रियताम्, यतः-  
  
यथा काल-कृतोद्योगात् कृषिः फलवती भवेत् ।  
तद्वन् नीतिर् इयं देव चिरात् फलति न क्षणात्  ॥ हित्_३।४५ ॥  
  
अपरं च-  
दूरे भीरुत्वम् आसन्ने शूरता महतो गुणः ।  
विपत्तौ हि महान् लोके धीरत्वम् अधिगच्छति  ॥ हित्_३।४६ ॥  
  
अन्यच् च-  
प्रत्यूहः सर्व-सिद्धीनाम् उत्तापः प्रथमः किल ।  
अतिशीतलम् अप्य् अम्भः किं भिनत्ति न भूभृतः  ॥ हित्_३।४७ ॥  
  
बलिना सह योद्धव्यम् इति नास्ति निदर्शनम् ।  
तद् युद्धं हस्तिना सार्धं नराणां मृत्युम् आवहेत्  ॥ हित्_३।४८ ॥  
  
अन्यच् च-  
स मूर्खः कालम् अप्राप्य यो ऽपकर्तरि वर्तते ।  
कलिर् बलवता सार्धं कीट-पक्षोद्गमो यथा  ॥ हित्_३।४९ ॥  
  
किं च-  
कौर्मं सङ्कोचम् आस्थाय प्रहारम् अपि मर्षयेत् ।  
प्राप्त-काले तु नीतिज्ञ उत्तिष्ठेत् क्रूर-सर्पवत्  ॥ हित्_३।५० ॥  
  
महत्य् अल्पेऽप्य् उपायज्ञः समम् एव भवेत् क्षमः ।  
समुन्मूलयितुं वृक्षांस् तृणानीव नदीरयः  ॥ हित्_३।५१ ॥  
  
अतो दूतो ऽयं शुको ऽत्राश्वास्य तावद् ध्रियतां यावद् दुर्गं सज्जीक्रियते, यतः-  
  
एकः शतं योधयति प्राकार-स्थो धनुर्धरः ।  
शतं शत-सहस्राणि तस्माद् दुर्गं विशिष्यते  ॥ हित्_३।५२ ॥  
  
किं च-  
अदुर्ग-विषयः कस्य नारेः परिभवास्पदम् ।  
अदुर्गो ऽनाश्रयो राजा पोत-च्युत-मनुष्यवत्  ॥ हित्_३।५३ ॥  
  
दुर्गं कुर्यान् महाखातम् उच्च-प्राकार-संयुतम् ।  
स-यन्त्रं स-जलं शैल-सरिन्-मरु-वनाश्रयम्  ॥ हित्_३।५४ ॥  
  
विस्तीर्णताति-वैषम्यं रस-धान्येध्म-सङ्ग्रहः ।  
प्रवेशश् चाप-सारश् च सप्तैता दुर्ग-सम्पदः  ॥ हित्_३।५५ ॥  
  
राजाह-दुर्गानुसन्धाने को नियुज्यताम् ?  
  
चक्रवाको ब्रूते-  
  
यो यत्र कुशलः कार्ये तं तत्र विनियोजयेत् ।  
कर्मस्व् अदृष्ट-कर्मा यः शास्त्रज्ञो ऽपि विमुह्यति  ॥ हित्_३।५६ ॥  
तदाहूयतां सारसः । तथानुष्ठिते सति समागतं सारसम् अवलोक्य राजोवाच-भोः सारस ! त्वं सत्वरं दुर्गम् अनुसन्धेहि ।  
  
सारसः प्रणम्योवाच-देव ! दुर्गं तावद् इदम् एव चिरात् सुनिरूपितम् आस्ते महत् सरः । किन्त्व् एतन्-मध्य-द्वीपे द्रव्य-सङ्ग्रहः क्रियताम् । यतः-  
  
धान्यानां सङ्ग्रहो राजन्न् उत्तमः सर्व-सङ्ग्रहात् ।  
निक्षिप्तं हि मुखे रत्नं न कुर्यात् प्राण-धारणम्  ॥ हित्_३।५७ ॥  
  
किं च-  
ख्यातः सर्व-रसानां हि लवणो रस उत्तमः ।  
गृह्णीयात् तं विना तेन व्यञ्जनं गोमयायते  ॥ हित्_३।५८ ॥  
  
राजाह-सत्वरं गत्वा सर्वम् अनुष्ठीयताम् ।  
  
पुनः प्रविश्य प्रतीहारो ब्रूते-देव ! सिंहल-द्वीपाद् आगतो मेघवर्णो नाम वायसः सपरिवारो द्वारि वर्तते । स च देव-पादान् द्रष्टुम् इच्छति ।  
  
राजाह-काकः प्राज्ञो बहुदृश्वा च तद् भवति स सङ्ग्राह्यः ।  
  
चक्रवाको ब्रूते-देव ! अस्त्य् एवं । किन्तु अस्मद्-विपक्षः काकः स्थलचरः । तेनास्मद्-विपक्ष-पक्षे नियुक्तः कथं सङ्गृह्यते ? तथा चोक्तम्-  
  
आत्म-पक्षं परित्यज्य पर-पक्षेषु यो रतः ।  
स परैर् हन्यते मूढो नील-वर्ण-शृगालवत्  ॥ हित्_३।५९ ॥  
  
राजोवाच--कथम् एतत् ?  
  
मन्त्री कथयति-  
  
कथा ७  
  
अस्त्य् अरण्ये कश्चिच् छृगालः स्वेच्छया नगरोपान्ते भ्राम्यन् नीलीभाण्डे निपतितः । पश्चात् तत उत्थातुम् असमर्थः, प्रातर् आत्मानं मृतवत् सन्दर्श्य स्थितः । अथ नीली-भाण्ड-स्वामिना मृति इति ज्ञात्वा, तस्मात् समुत्थाप्य, दूरे नीत्वासौ परित्यक्तः । तस्मात् पलायितः ।  
  
ततो ऽसौ वने गत्वा आत्मानं नीलप्वर्णम् अवलोक्याचिन्तयत्-अहम् इदानीम् उत्तम-वर्णः । तद् अहं स्वकीयोत्कर्षं किं न साधयामि इत्य् आलोच्य शृगालान् आहूय, तेनोक्तं-अहं भगवत्या वन-देवतया स्व-हस्तेनारण्य-राज्ये सर्वौषधि-रसेनाभिषिक्तः । पश्यन्तु मम वर्णम् । तद् अद्यारभ्यास्मद्-आज्ञयास्मिन्न् अरण्ये व्यवहारः कार्यः ।  
  
शृगालाश् च तं विशिष्ट-वर्णम् अवलोक्य, साष्टाङ्ग-पातं प्रणम्योचुः-यथाज्ञापयति देवः इति । अनेनैव क्रमेण सर्वेष्व् अरण्य-वासिष्व् आधिपत्यं तस्य बभूव । ततस् तेन स्वज्ञातिभिर् आवृतेनाधिक्यं साधितम् । ततस् तेन व्याघ्र-सिंहादीन् उत्तम-परिजनान् प्राप्य, सदसि शृगालान् अवलोक्य लज्जमानेनावज्ञया स्वज्ञातयः सर्वे दूरीकृताः । ततो विषण्णान् शृगालान् अवलोक्य केनचिद् वृद्ध-शृगालेनैतत् प्रतिज्ञातं-मा विषीदत, यद् अनेनानीतिज्ञेन वयं मर्मज्ञाः । स्व-समीपात् परिभूतास् तद् यथायं नश्यति तथा विधेयम् । यतो ऽमी व्याघ्रादयो वर्ण-मात्र-विप्रलब्धाः शृगालम् अज्ञात्वा राजानम् इमं मन्यन्ते । तद् यथायं परिचीयते तथा कुरुत । तत्र चैवम् अनुष्ठेयम्, यथा वदामि-सर्वे सन्ध्या-समये  
तत्-सन्निधाने महारावम् एकदैव करिष्यथ । ततस् तं शब्दम् आकर्ण्य जाति-स्वभावात् तेनापि शब्दः कर्तव्यः । यतः-  
  
यः स्वभावो हि यस्यास्ति स नित्यं दुरतिक्रमः ।  
श्वा यदि क्रियते राजा तत् किं नाश्नात्य् उपानहम्  ॥ हित्_३।६० ॥  
  
ततः शब्दाद् अभिज्ञाय स व्याघ्रेण हन्तव्यः । ततस् तथानुष्ठिते सति तद् वृत्तम् । तथा चोक्तम्-  
  
छिद्रं मर्म च वीर्यं च सर्वं वेत्ति निजो रिपुः ।  
दहत्य् अन्तर्गतश् चैव शुष्कं वृक्षम् इवानलः  ॥ हित्_३।६१ ॥  
  
अतो ऽहं ब्रवीमि-आत्म-पक्षं परित्यज्येत्य् आदि ।  
  
 --ओ)०(ओ--  
  
राजाह-यद्य् एवं तथापि दृश्यतां तावद् अयं दूराद् आगतः । तत्-सङ्ग्रहे विचारः कार्यः ।  
  
चक्रो ब्रूते-देव ! प्रणिधिस् तावत् प्रहितो, दुर्गं च सज्जीकृतम् । अतः शुको ऽप्य् आनीय प्रस्थाप्यताम् । किन्तु योध-बल-समन्वितो भूत्वा, दूराद् एव तम् अवलोकय । यतः-  
  
नन्दं जघान चाणक्यस् तीक्ष्ण-दूत-प्रयोगतः ।  
तद् दूरान्तरितं दूतं पश्येद् वीर-समन्वितः  ॥ हित्_३।६२ ॥  
  
ततः सभां कृत्वाहूतः शुकः काकश् च । शुकः किञ्चिद् उन्नत-शिरा दत्तासने उपविश्य ब्रूते-भो हिरण्यगर्भ ! त्वां महाराजाधिराजः श्रीमच्-चित्रवर्णः समाज्ञापयति-यदि जीवितेन श्रिया वा प्रयोजनम् अस्ति, तदा सत्वरम् आगत्यास्मच्-चरणौ प्रणम । नो चेद् अवस्थातुं स्थानान्तरं परिचिन्तय ।  
  
राजा स-कोपम् आह-आः, सभायाम् अस्माकं न को ऽपि विद्यते य एनं गलहस्तयति ? तत उत्थाय मेघवर्णो ब्रूते-देव ! आज्ञापय, हमि चैनं दुष्ट-शुकम् ।  
  
सर्वज्ञो राजानं काकं च सान्त्वयन् ब्रूते-भद्र ! मा मैवम् । शृणु तावत्-  
  
न सा सभा यत्र न सन्ति वृद्धा  
वृद्धा न ते ये न वदन्ति धर्मम् ।  
धर्मः स नो यत्र न सत्यम् अस्ति  
सत्यं न तद् यच् छलम् अभ्युपैति  ॥ हित्_३।६३ ॥  
  
यतो राजधर्मश् चैषः-  
दूतो म्लेच्छो ऽप्य् अवध्यः स्याद् राजा दूत-मुखो यतः ।  
उद्यतेष्व् अपि शस्त्रेषु दूतो वदति नान्यथा  ॥ हित्_३।६४ ॥  
  
अन्यच् च-  
स्वापकर्षं परोत्कर्षं दूतोक्तैर् मन्यते तु कः ।  
सदैवावध्य-भावेन दूतः सर्वं हि जल्पति  ॥ हित्_३।६५ ॥  
  
ततो राजा काकश् च स्वां प्रकृतिम् आपन्नौ । शुको ऽप्य् उत्थाय चलितः । पश्चाच् चक्रवाकेणानीय प्रबोध्य कनकालङ्कारादिकं दत्वा सम्प्रेषितः स्वदेशं ययौ । शुको ऽपि विन्ध्याचलं गत्वा, स्वस्य राजानं चित्रवर्णं प्रणतवान् ।  
  
तं विलोक्य राजोवाच-शुक ! का वार्ता ? कीदृशो ऽसौ देशः ?  
  
शुको ब्रूते-देव ! सङ्क्षेपाद् इयं वार्ता । सम्प्रति युद्धोद्योगः क्रियताम् । देशश् चासौ कर्पूर-द्वीपः स्वर्गैक-देशो, राजा च द्वितीयः स्वर्ग-पतिः कथं वर्णयितुं शक्यते । ततः सर्वान् शिष्टान् आहूय राजा मन्त्रयितुम् उपविष्टः । आह च तान्-सम्प्रति कर्तव्ये विग्रहे यथा-कर्तव्यम् उपदेशं ब्रूत । विग्रहः पुनर् अवश्यं कर्तव्यः । तथा चोक्तम्-  
  
असन्तुष्टा द्विजा नष्टाः सन्तुष्टाश् च महीभृतः ।  
सलज्जा गणिका नष्टा निर्लज्जाश् च कुलाङ्गना  ॥ हित्_३।६६ ॥  
  
दूरदर्शी नाम गृध्रो मन्त्री ब्रूते-देव ! व्यसनितया विग्रहो न विधिः । यतः-  
  
मित्रामात्य-सुहृद्-वर्गा यदा स्युर् दृढ-भक्तयः ।  
शत्रूणां विपरीताश् च कर्तव्यो विग्रहस् तदा  ॥ हित्_३।६७ ॥  
  
अन्यच् च-  
भूमिर् मित्रं हिरण्यं च विग्रहस्य फलं त्रयम् ।  
यदैतन् निश्चितं भावि कर्तव्यो विग्रहस् तदा  ॥ हित्_३।६८ ॥  
  
राजाह-मद्-बलं तावद् अवलोकयतु मन्त्री । तदैतेषाम् उपयोगो ज्ञायताम् । एवम् आहूयतां मौहूर्तिकः । स यात्रार्थं शुभ-लग्नं निर्णीय ददातु ।  
  
मन्त्री ब्रूते-देव ! तथापि सहसा यात्रा-करणम् अनुचितम् । यतः-  
  
विशन्ति सहसा मूढा येऽविचार्य द्विषद्-बलम् ।  
खड्ग-धारा-परिष्वङ्गं लभन्ते ते सुनिश्चितम्  ॥ हित्_३।६९ ॥  
  
राजाह-मन्त्रिन् ! ममोत्साह-भङ्गं सर्वथा मा कृथाः । विजिगीषुर् यथा पर-भूमिम् आक्रमति तथा कथय ।  
  
गृध्रो ब्रूते-देव ! तत् कथयामि । किन्तु तद्-अनुष्ठितम् एव फल-प्रदम् । तथा चोक्तम्-  
किं मन्त्रेणाननुष्ठाने शास्त्रवित् पृथिवी-पतेः ।  
न ह्य् औषध-परिज्ञानाद् व्याधेः शान्तिः क्वचिद् भवेत्  ॥ हित्_३।७० ॥  
  
राजादेशश् चानतिक्रमणीय इति यथा-श्रुतं निवेदयामि शृणु-देव !  
  
नद्य्-अद्रि-वन-दुर्गेषु यत्र यत्र भयं नृप ।  
तत्र तत्र च सेनानीर् यायाद् व्यूहीकृतैर् बलैः  ॥ हित्_३।७१ ॥  
बलाध्यक्षः पुरो यायात् प्रवीर-पुरुषान्वितः ।  
मध्ये कलत्रं स्वामी च कोशः फल्गु च यद् बलम्  ॥ हित्_३।७२ ॥  
पार्श्वयोर् उभयोर् अश्वा अश्वानां पार्श्वतो रथाः ।  
रथानां पार्श्वतो नागा नागानां च पदातयः  ॥ हित्_३।७३ ॥  
पश्चात् सेनापतिर् यायात् खिन्नानाश्वासयन् छनैः ।  
मन्त्रिभिः सुभटैर् युक्तः प्रतिगृह्य बलं नृपः  ॥ हित्_३।७४ ॥  
समेयाद् विषमं नागैर् जलाढ्यं समहीधरम् ।  
समम् अश्वैर् जलं नीमिः सर्वत्रैव पदातिभिः  ॥ हित्_३।७५ ॥  
हस्तिनां गमनं प्रोक्तं प्रशस्तं जलदागमे ।  
तद् अन्यत्र तुरङ्गाणां पत्तीनां सर्वदैव हि  ॥ हित्_३।७६ ॥  
शैलेषु दुर्ग-मार्गेषु विधेयं नृप-रक्षणम् ।  
स्व-योधै रक्षितस्यापि शयनं योग-निद्रया  ॥ हित्_३।७७ ॥  
नाशयेत् कर्षयेच् छत्रून् दुर्ग-कण्टक-मर्दनैः ।  
पर-देश-प्रवेशे च कुर्याद् आटविकान् पुरः  ॥ हित्_३।७८ ॥  
यत्र राजा तत्र कोशो विना कोशं न राजता ।  
सुभटेभ्यस् ततो दद्यात् को हि दातुर् न युध्यते  ॥ हित्_३।७९ ॥  
  
यतः-  
न नरस्य नरो दासो दासस् त्व् अर्थस्य भूपते ।  
गौरवं लाघवं वापि धनाधन-निबन्धनम्  ॥ हित्_३।८० ॥  
अभेदेन च युध्येत रक्षेच् चैव परस्परम् ।  
फल्गु सैन्यं च यत् किञ्चिन् मध्ये व्यूहस्य कारयेत्  ॥ हित्_३।८१ ॥  
पदातींश् च महीपालः पुरो ऽनीकस्य योजयेत् ।  
उपरुध्यारिम् आसीत राष्ट्रं चास्योपपीडयेत्  ॥ हित्_३।८२ ॥  
स्यन्दनाश्वैः समे युध्येद् अनूपे नौ-द्विपैस् तथा ।  
वृक्ष-गुल्मावृते चापैर् असि-चर्मायुधैः स्थले  ॥ हित्_३।८३ ॥  
दूषयेच् चास्य सततं यवसान् नोदकेन्धनम् ।  
भिन्द्याच् चैव तडागानि प्रकारारान् परिखास् तथा  ॥ हित्_३।८४ ॥  
बलेषु प्रमुखो हस्ती न तथान्यो महीपतेः ।  
निजैर् अवयवैर् एव मातङ्गो ऽष्टायुधः स्मृतः  ॥ हित्_३।८५ ॥  
बलम् अश्वश् च सैन्यानां प्राकारो जङ्गमो यतः ।  
तस्माद् अश्वाधिको राजा विजयी स्थल-विग्रहे  ॥ हित्_३।८६ ॥  
  
तथा चोक्तम्-  
युध्यमाना हयारूढा देवानाम् अपि दुर्जयाः ।  
अपि दूरस्थितास् तेषां वैरिणो हस्तवत्तिनः  ॥ हित्_३।८७ ॥  
प्रथमं युद्ध-कारित्वं समस्त-बल-पालनम् ।  
दिङ्-मार्गाणां विशोधित्वं पत्ति-कर्म प्रचक्षते  ॥ हित्_३।८८ ॥  
स्वभाव-शूरम् अस्त्रज्ञम् अविरक्तं जित-श्रमम् ।  
प्रसिद्ध-क्षत्रिय-प्रायं बलं श्रेष्ठतमं विदुः  ॥ हित्_३।८९ ॥  
यथा प्रभु-कृतान् मानाद् युध्यन्ते भुवि मानवाः ।  
न तथा बहुभिर् दत्तैर् द्रविणैर् अपि भूपते  ॥ हित्_३।९० ॥  
वरम् अल्प-बलं सारं न कुर्यान् मुण्ड-मण्डलीम् ।  
कुर्याद् असार-भङ्गो हि सार-भङ्गम् अपि स्फुटम्  ॥ हित्_३।९१ ॥  
अप्रसादो ऽनधिष्ठानं देयांश-हरणं च यत् ।  
काल-यापो ऽप्रतीकारस् तद् वैराग्यस्य कारणम्  ॥ हित्_३।९२ ॥  
अपीडयन् बलं शत्रूञ् जिगीषुर् अभिषेणयेत् ।  
सुख-साध्यं द्विषां सैन्यं दीर्घ-प्रयाण-पीडितम्  ॥ हित्_३।९३ ॥  
दायादाद् अपरो यस्मान् नास्ति भेद-करो द्विषाम् ।  
तस्माद् उत्थापयेद् यत्नाद् दायादं तस्य विद्विषः  ॥ हित्_३।९४ ॥  
सन्धाय युवराजेन यदि वा मुख्य-मन्त्रिणा ।  
अन्तः-प्रकोपणं कुर्याद् अभियोक्ता स्थिरात्मनः  ॥ हित्_३।९५ ॥  
क्रूरामित्रं रणे चापि भङ्गं दत्त्वा विघातयेत् ।  
अथवा गो-ग्रहाकृष्ट्या तन्-मुख्याश्रित-बन्धनात्  ॥ हित्_३।९६ ॥  
स्वराज्यं वासयेद् राजा पर-देशापहरणात् ।  
अथवा दान-मानाभ्यां वासितं धनदं हि तत्  ॥ हित्_३।९७ ॥  
  
अथवा बहुनोदितेन-  
आत्मोदयः पर-ग्लानिर् द्वयं नीतिर् इतीयती ।  
तद् ऊरीकृत्य कृतिभिर् वाचस्पत्यं प्रतीयते  ॥ हित्_३।९८ ॥  
  
राज्ञा विहस्योक्तम्-सर्वम् एतद् विशेषतश् चोच्यते । किन्तु,  
  
अन्यद् उच्छृङ्खलं सत्त्वम् अन्यच् छास्त्र-नियन्त्रितम् ।  
सामानाधिकरण्यं हि तेजस्-तिमिरयोः कुतः  ॥ हित्_३।९९ ॥  
  
तत उत्थाय राजा मौहूर्तिकावेदित-लग्ने प्रस्थितः । अथ प्रहित-प्रणिधिश् चरो हिरण्यगर्भम् आगत्य प्रणम्योवाच-देव ! समागत-प्रायो राजा चित्रवर्णः । सम्प्रति मलय-पर्वताधित्यकायां समावासित-कटको वर्तते । दुर्ग-शोधनं प्रतिक्षणम् अनुसन्धातव्यम् । यतो ऽसौ गृध्रो महामन्त्री । किं च केनचित् सह तस्य विश्वास-कथा-प्रसङ्गेनेतद् इङ्गितम् अवगतं मया । यत्-अनेन को ऽप्य् अस्मद्-दुर्गे प्राग् एव नियुक्तः ।  
  
चक्रवाको ब्रूते-देव ! काक एवासौ सम्भवति ।  
  
राजाह-न कदाचिद् एतत् । यद्य् एवं तदा कथं तेन शुकस्याभिभवोद्योगः कृतः ? अपरं च, शुकस्यागमनात् तस्य विग्रहोत्साहः । स च चिराद् अत्रास्ते ।  
  
मन्त्री ब्रूते-तथाप्य् आगन्तुकः शङ्कनीयः ।  
  
राजाह-आगन्तुका अपि कदाचिद् उपकारका दृश्यन्ते । शृणु-  
  
परो ऽपि हितवान् बन्धुर् बन्धुर् अप्य् अहितः परः ।  
अहितो देहजो व्याधिर् हितम् आरण्यम् औषधम्  ॥ हित्_३।१०० ॥  
  
अपरं च-  
आसीद् वीर-वरो नाम शूद्रकस्य महीभृतः ।  
सेवकः स्वल्प-कालेन स ददौ सुतम् आत्मनः  ॥ हित्_३।१०१ ॥  
  
चक्रवाकः पृच्छति--कथम् एतत् ?  
  
राजा कथयति-  
  
कथा ८  
  
अहं पुरा शूद्रकस्य राज्ञः क्रीडा-सरसि कर्पूरकेलि-नाम्नो राजहंसस्य पुत्र्या कर्पूरमञ्जर्या सहानुरागवान् अभवम् । वीरवरो नाम राजपुत्रः कुतश्चिद् देशाद् आगत्य राज-द्वारम् उपगम्य प्रतीहारम् उवाच-अहं तावद् वर्तनार्थी राजपुत्रः । मां रज-दर्शनं कारय । ततस् तेनासौ राज-दर्शनं कारितो ब्रूते-देव ! यदि मया सेवकेन प्रयोजनम् अस्ति, तदास्मद्-वर्तनं क्रियताम् ।  
  
शूद्रक उवाच-किं ते वर्तनम् ?  
  
वीरवरो ब्रूते-प्रत्यहं सुवर्ण-पञ्च-शतानि देहि ।  
  
राजाह-का ते सामग्री ?  
  
वीरवरो ब्रूते-द्वौ बाहू । तृतीयश् च खड्गः ।  
  
राजाह-नैतच् छक्यम् ।  
  
तच् छ्रुत्वा वीरवरः प्रणम्य चलितः । अथ मन्त्रिभिर् उक्तम्-देव ! दिन-चतुष्टयस्य वर्तनं दत्त्वा ज्ञायताम् अस्य स्वरूपम् । किम् उपयुक्तो ऽयम् एतावद् वर्तनं गृह्णाति अनुपयुक्तो वेति ।  
  
ततो मन्त्रि-वचनाद् आहुहूय वीरवराय ताम्बूलं दत्त्वा पञ्च-शतानि सुवर्णानि दत्तानि । वर्तन-विनियोगश् च राज्ञा सुनिभृतं निरूपितः । तद्-अर्धं वीरवरेण देवेभ्यो ब्राह्मणेभ्यो दत्तम् । स्थितस्यार्धं दुःखितेभ्यः । तद् अवशिष्टं भोज्य-विलास-व्ययेन । एतत् सर्वं नित्य-कृत्यं कृत्वा, राज-द्वारम् अहर्निशं खड्ग-पाणिः सेवते । यदा च राजा स्वयं समादिशति तदा स्व-गृहम् अपि याति ।  
  
अथैकदा कृष्ण-चतुर्दश्यां रात्रौ स राजा स-करुण-क्रन्दन-ध्वनिं शुश्राव । तत् श्रुत्वा राजा ब्रूते-कः को ऽत्र द्वारि तिष्ठति ?  
  
तदा तेनोक्तं-देव ! अहं वीरवरः ।  
  
राजोवाच-क्रन्दनानुसरणं क्रियताम् ।  
  
वीरवरो ऽपि-यथाज्ञापयति देवः, इत्य् उक्त्वा चलितः ।  
  
राज्ञा च चिन्तितम्-अयम् एकाकी राजपुत्रो मया सूचीभेद्ये तमसि प्रहितः । नैतद् उचितम् । तद् अहम् अपि गत्वा किम् एतद् इति निरूपयामि ।  
  
ततो राजापि खड्गम् आदाय तद्-अनुसरण-क्रमेण नगराद् बहिर् निर्जगाम । गत्वा च वीरवरेण रुदती रुप-यौवन-सम्पन्ना सर्वालङ्कार-भूषिता काचित् स्त्री दृष्टा, पृष्टा च-का त्वम् ? किम् अर्थं रोदिषि ? इति ।  
  
स्त्रियोक्तम्-अहम् एतस्य शूद्रकस्य राज-लक्ष्मीः । चिराद् एतस्य भुज-च्छायायां महता सुखेन विश्रान्ता । इदानीम् अन्यत्र गमिष्यामि ।  
  
वीरवरो ब्रूते-यतापायः सम्भवति, तत्रोपायो ऽप्य् अस्ति । तत् कथं स्यात् पुनर् इहावासो भवत्याः ?  
  
लक्ष्मीर् उवाच-यदि त्वम् आत्मनः पुत्रं शक्तिधरं द्वात्रिंशल्-लक्षणोपेतं भगवत्याः सर्व-मङ्गलाया उपहारीकरोषि, तदाहं पुनर् अत्र सुचिरं निवसामि । इत्य् उक्त्वादृश्याभवत् ।  
  
ततो वीरवरेण स्व-गृहं गत्वा निद्रायमाणा स्व-वधूः प्रबोधिता पुत्रश् च । तौ निद्रां परित्यज्योत्थायोपविष्टौ । वीरवरस् तत् सर्वं लक्ष्मी-वचनम् उक्तवान् । तच् छ्रुत्वा सानन्दः शक्तिधरो ब्रूते-धन्यो ऽहम् एवम्भूतः । स्वामि-राज्य-रक्षार्थं यस्योपयोगः । तात ! तत् को ऽधुना विलम्बस्य हेतुः ? एवं-विधे कर्मणि देहस्य विनियोगः श्लाघ्यः । यतः-  
  
धनानि जीवितं चैव परार्थे प्राज्ञ उत्सृजेत् ।  
तन्-निमित्तो वरं त्यागो विनाशे नियते सति  ॥ हित्_३।१०२ ॥  
  
शक्तिधर-मातोवाच-यद्य् एतन् न कर्तव्यं तत् केनान्येन कर्मणा गृहीतस्य महावर्तनस्य निष्क्रयो भविष्यति । इत्य् आलोच्य सर्वे सर्वमङ्गलायाः स्थानं गताः । तत्र सर्वमङ्गलां सम्पूज्य वीरवरो ब्रूते-देवि ! प्रसीद । विजयतां शूद्रको महाराजः । गृह्यताम् अयम् उपहारः । इत्य् उक्त्वा पुत्रस्य शिरश् चिच्छेद । ततो वीरवरश् चिन्तयामास-गृहीत-राज-वर्तनस्य निस्तारः कृतः । अधुना निष्पुत्रस्य मे जीवनेनालम् । इत्य् आलोच्यात्मनः शिरश् चिच्छेद ।  
  
ततः स्त्रियापि स्वामि-पुत्र-शोकार्तया तद् अनुष्ठितम् । तत् सर्वं दृष्ट्वा राजा साश्चर्यं चिन्तयामास--  
जायन्ते च म्रियन्ते च मद्-विधाः क्षुद्र-जन्तवः ।  
अनेन सदृशो लोके न भूतो न भविष्यति  ॥ हित्_३।१०३ ॥  
  
तद् एतत्-परित्यक्तेन मम राज्येनापि किं प्रयोजनम् । ततः शूद्रकेणापि स्व-शिरश् छेत्तुं खड्गः समुत्थापितः । अथ भगवत्या सर्वमङ्गलया प्रत्यक्ष-भूतया राजा हस्ते धृतः । उक्तं च-पुत्र ! प्रसन्नो ऽस्मि ते, एतावता साहसेनालम् । जीवनान्तेऽपि तव राज-भङ्गो नास्ति ।  
राजा च साष्टाङ्ग-पातं प्रणम्योवाच-देवि ! किं मे राज्येन ? जीवितेन वा मम किं प्रयोजनम् ? यद्य् अहम् अनुकम्पनीयस् तदा ममायुः-शेषेणाप्य् अयं स-दार-पुत्रो वीरवरो जीवतु । अन्यथाहं यथा-प्राप्तां गतिं गच्छामि ।  
  
भगवत्य् उवाच-पुत्र ! अनेन ते सत्त्वोत्कर्षेण भृत्य-वात्सल्येन च सर्वथा सन्तुष्टास्मि । गच्छ विजयी भव । अयम् अपि स-परिवारो राज-पुत्रो जीवतु । इत्य् उक्त्वा देव्य् अदृश्याभवत् । ततो वीरवरः स-पुत्र-दारः प्राप्त-जीवनः स्व-गृहं गतः । राजापि तैर् अलक्षितः सत्वरम् अन्तः-पुरं प्रविष्टः ।  
  
अथ प्रभाते वीरवरो द्वारस्थः पुनर् भूपालेन पृष्टः सन्न् आह-देव ! सा रुदती माम् अवलोक्यादृश्याभवत् । न काप्य् अन्या वार्ता विद्यते ।  
  
तद् वचनम् आकर्ण्य सन्तुष्टो राजा साश्चर्यं चिन्तयामास-कथम् अयं श्लाघ्यो महा-सत्त्वः ? यतः-  
  
प्रियं ब्रूयाद् अकृपणः शूरः स्याद् अविकत्थनः ।  
दाता नापात्र-वर्षी च प्रगल्भः स्याद् अनिष्ठुरः  ॥ हित्_३।१०४ ॥  
  
एतन् महापुरुष-लक्षणम् एतस्मिन् सर्वम् अस्ति । ततः स राजा प्रातः शिष्ट-सभां कृत्वा, सर्वं वृत्तान्तं प्रस्तुत्य प्रसादात् तस्मै कर्णाटक-राज्यं ददौ । तत् किम् आगन्तुको जाति-मात्राद् दुष्टः ? तत्राप्य् उत्तमाधम-मध्यमाः सन्ति ।  
  
चक्रवाको ब्रूते-  
यो ऽकार्यं कार्यवच् छास्ति स किं मन्त्री नृपेच्छया ।  
वरं स्वामि-मनो-दुःखं तन्-नाशो न त्व् अकार्यतः  ॥ हित्_३।१०५ ॥  
वैद्यो गुरुश् च मन्त्री च यस्य राज्ञः प्रियंवदाः ।  
शरीर-धर्म-कोशेभ्यः क्षिप्रं स परिहीयते  ॥ हित्_३।१०६ ॥  
  
शृणु देव !  
पुण्याल् लब्धं यद् एकेन तन् ममापि भविष्यति ।  
हत्वा भिक्षुं यतो मोहान् निध्य्-अर्थी नापितो हतः  ॥ हित्_३।१०७ ॥  
  
राजा पृच्छति--कथम् एतत् ?  
  
मन्त्री कथयति-  
  
कथा ९  
  
अस्त्य् अयोध्यायां पुरि चूडामणिर् नाम क्षत्रियः । तेन धनार्थिना महता क्लेशेन भगवांश् चन्द्रार्ध-चूडामणिश् चिरम् आराधितः । ततः क्षीण-पापो ऽसौ स्वप्ने  दर्शनं दत्त्वा, भगवद्-आदेशाद्य्-अक्षेश्वरेणादिष्टो यत् त्वम् अद्य प्रातः क्षौरं कारयित्वा, लगुड-हस्तः सन् स्व-गृह-द्वारि निभृतं स्थास्यसि, ततो यम् एवागतं भिक्षुकं प्राङ्गणे पश्यसि तं निर्दक्षं लगुड-प्रहारेण हनिष्यसि । ततो ऽसौ भिक्षुकस् तत्-क्षणात् सुवर्ण-कलसो भविष्यति । तेन त्वया यावज्-जीवं सुखिना भवितव्यम् । ततस् तथानुष्ठिते तद् वृत्तम् ।  
  
तत्र क्षौर-करणायानीतेन नापितेन तत् सर्वम् आलोक्य चिन्तितम्-अये निधि-प्राप्तेर् अयम् उपायः । तद् अहम् अप्य् एवं किं न करोमि ? ततः प्रभृति स नापितः प्रत्यहं तथाविधो लगुड-हस्तः सुनिभृतं भिक्षोर् आगमनं प्रतीक्षते । एकदा तेन प्राप्तो भिक्षुर् लगुडेन व्यापादितः । तस्माद् अपराधात् सो ऽपि नापितो राज-पुरुषैर् व्यापादितः । अतो ऽहं ब्रवीमि-पुण्याल् लब्धं यद् एकेन इत्य् आदि ।  
  
 --ओ)०(ओ--  
  
राजाह-  
पुरावृत्त-कथोद्गारैः कथं निर्णीयते परः ।  
स्यान् निष्कारण-बन्धुर् वा किं वा विश्वास-घातकः  ॥ हित्_३।१०८ ॥  
  
यातु, प्रस्तुतम् अनुसन्धीयताम् । मलयाधित्यकायां चेच् चित्रवर्णस् तद् अधुना किं विधेयम् ? मन्त्री वदति-देव ! आगत-प्रणिधि-मुखान् मया श्रुतं, यत् महा-मन्त्रिणो गृध्रस्योपदेशे चित्रवर्णेनानादरः कृतः ततो ऽसौ मूढो जेतुं शक्यः । तथा चोक्तम्-  
  
लुब्धः क्रूरो ऽलसो ऽसत्यः प्रमादी भीरुर् अस्थिरः ।  
मूढो योधावमन्ता च सुख-च्छेद्यो रिपुः स्मृतः  ॥ हित्_३।१०९ ॥  
  
ततो ऽसौ यावद् अस्मद् दुर्ग-द्वार-रोधं न करोति, तावन् नद्य्-अद्रि-वन-वर्त्मसु तद्-बलानि हन्तुं सारसादयः सेनापतयो नियुज्यन्ताम् । तथा चोक्तम्-  
  
दीर्घ-वर्त्म-परिश्रान्तं नद्य्-अद्रि-वन-सङ्कुलम् ।  
घोराग्नि-भय-सन्त्रस्तं क्षुत्-पिपासार्दितं तथा  ॥ हित्_३।११० ॥  
प्रमत्तं भोजन-व्यग्रं व्याधि-दुर्भिक्ष-पीडितम् ।  
असंस्थितम् अभूयिष्ठं वृष्टि-वात-समाकुलम्  ॥ हित्_३।१११ ॥  
पङ्क-पांशु-जलाच्छन्नं सुव्यस्तं दस्यु-विद्रुतम् ।  
एवम्भूतं महीपालः पर-सैन्यं विघातयेत्  ॥ हित्_३।११२ ॥  
  
अन्यच् च-  
अवस्कन्द-भयाद् राजा प्रजागर-कृत-श्रमम् ।  
दिवा-सुप्तं सदा हन्यान् निद्रा-व्याकुल-सैनिकम्  ॥ हित्_३।११३ ॥  
  
अतस् तस्य प्रमादितो बलं गत्वा यथावकाशं दिवा-निशं घ्नन्त्व् अस्मत्-सेनापतयः । तथानुष्ठिते चित्रवर्णस्य सैनिकाः सेनापतयश् च बहवो निहताः । ततश् चित्रवर्णो विषण्णः स्व-मन्त्रिणं दूर-दर्शिनम् आह-तात ! किम् इत्य् अस्मद्-उपेक्षा क्रियते ? किं क्वाप्य् अविनयो ममास्ति ? तथा चोक्तम्-  
  
न राज्यं प्राप्तम् इत्य् एव वर्तितव्यम् असाम्प्रतम् ।  
श्रियं ह्य् अविनयो हन्ति जरा रूपम् इवोत्तमम्  ॥ हित्_३।११४ ॥  
  
अपि च-  
दक्षः श्रियम् अधिगच्छति पथ्य् आशी कल्यतां सुखम् अरोगी ।  
उद्युक्तो वियान्तं धर्मार्थ-यशांसि च विनीतः  ॥ हित्_३।११५ ॥  
  
गृध्रो ऽवदत्-देव ! शृणु-  
अविद्वान् अपि भू-पालो विद्या-वृद्धोपसेवया ।  
परां श्रियम् अवाप्नोति जलासन्न-तरुर् यथा  ॥ हित्_३।११६ ॥  
  
अन्यच् च-  
पापं स्त्री मृगया द्यूतम् अर्थ-दूषणम् एव च ।  
वाग्-दण्डयोश् च पारुष्यं व्यसनानि महीभुजाम्  ॥ हित्_३।११७ ॥  
  
किं च-  
न साहसैकान्त-रसानुवर्तिना  
न चाप्य् उपायोपहतान्तरात्मना ।  
विभूतयः शक्यम् अवाप्तुम् ऊर्जिता  
नये च शौर्ये च वसन्ति सम्पदः  ॥ हित्_३।११८ ॥  
  
त्वया स्व-बलोत्साहम् अवलोक्य, साहसैक-रसिकेन मयोपन्थस् तेष्व् अपि मन्त्रेष्व् अनवधानं, वाक्-पारुष्यं च कृतम् । अतो दुर्नीतेः फलम् इदम् अनुभूयते । तथा चोक्तम्-  
दुर्मन्त्रिणं कम् उपयान्ति न नीति-दोषाः ?  
सन्तापयन्ति कम् अपथ्य-भुजं न रोगाः ?  
कं श्रीर् न दर्पयति कं न निहन्ति मृत्युः  
कं स्त्री-कृता न विषयाः परितापयन्ति  ॥ हित्_३।११९ ॥  
  
अपरं च-  
मुदं विषादः शरदं हिमागमस्  
तमो विवस्वान् सुकृतं कृतघ्नता ।  
प्रियोपपत्तिः शुचम् आपदं नयः  
श्रियः समृद्धा अपि हन्ति दुर्नयः  ॥ हित्_३।१२० ॥  
  
ततो मयाप्य् आलोचितम्-प्रज्ञा-हीनो ऽयं राजा । न चेत् कथं नीति-शास्त्र-कथा-कौमुदीं वाग्-उल्काभिस् तिमिरयति । यतः-  
  
यस्य नास्ति स्वयं प्रज्ञा शास्त्रं तस्य करोति किम् ?  
लोचनाभ्यां विहीनस्य दर्पणः किं करिष्यति  ॥ हित्_३।१२१ ॥  
  
इत्य् आलोच्याहम् अपि तूष्णीं स्थितः । अथ राजा बद्धाञ्जलिर् आह-तात ! अस्त्य् अयं ममापराधः, इदानीं यथाहम् अवशिष्ट-बल-सहितः प्रत्यावृत्त्य विन्ध्याचलं गच्छामि, तथोपदिश ।  
  
गृध्रः स्वगतं चिन्तयति-क्रियताम् अत्र प्रतीकारः । यतः,  
  
देवतासु गुरौ गोषु राजसु ब्राह्मणेषु च ।  
नियन्तव्यः सदा कोपो बाल-वृद्धातुरेषु च  ॥ हित्_३।१२२ ॥  
  
मन्त्री प्रहस्य ब्रूते-देव मा भैषीः । समाश्वसिहि । शृणु देव-  
  
मन्त्रिणां भिन्न-सन्धाने भिषजां सान्निपातिके ।  
कर्मणि व्यज्यते प्रज्ञा सुस्थे को वा न पण्डितः  ॥ हित्_३।१२३ ॥  
  
अपरं च-  
आरम्भन्तेऽल्पम् एवाज्ञाः कामं व्यग्रा भवन्ति च ।  
महारम्भाः कृत-धियस् तिष्ठन्ति च निराकुलाः  ॥ हित्_३।१२४ ॥  
  
तद् अत्र भवत्-प्रतापाद् एव दुर्गं भङ्क्त्वा, कीर्ति-प्रताप-सहितं त्वाम् अचिरेण कालेन विन्ध्याचलं नेष्यामि ।  
  
राजाह-कथम् अधुना स्वल्प-बलेन तत् सम्पद्यते ?  
  
गृध्रो वदति-देव ! सर्वं भविष्यति । यतो विजिगीषोर् अदीर्घ-सूत्रता विजय-सिद्धेर् अवश्यम्भावि लक्षणम् । तत् सहसैव दुर्ग-द्वारावरोधः क्रियताम् ।  
  
अथ प्रहित-प्रणिधिना बकेनागत्य हिरण्यगर्भस्य कथितम्-देव ! स्वल्प-बल एवायं राजा चित्रवर्णो गृध्रस्य वचनोपष्टम्भाद् आगत्य दुर्ग-द्वारावरोधं करिष्यति ।  
  
राजहंसो ब्रूते-स्व-बले सारासार-विचारः क्रियताम् । तज् ज्ञात्वा सुवर्ण-वस्त्रादिकं यथार्हं प्रसाद-प्रदानं च क्रियताम् । यतः-  
  
यः काकिणीम् अप्य् अपथ-प्रपन्नां  
समुद्धरेन् निष्क-सहस्र-तुल्याम् ।  
कालेषु कोटिष्व् अपि मुक्त-हस्तस्  
तं राज-सिंहं न जहाति लक्ष्मीः  ॥ हित्_३।१२५ ॥  
  
अन्यच् च-  
क्रतौ विवाहे व्यसने रिपु-क्षये  
यशस्करे कर्मणि मित्र-सङ्ग्रहे ।  
प्रियासु नारीष्व् अधनेषु बान्धवेष्व्  
अतिव्ययो नास्ति नराधिपाष्टसु  ॥ हित्_३।१२६ ॥  
  
यतः-  
मूर्खः स्वल्प-व्यय-त्रासात् सर्वनाशं करोति हि ।  
कः सुधीः सन्त्यजेद् भाण्डं शुक्लस्यैवातिसाध्वसात्  ॥ हित्_३।१२७ ॥  
  
राजाह-कथम् इह समयेऽतिव्ययो युज्यते ? उक्तं च-आपद्-अर्थे धनं रक्षेद् इति ।  
  
मन्त्री ब्रूते-श्रीमतां कथम् आपदः ?  
  
राजाह-कदाचिच् चलिता लक्ष्मीः ।  
  
मन्त्री ब्रूते-सञ्चितापि विनश्यति । तद् देव ! कार्पण्यं विमुच्य स्व-भटा दान-मानाभ्यां पुरस्क्रियन्ताम् । तथा चोक्तम्-  
  
परस्परज्ञाः संहृष्टास् त्यक्तुं प्राणान् सुनिश्चिताः ।  
कुलीनाः पूजिताः सम्यग् विजयन्ते द्विषद्-बलम्  ॥ हित्_३।१२८ ॥  
  
अपरं च-  
सुभटाः शील-सम्पन्नाः संहताः कृत-निश्चयाः ।  
अपि पञ्च-शतं शूरा निघ्नन्ति रिपु-वाहिनीम्  ॥ हित्_३।१२९ ॥  
  
किं च-  
शिष्टैर् अप्य् अवशेषज्ञ उग्रश् च कृत-नाशकः ।  
त्यज्यते किं पुनर् नान्यैर् यश् चाप्य् आत्मम्भरिर् नरः  ॥ हित्_३।१३० ॥  
  
यतः-  
सत्यं शौर्यं दया त्यागो नृपस्यैते महा-गुणाः ।  
एतैस् त्यक्तो महीपालः प्राप्नोति खलु वाच्यताम्  ॥ हित्_३।१३१ ॥  
  
ईदृशि प्रस्तावेऽमात्यास् तावद् अवश्यम् एव पुरस्कर्तव्याः । तथा चोक्तम्-  
  
यो येन प्रतिबद्धः स्यात् सह तेनोदयी व्ययी ।  
स विश्वस्तो नियोक्तव्यः प्राणेषु च धनेषु च  ॥ हित्_३।१३२ ॥  
  
यतः-  
धूर्तः स्त्री वा शिशुर् यस्य मन्त्रिणः स्युर् महीपतेः ।  
अनीति-पवन-क्षिप्तो ऽकार्याब्धौ स निमज्जति  ॥ हित्_३।१३३ ॥  
  
शृणु देव! -  
हर्ष-क्रोधौ यतौ यस्य शास्त्रार्थे प्रत्ययस् तथा ।  
नित्यं भृत्यानुपेक्षा च तस्य स्याद् धनदा धरा  ॥ हित्_३।१३४ ॥  
येषां राज्ञा सह स्याताम् उच्चयापचयौ ध्रुवम् ।  
अमात्या इति तान् राजा नावमन्येत् कदाचन  ॥ हित्_३।१३५ ॥  
महीभुजो मदान्धस्य सङ्कीर्णस्येव दन्तिनः ।  
स्खलतो हि करालम्बः सुशिष्टैर् एव कीयते  ॥ हित्_३।१३६ ॥  
  
अथागत्य प्रणम्य मेघवर्णो ब्रूते-देव ! दृष्टि-प्रसादं कुरु । इदानीं विपक्षो दुर्ग-द्वारि वर्तते । तद् देव-पादादेशाद् बहिर् निःसृत्य स्व-विक्रमं दर्शयामि । तेन देव-पादानाम् आनृण्यम् उपगच्छामि ।  
  
चक्रवाको ब्रूते-मैवम् । यदि बहिर् निःसृत्य योद्धव्यम् । तदा दुर्गाश्रयणम् एव निष्प्रयोजनम् । अपरं च-  
  
विषमो ऽपि यथा नक्रः सलिलान् निसृतो वशः ।  
वनाद् विनिर्गतः शूरः सिंहो ऽपि स्याच् छगालवत्  ॥ हित्_३।१३७ ॥  
  
अथ ते सर्वे दुर्ग-द्वारं गत्वा महाहवं कृतवन्तः । अपरेद्युश् चित्रवर्णो राजा गृध्रम् उवाच-तात ! स्व-प्रतिज्ञातम् अधुना निर्वाहय ।  
  
वायसो ब्रूते-देव ! स्वयं गत्वा दृश्यतां युद्धम् । यतः-  
  
पुरस्कृत्य बलं राजा योधयेद् अवलोकयन् ।  
स्वामिनाधिष्ठितः श्वापि किं न सिंहायते ध्रुवम्  ॥ हित्_३।१३८ ॥  
  
गृध्रो ब्रूते-देव ! शृणु तावत्-  
  
अकाल-सहमत्य्-अल्पं मूर्ख-व्यसनि-नायकम् ।  
अगुप्तं भीरु-योधं च दुर्ग-व्यसनम् उच्यते  ॥ हित्_३।१३९ ॥  
  
तत् तावद् अत्र नास्ति-  
  
उपजापश् चिरारोधो ऽवस्कन्दस् तीव्र-पौरुषम् ।  
दुर्गस्य लङ्घनोपायाश् चत्वारः कथिता इमे  ॥ हित्_३।१४० ॥  
  
अत्र यथाशक्ति क्रियते यत्नः । कर्णे कथयति-एवम् एवम् । ततो ऽनुदित एव भास्करे चतुर्ष्व् अपि दुर्ग-द्वारेषु प्रवृत्ते युद्धे, दुर्गाभ्यन्तर-गृहेष्व् एकदा काकैर् अग्नि-निक्षिप्तः । ततः गृहीतं गृहीतं दुर्गम् इति कोलाहलं श्रुत्वा सर्वतः प्रदीप्ताग्निम् अवलोक्य राज-हंस-सैनिका बहवो दुर्ग-वासिनश् च सत्वरं ह्रदं प्रविष्टाः, यतः-  
  
सुमन्त्रितं सुविक्रान्तं सुयुद्धं सुपलायितम् ।  
कार्य-काले यथा-शक्ति कुर्यान् न तु विचारयेत्  ॥ हित्_३।१४१ ॥  
  
राजा हंसश् च स्वभावान् मन्द-गतिः । सारस-द्वितीयश् चित्रवर्णस्य सेनापतिना कुक्कुटेनागत्य वेष्टितः । हिरण्यगर्भः सारसम् आह-सेनापते ! सारस ! ममानुरोधाद् आत्मानं कथं व्यापादयसि । अधुनाहं गन्तुम् असमर्थः । त्वं गन्तुम् अधुनापि समर्थः । तद् गत्वा जलं प्रविश्यात्मानं परिरक्ष । अस्मत्-पुत्रं चूडामणि-नामानं सर्वज्ञस्य सम्मत्या राजानं करिष्यसि ।  
  
सारसो ब्रूते-देव ! न वक्तव्यम् एवं दुःसहं वचः, यावच् चन्द्रार्कौ दिवि तिष्ठतस् तावद् विजयतां देवः । अहं देव दुर्गाधिकारी । तन् मम मांसासृग् विलिप्तेन द्वार-वर्त्मना तावत् प्रविशतु शत्रुः । अपरं च, देव--  
  
दाता क्षमी गुण-ग्राही स्वामी दुःखेन लभ्यते ।  
  
राजाह-सत्यम् एवैतत् । किन्तु-  
शुचिर् दक्षो ऽनुरक्तश् च जाने भृत्यो ऽपि दुर्लभः  ॥ हित्_३।१४२ ॥  
  
सारसो ब्रूते-शृणु देव!  
  
यदि समरम् अपास्य नास्ति मृत्योर्  
भयम् इति युक्तम् इतो ऽन्यतः प्रयातुम् ।  
अथ मरणम् अवश्यम् एव जन्तोः  
किम् इति मुधा मलिनं यशः क्रियते ?  ॥ हित्_३।१४३ ॥  
  
अन्यच् च-  
भवेऽस्मिन् पवनोद्भ्रान्त-वीचि-विभ्रम-भङ्गुरे ।  
जायते पुणय्-योगेन परार्थे जीवित-व्ययः  ॥ हित्_३।१४४ ॥  
स्वाम्य्-अमात्यश् च राष्ट्रं च दुर्गं कोशो बलं सुहृत् ।  
राज्याङ्गानि प्रकृतयः पौराणां श्रेणयो ऽपि च  ॥ हित्_३।१४५ ॥  
  
देव ! त्वं च स्वामी सर्वथा रक्षणीयः । यतः-  
  
प्रकृतिः स्वामिनं त्यक्त्वा समृद्धापि न जीवति ।  
अपि धन्वन्तरिर् वैद्यः किं करोति गतायुषि   ॥ हित्_३।१४६ ॥  
  
अपरं च-  
नरेशे जीव-लोको ऽयं निमीलति निमीलति ।  
उदेत्य् उदीयमाने च रवाव् इव सरोरुहम्  ॥ हित्_३।१४७ ॥  
  
अत्रापि प्रधानाङ्गं राजा ।  
  
अथ कुक्कुटेनागत्य राजहंसस्य शरीरे खरतर-नखाघातः कृतः । तदा सत्वरम् उपसृत्य सारसेन स्व-देहान्तरितो राजा जले क्षिप्तः ।  
  
अथ कुक्कुट-नख-प्रहार-जर्जरीकृतेनापि सारसेन कुक्कुट-सेना बहुशो हता । पश्चात् सारसो ऽपि बहुभिः पक्षिभिः समेत्य चञ्चु-प्रहारेण विभिद्य व्यापादितः । अथ चित्रवर्णो दुर्गं प्रविश्य, दुर्गावस्थितं द्रव्यं ग्राहयित्वा वन्दिभिर् जय-शब्दैर् आनन्दितः स्व-स्कन्धावारं जगाम ।  
  
अथ राज-पुत्रैर् उक्तं-तस्मिन् राजहंस-पक्षे पुण्यवान् स सारस एव, येन स्व-देह-त्यागेन स्वामी रक्षितः । यतः-  
  
जनयन्ति सुतान् गावः सर्वा एव गवाकृतीन् ।  
विषाणोल्लिखित-स्कन्धं काचिद् एव गवां पतिम्  ॥ हित्_३।१४८ ॥  
  
विष्णुशर्मोवाच-स तावत् सत्त्व-क्रीतान् अक्षय-लोकान् विद्याधरी-परिवृत्तो ऽनुभवतु महा-सत्त्वः । तथा चोक्तम्-  
  
आहवेषु च ये शूराः स्वाम्य्-अर्थे त्यक्त-जीविताः ।  
भर्तृ-भक्ताः कृतज्ञाश् च ते नराः स्वर्ग-गामिनः  ॥ हित्_३।१४९ ॥  
  
यत्र तत्र हतः शूरः शत्रुभिः परिवेष्टितः ।  
अक्षयान् लभते लोकान् यदि क्लैब्यं न गच्छति  ॥ हित्_३।१५० ॥  
  
अथ विष्णुशर्मा प्राह-विग्रहः श्रुतो भवद्भिः ।  
  
राजपुत्रैर् उक्तम्-श्रुत्वा सुखिनो भूता वयम् ।  
  
विष्णुशर्माब्रवीत्-अपरम् अप्य् एवम् अस्तु-  
  
विग्रहः करि-तुरङ्ग-पत्तिभिर्  
नो कदापि भवतान् महीभुजाम् ।  
नीति-मन्त्र-पवनैः समाहताः  
संश्रयन्तु गिरि-गह्वरं द्विषः  ॥ हित्_३।१५१ ॥  
  
इति श्री-नारायण-पण्डित-कृते हितोपदेशे नीति-शास्त्रे  
विग्रहो नाम तृतीयः कथा-सङ्ग्रहः ।  
  
  
 --ओ)०(ओ--  
  
  
इव्।  
सन्धिः  
  
पुनः कथारम्भ-काले राज-पुत्रैर् उक्तम्-आर्य ! विग्रहः श्रुतो ऽस्माभिः । सन्धिर् अधुनाभिधीयताम् ।  
  
विष्णुशर्मेणोक्तम्-श्रूयताम् । सन्धिम् अपि कथयामि । यस्यायम् आद्यः श्लोकः-  
  
वृत्ते महति सङ्ग्रामे राज्ञोर् निहत-सेनयोः ।  
स्थेयाभ्यां गृध्र-चक्राभ्यां वाचा सन्धिः कृतं क्षणत्  ॥ हित्_४।१ ॥  
  
राजपुत्रा ऊचुः-कथम् एतत् ?  
  
विष्णुशर्मा कथयति-ततस् तेन राजहंसेन उक्तम्-केनास्मद्-दुर्गे निक्षिप्तो ऽग्निः ? किं पारक्येण ? किं वास्मद्-दुर्ग-वासिना केनापि विपक्ष-प्रयुक्तेन ?  
  
चक्रवाको ब्रूते-देव ! भवतो निष्कारण-बन्धुर् असौ मेघवर्णः सपरिवारो न दृश्यते । तन् मन्ये तस्यैव विचेष्टितम् इदम् ।  
  
राजा क्षणं विचिन्त्याह-अस्ति तावद् एवम् । मम दुर्दैवम् एतत् । तथा चोक्तम्-  
  
अपराधः स दैवस्य न पुनर् मन्त्रिणाम् अयम् ।  
कार्यं सुचरितं क्वापि दैव-योगाद् विनश्यति  ॥ हित्_४।२ ॥  
विषमां हि दशां प्राप्य दैवं गर्हयते नरः ।  
आत्मनः कर्म-दोषांश् च नैव जानात्य् अपण्डितः  ॥ हित्_४।३ ॥  
अपरं च-  
सुहृदां हित-कामानां यो वाक्यं नाभिनन्दति ।  
स कूर्म इव दुर्बुद्धिः काष्ठाद् भ्रष्टो विनश्यति  ॥ हित्_४।४ ॥  
अन्यच् च-  
रक्षितव्यं सदा वाक्यं वाक्याद् भवति नाशनम् ।  
हंसाभ्यां नीयमानस्य कूर्मस्य पतनं यथा  ॥ हित्_४।५ ॥  
  
राहाह-कथम् एतत् ?  
  
मन्त्री कथयति-  
कथा १  
  
अस्ति मगध-देशे फुल्लोत्पलाभिधानं सरः । तत्र चिरं सङ्कट-विकट-नामानौ हंसौ निवसतः । तयोर् मित्रं कम्बुग्रीव-नामा कूर्मश् च प्रतिवसति । अथैकदा धीवरैर् आगत्य तथोक्तं यत्-अत्रास्माभिर् अद्योषित्वा प्रातर् मत्स्य-कूर्मादयो व्यापादयितव्याः ।  
  
तद् आकर्ण्य कूर्मो हंसाव् आह-सुहृदौ ! श्रुतो ऽयं धीवरालापः । अधुना किं मया कर्तव्यम्?  
  
हंसाव् आहतुः-ज्ञायतां तावत् । पुनस् तावत् प्रातर् यद् उचितं तत् कर्तव्यम् ।  
  
कूर्मो ब्रूते-मैवम् । यतो दृष्ट-व्यतिकरो ऽहम् अत्र । यथा चोक्तम्-  
  
अनागत-विधाता च प्रत्युत्पन्न-मतिस् तथा ।  
द्वाव् एव सुखम् एधेते यद्-भविष्यो विनश्यति  ॥ हित्_४।६ ॥  
  
ताव् ऊचतुः-कथम् एतत् ?  
  
कूर्मः कथयति-  
  
कथा २  
  
पुरास्मिन्न् एव सरस्य् एवंविधेष्व् एव धीवरेषूपस्थितेषु मत्स्य-त्रयेणालोचितम् । तत्रानागत-विधाता नामैको मत्स्यः । तेनोक्तं-अहं तावज्-जलाशयान्तरं गच्छामि । इत्य् उक्त्वा स ह्रदान्तरं गतः । अपरेण प्रत्युत्पन्नमति-नाम्ना मस्त्येनाभिहितम्-भविष्यद्-अर्थे प्रमाणाभावात् कुत्र मया गन्तव्यम् ? तद् उत्पन्ने यथा-कार्यं तद् अनुष्ठेयम् । तथा चोक्तम्-  
  
उत्पन्नाम् आपदं यस् तु समाधत्ते स बुद्धिमान् ।  
वणिजो भार्यया जारः प्रत्यक्षे निह्नुतो यथा  ॥ हित्_४।७ ॥  
  
यद्भविष्यः पृच्छति-कथम् एतत् ?  
  
प्रत्युत्पन्नमतिः कथयति-  
  
कथा ३  
  
पुरा विक्रमपुरे समुद्रदत्तो नाम वणिग् अस्ति । तस्य रत्नप्रभा नाम गृहिणी स्व-सेवकेन सह सदा रमते । यतः-  
  
न स्त्रीणाम् अप्रियः कश्चित् प्रियो वापि न विद्यते ।  
गावस् तृणम् इवारण्ये प्रार्थयन्ते नवं नवम्  ॥ हित्_४।८ ॥  
  
अथैकदा सा रत्नप्रभा तस्य सेवकस्य मुखे चुम्बनं ददती समुद्रदत्तेनावलोकिता । ततः सा बन्धकी सत्वरं भर्तुः समीपं मत्वाह-नाथ ! एतस्य सेवकस्य महती निकृतिः । यतो ऽयं चौरिकां कृत्वा कर्पूरं खादतीति । मयास्य मुखम् आघ्राय ज्ञातम् । तथा चोक्तम्-  
  
आहारो द्विगुणः स्त्रीणां बुद्धिस् तासां चतुर्-गुणा ।  
षड्-गुणो व्यवसायश् च कामाश् चाष्टगुणः स्मृतः  ॥ हित्_४।९ ॥  
  
तच् छ्रुत्वा सेवकेनापि प्रकुप्योक्तं-नाथ ! यस्य स्वामिनो गृहे एतादृशी भार्या तत्र सेवकेन कथं स्थातव्यम् ? यत्र च प्रतिक्षणं गृहिणी सेवकस्य मुखं जिघ्रति । ततो ऽसाव् उत्थाय चलितः । साधुना च यत्नात् प्रबोध्य धृतः । अतो ऽहं ब्रवीमि-उत्पन्नाम् आपदम् इत्य् आदि ।  
  
 --ओ)०(ओ--  
  
ततो यद्भविष्येणोक्तम्-  
  
यद् अभावि न तद् भावि भावि चेन् न तद् अन्यथा ।  
इति चिन्ता-विष-घ्नो ऽयम् अगदः किं न पीयते  ॥ हित्_४।१० ॥  
  
ततः प्रातर् जालेन बद्धः प्रत्युत्पन्नमतिर् मृतवद् आत्मानं सन्दर्श्य स्थितः । ततो जालाद् अपसारितो यथाशक्त्य् उत्प्लुत्य गभीरं नीरं प्रविष्टः । यद्भविष्यश् च धीवरैः प्राप्तो व्यापादितः । अतो ऽहं ब्रवीमि-अनागत-विधाता च इत्य् आदि । तद् यथाहम् अन्यं ह्रदं प्राप्नोमि तथा क्रियताम् ।  
  
हंसाव् आहतुः-जलाशयान्तरे प्राप्ते तव कुशलम् । स्थले गच्छतस् ते को विधिः ?  
  
कूर्म आह-यथाहं भवद्भ्यां सहाकाश-वर्त्मना यामि, तथा विधीयताम् ।  
  
हंसाव् ब्रूतः-कथम् उपायः सम्भवति ?  
  
कच्छपो वदति-युवाभ्यां चञ्चु-धृतं काष्ठ-खण्डम् एकं मया मुखेनावलम्बितव्यम् । ततश् च युवयोः पक्ष-बलेन मयापि सुखेन गन्तव्यम् ।  
  
हंसौ ब्रूतः-सम्भवत्य् एष उपायः । किन्तु-  
  
उपायं चिन्तयेत् प्राज्ञो ह्य् अपायम् अपि चिन्तयेत् ।  
पश्यतो बक-मूर्खस्य नकुलैर् भक्षिताः सुताः  ॥ हित्_४।११ ॥  
  
कूर्मः पृच्छति--कथम् एतत् ?  
  
तौ कथयतः-  
कथा ४  
  
अस्त्य् उत्तरा-पथे गृध्रकूट-नाम्नि पर्वते महान् पिप्पल-वृक्षः । तत्रानेके बका निवसन्ति । तस्य वृक्षस्याधस्ताद् विवरे सर्पस् तिष्ठति । स च बकानां बालापत्यानि खादति । अथ शोकार्तानां विलापं श्रुत्वा केनचिद् वृद्ध-बकेनाभिहितं-भो एवं कुरुत, यूयं मत्स्यान् उपादाय नकुल-विवराद् आरभ्य सर्प-विवरं यावत्-पङ्क्ति-क्रमेण एकैकशो विकिरत । ततस् तद्-आहार-लुब्धैर् नकुलैर् आगत्य सर्पो द्रष्टव्यः । स्वभाव-द्वेषाद् व्यापदयितव्यश् च । तथानुष्ठिते सति तद् वृत्तम् ।  
  
अथ नकुलैर् वृक्षोपरि बक-शावकानां रावः श्रुतः । पश्चात् तद्-वृक्षम् आरुह्य बक-शावकाः खादिताः । अत आवां ब्रूवः-उपायं चिन्तयन् इत्य् आदि ।  
  
आवाभ्यां नीयमानं त्वाम् अवलोक्य लोकैः किञ्चिद् वक्तव्यम् एव । यदि त्वम् उत्तरं दास्यसि, तदा त्वन्-मरणम् । तत् सर्वथैव स्थीयताम् ।  
  
कूर्मो वदति-किम् अहम् अप्राज्ञः ? नाहम् उत्तरं दास्यामि । न किम् अपि मया वक्तव्यम् । तथानुष्ठिते तथा-विधं कूर्मम् आलोक्य सर्वे गो-रक्षकाः पश्चाद् धावन्ति, वदन्ति च-अहो ! महद् आश्चर्यम् ! पक्षिभ्यां कूर्मो नीयते ।  
  
कश्चिद् वदति-यद्य् अयं कूर्मः पतति, तदात्रैव पक्त्वा खादितव्यः ।  
  
कश्चिद् वदति-सरसस् तीरे दग्ध्वा खादितव्यो ऽयम् ।  
  
कश्चिद् वदति-गृहं नीत्वा भक्षणीयः । इति ।  
  
तद्-वचनं श्रुत्वा स कूर्मः कोपाविष्टो विस्मृत-पूर्व-संस्कारः प्राह-युष्माभिर् भस्म भक्षितव्यम् इति वदन्न् एव पतितस् तैर् व्यापादितश् च । अतो ऽहं ब्रवीमि-सुहृदां हित-कामानाम् इत्य् आदि ।  
  
अथ प्रणिधिर् बकस् तत्रागत्योवाच-देव ! प्राग् एव मया निगदितं दुर्ग-शोध हि प्रतिक्षणं कर्तव्यम् इति । तच् च युष्माभिर् न कृतं, तद्-अनवधानस्य फलम् इदम् अनुभूतम् । दुर्ग-दाहो मेघवर्णेन वायसेन गृध्र-प्रत्युक्तेन कृतः । राजा निःश्वस्याह-  
  
प्रणयाद् उपकाराद् वा यो विश्वसिति शत्रुषु ।  
स सुप्त इव वृक्षाग्रात् पतितः प्रतिबुध्यते  ॥ हित्_४।१२ ॥  
  
अथ प्रणिधिर् उवाच-इतो दुर्गदाहं विधाय, यदा यतो मेघवर्णस् तदा चित्रवर्णेन प्रसादितेनोक्तम्-अयं मेघवर्णो ऽत्र कर्पूर-द्वीप-राज्येऽभिषिच्यताम् । तथा चोक्तम्-  
  
कृत-कृत्यस्य भृत्यस्य कृतं नैव प्रणाशयेत् ।  
फलेन मनसा वाचा दृष्ट्या चैनं प्रहर्षयेत्  ॥ हित्_४।१३ ॥  
  
चक्रवाको ब्रूते-देव ! श्रुतं यत् प्रणिधिः कथयति ?  
  
राजा प्राह--ततस् ततः ?  
  
प्रणिधिर् उवाच-ततः प्रधान-मन्त्रिणा गृध्रेणाभिहितम्-देव ! नेदम् उचितम् । प्रसादान्तरं किम् अपि क्रियताम् । यतः-  
  
अविचारयतो युक्ति-कथनं तुष-खण्डनम् ।  
नीचेषूपकृतं राजन् बालुकास्व् इव मूत्रितम्  ॥ हित्_४।१४ ॥  
  
महताम् आस्पदे नीचः कदापि न कर्तव्यः । तथा चोक्तम्-  
  
नीचः श्लाघ्य-पदं प्राप्य स्वामिनं हन्तुम् इच्छति ।  
मूषिको व्याघ्रतां प्राप्य मुनिं हन्तुं गतो यथा  ॥ हित्_४।१५ ॥  
  
चित्रवर्णः पृच्छति--कथम् एतत् ?  
  
मन्त्री कथयति-  
कथा ५  
  
अस्ति गौतमस्य महर्षेस् तपोवने महातपा नाम मुनिः । तत्र तेन आश्रम-सन्निधाने मूषिक-शावकः काक-मुखाद् भ्रष्टो दृष्टः । ततो दया-युक्तेन तेन मुनिआ नीवार-कणैः संवर्धितः । ततो बिडालस् तं मूषिकं खादितुम् उपधावति । तम् अवलोक्य मूषिकस् तस्य मुनेः क्रोडे प्रविवेश । ततो मुनिनोक्तम्-मूषिक ! त्वं मार्जारो भव । ततः स बिडालः कुक्कुरं दृष्ट्वा पलायते । ततो मुनिनोक्तं-कुक्कुराद् बिभेषि, त्वम् एव कुक्कुरो भव । स च कुक्कुरो व्याघ्राद् बिभेति ततस् तेन मुनिना कुक्कुरो व्याघ्रः कृतः ।  
  
अथ तं व्याघ्रं मुनिर् मूषिको ऽयम् इति पश्यति । अथ तं मुनिं व्याघ्रं च दृष्ट्वा सर्वे वदन्ति-अनेन मुनिना मूषिको व्याघ्रतां नीतः । एतच् छ्रुत्वा स-व्यथो व्याघ्रो ऽचिन्तयत्-यावद् अनेन मुनिना स्थीयते, तावद् इदं मे स्वरूपाख्यानम् अकीर्तिकरं न पलायिष्यते इत्य् आलोच्य मूषिकस् तं मुनिं हन्तुं गतः । ततो मुनिना तज् ज्ञात्वा-पुनर् मूषिको भव इत्य् उक्त्वा मूषिक एव कृतः । अतो ऽहं ब्रवीमि-नीचः श्लाघ्य-पदं प्राप्येत्य् आदि  ॥ हित्_४।  
  
 --ओ)०(ओ--  
  
अपरं च, देव ! सुकरम् इदम् इति न मन्तव्यम् । शृणु-  
  
भक्षयित्वा बहून् मत्स्यान् उत्तमाधम-मध्यमान् ।  
अतिलोभाद् बकः पश्चान् मृतः कर्कटक-ग्रहात्  ॥ हित्_४।१६ ॥  
  
चित्रवर्णः पृच्छति--कथम् एतत् ?  
  
मन्त्री कथयति-  
कथा ६  
  
अस्ति मालव-विषये पद्मगर्भाभिधानं सरः । तत्रैको वृद्धो बकः सामर्थ्य-हीन उद्विग्नम् इवात्मानं दर्शयित्वा स्थितः । स च केनचित् कुलीरणे दूराद् एव दृष्टः । पृष्टश् च-किम् इति भवान् अत्राहार-त्यागेन तिष्ठति ?  
  
बकेनोक्तम्-मत्स्या मम जीवन-हेतवः । ते कैवर्तैर् आगत्य व्यापादयितव्या इति वार्ता नगरोपान्ते मया श्रुता । अतो वर्तनाभावाद् एवास्मन् मरणम् उपस्थितम् इति ज्ञात्वाहारेऽप्य् अनादरः कृतः । ततो मत्स्यैर् आलोचितम्-इह समये तावद् उपकारक एवायं लक्ष्यते । तद् अयम् एव यथा-कर्तव्यं पृच्छ्यताम् । तथा चोक्तम्-  
  
उपकर्त्रारिणा सन्धिर् न मित्रेणापकारिणा ।  
उपकारापकारो हि लक्ष्यं लक्षणम् एतयोः  ॥ हित्_४।१७ ॥  
  
मत्स्या ऊचुः-भो बक ! को ऽत्र अस्माकं रक्षनोपायः ?  
  
बको ब्रूते-अस्ति रक्षणोपायो जलाशयान्तराश्रयणम् । तत्राहम् एकैकशो युष्मान् नयामि ।  
  
मत्स्या आहुः-एवम् अस्तु । ततो ऽसौ दुष्ट-बकस् तान् मत्स्यान् एकैकशो नीत्वा खादति । अनन्तरं कुलीरस् तम् उवाच-भो बक ! माम् अपि तत्र नय । ततो बको ऽप्य् अपूर्व-कुलीर-मांसार्थी सादरं तं नीत्वा स्थले धृतवान् । कुलीरो ऽपि मस्त्य-कण्टकाकीर्णं तं स्थलम् आलोक्याचिन्तयत्-हा हतो ऽस्मि मन्द-भाग्यः । भवतु इदानीं समयोचितं व्यवहरिष्यामि । यतः-  
  
तावद् भयेन भेतव्यं यावद् भयम् अनागतम् ।  
आगतं तु भयं दृष्ट्वा प्रहरत्वयम् अभीतिवत्  ॥ हित्_४।१८ ॥  
  
किं च-  
अभियुक्तो यदा पश्येन् न किञ्चिद् गतिम् आत्मनः ।  
युध्यमानस् तदा प्राज्ञो म्रियते रिपुणा सह  ॥ हित्_४।१९ ॥  
  
इत्य् आलोच्य स कुलीरकस् तस्य बकस्य ग्रीवां चिच्छेद । अथ स बकः पञ्चत्वं गतः । अतो ऽहं ब्रवीमि-भक्षयित्वा बहून् मत्स्यान् इत्य् आदि ।  
  
 --ओ)०(ओ--  
  
ततश् चित्रवर्णो ऽवदत्-शृणु तावन् मन्त्रिन् ! मयैतद् आलोचितम् । अस्ति यद् अत्रावस्थितेनानेन मेघवर्णेन राज्ञा यावन्ति वस्तूनि कर्पूर-द्वीपस्योत्तमानि तावन्त्य् अस्माकम् उपनेतव्यानि । तेनास्माभिर् महा-सुखेन विन्ध्याचले स्थातव्यम् । दूरदर्शी विहस्याह-देव !  
  
अनागतवतीं चिन्तां कृत्वा यस् तु प्रहृष्यति ।  
स तिरस्कारम् आप्नोति भग्न-भाण्डो द्विजो यथा  ॥ हित्_४।२० ॥  
  
राजाह--कथम् एतत् ?  
  
मन्त्री कथयति---  
कथा ७  
  
अस्ति देवी-कोट-नाम्नि नगरे देवशर्मा नाम ब्राह्मणः । तेन महाविषुवत्-सङ्क्रान्त्यां सक्तुपूर्णशराव एकः प्राप्तः । ततस् तम् आदायासौ कुम्भकारस्य भाण्डपूर्ण-मण्डपैक-देशे रौद्रेणाकुलितः सुप्तः । ततः सक्तु-रक्षार्थं हस्ते दण्डम् एकम् आदायाचिन्तयत्-अद्याहं सक्तुशरावं विक्रीय दश कपर्दकान् प्राप्स्यामि, तदात्रैव तैः कपर्दकैर् घटशरावादिकम् उपक्रीयानेकधा वृद्धैस् तद्-धनैः पुनः पुनः पूर्ग-वस्त्रादिम् उपक्रीय, विक्रीय लक्ष-सङ्ख्यानि धनानि कृत्वा, विवाह-चतुष्टयं करिष्यामि । अनन्तरं तासु स्व-पत्नीषु या रूप-यौवनवती तस्याम् अधिकानुरागं करिष्यामि  । सपत्न्यो यदा द्वन्द्वं करिष्यामि, तदा कोपाकुलो ऽहं ताः सर्वा लगुडेन ताडयिष्यामीत्य्  
अभिधाय तेन लगुडः प्रक्षिप्तः । तेन सक्तुशरावश् चूर्णितो भाण्डानि च बहूनि भग्नानि । ततस् तेन शब्देनागतेन कुम्भकारेण तथा-विधानि भाण्डान्य् अवलोक्य, ब्राह्मणस् तिरस्कृतो मण्डपाद् बहिष्कृतश् च । अतो ऽहं ब्रवीमि - अनागतवतीं चिन्ताम् इत्य् आदि ।  
  
 --ओ)०(ओ--  
  
ततो राजा रहसि गृध्रम् उवाच-तात ! यथा कर्तव्यं तथोपदिश ।  
  
गृध्रो ब्रूते-  
  
मदोद्धतस्य नृपतेः प्रकीर्णस्येव दन्तिनः ।  
गच्छन्त्य् उन्मार्ग-यातस्य नेतारः खलु वाच्यताम्  ॥ हित्_४।२१ ॥  
  
शृणु देव ! किम् अस्माभिर् बल-दर्पाद् दुर्गं भग्नम् ? उत तव प्रतापाधिष्ठितेनोपायेन ?  
  
राजाह-भवताम् उपायेन ।  
  
गृध्रो ब्रूते-यद्य् अस्मद्-वचनं क्रियते, तदा स्व-देशे गम्यताम् । अन्यथा वर्षा-काले प्राप्ते पुनस् तुल्य-बलेन विग्रहे सत्य् अस्माकं पर-भूमिष्ठानां स्व-देश-गमनम् अपि दुर्लभं भविष्यति । तत्-सुख-शोभार्थं सन्धाय गम्यताम् । दुर्गं भग्नं, कीर्तिश् च लब्धेव । मम सम्मतं तावद् एतत् । यतः-  
  
यो हि धर्मं पुरस्कृत्य हित्वा भर्तुः प्रियाप्रिये ।  
अप्रियाण्य् आह पथ्यानि तेन राजा सहायवान्  ॥ हित्_४।२२ ॥  
  
अन्यच् च-  
सुहृद्-बलं तथा राज्यम् आत्मानं कीर्तिम् एव च ।  
युधि सन्देहदोलास्थं को हि कुर्याद् अबालिशः  ॥ हित्_४।२३ ॥  
  
अपरं च-  
सन्धिम् इच्छेत् समेनापि सन्दिग्धो विजयो युधि ।  
नहि संशयितं कुर्याद् इत्य् उवाच बृहस्पतिः  ॥ हित्_४।२४ ॥  
  
अपि च-  
युद्धे विनाशो भवति कदाचिद् उभयोर् अपि ।  
सुन्दोप-सुन्दाव् अन्योन्यं नष्टौ तुल्य-बलौ न किम्  ॥ हित्_४।२५ ॥  
  
राजोवाच--कथम् एतत् ?  
  
मन्त्री कथयति-  
  
कथा ८  
  
पुरा दैत्यौ सहोदरौ सुन्दोपसुन्द-नामानौ महता काय-क्लेशेन त्रैलोक्य-राज्य-कामनया चिराच् चन्द्र-शेखरम् आराधितवन्तौ । ततस् तयोर् भगवान् परितुष्टः सन् वरं वरयतम् इत्य् उवाच । अनन्तरं तयोः कण्ठाधिष्ठितायाः सरस्वत्याः प्रभावात् ताव् अन्यद् वक्तु-कामाव् अन्यद्-अभिहितवन्तौ-यद्य् आवयोर् भवान् परितुष्टस् तदा स्व-प्रियां पार्वतीं परमेश्वरो ददातु ।  
  
अथ भगवता क्रुद्धेन वरदानस्यावश्यकतया, विचार-मूढयोः पार्वती प्रदत्ता । ततस् तस्या रूप-लावण्य-लुब्धाभ्यां, जगद्-घातिभ्यां मससोत्सुकाभ्यां, पाप-तिमिराभ्याम्, ममेत्य् अन्योन्यं कलहायमानाभ्यां, प्रमाण-पुरुषः कश्चित् पृच्छ्यताम् इति मतौ कृतायां, स एव भट्टारको वृद्ध-द्विज-रूपः समागत्य तत्रोपस्थितः । अनन्तरं-आवाभ्याम् इयं स्व-बल-लब्धा, कस्येयम् आवयोर् भवति इति ब्राह्मणम् अपृच्छताम् । ब्राह्मणो ब्रूते-  
  
ज्ञान-श्रेष्ठो द्विजः पूज्यः क्षत्रियो बलवान् अपि ।  
धन-धान्याधिको वैश्यः शूद्रस् तु द्विज-सेवया  ॥ हित्_४।२६ ॥  
  
तद् युवां क्षात्र-धर्मानुगौ । युद्द एव युवयोर् नियम इत्य् अभिहिते सति साधूक्तम् अनेनेति कृत्वान्योन्य-तुल्य-वीर्यौ, सम-कालम् अन्योन्य-घातेन विनाशम् उपागतौ । अतो ऽहं ब्रवीमि-सन्धिम् इच्छेत् समेनापि इत्य् आदि ।  
  
 --ओ)०(ओ--  
  
राजाह-तत् प्राग् एव किं नेदम् उपदिष्टं भवद्भिः ?  
  
मन्त्री ब्रूते-तदा मद्-वचनं किम् अवसान-पर्यन्तं श्रुतं भवद्भिः ? तदापि मम सम्मत्या नायं विग्रहारम्भः । यतः-साधु-गुण-युक्तो ऽयं हिरण्यगर्भो न विग्राह्यः । तथा चोक्तं-  
  
सत्यार्थौ धार्मिको ऽनार्यो भ्रातृ-सङ्हातवान् बली ।  
अनेक-युद्ध-विजयी सन्धेयाः सप्त कीर्तिताः  ॥ हित्_४।२७ ॥  
सत्यो ऽनुपालयन् सत्यं सन्धितो नैति विक्रियाम् ।  
प्राण-बाधेऽपि सुव्यक्तम् आर्यो नायात्य् अनार्थताम्  ॥ हित्_४।२८ ॥  
धार्मिकस्याभियुक्तस्य सर्व एव हि युध्यते ।  
प्रजानुरागाद् धर्माच् च दुःखोच्छेद्यो हि धार्मिकः  ॥ हित्_४।२९ ॥  
सन्धिः कार्यो ऽप्य् अनार्येण विनाशे समुपस्थिते ।  
विना तस्याश्रयेणार्यो न कुर्यात् काल-यापनम्  ॥ हित्_४।३० ॥  
संहतत्वाद् यथा वेणुर् निविडैः कण्टकैर् वृतः ।  
न शक्यते समुच्छेत्तुं भ्रातृ-सङ्घातवांस् तथा  ॥ हित्_४।३१ ॥  
बलिना सह योद्धव्यम् इति नास्ति निदर्शनम् ।  
प्रतिवातं न हि घनः कदाचिद् उपसर्पति  ॥ हित्_४।३२ ॥  
जमदग्नेः सुतस्येव सर्वः सर्वत्र सर्वदा ।  
अनेक-युद्ध-जयिनः प्रतापाद् एव भज्यते  ॥ हित्_४।३३ ॥  
अनेक-युद्ध-विजयी सन्धानं यस्य गच्छति ।  
तत्-प्रतापेन तस्याशु वशम् आयान्ति शत्रवः  ॥ हित्_४।३४ ॥  
  
तत्र तावद् बहुभिर् गुणैर् उपेतः सन्धेयो ऽयं राजा । चक्रवाको ऽवदत्-प्रणिधे ! सर्वम् अवगतम् । व्रज । पुनर् आगमिष्यसि ।  
  
अथ राजा हिरण्यगर्भश् चक्रवाकं पृष्ठवान्-मन्त्रिन् ! असन्धेयाः कति ? तान् श्रोतुम् इच्छामि । मन्त्री ब्रूते-देव ! कथयामि । शृणु-  
  
बालो वृद्धो दीर्घ-रोगी तथाज्ञाति-बहिष्कृतः ।  
भीरुको भीरुक-जनो लुब्धो लुब्ध-जनस् तथा  ॥ हित्_४।३५ ॥  
विरक्त-प्रकृतिश् चैव विषयेष्व् अतिसक्तिमान् ।  
अनेक-चित्त-मन्त्रस् तु देव-ब्राह्मण-निन्दकः  ॥ हित्_४।३६ ॥  
दैवोपहतकश् चैव तथा दैव-परायणः ।  
दुर्भिक्ष-व्यसनोपेतो बल-व्यसन-सङ्कुलः  ॥ हित्_४।३७ ॥  
अदेशस्थो बहु-रिपुर् युक्तः कालेन यश् च न ।  
सत्य-धर्म-व्यपेतश् च विंशतिः पुरुषा अमी  ॥ हित्_४।३८ ॥  
एतैः सन्धिं न कुर्वीत विगृह्णीयात् तु केवलम् ।  
एते विगृह्यमाणा हि क्षिप्रं यान्ति रिपोर् वशम्  ॥ हित्_४।३९ ॥  
बालस्याल्प-प्रभावत्वान् न लोको योद्धुम् इच्छति ।  
युद्धायुद्ध-फलं यस्माज् ज्ञातुं शक्तो न बालिशः  ॥ हित्_४।४० ॥  
उत्साह-शक्ति-हीनत्वाद् वृद्धो दीर्घामयस् तथा ।  
स्वैर् एव परिभूयेते द्वाव् अप्य् एताव् असंशयम्  ॥ हित्_४।४१ ॥  
सुख-च्छेद्यो हि भवति सर्व-ज्ञाति-बहिष्कृतः ।  
त एवैनं विनिघ्नन्ति ज्ञातयस् त्व् आत्म-सात्कृताः  ॥ हित्_४।४२ ॥  
भीरुर् युद्ध-परित्यागात् स्वयम् एव प्रणश्यति ।  
तथैव भीरु-पुरुषः सङ्ग्रामे तैर् विमुच्यते  ॥ हित्_४।४३ ॥  
लुब्धस्यासंविभागित्वान् न युध्यन्तेऽनुजीविनः ।  
लुब्धानुजीवी तैर् एव दान-भिन्नैर् निहन्यते  ॥ हित्_४।४४ ॥  
सन्त्य् अज्यते प्रकृतिभिर् विरक्त-प्रकृतिर् युधि ।  
सुखाभियोज्यो भवति विषयेव् अतिसक्तिमान्  ॥ हित्_४।४५ ॥  
अनेक-चित्त-मन्त्रस् तु द्वेष्यो भवति मन्त्रिणाम् ।  
अनवस्थित-चित्तत्वात् कर्यतः स उपेक्ष्यते  ॥ हित्_४।४६ ॥  
सदाधर्म-बलीयस्त्वाद् देव ब्राह्मण-निन्दकः ।  
विशीर्यते स्वयं ह्य् एष दैवोपहतकस् तथा  ॥ हित्_४।४७ ॥  
सम्पत्तेश् च विपत्तेश् च दैवम् एव हि कारणम् ।  
इति दैवपरो ध्यायन्न् आत्मना न विचेष्टते  ॥ हित्_४।४८ ॥  
दुर्भिक्ष-व्यसनी चैव स्वयम् एव विषीदति ।  
बल-व्यसन-सक्तस्य योद्धुं शक्तिर् न जायते  ॥ हित्_४।४९ ॥  
अदेश-स्थो हि रिपुणा स्वल्पकेनापि हन्यते ।  
ग्राहो ऽल्पीयान् अपि जले जलेन्द्रम् अपि कर्षति  ॥ हित्_४।५० ॥  
बहु-शत्रुस् तु सन्त्रस्तः श्येन-मध्ये कपोतवत् ।  
येनैव गच्छति पथा तेनैवाशु विपद्यते  ॥ हित्_४।५१ ॥  
अकाल-युक्त-सैन्यस् तु हन्यते काल-योधिना ।  
कौशिकेन हत-ज्योतिर् निशीथ इव वायसः  ॥ हित्_४।५२ ॥  
सत्य-धर्म-व्यपेतेन सन्दध्यान् न कदाचन ।  
स सन्धितो ऽप्य् असाधुत्वाद् अचिराद् याति विक्रियाम्  ॥ हित्_४।५३ ॥  
  
अपरम् अपि कथयामि-सन्धि-विग्रह-यानासन-संश्रय-द्वैधी-भावाः षाड्गुण्यम् । कर्मणाम् आरम्भोपायः । पुरुष-द्रव्य-सम्पत् । देश-काअ-विभागः । विनिपात-प्रतीकारः । कार्य-सिद्धिश् चेति पञ्चाङ्गो मन्त्रः । साम-दान-भेद-दण्डाश् चत्वार उपायाः । उत्साह-शक्तिः, मन्त्र-शक्तिः, प्रभु- शक्तिश् चेति शक्ति-त्रयम् । एतत् सर्वम् आलोच्य नित्यं विजिगीषवो भवन्ति महान्तः । यतः-  
  
या हि प्राण-परित्याग-मूल्येनापि न लभ्यते ।  
सा श्रीर् नीतिविदं पश्य चञ्चलापि प्रधावति  ॥ हित्_४।५४ ॥  
  
यथा चोक्तं-  
वित्तं सदा यस्य समं विभक्तं  
गूढश् चरः सन्निभृतश् च मन्त्रः ।  
नचाप्रियं प्राणिषु यो ब्रवीति  
स सागरान्तां पृथिवीं प्रशास्ति  ॥ हित्_४।५५ ॥  
  
किन्तु देव यद्यपि महा-मन्त्रिणा गृध्रेण सन्धानम् उपन्यस्तं, तथापि तेन राज्ञा सम्प्रति भूत-जय-दर्पान् न मन्तव्यम् । देव ! तद् एवं क्रियतां । सिंहल-द्वीपस्य महाबलो नाम सारसो राजास्मन्-मित्रं जम्बुद्वीपे कोपं जनयतु । यतः-  
सुगुप्तिम् आधाय सुसंहतेन  
बलेन वीरो विचरन्न् अरातिम् ।  
सन्तापयेद् येन समं सुतप्तस्  
तप्तेन सन्धानम् उपैति तप्तः  ॥ हित्_४।५६ ॥  
  
राज्ञा एवम् अस्त्व् इति निगद्य विचित्र-नामा बकः सुगुप्त-लेखं दत्त्वा सिंहल-द्वीपं प्रहितः ।  
  
अथ प्रणिधिः पुनर् आगत्योवाच-देव ! श्रूयतां तावत् तत्रत्य-प्रस्तावः ।  
  
एवं तत्र गृध्रेणोक्तम्-देव ! मेघवर्णस् तत्र चिरम् उषितः । स वेत्ति किं सन्धेय-गुण-युक्तो हिरण्यगर्भो राजा, न वा ? इति ।  
  
ततो ऽसौ मेघवर्णश् चित्रवर्णेन राज्ञा समाहूय पृष्टः-वायस ! कीदृशो हिरण्यगर्भो राजा ? चक्रवाको मन्त्री वा कीदृशः ?  
  
वायस उवाच-देव ! स हिरण्यगर्भो राजा  युधिष्ठिर-समो महाशयः सत्य-वाक् । चक्रवाक-समो मन्त्री न क्वाप्य् अवलोक्यते ।  
  
राजाह-यद्य् एवं तदा कथम् असौ त्वया वञ्चितः ?  
  
विहस्य मेघवर्णः प्राह-देव !  
  
विश्वास-प्रतिपन्नानां वञ्चने का विदग्धता ।  
अङ्कम् आरुह्य सुप्तं हि हत्वा किं नाम पौरुषम्  ॥ हित्_४।५७ ॥  
  
शृणु देव ! तेन मन्त्रिणाहं प्रथम-दर्शने एवं विज्ञातः, किन्तु महाशयो ऽसौ राजा, तेन मया विप्रलब्धः । तथा चोक्तम्-  
  
आत्मौपम्येन यो वेत्ति दुर्जनं सत्य-वादिनम् ।  
स तथा वञ्च्यते धूर्तैर् ब्राह्मणाश् छागतो यथा  ॥ हित्_४।५८ ॥  
  
राजोवाच-कथम् एतत् ?  
  
मेघवर्णः कथयति-  
कथा ९  
  
अस्ति गौतमस्यारण्ये प्रस्तुत-यज्ञः कश्चिद् ब्राह्मणः । स च यज्ञार्थं ग्रामान्तराच् छागम् उपक्रीय, स्कन्धे नीत्वा, गच्छ धूर्त-त्रयेणावलोकितः । ततस् ते धूर्ताः-यद्य् एष छागः केनाप्य् उपायेन लभ्यते, तदा मति-प्रकर्षो भवतीति समालोच्य, वृक्ष-त्रय-तले क्रोशान्तरेण तस्य ब्राह्मणस्यागमनं प्रतीक्ष्य पथि स्थिताः ।  
  
तत्रैकेन धूर्तेन गच्छन् स ब्राह्मणो ऽभिहितः-भो ब्राह्मण ! किम् इति त्वया कुक्कुरः स्कन्धेनोह्यते ।  
  
विप्रेणोक्तं-नायं श्वा, किन्तु यज्ञ-च्छागः ।  
  
अथान्तर-स्थितेनान्येन धूर्तेन तथैवोक्तम् । तद् आकर्ण्य ब्राह्मणश् छागं भूमौ निधाय मुहुर् निरीक्ष्य, पुनः स्कन्धे कृत्वा दोलायमान-मतिश् चलितः । यतः-  
  
मतिर् दोलायते सत्यं सताम् अपि खलोक्तिभिः ।  
ताभिर् विश्वासितश् चासौ म्रियते चित्रकर्णवत्  ॥ हित्_४।५९ ॥  
  
राजाह--कथम् एतत् ?  
  
स कथयति-  
कथा १०  
  
अस्ति कस्मिंश्चिद् वनोद्देशे मदोत्कटो नाम सिंहः । तस्य सेवकास् त्रयः काको व्याघ्रो जम्बुकश् च । अथ तैर् भ्रमद्भिः सार्थ-भ्रष्टः कश्चिद् उष्ट्रो दृष्टः । पृष्टश् च-कुतो भवान् आगतः सार्थाद् भ्रष्टः ?  
  
स चात्म-वृत्तान्तम् अकथयत् । ततस् तैर् नीत्वा सिंहायासौ समर्पितः । तेन चाभय-वाचं दत्त्वा, चित्रकर्ण इति नाम कृत्वा स्थापितः ।  
  
अथ कदाचित् सिंहस्य शरीर-वैकल्याद् भूरि-वृष्टि-कारणाच् चाहारम् अलभमानास् ते व्यग्रा बभूवुः । ततस् तैर् आलोचितम् । चित्रकर्णम् एव यथा स्वामी व्यापादयति तथानुष्ठीयताम् । किम् अनेन कण्टक-भुजास्माकम् ?  
  
व्याघ्र उवाच-स्वामिनाभय-वाचं दत्त्वानुगृहीतो ऽयं, तत् कथम् एवं सम्भवति ?  
  
काको ब्रूते-इह समये परिक्षीणः स्वामी पापम् अपि करिष्यति । यतः-  
  
त्यजेत् क्षुधार्ता महिला स्वपुत्रं  
खादेत् क्षुधार्ता भुजगी स्वमण्डम् ।  
बुभुक्षितः किं न करोति पापं  
क्षीणा नरा निष्करुणा भवन्ति  ॥ हित्_४।६० ॥  
  
अन्यच् च-  
मत्तः प्रमत्तश् चोन्मत्तः श्रान्तः क्रुद्धो बुभुक्षितः ।  
लुब्धो भीरुस् त्वरा-युक्तः कामुकश् च न धर्म-वित्  ॥ हित्_४।६१ ॥  
  
इति सञ्चिन्त्य सर्वे सिंहान्तिकं जग्मुः । सिंहेनोक्तम्-आहारार्थं किञ्चित् प्राप्तम् ?  
  
तैर् उक्तम्-देव ! यत्नाद् अपि प्राप्तं किञ्चित् ?  
  
सिंहेनोक्तं-को ऽधुना जीवनोपायः ?  
  
काको वदति-देव ! स्वाधीनाहार-परित्यागात् सर्व-नाशो ऽयम् उपस्थितः ?  
  
सिंहेनोक्तम्-अत्राहारः कः स्वाधीनः ?  
  
काकः कर्णे कथयति-चित्रकर्ण इति । सिंहो भूमिं स्पृष्ट्वा कर्णौ स्पृशति । अब्रवीच् च-अभय-वाचं दत्त्वा धृतो ऽयम् अस्माभिः । तत् कथम् एवं सम्भवति ? तथा हि-  
न भूत-दानं न सुवर्ण-दानं  
न गो-प्रदानं न तथान्न-दानम् ।  
यथा वदन्तीह महा-प्रदानं  
सर्वेषु दानेष्व् अभय-प्रदानम्  ॥ हित्_४।६२ ॥  
  
अन्यच् च-  
सर्व-काम-समृद्धस्य अश्वमेधस्य यत् फलम् ।  
तत्-फलं लभते सम्यग् रक्षिते शरणागते  ॥ हित्_४।६३ ॥  
  
काको ब्रूते-नासौ स्वामिना व्यापादयितव्यः । किन्त्व् अस्माभिर् एव तथा कर्तव्यं, यथासौ स्व-देह-दानम् अङ्गीकरोति ।  
  
सिंहस् तच् छ्रुत्वा तूष्णीं स्थितः । ततो ऽसौ लब्धावकाशः कूटं कृत्वा सर्वान् आदाय सिंहान्तिकं गतः । अथ काकेनोक्तं-देव ! यत्नाद् अप्य् आहारो न प्राप्तः । अनेकोपवास-क्लिष्टश् च स्वामी । तद् इदानीं मदीय-मांसम् उपभुज्यताम् । यतः-  
  
स्वामि-मूला भवन्त्य् एव सर्वाः प्रकृतयः खलु ।  
समूलेष्व् अपि वृक्षेषु प्रयत्नः सफलो नृणाम्  ॥ हित्_४।६४ ॥  
  
सिंहेनोक्तं-भद्र ! वरं प्राण-परित्यागो, न पुनर् ईदृशे कर्मणि प्रवृत्तिः ।  
  
जम्बुकेनापि तथोक्तम् । ततः सिंहेनोक्तं-मैवम् ।  
  
अथ व्याघ्रेणोक्तं-मद्-देहेन जीवतु स्वामी ।  
  
सिंहेनोक्तं-न कदाचिद् एवम् उचितम् ।  
  
अथ चित्रकर्णो ऽपि जात-विश्वासस् तथैवात्म-देह-दानम् आह-ततस् तद्-वचनात् तेन व्याघ्रेणासौ कुक्षिं विदार्य व्यापादितः । सर्वैर् भक्षितश् च । अतो ऽहं ब्रवीमि-मतिर् दोलायते सत्यम् इत्य् आदि ।  
  
ततस् तृतीय-धूर्त-वचनं श्रुत्वा, स्व-मति-भ्रमं निश्चित्य छागं त्यक्त्वा, ब्राह्मणः स्नात्वा गृहं ययौ । छागश् च तैर् धूर्तैर् नीत्वा भक्षितः । अतो ऽहं ब्रवीमि-आत्मौपम्येन यो वेत्तीत्य् आदि ।  
  
राजाह-मेघवर्ण ! कथं शत्रु-मध्ये त्वया सुचिरम् उषितम् ? कथं वा तेषाम् अनुनयः कृतः ?  
  
मेघवर्ण उवाच-देव ! स्वामि-कार्यार्थितया स्व-प्रयोजन-वशाद् वा किं किं न क्रियते ? पश्य-  
  
लोको वहति किं राजन् न मूर्ध्ना दग्धुम् इन्धनम् ।  
क्षालयन्त्य् अपि वृक्षाङ्घ्रिं नदी-वेला निकृन्तति  ॥ हित्_४।६५ ॥  
  
तथा चोक्तम्-  
स्कन्धेनापि वहेच् छत्रून् कार्यम् आसाद्य बुद्धिमान् ।  
यथा वृद्धेन सर्पेण मण्डूका विनिपातिताः  ॥ हित्_४।६६ ॥  
  
राजाह-कथम् एतत् ?  
  
मेघवर्णः कथयति-  
कथा ११  
  
अस्ति जीर्णोद्याने मन्द-विषो नाम सर्पः । सो ऽतिजीर्णतया स्वाहारम् अप्य् अन्वेष्टुम् अक्षमः सरस्-तीरे पतित्वा स्थितः । ततो दूराद् एव केनचिन् मण्डूकेन दृष्टः, पृष्टश् च-किम् इति त्वाम् आहारं नान्विष्यति ?  
  
सर्पो ऽवदत्-गच्छ भद्र ! किं ते मम मन्द-भाग्यस्य वृत्तान्त-प्रश्नेन ? ततः सञ्जात-कौतुकः स च भेकः सर्वथा कथ्यताम् इत्य् आह । सर्पो ऽप्य् आह-भद्र ! पुर-वासिनः श्रोत्रियस्य कौण्डिन्यस्य पुत्रो विंशति-वर्ष-देशीयः सर्व-गुण-सम्पन्नो दुर्दैवान् मया नृशंसेन दष्टः । ततस् तं सुशील-नामानं पुत्रं मृतम् अवलोक्य, शोकेन मूर्च्छितः कौण्डिन्यः पृथिव्यां लुलोठ । अनन्तरं ब्रह्मपुर-वासिनः सर्वे बान्धवास् तत्रागत्योपविष्टाः । तथा चोक्तम्-  
  
उत्सवे व्यसने युद्धे दुर्भिक्षे राष्ट्र-विप्लवे ।  
राज-द्वारे श्मशाने च यस् तिष्ठति स बान्धवः  ॥ हित्_४।६७ ॥  
  
तत्र कपिलो नाम स्नातको ऽवदत्-अरे कौण्डिन्य ! मूढो ऽसि येनैवं विलपसि । शृणु-  
क्रोडीकरोति प्रथमं यदा जातम् अनित्यता ।  
धात्रीव जननी पश्चात् तदा शोकस्य कः क्रमः  ॥ हित्_४।६८ ॥  
  
तथा च-  
क्व गताः पृथिवी-पालाः स-सैन्य-बल-वाहनाः ।  
वियोग-साक्षिणी येषां भूमिर् अद्यापि तिष्ठति  ॥ हित्_४।६९ ॥  
  
तथा च-  
जातस्य हि ध्रुवो मृत्युर् ध्रुवं जन्म मृतस्य च ।  
अद्य वाब्द-शतान्ते वा मृत्युर् वै प्राणिनां ध्रुवः  ॥ हित्_४।७० ॥  
  
अपरं च-  
कायः सन्निहितापायः सम्पदः पदम् आपदाम् ।  
समागमाः सापगमाः सर्वम् उत्पादि भङ्गुरम्  ॥ हित्_४।७१ ॥  
प्रतिक्षणम् अयं कायः क्षीयमाणो न लक्ष्यते ।  
आमकुम्भ इवाम्भः-स्थो विशीर्णः सन् विभाष्यते  ॥ हित्_४।७२ ॥  
आसन्नतरतामेति मृत्युर् जन्तोर् दिने दिने ।  
आघातं नीयमानस्य वध्यस्येव पदे पदे  ॥ हित्_४।७३ ॥  
  
यतः-  
अनित्यं यौवनं रूपं जीवितं द्रव्य-सञ्चयः ।  
ऐश्वर्यं प्रिय-संवासो मुह्येत् तत्र न पण्डितः  ॥ हित्_४।७४ ॥  
यथा काष्ठं च काष्ठं च समेयातां महोदधौ ।  
समेत्य च व्यपेयातां तद्वद् भूत-समागमः  ॥ हित्_४।७५ ॥  
यथा हि पथिकः कश्चिच् छायाम् आश्रित्य तिष्ठति ।  
विश्रम्य च पुनर् गच्छेद् तद्वद् भूत-समागमः  ॥ हित्_४।७६ ॥  
  
अन्यच् च-  
पञ्चभिर् निर्मिते देहे पञ्चत्वं च पुनर् गते ।  
स्वां स्वां योनिम् अनुप्राप्ते तत्र का परिदेवना  ॥ हित्_४।७७ ॥  
यावतः कुरुते जन्तुः सम्बन्धान् मनसः प्रियान् ।  
तावन्तो ऽस्य निखन्यन्ते हृदये शोक-शङ्कवः  ॥ हित्_४।७८ ॥  
नायम् अत्यन्त-संवासो लभ्यते येन केनचित् ।  
अपि स्वेन शरीरेण किम् उतान्येन केनचित्  ॥ हित्_४।७९ ॥  
  
अपि च-  
संयोगो हि वियोगस्य संसूचयति सम्भवम् ।  
अनतिक्रमणीयस्य जन्म मृत्योर् इवागमम्  ॥ हित्_४।८० ॥  
आपात-रमणीयानां संयोगानां प्रियैः सह ।  
अपथ्यानाम् इवान्नानां परिणामो हि दारुणः  ॥ हित्_४।८१ ॥  
  
अपरं च-  
व्रजन्ति न निवर्तन्ते स्रोतांसि सरितां यथा ।  
आयुर् आदाय मर्त्यानां तथा रात्र्य्-अहनी सदा  ॥ हित्_४।८२ ॥  
सुखास्वाद-परो यस् तु संसारे सत्-समागमः ।  
स वियोगावसानत्वाद् दुःखानां धुरि युज्यते  ॥ हित्_४।८३ ॥  
अत एव हि नेच्छन्ति साधवः सत्-समागमम् ।  
यद्-वियोगासि-लूनस्य मनसो नास्ति भेषजम्  ॥ हित्_४।८४ ॥  
सुकृतान्य् अपि कर्माणि राजभिः सगरादिभिः ।  
अथ तान्य् एव कर्माणि ते चापि प्रलयं गताः  ॥ हित्_४।८५ ॥  
  
सञ्चिन्त्य सञ्चिन्त्य तम् उग्र-दण्डं  
मृत्युं मनुष्यस्य विचक्षणस्य ।  
वर्षाम्बु-सिक्ता इव चर्म-बन्धाः  
सर्वे प्रयत्नाः शिथिलीभवन्ति  ॥ हित्_४।८६ ॥  
  
याम् एव रात्रिं प्रथमाम् उपैति  
गर्भे निवासं नरवीर लोकः ।  
ततः प्रभृत्य् अस्खलित-प्रयाणः  
स प्रत्यहं मृत्यु-समीपम् एति  ॥ हित्_४।८७ ॥  
  
अज्ञानं कारणं न स्याद् वियोगो यदि कारणम् ।  
शोको दिनेषु गच्छत्सु वर्धताम् अपयाति किम्  ॥ हित्_४।८८ ॥  
  
तद् भद्र ! तद् आत्मानम् अनुसन्धेहि । शोक-चर्चां च परिहर, यतः-  
  
अकाण्ड-पात-जातानाम् अस्त्राणां मर्म-भेदिनाम् ।  
गाढ-शोक-प्रहाराणाम् अचिन्तैव महौषधम्  ॥ हित्_४।८९ ॥  
  
ततस् तद्-वचनं निशम्य, प्रबुद्ध इव कौण्डिन्य उत्थायाब्रवीत् । तद् अलम् इदानीं गृह-नरक-वासेन वनम् एव गच्छामि । कपिलः पुनर् आह-  
  
वनेऽपि दोषाः प्रभवन्ति रागिणां  
गृहेऽपि पञ्चेन्द्रिय-निग्रहस् तपः ।  
अकुत्सिते कर्मणि यः प्रवर्तते  
त्रिवृत्त-रागस्य गृहं तपोवनम्  ॥ हित्_४।९० ॥  
  
यतः-  
दुःखितो ऽपि चरेद् धर्मं यत्र कुत्राश्रमे रतः ।  
समः सर्वेषु भूतेषु न लिङ्गं धर्म-कारणम्  ॥ हित्_४।९१ ॥  
  
उक्तं च-  
वृत्त्य्-अर्थं भोजनं येषां सन्तानार्थं च मैथुनम् ।  
वाक् सत्य-वचनार्थाय दुर्गाण्य् अपि तरन्ति ते  ॥ हित्_४।९२ ॥  
  
तथा हि-  
आत्मा नदी संयम् अपुण्य-तीर्था  
सत्योदका शील-तटा दयोर्मिः ।  
तत्राभिषेकं कुरु पाण्डु-पुत्र !  
न वारिणा शुष्यति चान्तरात्मा  ॥ हित्_४।९३ ॥  
  
विशेषतश् च-  
जन्म-मृत्यु-जरा-व्याधि-वेदनाभिर् उपद्रुतम् ।  
संसारम् इमम् उत्पन्नम् असारं त्यजतः सुखम्  ॥ हित्_४।९४ ॥  
  
यतः-  
दुःखम् एवास्ति न सुखं यस्मात् तद् उपलक्ष्यते ।  
दुःखार्तस्य प्रतीकारे सुख-सञ्ज्ञा विधीयते  ॥ हित्_४।९५ ॥  
  
कौण्डिन्यो ब्रूते-एवम् एव । ततो ऽहं तेन शोकाकुलेन ब्राह्मणेन शप्तो, यद् अद्यारभ्य मण्डूकानां वाहनं भविष्यतीति ।  
  
कपिलो ब्रूते-सम्प्रत्य् उपदेशासहिष्णुर् भवान् । शोकाविष्टं ते हृदयम् । तथापि कार्यं शृणु-  
सङ्गः सर्वात्मना त्याज्यः स चेत् त्यक्तुं न शक्यते ।  
स सद्भिः सह कर्तव्यः सतां सङ्गो हि भेषजम्  ॥ हित्_४।९६ ॥  
  
अन्यच् च-  
कामः सर्वात्मना हेयः स चेद् धातुं न शक्यते ।  
स्व-भार्यां प्रति कर्तव्यः सैव तस्य हि भेषजम्  ॥ हित्_४।९७ ॥  
  
एतच् छ्रुत्वा स कौण्डिन्यः कपिलोपदेशामृत-प्रशान्त-शोकानलो यथाविधि दण्ड-ग्रहणं कृतवान् । अतो ब्राह्मण-शापान् मण्डूकान् वोढुम् अत्र तिष्ठामि । अनन्तरं तेन मण्डूकेन गत्वा मण्डूक-नाथस्य जालपाद-नाम्नो ऽग्रे तत् कथितम् । ततो ऽसाव् आगत्य मण्डूक-नाथस् तस्य सर्पस्य पृष्ठम् आरूढवान् । स च सर्पस् तं पृष्ठे कृत्वा चित्रपद-क्रमं बभ्राम ।  
  
परेद्युश् चलितुम् असमर्थं तं मण्डूक-नाथम् अवदत्-किम् अद्य भवान् मन्द-गतिः ?  
  
सर्पो ब्रूते-देव ! आहार-विरहाद् असमर्थो ऽस्मि ।  
  
मण्डूक-नाथो ऽवदत्-अस्माद् आज्ञया मण्डूकान् भक्षय । ततः गृहीतो ऽयं महा-प्रसाद इत्य् उक्त्वा क्रमशो मण्डूकान् खादितवान् । अथ निर्मण्डूकं सरो विलोक्य मण्डूक-नाथो ऽपि तेन खादितः । अतो ऽहं ब्रवीमि-स्कन्धेनापि वहेच् छत्रून् इत्य् आदि । देव ! यात्व् इदानीं पुरावृत्ताख्यान-कथनं सर्वथा सन्धेयो ऽयं हिरण्यगर्भ-राजा सन्धीयताम् इति मे मतिः ।  
  
राजोवाच-को ऽयं भवतो विचारः ? यतो जितस् तावद् अयम् अस्माभिः । ततो यद्य् अस्मत् सेवया वसति, तद् आस्ताम् । नो चेद् विगृह्यताम् ।  
  
अत्रान्तरे जम्बूद्वीपाद् आगत्य शुकेनोक्तं-देव ! सिंहल-द्वीपस्य सारसो राजा सम्प्रति जम्बूद्वीपम् आक्रम्यावतिष्ठते ।  
  
राजा स-सम्भ्रमं ब्रूते-किं किम् ?  
  
शुकः पूर्वोक्तं कथयति । गृध्रः स्वगतम् उवाच-साधु रे चक्रवाक मन्त्रिन् ! साधु !  
  
राजा स-कोपम् आह-आस्तां तावद् अयं गत्वा तम् एव स-मूलम् उन्मूलयामि ।  
  
दूरदर्शी विहस्याह-  
  
न शरन्-मेघवत् कार्यं वृथैव घन-गर्जितम् ।  
परस्यार्थम् अनर्थं वा प्रकाशयति नो महान्  ॥ हित्_४।९८ ॥  
  
अपरं च-  
एकदा न विगृह्णीयाद् बहून् राजाभिघातिनः ।  
स-दर्पो ऽप्य् उरगः कीटैर् बहुभिर् नाश्यते ध्रुवम्  ॥ हित्_४।९९ ॥  
  
देव ! किम् इतो विना सन्धानं गमनम् अस्ति ? यतस् तदास्माकं पश्चात् प्रकोपो ऽनेन कर्तव्यः । अपरं च-  
  
यो ऽर्थ-तत्त्वम् अविज्ञाय क्रोधस्यैव वशं गतः ।  
स तथा तप्यते मूढो ब्राह्मणो नकुलाद् यथा  ॥ हित्_४।१०० ॥  
  
राजाह--कथम् एतत् ?  
  
दूरदर्शी कथयति-  
कथा ११  
  
अस्त्य् उज्जयिन्यां माधवो नाम विप्रः । तस्य ब्राह्मणी प्रसूता, बालापत्यस्य रक्षार्थं ब्राह्मणम् अवस्थाप्य स्थातुं गता । अथ ब्राह्मणाय राज्ञः पार्वण-श्राद्धं दातुम् आह्वानम् आगतम् । तच् छ्रुत्वा ब्राह्मणो ऽपि सहज-दारिद्र्याद् अचिन्तयत्-यदि सत्वरं न गच्छामि, तदान्या कश्चिच् छ्रुत्वा श्राद्धं ग्रहीष्यति । यतः-  
आदेयस्य प्रदेयस्य कर्तव्यस्य च कर्मणः ।  
क्षिप्रम् अक्रियमाणस्य कालः पिबति तद्-रसम्  ॥ हित्_४।१०१ ॥  
  
किन्तु बालाकस्यात्र रक्षको नास्ति । तत् किं करोमि ? यातु, चिर-काल-पालितम् इमं नकुलं पुत्र-निर्विशेषं बालक-रक्षायां व्यवस्थाप्य गच्छामि । तथा कृत्वा गतः । ततस् तेन नकुलेन बालक-समीपम् आगच्छन् कृष्ण-सर्पो दृष्टो व्यापाद्य कोपात् खण्डं खण्डं कृत्वा भक्षितश् च । ततो ऽसौ नकुलो ब्राह्मणम् आयान्तम् अवलोक्य रक्त-विलिप्त-मुख-पदः सत्वरम् उपगम्य तच्-चरणयोर् लुलोठ । ततः स विप्रस् तथा-विधं दृष्ट्वा मम बालको ऽनेन खादित इत्य् अवधार्य नकुलः व्यापादितवान् । अनन्तरं यावद् उपसृत्यापत्यं पश्यति ब्राह्मणस् तावद् बालकः सुस्थः स्वपिति सर्पश् च व्यापादितस् तिष्ठति । ततस् तम् उपकारकं नकुलं निरीक्ष्य, भावित-चेताः स ब्राह्मणः परं विषादम् अगमत् । अतो ऽहं ब्रवीमि-यो  
ऽर्थ-तत्त्वम् अविज्ञाय इत्य् आदि । अपरं च-  
  
कामः क्रोधस् तथा लोभो हर्षो मानो मदस् तथा ।  
षड्-वर्गम् उत्सृजेद् एनं तस्मिंस् त्यक्ते सुखी नृपः  ॥ हित्_४।१०२ ॥  
  
राजाह-मन्त्रिन् ! एष ते निश्चयः ?  
  
मन्त्री ब्रूते-एवम् एव । यतः-  
स्मृतिस् तत्-परतार्थेषु वितर्को ज्ञान-निश्चयः ।  
दृढता मन्त्र-गुप्तिश् च मन्त्रिणः परमो गुणः  ॥ हित्_४।१०३ ॥  
  
तथा च-  
सहसा विदधीत न क्रियाम्  
अविवेकः परमापदां पदम् ।  
वृणुते हि विमृश्य कारिणं  
गुण-लुब्धाः स्वयम् एव सम्पदः  ॥ हित्_४।१०४ ॥  
  
तद् देव ! यदीदानीम् अस्मद्-वचनं क्रियते, तदा सन्धाय गम्यताम् । यतः-  
  
यद्यप्य् उपायाश् चत्वारो निर्दिष्टाः सध्य-साधने ।  
सङ्ख्या-मात्रं फलं तेषां सिद्धिः साम्नि व्यवस्थिता  ॥ हित्_४।१०५ ॥  
  
राजाह-कथम् एवं सत्वरं सम्भाव्यते ?  
  
मन्त्री ब्रूते-देव ! सत्वरं भविष्यति । यतः-  
  
मृद्-घटवत् सुख-भेद्यो  
दुःसन्धानश् च दुर्जनो भवति ।  
सुजनस् तु कनक-घटवद्  
दुर्भेद्यश् चाशु सन्धेयः  ॥ हित्_४।१०६ ॥  
  
अज्ञः सुखम् आराध्यः सुखतरम् आराध्यते विशेषज्ञः ।  
ज्ञान-लव-दुर्विदग्धं ब्रह्मापि नरं न रञ्जयति  ॥ हित्_४।१०७ ॥  
कर्मानुमेयाः सर्वत्र परोक्ष-गुण-वृत्तयः ।  
तस्मात् परोक्ष-वृत्तीनां फलैः कर्म विभावयेत्  ॥ हित्_४।१०८ ॥  
  
राजाह-अलम् उत्तरोत्तरेण, यथाभिप्रेतम् अनुष्ठीयताम् । एतन् मन्त्रयित्वा गृध्रो महामन्त्री-तत्र यथार्हं कर्तव्यम् इत्य् उक्त्वा दुर्गाभ्यन्तरं चलितः । ततः प्रणिधि-बकेनागत्य राज्ञी हिरण्यगर्भस्य निवेदितं-देव ! सन्धि-कर्तुं महामन्त्री गृध्रो ऽस्मत्-समीपम् आगच्छति ।  
  
राजहंसो ब्रूते-मन्त्रिन् ! पुनर् अभिसन्धिना केनचिद् अत्रागमनम् ।  
  
सर्वज्ञो विहस्याह-देव ! न शङ्कास्पदम् एतत् । यतो ऽसौ महाशयो दूरदर्शी । अथवा स्थितिर् इयं मन्द-मतीनां, कदाचिच् छङ्कैव न क्रियते, कदाचित् सर्वत्र शङ्का । तथा हि-  
  
सरसि बहुशस् ताराच्छायेक्षणात् परिवञ्चितः  
कुमुद-विटपान्वेषी हंसो निशास्वविचक्षणः ।  
न दशति पुनस् ताराशङ्की दिवापि सितोत्पलं  
कुहुक-चकितो लोकः सत्येऽप्य् अपायम् अपेक्षते  ॥ हित्_४।१०९ ॥  
  
दुर्जन-दूषित-मनसः सुजनेष्व् अपि नास्ति विश्वासः ।  
बालः पायस-दग्धो दध्य् अपि फूत्कृत्य भक्षयति  ॥ हित्_४।११० ॥  
  
तद् देव ! यथा-शक्ति तत्-पूजार्थं रत्नोपहारादि-सामग्री सुसज्जीक्रियताम् । तथानुष्ठिते सति स गृध्रो दुर्ग-द्वाराच् चक्रवाकेणोपगम्य, सत्कृत्यानीय राज-दर्शनं कारितो दत्तासने चोपविष्टः । चक्रवाक उवाच-मन्त्रिन् ! युष्मद्-आयत्तं सर्वं स्वेच्छयोपभुज्यताम् इदं राज्यम् æ  
  
राजहंसो ब्रूते-एवम् एव ।  
  
दूरदर्शी कथयति-एवम् एवैतत् । किन्त्व् इदानीं बहु-प्रपञ्च-वचनं निष्पर्योजनम् । यतः-  
  
लुब्धम् अर्थेन गृह्णीयात् स्तब्धम् अञ्जलि-कर्मणा ।  
मूर्खं छन्दानुरोधेन याथातथ्येन पण्डितम्  ॥ हित्_४।१११ ॥  
  
अन्यच् च-  
सद्-भावेन हरेन् मित्रं सम्भ्रमेण तु बान्धवान् ।  
स्त्री-भृत्यौ दान-मानाभ्यां दाक्षिण्येनेतरान् जनान्  ॥ हित्_४।११२ ॥  
  
तद् इदानीं सन्धातुं गम्यताम् । महा-प्रतापश् चित्रवर्णो राजा ।  
  
चक्रवाको ब्रूते-यथा सन्धानं कार्यम् । तद् अप्य् उच्यताम् ।  
  
राजहंसो ब्रूते-कति प्रकाराः सन्धीनां सम्भवन्ति ?  
  
गृध्रो ब्रूते-कथयामि श्रूयताम्-  
  
बलीयसाभियुक्तस् तु नृपो नान्य-प्रतिक्रियः ।  
आपन्नः सन्धिम् अन्विच्छेत् कुर्वाणः काल-यापनम्  ॥ हित्_४।११३ ॥  
कपाल उपहारश् च सन्तानः सङ्गतस् तथा ।  
उपन्यासः प्रतीकारः संयोगः पुरुषान्तरः  ॥ हित्_४।११४ ॥  
अदृष्ट-नर आदिष्ट आत्मामिष उपग्रहः ।  
परिक्रयस् तथोच्छिन्नस् तथा च पर-दूषणः  ॥ हित्_४।११५ ॥  
स्कन्धोपनेयः सन्धिश् च षोडशः परकीर्तितः ।  
इति षोडशकं प्राहुः सन्धिं सन्धि-विचक्षणाः  ॥ हित्_४।११६ ॥  
कपाल-सन्धिर् विज्ञेयः केवलं सम-सन्धिकः ।  
सम्प्रदानाद् भवति य उपहारः स उच्यते  ॥ हित्_४।११७ ॥  
सन्तान-सन्धिर् विज्ञेयो दारिका-दान-पूर्वकः ।  
सद्भिस् तु सङ्गतः सन्धिर् मैत्री-पूर्व उदाहृतः  ॥ हित्_४।११८ ॥  
यावद् आयुः-प्रमाणस् तु समानार्थ-प्रयोजनः ।  
सम्पत्तौ वा विपत्तौ वा कारणैर् यो न भिद्यते  ॥ हित्_४।११९ ॥  
सङ्गतः सन्धिर् एवायं प्रकृष्टत्वात् सुवर्णवत् ।  
तथान्यैः सन्धि-कुशलैः काञ्चनः समुदाहृतः  ॥ हित्_४।१२० ॥  
आत्म-कार्यस्य सिद्धिं तु समुद्दिश्य क्रियेत यः ।  
स उपन्यास-कुशलैर् उपन्यास उदाहृतः  ॥ हित्_४।१२१ ॥  
मयास्योपकृतं पूर्वं ममाप्य् एष करिष्यति ।  
इति यः क्रियते सन्धिः प्रतीकारः स उच्यते  ॥ हित्_४।१२२ ॥  
उपकारं करोम्य् अस्य ममाप्य् एष करिष्यति ।  
अयं चापि प्रतीकारो राम-सुगृईवयोर् इव  ॥ हित्_४।१२३ ॥  
एकार्थां सम्यग् उद्दिश्य यात्रां यत्र हि गच्छतः ।  
सुसंहित-प्रयाणस् तु सन्धिः संयोग उच्यते  ॥ हित्_४।१२४ ॥  
आवयोर् योध-मुख्याभ्यां मद्-अर्थः साध्यताम् इति ।  
यस्मिन् पणः प्रक्रियते स सन्धिः पुरुषान्तरः  ॥ हित्_४।१२५ ॥  
त्वयैकेन मदीयो ऽर्थः सम्प्रसाध्यस् त्व् असाव् इति ।  
यत्र शत्रुः पणं कुर्यात् सो ऽदृष्ट-पुरुषः स्मृतः  ॥ हित्_४।१२६ ॥  
यत्र भूम्य्-एक-देशेन पणेन रिपुर् ऊर्जितः ।  
सन्धीयते सन्धि-विद्भिः स चादिष्ट उदाहृतः  ॥ हित्_४।१२७ ॥  
स्व-सैन्येन तु सन्धानम् आत्मादिष्ट उदाहृतः ।  
क्रियते प्राण-रक्षार्थं सर्व-दानाद् उपग्रहः  ॥ हित्_४।१२८ ॥  
कोशांशेनार्ध-कोशेन सर्व-कोशेन वा पुनः ।  
शिष्टस्य प्रतिरक्षार्थं परिक्रय उदाहृतः  ॥ हित्_४।१२९ ॥  
भुवां सारवतीनां तु दानाद् उच्छिन्न उच्यते ।  
भूम्य्-उत्थ-फल-दानेन सर्वेण पर-भूषणः  ॥ हित्_४।१३० ॥  
परिच्छिन्नं फलं यत्र प्रतिस्कन्धेन दीयते ।  
स्कन्धोपनेयं तं प्राहुः सन्धिं सन्धि-विचक्षणाः  ॥ हित्_४।१३१ ॥  
परस्परोपकारस् तु मैत्री सम्बन्धकस् तथा ।  
उपहारश् च विज्ञेयाश् चत्वारश् चैव सन्धयः  ॥ हित्_४।१३२ ॥  
एक एवोपहारस् तु सन्धिर् एतन् मतं हि नः ।  
उपहारस्य भेदास् तु सर्वेऽन्ये मैत्र-वर्जिताः  ॥ हित्_४।१३३ ॥  
अभियोक्ता बली यस्माद् अलब्ध्वा न निवर्तते ।  
उपहाराद् ऋते तस्मात् सन्धिर् अन्यो न विद्यते  ॥ हित्_४।१३४ ॥  
  
राजाह-भवन्तो महान्तः पण्डिताश् च । तद् अत्रास्माकं यथा-कार्यम् उपदिश्यताम् ।  
  
दूरदर्शी ब्रूते-आः किम् एवम् उच्यते?  
  
आधि-व्याधि-परीतापाद् अद्य श्वो वा विनाशिने ।  
को हि नाम शरीराय धर्मापेतं समाचरेत्  ॥ हित्_४।१३५ ॥  
जलान्तश् चन्द्र-चपलं जीवितं खलु देहिनाम् ।  
तथा-विधम् इति ज्ञात्वा शश्वत्-कल्याणम् आचरेत्  ॥ हित्_४।१३६ ॥  
  
वाताभ्र-विभ्रमम् इदं वसुधाधिपत्यम्  
आपात-मात्र-मधुरो विषयोपभोगः ।  
प्राणास् तृणाग्र-जल-बिन्दु-समान-लोला  
धर्मः सखा परम् अहो परलोक-याने  ॥ हित्_४।१३७ ॥  
  
मृग-तृष्णा-समं वीक्ष्य संसारं क्षण-भङ्गुरम् ।  
सज्जनैः सङ्गतं कुर्याद् धर्माय च सुखाय च  ॥ हित्_४।१३८ ॥  
  
तन् मम सम्मतेन तद् एव क्रियताम् । यतः-  
  
अश्वमेध-सहस्रं च सत्यं च तुलया धृतम् ।  
अश्वमेध-सहस्राद् धि सत्यम् एव विशिष्यते  ॥ हित्_४।१३९ ॥  
  
अतः सत्याभिधान-दिव्य-पुरःसरम् अनयोर् भूपालयोः काञ्चनाभिधानः सन्धिर् विधीयताम् । सर्वज्ञो ब्रूते-एवम् अस्तु । ततो राजहंसेन राज्ञा वस्त्रालङ्कारोपहारैः स मन्त्री दूरदर्शी पूजितः । प्रहृष्ट-मनाश् चक्रवाकं गृहीत्वा, राज्ञो मयूरस्य सन्निधानं गतः । तत्र चित्रवर्णेन राज्ञा सर्वज्ञो गृध्र-वचनाद् बहु-मान-दान-पुरः-सरं सम्भाषितस् तथा-विधं सन्धिं स्वीकृत्य राजहंस-समीपं प्रस्थापितः ।  
  
दूरदर्शी ब्रूते-देव ! सिद्धं नः समीहितम् । इदानीं स्वस्थानम् एव विन्ध्याचलं व्यावृत्य प्रतिगम्यताम् । अथ सर्वे स्व-स्थानं प्राप्य, मनाभिलषितं फलं प्राप्नुवन्न् इति ।  
  
विष्णुशर्मेनोक्तं-अपरं किं कथयामि, तद् उच्यताम् ।  
  
राज-पुत्रा ऊचुः-आर्य ! तव प्रसादात् सकल-राज्य-व्यवहाराङ्गं जातम् । ततः सुखिनो भूता वयम् ।  
  
विष्णु-शर्मोवाच-यद्यप्य् एवं तथाप्य् अपरम् अपीदम् अस्तु ।  
  
सन्धिः सर्व-मही-भुजां विजयिनाम् अस्तु प्रमोदः सदा  
सन्तः सन्तु निरापदः सुकृतिनां कीर्तिश् चिरं वर्धताम् ।  
नीति-वार-विलासिनीव सततं वक्षः-स्थले संस्थिता  
वक्त्रं चुम्बतु मन्त्रिणाम् अहरहर् भूयान् महान् उत्सवः  ॥ हित्_४।१४० ॥  
  
अन्यच् चास्तु-  
प्रालेयाद्रेः सुतायाः प्रणय-निवसतिश् चन्द्रमौलिः स यावद्  
यावल् लक्ष्मीर् मुरारेर् जलद इव तडिन् मानसे विस्फुरन्ती ।  
यावत् स्वर्णाचलो ऽयं दव-दहन-समो यस्य सूर्यः स्फुलिङ्गस्  
तावन् नारायणेन प्रचरतु रचितः सङ्ग्रहो ऽयं कथानाम्  ॥ हित्_४।१४१ ॥  
  
किं च-  
उर्वीम् उद्दाम-सस्यां जनयतु विसृजन् वासवो वृष्टिम् इष्टाम् इष्टैस् त्रैविष्टपानां विदधतु विधिवत् प्रीणनं विप्र-मुख्याः ।  
आकल्पान्तं च भूयात् स्थिर-समुपचिता सङ्गतिः सज्जनानां निःशेषं यान्तु शान्तिं पिशुन-जन-गिरो दुःसहा वज्र-लेपाः  ॥ हित्_४।१४२ ॥  
  
अपरं च-  
श्रीमान्धवलचन्द्रो ऽसौ जीयान् माण्डलिको रिपून् ।  
येनायं सङ्ग्रहो यत्नाल् लेखयित्वा प्रचारितः  ॥ हित्_४।१४३ ॥  
  
इति हितोपदेशे सन्धिर् नाम चतुर्थः कथा-सङ्ग्रहः  
॥ समाप्तश् चायं हितोपदेशः  ॥  
  
  
  
  
