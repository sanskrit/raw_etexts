---
title: 'Bharata: Natyasastra'

---
## Intro
  
  
  
  
 Bharata: Natyasastra    
  
  
  
  
Bharata: Natyasastra   
NOT INCLUDED: Adhyayas 17, 31, 32, 34!  
[Source unknown]  
  
  
Input by Padmakar Dadegaonkar, Sowmya Krishnapur, Haresh Bakshi  
  
  
This GRETIL version is an adaptation of the e-text published on the "Sanskrit Documents" server.  
  
  
  
  


## पाठः
  
  
  
  
  
  
  
  
श्रीरस्तु  
भरतमुनिप्रणीतं नाट्यशास्त्रम्  
  
अथ प्रथमो ऽध्यायः  
प्रणम्य शिरसा देवौ पितामहमहेश्वरौ  ।  
नाट्यशास्त्रं प्रवक्ष्यामि ब्रह्मणा यदुदाहृतम्  ॥ भ्न्_१।१ ॥  
समाप्तजप्यं व्रतिनं स्वसुतैः परिवारितम्  ।  
अनध्याये कदाचित्तु भरतं नाट्यकोविदम्  ॥ भ्न्_१।२ ॥  
मुनयः पर्युपास्यैनमात्रेयप्रमुखाः पुरा  ।  
पप्रच्छुस्ते महात्मानो नियतेन्द्रियबुद्धयः  ॥ भ्न्_१।३ ॥  
यो ऽयं भगवता सम्यग्ग्रथितो वेदसम्मितः  ।  
नाट्यवेदं कथं ब्रह्मन्नुत्पन्नः कस्य वा कृते  ॥ भ्न्_१।४ ॥  
कत्यङ्गः किम्प्रमाणश्च प्रयोगश्चास्य कीदृशः  ।  
सर्वमेतद्यथातत्त्वं भगवन्वक्तुमर्हसि  ॥ भ्न्_१।५ ॥  
तेषां तु वचनं श्रुत्वा मुनीनां भरतो मुनिः  ।  
प्रत्युवाच ततो वाक्यं नाट्यवेदकथां प्रति  ॥ भ्न्_१।६ ॥  
भवद्भिः शुचिभिर्भूत्वा तथाऽवहितमानसैः  ।  
श्रूयतां नाट्यवेदस्य सम्भवो ब्रह्मनिर्मितः  ॥ भ्न्_१।७ ॥  
पूर्वं कृतयुगे विप्रा वृत्ते स्वायम्भुवे ऽन्तरे  ।  
त्रेतायुगे ऽथ सम्प्राप्ते मनोर्वैवस्वतस्य तु  ॥ भ्न्_१।८ ॥  
ग्राम्यधर्मप्रवृत्ते तु कामलोभवशं गते  ।  
ईर्ष्याक्रोधादिसम्मूढे लोके सुखितदुःखिते  ॥ भ्न्_१।९ ॥  
देवदानवगन्धर्वयक्षरक्षोमहोरगैः  ।  
जम्बुद्वीपे समाक्रान्ते लोकपालप्रतिष्ठिते  ॥ भ्न्_१।१० ॥  
महेन्द्रप्रमुखैर्देवैरुक्तः किल पितामहः  ।  
क्रीडनीयकमिच्छामो दृष्यं श्रव्यं च यद्भवेत्  ॥ भ्न्_१।११ ॥  
न वेदव्यवहारो ऽयं संश्राव्यः शूद्रजातिषु  ।  
तस्मात्सृजापरं वेदं पञ्चमं सार्ववर्णिकम्  ॥ भ्न्_१।१२ ॥  
एवमस्त्विति तानुक्त्वा देवराजं विसृज्य च  ।  
सस्मार चतुरो वेदान्योगमास्थाय तत्त्ववित्  ॥ भ्न्_१।१३ ॥  
नेमे वेदा यतः श्राव्याः स्त्रीशूद्राद्यासु जातिषु  ।  
वेदमन्यत्ततः स्रक्ष्ये सर्वश्राव्यं तु पञ्चमम्  ॥ भ्न्_१।१३* ॥  
धर्म्यमर्थ्यं यशस्यं च सोपदेश्यं ससङ्ग्रहम्  ।  
भविष्यतश्च लोकस्य सर्वकर्मानुदर्शकम्  ॥ भ्न्_१।१४ ॥  
सर्वशात्रार्थसम्पन्नं सर्वशिल्पप्रवर्तकम्  ।  
नाट्याख्यं पञ्चमं वेदं सेतिहासं करोम्यहम्  ॥ भ्न्_१।१५ ॥  
एवं सङ्कल्प्य भगवान् सर्ववेदाननुस्मरन्  ।  
नाट्यवेदं ततश्चक्रे चतुर्वेदाङ्गसम्भवम्  ॥ भ्न्_१।१६ ॥  
जग्राह पाठ्यमृग्वेदात्सामभ्यो गीतमेव च  ।  
यजुर्वेदादभिनयान् रसानाथर्वणादपि  ॥ भ्न्_१।१७ ॥  
वेदोपवेदैः सम्बद्धो नाट्यवेदो महात्मना  ।  
एवं भगवता सृष्टो ब्रह्मणा सर्ववेदिना  ॥ भ्न्_१।१८ ॥  
उत्पाद्य नाट्यवेदं तु ब्रह्मोवाच सुरेश्वरम्  ।  
इतिहासो मया सृष्टः स सुरेषु नियुज्यताम्  ॥ भ्न्_१।१९ ॥  
कुशला ये विदग्धाश्च प्रगल्भाश्च जितश्रमाः  ।  
तेष्वयं नाट्यसञ्ज्ञो हि वेदः सङ्क्राम्यतां त्वया  ॥ भ्न्_१।२० ॥  
तच्छृत्वा वचनं शक्रो ब्रह्मणा यदुदाहृतम्  ।  
प्राञ्जलिः प्रणतो भूत्वा प्रत्युवाच पितामहम्  ॥ भ्न्_१।२१ ॥  
ग्रहणे धारणे ज्ञाने प्रयोगे चास्य सत्तम  ।  
अशक्ता भगवन् देवा अयोग्या नाट्यकर्मणि  ॥ भ्न्_१।२२ ॥  
य इमे वेदगुह्यज्ञा ऋषयः संशितव्रताः  ।  
एते ऽस्य ग्रहणे शक्ताः प्रयोगे धारणे तथा  ॥ भ्न्_१।२३ ॥  
श्रुत्वा तु शक्रवचनं मामाहाम्बुजसम्भवः  ।  
त्वं पुत्रशतसंयुक्तः प्रयोक्ताऽस्य भवानघ  ॥ भ्न्_१।२४ ॥  
आज्ञापितो विदित्वाऽहं नाट्यवेदं पितामहात्  ।  
पुत्रानध्यापयामास प्रयोगं चापि तत्त्वतः  ॥ भ्न्_१।२५ ॥  
शाण्डिल्यं चैव वात्स्यं च कोहलं दत्तिलं तथा  ।  
जटिलम्बष्टकौ चैव तण्डुमग्निशिखं तथा  ॥ भ्न्_१।२६ ॥  
सैन्धवं सपुलोमानं शाड्वलिं विपुलं तथा  ।  
कपिञ्जलिं वादिरं च यमधूम्रायणौ तथा  ॥ भ्न्_१।२७ ॥  
जम्बुध्वजं काकजङ्घं स्वर्णकं तापसं तथा  ।  
कैदारिं शालिकर्णं च दीर्घगात्रं च शालिकम्  ॥ भ्न्_१।२८ ॥  
कौत्सं ताण्डायनिं चैव पिङ्गलं चित्रकं तथा  ।  
बन्धुलं भल्लकं चैव मुष्ठिकं सैन्धवायनम्  ॥ भ्न्_१।२९ ॥  
तैतिलं भार्गवं चैव शुचिं बहुलमेव च  ।  
अबुधं बुधसेनं च पाण्डुकर्णं सुकेरलम्  ॥ भ्न्_१।३० ॥  
ऋजुकं मण्डकं चैव शम्बरं वञ्जुलं तथा  ।  
मागधं सरलं चैव कर्तारं चोग्रमेव च  ॥ भ्न्_१।३१ ॥  
तुषारं पार्षदं चैव गौतमं बादरायणम्  ।  
विशालं शबलं चैव सुनामं मेषमेव च  ॥ भ्न्_१।३२ ॥  
कालियं भ्रमरं चैव तथा पीठमुखं मुनिम्  ।  
नखकुट्टाश्मकुट्टौ च षट्पदं सोत्तमं तथा  ॥ भ्न्_१।३३ ॥  
पादुकोपानहौ चैव श्रुतिं चाषस्वरं तथा  ।  
अग्निकुण्डाज्यकुण्डौ च वितण्ड्य ताण्ड्यमेव च  ॥ भ्न्_१।३४ ॥  
कर्तराक्षं हिरण्याक्षं कुशलं दुस्सहं तथा  ।  
लाजं भयानकं चैव बीभत्सं सविचक्षणम्  ॥ भ्न्_१।३५ ॥  
पुण्ड्राक्षं पुण्ड्रनासं चाप्यसितं सितमेव च  ।  
विद्युज्जिह्वं महाजिह्वं शालङ्कायनमेव च  ॥ भ्न्_१।३६ ॥  
श्यामायनं माठरं च लोहिताङ्गं तथैव च  ।  
संवर्तकं पञ्चशिखं त्रिशिखं शिखमेव च  ॥ भ्न्_१।३७ ॥  
शङ्खवर्णमुखं शण्डं शङ्कुकर्णमथापि च  ।  
शक्रनेमिं गभस्तिं चाप्यंशुमालिं शठं तथा  ॥ भ्न्_१।३८ ॥  
विद्युतं शातजङ्घं च रौद्रं वीरमथापि च  ।  
पितामहाज्ञयाऽस्माभिर्लोकस्य च गुणेप्सया  ॥ भ्न्_१।३९ ॥  
प्रयोजितं पुत्रशतं यथाभूमिविभागशः  ।  
यो यस्मिन्कर्मणि यथा योग्यस्तस्मिन् स योजितः  ॥ भ्न्_१।४० ॥  
भारतीं सात्वतीं चैव वृईत्तिमारभटीं तथा  ।  
समाश्रितः प्रयोगस्तु प्रयुक्तो वै मया द्विजाः  ॥ भ्न्_१।४१ ॥  
परिगृह्य प्रणम्याथ ब्रह्मा विज्ञापितो मया  ।  
अथाह मां सुरगुरुः कैशिकिमपि योजय  ॥ भ्न्_१।४२ ॥  
यच्च तस्याः क्षमं द्रव्यं तद् ब्रूहि द्विजसत्तम  ।  
एवं तेनास्म्यभिहितः प्रत्युक्तश्च मया प्रभुः  ॥ भ्न्_१।४३ ॥  
दीयतां भगवन्द्रव्यं कैशिक्याः सम्प्रयोजकम्  ।  
नृत्ताङ्गहारसम्पन्ना रसभावक्रियात्मिका  ॥ भ्न्_१।४४ ॥  
दृष्टा मया भगवतो नीलकण्ठस्य नृत्यतः  ।  
कैशिकी ष्लक्ष्णनैपथ्या शृङ्गाररससम्भवा  ॥ भ्न्_१।४५ ॥  
अशक्या पुरुषैः सा तु प्रयोक्तुं स्त्रीजनादृते  ।  
ततो ऽसृजन्महातेजा मनसाऽप्सरसो विभुः  ॥ भ्न्_१।४६ ॥  
नाट्यालङ्कारचतुराः प्रादान्मह्यं प्रयोगतः  ।  
मञ्जुकेशीं सुकेशीं च मिश्रकेशीं सुलोचनाम्  ॥ भ्न्_१।४७ ॥  
सौदामिनीं देवदत्तां देवसेनां मनोरमाम्  ।  
सुदतीं सुन्दरीं चैव विदग्धां विपुलां तथा  ॥ भ्न्_१।४८ ॥  
सुमालां सन्ततिं चैव सुनन्दां सुमुखीं तथा  ।  
मागधीमर्जुनीं चैव सरलां केरलां धृतिम्  ॥ भ्न्_१।४९ ॥  
नन्दां सपुष्कलां चैव कलमां चैव मे ददौ  ।  
स्वातिर्भाण्डनियुक्तस्तु सह शिष्यैः स्वयम्भुवा  ॥ भ्न्_१।५० ॥  
नारदाद्याश्च गन्धर्वा गानयोगे नियोजिताः  ।  
एवं नाट्यमिदं सम्यग्बुद्ध्वा सर्वैः सुतैः सह  ॥ भ्न्_१।५१ ॥  
स्वातिनारदसंयुक्तो वेदवेदाङ्गकारणम्  ।  
उपस्थितो ऽहं ब्रह्माणं प्रयोगार्थं कृताञ्जलिः  ॥ भ्न्_१।५२ ॥  
नाट्यस्य ग्रहणं प्राप्तं ब्रूहि किं करवाण्यहम्  ।  
एतत्तु वचनं श्रुत्वा प्रत्युवाच पितामहः  ॥ भ्न्_१।५३ ॥  
महानयं प्रयोगस्य समयः प्रत्युपस्थितः  ।  
अयं ध्वजमहः श्रीमान् महेन्द्रस्य प्रवर्तते  ॥ भ्न्_१।५४ ॥  
अत्रेदानीमयं वेदो नाट्यसञ्ज्ञः प्रयुज्यताम्  ।  
ततस्तस्मिन्ध्वजमहे निहतासुरदानवे  ॥ भ्न्_१।५५ ॥  
प्रहृष्टामरसङ्कीर्णे महेन्द्रविजयोत्सवे  ।  
पूर्वं कृता मया नान्दी ह्याशीर्वचसंयुता  ॥ भ्न्_१।५६ ॥  
अष्टाङ्गपदसंयुक्ता विचित्रा वेदनिर्मिता  ।  
तदन्ते ऽनुकृतिर्बद्धा यथा दैत्याः सुरैर्जिताः  ॥ भ्न्_१।५७ ॥  
सम्फेटविद्रवकृता च्छेद्यभेद्याहवाल्मिका  ।  
ततो ब्रह्मादयो देवाः प्रयोगपरितोषिताः  ॥ भ्न्_१।५८ ॥  
प्रददुर्मत्सुतेभ्यस्तु सर्वोपकरणानि वै  ।  
प्रीतस्तु प्रथमं शक्रो दत्तवान्स्वं ध्वजं शुभम्  ॥ भ्न्_१।५९ ॥  
ब्रह्मा कुटिलकं चैव भृङ्गारं वरुणः शुभम्  ।  
सूर्यश्छत्रं शिवस्सिद्धिं वायुर्व्यजनमेव च  ॥ भ्न्_१।६० ॥  
विष्णुः सिंहासनं चैव कुबेरो मुकुटं तथा  ।  
श्राव्यत्वं प्रेक्षणीयस्य ददौ देवी सरस्वती  ॥ भ्न्_१।६१ ॥  
शेषा ये देवगन्धर्वा यक्षराक्षसपन्नगाः  ।  
तस्मिन्सदस्यभिप्रेतान्नानाजातिगुणाश्रयान्  ॥ भ्न्_१।६२ ॥  
अंशांशैर्भाषितं भावान् रसान् रूपं बलं तथा  ।  
दत्तवन्तः प्रहृष्टास्ते मत्सुतेभ्यो दिवौकसः  ॥ भ्न्_१।६३ ॥  
एवं प्रयोगे प्रारब्धे दैत्यदानवनाशने  ।  
अभवन्क्षुभिताः सर्वे दैत्या ये तत्र सङ्गताः  ॥ भ्न्_१।६४ ॥  
विरूपाक्ष पुरोगांश्च विघ्नान्प्रोत्साह्य ते ऽब्रुवन्  ।  
न क्षमिष्यामहे नाट्यमेतदागम्यतामिति  ॥ भ्न्_१।६५ ॥  
ततस्तैरसुरैः सार्धं विघ्ना मायामुपाश्रिताः  ।  
वाचश्चेष्टां स्मृतिं चैव स्तम्भयन्ति स्म नृत्यताम्  ॥ भ्न्_१।६६ ॥  
तथा विध्वंसनं दृष्ट्वा सूत्रधारस्य देवराट्  ।  
कस्मात्प्रयोगवैषम्यमित्युक्त्वा ध्यानमाविशत्  ॥ भ्न्_१।६७ ॥  
अथापश्यत्सदो विघ्नैः समन्ताद्परिवारितम्  ।  
सहेतरैः सूत्रधारं नष्टसञ्ज्ञं जडीकृतम्  ॥ भ्न्_१।६८ ॥  
उत्थाय त्वरितं शक्रं गृहीत्वा ध्वजमुत्तमम्  ।  
सर्वरत्नोज्ज्वलतनुः किञ्चिदुद्वृत लोचनः  ॥ भ्न्_१।६९ ॥  
रङ्गपीठगतान्विघ्नानसुरांश्चैव देवराट्  ।  
जर्जरीकृतदेहांस्तानकरोज्जर्जरेण सः  ॥ भ्न्_१।७० ॥  
निहतेषु च सर्वेषुअ विघ्नेषु सह दानवैः  ।  
सम्प्रहृष्य ततो वाक्यमाहुः सर्वे दिवौकसः  ॥ भ्न्_१।७१ ॥  
अहो प्रहरणं दिव्यमिदमासादितं त्वया  ।  
जर्जरीकृतसर्वाङ्गा येनैते दानवाः कृताः  ॥ भ्न्_१।७२ ॥  
यस्मादनेन ते विघ्नाः सासुरा जर्जरीकृताः  ।  
तस्माज्जर्जर एवेति नामतो ऽयं भविष्यति  ॥ भ्न्_१।७३ ॥  
शेषा ये चैव हिंसार्थमुपयास्यन्ति हिंसकाः  ।  
दृष्ट्वैव जर्जरं ते ऽपि गमिष्यन्त्येवमेव तु  ॥ भ्न्_१।७४ ॥  
एवमेवास्त्विति ततः शक्रः प्रोवाच तान्सुरान्  ।  
रक्षाभूतश्च सर्वेषां भविष्यत्येष जर्जरः  ॥ भ्न्_१।७५ ॥  
प्रयोगे प्रस्तुते ह्येवं स्फीते शक्रमहे पुनः  ।  
त्रासं सञ्जनयन्ति स्म विघ्नाः शेषास्तु नृत्यताम्  ॥ भ्न्_१।७६ ॥  
दृष्ट्वा तेषां व्यवसितं दैत्यानां विप्रकारजम्  ।  
उपस्थितो ऽहं ब्रह्माणं सुतैः सर्वैः समन्वितः  ॥ भ्न्_१।७७ ॥  
निश्चिता भगवन्विघ्ना नाट्यस्यास्य विनाशने  ।  
अस्य रक्षाविधिं सम्यगाज्ञापय सुरेश्वर  ॥ भ्न्_१।७८ ॥  
ततश्च विश्वकर्माणं ब्रह्मोवाच प्रयत्नतः  ।  
कुरु लक्षणसम्पन्नं नाट्यवेश्म महामते  ॥ भ्न्_१।७९ ॥  
ततो ऽचिरेण कालेन विश्वकर्मा महच्छुभम्  ।  
सर्वलक्षणसम्पन्नं कृत्वा नाट्यगृहं तु सः  ॥ भ्न्_१।८० ॥  
प्रोक्तवान्द्रुहिणं गत्वा सभायान्तु कृताञ्जलीः  ।  
सज्जं नाट्यगृहं देव तदेवेक्षितुमर्हसि  ॥ भ्न्_१।८१ ॥  
ततः सह महेन्द्रेण सुरैः सर्वैश्च सेतरैः  ।  
आगतस्त्वरितो दृष्टुं द्रुहिणो नाट्यमण्डपम्  ॥ भ्न्_१।८२ ॥  
दृष्ट्वा नाट्यगृहं ब्रह्मा प्राह सर्वान्सुरांस्ततः  ।  
अंशभागैर्भवद्भिस्तु रक्ष्यो ऽयं नाट्यमण्डपः  ॥ भ्न्_१।८३ ॥  
रक्षणे मण्डपस्याथ विनियुक्तस्तु चन्द्रमाः  ।  
लोकपालास्तथा दिक्षु विदिक्ष्वपि च मारुताः  ॥ भ्न्_१।८४ ॥  
नेपथ्यभूमौ मित्रस्तु निक्षिप्तो वरुणो ऽम्बरे  ।  
वेदिकारक्षणे वह्निर्भाण्डे सर्वदिवौकसः  ॥ भ्न्_१।८५ ॥  
वर्णाश्चत्वार एवाथ स्तम्भेषु विनियोजिताः  ।  
आदित्याश्चैव रुद्राश्च स्थिताः स्तम्भान्तरेश्वथ  ॥ भ्न्_१।८६ ॥  
धारणीश्वथ भूतानि शालास्वप्सरस्तथा  ।  
सर्ववेश्मसु यक्षिण्यो महीपृष्ठे महोदधिः  ॥ भ्न्_१।८७ ॥  
द्वारशालानियुक्तौ तु क्रुतान्तः काल एव च  ।  
स्थापितौ द्वारपत्रेषु नागमुख्यौ महाबलौ  ॥ भ्न्_१।८८ ॥  
देहल्यां यमदण्डस्तु शूलं तस्योपरि स्थितम्  ।  
द्वारपालौ स्थितौ चौभौ नियतिर्मृत्युरेव च  ॥ भ्न्_१।८९ ॥  
पार्श्वे च रङ्गपीठस्य महेन्द्रः स्थितवान्स्वयम्  ।  
स्थापिता मत्तवारण्यां विद्युद्दैत्यनिषूदनी  ॥ भ्न्_१।९० ॥  
स्तम्भेषु मत्तवारण्याः स्थापिता परिपालने  ।  
भूतयक्षपिशाश्च गुह्यकाश्च महाबलाः  ॥ भ्न्_१।९१ ॥  
जर्जरे तु विनिक्षिप्तं वज्रं दैत्यनिबर्हणम्  ।  
तत्पर्वसु विनिक्षिप्ताः सुरेन्द्रा ह्यमितौजसः  ॥ भ्न्_१।९२ ॥  
शिरःपर्वस्थितो ब्रह्मा द्वितीये शङ्करस्तथा  ।  
तृतीये च स्थितो विष्णुश्चतुर्थे स्कन्द एव च  ॥ भ्न्_१।९३ ॥  
पञ्चमे च महानागाः शेषवासुकितक्षकाः  ।  
एवं विघ्नविनाशाय स्थापिता जर्जरे सुराः  ॥ भ्न्_१।९४ ॥  
रङ्गपीठस्य मध्ये तु स्वयं ब्रह्मा प्रतिष्ठितः  ।  
इष्ट्यर्थं रङ्गमध्ये तु क्रियते पुष्पमोक्षणम्  ॥ भ्न्_१।९५ ॥  
पातालवासिनो ये च यक्षगुह्यकपन्नगाः  ।  
अधस्ताद्रङ्गपीठस्य रक्षणे ते नियोजिताः  ॥ भ्न्_१।९६ ॥  
नायकं रक्षतीन्द्रस्तु नायिकां च सरस्वती  ।  
विदूषकमथौङ्कारः शेशास्तु प्रकृतिर्हरः  ॥ भ्न्_१।९७ ॥  
यान्येतानि नियुक्तानि दैवतानीह रक्षणे  ।  
एतान्येवाधिदैवानि भविष्यन्तीत्युवाच सः  ॥ भ्न्_१।९८ ॥  
एतस्मिन्नन्तरे देवैः सर्वैरुक्तः पितामहः  ।  
साम्ना तावदिमे विघ्नाः स्थाप्यन्तां वचसा त्वया  ॥ भ्न्_१।९९ ॥  
पूर्वं सामं प्रयोक्तव्यं द्वितीयं दानमेव च  ।  
तयोरुपरि भेदस्तु ततो दण्डः प्रयुज्यते  ॥ भ्न्_१।१०० ॥  
देवानां वचनं श्रुत्वा ब्रह्मा विघ्नानुवाच ह  ।  
कस्माद्भवन्तो नाट्यस्य विनाशाय समुत्थिताः  ॥ भ्न्_१।१०१ ॥  
ब्रह्मणो वचनं श्रुत्वा विरूपाक्षो ऽब्रवीद्वचः  ।  
दैत्यैर्विघ्नगणैः सार्धं सामपूर्वमिदं ततः  ॥ भ्न्_१।१०२ ॥  
यो ऽयं भगवता सृष्टो नाट्यवेदः सुरेच्छया  ।  
प्रत्यादेशो ऽयमस्माकं सुरार्थं भवता कृतः  ॥ भ्न्_१।१०३ ॥  
तन्नैतदेवं कर्तव्यं त्वया लोकपितामह  ।  
यथा देवस्तथा दैत्यास्त्वत्तः सर्वे विनिर्गताः  ॥ भ्न्_१।१०४ ॥  
विघ्नानां वचनं श्रुत्वा ब्रह्मा वचनमब्रवीत्  ।  
अलं वो मन्युना दैत्या विषादं त्यजतानघाः  ॥ भ्न्_१।१०५ ॥  
भवतां देवतानां च शुभाशुभविकल्पकः  ।  
कर्मभावान्वयापेक्षी नाट्यवेदो मया कृतः  ॥ भ्न्_१।१०६ ॥  
नैकान्ततो ऽत्र भवतां देवानां चानुभावनम्  ।  
त्रैलोक्यास्यास्य सर्वस्य नाट्यं भावानुकीर्तनम्  ॥ भ्न्_१।१०७ ॥  
क्वचिद्धर्मः क्वचित्क्रीडा क्वचिदर्थः क्वचिच्छमः  ।  
क्वचिद्धास्यं क्वचिद्युद्धं क्वचित्कामः क्वचिद्वधः  ॥ भ्न्_१।१०८ ॥  
धर्मो धर्मप्रवृत्तानां कामः कामोपसेविनाम्  ।  
निग्रहो दुर्विनीतानां विनीतानां दमक्रिया  ॥ भ्न्_१।१०९ ॥  
क्लीबानां धार्ष्ट्यजननमुत्साहः शूरमानिनाम्  ।  
अबुधानां विबोधश्च वैदुष्यं विदुषामपि  ॥ भ्न्_१।११० ॥  
ईश्वराणां विलासश्च स्थैर्यं दुःखार्दितस्य च  ।  
अर्थोपजीविनामर्थो धृतिरुद्वेगचेतसाम्  ॥ भ्न्_१।१११ ॥  
नानाभावोपसम्पन्नं नानावस्थान्तरात्मकम्  ।  
लोकवृत्तानुकरणं नाट्यमेतन्मया कृतम्  ॥ भ्न्_१।११२ ॥  
उत्तमाधममध्यानां नराणां कर्मसंश्रयम्  ।  
हितोपदेशजननं धृतिक्रीडासुखादिकृत्  ॥ भ्न्_१।११३ ॥  
एतद्रसेषु भावेषु सर्वकर्मक्रियास्वथ  ।  
सर्वोपदेशजननं नाट्यं लोके भविष्यति  ॥ भ्न्_१।११३* ॥  
दुःखार्तानां श्रमार्तानां शोकार्तानां तपस्विनाम्  ।  
विश्रान्तिजननं काले नाट्यमेतद्भविष्यति  ॥ भ्न्_१।११४ ॥  
धर्म्यं यशस्यमायुष्यं हितं बुद्धिविवर्धनम्  ।  
लोकोपदेशजननं नाट्यमेतद्भविष्यति  ॥ भ्न्_१।११५ ॥  
न तज्ज्ञानं न तच्छिल्पं न सा विद्या न सा कला  ।  
नासौ योगो न तत्कर्म नाट्ये ऽस्मिन् यन्न दृश्यते  ॥ भ्न्_१।११६ ॥  
तन्नात्र मन्युः कर्तव्यो भवद्भिरमरान्प्रति  ।  
सप्तद्वीपानुकरणं नाट्यमेतद्भविष्यति  ॥ भ्न्_१।११७ ॥  
येनानुकरणं नाट्यमेतत्तद्यन्मया कृतम्  ॥ भ्न्_१।११७* ॥  
देवानामसुराणां च राज्ञामथ कुटुम्बिनाम्  ।  
ब्रह्मर्षीणां च विज्ञेयं नाट्यं वृत्तान्तदर्शकम्  ॥ भ्न्_१।११८ ॥  
यो ऽयं स्वभावो लोकस्य सुखदुःखसमन्वितः  ।  
सो ऽङ्गाद्यभिनयोपेतो नाट्यमित्यभिधीयते  ॥ भ्न्_१।११९ ॥  
वेदविद्येतिहासानामाख्यानपरिकल्पनम्  ।  
विनोदकरणं लोके नाट्यमेतद्भविष्यति  ॥ भ्न्_१।११९* ॥  
श्रुतिस्मृतिसदाचारपरिशेषार्थकल्पनम्  ।  
विनोदजननं लोके नाट्यमेतद्भविष्यति  ॥ भ्न्_१।११९** ॥  
एतस्मिन्नन्तरे देवान् सर्वानाह पितामहः  ।  
क्रियतामद्य विधिवद्यजनं नाट्यमण्डपे  ॥ भ्न्_१।१२० ॥  
बलिप्रदानैर्होमैश्च मन्त्रौषधिसमन्वितैः  ।  
भोज्यैर्भक्षैश्च पानैश्च बलिः समुपकल्पताम्  ॥ भ्न्_१।१२१ ॥  
मर्त्यलोकगताः सर्वे शुभां पूजामवाप्स्यथ  ।  
अपूजयित्वा रङ्गं तु नैव प्रेक्षां प्रवर्तयेत्  ॥ भ्न्_१।१२२ ॥  
अपूजयित्वा रङ्गं तु यः प्रेक्षां कल्पयिष्यति  ।  
निष्फलं तस्य तत् ज्ञानं तिर्यग्योनिं च यास्यति  ॥ भ्न्_१।१२३ ॥  
यज्ञेन सम्मितं ह्येदद्रङ्गदैवतपूजनम्  ।  
तस्मात्सर्वप्रयत्नेन कर्तव्यं नाट्ययोक्तृभिः  ॥ भ्न्_१।१२४ ॥  
नर्तको ऽर्थपतिर्वापि यः पूजां न करिष्यति  ।  
न कारयिष्यन्त्यन्यैर्वा प्राप्नोत्यपचयं तु सः  ॥ भ्न्_१।१२५ ॥  
यथाविधिं यथादृष्टं यस्तु पूजां करिष्यति  ।  
स लप्स्यते शुभानर्थान् स्वर्गलोकं च यास्यति  ॥ भ्न्_१।१२६ ॥  
एवमुक्त्वा तु भगवान्द्रुहिणः सहदेवतैः  ।  
रङ्गपूजां कुरुश्वेति मामेवं समचोदयत्  ॥ भ्न्_१।१२७ ॥  
  
इति भारतीये नाट्यशास्त्रे नाट्योत्पत्तिर्नाम प्रथमो ऽध्यायः  
  
_____________________________________________________________  
  
  
अथ भारतीये नाट्यशास्त्रे द्वितीयो ऽध्यायः  
  
भरतस्य वचः श्रुत्वा पप्रच्छुर्मुनयस्ततः  ।  
भगवन् श्रोतुमिच्छामो यजनं रङ्गसंश्रयम्  ॥ भ्न्_२।१ ॥  
अथ वा या क्रियास्तत्र लक्षणं यच्च पूजनम्  ।  
भविष्यद्भिर्नरैः कार्यं कथं तन्नाट्यवेश्मनि  ॥ भ्न्_२।२ ॥  
इहादिर्नाट्ययोगस्य नाट्यमण्डप एव हि  ।  
तस्मात्तस्यैव तावत्त्वं लक्षणं वक्तुमर्हसि  ॥ भ्न्_२।३ ॥  
तेषां तु वचनं श्रुत्वा मुनीनां भरतो ऽब्रवीत्  ।  
लक्षणं पूजनं चैव श्रूयतां नाट्यवेश्मनः  ॥ भ्न्_२।४ ॥  
दिव्यानां मानसी सृष्टिर्गृहेषूपवनेषु च  ।  
(यथा भावाभिनिर्वर्त्याः सर्वे भावास्तु मानुषाः)  ।  
नराणां यत्नतः कार्या लक्षणाभिहिता क्रिया  ॥ भ्न्_२।५ ॥  
श्रूयतां तद्यथा यत्र कर्तव्यो नाट्यमण्डपः  ।  
तस्य वास्तु च पूजा च यथा योज्या प्रयत्नतः  ॥ भ्न्_२।६ ॥  
इह प्रेक्ष्यागृहं दृष्ट्वा धीमता विश्वकर्मणा  ।  
त्रिविधः सन्निवेशश्च शास्त्रतः परिकल्पितः  ॥ भ्न्_२।७ ॥  
विकृष्टश्चतुरश्रश्च त्र्यश्रश्चैव तु मण्डपः  ।  
तेषां त्रीणि प्रमाणानि ज्येष्ठं मध्यं तथाऽवरम्  ॥ भ्न्_२।८ ॥  
प्रमाणमेषां निर्दिष्टं हस्तदण्डसमाश्रयम्  ।  
शतं चाष्टौ चतुःषष्टिर्हस्ता द्वात्रिंशदेव च  ॥ भ्न्_२।९ ॥  
अष्टाधिकं शतं ज्येष्ठं चतुःषष्टिस्तु मध्यमम्  ।  
कनीयस्तु तथा वेश्म हस्ता द्वात्रिंशदिष्यते  ॥ भ्न्_२।१० ॥  
देवानां तु भवेज्ज्येष्ठं नृपाणां मध्यमं भवेत्  ।  
शेषाणां प्रकृतीनां तु कनीयः संविधीयते  ॥ भ्न्_२।११ ॥  
प्रेक्षागृहाणां सर्वेषां प्रशस्तं मध्यमं स्मृतम्  ।  
तत्र पाठ्यं च गेयं च सुखश्राव्यतरं भवेत्  ॥ भ्न्_२।११* ॥  
प्रेक्षागृहाणां सर्वेषां त्रिप्रकारो विधिः स्मृतः  ।  
विकृष्टश्चतुरस्रश्च त्र्यस्रश्चैव प्रयोक्तृभिः  ॥ भ्न्_२।११** ॥  
कनीयस्तु स्मृतं त्र्यस्रं चतुरस्रं तु मध्यमम्  ।  
ज्येष्ठं विकृष्टं विज्ञेयं नाट्यवेदप्रयोक्तृभिः  ॥ भ्न्_२।११*** ॥  
प्रमाणं यच्च निर्दिष्टं लक्षणं विश्वकर्मणा  ।  
प्रेक्षागृहाणां सर्वेषां तच्चैव हि निबोधत  ॥ भ्न्_२।१२ ॥  
अणू रजश्च वालश्च लिक्षा यूका यवस्तथा  ।  
अङ्गुलं च तथा हस्तो दण्डश्चैव प्रकीर्तितः  ॥ भ्न्_२।१३ ॥  
अणवो ऽष्टौ रजः प्रोक्तं तान्यष्टौ वाल उच्यते  ।  
वालास्त्वष्टौ भवेल्लिक्षा यूका लिक्षाष्टकं भवेत्  ॥ भ्न्_२।१४ ॥  
यूकास्त्वष्टौ यवो ज्ञेयो यवास्त्वष्टौ तथाङ्गुलम्  ।  
अङ्गुलानि तथा हस्तश्चतुर्विंशतिरुच्यते  ॥ भ्न्_२।१५ ॥  
चतुर्हस्तो भवेद्दण्डो निर्दिष्टस्तु प्रमाणतः  ।  
अनेनैव प्रमाणेन वक्ष्याम्येषां विनिर्णयम्  ॥ भ्न्_२।१६ ॥  
चतुःषष्टिकरान्कुर्याद्दीर्घत्वेन तु मण्डपम्  ।  
द्वात्रिंशतं च विस्तारन्मर्त्यानां यो भवेदिह  ॥ भ्न्_२।१७ ॥  
अत ऊर्ध्वं न कर्तव्यः कर्तृभिर्नाट्यमण्डपः  ।  
यस्मादव्यक्तभावं हि तत्र नाट्यं व्रजेदिति  ॥ भ्न्_२।१८ ॥  
मण्डपे विप्रकृष्टे तु पाठ्यमुच्चारितस्वरम्  ।  
अनिस्सरणधर्मत्वाद्विस्वरत्वं भृशं व्रजेत्  ॥ भ्न्_२।१९ ॥  
यश्चाप्यास्यगतो भावो नानादृष्टिसमन्वितः  
स वेश्मनः प्रकृष्टत्वाद् व्रजेदव्यक्ततां पराम्  ॥ भ्न्_२।२० ॥  
प्रेक्षागृहाणां सर्वेषां तस्मान्मध्यममिष्यते  ।  
यावत्पाठ्यं च गेयं च तत्र श्रव्यतरं भवेत्  ॥ भ्न्_२।२१ ॥  
प्रेक्षागृहाणां सर्वेषां त्रिप्रकारो विधिः स्मृतः  ।  
विकृष्टश्चतुरस्रश्च त्र्यस्रश्चैव प्रयोक्तृभिः  ॥ भ्न्_२।२१* ॥  
कनीयस्तु स्मृतं त्र्यस्रं चतुरस्रं तु मध्यमम्  ।  
ज्येष्ठं विकृष्टं विज्ञेयं नाट्यवेदप्रयोक्तृभिः  ॥ भ्न्_२।२१** ॥  
देवानां मानसी सृष्टिर्गृहेषूपवनेषु च  ।  
यत्नभावाभिनिष्पन्नाः सर्वे भावा हि मानुषा  ॥ भ्न्_२।२२ ॥  
तस्माद्देवकृतैर्भावैर्न विस्पर्धेत मानुषः  ।  
मानुषस्य तु गेहस्य सम्प्रवक्ष्यामि लक्षणम्  ॥ भ्न्_२।२३ ॥  
भूमेर्विभागं पूर्वं तु परीक्षेत प्रयोजक  ।  
ततो वास्तु प्रमाणेन प्रारभेत शुभेच्छया  ॥ भ्न्_२।२४ ॥  
समा स्थिरा तु कठिना कृष्णा गौरी च या भवेत्  ।  
भूमिस्तत्रैव कर्तव्यः कर्तृभिर्नाट्यमण्डपः  ॥ भ्न्_२।२५ ॥  
प्रथमं शोधनं कृत्वा लाङ्गलेन समुत्कृषेत्  ।  
अस्थिकीलकपालानि तृणगुल्मांश्च शोधयेत्  ॥ भ्न्_२।२६ ॥  
शोधयित्वा वसुमतीं प्रमाणं निर्दिशेत्ततः  ।  
(त्रीण्युत्तराणि सौम्यं च विशाखापि च रेवती  ।  
हस्तितिष्यानुराधाश्च प्रशस्ता नाट्यकर्मणि)  ।  
पुष्यनक्षत्रयोगेन शुक्लं सूत्रं प्रसारयेत्  ॥ भ्न्_२।२७ ॥  
कार्पासं बाल्बजं वापि मौञ्जं वाल्कलमेव च  ।  
सूत्रं बुधैस्तु कर्तव्यं यस्य च्छेदो न विद्यते  ॥ भ्न्_२।२८ ॥  
अर्धच्छिन्ने भवेत्सूत्रे स्वामिनो मरणं ध्रुवम्  ।  
त्रिभागच्छिन्नया रज्वा राष्ट्रकोपो विधीयते  ॥ भ्न्_२।२९ ॥  
छिन्नायां तु चतुर्भागे प्रयोक्तुर्नाश उच्यते  ।  
हस्तात्प्रभ्रष्टया वापि कश्चित्वपचयो भवेत्  ॥ भ्न्_२।३० ॥  
तस्मान्नित्यं प्रयत्नेन रज्जुग्रहणमिष्यते  ।  
कार्यं चैव प्रयत्नेन मानं नाट्यगृहस्य तु  ॥ भ्न्_२।३१ ॥  
मुहूर्तेनानुकूलेन तिथ्या सुकरणेन च  ।  
ब्राह्मणांस्तर्पयित्वा तु पुण्याहं वाचयेत्ततः  ॥ भ्न्_२।३२ ॥  
शान्तितोयं ततो दत्त्वा ततः सूत्रं प्रसारयेत्  ।  
चतुष्षष्टिकरान्कृत्वा द्विधा कुर्यात्पुनश्च तान्  ॥ भ्न्_२।३३ ॥  
पृष्ठतो यो भवेद्भागो द्विधाभूतस्य तस्य तु  ।  
सममर्धविभागेन रङ्गशीर्षं प्रकल्पयेत्  ॥ भ्न्_२।३४ ॥  
पश्चिमे च विभागे ऽथ नेपथ्यगृहमादिशेत्  ।  
विभज्य भागान्विधिवद्ययथावदनुपूर्वशः  ॥ भ्न्_२।३५ ॥  
शुभे नक्षत्रयोगे च मण्डपस्य निवेशनम्  ।  
शङ्खदुन्दुभिनिर्घोषैर्मृदङ्गपणवादिभिः  ॥ भ्न्_२।३६ ॥  
सर्वातोद्यैः प्रणुदितैः स्थापनं कार्यमेव तु  ।  
उत्सार्याणि त्वनिष्टानि पाषण्ड्याश्रमिणस्तथा  ॥ भ्न्_२।३७ ॥  
काषायवसनाश्चैव विकलाश्चैअव ये नराः  ।  
निशायां च बलिः कार्या नानाभोजनसंयुतः  ॥ भ्न्_२।३८ ॥  
गन्धपुष्पफलोपेता दिशो दश समाश्रितः  ।  
पूर्वेण शुक्लान्नयुतो नीलान्नो दक्षिणेन च  ॥ भ्न्_२।३९ ॥  
पश्चिमेन बलिः पीतो रक्तश्चैवोत्तरेण तु  ।  
यादृशं दिशि यस्यां तु दैवतं परिकल्पितम्  ॥ भ्न्_२।४० ॥  
तादृशस्तत्र दातव्यो बलिर्मन्त्रपुरस्कृतः  ।  
स्थापने ब्राह्मणेभ्यश्च दातव्यं घृतपायसम्  ॥ भ्न्_२।४१ ॥  
मधुपर्कस्तथा राज्ञे कर्तृभ्यश्च गुडौदनम्  ।  
नक्षत्रेण तु कर्तव्यं मूलेन स्थापनं बुधैः  ॥ भ्न्_२।४२ ॥  
मुहूर्तेनानुकूलेन तिथ्या सुकरणेन च  ।  
एवं तु स्थापनं कृत्वा भित्तिकर्म प्रयोजयेत्  ॥ भ्न्_२।४३ ॥  
भित्तिकर्मणि निर्वृत्ते स्तम्भानां स्थापनं ततः  ।  
तिथिनक्षत्रयोगेन शुभेन करणेन च  ॥ भ्न्_२।४४ ॥  
स्तम्भानां स्थापनं कार्यं रोहिण्या श्रवणेन वा  ।  
आचार्येण सुयुक्तेन त्रिरात्रोपोषितेन च  ॥ भ्न्_२।४५ ॥  
स्तम्भानां स्थापनं कार्यं प्राप्ते सूर्योदये शुभे  ।  
प्रथमे ब्राह्मणस्तम्भे सर्पिस्सर्षपसंस्कृतः  ॥ भ्न्_२।४६ ॥  
सर्वशुक्लो विधिः कार्यो दद्यात्पायसमेव च  ।  
ततश्च क्षत्रियस्तम्भे वस्त्रमाल्यानुलेपनम्  ॥ भ्न्_२।४७ ॥  
सर्व रक्तं प्रदातव्यं द्विजेभ्यश्च गुडौदनम्  ।  
वैश्यस्तम्भे विधिः कार्यो दिग्भागे पश्चिमोत्तरे  ॥ भ्न्_२।४८ ॥  
सर्वं प्रीतं प्रदातव्यं द्विजेभ्यश्च घृतौदनम्  ।  
शूद्रस्तम्भे विधिः कार्यः सम्यक्पूर्वोत्तराश्रये  ॥ भ्न्_२।४९ ॥  
नीलप्रायं प्रयत्नेन कूसरं च द्विजाशनम्  ।  
पूर्वोक्तब्राह्मणस्तम्भे शुक्लमाल्यानुलेपने  ॥ भ्न्_२।५० ॥  
निक्षिपेत्कनकं मूले कर्णाभरणसंश्रयम्  ।  
ताम्रं चाधः प्रदातव्यं स्तम्भे क्षत्रियसञ्ज्ञके  ॥ भ्न्_२।५१ ॥  
वैश्यस्तम्भस्य मूले तु रजतं सम्प्रदापयेत्  ।  
शूद्रस्तम्भस्य मूले तु दद्यादायसमेव च  ॥ भ्न्_२।५२ ॥  
सर्वेष्वेव तु निक्षेप्यं स्तम्भमूलेषु काञ्चनम्  ।  
स्वस्तिपुण्याहघोषेण जयशब्देन चैव हि  ॥ भ्न्_२।५३ ॥  
स्तम्भानां स्थापनं कार्यं पुष्पमालापुरस्कृतम्  ।  
रत्नदानैः सगोदानैर्वस्त्रदानैरनल्पकैः  ॥ भ्न्_२।५४ ॥  
ब्राह्मणांस्तर्पयित्वा तु स्तम्भानुत्थापयेत्ततः  ।  
अचलं चाप्यकम्पञ्च तथैवावलितं पुनः  ॥ भ्न्_२।५५ ॥  
स्तम्भस्योत्थापने सम्यग्दोषा ह्येते प्रकीर्तिताः  ।  
अवृष्टिरुक्ता चलने वलने मृत्युतो भयम्  ॥ भ्न्_२।५६ ॥  
कम्पने परचक्रात्तु भयं भवति दारुणम्  ।  
दोषैरेतैर्विहीनं तु स्तम्भमुत्थापयेच्छिवम्  ॥ भ्न्_२।५७ ॥  
पवित्रे ब्राह्मणस्तम्भे दातव्या दक्षिणा च गौः  ।  
शेषाणां भोजनं कार्यं स्थापने कर्तृसंश्रयम्  ॥ भ्न्_२।५८ ॥  
मन्त्रपूतं च तद्देयं नाट्याचार्येण धीमता  ।  
पुरोहितं नृपं चैव भोजयेन्मधुपायसैः  ॥ भ्न्_२।५९ ॥  
कर्तॄनापि तथा सर्वान्कृसरां लवणोत्तराम्  ।  
सर्वमेवं विधिं कृत्वा सर्वातोद्यैः प्रवादितैः  ॥ भ्न्_२।६० ॥  
अभिमन्त्र्य यथान्यायं स्तम्भानुत्थापयेच्छुचिः  ।  
ऽयथाऽचलो गिरिर्मेरुर्हिमवांश्च महाबलः  ॥ भ्न्_२।६१ ॥  
जयावहो नरेन्द्रस्य तथा त्वमचलो भवऽ  ।  
स्तम्भद्वारं च भित्तिं च नेपथ्यगृहमेव च  ॥ भ्न्_२।६२ ॥  
एवमुत्थापयेतज्ज्ञो विधिदृष्टेन कर्मणा  ।  
रङ्गपीठस्य पार्श्वे तु कर्तव्या मत्तवारणी  ॥ भ्न्_२।६३ ॥  
चतुस्तम्भसमायुक्ता रङ्गपीठप्रमाणतः  ।  
अध्यर्धहस्तोत्सेधेन कर्तव्या मत्तवारणी  ॥ भ्न्_२।६४ ॥  
उत्सेधेन तयोस्तुल्यं कर्तव्यं रङ्गमण्डपम्  ।  
तस्यां माल्यं च धूपं च गन्धं वस्त्रं तथैव च  ॥ भ्न्_२।६५ ॥  
नानावर्णानि देयानि तथा भूतप्रियो बलिः  ।  
आयसं तत्र दातव्यं स्तम्भानां कुशैलैरधः  ॥ भ्न्_२।६६ ॥  
भोजने कृसराश्चैव दातव्यं ब्राह्मणाशनम्  ।  
एवं विधिपुरस्कारैः कर्तव्या मत्तवारणी  ॥ भ्न्_२।६७ ॥  
रङ्गपीठं ततः कार्यं विधिदृष्टेण कर्मणा  ।  
रङ्गशीर्षस्तु कर्तव्यं षड्दारुकसमन्वितम्  ॥ भ्न्_२।६८ ॥  
कार्यं द्वारद्वयं चात्र नेपथ्यगृहकस्य तु  ।  
पूरणे मृत्तिका चात्र कृष्णा देया प्रयत्नतः  ॥ भ्न्_२।६९ ॥  
लाङ्गलेन समुत्कृष्य निर्लोष्टतृणशर्करम्  ।  
लाङ्गले शुद्धवर्णो तु धुर्यो योज्यौ प्रयत्नतः  ॥ भ्न्_२।७० ॥  
कर्तारः पुरुषश्चात्र ये ऽङ्गदोषविविर्जिताः  ।  
अहीनाङ्गैश्च वोढव्या मृत्तिका पिटकैर्नवैः  ॥ भ्न्_२।७१ ॥  
एवंविधैः प्रकर्तव्यं रङ्गशीर्षं प्रयत्नतः  ।  
कूर्मपृष्ठं न कर्तव्यं मत्स्यपृष्ठं तथैव च  ॥ भ्न्_२।७२ ॥  
शुद्धादर्शतलाकारं रङ्गशीर्षं प्रशस्यते  ।  
रत्नानि चात्र देयानि पूर्वे वज्रं विचक्षणैः  ॥ भ्न्_२।७३ ॥  
वैडूर्यं दक्षिणे पार्श्वे स्फटिकं पश्चिमे तथा  ।  
प्रवालमुत्तरे चैव मध्ये तु कनकं भवेत्  ॥ भ्न्_२।७४ ॥  
एवं रङ्गशिरः कृत्वा दारुकर्म प्रयोजयेत्  ।  
ऊहप्रत्यूहसंयुक्तः नानाशिल्पप्रयोजितम्  ॥ भ्न्_२।७५ ॥  
नानासञ्जवनोपेतं बहुव्यालोपशोभितम्  ।  
ससालभञ्जिकाभिश्च समन्तात्समलङ्कृतम्  ॥ भ्न्_२।७६ ॥  
निर्व्यूहकुहरोपेतं नानाग्रथितवेदिकम्  ।  
नानाविन्याससंयुक्तं चित्रजालगवाक्षकम्  ॥ भ्न्_२।७७ ॥  
सुपीठधारिणीयुक्तं कपोतालीसमाकुलम्  ।  
नानाकुट्टिमविन्यस्तैः स्तम्भैश्चाप्युपशोभितम्  ॥ भ्न्_२।७८ ॥  
एवं काष्ठविधिं कृत्वा भित्तिकर्म प्रयोजयेत्  ।  
स्तम्भं वा नागदन्तं वा वातायनमथापि वा  ॥ भ्न्_२।७९ ॥  
कोणं वा सप्रतिद्वारं द्वारविद्धं न कारयेत्  ।  
कार्यः शैलगुहाकारो द्विभूमिर्नाट्यमण्डपः  ॥ भ्न्_२।८० ॥  
मन्दवातायनोपेतो निर्वातो धीरशब्दवान्  ।  
तस्मान्निवातः कर्तव्यः कर्तृभिर्नाट्यमण्डपः  ॥ भ्न्_२।८१ ॥  
गम्भीरस्वरता येन कुतपस्य भविष्यति  ।  
भित्तिकर्मविधिं कृत्वा भित्तिलेपं प्रदापयेत्  ॥ भ्न्_२।८२ ॥  
सुधाकर्म बहिस्तस्य विधातव्यं प्रयत्नतः  ।  
भित्तिष्वथ विलिप्तासु परिमृष्टासु सर्वतः  ॥ भ्न्_२।८३ ॥  
समासु जातशोभासु चित्रकर्म प्रयोजयेत्  ।  
चित्रकर्मणि चालेख्याः पुरुषाः स्रीजनास्तथा  ॥ भ्न्_२।८४ ॥  
लताबन्धाश्च कर्तव्याश्चरितं चात्म्भोगजम्  ।  
एवं विकृष्टं कर्तव्यं नाट्यवेश्म प्रयोक्तृभिः  ॥ भ्न्_२।८५ ॥  
पुनरेव हि वक्ष्यामि चतुरश्रस्य लक्षणम्  ।  
समन्ततश्च कर्तव्या हस्ता द्वात्रिंशदेव तु  ॥ भ्न्_२।८६ ॥  
शुभभूमिविभागस्थो नाट्यज्ञैर्नाट्यमण्डपः  ।  
यो विधिः पूर्वमुक्तस्तु लक्षणं मङ्गलानि च  ॥ भ्न्_२।८७ ॥  
विकृष्टे तान्यशेषाणि चतुरश्रे ऽपि कारयेत्  ।  
चतुरश्रं समं कृत्वा सूत्रेण प्रविभज्य च  ॥ भ्न्_२।८८ ॥  
बाह्यतः सर्वतः कार्या भित्तिः श्लिष्टेष्टका दृढा  ।  
तत्राभ्यन्तरतः कार्या रङ्गपीठोपरि स्थिताः  ॥ भ्न्_२।८९ ॥  
दश प्रयोक्तृभिः स्तम्भाः शक्ता मण्डपधारणे  ।  
स्तम्भानां बाह्यतश्चापि सोपानाकृति पीठकम्  ॥ भ्न्_२।९० ॥  
इष्टकादारुभिः कार्यं प्रेक्षकाणां निवेशनम्  ।  
हस्तप्रमाणैरुत्सेधैर्भूमिभागसमुत्थितैः  ॥ भ्न्_२।९१ ॥  
रङ्गपीठावलोक्यं तु कुर्यादासनजं विधिम्  ।  
षडन्यानन्तरे चैव पुनः स्तम्भान्यथादिशम्  ॥ भ्न्_२।९२ ॥  
विधिना स्थापयेतज्ञो दृढान्मण्डपधारणे  ।  
अष्टौ स्तम्भान्पुनश्चैव तेषामुपरि कल्पयेत्  ॥ भ्न्_२।९३ ॥  
स्थाप्यं चैव ततः पीठमष्टहस्तप्रमाणतः  ।  
विद्धास्यमष्टहस्तं च पीठं तेषु ततो न्यसेत्  ॥ भ्न्_२।९४ ॥  
तत्र स्तम्भाः प्रदातव्यास्तज्ञैर्मण्डपधारणे  ।  
धारणीधारणास्ते च शालस्त्रीभिरलङ्कृताः  ॥ भ्न्_२।९५ ॥  
नेपथ्यगृहकं चैव ततः कार्यं प्रयत्नतः  ।  
द्वारं चैकं भवेत्तत्र रङ्गपीठप्रवेशनम्  ॥ भ्न्_२।९६ ॥  
जनप्रवेशनं चान्यदाभिमुख्येन कारयेत्  ।  
रङ्गस्याभिमुखं कार्यं द्वितीयं द्वारमेव तु  ॥ भ्न्_२।९७ ॥  
अष्टहस्तं तु कर्तव्यं रङ्गपीठं प्रमाणतः  ।  
चतुरश्रं समतलं वेदिकासमलङ्कृतम्  ॥ भ्न्_२।९८ ॥  
पूर्वप्रमाणनिर्दिष्टा कर्तव्या मत्तवारणी  ।  
चतुःस्तम्भसमायुक्ता वेदिकायास्तु पार्श्वतः  ॥ भ्न्_२।९९ ॥  
समुन्नतं समं चैव रङ्गशीर्षं तु कारयेत्  ।  
विकृष्टे तून्नतं कार्यं चतुरश्रे समं तथा  ॥ भ्न्_२।१०० ॥  
एवमेतेन विधिना चतुरश्रं गृहं भवेत्  ।  
अतः परं प्रवक्ष्यामि त्र्यश्रगेहस्य लक्षणम्  ॥ भ्न्_२।१०१ ॥  
त्र्यश्रं त्रिकोणं कर्तव्यं नाट्यवेश्मप्रयोक्तृभिः  ।  
मध्ये त्रिकोणमेवास्य रङ्गपीठं तु कारयेत्  ॥ भ्न्_२।१०२ ॥  
द्वारं तैनैव कोणेन कर्तव्यं तस्य वेश्मनः  ।  
द्वितीयं चैव कर्तव्यं रङ्गपीठस्य पृष्ठतः  ॥ भ्न्_२।१०३ ॥  
विधिर्यश्चतुरश्रस्य भित्तिस्तम्भसमाश्रयः  ।  
स तु सर्वः प्रयोक्तव्यस्त्र्यश्रस्यापि प्रयोक्तृभिः  ॥ भ्न्_२।१०४ ॥  
एवमेतेन विधिना कार्या नाट्यगृहा बुधैः  ।  
पुनरेषां प्रवक्ष्यामि पूजामेवं यथाविधिः  ॥ भ्न्_२।१०५ ॥  
  
इति भारतीये नाट्यशास्त्रे मण्डपविधानो नाम द्वितीयो ऽध्यायः  
  
_____________________________________________________________  
  
  
  
अथ तृतीयोध्यायः  
  
सर्वलक्षणसम्पन्ने कृते नाट्यगृहे शुभे  ।  
गावो वसेयुः सप्ताहं सह जप्यपरैर्द्विजैः  ॥ भ्न्_३।१ ॥  
ततो ऽधिवासयेद्वेश्म रङ्गपीठं तथैव च  ।  
मन्त्रपूतेन तोयेन प्रोक्षिताङ्गो निशागमे  ॥ भ्न्_३।२ ॥  
यथास्थानान्तरगतो दीक्षितः प्रयतः शुचिः  ।  
त्रिरात्रोपोषितो भूत्वा नाट्याचार्यो ऽहताम्बरः  ॥ भ्न्_३।३ ॥  
नमस्कृत्य महादेवं सर्वलोकोद्भवं भवम्  ।  
जगत्पितामहं चैव विष्णुमिन्द्रं गुहं तथा  ॥ भ्न्_३।४ ॥  
सरस्वतीं च लक्ष्मीं च सिद्धिं मेधां धृतिं स्मृतिम्  ।  
सोमं सूर्यं च मरुतो लोकपालांस्तथाश्विनौ  ॥ भ्न्_३।५ ॥  
मित्रमग्निं सुरान्वर्णान् रुद्रान्कालं कलिं तथा  ।  
मृत्युं च नियतिं चैव कालदण्डं तथैव च  ॥ भ्न्_३।६ ॥  
विष्णुप्रहरणं चैव नागराजं च वासुकिम्  ।  
वज्रं विद्युत्समुद्रांश्च गन्धर्वाप्सरसो मुनीन्  ॥ भ्न्_३।७ ॥  
भूतान् पिशाचान् यक्षांश्च गुह्यकांश्च महेश्वरान्  ।  
असुरान्नाट्यविघ्नांश्च तथाऽन्यान्दैत्यराक्षसान्  ॥ भ्न्_३।८ ॥  
तथा नाट्यकुमारीश्च महाग्रामण्यमेव च  ।  
यक्षांश्च गुह्यकांश्चैव भूतसङ्घास्तथैव च  ॥ भ्न्_३।९ ॥  
एतांश्चान्यांश्च देवर्षीन्प्रणम्य रचिताञ्जलिः  ।  
यथास्थानान्तरगतान्समावाह्य ततो वदेत्  ॥ भ्न्_३।१० ॥  
भवद्भिर्नो निशायां तु कर्तव्यः सम्परिग्रहः  ।  
साहाय्यं चैव दातव्यमस्मिन्नाट्ये सहानुगैः  ॥ भ्न्_३।११ ॥  
सम्पूज्य सर्वानेकत्र कुतपं सम्प्रयुज्य च  ।  
जर्जराय प्रयुञ्जीत पूजां नाट्यप्रसिद्धये  ॥ भ्न्_३।१२ ॥  
त्वं महेन्द्रप्रहरणं सर्वदानवसूदनम्  ।  
निर्मितस्सर्वदेवैश्च सर्वविघ्ननिबर्हण  ॥ भ्न्_३।१३ ॥  
नृपस्य विजयं शंस रिपूणां च पराजयम्  ।  
गोब्राह्मणशिवं चैव नाट्यस्य च विवर्धनम्  ॥ भ्न्_३।१४ ॥  
एवं कृत्वा यथान्यायमुपास्यं नाट्यमण्डपे  ।  
निशायां तु प्रभातायां पूजनं प्रक्रमेदिह  ॥ भ्न्_३।१५ ॥  
आर्द्रायां वा मघायां वा याम्ये पूर्वेषु वा त्रिषु  ।  
आश्लेषामूलयोर्वापि कर्तव्यं रङ्गपूजनम्  ॥ भ्न्_३।१६ ॥  
आचार्येण तु युक्तेन शुचिना दीक्षितेन च  ।  
रङ्गस्योद्योतनं कार्यं देवतानां च पूजनम्  ॥ भ्न्_३।१७ ॥  
दिनान्ते दारुणे घोरे मुहूर्ते यमदैवते  ।  
आचम्य तु यथान्यायं देवता वै निवेशयत्  ॥ भ्न्_३।१८ ॥  
रक्ताः प्रतिसराः सूत्रं रक्तगन्धाश्च पूजिताः  ।  
रक्ताः सुमनसश्चैव यच्च रक्तं फलं भवेत्  ॥ भ्न्_३।१९ ॥  
यवैस्सिद्धार्थकैर्लाजैरक्षतैः शालितण्डुलैः  ।  
नागपुष्पस्य चूर्णेन वितुषाभिः प्रियङ्गुभिः  ॥ भ्न्_३।२० ॥  
एतैर्द्रव्यैर्युतं कुर्याद्देवतानां निवेशनम्  ।  
आलिखेन्मण्डलं पूर्वं यथास्थानं यथाविधिः  ॥ भ्न्_३।२१ ॥  
समन्तस्तश्च कर्तव्यं हस्ता षोडश मण्डलम्  ।  
द्वाराणि चात्र कुर्वीत विधानेन चतुर्दिशम्  ॥ भ्न्_३।२२ ॥  
मध्ये चैवात्र कर्तव्ये द्वे रेखे तिर्यगूर्ध्वगे  ।  
तयोः कक्ष्याविभागेन दैवतानि निवेशयत्  ॥ भ्न्_३।२३ ॥  
पद्मोपविष्टं ब्रह्माणं तस्य मध्ये निवेशयेत्  ।  
आदौ निवेश्यो भगवान्सार्धं भूतगणैः शिवः  ॥ भ्न्_३।२४ ॥  
नारायणो महेन्द्रश्च स्कन्दः सूर्यो ऽश्विनौ शशी  ।  
सरस्वती च लक्ष्मीश्च श्रद्धा मेधा च पूर्वतः  ॥ भ्न्_३।२५ ॥  
पूर्वदक्षिणतो वह्निर्निवेश्यः स्वाहया सह  ।  
विश्वेदेवाः सगन्धर्वा रुद्राः सर्पगणास्तथा  ॥ भ्न्_३।२६ ॥  
दक्षिणेन निवेश्यस्तु यमो मित्रश्च सानुगः  ।  
पितॄन्पिशाचानुरगान् गुह्यकांश्च निवेशयत्  ॥ भ्न्_३।२७ ॥  
नैॠत्यां राक्षसांश्चैव भूतानि च निवेशयत्  ।  
पश्चिमायां समुद्रांश्च वरुणं यादसां पतिम्  ॥ भ्न्_३।२८ ॥  
वायव्यायां दिशि तथा सप्त वायून्निवेशयेत्  ।  
तत्रैव विनिवेश्यस्तु गरुडः पक्षिभिः सह  ॥ भ्न्_३।२९ ॥  
उत्तरस्यां दिशि तथा धनदं सन्निविएशयेत्  ।  
नाट्यस्य मातॄश्च तथा यक्षानथ सगुह्यकान्  ॥ भ्न्_३।३० ॥  
तथैवोत्तरपूर्वायां नन्द्याद्यांश्च गणेश्वरान्  ।  
ब्रह्मर्षिभूतसङ्घांश्च यथाभागं निवेशयत्  ॥ भ्न्_३।३१ ॥  
स्तम्भे सनत्कुमारं तु दक्षिणे दक्षमेव च  ।  
ग्रामण्यमुत्तरे स्तम्भे पूजार्थं सन्निविशयेत्  ॥ भ्न्_३।३२ ॥  
अनेनैअव विधानेन यथास्थानं यथाविधि  ।  
सुप्रसादानि सर्वाणि दैवतानि निवेशयत्  ॥ भ्न्_३।३३ ॥  
स्थाने स्थाने यथान्यायं विनिवेश्य तु देवताः  ।  
तासां प्रकुर्वीत ततः पूजनं तु यथार्हतः  ॥ भ्न्_३।३४ ॥  
देवताभ्यस्तु दातव्यं सितमाल्यानुलेपनम्  ।  
गन्धर्ववह्निसूर्योभ्यो रक्तमाल्यानुलेपनम्  ॥ भ्न्_३।३५ ॥  
गन्धं माल्यं च धूपं च यथावदनुपूर्वशः  ।  
दत्वा ततः प्रकुर्वीत बलिं पूजां यथाविधिः  ॥ भ्न्_३।३६ ॥  
ब्रह्माणं मदुकर्पेण पायसेन सरस्वतीम्  ।  
शिवविष्णुमहेन्द्राद्याः सम्पूज्या मोदकैरथ  ॥ भ्न्_३।३७ ॥  
घृतौदनेन हुतभुक्षोमर्कौ तु गुडौदनैः  ।  
विश्वेदेवाः सगन्धर्वा मुनयो मधुपायसैः  ॥ भ्न्_३।३८ ॥  
यममित्रौ च सम्पूज्यावपूपैर्मोदकैस्तथा  ।  
पितॄन्पिशाचानुरगान् सर्पिःक्षीरेण तर्पयेत्  ॥ भ्न्_३।३९ ॥  
पक्वानेन तु मांसेन सुरासीथुफलासवैः  ।  
अर्चयेद्भूतसङ्घांश्च चणकैः पललाप्लुतैः  ॥ भ्न्_३।४० ॥  
अनेनैव विधानेन सम्पूज्या मत्तवारणी  ।  
पक्वामेन तु मांसेन सम्पूज्या रक्षसां गणाः  ॥ भ्न्_३।४१ ॥  
सुरामांसप्रदानेअन दानवान्प्रतिपूजयेत्  ।  
शेषान्देवगणांस्तज्ज्ञः सापूपोत्कारिकौदनैः  ॥ भ्न्_३।४२ ॥  
मत्स्यैश्च पिष्टभक्ष्यैश्च सागरान्सरितस्तथा  ।  
सम्पूज्य वरुणं चापि दातव्यं घृतपायसम्  ॥ भ्न्_३।४३ ॥  
नानाफूलफलश्चापि मुनीन्सम्प्रतिपूजयेत्  ।  
वायूंश्च पक्षिणश्चैव विचित्रैर्भक्ष्यभोजनैः  ॥ भ्न्_३।४४ ॥  
मातॄर्नाट्यस्य सर्वास्ता धनदं च सहानुगैः  ।  
अपूपैर्लाजिकामिश्रैर्भक्ष्यभोज्यैश्च पूजयेत्  ॥ भ्न्_३।४५ ॥  
एवमेषां बलिः कार्यो नानाभोजनसंश्रयः  ।  
पुनर्मन्त्रविधानेन बलिकर्म च वक्ष्यते  ॥ भ्न्_३।४६ ॥  
देवदेव महाभाग सर्वलोकपितामह  ।  
मन्त्रपूतमिमं सर्वं प्रतिगृह्णीष्व मे बलिम्  ॥ भ्न्_३।४७ ॥  
देवदेव महाभाग गणेश त्रिपुरान्तक  ।  
प्रगृह्यतां बलिर्देव मन्त्रपूतो मयोद्यतः  ॥ भ्न्_३।४८ ॥  
नारायणामितगते पद्मनाभ सुरोत्तम  ।  
प्रगृह्यतां बलिर्देव मन्त्रपूतो मयार्पितः  ॥ भ्न्_३।४९ ॥  
पुरन्दरामरपते वज्रपाणे शतक्रतो  ।  
प्रगृह्यतां बलिर्देव विधिमन्त्रपुरस्कृतः  ॥ भ्न्_३।५० ॥  
देवसेनापते स्कन्द भगवन् शङ्करप्रिय  ।  
बलिः प्रीतेन मनसा षण्मुख प्रतिगृह्यताम्  ॥ भ्न्_३।५१ ॥  
महादेव महायोगिन्देवदेव सुरोत्तम  ।  
सम्प्रगृह्य बलिं देव रक्ष विघ्नात्सदोत्थितात्  ॥ भ्न्_३।५१* ॥  
देवि देवमहाभागे सरस्वति हरिप्रिये  ।  
प्रगृह्यतां बलिर्मातर्मया भक्त्या समर्पितः  ॥ भ्न्_३।५२ ॥  
नानानिमित्तसम्भूताः पौलस्त्याः सर्व एव तु  
राक्षसेन्द्रा महासत्वाः प्रतिगृह्णीत मे बलिम्  ॥ भ्न्_३।५३ ॥  
लक्ष्मीः सिद्धिर्मतिर्मेधा सर्वलोकनमस्कृताः  ।  
मन्त्रपूतमिमं देव्यः प्रतिगृह्णन्तु मे बलिम्  ॥ भ्न्_३।५४ ॥  
सर्वभूतानुभावज्ञ लोकजीवन मारुत  ।  
प्रगृह्यतां बलिर्देव मन्त्रपूतो मयोद्यतः  ॥ भ्न्_३।५५ ॥  
देववक्त्र सुरश्रेष्ठ धूमकेतो हुताशन  ।  
भक्त्या समुद्यतो देव बलिः सम्प्रति गृह्यताम्  ॥ भ्न्_३।५६ ॥  
सर्वग्रहाणां प्रवर तेजोराशे दिवाकर  ।  
भक्त्या मयोद्यतो देव बलिः सम्प्रति गृह्यताम्  ॥ भ्न्_३।५७ ॥  
सर्वग्रहपते सोम द्विजराज जगत्प्रिय  ।  
प्रगृह्यतामेष बलिर्मन्त्रपूतो मयोद्यतः  ॥ भ्न्_३।५८ ॥  
महागणेश्वराः सर्वे नन्दीश्वरपुरोगमाः  ।  
प्रगृतां बलिर्भक्त्या मया सम्प्रति चोदितः  ॥ भ्न्_३।५९ ॥  
नमः पितृभ्यः सर्वेभ्यः प्रतिगृह्णन्त्विमं बलिम्  ।  
(भूतेभ्यश्च नमो नित्यं येषामेष बलिः प्रियः)  ।  
कामपाल नमो नित्यं यस्यायं ते विधिः कृतः  ॥ भ्न्_३।६० ॥  
नारदस्तुम्बरुश्चैव विश्वावसुपुरोगमाः  ।  
परिगृह्णन्तु मे सर्वे गन्धर्वा बलिमुद्यतम्  ॥ भ्न्_३।६१ ॥  
यमो मित्रश्च भगवानीश्वरौ लोकपूजितौ  ।  
इमं मे प्रतिगृह्णीतां बलिः मन्त्रपुरस्कृतम्  ॥ भ्न्_३।६२ ॥  
रसातलगतेभ्यश्च पन्नगेभ्यो नमो नमः  ।  
दिशन्तु सिद्धिं नाट्यस्य पूजिताः पापनाशनाः  ॥ भ्न्_३।६३ ॥  
सर्वाम्भसां पतिर्देवो वरुणो हंसवाहनः  ।  
पूजितः प्रीतमानस्तु ससमुद्रनदीनदः  ॥ भ्न्_३।६४ ॥  
वैनतेय महासत्व सर्वपक्षिपते विभो  ।  
प्रगृह्यतां बलिर्देव मन्त्रपूतो मयोद्यतः  ॥ भ्न्_३।६५ ॥  
धनाध्यक्षो यक्षपतिर्लोकपालो धनेश्वरः  ।  
सगुह्यकस्सयक्षश्च प्रतिगृह्णातु मे बलिम्  ॥ भ्न्_३।६६ ॥  
नमो ऽस्तु नाट्यमातृभ्यो ब्राह्म्याद्याभ्यो नमोनमः  ।  
सुमुखीभिः प्रसन्नाभिर्बलिरद्य प्रगृह्यताम्  ॥ भ्न्_३।६७ ॥  
रुद्रप्रहरणं सर्वं प्रतिगृह्णातु मे बलिम्  ।  
विष्णुप्रहरणं चैव विष्णुभक्त्या मयोद्यतम्  ॥ भ्न्_३।६८ ॥  
तथा कृतान्तः कालश्च सर्वप्राणिवधेश्वरौ  ।  
मृत्युश्च नियतिश्चैव प्रतिगृह्णातु मे बलिम्  ॥ भ्न्_३।६९ ॥  
याश्चास्यां मत्तवारण्यां संश्रिता वस्तुदेवताः  ।  
मन्त्रपूतमिमं सम्यक्प्रतिगृह्णन्तु मे बलिम्  ॥ भ्न्_३।७० ॥  
अन्ये ये देवगन्धर्वा दिशो दश समाश्रिताः  ।  
दिव्यान्तरिक्षाभौमाश्च तेभ्यश्चायं बलिः कृतः  ॥ भ्न्_३।७१ ॥  
कुम्भं सलिलसम्पूर्णं पुष्पमालापुरस्कृतम्  ।  
स्थापयेद्रङ्गमध्ये तु सुवर्णं चात्र दापयेत्  ॥ भ्न्_३।७२ ॥  
आतोद्यानि तु सर्वाणि कृत्वा वस्त्रोत्तराणि तु  ।  
गन्धैर्माल्यैश्च धूपैश्च भक्ष्यैर्भोज्यैश्च पूजयेत्  ॥ भ्न्_३।७२* ॥  
पूजयित्वा तु सर्वाणि दैवतानि यथाक्रमम्  ।  
जर्जरस्त्वभिसम्पूज्यः स्यात्ततो विघ्नजर्जरः  ॥ भ्न्_३।७३ ॥  
श्वेतं शिरसि वस्त्रं स्यान्नीलं रौद्रे च पर्वणि  ।  
विष्णुपर्वणि वै पीतं रक्तं स्कन्दस्य पर्वणि  ॥ भ्न्_३।७४ ॥  
मृडपर्वणि चित्रं तु देयं वस्त्रं हितार्थिना  ।  
सदृशं च प्रदातव्यं धूपमाल्यानुलेपनम्  ॥ भ्न्_३।७५ ॥  
आतोद्यानि तु सर्वाणि वासोभिरवगुण्ठयेत्  ।  
गन्धैर्माल्यैश्च धूपैश्च भक्ष्यभोजैश्च पूजयेत्  ॥ भ्न्_३।७६ ॥  
सर्वमेवं विधिं कृत्वा गन्धमाल्यानुलेपनैः  ।  
विघ्नजर्जरणार्थं तु जर्जरं त्वभिमन्त्रयेत्  ॥ भ्न्_३।७७ ॥  
अत्र विघ्नविनाशार्थं पितामहमुखैस्सुरैः  ।  
निर्मितस्त्वं महावीर्यो वज्रसारो महातनुः  ॥ भ्न्_३।७८ ॥  
शिरस्ते रक्षतु ब्रम्हा सर्वैर्देवगुणैअः तह  ।  
द्वितीयं च हरः पर्व तृतीयं च जनार्दनः  ॥ भ्न्_३।७९ ॥  
चतुर्थं च कुमारस्ते पञ्चमं पन्नगोत्तमः  ।  
नित्यं सर्वे ऽपि पान्तु त्वां सुरार्थे च शिवो भव  ॥ भ्न्_३।८० ॥  
नक्षत्रे ऽभिजिति त्वं हि प्रसूतो ऽहितसूदन  ।  
जयं चाभ्युदयं चैव पार्थिवस्य समावह  ॥ भ्न्_३।८१ ॥  
जर्जरं पूजयित्वैअवं बलिं सर्वं निविद्य च  ।  
अग्नौ होमं ततः कुर्यान्मन्त्राहुइतिपुरस्कृतम्  ॥ भ्न्_३।८२ ॥  
हुताश एव दीप्ताभिरुल्काभिः परिमार्जनम्  ।  
नृपतेर्नर्तकीनां च कुर्याद्दीप्त्यभिवर्धनम्  ॥ भ्न्_३।८३ ॥  
अभिद्योत्य सहातोद्यैर्नृपतिं नर्तकीस्तथा  ।  
मन्त्रपूतेन तोयेन पुनरभ्युक्ष्य तान्वदेत्  ॥ भ्न्_३।८४ ॥  
महाकुले प्रसूताः स्थ गुणौघैश्चाप्यलङ्कृताः  ।  
यद्वो जन्मगुणोपेतं तद्वो भवतु नित्यशः  ॥ भ्न्_३।८५ ॥  
एवमुक्त्वा ततो वाक्यं नृपतैर्भूतये बुधः  ।  
नाट्ययोगप्रसिद्ध्यर्थमाशिषस्सम्प्रयोजयेत्  ॥ भ्न्_३।८६ ॥  
सरस्वती धृतिर्मेधा ह्रीः श्रीर्लक्ष्मीस्स्मृतिर्मतिः  ।  
पान्तु वो मातरः सौम्यास्सिद्धिदाश्च भवन्तु वः  ॥ भ्न्_३।८७ ॥  
होमं कृत्वा यथान्यायं हविर्मन्त्रपुरस्कृतम्  ।  
भिन्द्यात्कुम्भं ततश्चैव नाट्याचार्यः प्रयत्नतः  ॥ भ्न्_३।८८ ॥  
अभिन्ने तु भवेत्कुम्भे स्वामिनः शत्रुतो भयम्  ।  
भिन्ने चैव तु विज्ञेयः स्वामिनः शत्रुसङ्क्षयः  ॥ भ्न्_३।८९ ॥  
भिन्ने कुम्भे ततश्चैव नाट्यचार्यः प्रयत्नतः  ।  
प्रगृह्य दीपिकां दीप्तां सर्वं रङ्गं प्रदीपयेत्  ॥ भ्न्_३।९० ॥  
क्ष्वेडितैः स्फोटितैश्चैव वल्गितैश्च प्रधावितैः  ।  
रङ्गमध्ये तु तां दीप्तां सशब्दां सम्प्रयोजयेत्  ॥ भ्न्_३।९१ ॥  
शङ्खदुन्दुभिनिर्घोषैर्मृदङ्गपणवैस्तथा  ।  
सर्वातोद्यैः प्रणदितै रङ्गे युद्धानि कारयेत्  ॥ भ्न्_३।९२ ॥  
तत्र च्छिन्नं व भिन्नं च दारितं च सशोणितम्  ।  
क्षतं प्रदीप्तमायस्तं निमित्तं सिद्धिलक्षणम्  ॥ भ्न्_३।९३ ॥  
सम्यगिष्टस्तु रङ्गो वै स्वामिनः शुभमावहेत्  ।  
पुरस्याबालवृद्धस्य तथा जानपदस्य च  ॥ भ्न्_३।९४ ॥  
दुरिष्टस्तु तथा रङ्गो दैवतैर्दुरधिष्ठितः  ।  
नाट्यविध्वसनं कुर्यान्नृपस्य च तथाऽशुभम्  ॥ भ्न्_३।९५ ॥  
य एवं विधिमुत्सृज्य यथेष्टं सम्प्रयोजयेत्  ।  
प्राप्नोत्यपचयं शीघ्रं तिर्यग्योनिं च गच्छति  ॥ भ्न्_३।९६ ॥  
यज्ञेन सम्मितं ह्येतद्रङ्गदैवतपूजनम्  ।  
अपूजयित्वा रङ्गं तु नैव प्रेक्षां प्रयोजयेत्  ॥ भ्न्_३।९७ ॥  
पूजिताः पूजयन्त्येते मानिता मानयन्ति च  ।  
तस्मात्सर्वप्रयत्नेन कर्तव्यं रङ्गपूजनम्  ॥ भ्न्_३।९८ ॥  
न तथा प्रदहत्यग्निः प्रभञ्जनसमीरितः  ।  
यथा ह्यपप्रयोगस्तु प्रयुक्तो दहति क्षणात्  ॥ भ्न्_३।९९ ॥  
शास्त्रज्ञेन विनीतेन शुचिना दीक्षितेन च  ।  
नाट्याचार्येण शान्तेन कर्तव्यं रङ्गपूजनम्  ॥ भ्न्_३।१०० ॥  
स्थानभ्रष्टं तु यो दद्याद्बलिमुद्विग्नमानसः  ।  
मन्त्रहीनो यथा होता प्रायश्चित्ती भवेत्तु सः  ॥ भ्न्_३।१०१ ॥  
इत्ययं यो विधिर्दृष्टो रङ्गदैवतपूजने  ।  
नवे नाट्यगृहे कार्यः प्रेक्षायां च प्रयोक्तृभिः  ॥ भ्न्_३।१०२ ॥  
  
इति भारतीये नाट्यशास्त्रे रङ्गदैवतपूजनं नाम तृतीयो ऽध्यायः समाप्तः  
  
_____________________________________________________________  
  
  
  
अथ चतुर्थो ऽध्यायः  
  
एवं तु पूजनं कृत्वा मया प्रोक्तः पितामहः  ।  
आज्ञापय प्रभो क्षिप्रं कः प्रयोगः प्रयुज्यताम्  ॥ भ्न्_४।१ ॥  
ततो ऽस्म्युक्तो भगवता योजयामृतमन्थनम्  ।  
एतदुत्साहजननं सुरप्रीतिकरं तथा  ॥ भ्न्_४।२ ॥  
यो ऽयं समवकारस्तु धर्मकामार्थसाधकः  ।  
मया प्राग्ग्रथितो विद्वन्स प्रयोगः प्रयुज्यताम्  ॥ भ्न्_४।३ ॥  
तस्मिन्समवकारे तु प्रयुक्ते देवदानवाः  ।  
हृष्टाः समभवन्सर्वे कर्मभावानुदर्शनात्  ॥ भ्न्_४।४ ॥  
कस्यचित्वथ कालस्य मामाहाम्बुजसम्भवः  
नाट्यं सन्दर्शयामो ऽद्य त्रिनेत्राय महात्मने  ॥ भ्न्_४।५ ॥  
ततः सार्धं सुरैर्गत्वा वृषभाङ्कनिवेशनम्  ।  
समभ्यर्च्य शिवं पश्चादुवाचेदं पितामहः  ॥ भ्न्_४।६ ॥  
मया समवाकरस्तु यो ऽयं सृष्टः सुरोत्तम  ।  
श्रवणे दर्शने चास्य प्रसादं कर्तुमर्हसि  ॥ भ्न्_४।७ ॥  
पश्याम इति देवेशो द्रुहिणं वाक्यमब्रवीत्  ।  
ततो मामाह भगवान् सज्जो भव महामते  ॥ भ्न्_४।८ ॥  
ततो हिमवतः पृष्ठे नानानागसमाकुले  ।  
बहुभूतगणाकीर्णे रम्यकन्दरनिर्ज़्हरे  ॥ भ्न्_४।९ ॥  
पूर्वरङ्गः कृतः पूर्वं तत्रायं द्विजसत्तमाः  ।  
तथा त्रिपुरदाहश्च डिमसञ्ज्ञः प्रयोजितः  ॥ भ्न्_४।१० ॥  
ततो भूतगणा हृष्टाः कर्नभावानुकीर्तनात्  ।  
महादेवश्च सुप्रीतः पितामहमथाब्रवीत्  ॥ भ्न्_४।११ ॥  
अहो नाट्यमिदं सम्यक् त्वया सृष्टं महामते  ।  
यशस्यं च शुभार्थं च पुण्यं बुद्धिविवर्धनम्  ॥ भ्न्_४।१२ ॥  
मयापीदं स्मृतं नृत्यं सन्ध्याकालेषु नृत्यता  ।  
नानाकरणसंयुक्तैरङ्गहारैर्विभूषितम्  ॥ भ्न्_४।१३ ॥  
पूर्वरङ्गविधावस्मिंस्त्वया सम्यक्प्रयोज्यताम्  ।  
वर्धमानकयोगेषु गीतेष्वासारितेषु च  ॥ भ्न्_४।१४ ॥  
महागीतेषु चैवार्थान्सम्यगेवाभिनेष्यसि  ।  
यश्चायं पूर्वरङ्गस्तु त्वया शुद्धः प्रयोजितः  ॥ भ्न्_४।१५ ॥  
एभिर्विमिश्रितश्चायं चित्रो नाम भविष्यति  ।  
श्रुत्वा महेश्वरवचः प्रत्युक्तस्तु स्वयम्भुवा  ॥ भ्न्_४।१६ ॥  
प्रयोगमङ्गहाराणामाचक्ष्व सुरसत्तम  ।  
ततस्तण्डुं समाहूय प्रोक्तवान् भुवनेश्वरः  ॥ भ्न्_४।१७ ॥  
प्रयोगमङ्गहाराणामाचक्ष्व भरताय वै  ।  
ततो ये तण्डुना प्रोक्तास्त्वङ्गहारा महात्मना  ॥ भ्न्_४।१८ ॥  
तान्वः करणसंयुक्तान्व्याख्यास्यामि सरेचकान्  ।  
स्थिरहस्तो ऽङ्गहारस्तु तथा पर्यस्तकः स्मृतः  ॥ भ्न्_४।१९ ॥  
सूचिविद्धस्तथा चैव ह्यपविद्धस्तथैव च  ।  
आक्षिप्तको ऽथ विज्ञेयस्तथा चोद्धट्टितः स्मृतः  ॥ भ्न्_४।२० ॥  
विष्कम्भश्चैव सम्प्रोक्तस्तथा चैवापराजितः  ।  
विष्कम्भापसृतश्चैअव मत्ताक्रीडस्तथैव च  ॥ भ्न्_४।२१ ॥  
स्वस्तिको रेचितश्चैव पार्श्वस्वस्तिक एव च  ।  
वृश्चिकापसृतः प्रोक्तो भ्रमरश्च तथापरः  ॥ भ्न्_४।२२ ॥  
मत्तस्खलितकश्चैव मदाद्विलसितस्तथा  ।  
गतिमण्डलको ज्ञेयः परिच्छिन्नस्तथैव च  ॥ भ्न्_४।२३ ॥  
परिवृत्तचितो ऽथ स्यात्तथा वैशाखरेचितः  ।  
परावृत्तो ऽथ विज्ञेयस्तथा चैवाप्यलातकः  ॥ भ्न्_४।२४ ॥  
पार्श्वच्छेदो ऽथ सम्प्रोक्तो विद्युद्भ्रान्तस्तथैव च  ।  
ऊरूद्वृत्तस्तथा चैव स्यादालीढस्तथैव च  ॥ भ्न्_४।२५ ॥  
रेचितश्चापि विज्ञेयस्तथैवाच्छुरितः स्मृतः  ।  
आक्षिप्तरेचितश्चैव सम्भ्रान्तश्च तथापरः  ॥ भ्न्_४।२६ ॥  
अपसर्पस्तु विज्ञेयस्तथा चार्धनिकुट्टकः  ।  
द्वात्रिंशदेते सम्प्रोक्ता अङ्गहारास्तु नामतः  ॥ भ्न्_४।२७ ॥  
एतेषां तु प्रवक्ष्यामि प्रयोगं करणाश्रयम्  ।  
हस्तपादप्रचारश्च यथा योज्यः प्रयोक्तृभिः  ॥ भ्न्_४।२८ ॥  
अङ्गहारेषु वक्ष्यामि करणेषु च वै द्विजाः  ।  
सर्वेषामङ्गहाराणां निष्पत्तिः करणैर्यतः  ॥ भ्न्_४।२९ ॥  
तान्यतः सम्प्रवक्ष्यामि नामतः कर्मतस्तथा  ।  
हस्तपादसमायोगो नृत्यस्य करणं भवेत्  ॥ भ्न्_४।३० ॥  
द्वे नृत्तकरणे चैव भवतो नृत्तमातृका  ।  
द्वाभ्यां त्रिभिश्चतुर्भिर्वाप्यङ्गहारस्तु मातृभिः  ॥ भ्न्_४।३१ ॥  
त्रिभिः कलापकं चैव चतुर्भिः षण्डकं भवेत्  ।  
पञ्चैव करणानि स्युः सङ्घातक इति स्मृतः  ॥ भ्न्_४।३२ ॥  
षड्भिर्वा सप्तभिर्वापि अष्टभिर्नवभिस्तथा  ।  
करणैरिह संयुक्ता अङ्गहाराः प्रकीर्ताः  ॥ भ्न्_४।३३ ॥  
एतेषामेव वक्ष्यामि हस्तपादविकल्पनम्  ।  
तलपुष्पपुटं पूर्वं वर्तितं वलितोरु च  ॥ भ्न्_४।३४ ॥  
अपविद्धं समनखं लीनं स्वस्तिकरेचितम्  ।  
मण्डलस्वस्तिकं चैव निकुट्टकमथापि च  ॥ भ्न्_४।३५ ॥  
तथैवार्धनिकुट्टं च कटिच्छिन्नं तथैव च  ।  
अर्धरेचितकं चैव वक्षःस्वस्तिकमेव च  ॥ भ्न्_४।३६ ॥  
उन्मत्तं स्वस्तिकं चैव पृष्ठस्वस्तिकमेव च  ।  
दिक्ष्वस्तिकमलातं च तथैव च कटीसमम्  ॥ भ्न्_४।३७ ॥  
आक्षिप्तरेचितं चैव विक्षिप्ताक्षिप्तकं तथा  ।  
अर्धस्वस्तिकमुद्दिष्टमञ्चितं च तथापरम्  ॥ भ्न्_४।३८ ॥  
भुजङ्गत्रासितं प्रोक्तमूर्ध्वजानु तथैव च  ।  
निकुञ्चितं च मत्तल्लि त्वर्धमत्तल्लि चैव हि  ॥ भ्न्_४।३९ ॥  
स्याद्रेचकनिक्कुट्टं च तथा पादापविद्धकम्  ।  
वलितं घूर्णितं चैव ललितं च तथापरम्  ॥ भ्न्_४।४० ॥  
दण्डपक्षं तथा चैव भुजङ्गत्रस्तरेचितम्  ।  
नूपुरं चैव सम्प्रोक्तं तथा वैशाखरेचितम्  ॥ भ्न्_४।४१ ॥  
भ्रमरं चतुरं चैव भुजङ्गाञ्चितमेव च  ।  
दण्डरेचितकं चैव तथा वृश्चिककुट्टितम्  ॥ भ्न्_४।४२ ॥  
कटिभ्रान्तं तथा चैव लतावृश्चिकमेव च  ।  
छिन्नं च करणं प्रोक्तं तथा वृश्चिकरेचितम्  ॥ भ्न्_४।४३ ॥  
वृश्चिकं व्यंसितं चैव तथा पार्श्वनिकुट्टकम्  ।  
ललाटतिलकं क्रान्तं कुञ्चितं चक्रमण्डलम्  ॥ भ्न्_४।४४ ॥  
उरोमण्डलमाक्षिप्तं तथा तलविलासितम्  ।  
अर्गलं चाथ विक्षिप्तमावृत्तं दोलपादकम्  ॥ भ्न्_४।४५ ॥  
विवृत्तं विनिवृत्तं च पार्श्वक्रान्तं निशुम्भितम्  ।  
विद्युत्भ्रान्तमतिक्रान्तं विवर्तितकमेव च  ॥ भ्न्_४।४६ ॥  
गजक्रीडितकं चैव तलसंस्फोटितं तथा  ।  
गरुडप्लुतकं चैव गण्डसूचि तथापरम्  ॥ भ्न्_४।४७ ॥  
परिवृत्तं समुद्दिष्टं पार्श्वजानु तथैव च  ।  
गृध्रावलीनकं चैव सन्नतं सूच्यथापि च  ॥ भ्न्_४।४८ ॥  
अर्धसूचीति करणं सूचिविद्धं तथैव च  ।  
अपक्रान्तं च सम्प्रोक्तं मयूरललितं तथा  ॥ भ्न्_४।४९ ॥  
सर्पितं दण्डपादं च हरिणप्लुतमेव च  ।  
प्रेङ्खोलितं नितम्बं च स्खलितं करिहस्तकम्  ॥ भ्न्_४।५० ॥  
प्रसर्पितकमुद्दिष्टं सिंहविक्रीडतं तथा  ।  
सिंहाकर्षितमुद्वृत्तं तथोपसृतमेव च  ॥ भ्न्_४।५१ ॥  
तलसङ्घट्टितं चैव जनितं चावहित्थकम्  ।  
निवेशमेलकाक्रीडमूरूद्वृत्तं तथैव च  ॥ भ्न्_४।५२ ॥  
मदस्खलितकं चैव विष्णुक्रान्तमथापि च  ।  
सम्भ्रान्तमथ विष्कम्भमुद्घट्टितमथापि च  ॥ भ्न्_४।५३ ॥  
वृषभक्रीडितं चैव लोलितं च तथापरम्  ।  
नागापसर्पितं चैव शकटास्यं तथैव च  ॥ भ्न्_४।५४ ॥  
गङ्गावतरणं चैवेत्युक्तमष्टाधिकं शतम्  ।  
अष्टोत्तरशतं ह्येतत्करणानां मयोदितम्  ॥ भ्न्_४।५५ ॥  
नृत्ये युद्धे नियुद्धे च तथ गतिपरिक्रमे  ।  
गतिप्रचारे वक्ष्यामि युद्धचारीविकल्पनम्  ॥ भ्न्_४।५६ ॥  
यत्र तत्रापि संयोज्यमाचार्यैर्नाट्यशक्तिनः  ।  
प्रायेण करणे कार्यो वामो वक्षःस्थितः करः  ॥ भ्न्_४।५७ ॥  
चरणस्यानुगश्चापि दक्षिणस्तु भवेत्करः  ।  
हस्तपादप्रचारन्तु कटिपार्श्वोरुसंयुतम्  ॥ भ्न्_४।५८ ॥  
उरःपृष्ठोदरोपेतं वक्ष्यमाणं निबोधत  ।  
यानि स्थानानि याश्चार्यो नृत्यहस्तास्तथैव च  ॥ भ्न्_४।५९ ॥  
सा मातृकेति विज्ञेया तद्योगात्करणं भवेत्  ।  
कटी कर्णसमा यत्र कोर्परांसशिरस्तथा  ॥ भ्न्_४।६० ॥  
समुन्नतमुरश्चैव सौष्ठवं नाम तद्भवेत्  ।  
वामे पुष्पपुटः पार्श्वे पादो ऽग्रतलसञ्चरः  ॥ भ्न्_४।६१ ॥  
तथा च सन्नतं पार्श्वं तलपुष्पपुटं भवेत्  ।  
कुञ्चितौ मणिबन्धे तु व्यावृत्तपरिवर्तितौ  ॥ भ्न्_४।६२ ॥  
हस्तौ निपतितौ चोर्वोर्वर्तितं करणं तु तत्  ।  
शुकतुण्डौ यदा हस्तौ व्यावृत्तपरिवर्तितौ  ॥ भ्न्_४।६३ ॥  
उरू च वलितौ यस्मिन्वलितोरुकमुच्यते  ।  
आवर्त्य शुकतुण्डाख्यमूरुपृष्ठे निपातयेत्  ॥ भ्न्_४।६४ ॥  
वामहतश्च वक्षःस्थो ऽप्यपविद्धं तु तद्भवेत्  ।  
श्लिष्टौ समनखौ पदौ करौ चापि प्रलिम्बितौ  ॥ भ्न्_४।६५ ॥  
देहः स्वाभाविको यत्र भवेत्समनखं तु तत्  ।  
पताकाञ्जलि वक्षःस्थं प्रसारितशिरोधरम्  ॥ भ्न्_४।६६ ॥  
निहञ्चितांसकूटं च तल्लिनं करणं स्मृतम्  ।  
स्वस्तिकौ रेचिताविद्धौ विश्लिष्टौ कटिसंश्रितौ  ॥ भ्न्_४।६७ ॥  
यत्र तत्करणं ज्ञेयं बुधैः स्वस्तिकरेचितम्  ।  
स्वस्तिकौ तु करौ कृत्वा प्राङ्गमुखोर्ध्वतलौ समौ  ॥ भ्न्_४।६८ ॥  
तथा च मण्डलं स्थानं मण्डलस्वस्तिकं तु तत्  ।  
निकुट्टितौ यदा हस्तौ स्वबाहुशिरसो ऽन्तरे  ॥ भ्न्_४।६९ ॥  
पादौ निकुट्टितौ चैव ज्ञेयं तत्तु निकुट्टकम्  ।  
अञ्चितौ बाहुशिरसि हस्तस्त्वभिमुखाङ्गुलिः  ॥ भ्न्_४।७० ॥  
निकुञ्चितार्धयोगेन भवेदर्थनिकुट्टकम्  ।  
पर्यायशः कटिश्छिन्ना बाह्वोः शिरसि पल्लवौ  ॥ भ्न्_४।७१ ॥  
पुनःपुनश्च करणं कटिच्छिनं तु तद्भवेत्  ।  
अपविद्धकरः सूच्या पादश्चैव निकुट्टितः  ॥ भ्न्_४।७२ ॥  
सन्न्नतं यत्र पार्श्वं च तद्भवेअर्धरेचितम्  ।  
स्वस्तिकौ चरणौ यत्र करौ वक्षसि रेचितौ  ॥ भ्न्_४।७३ ॥  
निकुञ्चितं तथा वक्षो वक्षस्स्वस्तिकमेव तत्  ।  
आञ्चितेन तु पादेन रेचितौ तु करौ यदा  ॥ भ्न्_४।७४ ॥  
उन्मतं करणं तत्तु विज्ञेयं नृत्यकोविदैः  ।  
हस्ताभ्यामथ पादाभ्यां भवतः स्वस्तिकौ यदा  ॥ भ्न्_४।७५ ॥  
तत्स्वस्तिकमिति प्रोक्तं करणं करणार्थिभिः  ।  
विक्षिप्ताक्षिप्तबाहुभ्यां स्वस्तिकौ चरणौ यदा  ॥ भ्न्_४।७६ ॥  
अपक्रान्तार्धसूचिभ्यां तत्पृष्ठस्वस्तिकं भवेत्  ।  
पार्श्वयोरग्रतश्चैव यत्र श्लिष्टः करो भवेत्  ॥ भ्न्_४।७७ ॥  
स्वस्तिकौ हस्तपादाभ्यां तद्दिक्ष्वस्तिकमुच्यते  ।  
अलातं चरणं कृत्वा व्यंसयेद्दक्षिणं करम्  ॥ भ्न्_४।७८ ॥  
ऊर्ध्वजानुक्रमं कुर्यादलातकमिति स्मृतम्  ।  
स्वस्तिकापसृतः पादः करौ नाभिकटिस्थितौ  ॥ भ्न्_४।७९ ॥  
पार्श्वमुद्वाहितं चैव करणं तत्कटीसमम्  ।  
हस्तौ हृदि भवेद्वामः सव्यश्चाक्षिप्तरेचितः  ॥ भ्न्_४।८० ॥  
रेचितश्चापविद्धश्च तत्स्यादाक्षिप्तरेचितम्  ।  
विक्षिप्तं हस्तपादं च तसैवाक्षेपणं पुनः  ॥ भ्न्_४।८१ ॥  
यत्र तत्करणं ज्ञेयं विक्षिप्ताक्षिप्तप्तकं द्विजाः  ।  
स्वस्तिकौ चरणौ कृत्वा करिहस्तं च दक्षिणम्  ॥ भ्न्_४।८२ ॥  
वक्षस्थाने तथा वाममर्धस्वस्तिकमादिशेत्  ।  
व्यावृत्तपरिवृत्तस्तु स एव तु करो यदा  ॥ भ्न्_४।८३ ॥  
अञ्चितो नासिकाग्रे तु तदञ्चितमुदाहृतम्  ।  
कुञ्चितं पादमुत्क्षिप्य त्र्यश्रमूरुं विवर्तयेत्  ॥ भ्न्_४।८४ ॥  
कटिजानुविवर्ताच्च भुजङ्गत्रासितं भवेत्  ।  
कुञ्चितं पादमुत्क्षिप्य जनुस्तनसमं न्यसेत्  ॥ भ्न्_४।८५ ॥  
प्रयोगवशगौ हस्तावूर्ध्वजानु प्रकीर्तितम्  ।  
वृश्चिकं चरणं कृत्वा करं पार्श्वे निकुञ्चयेत्  ॥ भ्न्_४।८६ ॥  
नासाग्रे दक्षिणं चैव ज्ञेयं तत्तु निकुञ्चितम्  ।  
वामदक्षिणपादाभ्यां घूर्णमानोपसर्पणैः  ॥ भ्न्_४।८७ ॥  
उद्वेष्टितापविद्धैश्च हस्तैर्मत्तल्ल्युदाहृतम्  ।  
स्स्खलितापसृतौ पादौ वामहस्तश्च रेचितः  ॥ भ्न्_४।८८ ॥  
सव्यहस्तः कटिस्थः स्यादर्धमत्तल्लि तत्स्मृतम्  ।  
रेचितो दक्षिणो हस्तः पादः सव्यो निकुट्टितः  ॥ भ्न्_४।८९ ॥  
दोला चैव भवेद्वामस्तद्रेचितनिकुट्टितम्  ।  
कार्यौ नाभितटे हस्तौ प्राङ्मुखौ खटकामुखौ  ॥ भ्न्_४।९० ॥  
सूचीविद्धावपक्रान्तौ पादौ पादापविद्धके  ।  
अपविद्धो भवेद्धस्तः सूचीपादस्तथैअव च  ॥ भ्न्_४।९१ ॥  
तथा त्रिकं विवृत्तं च वलितं नाम तद्भवेत्  ।  
वर्तिताघूर्णितः सव्यो हस्तो वामश्च दोलितः  ॥ भ्न्_४।९२ ॥  
स्वस्तिकापसृतः पादः करणं घूर्णितं तु तत्  ।  
करिहस्तो भवेद्वामो दक्षिणश्च विवर्तितः  ॥ भ्न्_४।९३ ॥  
बहुशः कुट्टितः पदो ज्ञेयं तल्ललितं बुधैः  ।  
ऊर्ध्वजानुं विधायाथ तस्योपरि लतां न्यसेत्  ॥ भ्न्_४।९४ ॥  
दण्ड्पक्षं तत्प्रोक्तं कर्णं नृत्यवेदिभिः  ।  
भुजञ्गत्रासितं कृत्वा यत्रोभावपि रेचितौ  ॥ भ्न्_४।९५ ॥  
वामपार्श्वस्थ्तौ हस्तौ भुजङ्गत्रस्तरेचितम्  ।  
त्रिकं सुवलितं कृत्वा लतारेचितकौ करौ  ॥ भ्न्_४।९६ ॥  
नूपुर्श्च तथा पादः करणे नूपुरे न्यसेत्  ।  
रेचितौ हस्तपादौ च कटी ग्रीवा च रेचिता  ॥ भ्न्_४।९७ ॥  
वैशाखस्थानकेनैतद्भवेवैशाखरेचितम्  ।  
आक्षिप्तः स्वस्तिकः पादः करौ चोद्वेष्टितौ तथा  ॥ भ्न्_४।९८ ॥  
त्रिकस्य वलनाच्चैव ज्ञेयं भ्रमरकं तु तत्  ।  
अञ्चितः स्यात्करो वामः सव्यश्चतुर एव तु  ॥ भ्न्_४।९९ ॥  
दक्षिणः कुट्टितः पादश्चतुरं तत्प्रकीर्तितम्  ।  
भुजङ्गत्रासितः पादो दक्षिणो रेचितः करः  ॥ भ्न्_४।१०० ॥  
लताख्यश्च करो वामो भुजङ्गाञ्चितकं भवेत्  ।  
विक्षिप्तं हस्तपादं तु समन्ताद्यत्र दण्डवत्  ॥ भ्न्_४।१०१ ॥  
रेच्यते तद्धि करणं ज्ञेयं दण्डकरेचितम्  ।  
वृश्चिकं चरणं कृत्वा द्वावप्यथ निकुट्टितौ  ॥ भ्न्_४।१०२ ॥  
विधातव्यौ करौ तत्तु ज्ञेयं वृश्चिककुट्टितम्  ।  
सूचिं कृत्वापविद्धं च दक्षिणं चरणं न्यसेत्  ॥ भ्न्_४।१०३ ॥  
रेचिता च कटिर्यत्र कटिभ्रान्तं तदुच्यते  ।  
अञ्चितः पृष्ठतः पादः कुञ्चितोर्ध्वतलाङ्गुलिः  ॥ भ्न्_४।१०४ ॥  
लताख्यश्च करो वामस्तल्लतावृश्चिकं भवेत्  ।  
अलपद्मः कटीदेशे छिन्ना पर्यायशः कटी  ॥ भ्न्_४।१०५ ॥  
वैशाखस्थानकेनेह तच्छिन्नं करणं भवेत्  ।  
वृश्चिकं चरणं कृत्वा स्वस्तिकौ च करवुभौ  ॥ भ्न्_४।१०६ ॥  
रेचितौ विप्रकीर्णौ च करौ वृश्चिकरेचितम्  ।  
बाहुशीर्षाञ्चितौ हस्तौ पादः पृष्ठाञ्चितस्तथा  ॥ भ्न्_४।१०७ ॥  
दूरसन्नतपृष्ठं च वृश्चिकं तत्प्रकीर्तितम्  ।  
आलीढं स्थानकं यत्र करौ वक्षसि रेचितौ  ॥ भ्न्_४।१०८ ॥  
ऊर्ध्वाधो विप्रकीर्णौ च व्यंसितं करणं तु तत्  ।  
हस्तौ तु स्वस्तिकौ पार्श्वे तथा पादो निकुट्टितः  ॥ भ्न्_४।१०९ ॥  
यत्र तत्करणं ज्ञेयं बुधैः पार्श्वनिकुट्टितम्  ।  
वृश्चिकं चरणं कृत्वा पादस्याङ्गुष्ठकेन तु  ॥ भ्न्_४।११० ॥  
ललाटे तिलकं कुर्याल्ललाटतिलकं तु तत्  ।  
पृष्ठतः कुञ्चितं कृत्वा व्यतिक्रान्तक्रमं ततः  ॥ भ्न्_४।१११ ॥  
आक्षिप्तौ च करौ कार्यौ क्रान्तके करणे द्विजाः  ।  
आद्यः पादो नतः कार्यः सव्यहस्तश्च कुञ्चितः  ॥ भ्न्_४।११२ ॥  
उत्तानो वामपार्श्वस्थस्तत्कुञ्चितमुदाहृतम्  ।  
प्रलम्बिताभ्यां बाहुभ्यां यद्गात्रेणानतेन च  ॥ भ्न्_४।११३ ॥  
अभ्यन्तरापविद्धः स्यात्तज्ज्ञेयं चक्रमण्डलम्  ।  
स्वस्तिकापसृतौ पादावपविद्धक्रमौ यदा  ॥ भ्न्_४।११४ ॥  
उरोमण्डलकौ हस्तावुरोमण्डलिकस्तु तत्  ।  
आक्षिप्तं हस्तपादं च क्रियते यत्र वेगतः  ॥ भ्न्_४।११५ ॥  
आक्षिओतं नाम करणं विज्ञेयं तत्द्विजोत्तमाः  ।  
ऊर्ध्वाङ्गुलितलः पादः पार्श्वेनोर्ध्वं प्रसारितः  ॥ भ्न्_४।११६ ॥  
प्रकुर्यादञ्चिततलौ हस्तौ तलविलासिते  ।  
पृष्ठतः प्रसृतः पादौ द्वौ तालावर्धमेव च  ॥ भ्न्_४।११७ ॥  
तस्येव चानुगो हस्तः पुरतस्त्वर्गलं तु तत्  ।  
विक्षिप्तं हस्तपादं च पृष्ठतः पार्श्वतो ऽपि वा  ॥ भ्न्_४।११८ ॥  
एकमार्गगतं यत्र तद्विक्षिप्तमुदाहृतम्  ।  
प्रसार्य कुञ्चितं पादं पुनरावर्तयेत् द्रुतम्  ॥ भ्न्_४।११९ ॥  
प्रयोगवशगौ हस्तौ तदावर्तमुदाहृतम्  ।  
कुञ्चितं पादमुत्क्षिप्य पार्श्वात्पार्श्वं तु डोलयेत्  ॥ भ्न्_४।१२० ॥  
प्रयोगवशगौ हस्तौ डोलापादं तदुच्यते  ।  
आक्षिप्तं हस्तपादं च त्रिकं चैव विवर्तयेत्  ॥ भ्न्_४।१२१ ॥  
रेचितौ च तथा हस्तौ विवृत्ते करणे द्विजाः  ।  
सूचीविद्धं विधायाथ त्रिकं तु विनिवर्तयेत्  ॥ भ्न्_४।१२२ ॥  
करौ च रेचितौ कार्यौ विनिवृत्ते द्विजोत्तमः  ।  
पार्श्वक्रान्तक्रमं कृत्वा पुरस्तादथ पातयेत्  ॥ भ्न्_४।१२३ ॥  
प्रयोगवशगौ हस्तौ पार्श्वक्रान्तं तदुच्यते  ।  
पृष्ठतः कुञ्चितः पादौ वक्षश्चैव समुन्नतम्  ॥ भ्न्_४।१२४ ॥  
तिलके च करः स्थाप्यस्तन्निस्तम्भितमुच्यते  ।  
पृष्ठतो वलितं पादं शिरोघृष्टं प्रसारयेत्  ॥ भ्न्_४।१२५ ॥  
सर्वतो मण्डलाविद्धं विद्युद्भ्रान्तं तदुच्यते  ।  
अतिक्रान्तक्रमं कृत्वा पुरस्तात्सम्प्रसारयेत्  ॥ भ्न्_४।१२६ ॥  
प्रयोगवशगौ हस्तावतिक्रान्ते प्रकीर्तितौ  ।  
आक्षिप्तं हस्तपादं च त्रिकं चैव विवर्तितम्  ॥ भ्न्_४।१२७ ॥  
द्वितीयो रेचितो हस्तो विवर्तितकमेव तत्  ।  
कर्णे ऽञ्चितः करो वामो लताहस्तश्च दक्षिणः  ॥ भ्न्_४।१२८ ॥  
दोलापादस्तथा चैव गजक्रीडितकं भवेत्  ।  
द्रुतमुत्क्षिप्य चरणं पुरस्तादथ पातयेत्  ॥ भ्न्_४।१२९ ॥  
तलसंस्फोटितौ हस्तौ तलसंस्फोटिते मतौ  ।  
पृष्ठप्रसारितः पादः लतारेचितकौ करौ  ॥ भ्न्_४।१३० ॥  
समुन्नतं शिरश्चैव गरुडप्लुतकं भवेत्  ।  
सूचिपादो नतं पार्श्वमेको वक्षःस्थितः करः  ॥ भ्न्_४।१३१ ॥  
द्वितीयश्चाञ्चितो गण्डे गण्डसूची तदुच्यते  ।  
ऊर्ध्वापवेष्टितौ हस्तौ सूचीपादो विवर्तितः  ॥ भ्न्_४।१३२ ॥  
परिवृत्तत्रिकं चैव परिवृत्तं तदुच्यते  ।  
एकः समस्थितः पाद ऊरुपृष्ठे स्थितो ऽपरः  ॥ भ्न्_४।१३३ ॥  
मुष्टिहस्तश्च वक्षःस्थः पार्श्वजानु तदुच्यते  ।  
पृष्ठप्रसारितः पादः किञ्चितञ्चित जानुकः  ॥ भ्न्_४।१३४ ॥  
यत्र प्रसारितो बाहू तत्स्यात् गृध्रावलीनकम्  ।  
उत्प्लुत्य चरणौ कार्यावग्रतः स्वस्तिकस्थितौ  ॥ भ्न्_४।१३५ ॥  
सन्नतौ च तथा हस्तौ सन्नतं तदुदाहृतम्  ।  
कुञ्चितं पादमुत्क्षिप्य कुर्यादग्रस्थितं भुवि  ॥ भ्न्_४।१३६ ॥  
प्रयोगवशगौ हस्तौ सा सूची परिकीर्तिता  ।  
अलपद्मः शिरोहस्तः सूचीपादश्च दक्षिणः  ॥ भ्न्_४।१३७ ॥  
यत्र तत्करणं ज्ञेअयमर्धसूचीति नामतः  ।  
पादसूच्या यदा पादो द्वितीयस्तु प्रविध्यते  ॥ भ्न्_४।१३८ ॥  
कटिवक्षःस्थितौ हस्तौ सूचीविधं तदुच्यते  ।  
कृत्वोरुवलितं पादमपक्रान्तक्रमं न्यसेत्  ॥ भ्न्_४।१३९ ॥  
प्रयोगवशगौ हस्तवपक्रान्तं तदुच्यते  ।  
वृश्चिकं चरणं कृत्वा रेचितौ च तथा करौ  ॥ भ्न्_४।१४० ॥  
तथा त्रिकं विवृत्तं च मयूरललितं भवेत्  ।  
अञ्चितापसृतौ पादौ शिरश्च परिवाहितम्  ॥ भ्न्_४।१४१ ॥  
रेचितौ च तथा हस्तौ तत्सर्पितमुदाहृतम्  ।  
नूपुरं चरणं कृत्वा दण्डपादं प्रसारयेत्  ॥ भ्न्_४।१४२ ॥  
क्षिप्राविद्धकरं चैव दण्डपादं तदुच्यते  ।  
अतिक्रान्तक्रमं कृत्वा समुत्प्लुत्य निपातयेत्  ॥ भ्न्_४।१४३ ॥  
जङ्घाञ्चितोपरि क्षिप्ता तद्विद्याद्धरिणप्लुतम्  ।  
(सेए थे च्लुस्तेर् ङ्घा। आ नेव् लिगतुरे मय् बे अद्देद् तो रेप्रेसेन्त् थिस् च्लुस्तेर्)  
डोलापादक्रमं कृत्वा समुत्प्लुत्य निपातयेत्  ॥ भ्न्_४।१४४ ॥  
परिवृत्तत्रिकं चैव तत्प्रेङ्खोलितमुच्यते  ।  
भुजावूर्ध्वविनिष्क्रान्तौ हस्तौ चाभिमुखाङ्गुली  ॥ भ्न्_४।१४५ ॥  
बद्धा चारी तथ चैव नितम्बे करणे भवेत्  ।  
दोलापादक्रमं कृत्वा हस्तौ तदनुगावुभौअ  ॥ भ्न्_४।१४६ ॥  
रेचितौ घूर्णितौ वापि स्खलितं करणं भवेत्  ।  
एको वक्षःस्थितो हस्तः प्रोद्वेष्टिततलो ऽपरः  ॥ भ्न्_४।१४७ ॥  
अञ्चितश्चरणश्चैव प्रयोज्यः करिहस्तके  ।  
एकस्तु रेचितो हस्तो लताख्यस्तु तथा परः  ॥ भ्न्_४।१४८ ॥  
प्रसर्पिततलौ पादौ प्रसर्पितकमेव तत्  ।  
अलातं च पुरःकृत्वा द्वितीयं च द्रुतक्रमम्  ॥ भ्न्_४।१४९ ॥  
हस्तौ पादानुगौ चापि सिंहविक्रीडिते स्मृतौ  ।  
पृष्ठप्रसर्पितः पादस्तथा हस्तौ निकुञ्चितौ  ॥ भ्न्_४।१५० ॥  
पुनस्तथैव कर्तव्यौ सिंहाकर्ष्तके द्विजाः  ।  
आक्षिप्तहस्तमाक्षिप्तदेहमाक्षिप्तपादकम्  ॥ भ्न्_४।१५१ ॥  
अद्वृत्तगात्रमित्येतदुद्वृतां करणं स्मृतम्  ।  
आक्षिप्तचरणश्चैको हस्तौ तस्यैव चानुगौ  ॥ भ्न्_४।१५२ ॥  
आनतं च तथ गात्रं तयोपसृतकं भवेत्  
दोलापादक्रमं कृत्वा तलसङ्घट्टितौ करौ  ॥ भ्न्_४।१५३ ॥  
रेचयेच्च करं वामं तलसङ्घट्टिते सदा  ।  
एको वक्षःस्थितो हस्तो द्व्तीयश्च प्रलम्बितः  ॥ भ्न्_४।१५४ ॥  
तलाग्रसंस्थितः पादो जनिते करणे भवेत्  ।  
जनितं करणं कृत्वा हस्तौ चाभिमुखाङ्गुली  ॥ भ्न्_४।१५५ ॥  
शनैर्निपतितो चैव ज्ञेयं तदवहित्थकम्  ।  
करौ वक्षःस्थितौ कार्यावुरौ निर्भुग्नमेव च  ॥ भ्न्_४।१५६ ॥  
मण्डलस्थानकं चैव निवेशं करणं तु तत्  ।  
तलसञ्चरपादाभ्यामुत्प्लुत्य पतनं भवेत्  ॥ भ्न्_४।१५७ ॥  
सन्नतं वलितं गात्रमेलकाक्रीडितं तु तत्  ।  
करमावृत्तकरणमूरुपृष्ठे ऽञ्चितं न्यसेत्  ॥ भ्न्_४।१५८ ॥  
जङ्घाञ्चिता तथोद्वृत्ता ह्यूरूद्वृत्तं तु तद्भवेत्  ।  
करौ प्रलम्बितौ कार्यो शिरश्च परिवाहितम्  ॥ भ्न्_४।१५९ ॥  
पादौ च वलिताविध्दौअ मदस्खलितके द्विजाः  ।  
पुरः प्रसारितः पादः कुञ्चितो गगनोन्मुखः  ॥ भ्न्_४।१६० ॥  
करौ च रेचितौ यत्र विष्णुक्रान्तं तदुच्यते  ।  
करमावर्तितं कृत्वा ह्यूरुपृष्ठे निकुञ्चयेत्  ॥ भ्न्_४।१६१ ॥  
ऊरुश्चैव तथाविद्धः सम्भ्रान्तं करणं तु तत्  ।  
अपविद्धः करः सूच्या पादश्चैव निकुट्टितः  ॥ भ्न्_४।१६२ ॥  
वक्षःस्थश्च करो वामो विष्कम्भे करणे भवेत्  ।  
पादावुद्धट्टितौ कार्यौ तलसङ्घट्टितौ करौ  ॥ भ्न्_४।१६३ ॥  
नतश्च पार्श्वं कर्तव्यं बुधैरुद्धट्टिते सदा  ।  
प्रयुज्यालातकं पूर्वं हस्तौ चापि हि रेचयेत्  ॥ भ्न्_४।१६४ ॥  
कुञ्चितावञ्चितौ चैव वृषभक्रीडिते सदा  ।  
रेचितावञ्चितौ हस्तौ लोलितं वर्तितं शिरः  ॥ भ्न्_४।१६५ ॥  
उभयोःपार्श्वयोर्यत्र तल्लोलितमुदाहृतम्  ।  
स्वस्तिकापसृतौ पादौ शिरश्च परिवाहितम्  ॥ भ्न्_४।१६६ ॥  
रेचितौ च तथा हस्तौ स्यातां नागापसर्पिते  ।  
निषण्णाङ्गस्तु चरणं प्रसार्य तलसञ्चरम्  ॥ भ्न्_४।१६७ ॥  
उद्वाहितमुरः कृत्वा शकटास्यं प्रयोजयेत्  ।  
ऊर्ध्वाङ्गुलितलौ पादौ त्रिपताकावधोमुखौ  ॥ भ्न्_४।१६८ ॥  
हस्तौ शिरस्सन्नतं च गङ्गावतरणं त्विति  ।  
यानि स्थानानि याश्चार्यो व्यायामे कथितानि तु  ॥ भ्न्_४।१६९ ॥  
पादप्रचारस्त्वेषां तु करणानामयं भवेत्  ।  
ये चापि नृत्तहस्तास्तु गदिता नृत्तकर्मणि  ॥ भ्न्_४।१७० ॥  
तेषां समासतो योगः करणेषु विभाव्यते  ।  
प्रायेण करणे कार्यो वामो वक्षःस्थितः करः  ॥ भ्न्_४।१७१ ॥  
चरणश्चानुगश्चापि दक्षिणस्तु भवेत्करः  ।  
चार्यश्चैव तु याः प्रोक्ता नृत्तहस्तास्तथैव च  ॥ भ्न्_४।१७२ ॥  
सा मातृकेति विज्ञेया तद्भेदात्करणानि तु  ।  
अष्टोत्तरशतं ह्येतत्करणानां मयोदितम्  ॥ भ्न्_४।१७३ ॥  
अतः परं प्रवक्ष्यामि ह्यङ्गहारविकल्पनम्  ।  
प्रसार्योत्क्षिप्य च करौ समपादं प्रयोजयेत्  ॥ भ्न्_४।१७४ ॥  
व्यंसितापसृतं सव्यं हस्तमूर्ध्वं प्रसारयेत्  ।  
प्रत्यालीढं ततः कुर्यात् तथैव च निकुट्टकम्  ॥ भ्न्_४।१७५ ॥  
ऊरूद्वृत्तं ततः कुर्यादक्षिप्तं स्वस्तिकं ततः  ।  
नितम्बं करि हस्तं च कटिच्छिन्नं च योगतः  ॥ भ्न्_४।१७६ ॥  
स्थिरहस्तो भवेदेष त्वङ्गहारो हरप्रियः  ।  
तलपुष्पापविद्धे द्वे वर्तितं सन्निकुट्टिकम्  ॥ भ्न्_४।१७७ ॥  
ऊरूद्वृत्तं तथाक्षिप्तमुरोमण्डलमेव च  ।  
नितम्बं करिहस्तं च कटिच्छिन्नं तथैव च  ॥ भ्न्_४।१७८ ॥  
एष पर्यस्तको नाम ह्यङ्गहारो हरोद्भवः  ।  
अलपल्लवसूचीं च कृत्वा विक्षिप्तमेव च  ॥ भ्न्_४।१७९ ॥  
आवर्तितं ततः कुर्यात्तथैअव च निकुट्टकम्  ।  
ऊरूद्वृत्तं तथाक्षिप्तमुरोमण्डलमेव च  ॥ भ्न्_४।१८९ ॥  
करिहस्तं कटिच्छिन्नं सूचीविद्धो भवेदयम्  ।  
अपविद्धं तु करणं सूचीविद्धं तथैव च  ॥ भ्न्_४।१८१ ॥  
उद्वेष्टितेन हस्तेन त्रिकं तु परिवर्तयेत्  ।  
उरोमण्डलकौ हस्तौ कटिच्छिन्नं तथैव च  ॥ भ्न्_४।१८२ ॥  
अपविद्धो ऽङ्गहाराश्च विज्ञेयो ऽयं प्रयोक्तृभिः  ।  
करणं नूपुरं कृत्वा विक्षिप्तालातके पुनः  ॥ भ्न्_४।१८३ ॥  
पुनराक्षिप्तकं कुर्यादुरोमण्डलकं तथा  ।  
नितम्बं करिहस्तं च कटिच्छिन्नं तथैव च  ॥ भ्न्_४।१८४ ॥  
आक्षिप्तकः स विज्ञेयो ह्यङ्गहारः प्रयोक्तृभिः  ।  
उद्वेष्टितापविद्धस्तु करः पादो निकुट्टितः  ॥ भ्न्_४।१८५ ॥  
पुनस्तैनैव योगेन वामपार्श्वे भवेदथ  ।  
उरोमण्डलकौ हस्तौ नितम्बं करिहस्तकम्  ॥ भ्न्_४।१८६ ॥  
कर्तव्यं सकटिच्छिन्नं नृत्ये तूद्धट्टिते सदा  ।  
पर्यायोद्वेष्टितौ हस्तौ पादौ चैव निकुट्टितौ  ॥ भ्न्_४।१८७ ॥  
कुञ्चितावञ्चितौअ चैव ह्यूरूद्वृत्तं तथैव च  ।  
चतुरश्रं करं कृत्वा पादेन च निकुट्टकम्  ॥ भ्न्_४।१८८ ॥  
भुजङ्गत्रासितं चैव करं चोद्विष्टितं पुनः  ।  
परिच्छिन्नं च कर्तव्यं त्रिकं भ्रमरकेण तु  ॥ भ्न्_४।१८९ ॥  
करिहस्तं कटिच्छिन्नं विष्कम्भे परिकीर्तितम्  ।  
दण्डपादं करं चैव विक्षिप्याक्षिप्य चैव हि  ॥ भ्न्_४।१९० ॥  
व्यंसितं वामहस्तं च सह पादेन सर्पयेत्  ।  
निकुट्टकद्वयं कार्यमाक्षिप्तं मण्डलोरसि  ॥ भ्न्_४।१९१ ॥  
करिहस्तं कटिच्छिन्नं कर्तव्यमपराजिते  ।  
कुट्टितं करणं कृत्वा भुजङ्गत्रासितं तथा  ॥ भ्न्_४।१९२ ॥  
रेचितेन तु हस्तेन पताकं हस्तमादिशेत्  ।  
आक्षिप्तकं प्रयुञ्जीत ह्युरोमण्डलकं तथा  ॥ भ्न्_४।१९३ ॥  
लताख्यं सकटकच्छिन्नं विष्कम्भापसृते भवेत्  ।  
त्रिकं सुवलितं कृत्वा नूपुरं करणं तथा  ॥ भ्न्_४।१९४ ॥  
भुजङ्गत्रासितं सव्यं तथा वैशाखरेचितम्  ।  
आक्षिप्तकं ततः कृत्वा परिच्छिन्नं तथैव च  ॥ भ्न्_४।१९५ ॥  
बाह्यभ्रमरकं कुर्यादुरोमण्डलमेव च  ।  
नितम्बं करिहस्तं च कटिच्छिन्नं तथैव च  ॥ भ्न्_४।१९६ ॥  
मत्ताक्रीडो भवेदेष ह्यङ्गहारो हरप्रियः  ।  
रेचितं हस्तपादं च कृत्वा वृश्चिकमेव च  ॥ भ्न्_४।१९७ ॥  
पुनस्तेनैव योगेन वृश्चिकं सम्प्रयोजयेत्  ।  
निकुट्टकं तथा चैव सव्यासव्यकृतं क्रमात्  ॥ भ्न्_४।१९८ ॥  
लताख्यः सकटिच्छेदो भवेत्स्वस्तिकरेचिते  ।  
पार्श्वे तु स्वस्तिकं बद्ध्वा कार्यं त्वथ निकुट्टकम्  ॥ भ्न्_४।१९९ ॥  
द्वितीयस्य च पार्श्वस्य विधिः स्याद्यमेव हि  ।  
ततश्च करमावर्त्य ह्यूरूपृष्ठे निपातयेत्  ॥ भ्न्_४।२०० ॥  
ऊरूद्वृत्तं ततः कुर्यादाक्षिप्तं पुनरेव हि  ।  
नितम्बं करिहस्तं च कटिच्छिन्नं तथैव च  ॥ भ्न्_४।२०१ ॥  
पार्श्वस्वस्तिक इत्येष ह्यङ्गहारः प्रकीर्तितः  ।  
वृश्चिकं करणं कृत्वा लताख्यं हस्तमेव च  ॥ भ्न्_४।२०२ ॥  
तमेव च करं भूयो नासाग्रे सन्निकुञ्चयेत्  ।  
तमेवोद्वेष्टितं कृत्वा नितम्बं परिवर्तयेत्  ॥ भ्न्_४।२०३ ॥  
करिहस्तं कटिच्छिन्नं वृश्चिकापसृते भवेत्  ।  
कृत्वा नूपुरपादं तु तथाक्षिप्तकमेव च  ॥ भ्न्_४।२०४ ॥  
परिच्छिन्नं च कर्तव्यं सूचीपादं तथैव च  ।  
नितम्बं करिहस्तं चाप्युरोमण्डलकं तथा  ॥ भ्न्_४।२०५ ॥  
कटीच्छिन्नं ततश्चैव भ्रमरः स तु सञ्ज्ञितः  ।  
मतल्लिकरणं कृत्वा करमावर्त्य दक्षिणम्  ॥ भ्न्_४।१०६ ॥  
कपोलस्य प्रदेशे तु कार्यं सम्यङ्निकुञ्चितम्  
अपविद्धं द्रुतं चैव तलसंस्फोटसंयुतम्  ॥ भ्न्_४।२०७ ॥  
करिहस्तं कटिच्छिन्नं मत्तस्खलितके भवेत्  ।  
दोलैः करैः प्रचलितैः स्वस्तिकापसृतैः पदैः  ॥ भ्न्_४।२०८ ॥  
अञ्चितैर्वलितैर्हस्तैस्तलसङ्घट्टितैस्तथा  ।  
निकुट्टितं च कर्तव्यमूरूद्वृतं तथैव च  ॥ भ्न्_४।२०९ ॥  
करिहस्तं कटिच्छिन्नं मदाद्विलसिते भवेत्  ।  
मण्डलं स्थानकं कृत्वा तथा हस्तौ च रेचितौ  ॥ भ्न्_४।२१० ॥  
उद्घट्टितेन पादेन मत्तल्लिकरणं भवेत्  ।  
आक्षिप्तं करणं चैव ह्युरोमण्डलमेव च  ॥ भ्न्_४।२११ ॥  
कटिच्छिन्नं तथा चैव भवेत्तु गतिमण्डले  ।  
समपादं प्रयुज्याथ परिच्छिन्नं त्वनन्तरम्  ॥ भ्न्_४।२१२ ॥  
आविद्धेन तु पादेन बाह्यभ्रमरकं तथा  ।  
वामसूच्या त्वतिक्रान्तं भुजङ्गत्रासितं तथा  ॥ भ्न्_४।२१३ ॥  
करिहस्तं कटिच्छिन्नं परिच्छिन्ने विधीयते  ।  
शिरसस्तूपरि स्थाप्यौ स्वस्तिअकौ विच्युतौ करौ  ॥ भ्न्_४।२१४ ॥  
ततः सव्यं करं चापि गात्रमानम्य रेचयेत्  ।  
पुनरुत्थापयेत्तत्र गात्रमुन्नम्य रेचितम्  ॥ भ्न्_४।२१५ ॥  
लताख्यौ च करौ कृत्वा वृश्चिकं सम्प्रयोजयेत्  ।  
रेचितं करिहस्तं च भुजङ्गत्रासितं तथा  ॥ भ्न्_४।२१६ ॥  
आक्षिप्तकं प्रयुञ्जीत स्वस्तिकं पादमेव च  ।  
पराङ्ग्मुखविधिर्भूय एवमेव भवेदिह  ॥ भ्न्_४।२१७ ॥  
करिहस्तं कटिच्छिन्नं परिवृत्तकरेचितेए  ।  
रेचितौ सह गात्रेण ह्यपविद्धौ करौ यदा  ॥ भ्न्_४।२१८ ॥  
पुनस्तेनैव देशेन गात्रमुन्नम्य रेचयेत्  ।  
कुर्यान्नूपुरपादं च भुजङ्गत्रासितं तथा  ॥ भ्न्_४।२१९ ॥  
रेचितं मण्डलं चैव बाहुशीर्षे निकुञ्चयेत्  ।  
ऊरूद्वृत्तं तथाक्षिप्तमुरोमण्डलमेव च  ॥ भ्न्_४।२२० ॥  
करिहस्तं कटिच्छिन्नं कुर्याद्वैशाखरेचिते  ।  
आद्यं तु जनितं कृत्वा पादमेकं प्रसारयेत्  ॥ भ्न्_४।२२१ ॥  
तथैवालातकं कुर्यात् त्रिकं तु परिवर्तयेत्  ।  
अञ्चितं वामहस्तं च गण्डदेशे निकुट्टयेत्  ॥ भ्न्_४।२२२ ॥  
कटिच्छिन्नं तथा चैव परावृत्ते प्रयोजयेत्  ।  
स्वस्तिकं करणं कृत्वा व्यंसितौ च करौ पुनः  ॥ भ्न्_४।२२३ ॥  
अलातकं प्रयुञ्जीत ह्यूर्ध्वजानु निकुञ्चितम्  ।  
अर्धसूची च विक्षिप्तमुद्वृत्ताक्षिप्तके तथा  ॥ भ्न्_४।२२४ ॥  
करिहस्तं कटिच्छिन्नमङ्गहारे ह्यलातके  ।  
निकुट्य वक्षसि करावूर्ध्वजानु प्रयोजयेत्  ॥ भ्न्_४।२२५ ॥  
आक्षिप्तस्वस्तिकं कृत्वा त्रिकं तु परिवर्तयेत्  ।  
उरोमण्डलकौ हस्तौ नितम्बं करिहस्तकम्  ॥ भ्न्_४।२२६ ॥  
कटिच्छिन्नं तथा चैव पार्श्वच्छेदे विधीयते  ।  
सूचीवामपदं दध्याद्विद्युद्भ्रान्तं च दक्षिणम्  ॥ भ्न्_४।२२७ ॥  
दक्षिणेन पुनः सूची विद्युद्भ्रान्तं च वामतः  ।  
परिच्छिन्नं तथा चैव ह्यतिक्रान्तं च वामकम्  ॥ भ्न्_४।२२८ ॥  
लताख्यं सकटिच्छिन्नं विद्युद्भ्रान्तश्च स स्मृतः  ।  
कृत्वा नूपुरपादं तु सव्यवामौ प्रलम्बितौ  ॥ भ्न्_४।२२९ ॥  
करौ पार्श्वे ततस्ताभ्यां विक्षिप्तं सम्प्रयोजयेत्  ।  
ताभ्यां सूची तथा चैव त्रिकं तु परिवर्तयेत्  ॥ भ्न्_४।२३० ॥  
लताख्यं सकटिच्छिन्नं कुर्तादुद्वृत्तके सदा  ।  
आलीढव्यंसितौ हस्तौ बाहुशीर्षे निकुट्टयेत्  ॥ भ्न्_४।२३१ ॥  
नूपुरश्चरणो वामस्तथालातश्च दक्षिणः  ।  
तेनैवाक्षिप्तकं कुर्यादुरोमण्डलकौ करौ  ॥ भ्न्_४।२३२ ॥  
करिहस्तं कटिच्छिन्नमालीढे सम्प्रयोजयेत्  ।  
हस्तं तु रेचितं कृत्वा पार्श्वमानस्य रेचयेत्  ॥ भ्न्_४।२३३ ॥  
पुनस्तेनैव योगेन गात्रमानस्य रेचयेत्  ।  
रेचितं करणं कार्यमुरोमण्डलमेव च  ॥ भ्न्_४।२३४ ॥  
कटिच्छिन्नं तु कर्तव्यमङ्गहारे तु रेचिते  ।  
नूपुरं चरणं कृत्वा त्रिकं तु परिवर्तयेत्  ॥ भ्न्_४।२३५ ॥  
व्यंसितेन तु हस्तेन त्रिकमेव विवर्तयेत्  ।  
वामं चालातकं कृत्वा सूचीमत्रैव योजयेत्  ॥ भ्न्_४।२३६ ॥  
करिहस्तं कटिच्छिन्नं कुर्यादाच्छुरिते सदा  ।  
रेचितौ स्वस्तिकौ पादौ रेचितौ स्वस्तिकौ करौ  ॥ भ्न्_४।२३७ ॥  
कृत्वा विश्लेषमेवं तु तेनैव विधिना पुनः  ।  
पुनरुत्क्षेपणं चैव रेचितैरेव कारयेत्  ॥ भ्न्_४।२३८ ॥  
उद्वृत्ताक्षिप्तके चैव ह्युरोमण्डलमेव च  ।  
नितम्बं करिहस्तं च कटिच्छिन्नं तथैव च  ॥ भ्न्_४।२३९ ॥  
आक्षिप्तरेचितो ह्येष करणानां विधिः स्मृतः  ।  
विक्षिप्त करणं कृत्वा हस्तपादं मुखागमम्  ॥ भ्न्_४।२४० ॥  
वामसूचिसहकृतं विक्षिपेद्वामकं करम्  ।  
वक्षःस्थाने भवेत्सव्यो वलितं त्रिकमेव च  ॥ भ्न्_४।२४१ ॥  
नूपुराक्षिप्तके चैव ह्यर्धस्वस्तिकमेव च  ।  
नितम्बं करिहस्तं च ह्युरोमण्डलकं तथा  ॥ भ्न्_४।२४२ ॥  
कटिच्छिन्नं च कर्तव्यं सम्भ्रान्ते नृत्तयोक्तृभिः  ।  
अपक्रान्तक्रमं कृत्वा व्यंसितं हस्तमेव च  ॥ भ्न्_४।२४३ ॥  
कुर्यादुद्वेष्टितं चैव ह्यर्धसूचीं तथैव च  ।  
विक्षिप्तं सकटिच्छिन्नमुद्वृत्ताक्षिप्तके तथा  ॥ भ्न्_४।२४४ ॥  
करिहस्तं कटिच्छिन्नं कर्तव्यमपसर्पिते  ।  
कृत्वा नूपुरपादं च द्रुतमाक्षिप्य च क्रमम्  ॥ भ्न्_४।२४५ ॥  
पादस्य चानुगौ हस्तौ त्रिकं च परिवर्तयेत्  ।  
निकुट्य करपादं चाप्युरोमण्डलकं पुनः  ॥ भ्न्_४।२४६ ॥  
करिहस्तं कटिच्छिन्नं कार्यमर्धनिकुट्टके  ।  
द्वात्रिंशदेते सम्प्रोक्ता ह्यङ्गहारा द्विजोत्तमाः  ॥ भ्न्_४।२४७ ॥  
चतुरो रेचकांश्चापि गदतो मे निबोधत  ।  
पादरेचक एकः स्यात् द्वितीयः कटिरेचकः  ॥ भ्न्_४।२४८ ॥  
कररेचकस्तृतीयस्तु चतुर्थः कण्ठरेचकः  ।  
[रेचिताख्यः पृथग्भावे वलने चाभिधीयते  ।  
उद्वाहनात्पृथग्भावाच्चलनाच्चापि रेचकः  ॥ भ्न्_४।२४९अब्*१ ॥  
पार्श्वात्पार्श्वे तु गमनं स्खलितैश्चलितैः पदैः  ।  
विविधैश्चैव पादस्य पादरेचक उच्यते  ॥ भ्न्_४।२४९अब्*२ ॥  
त्रिकस्योद्वर्तनं चैव छटीवलनमेव च  ।  
तथाऽपसर्पणं चैव कटिरेचक उच्यते  ॥ भ्न्_४।२४९अब्*३ ॥  
उद्वर्तनं परिक्षेपो विक्षेपः परिवर्तनम्  ।  
विसर्पणं च हस्तस्य हस्तरेचक उच्यते  ॥ भ्न्_४।२४९अब्*४ ॥  
उद्वाहनं सन्नमनं तथा पार्श्वस्य सन्नतिः  ।  
भ्रमणं चापि विज्ञेयो ग्रीवाया रेचको बुधैः]  ॥ भ्न्_४।२४९अब्*५ ॥  
रेचकैरङ्गहारैश्च नृत्यन्तं वीक्ष्य शङ्करम्  ॥ भ्न्_४।२४९ ॥  
सुकुमारप्रयोगेण नृत्यन्तीं चैव पार्वतीम्  ।  
मृदञ्गभेरीपटहैर्भाण्डडिण्डिमगोमुखैः  ॥ भ्न्_४।२५० ॥  
पणवैर्ददुरैश्चैव सर्वातोद्यैः प्रवादितैः  ।  
दक्षयज्ञे विनिहते सन्ध्याकाले महेश्वरः  ॥ भ्न्_४।२५१ ॥  
नानाङ्गहारैः प्रानृत्यल्लयतालवशानुगैअः  ।  
पिण्डिबन्धांस्ततो दृष्ट्वा नन्दिभद्रमुखा गणाः  ॥ भ्न्_४।२५२ ॥  
चक्रुस्ते नाम पिण्डीनां बन्धमासां सलक्षणम्  ।  
ईश्वरस्येश्वरी पिन्डी नन्दिनश्चापि पट्टसी  ॥ भ्न्_४।२५३ ॥  
चण्डिकाया भवेत्पिण्डी तथा वै सिंहवाहिनी  ।  
तार्क्ष्यपिण्डी भवेद्विष्णोः पद्मपिण्डी स्वयम्भुवः  ॥ भ्न्_४।२५४ ॥  
शक्रस्यैरावती पिण्डी झषपिण्डी तु मान्मथी  ।  
शिखिपिण्डी कुमारस्य रूपपिण्डी भवेच्छ्रियः  ॥ भ्न्_४।२५५ ॥  
धारापिण्डी च जाह्नव्याः पाशपिण्डी यमस्य च  ।  
वारुणी च नदीपिण्डी याक्षी स्याद्धनदस्य तु  ॥ भ्न्_४।२५६ ॥  
हलपिण्डी बलस्यापि सर्पपिण्डी तु भोगिनाम्  ।  
गाणेश्वरी महापिण्डी दक्षयज्ञविमर्दिनी  ॥ भ्न्_४।२५७ ॥  
त्रिशूलाकृतिसंस्थाना रौद्री स्यादन्धकद्विषः  ।  
एवमन्यास्वपि तथा देवतासु यथाक्रमम्  ॥ भ्न्_४।२५८ ॥  
ध्वजभूताः प्रयोक्तव्याः पिण्डीबन्धाः सुचिह्निताः  ।  
रेचका अङ्गहाराश्च पिण्डीबन्धातस्थैव च  ॥ भ्न्_४।२५९ ॥  
सृष्ट्वा भगवता दत्तास्तण्डवे मुनये तदा  ।  
तेनापि हि ततः सम्यग्गानभाण्डसमन्वितः  ॥ भ्न्_४।२६० ॥  
नृत्तप्रयोगः सृष्टो यः स ताण्डव इति स्मृतः  ।  
ऋषय ऊचुः -  
यदा प्राप्त्यर्थमर्थानां तज्ज्ञैरभिनयः कृतः  ॥ भ्न्_४।२६१ ॥  
कस्मानृत्तं कृतं ह्येतत्कं स्वभावमपेक्षते  ।  
न गीतकार्थसम्बद्धं न चाप्यर्थस्य भावकम्  ॥ भ्न्_४।२६२ ॥  
कस्मान्नृत्तं कृतं ह्येतद्गीतेष्वासारितेषु च  ।  
भरतः -  
अत्रोच्यते न खल्वर्थं कञ्चिन्नृत्तमपेक्षते  ॥ भ्न्_४।२६३ ॥  
किं तु शोभां प्रजनयेदिति नृत्तं प्रवर्तितम्  ।  
प्रायेण सर्वलोकस्य नृत्तमिष्टं स्वभावतः  ॥ भ्न्_४।२६४ ॥  
मङ्गलमिति कृत्वा च नृत्तमेतत्प्रकीर्तितम्  ।  
विवाहप्रसवावाहप्रमोदाभ्युअदयादिषु  ॥ भ्न्_४।२६५ ॥  
विनोदकारणं चेति नृत्तमेतत्प्रवर्तितम्  ।  
अतश्चैव प्रतिक्षेपाद्भूतसङ्घैः प्रवर्तिताः  ॥ भ्न्_४।२६६ ॥  
ये गीतकादौ युज्यन्ते सम्यङ्नृत्तविभागकाः  ।  
देवेन चापि सम्प्रोक्तस्तण्डुस्ताण्डवपूर्वकम्  ॥ भ्न्_४।२६७ ॥  
गीतप्रयोगमाश्रित्य नृत्तमेतत्प्रवर्त्यताम्  ।  
प्रायेण ताण्डवविधिर्देवस्तुत्याश्रयो भवेत्  ॥ भ्न्_४।२६८ ॥  
सुकुमारप्रयोगश्च शृङ्गाररससम्भवः  ।  
तस्य तण्डुप्रयुक्तस्य ताण्डवस्य विधिक्रियाम्  ॥ भ्न्_४।२६९ ॥  
वर्धमानकमासाद्य सम्प्रवक्ष्यमि लक्षणम्  ।  
कलानां वृद्धिमासाद्य ह्यक्षराणां च वर्धनात्  ॥ भ्न्_४।२७० ॥  
लयस्य वर्धनाच्चापि वर्धमानकमुच्यते  ।  
कृत्त्वा कुतपविन्यासं यथावद्द्विजसत्तमाः  ॥ भ्न्_४।२७१ ॥  
आसारितप्रयोगस्तु ततः कार्यः प्रयोक्तृभिः  ।  
तत्र तूपोहनं कृत्त्वा तन्त्रीगानसमन्वितम्  ॥ भ्न्_४।२७२ ॥  
कार्यः प्रवेशो नर्तक्या भाण्डवाद्यसमन्वितः  ।  
विशुद्धकरणायां तु जात्यां वाद्यं प्रयोजयेत्  ॥ भ्न्_४।२७३ ॥  
गत्या वाद्यानुसारिण्या तस्याश्चारीं प्रयोजयेत्  ।  
वैशाखस्थानकेनेह सर्वरेचकचारिणी  ॥ भ्न्_४।२७४ ॥  
पुष्पाञ्जलिधरा भूत्वा प्रविशेद्रङ्गमण्डपम्  ।  
पुष्पाञ्जलिं विसृज्याथ रङ्गपीठं परीत्य च  ॥ भ्न्_४।२७५ ॥  
प्रणम्य देवताभ्यश्च ततो ऽभिनयमाचरेत्  ।  
यत्राभिनेयं गीतं स्यात्तत्र वाद्यं न योजयेत्  ॥ भ्न्_४।२७६ ॥  
अङ्गहारप्रयोगे तु भाण्डवाद्यं विधीयते  ।  
समं रक्तं विभक्तं च स्फुटं शुद्धप्रहारजम्  ॥ भ्न्_४।२७७ ॥  
नृत्ताङ्गग्राहि वाद्यज्ञैर्वाद्यं योज्यं तु ताण्डवे  ।  
प्रयुज्य गीतवाद्ये तु निष्क्रामेन्नर्तकी ततः  ॥ भ्न्_४।२७८ ॥  
अनेनैव विधानेन प्रविशन्त्यपराः पृथक्  ।  
अन्याश्चानुक्रमेणाथ पिण्डीं बध्नन्ति याः स्त्रियः  ॥ भ्न्_४।२७९ ॥  
तावत्पर्यस्तकः कार्यो यावत्पिण्डी न बध्यते  ।  
पिण्डीं बद्ध्वा ततः सर्वा निष्क्रामेयुः स्त्रियस्तु ताः  ॥ भ्न्_४।२८० ॥  
पिण्डीबन्धेषु वाद्यं तु कर्तव्यमिह वादकैअः  ।  
पर्यस्तकप्रमाणेन चित्रौघकरणान्वितम्  ॥ भ्न्_४।२८१ ॥  
तत्रोपवाहनं भूयः कार्यं पूर्ववदेव हि  ।  
ततश्चासारितं भूयो गायनं तु प्रयोजयेत्  ॥ भ्न्_४।२८२ ॥  
पूर्वेणैव विधानेन प्रविशेच्चापि नर्तकी  ।  
गीतकार्थं त्वभिनयेद् द्वितीयासारितस्य तु  ॥ भ्न्_४।२८३ ॥  
तदेव च पुनर्वस्तु नृत्तेनापि प्रदर्शयेत्  ।  
आसारिते समाप्ते तु निष्क्रामेन्नर्तकी ततः  ॥ भ्न्_४।२८४ ॥  
पूर्ववत्प्रविशन्त्यन्याः प्रयोगः स्यात्स एव हि  ।  
एवं पदे पदे कार्यो विधिरासारितस्य तु  ॥ भ्न्_४।२८५ ॥  
भाण्डवाद्यकृते चैव तथा गानकृते ऽपि च  ।  
एका तु प्रथमं योज्या द्वे द्वितीयं तथैव च  ॥ भ्न्_४।२८६ ॥  
तिस्रो वस्तु तृतीयं तु चतस्रस्तु चतुर्थकम्  ।  
पिण्डीनां विधयश्चैव चत्वारः सम्प्रकीर्तिताः  ॥ भ्न्_४।२८७ ॥  
पिण्डी शृङ्खलिका चैव लताबन्धो ऽथ भेद्यकः  ।  
पिण्डीबन्धस्तु पिण्डत्वाद्गुल्मः शृङ्खलिका भवेत्  ॥ भ्न्_४।२८८ ॥  
जालोपनद्धा च लता सनृत्तो भेद्यकः स्मृतः  ।  
पिण्डीबन्धः कनिष्ठे तु शृङ्खला तु लयान्तरे  ॥ भ्न्_४।२८९ ॥  
मध्यमे च लताबन्धो ज्येष्ठे चैवाथ भेद्यकः  ।  
पिण्डीनां विविधा योनिर्यन्त्रं भद्रासनं तथा  ॥ भ्न्_४।२९० ॥  
शिक्षायोगस्तथा चैव प्रयोक्तव्यः प्रयोक्तृभिः  ।  
एवं प्रयोगः कर्तव्यो वर्धमाने तपोधनाः  ॥ भ्न्_४।२९१ ॥  
गीतानां छन्दकानां च भूयो वक्ष्याम्यहं विधिम्  ।  
यानि वस्तुनिबद्धानि यानि चाङ्गिकृतानि तु  ॥ भ्न्_४।२९२ ॥  
गीतानि तेषां वक्ष्यामि प्रयोगं नृत्तवाद्ययोः  ।  
तत्रावतरणं कार्यं नर्तक्याः सार्वभाण्डिकम्  ॥ भ्न्_४।२९३ ॥  
क्षेपप्रतिक्षेपकृतं भाण्डोपोहनसंस्कृतम्  ।  
प्रथमं त्वभिनेयं स्यद्गीतके सर्ववस्तुकम्  ॥ भ्न्_४।२९४ ॥  
तदेव च पुनर्वस्तु नृत्तेएनापि प्रदर्शेयत्  ।  
यो विधिः पूर्वमुक्तस्तु नृत्ताभिनयवादिते  ॥ भ्न्_४।२९५ ॥  
आसारितविधौ स स्याद्गीतानां वस्तुकेष्वपि  ।  
एवं वस्तुनिबन्धानां गीतकानां विधिः स्मृतः  ॥ भ्न्_४।२९६ ॥  
शृणुताङ्गनिबद्धानां गीतानामपि लक्षणम्  ।  
य एव वस्तुकविधिर्नृत्ताभिनयवादिते  ॥ भ्न्_४।२९७ ॥  
तमेवाङ्गनिबद्धेषु च्छन्दकेष्वपि योजयेत्  ।  
वाद्यं गुर्वक्षरकृतं तथाल्पाक्षरमेव च  ॥ भ्न्_४।२९८ ॥  
मुखे सोपोहने कुर्याद्वर्णानां विप्रकर्षतः  ।  
यदा गीतिवशादङ्गं भूयो भूयो निवर्तते  ॥ भ्न्_४।२९९ ॥  
तत्राद्यमभिनेयं स्याच्छेषं नृत्तेन योजयेत्  ।  
यदा गीतिवशादङ्गं भूयो भूयो निवर्तते  ॥ भ्न्_४।३०० ॥  
त्रिपाणिलयसंयुक्तं तत्र वाद्यं प्रयोजयेत्  ।  
यथा लयस्तथा वाद्यं कर्तव्यमिह वादकैः  ॥ भ्न्_४।३०१ ॥  
[ततं चानुगतं चापि ओघं च करणान्वितम्  ।  
स्थिरे तत्त्वं प्रयोक्तव्यं मध्ये चानुगतं भवेत्  ॥ भ्न्_४।३०१*१ ॥  
भूयश्चौघः प्रयोक्तव्यस्त्वेष वाद्यगतो विधिः  ।  
छन्दोगीतकमासाद्य त्वङ्गानि परिवर्तयेत्  ॥ भ्न्_४।३०१*२ ॥  
एष कार्यो विधिर्नित्यं नृत्ताभिनयवादिते  ।  
यानि वस्तुनिबद्धानि तेषामन्ते ग्रहो भवेत्  ।  
अङ्गानां तु परावृत्तावादावेव ग्रहो मतः]  ॥ भ्न्_४।३०१*३ ॥  
एवमेष विधिः कार्यो गीतेष्वासारितेष्वपि  ।  
देवस्तुत्याश्रयं ह्येतत्सुकुमारं निबोधत  ॥ भ्न्_४।३०२ ॥  
स्त्रीपुंसयोस्तु संलापो यस्तु कामसमुद्भवः  ।  
तज्ज्ञेयं सुकुमारं हि शृङ्गाररससम्भवम्  ॥ भ्न्_४।३०३ ॥  
यस्यां यस्यामवस्थायां नृत्तं योज्यं प्रयोक्तृभिः  ।  
तत्सर्वंं सम्प्रवक्ष्यामि तच्च मे शृणुत द्विजाः  ॥ भ्न्_४।३०४ ॥  
अङ्गवस्तुनिवृत्तौ तु तथा वर्णनिवृत्तिषु  ।  
तथा चाभुदयस्थाने नृत्तं तज्ज्ञः प्रयोजयेत्  ॥ भ्न्_४।३०५ ॥  
यत्तु सन्दृश्यते किञ्चिद्दम्पत्योर्मदनाश्रयम्  ।  
नृत्तं तत्र प्रयोक्तव्यं प्रहर्षार्थगुणोद्भवम्  ॥ भ्न्_४।३०६ ॥  
यत्र सन्निहिते कान्ते ऋतुकालादिदर्शनम्  ।  
गीतकार्थाभिसम्बद्धं नृत्तं तत्रापि चेष्यते  ॥ भ्न्_४।३०७ ॥  
खण्डिअता विप्रलब्धा वा कलहान्तरितापि वा  ।  
यस्मिन्नङ्गे तु युवतिर्न नृत्तं तत्र न योजयेत्  ॥ भ्न्_४।३०८ ॥  
सखीप्रवृत्ते संलापे तथाऽसन्निहिते प्रिये  ।  
न हि नृत्तं प्रयोक्तव्यं यस्या न प्रोषितः प्रियः  ॥ भ्न्_४।३०९ ॥  
[दूत्याश्रयं यदा तु स्यादृतुकालादि दर्शनम्  ।  
औत्सुक्यचिन्तासम्बद्धं न नृत्तं तत्र योजयेत्]  ॥ भ्न्_४।३०९* ॥  
यस्मिन्नङ्गे प्रसादं तु गृह्नीयान्नायिका क्रमात्  ।  
ततःप्रभृति नृत्तं तु शेषेष्वङ्गेषु योजयेत्  ॥ भ्न्_४।३१० ॥  
देवस्तुत्याश्रयकृतं यदङ्गं तु भवेदथ  ।  
माहेश्वरैरङ्गहारैरुद्धतैस्तत्प्रयोजयेत्  ॥ भ्न्_४।३११ ॥  
यत्तु शृङ्गारसम्बद्धं गानं स्त्रीपुरुषाश्रयम्  ।  
देवीकृतैरङ्गहारैर्ललितैस्तत्प्रयोजयेत्  ॥ भ्न्_४।३१२ ॥  
चतुष्पदा नर्कुटके खञ्जके परिगीतके  ।  
विधानं सम्प्रवक्ष्यामि भाण्डवाद्यविधिं प्रति  ॥ भ्न्_४।३१३ ॥  
खञ्जनर्कुटसंयुक्ता भस्वेद्या तु चतुष्पदा  ।  
पादान्ते सन्निपाते तु तस्या भाण्डग्रहो भवेत्  ॥ भ्न्_४।३१४ ॥  
या ध्रुवा छन्दसा यक्ता समपादा समाक्षरा  ।  
तस्याः पादावसाने तु प्रदेशिन्या ग्रहो भवेत्  ॥ भ्न्_४।३१५ ॥  
कृत्वैकं परिवर्तं तु गानस्याभिनयस्य च  ।  
पुनः पादनिवृत्तिं तु भाण्डवाद्येन योजयेत्  ॥ भ्न्_४।३१६ ॥  
अ~ङ्गवस्तुनिवृतौ तु वर्णान्तरनिवृत्तिषु  ।  
तथोपस्थापने चैव भाण्डवाद्यं प्रयोजयेत्  ॥ भ्न्_४।३१७ ॥  
ये ऽपि चान्तरमार्गास्स्युः तन्त्रिवाक्करणैः कृताः  ।  
तेषु सूची प्रयोक्तव्या भाण्डेन सह ताण्डवे  ॥ भ्न्_४।३१८ ॥  
महेश्वरस्य चरितं य इदं सम्प्रयोजयेत्  
सर्वपापविशुद्धात्मा शिवलोकं स गच्छति  ॥ भ्न्_४।३१९ ॥  
एवमेष विधिः सृ(र्दृ)ष्टस्ताण्डवस्य प्रयोगतः  ।  
भूयः किं कथ्यतामन्यन्नाट्यवेदविधिं प्रति  ॥ भ्न्_४।३२० ॥  
  
इति भारतीये नाट्यशास्त्रे ताण्डवलक्षणं नाम चतुर्थो ऽध्यायः  
  
_____________________________________________________________  
  
  
अथ पूर्वरङ्गविधानो नाम पञ्चमो ऽध्यायः  
  
भरतस्य वचः श्रुत्वा नाट्यसन्तानकारणम्  ।  
पुनरेवाब्रुवन्वाक्यमृषयो हृष्टमानसाः  ॥ भ्न्_५।१ ॥  
यथा नाट्यस्य जन्मेदं जर्जरस्य च सम्भवः  ।  
विघ्नानां शमनं चैव दैवतानां च पूजनम्  ॥ भ्न्_५।२ ॥  
तदस्माभिः श्रुतं सर्वं गृहीत्वा चावधारितम्  ।  
निखिलेन यथातत्त्वमिच्छामो वेदितुं पुनः  ॥ भ्न्_५।३ ॥  
पूर्वरङ्गं महातेजः सर्वलक्षणसंयुतम्  ।  
यथा बुद्ध्यामहे ब्रह्मंस्तथा व्याख्यातुमर्हसि  ॥ भ्न्_५।४ ॥  
तेषां तु वचनं श्रुत्वा मुनीनां भरतो मुनिः  ।  
प्रत्युवाच पुनर्वाक्यं पूर्वरङ्गविधिं प्रति  ॥ भ्न्_५।५ ॥  
पूर्वरङ्गं महाभागा गदतो मे निबोधत  ।  
पादभागाः कलाश्चैव परिवर्तास्तथैव च  ॥ भ्न्_५।६ ॥  
यस्माद्रङ्गे प्रयोगो ऽयं पूर्वमेव प्रयुज्यते  ।  
तस्मादयं पूर्वरङ्गो विज्ञेयो द्विजसत्तमाः  ॥ भ्न्_५।७ ॥  
अस्याङ्गानि तु कार्याणि यथावदनुपूर्वशः  ।  
तन्त्रीभाण्डसमायोअगैः पाठ्ययोगकृतैस्तथा  ॥ भ्न्_५।८ ॥  
प्रत्याहारो ऽवतरणं तथा ह्यारम्भ एव च  ।  
आश्रावणा वक्त्रपाणिस्तथा च परिघट्टना  ॥ भ्न्_५।९ ॥  
सङ्घोटना ततः कार्या मार्गासारितमेव च  ।  
ज्येष्ठमध्यकनिष्ठानि तथैवासारतानि च  ॥ भ्न्_५।१० ॥  
एतानि तु बहिर्गीतान्यन्तर्यवनिकागतैः  ।  
प्रयोक्तृभिः प्रयोज्यानि तन्त्रीभाण्डकृतानि च  ॥ भ्न्_५।११ ॥  
ततः सर्वैस्तु कुतपैः संयुक्तानीह कारयेत्  ।  
विघट्य वै यवनिकां नृत्तपाठ्यकृतानि तु  ॥ भ्न्_५।१२ ॥  
गीतानां मद्रकादीनां योज्यमेकं तु गीतकम्  ।  
वर्धमानमथापीह ताण्डवं यत्र युज्यते  ॥ भ्न्_५।१३ ॥  
ततश्चोत्थापनं कार्यं परिवर्तनमेव च  ।  
नान्दी शुष्कावकृष्टा च रङ्गद्वारं तथैव च  ॥ भ्न्_५।१४ ॥  
चारि चैव ततः कार्या महाचारी तथैव च  ।  
त्रिकं प्ररोचनां चापि पूर्वरङ्गे भवन्ति हि  ॥ भ्न्_५।१५ ॥  
एतान्यङ्गानि कार्याणि पूर्वरङ्गविधौ द्विजाः  ।  
एतेषां लक्षणमहं व्याख्यास्याम्यनुपूर्वशः  ॥ भ्न्_५।१६ ॥  
कुतपस्य तु विन्यासः प्रत्याहार इति स्मृतः  ।  
तथावतरणं प्रोक्तं गायिकानां निवेशनम्  ॥ भ्न्_५।१७ ॥  
परिगीतक्रियारम्भ आरम्भ इति कीर्तितः  ।  
आतोद्यरञ्जनार्थं तु भवेदाश्रावणाविधिः  ॥ भ्न्_५।१८ ॥  
वाद्यवृत्तिविभागार्थं वक्त्रपाणिर्विधीयते  ।  
तन्त्र्योजःकरणार्थं तु भवेच्च परिघट्टना  ॥ भ्न्_५।१९ ॥  
तथा पाणिविभागार्थं भवेत्सङ्घोटनाविधिः  ।  
तन्त्रीभाण्डसमायोगान्मार्गासारितमिष्यते  ॥ भ्न्_५।२० ॥  
कलापातविभागार्थं भवेदासारितक्रिया  ।  
कीर्तनाद्देवतानां च ज्ञेयो गीतविधिस्तथा  ॥ भ्न्_५।२१ ॥  
[अतः परं प्रवक्ष्यमि ह्युत्थापनविधिक्रियाम्]  ॥ भ्न्_५।२१* ॥  
यस्मादुत्थापयन्त्यत्र प्रयोगं नान्दिपाठकाः  ।  
पूर्वमेव तु रङ्गे ऽस्मिंस्तस्मादुत्थापनं स्मृतम्  ॥ भ्न्_५।२२ ॥  
यस्माच्च लोकपालानां परिवृत्य चतुर्दिशम्  ।  
वन्दनानि प्रकुर्वन्ति तस्माच्च परिवर्तनम्  ॥ भ्न्_५।२३ ॥  
आशीर्वचनसंयुक्ता नित्यं यस्मात्प्रयुज्यते  ।  
देवद्विजनृपादीनां तस्मान्नान्दीति सञ्ज्ञिता  ॥ भ्न्_५।२४ ॥  
अत्र शुष्काक्षरैरेव ह्यवकृष्टा ध्रुवा यतः  ।  
तस्माच्छुष्कावकृष्टेयं जर्जरश्लोकदर्शिता  ॥ भ्न्_५।२५ ॥  
यस्मादभिनयस्त्वत्र प्रथमं ह्यवतार्यते  ।  
रङ्गद्वारमतो ज्ञेयं वागङ्गाभिनयात्मकम्  ॥ भ्न्_५।२६ ॥  
शृङ्गारस्य प्रचरणाच्चारी सम्परिकीर्तिता  ।  
रौद्रप्रचरणाच्चापि महाचारीति कीर्तिता  ॥ भ्न्_५।२७ ॥  
विदूषकः सूत्रधारस्तथा वै पारिपार्श्वकः  ।  
यत्र कुर्वन्ति सञ्जल्पं तच्चापि त्रिगतं मतम्  ॥ भ्न्_५।२८ ॥  
उपक्षेपेण काव्यस्य हेतुयुक्तिसमाश्रया  ।  
सिद्धेनामन्त्रणा या तु विज्ञेया स प्ररोचना  ॥ भ्न्_५।२९ ॥  
अतः परं प्रवक्ष्यामि ह्याश्रावणविधिक्रियाम्  ।  
बहिर्गीतविधौ सम्यगुत्पत्तिं कारणं तथा  ॥ भ्न्_५।३० ॥  
चित्रदक्षिणवृतौ तु सप्तरूपे प्रवर्तिते  ।  
सोपोहने सनिर्गीते देवस्तुत्यभिनन्दिते  ॥ भ्न्_५।३१ ॥  
नारदाद्यैस्तु गन्धर्वैः सभायां देवदानवाः  ।  
निर्गीतं श्राविताः सम्यग्लयतालसमन्वितम्  ॥ भ्न्_५।३२ ॥  
तच्छ्रुत्वा तु सुखं गानं देवस्तुत्यभिनन्दितम्  
अभवन्क्षुभिताः सर्वे मात्सर्याद्दैत्यराक्षसाः  ॥ भ्न्_५।३३ ॥  
सम्प्रधार्य च ते ऽन्योन्यमित्यवोचन्नवस्थिताः  ।  
निर्गीतं तु सवादित्रमिदं गृह्णीमहे वयम्  ॥ भ्न्_५।३४ ॥  
सप्तरूपेण सन्तुष्टा देवाः कर्मानुकीर्तनात्  ।  
वयं गृह्णीम निर्गीतं तुष्यामो ऽत्रैव सर्वदा  ॥ भ्न्_५।३५ ॥  
ते तत्र तुष्टा दैत्यास्तु साधयन्ति पुनः पुनः  ।  
रुष्टाश्चापि ततो देवाः प्रत्यभाषन्त नारदम्  ॥ भ्न्_५।३६ ॥  
एते तुष्यन्ति निर्गीते दानवा सह राक्षसैः  ।  
प्रणश्यतु प्रयोगो ऽयं कथं वा मन्यते भवान्  ॥ भ्न्_५।३७ ॥  
देवानां वचनं श्रुत्वा नारदो वाक्यमब्रवीत्  ।  
धातुवाद्याश्रयकृतं निर्गीतं मा प्रणश्यतु  ॥ भ्न्_५।३८ ॥  
किन्तूपोहनसंयुक्तं धातुवाद्यविभूषितम्  ।  
भविष्यतीदं निर्गीतं सप्तरूपविधानतः  ॥ भ्न्_५।३९ ॥  
निर्गीतेनावबद्धाश्च दैत्यदानवराक्षसाः  ।  
न क्षोभं न विघातं च करिष्यन्तीह तोषिताः  ॥ भ्न्_५।४० ॥  
एवं निर्गीतमेतत्तु दैत्यानां स्पर्धया द्विजाः  ।  
देवानां बहुमानेन बहिर्गीतमिति स्मृतम्  ॥ भ्न्_५।४१ ॥  
धातुभिश्चित्रवीणायां गुरुलघ्वक्षरान्वितम्  ।  
वर्णालङ्कारसंयुक्तं प्रयोक्तव्यं बुधैरथ  ॥ भ्न्_५।४२ ॥  
निर्गीतं गेयते यस्मादपदं वर्णयोजनात्  ।  
असूयया च देवानां बहिर्गीतमिदं स्मृतम्  ॥ भ्न्_५।४३ ॥  
निर्गीतं यन्मया प्रोक्तं सप्तरूपसमन्वितम्  ।  
उत्थापनादिकं यच्च तस्य कारणमुच्यते  ॥ भ्न्_५।४४ ॥  
आश्रावणायां युक्तायां दैत्यास्तुष्यन्ति नित्यशः  ।  
वक्त्रपाणौ कृते चैव नित्यं तुष्यन्ति दानवाः  ॥ भ्न्_५।४५ ॥  
परिघट्टनया तुष्टा युक्तायां राक्षसां गणाः  ।  
सङ्घोटनक्रियायां च तुष्यन्त्यपि च गुह्यकाः  ॥ भ्न्_५।४६ ॥  
मार्गासारितमासाद्य तुष्टा यक्षा भवन्ति हि  ।  
गीतकेषु प्रयुक्तेषु देवास्तुष्यन्ति नित्यशः  ॥ भ्न्_५।४७ ॥  
वर्धमाने प्रयुक्ते तु रुद्रस्तुष्यति सानुगः  ।  
तथा चोत्थापने युक्ते ब्रह्मा तुष्टो भवेदिह  ॥ भ्न्_५।४८ ॥  
तुष्यन्ति लोकपालाश्च प्रयुक्ते परिवर्तने  ।  
नान्दीप्रयोगे ऽथ कृते प्रीतो भवति चन्द्रमाः  ॥ भ्न्_५।४९ ॥  
युक्तायामवकृष्टायां प्रीता नागा भवन्ति हि  ।  
तथा शुष्कावकृष्टायां प्रीतः पितृगणो भवेत्  ॥ भ्न्_५।५० ॥  
रङ्गद्वारे प्रयुक्ते तु विष्णुः प्रीतो भवेदिह  ।  
जर्जरस्य प्रयोगे तु तुष्टा विघ्नविनायकाः  ॥ भ्न्_५।५१ ॥  
तथा चार्या प्रयुक्तायामुमा तुष्टा भवेदिह  ।  
महाचार्या प्रयुक्तायां तुष्टो भूतगणो भवेत्  ॥ भ्न्_५।५२ ॥  
आश्रावणादिचार्यन्तमेतद्दैवतपूजनम्  ।  
पूर्वरङ्गे मया ख्यातं तथा चाङ्गविकल्पनम्  ॥ भ्न्_५।५३ ॥  
देवस्तुष्यन्ति यो येन यस्य यन्मनसः प्रियम्  ।  
तत्तथा पूर्वरङ्गे तु मया प्रोकं द्विजोत्तमाः  ॥ भ्न्_५।५४ ॥  
सर्वदैवतपूजार्हं सर्वदैवतपूजनम्  ।  
धन्यं यशस्यमायुष्यं पूर्वरङ्गप्रवर्तनम्  ॥ भ्न्_५।५५ ॥  
दैत्यदानवतुष्ट्यर्थं सर्वेषां च दिवौकसाम्  ।  
निर्गीतानि सगीतानि पूर्वरङ्गकृतानि तु  ॥ भ्न्_५।५६ ॥  
[या विद्या यानि शिल्पानि या गतिर्यश्च चेष्टितम्  ।  
लोकालोकस्य जगतस्तदस्मिन्नाटकाश्रये]  ॥ भ्न्_५।५६* ॥  
निर्गीतानां सगीतानां वर्धमानस्य चैव हि  ।  
ध्रुवाविधाने वक्ष्यामि लक्षणं कर्म चैव हि  ॥ भ्न्_५।५७ ॥  
प्रयुज्य गीतकविधिं वर्धमानमथापि च  ।  
गीतकान्ते ततश्चापि कार्या ह्युत्थापनी ध्रुवा  ॥ भ्न्_५।५८ ॥  
अदौ द्वे च चतुर्थं चाप्यष्टमैकादशे तथा  ।  
गुर्वक्षराणि जानीयत्पादे ह्येकादशे तथा  ॥ भ्न्_५।५९ ॥  
चतुष्पदा भवेत्सा तु चतुरश्रा तथैव च  ।  
चतुर्भिस्सन्निपातैश्च त्रिलया त्रियतिस्तथा  ॥ भ्न्_५।६० ॥  
परिवर्ताश्च चत्वारः पाणयस्त्रय एव च  ।  
जात्या चैव हि विश्लोका तां च तालेन योजयेत्  ॥ भ्न्_५।६१ ॥  
शम्या तु द्विकला कार्या तलो द्विकल एव च  ।  
पुनश्चैककला शम्या सन्निपातः कलात्रयम्  ॥ भ्न्_५।६२ ॥  
एवमष्टकलः कार्यः सन्निपातो विअचक्षणैः  ।  
चत्वारः सन्निपाताश्च परिवर्तः स उच्यते  ॥ भ्न्_५।६३ ॥  
पूर्वं स्थितलयः कार्यः परिवर्तो विचक्षणैः  ।  
तृतीये सन्निपाते तु तस्या भाण्डग्रहो भवेत्  ॥ भ्न्_५।६४ ॥  
एकस्मिन्परिवर्ते तु गते प्राप्ते द्वितीयके  ।  
कार्यं मध्यलये तज्ज्ञैः सूत्रधारप्रवेशनम्  ॥ भ्न्_५।६५ ॥  
पुष्पाञ्जलिं समादाय रक्षामङ्गलसंस्कृताः  ।  
शुद्धवस्त्राः सुमनसस्तथा चाद्भुतदृष्टयः  ॥ भ्न्_५।६६ ॥  
स्थानन्तु वैष्णवं कृत्वा सौष्ठवाङ्गपुरस्कृतम्  ।  
दीक्षिताः शुचयश्चैव प्रविशेयुः समं त्रयः  ॥ भ्न्_५।६७ ॥  
भृङ्गारजर्जरधरौ भवेतां पारिपार्श्विकौ  ।  
मध्ये तु सूत्रभृत्ताभ्यां वृत्तः पञ्चपदीं व्रजेत्  ॥ भ्न्_५।६८ ॥  
पदानि पञ्च गच्छेयुर्ब्रह्मणो यजनेच्छया  ।  
पदानाञ्चापि विक्षेपं व्याख्यास्याम्यनुपूर्वशः  ॥ भ्न्_५।६९ ॥  
त्रितालान्तरविष्कम्भमुत्क्षिपेच्चरणं शनैः  
पार्श्वोत्थानोत्थितं चैव तन्मध्ये पातयेत्पुनः  ॥ भ्न्_५।७० ॥  
एवं पञ्चपदीं गत्वा सूत्रधारः सहेतरः  ।  
सूचीं वामपदे दद्याद्विक्षेपं दक्षिणेन च  ॥ भ्न्_५।७१ ॥  
पुष्पाञ्जल्यपवर्गश्च कार्यो ब्राह्मे ऽथ मण्डले  ।  
रङ्गपीठस्य मध्ये तु स्वयं ब्रह्मा प्रतिष्ठितः  ॥ भ्न्_५।७२ ॥  
ततः सललितैर्हस्तैरभिवन्द्य पितामहम्  ।  
अभिवादानि कार्याणि त्रीणि हस्तेन भूतले  ॥ भ्न्_५।७३ ॥  
कालप्रकर्षहेतोश्च पादानां प्रविभागतः  ।  
सूत्रधारप्रवेशाद्यो वन्दनाभिनयान्तकः  ॥ भ्न्_५।७४ ॥  
द्वितीयः परिवर्तस्तु कार्यो मध्यलयाश्रितः  ।  
ततः परं तृतीये तु मण्डलस्य प्रदक्षिणम्  ॥ भ्न्_५।७५ ॥  
भवेदाचमनं चैव जर्जरग्रहणं तथा  ।  
उत्थाय मण्डलात्तूर्णं दक्षिणं पादमुद्धरेत्  ॥ भ्न्_५।७६ ॥  
वेधं तेनैव कुर्वीत विक्षेपं वामकेन च  ।  
पुनश्च दक्षिणं पादं पार्श्वसंस्थं समुद्धरेत्  ॥ भ्न्_५।७७ ॥  
ततश्च वामवेधस्तु विक्षेपो दक्षिणस्य च  ।  
इत्यनेन विधानेन सम्यक्कृत्वा प्रदिक्षणम्  ॥ भ्न्_५।७८ ॥  
भृङ्गारभृतमाहूय शौचं चापि समाचरेत्  ।  
यथान्यायं तु कर्तव्या तेन ह्याचमनक्रिया  ॥ भ्न्_५।७९ ॥  
आत्मप्रोक्षणमेवाद्भिः कर्तव्यं तु यथाक्रमम्  ।  
प्रयत्नकृतशौचेन सूत्रधारेण यत्नतः  ॥ भ्न्_५।८० ॥  
सन्निपातसमं ग्राह्यो जर्जरो विघ्नजर्जरः  ।  
प्रदक्षिणाद्यो विज्ञेयो जर्जरग्रहणान्तकः  ॥ भ्न्_५।८१ ॥  
तृतीयः परिवर्तस्तु विज्ञेयो वै द्रुते लये  ।  
गृहीत्वा जर्जरं त्वष्टौ कला जप्यं प्रयोजयेत्  ॥ भ्न्_५।८२ ॥  
वामवेधं ततः कुर्याद्विक्षेपं दक्षिणस्य च  ।  
ततः पञ्चपदीं चैव गच्छेत्तु कुतपोन्मुखः  ॥ भ्न्_५।८३ ॥  
वामवेधस्तु तत्रापि विक्षेपो दक्षिणस्य तु  ।  
जर्जरग्रहणाद्यो ऽयं कुतपाभिमुखान्तकः  ॥ भ्न्_५।८४ ॥  
चतुर्थः परिवर्तस्तु कार्यो द्रुतलये पुनः  ।  
करपादनिपातास्तु भव्न्त्यत्र तु षोडश  ॥ भ्न्_५।८५ ॥  
त्र्यश्रे द्वादश पातास्तु भवन्ति करपादयोः  ।  
वन्दनान्यथ कार्याणि त्रीणि हस्तेन भूतले  ॥ भ्न्_५।८६ ॥  
आत्मप्रोक्षणमद्भिश्च त्र्यश्रे नैव विधीयते  ।  
एवमुत्थापनं कार्यं ततस्तु परिवर्तनम्  ॥ भ्न्_५।८७ ॥  
चतुरश्रं लये मध्ये सन्निपातैरथाष्टभिः  ।  
यस्या लघूनि सर्वाणि केवलं नैधनं गुरु  ॥ भ्न्_५।८८ ॥  
भवेदतिजगत्यान्तु सा ध्रुवा परिवर्तनी  ।  
वार्तिकेन तु मार्गेण वाद्येनानुगतेन च  ॥ भ्न्_५।८९ ॥  
ललितैः पादविन्यासैर्वन्द्या देवा यथादिशम्  ।  
द्विकलं पादपतनं पादचार्या गतं भवेत्  ॥ भ्न्_५।९० ॥  
वामपादेन वेधस्तु कर्तव्यो नृत्तयोक्तृभिः  ।  
द्वितालान्तरविष्कम्भो विक्षेपो दक्षिणस्य च  ॥ भ्न्_५।९१ ॥  
ततः पञ्चपदीं गच्छेदतिक्रान्तैः पदरथ  ।  
ततो ऽभिवादनं कुर्याद्देवतानां यथादिशम्  ॥ भ्न्_५।९२ ॥  
वन्देत प्रथमं पूर्वां दिशं शक्राधिदैवताम्  ।  
द्वितीयां दक्षिणामाशां वन्देत यमदेवताम्  ॥ भ्न्_५।९३ ॥  
वन्देत पश्चिमामाशां ततो वरुणदैवताम्  ।  
चतुर्थीमुत्तरामाशां वन्देत धनदाश्रयाम्  ॥ भ्न्_५।९४ ॥  
दिशां तु वन्दनं कृत्वा वामवेधं प्रयोजयेत्  ।  
दक्षिणेन च कर्तव्यं विक्षेपपरिवर्तनम्  ॥ भ्न्_५।९५ ॥  
प्राङ्ग्मुखस्तु ततः कुर्यात्पुरुषस्त्रीनपुंसकैः  ।  
त्रिपद्या सूत्रभृद्रुद्रब्रह्मोपेन्द्राभिवादनम्  ॥ भ्न्_५।९६ ॥  
दक्षिणं तु पदं पुंसो वामं स्त्रीणां प्रकीर्तितम्  ।  
पुनर्दक्षिणमेव स्यान्नात्युत्क्षिप्तं नपुंसकम्  ॥ भ्न्_५।९७ ॥  
वन्देत पौरुषेणेशं स्त्रीपदेन जनार्दनम्  ।  
नपुंसक्पदेनापि तथैवाम्बुजसम्भवम्  ॥ भ्न्_५।९८ ॥  
परिवर्तनमेवं स्यात्तस्यान्ते प्रविशेत्ततः  ।  
चतुर्थकारः पुष्पाणि प्रगृह्य विधिपूर्वकम्  ॥ भ्न्_५।९९ ॥  
यथावत्तेन कर्तव्यं पूजनं जर्जरस्य तु  ।  
कुतपस्य च सर्वस्य सूत्रधारस्य चैव हि  ॥ भ्न्_५।१०० ॥  
तस्य भाण्डसमः कार्यस्तज्ज्ञैर्गतिपरिक्रमः  ।  
न तत्र गानं कर्तव्यं तत्र स्तोभक्रिया भवेत्  ॥ भ्न्_५।१०१ ॥  
चतुर्थकारः पूजां तु स कृत्वान्तर्हितो भवेत्  ।  
ततो गेयावकृष्टा तु चतुरश्रा स्थिता ध्रुवा  ॥ भ्न्_५।१०२ ॥  
गुरुप्राया तु सा कार्या तथा चैवावपाणिका  ।  
स्थायिवर्णाश्रयोपेता कलाष्टकविनिर्मिता  ॥ भ्न्_५।१०३ ॥  
[चतुर्थं पञ्चमं चैव सप्तमं चाष्टमं तथा  ।  
लघूनि पादे पङ्क्त्यान्तु सावकृष्टा ध्रुवा स्मृता]  ॥ भ्न्_५।१०३* ॥  
सूत्रधारः पठेत्तत्र मध्यमं स्वरमाश्रितः  ।  
नान्दीं पदैर्द्वादशभिरष्टभिर्वाऽप्यलङ्कृताम्  ॥ भ्न्_५।१०४ ॥  
नमो ऽस्तु सर्वदेवेभ्यो द्विजातिभ्यः शुभं तथा  ।  
जितं सोमेन वै राज्ञा शिवं गोब्राह्मणाय च  ॥ भ्न्_५।१०५ ॥  
ब्रह्मोत्तरं तथैवास्तु हता ब्रह्मद्विषस्तथा  ।  
प्रशास्त्विमां महाराजः पृथिवीं च ससागराम्  ॥ भ्न्_५।१०६ ॥  
राष्ट्रं प्रवर्धतां चैव रङ्गस्याशा समृद्ध्यतु  ।  
प्रेक्षाकर्तुर्महान्धर्मो भवतु ब्रह्मभाषितः  ॥ भ्न्_५।१०७ ॥  
काव्यकर्तुर्यशश्चास्तु धर्मश्चापि प्रवर्धताम्  ।  
इज्यया चानया नित्यं प्रीयन्तां देवता इति  ॥ भ्न्_५।१०८ ॥  
नान्दीपदान्तरेष्वेषु ह्येवमार्येति नित्यशः  ।  
वदेतां सम्यगुक्ताभिर्वाग्भिस्तौ पारिपार्श्विकौ  ॥ भ्न्_५।१०९ ॥  
एवं नान्दी विधातव्या यथावल्लक्षणान्विता  ।  
ततश्शुष्कावकृष्टा स्याज्जर्जरश्लोकदर्शिका  ॥ भ्न्_५।११० ॥  
नवं गुर्वाक्षराण्यादौ षड्लघूनि गुरुत्रयम्  ।  
शुष्कावकृष्टा तु भवेत्कला ह्यष्टौ प्रमाणतः  ॥ भ्न्_५।१११ ॥  
यथा:  
दिग्ले दिग्ले दिग्ले दिग्ले जम्बुकपलितकते तेचाम्  ।  
कृत्वा शुष्कावकृष्टां तु यथावद्द्विजसत्तमाः  ॥ भ्न्_५।११२ ॥  
ततः श्लोकं पठेदेकं गम्भीरस्वरसंयुतम्  ।  
देवस्तोत्रं पुरस्कृत्य यस्य पूजा प्रवर्तते  ॥ भ्न्_५।११३ ॥  
राज्ञो वा यत्र भक्तिः स्यादथ वा ब्रह्मणस्स्तवम्  ।  
गदित्वा जर्जरश्लोकं रङ्गद्वारे च यत्स्मृतम्  ॥ भ्न्_५।११४ ॥  
पठेदन्यं पुनः श्लोकं जर्जरस्य विनाशनम्  ।  
जर्जरं नमयित्वा तु ततश्चारीं प्रयोजयेत्  ॥ भ्न्_५।११५ ॥  
पारिपार्श्विकयोश्च स्यात्पश्चिमेनापसर्पणम्  ।  
अङ्किता चात्र कर्तव्या ध्रुवा मध्यलयान्विता  ॥ भ्न्_५।११६ ॥  
चतुर्भिः सन्निपातैश्च चतुरश्रा प्रमाणतः  ।  
आद्यमन्त्यं चतुर्थं च पञ्चमं च तथा गुरु  ॥ भ्न्_५।११७ ॥  
यस्यां ह्रस्वानि शेषाणि सा ज्ञेया त्वङ्किता बुधैः  ।  
अस्याः प्रयोगं वक्ष्यामि यथा पूर्वं महेश्वरः  ॥ भ्न्_५।११८ ॥  
सहोमया क्रीडितवान्नानाभावविचेष्टतैः  ।  
कृत्वाऽवहित्थं स्थानं तु वामं चाधोमुखं भुजम्  ॥ भ्न्_५।११९ ॥  
चतुरश्रमुरः कार्यमञ्चितश्चापि मस्तकः  ।  
नाभिप्रदेशे विन्यस्य जर्जरं च तुलाधृतम्  ॥ भ्न्_५।१२० ॥  
वामपल्लवहस्तेन पादैस्तालान्तरोत्थितैः  ।  
गच्छेत्पञ्चपदीं चैव सविलासाङ्गचेष्टितैः  ॥ भ्न्_५।१२१ ॥  
वामवेधस्तु कर्तव्यो विक्षेपो दक्षिणस्य च  ।  
शृङ्गाररससंयुक्तां पठेदार्यां विचक्षणः  ॥ भ्न्_५।१२२ ॥  
चारीश्लोकं गदित्वा तु कृत्वा च परिवर्तनम्  ।  
तैरेव च पदः कार्यं पश्चिमेनापसर्पणम्  ॥ भ्न्_५।१२३ ॥  
पारिपार्श्विकहस्ते तु न्यस्य जर्जरमुत्तमम्  ।  
महाचारीं ततश्चैव प्रयुञ्जीत यथाविधि  ॥ भ्न्_५।१२४ ॥  
चतुरश्रा ध्रुवा तत्र तथा द्रुतलयान्विता  ।  
चतुर्भिस्सन्निपातैश्च कला ह्यष्टौ प्रमाणतः  ॥ भ्न्_५।१२५ ॥  
आद्यं चतुर्थमन्त्यं च सप्तमं दशमं गुरु  ।  
लघु शेषं ध्रुवापादे चतुर्विंशतिके भवेत्  ॥ भ्न्_५।१२६ ॥  
(यथा-)  
पादतलाहतिपातितशैलं क्षोभितभूतसमग्रसमुद्रम्  ।  
ताण्डवनृत्यमिदं प्रलयान्ते पातु जगत्सुखदायि हरस्य  ॥ भ्न्_५।१२७ ॥  
भाण्डोन्मुखेन कर्तव्यं पादविक्षेपणं ततः  ।  
सूचीं कृत्वा पुनः कुर्याद्विक्षेपपरिवर्तनम्  ॥ भ्न्_५।१२८ ॥  
अतिक्रान्तैः सललितैः पादैर्द्रुतलयान्वितैः  ।  
त्रितालान्तरमुत्क्षेपैर्गच्छेत्पञ्चपदीं ततः  ॥ भ्न्_५।१२९ ॥  
तत्रापि वामवेधस्तु विक्षेपो दक्षिणस्य च  ।  
तैरेव च पदैः कार्यं प्राङ्मुखेनापसर्पणम्  ॥ भ्न्_५।१३० ॥  
पुनः पदानि त्रीण्येव गच्छेत्प्राङ्मुख एव तु  ।  
ततश्च वामवेधः स्याद्विक्षेपो दक्षिणस्य च  ॥ भ्न्_५।१३१ ॥  
ततो रौद्ररसं श्लोकं पादसंहरणं पठेत्  ।  
तस्यान्ते तु त्रिपद्याथ व्याहरेत्पारिपार्श्विकौ  ॥ भ्न्_५।१३२ ॥  
तयोरागमने कार्यं गानं नर्कुटकं बुधैः  ।  
तथा च भारतीभेदे त्रिगतं सम्प्रयोजयेत्  ॥ भ्न्_५।१३३ ॥  
विदूषकस्त्वेकपदां सुत्रधारस्मितावहाम्  ।  
असम्बद्धकथाप्रायां कुर्यात्कथनिका ततः  ॥ भ्न्_५।१३४ ॥  
(वितण्डां गण्डसंयुक्तां तालिकाञ्च प्रयोजयेत्  ।  
कस्तिष्ठति जितं केनेत्यादिकाव्यप्ररूपिणीम्  ॥ भ्न्_५।१३४*१ ॥  
पारिपार्श्वकसञ्जल्पो विदूषकविरूपितः  ।  
स्थापितः सूत्रधारेण त्रिगतं सम्प्रयुज्यते) ॥ भ्न्_५।१३४*२ ॥  
प्ररोचना च कर्तव्या सिद्धेनोपनिमत्रणम्  ।  
रङ्गसिद्धौ पुनः कार्यं काव्यवस्तुनिरूपणम्  ॥ भ्न्_५।१३५ ॥  
सर्वमेव विधिं कृत्वा सूचीवेधकृतैरथ  ।  
पादैरनाविद्धगतैर्निष्क्रामेयुः समं त्रयः  ॥ भ्न्_५।१३६ ॥  
एवमेष प्रयोक्तव्यः पूर्वरङ्गो यथाविधि  ।  
चतुरश्रो द्विजश्रेष्ठास्त्र्यश्रं चापि निबोधत  ॥ भ्न्_५।१३७ ॥  
अयमेव प्रयोगः स्यादङ्गान्येतानि चैव हि  ।  
तालप्रमाणं सङ्क्षिप्तं केवलं तु विशेषकृत्  ॥ भ्न्_५।१३८ ॥  
शम्या तु द्विकला कार्या तालो ह्येककलस्तथा  ।  
पुनश्चैककला शम्या सन्निपातः कलाद्वयम्  ॥ भ्न्_५।१३९ ॥  
अनेन हि प्रमाणेन कलाताललयान्वितः  ।  
कर्तव्यः पूर्वरङ्गस्तु त्र्यश्रो ऽप्युत्थापनादिकः  ॥ भ्न्_५।१४० ॥  
आद्यं चतुर्थं दशममष्टमं नैधनं गुरु  ।  
यस्यास्तु जागते पादे सा त्र्यश्रोत्थापिनी ध्रुवा  ॥ भ्न्_५।१४१ ॥  
वाद्यं गतिप्रचारश्च ध्रुवा तालस्तथैव च  ।  
सङ्क्षिप्तान्येव कार्याणि त्र्यश्रे नृत्तप्रवेदिभिः  ॥ भ्न्_५।१४२ ॥  
वाद्यगीतप्रमाणेन कुर्यादङ्गविचेष्टितम्  ।  
विस्तीर्णमथ सङ्क्षिप्तं द्विप्रमाणविनिर्मितम्  ॥ भ्न्_५।१४३ ॥  
हस्तपादप्रचारस्तु द्विकलः परिकीर्तितः  ।  
चतुरश्रे परिक्रान्ते पाताः स्युः षोडशैव तु  ॥ भ्न्_५।१४४ ॥  
त्र्यश्रे द्वादश पातास्तु भवन्ति करपादयोः  ।  
एतत्प्रमाणं विज्ञेयमुभयोः पूर्वरङ्गयोः  ॥ भ्न्_५।१४५ ॥  
केवलं परिवर्ते तु गमने त्रिपदी भवेत्  ।  
दिग्वन्दने पञ्चपदी चतुरश्रे विधीयते  ॥ भ्न्_५।१४६ ॥  
आचार्यबुद्ध्या कर्तव्यस्त्र्यश्रस्तालप्रमाणतः  ।  
तस्मान्न लक्षणं प्रोक्तं पुनरुक्तं भवेद्यतः  ॥ भ्न्_५।१४७ ॥  
एवमेष प्रयोक्तव्यः पूर्वरङ्गो द्विजोत्तमाः  ।  
त्र्यश्रश्च चतुरश्रश्च शुद्धो भारत्युपाश्रयः  ॥ भ्न्_५।१४८ ॥  
एवं तावदयं शुद्धः पूर्वरङ्गो मयोदितः  ।  
चित्रत्वमस्य वक्ष्यामि यथाकार्यं प्रयोक्तृभिः  ॥ भ्न्_५।१४९ ॥  
वृत्ते ह्युत्थापने विप्राः कृते च परिवर्तने  ।  
चतुर्थकारदत्ताभिः सुमनोभिरलङ्कृते  ॥ भ्न्_५।१५० ॥  
उदात्तैर्गानैर्गन्धर्वैः परिगीते प्रमाणतः  ।  
देवदुन्दुभयश्चैव निनदैयुर्भृशं यतः  ॥ भ्न्_५।१५१ ॥  
सिद्धाः कुसुममालाभिर्विकिरेयुः समन्ततः  ।  
अङ्गहारैश्च देव्यस्ता उपनृत्येयुरग्रतः  ॥ भ्न्_५।१५२ ॥  
यस्ताण्डवविधिः प्रोक्तो नृते पिण्डीसमन्वितः  ।  
रेचकैरङ्गहारैश्च न्यासोपन्याससंयुतः  ॥ भ्न्_५।१५३ ॥  
नान्दीपदानां मध्ये तु एकैकस्मिन्पृथक्पृथक्  ।  
प्रयोक्तव्यो बुधैः सम्यक्चित्रभावमभीप्सुभिः  ॥ भ्न्_५।१५४ ॥  
एवं कृत्वा यथान्यायं शुद्धं चित्रं प्रयत्नतः  ।  
ततःपरं प्रयुञ्जीत नाटकं लक्षणान्वितम्  ॥ भ्न्_५।१५५ ॥  
ततस्त्वन्तर्हिताः सर्वा भवेयुर्दिव्ययोषितः  ।  
निष्क्रान्तासु च सर्वासु नर्तकीषु ततः परम्  ॥ भ्न्_५।१५६ ॥  
पूर्वरङ्गे प्रयोक्तव्यमङ्गजातमतःपरम्  ।  
एवं शुद्धो भवेच्चित्रः पूर्वरङ्गो विधानतः  ॥ भ्न्_५।१५७ ॥  
कार्यो नातिप्रसङ्गो ऽत्र नृतागीतविधिं प्रति  ।  
गीते वाद्ये च नृत्ते च प्रवृत्ते ऽतिप्रसङ्गतः  ॥ भ्न्_५।१५८ ॥  
खेदो भवेत्प्रयोक्तॄणां प्रेक्षकाणां तथैव च  ।  
खिन्नानां रसभावेषु स्पष्टता नोपजायते  ॥ भ्न्_५।१५९ ॥  
ततः शेषप्रयोगस्तु न रागजनको भवेत्  ।  
(लक्षनेन विना बाह्यलक्षणाद्विस्तृतं भवेत्  ।  
लोकशास्त्रानुसारेण तस्मान्नाट्यं प्रवर्तते)  ॥ भ्न्_५।१६०अब्*१ ॥  
त्र्यश्रं वा चतुरश्रं वा शुद्धं चित्रमथापि वा  ॥ भ्न्_५।१६० ॥  
प्रयुज्य रङ्गान्निष्क्रामेत्सूत्रधार्ः सहानुगः  ।  
(देवपार्थिवरङ्गानामाशीर्वचनसंयुताम्  ॥ भ्न्_५।१६१*१ ॥  
कवेर्नामगुणोपेतां वस्तूपक्षेपरूपिकाम्  ।  
लघुवर्णपदोपेतां वृत्तैश्चित्रैरलङ्कृताम्  ॥ भ्न्_५।१६१*२ ॥  
अन्तर्यवनिकासंस्थः कुर्यादाश्रावणां ततः  ।  
आश्रावनावसाने च नान्दीं कृत्वा स सूत्रधृत्  ।  
पुनः प्रविश्य रङ्गं तु कुर्यात्प्रस्तावनां ततः)  ॥ भ्न्_५।१६१*३ ॥  
प्रयुज्य विधिनैवं तु पूर्वर~गं प्रयोगतः  ॥ भ्न्_५।१६१ ॥  
स्थापकः प्रविशेत्तत्र सूत्रधारगुणाकृतिः  ।  
स्थानं तु वैष्णवं कृत्वा सौष्ठवाञ्गपुरस्कृतम्  ॥ भ्न्_५।१६२ ॥  
प्रविश्य रङ्गं तैरेव सूत्रधारपदैर्व्रजेत्  ।  
श्थापक्ष्य प्रवेशे तु कर्तव्यऽर्थानुगा ध्रुवा  ॥ भ्न्_५।१६३ ॥  
त्र्यश्रा वा चतुरश्रा वा तज्ज्ञैर्मध्यलयान्विता  ।  
कुर्यादनन्तरं चारीं देवरह्मणशंसिनीम्  ॥ भ्न्_५।१६४ ॥  
सुवाक्यमधुरैः श्लोकेर्नानाभसवरसान्वितैः  ।  
प्रसाद्य रङ्गं विधिवत्कवेर्नाम च कीर्तयेत्  ॥ भ्न्_५।१६५ ॥  
प्रस्तवा। ततः कुर्यात्काव्यप्रख्यापनाश्रयाम्  ।  
उद्धात्यकादि कर्तव्यं काव्योपक्षेपणाश्र्यम्  ॥ भ्न्_५।१६६ ॥  
दिव्ये दिव्याश्रयो भूत्वा मानुषे मानुषाश्रयः  ।  
दिव्यमानुषसंयोगे दिव्यो वा मानुषो ऽपि वा  ॥ भ्न्_५।१६७ ॥  
मुखबीजानुसदॄशं नानामार्गसमाश्रयम्  ।  
आआविधैरुपक्षेपैः काव्योपक्षेपणं भवेत्  ॥ भ्न्_५।१६८ ॥  
प्रस्ताव्यैवं तु निष्क्रामेत्काव्यप्रस्तावकस्ततः  ।  
एवमेष प्रयोक्तव्यः पूर्वरङ्गो यथाविधि  ॥ भ्न्_५।१६९ ॥  
य इमं पूर्वरङ्गं तु विधिनैव प्रयोजयेत्  ।  
नाशुभं प्राप्नुयात्किञ्चित्स्वर्गलोकं च गच्छति  ॥ भ्न्_५।१७० ॥  
यश्चापि विधिमुत्सृज्य यथेष्टं सम्प्रयोजयेत्  ।  
प्राप्नोत्यपचयं घोरं तिर्यग्ग्योनिं च गच्छति  ॥ भ्न्_५।१७१ ॥  
न तथाऽग्निः प्रदहति प्रभञ्जनसमीरतः  ।  
यथा ह्यप्रयोगस्तु प्रयुक्तो दहति क्षणात्  ॥ भ्न्_५।१७२ ॥  
इत्येवावन्तिपाञ्चालदाक्षिणात्यौढ्रमागधैः  ।  
कर्तव्य पूर्वरङ्गस्तु द्विप्रमाणविनिर्मितः  ॥ भ्न्_५।१७३ ॥  
एष वः कथितो विप्राः पूर्वरङ्गाश्रितो विधिः  ।  
भूयः किं कथ्यतां सम्यङ्नाट्यवेदविधिं प्रति  ॥ भ्न्_५।१७४ ॥  
  
इति भारतीये नाट्यशास्त्रे पूर्वरङ्गप्रयोगो नाम पञ्चमो ऽध्यायः  
  
_____________________________________________________________  
  
  
अथ षष्ठो ऽध्यायः  
  
पूर्वरङ्गविधिं श्रुत्वापुनराहुर्महत्तमाः  ।  
भरतं मुनयः सर्वे प्रश्नान्पञ्चाभिधत्स्व नः  ॥ भ्न्_६।१ ॥  
ये रसा इति पठ्यन्ते नाट्ये नाट्यविचक्षणैः  ।  
रसत्वं केन वै तेषामेतदाख्यातुमर्हसि  ॥ भ्न्_६।२ ॥  
भावाश्चैव कथं प्रोक्ताः किं वा ते भावयन्त्यपि  ।  
सङ्ग्रहं कारिकां चैव निरुक्तं चैव तत्वतः  ॥ भ्न्_६।३ ॥  
तेषां तु वचनं श्रुत्वा मुनीनां भरतो मुनिः  ।  
प्रत्युवाच पुनर्वाक्यं रसभावविकल्पनम्  ॥ भ्न्_६।४ ॥  
अहं वः कथयिष्यामि निखिलेन तपोधनाः  ।  
सङ्ग्रहं कारिकां चैव निरुक्तं च यथाक्रमम्  ॥ भ्न्_६।५ ॥  
न शक्यमस्य नाट्यस्य गन्तुमन्तं कथञ्चन  ।  
कस्माद्बहुत्वाज्ज्ञानानां शिल्पानां वाप्यनन्ततः  ॥ भ्न्_६।६ ॥  
एकस्यापि न वै शक्यस्त्वन्तो ज्ञानार्णवस्य हि  ।  
गन्तुं किं पुनरन्येषां ज्ञानानामर्थतत्त्वतः  ॥ भ्न्_६।७ ॥  
किन्त्वल्पसूत्रग्रन्थार्थमनुमानप्रसाधकम्  ।  
नाट्यस्यास्य प्रवक्ष्यामि रसभावादिसङ्ग्रहम्  ॥ भ्न्_६।८ ॥  
विस्तरेणोपदिष्टानामर्थानां सूत्रभाष्ययोः  ।  
निबन्धो यो समासेन सङ्ग्रहं तं विदुर्बुधाः  ॥ भ्न्_६।९ ॥  
रसा भावा ह्यभिनयाः धर्मी वृत्तिप्रवृत्तयः  ।  
सिद्धिः स्वरास्तथातोद्यं गानं रङ्गश्च सङ्ग्रहः  ॥ भ्न्_६।१० ॥  
अल्पाभिधानेनार्थो यः समासेनोच्यते बुधैः  ।  
सूत्रतः साऽनुमतव्या कारिकार्थप्रदर्शिनी  ॥ भ्न्_६।११ ॥  
नानानामाश्रयोत्पन्नं निघण्टुनिगमान्वितम्  ।  
धात्वर्थहेतुसंयुक्तं नानासिद्धान्तसाधितम्  ॥ भ्न्_६।१२ ॥  
स्थापितो ऽर्थो भवेद्यत्र समासेनार्थासूचकः  ।  
धात्वर्थवचनेनेह निरुक्तं तत्प्रचक्षते  ॥ भ्न्_६।१३ ॥  
सङ्ग्रहो यो मया प्रोक्तः समासेन द्विजोत्तमाः  ।  
विस्तरं तस्य वक्ष्यामि सनिरुक्तं सकारिकम्  ॥ भ्न्_६।१४ ॥  
शृङ्गारहास्यकरुणा रौद्रवीरभयानकाः  ।  
बीभत्साद्भुतसञ्ज्ञौ चेत्यष्टौ नाट्ये रसाः स्मृताः  ॥ भ्न्_६।१५ ॥  
एते ह्यष्टौ रसाः प्रोक्ता द्रुहिनेन महात्मना  ।  
पुनश्च भावान्वक्ष्यामि स्थायिसञ्चारिसत्त्वजान्  ॥ भ्न्_६।१६ ॥  
रतिहासश्च शोकश्च क्रोधोत्साहौ भयं तथा  ।  
जुगुप्सा विस्मयश्चेति स्थायिभावाः प्रकीर्तिताः  ॥ भ्न्_६।१७ ॥  
निर्वेदग्लानिशङ्काख्यास्तथासूया मदः श्रमः  ।  
आलस्यं चैव दैन्यं च चिन्तामोहः स्मृतिर्धृतिः  ॥ भ्न्_६।१८ ॥  
व्रीडा चपलता हर्ष आवेगो जडता तथा  ।  
गर्वो विषाद औत्सुक्यं निद्रापस्मार एव च  ॥ भ्न्_६।१९ ॥  
सुप्तं विबोधो ऽमर्षश्चाप्यवहित्थमथोग्रता  ।  
मतिर्व्याधिस्तथोन्मादस्तथा मरणमेव च  ॥ भ्न्_६।२० ॥  
त्रासश्चैव वितर्कश्च विज्ञेया व्यभिचारिणः  ।  
त्रयस्त्रिंशदमी भावाः समाख्यातास्तु नामतः  ॥ भ्न्_६।२१ ॥  
स्तम्भः स्वेदो ऽथ रोमाञ्चः स्वरभेदो ऽथ वेपथुः  ।  
वैवर्ण्यमश्रु प्रलय इत्यष्टौ सात्विकाः स्मृताः  ॥ भ्न्_६।२२ ॥  
आङ्गिकौ वाचिकश्चैव ह्याहार्यः सात्विकस्तथा  ।  
चत्वारो ऽभिनया ह्येते विज्ञेया नाट्यसंश्रयाः  ॥ भ्न्_६।२३ ॥  
लोकधर्मी नाट्यधर्मी धर्मीति द्विविधः स्मृतः  ।  
भारती सात्वती चैव कैशिक्यारभटी तथा  ॥ भ्न्_६।२४ ॥  
चतस्रो वृत्तयो ह्येता यासु नाट्यं प्रतिष्ठितम्  ।  
आवन्ती दाक्षिणात्या च तथा चैवोढ्रमागधी  ॥ भ्न्_६।२५ ॥  
पाञ्चालमध्यमा चेति विज्ञेयास्तु प्रवृत्तयः  ।  
दैविकी मानुषी चैव सिद्धिः स्याद्द्विविधैव तु  ॥ भ्न्_६।२६ ॥  
शारीराश्चैव वैणाश्च सप्त षड्जादयः स्वराः  ।  
[निषादर्षभगान्धारमध्यपञ्चमधैवताः]  ॥ भ्न्_६।२७अब्* ॥  
ततं चैवावनद्धं च घनं सुषिरमेव च  ॥ भ्न्_६।२७ ॥  
चतुर्विधं च विज्ञेयमातोद्यं लक्षणान्वितम्  ।  
ततं तन्त्रीगतं ज्ञेयमवनद्धं तु पौष्करम्  ॥ भ्न्_६।२८ ॥  
घनस्तु तालो विज्ञेयः सुषिरो वंश एव च  ।  
प्रवेशाक्षेपनिष्क्रामप्रासादिकमथान्तरम्  ॥ भ्न्_६।२९ ॥  
गानं पञ्चविधं ज्ञेयं ध्रुवायोगसमन्वितम्  ।  
चतुरस्रो विकृष्टश्च रङ्गस्त्र्यश्रश्च कीर्तितः  ॥ भ्न्_६।३० ॥  
एवमेषो ऽल्पसूत्रार्थो निर्दिष्टो नाट्यसङ्ग्रहः  ।  
अतः परं प्रवक्ष्यामि सूत्रग्रन्थविकल्पनम्  ॥ भ्न्_६।३१ ॥  
  
तत्र रसानेव तावदादावभिव्याख्यास्यामः ।  
न हि रसादृते कश्चिदर्थः प्रवर्तते ।  
तत्र विभावानुभावव्यभिचारिसंयोगाद्रसनिष्पत्तिः ।  
को दृष्टान्तः ।  
अत्राह यथा हि नानाव्यञ्जनौषधिद्रव्यसंयोगाद्रसनिष्पत्तिः तथा नानाभावोपगमाद्रसनिष्पत्तिः ।  
यथा हि गुडादिभिर्द्रव्यैर्व्यञ्जनैरौषधिभिश्च षाडवादयो रसा निर्वर्त्यन्ते तथा नानाभावोपगता अपि स्थायिनो भावा रसत्वमाप्नुवन्तीति ।  
अत्राह रस इति कः पदार्थः ।  
उच्यते  
आस्वाद्यत्वात् ।  
कथमास्वाद्यते रसः ।  
यथा हि नानाव्यञ्जनसंस्कृतमन्नं भुञ्जान रसानास्वादयन्ति सुमनसः पुरुष हर्षादींश्चाधिगच्छन्ति तथा नानाभावाभिनयव्यञ्जितान् वागङ्गसत्तोपेतान् स्थायिभावानास्वादयन्ति सुमनसः प्रेक्षकाः  
हर्षादींश्चाधिगच्छन्ति ।  
तस्मान्नाट्यरसा इत्यभिव्याख्याताः ।  
  
अत्रानुवंश्यौ श्लोकौ भवतः  
यथा बहुद्रव्ययुतैर्व्यञ्जनैर्बहुभिर्युतम्  ।  
आस्वादयन्ति भुञ्जाना भक्तं भक्तविदो जनाः  ॥ भ्न्_६।३२ ॥  
भावाभिनयसम्बद्धान्स्थायिभावांस्तथा बुधाः  ।  
आस्वादयन्ति मनसा तस्मान्नाट्यरसाः स्मृताः  ॥ भ्न्_६।३३ ॥  
अत्राह  
किं रसेभ्यो भावानामभिनिर्वृत्तिरुताहो भावेभ्यो रसानामिति ।  
केषाञ्चिन्मतं परस्परसम्बन्धादेषामभिनिर्वृत्तिरिति ।  
तन्न ।  
कस्मात् ।  
दृश्यते हि भावेभ्यो रसानामभिनिर्वृत्तिर्न तु रसेभ्यो भावानामभिनिर्वृत्तिरिति ।  
  
भवन्ति चात्र श्लोकाः  
नानाभिनयसम्बद्धान्भावयन्ति रसनिमान्  ।  
यस्मात्तस्मादमी भावा विज्ञेया नाट्ययोक्तृभिः  ॥ भ्न्_६।३४ ॥  
नानाद्रव्यैबहुविधैर्व्यञ्जनं भाव्यते यथा  ।  
एवं भावा भावयन्ति रसानभिनयैः सह  ॥ भ्न्_६।३५ ॥  
न भावहीनो ऽस्ति रसो न भावो रसवर्जितः  ।  
परस्परकृता सिद्धिस्तयोरभिनये भवेत्  ॥ भ्न्_६।३६ ॥  
व्यञ्जनौषधिसंयोगो यथान्नं स्वादुतां नयेत्  ।  
एवं भावा रसाश्चैव भावयन्ति परस्परम्  ॥ भ्न्_६।३७ ॥  
यथा बीजाद्भवेद्वृक्षो वृक्षात्पुष्पं फलं यथा  ।  
तथा मूलं रसाः सर्वे तेभ्यो भावा व्यवस्थिताः  ॥ भ्न्_६।३८ ॥  
  
तदेषं रसानामुत्पत्तिवर्णदैवतनिदर्शनान्यभिव्याख्यास्यामः ।  
तेषामुत्पत्तिहेतवश्चत्वारो रसाः ।  
तद्यथा शृङ्गारो रौद्रौ वीरो बीभत्स इति ।  
अत्र  
  
शृङ्गाराद्धि भवेद्धास्यो रौद्राच्च करुणो रसः  ।  
वीराच्चैवाद्भुतोत्पत्तिर्बीभत्साच्च भयानकः  ॥ भ्न्_६।३९ ॥  
शृङ्गारानुकृतिर्या तु स हास्यस्तु प्रकीर्तितः  ।  
रौद्रस्यैव च यत्कर्म स ज्ञेयः करुणो रसः  ॥ भ्न्_६।४० ॥  
वीरस्यापि च यत्कर्म सो ऽद्भुतः परिकीर्तितः  ।  
बीभत्सदर्शनं यच्च ज्ञेयः स तु भयानकः  ॥ भ्न्_६।४१ ॥  
अथ वर्णाः  
श्यामो भवति शृङ्गारः सितो हास्यः प्रकीर्तितः  ।  
कपोतः करुणश्चैव रक्तो रौद्रः प्रकीर्तितः  ॥ भ्न्_६।४२ ॥  
गौरो वीरस्तु विज्ञेयः कृष्णश्चैव भयानकः  ।  
नीलवर्णस्तु बीभत्सः पीतश्चैवाद्भुतः स्मृतः  ॥ भ्न्_६।४३ ॥  
अथ दैवतानि  
शृङ्गारो विष्णुदेवत्यो हास्यः प्रमथदैवतः  ।  
रौद्रो रुद्राधिदैवत्यः करुणो यमदैवतः  ॥ भ्न्_६।४४ ॥  
बीभत्सस्य महाकालः कालदेवो भयानकः  ।  
वीरो महेन्द्रदेवः स्यादद्भुतो ब्रह्मदैवतः  ॥ भ्न्_६।४५ ॥  
  
एतमेतेषां रसानामुत्पत्तिवर्णदैवतान्यभिव्याख्यातानि ।  
इदानीमनुभावविभावव्यभिचारिसंयुक्तानां लक्षणनिदर्शनान्यभिव्याख्यास्यामः ।  
स्थायिभावांश्च रसत्वमुपनेष्यामः ।  
तत्र शृङ्गारो नाम रतिस्थायिभावप्रभवः । उज्ज्वलवेषात्मकः ।  
यत्किञ्चिल्लोके शुचि मेध्यमुज्ज्वलं दर्शनीयं वा तच्छृङ्गारेणोपमीयते ।  
यस्तावदुज्ज्वलवेषः स शृङ्गारवानित्युच्यते ।  
यथा च गोत्रकुलाचारोत्पन्नान्याप्तोपदेशसिद्धानि पुंसां नामानि भवन्ति तथैवेषां रसानां भावानां च नाट्याश्रितानां चार्थानामाचारोत्पन्नान्योप्तोपदेशसिद्धानि नामानि ।  
एवमेष आचारसिद्धो हृद्योज्ज्वलवेषात्मकत्वाच्छृङ्गारो रसः ।  
स च स्त्रीपुरुषहेतुक उत्तमयुवप्रकृतिः ।  
तस्य द्वे अधिष्ठाने सम्भोगो विप्रलम्भश्च ।  
तत्र सम्भोगस्तावत्  
ऋतुमाल्यानुलेपनालङ्कारेष्टजनविषयवरभवनोपभोगोपवनगमनानुभवनश्रवणदर्शनक्रीडालीलादिभिर्विभावैरुत्पद्यते ।  
तस्य नयनचातुर्यभ्रूक्षेपकटाक्षसञ्चारललितमधुराङ्गहारवाक्यादिभिरनुभावैरभिनयः प्रयोक्तव्यः ।  
व्यभिचारिणश्चास्यालस्यौग्र्यजुगुप्सावर्ज्याः ।  
विप्रलम्भकृतस्तु निर्वेदग्लानिशङ्कासूयाश्रमचिन्तौत्सुक्यनिद्रास्वप्नविबोधव्याध्युन्मादमदापस्मारजाड्यमरणादिभिरनुभावैरभिनेतव्यः ।  
अत्राह:  
यद्ययं रतिप्रभवः शृङ्गारः कथमस्य करुणाश्रयिणो भावा भवन्ति ।  
अत्रोच्यते:  
पूर्वमेवाभिहितं सम्भोगविप्रलम्भकृतः शृङ्गार इति ।  
वैशिकशास्त्रकारैश्च दशावस्थो ऽभिहितः ।  
ताश्च सामान्याभिनये वक्ष्यामः ।  
करुणस्तु शापक्लेशविनिपतितेष्टजनविभवनाशवधबन्धसमुत्थो निरपेक्षभावः ।  
औत्सुक्यचिन्तासमुत्थः सापेक्षभावो विप्रलम्भकृतः ।  
एवमन्यः करुणो ऽन्यश्च विप्रलम्भ इति ।  
एवमेष सर्वभावसंयुक्तः शृङ्गारो भवति ।  
अपि च  
सुखप्रायेषु सम्पन्नः ऋतुमाल्यदिसेवकः  ।  
पुरुषः प्रमदायुक्तः शृङ्गार इति सञ्ज्ञितः  ॥ भ्न्_६।४६ ॥  
अपि चात्र सूत्रार्थानुविद्धे आर्ये भवतः  
ऋतुमाल्यालङ्कारैः प्रियजनगान्धर्वकाव्यसेवाभिः  ।  
उपवनगमनविहारैः शृङ्गाररसः समुद्भवति  ॥ भ्न्_६।४७ ॥  
नयनवदनप्रसादैः स्मितमधुरवचोधृतिप्रमोदैश्च  ।  
मधुरैश्चाङ्गविहारैस्तस्याभिनयः प्रयोक्तव्यः  ॥ भ्न्_६।४८ ॥  
  
अथ हास्यो नाम हासस्थायिभावात्मकः ।  
स च विकृतपरवेषालङ्कारधार्ष्ट्यलौल्यकुहकासत्प्रलापव्यङ्गदर्शनदोषोदाहरणादिभिर्विभावैरुत्पद्यते ।  
तस्योष्ठनासाकपोलस्पन्दनदृष्टिव्याकोशाकुञ्चनस्वेदास्यरागपार्श्वग्रहणादिभिरनुभावैरभिनयः प्रयोक्तव्यः ।  
व्यभिचारिणश्चास्यावहित्थालस्यतन्द्रानिद्रास्वप्नप्रबोधादयः ।  
द्विविधश्चायमात्मस्थः परस्थश्च ।  
यदा स्वयं हसति तदाऽत्मस्थः ।  
यदा तु परं हासयति तदा परस्थः ।  
अत्रानुवंश्ये आर्ये भवतः ।  
  
विपरितालङ्कारैर्विकृताचराभिधानवेषैश्च  ।  
विकृतैरर्थविशेषैर्हसतीति रसः स्मृतो हास्यः  ॥ भ्न्_६।४९ ॥  
विकृताचारैर्वाक्यैरङ्गविकारैश्च विकृतवेषैश्च  ।  
हासयति जनं यस्मात्तस्मज्ज्ज्ञेयो रसो हास्यः  ॥ भ्न्_६।५० ॥  
स्त्रीनीचप्रकृतावेष भूयिष्ठं दृश्यते रसः  ।  
षड्भेदाश्चास्य विज्ञेयास्तांश्च वक्ष्याम्यहं पुनः  ॥ भ्न्_६।५१ ॥  
स्मितमथ हसितं विहसितमुपहसितं चापहसितमतिहसितम्  ।  
द्वौ द्वौ भेदौ स्यातामुत्तममध्याधमप्रकृतौ  ॥ भ्न्_६।५२ ॥  
तत्र  
स्मितहसिते ज्येष्ठानां मध्यानां विहसितोपहसिते च  ।  
अधमानामपहसितं ह्यतिहसितं चापि विज्ञेयम्  ॥ भ्न्_६।५३ ॥  
अत्र श्लोकाः:  
ईषद्विकसितैर्गण्डैः कटाक्षैः सौष्ठवान्वितैः  ।  
अलक्षितद्विजं धीरमुत्तमानां स्मितं भवेत्  ॥ भ्न्_६।५४ ॥  
उत्फुल्लानननेत्रं तु गण्डैर्विकसितैरथ  ।  
किञ्चिल्लक्षितदन्तं च हसितं तद्विधीयते  ॥ भ्न्_६।५५ ॥  
अथ मध्यमानाम्:  
आकुञ्चिताक्षिगण्डं यत्सस्वनं मधुरं तथा  ।  
कालागतं सास्यरागं तद्वै विहसितं भवेत्  ॥ भ्न्_६।५६ ॥  
उत्फुल्लनासिकं यत्तु जिह्मदृष्टिनिरीक्षितम्  ।  
निकुञ्चिताङ्गकशिरस्तच्चोपहसितं भवेत्  ॥ भ्न्_६।५७ ॥  
अथाधमानाम्:  
अस्थानहसितं यत्तु साश्रुनेत्रं तथैव च  ।  
उत्कम्पितांसकशिरस्तच्चापहसिअतं भवेत्  ॥ भ्न्_६।५८ ॥  
संरब्धसाश्रुनेत्रं च विकृष्टस्वरमुद्धतम्  ।  
करोपगूढपार्श्वं च तच्चातिहसितं भवेत्  ॥ भ्न्_६।५९ ॥  
हास्यस्थानानि यानि स्युः कार्योत्पन्नानि नाटके  ।  
उत्तमाधममध्यानामेवं तानि प्रयोजयेत्  ॥ भ्न्_६।६० ॥  
इत्येष स्वसमुत्थस्तथा परसमुत्थश्च विज्ञेयः  ।  
द्विविधस्त्रिप्रकृतिगतस्त्र्यवस्थभावो रसो हास्यः  ॥ भ्न्_६।६१ ॥  
  
अथ करुणो नाम शोकस्थायिभावप्रभवः ।  
स च शापक्लेशविनिपतितेष्टजनविप्रयोगविभवनाशवधबन्धविद्रवोपघातव्यसनसंयोगादिभिर्विभावैः समुपजायते ।  
तस्याश्रुपातपरिदेवनमुखशोषणवैवर्ण्यस्रस्तगात्रतानिश्श्वासस्मृतिलोपादिभिरनुभावैरभिनयः प्रयोक्तव्यः ।  
व्यभिचारिणश्चास्य निर्वेदग्लानिचिन्तौत्सुक्यावेगभ्रममोहश्रमभयविषाददैन्यव्याधिजडतोन्मादापस्मारत्रासालस्यमरणस्तम्भवेपथुवैवर्ण्याश्रुस्वरभेदादयः ।  
अत्रार्ये भवतः:  
  
इष्टवधदर्शनाद्वा विप्रियवचनस्य संश्रवाद्वापि  ।  
एभिर्भावविशेषैः करुणो नाम सम्भवति  ॥ भ्न्_६।६२ ॥  
सस्वनरुदितैर्मोहागमैश्च परिदैवतैर्विलपितैश्च  ।  
अभिनेयः करुणरसो देहायासाभिघातैश्च  ॥ भ्न्_६।६३ ॥  
अथ रौद्रो नाम क्रोधस्थायिभावात्मको  
रक्षोदानवोद्धतमनुष्यप्रकृतिः  
सङ्ग्रामहेतुकः ।  
स च क्रोधाधर्षणाधिक्षेपानृतवचनोपघातवाक्पारुष्याभिद्रोहमात्सर्यादिभिर्विभावैरुत्पद्यते ।  
तस्य च ताडनपाटनपीडाच्छेदनप्रहरणाहरणशस्त्रसम्पातसम्प्रहाररुधिराकर्षणाद्यानि कर्माणि ।  
पुनश्च रक्तनयनभ्रुकुटिकरणदन्तोष्ठपीडनगण्डस्फुरणहस्ताग्रनिष्पेषादिरनुभावैरभिनयः प्रयोक्तव्यः ।  
  
भावाश्चास्यासम्मोहोत्साहावेगामर्षचपलतौग्र्यगर्वस्वेदवेपथुरोमाञ्चगद्गदादयः ।  
अत्राह:  
यदभिहितं रक्षोदानवादीनां रौद्रो रसः ।  
किमन्येषां नास्ति ।  
उच्यते:  
अस्त्यन्येषामपि रौद्रो रसः ।  
किन्त्वधिकारो ऽत्र गृह्यते ।  
ते हि स्वभावत एव रौद्रः ।  
कस्मात् ।  
बहुबाहवो बहुमुखाः प्रोद्धूतविकीर्णपिङ्गलशिरोजाः ।  
रक्तोद्वृत्तविलोचना भीमासितरूपिणश्चैव ।  
यच्च किञ्चित्समारम्भते स्वभावचेष्टितं वागङ्गादिकं तत्सर्वं रौद्रमेवैषाम् ।  
शृङ्गारश्च तैः प्रायशः प्रसभ्यं सेव्यते ।  
तेषां चानुकारिणो ये पुरुषस्तेषामपि सङ्ग्रामसम्प्रहारकृतो रौद्रो रसो ऽनुमन्तव्यः ।  
अत्रानुवंश्ये आर्ये भवतः:  
  
युद्धप्रहारघातनविकृतच्छेदनविदारणैश्चैव  ।  
सङ्ङ्ग्रामसम्भ्रमाद्यैरेभिः सञ्जायते रौद्रः  ॥ भ्न्_६।६४ ॥  
नानाप्रहरणमोक्षैः शिरःकबन्धभुजकर्तनैश्चैव  ।  
एभिश्चार्थविशेषैरस्याभिनयः प्रयोक्तव्यः  ॥ भ्न्_६।६५ ॥  
इति रौद्ररसो दृष्टो रौद्रवागङ्गचेष्टितः  ।  
शस्त्रप्रहारभूयिष्ठ उग्रकर्मक्रियात्मकः  ॥ भ्न्_६।६६ ॥  
  
अथ वीरो नामोत्तमप्रकृतिरुत्साहात्मकः ।  
स चासम्मोहाध्यवसायनविनयबलपराक्रमशक्तिप्रतापप्रभावादिभिर्विभावैरुत्पद्यते ।  
तस्य स्थैर्यधैर्यशौर्यत्यागवैशारद्यादिभिरनुभावैरभिनयः प्रयोक्तव्यः ।  
भावाश्चास्य धृतिमतिगर्वावेगौग्र्यामर्षस्मृतिरोमाञ्चादयः ।  
  
अत्रार्ये रसविचारमुखे  
उत्साहाध्यवसायादविषादित्वादविस्मयामोहात्  ।  
विविधादर्थविशेषाद्वीररसो नाम सम्भवति  ॥ भ्न्_६।६७ ॥  
स्थितिधैर्यवीर्यगर्वैरुत्साहपराक्रमप्रभावैश्च  ।  
वाक्यैश्चाक्षेपकृतैर्वीररसः सम्यगभिनेयः  ॥ भ्न्_६।६८ ॥  
  
अथ भयानको नाम भयस्थायिभावात्मकः ।  
स च विकृतरवसत्त्वदर्शनशिवोलूकत्रासोद्वेगशून्यागारारण्यगमनस्वजनवधबन्धदर्शनश्रुतिकथादिभिर्विभावैरुत्पद्यते ।  
तस्य प्रवेपितकरचरणनयनचपलपुलकमुखवैवर्ण्यस्वरभेदादिभिरनुभावैरभिनयः प्रयोक्तव्यः ।  
भावाश्चास्य स्तम्भस्वेदगद्गदरोमाञ्चवेपथुस्वरभेदवैवर्ण्यशङ्कामोहदैन्यावेगचापलजडतात्रासापस्मारमरणादयः ।  
अत्रार्याः:  
  
विकृतरवसत्त्वदर्शनसङ्ग्रामारण्यशून्यगृहगमनात्  ।  
गुरुनृपयोरपराधात्कृतकश्च भयानको ज्ञेयः  ॥ भ्न्_६।६९ ॥  
गात्रमुखदृष्टिभेदैरूरुस्तम्भाभिवीक्षणोद्वेगैः  ।  
सन्नमुखशोषहृदयस्पन्दनरोमोद्गमैश्च भयम्  ॥ भ्न्_६।७० ॥  
एतत्स्वभावजं स्यात्सत्त्वसमुत्थं तथैव कर्तव्यम्  ।  
पुनरेभिरेव भावैः कृतकं मृदुचेष्टितैः कार्यम्  ॥ भ्न्_६।७१ ॥  
करचरणवेपथुस्तम्भगात्रहृदयप्रकम्पेन  ।  
शुष्कोष्ठतालुकण्ठैर्भयानको नित्यमभिनेयः  ॥ भ्न्_६।७२ ॥  
  
अथ बीभत्सो नाम जुगुप्सास्थायिभावात्मकः ।  
स चाहृद्याप्रियाचोष्यानिष्टश्रवणदर्शनकीर्तनादिभिर्विभावैरुत्पद्यते ।  
तस्य सर्वाङ्गसंहारमुखविकूणनोल्लेखननिष्ठीवनोद्वेजनादिभिरनुभावैरभिनयः प्रयोक्तव्यः ।  
भावाश्चास्यापस्मारोद्वेगावेगमोहव्याधिमरणादयः ।  
अत्रानुवंश्ये आर्ये भवतः:  
  
अनभिमतदर्शनेन च गन्धरसस्पर्शशब्ददोषैश्च  ।  
उद्वेजनैश्च बहुभिर्बीभत्सरसः समुद्भवति  ॥ भ्न्_६।७३ ॥  
मुखनेत्रविकूणनया नासाप्रच्छादनावनमितास्यैः  ।  
अव्यक्तपादपतनैर्बीभत्सः सम्यगभिनेयः  ॥ भ्न्_६।७४ ॥  
  
अथाद्भुतो नाम विस्मयस्थायिभावात्मकः ।  
स च दिव्यजनदर्शनेप्सितमनोरथावाप्त्युपवनदेवकुलादिगमनसभाविमानमायेन्द्रजालसम्भावनादिभिर्विभावैरुत्पद्यते ।  
तस्य नयनविस्तारानिमेषप्रेक्षणरोमाञ्चाश्रुस्वेदहर्षसाधुवाददानप्रबन्धहाहाकारबाहुवदनचेलाङ्गुलिभ्रमणादिभिरनुभावैरभिनयः प्रयोक्तव्यः ।  
भावाश्चास्य स्तम्भाश्रुस्वेदगद्गदरोमाञ्चावेगसम्भ्रमजडताप्रलयादयः ।  
अत्रानुवंश्ये आर्ये भवतः:  
  
यत्त्वातिशयार्थयुक्तं वाक्यं शिल्पं च कर्मरूपं वा  ।  
तत्सर्वमद्भुतरसे विभावरूपं हि विज्ञेयम्  ॥ भ्न्_६।७५ ॥  
स्पर्शग्रहोल्लुकसनैर्हाहाकारैश्च साधुवादैश्च  ।  
वेपथुगद्गदवचनैः स्वेदाद्यैरभिनयस्तस्य  ॥ भ्न्_६।७६ ॥  
  
  
शृङ्गारं त्रिविधं विद्यात्द्वाङ्नैपथ्यक्रियात्मकम्  ।  
अङ्गनैपथ्यवाक्यैश्च हास्यरौद्रौ त्रिधा स्मृतौ  ॥ भ्न्_६।७७ ॥  
धर्मोपघातजश्चैव तथार्थापचयोद्भवः  ।  
तथा शोककृतश्चैव करुणस्त्रिविधः स्मृतः  ॥ भ्न्_६।७८ ॥  
दानवीरं धर्मवीरं युद्धवीरं तथैव च  ।  
रसं वीरमपि प्राह ब्रह्मा त्रिविधमेव हि  ॥ भ्न्_६।७९ ॥  
व्याजाच्चैवापराधाच्च वित्रासितकमेव च  ।  
पुनर्भयानकञ्चैव विद्यात् त्रिविधमेव हि  ॥ भ्न्_६।८० ॥  
बीभत्सः क्षोभजः शुद्ध उद्वेगी स्यात् द्वितीयकः  ।  
विष्ठाकृमिभिरुद्वेगी क्षोभजो रुधिरादिअजः  ॥ भ्न्_६।८१ ॥  
दिव्यश्चानन्दजश्चैव द्विधा ख्यातो ऽद्भुतो रसः  ।  
दिव्यदर्शनजो दिव्यो हर्षादानदजः स्मृतः  ॥ भ्न्_६।८२ ॥  
  
[अथ शान्तो नाम शमस्थायिभावात्मको मोक्षप्रवर्तकः ।  
स तु तत्त्वज्ञानवैराग्याशयशुद्ध्यादिभिर्विभावैः समुत्पद्यते ।  
तस्य यमनियमाध्यात्मध्यानधारणोपासनसर्वभूतदयालिङ्गग्रहणादिभिरनुभावैरभिनयः प्रयोक्तव्यः ।  
व्यभिचाणश्चास्य निर्वेदस्मृतिधृतिसर्वाश्रमशौचस्तम्भरोमाञ्चादयः ।  
अत्रार्याः श्लोकाश्च भवन्ति:  
  
मोक्षाध्यात्मसमुत्थस्तत्त्वज्ञानार्थहेतुसंयुक्तः  ।  
नैःश्रेयसोपदिष्टः शान्तरसो नाम सम्भवति  ॥ भ्न्_६।८२*१ ॥  
बुद्धीन्द्रियकर्मेन्द्रियसंरोधाध्यात्मसंस्थितोपेतः  ।  
सर्वप्राणिसुखहितः शान्तरसो नाम विज्ञेयः  ॥ भ्न्_६।८२*२ ॥  
न यत्र दुःखं न सुखं न द्वेषो नापि मत्सरः  ।  
समः सर्वेषु भूतेषु स शान्तः प्रथितो रसः  ॥ भ्न्_६।८२*३ ॥  
भावा विकारा रत्याद्याः शान्तस्तु प्रकृतिर्मतः  ।  
विकारः प्रकृतैर्जातः पुनस्तत्रैव लीयते  ।  
स्वं स्वं निमित्तमासाद्य शान्ताद्भावः प्रवर्तते  ॥ भ्न्_६।८२*४ ॥  
पुनर्निमित्तापाये च शान्त एवोपलीयते  ।  
एवं नवरसा दृष्टा नाट्यज्ञैर्लक्षणान्विअताः  ॥ भ्न्_६।८२*५ ॥  
]  
  
एवमेते रसा ज्ञेयास्त्वष्टौ लक्षणलक्षिताः  ।  
अत ऊर्ध्वं प्रवक्ष्यामि भावानामपि लक्षणम्  ॥ भ्न्_६।८३ ॥  
  
इति भारतीये नाट्यशास्त्रे रसाध्यायः षष्ठः  
  
_____________________________________________________________  
  
  
अथ सप्तमो ऽध्यायः  
  
भावानिदानीं व्याख्यास्यामः ।  
अत्राह  
भावा इति कस्मात् ।  
किं भवन्तीति भावाः किं वा भावयन्तीति भावाः ।  
उच्यते:  
वागङ्गसत्त्वोपेतानान्काव्यार्थान्भावयन्तीति भावा इति ।  
भू इति करणे धातुस्तथा च भावितं वासितं कृतमित्यनर्थान्तरम् ।  
लोके ऽपि च प्रसिद्धम् ।  
अहो ह्यनेन गन्धेन रसेन वा सर्वमेव भावितमिति ।  
तच्च व्याप्त्यर्थम् ।  
श्लोकाश्चात्र  
  
विभावेनाहृतो यो ऽर्थो ह्यनुभावैस्तु गम्यते  ।  
वागङ्गसत्त्वाभिनयैः स भाव इति सञ्ज्ञितः  ॥ भ्न्_७।१ ॥  
वागङ्गमुखरागेण सत्त्वेनाभिनयेन च  ।  
कवेरन्तर्गतं भावं भावयन्भाव उच्यते  ॥ भ्न्_७।२ ॥  
नानाभिनयसम्बद्धान्भावयन्ति रसानिमान्  ।  
यस्मातस्मादमी भावा विज्ञेया नाट्ययोक्तृभिः  ॥ भ्न्_७।३ ॥  
  
अथ विभाव इति कस्मात् ।  
उच्यते  
विभवो विज्ञानार्थः ।  
विभावः कारणं निमित्तं हेतुरिति पर्यायाः ।  
विभाव्यते ऽनेन वागङ्गसत्त्वाभिनया इत्यतो विभावः ।  
यथा विभावितं विज्ञातमित्यनर्थान्तरम् ।  
  
अत्र श्लोकः  
बहवो ऽर्था विभाव्यन्ते वागङ्गाभिनयाश्रयाः  ।  
अनेन यस्मात्तेनायं विभाव इति सञ्ज्ञितः  ॥ भ्न्_७।४ ॥  
  
अथानुभाव इति कस्मात् ।  
उच्यते  
अनुभाव्यते ऽनेन वागङ्गसत्त्वकृतो ऽभिनय इति ।  
अत्र श्लोकः:  
  
वागङ्गाभिनयेनेह यतस्त्वर्थो ऽनुभाव्यते  ।  
शाखाङ्गोपाङ्गसंयुक्तस्त्वनुभावस्ततः स्मृतः  ॥ भ्न्_७।५ ॥  
  
एवं ते विभावानुभावसंयुक्ता भावा इति व्याख्याताः ।  
अतो ह्येषां भावानां सिद्धिर्भवति ।  
तस्मादेषां भावानां विभावानुभावसंयुक्तानां लक्षणनिदर्शनान्यभिव्याख्यास्यामः ।  
तत्र विभावानुभावौ लोकप्रसिद्धौ ।  
लोकस्वभावानुगतत्वाच्च तयोर्लक्षणं नोच्यते ऽतिप्रसङ्गनिवृत्यर्थम् ।  
भवति चात्र श्लोकः:  
  
लोकस्वभावसंसिद्धा लोकयात्रानुगामिनः  ।  
अनुभावा विभावाश्च ज्ञेयास्त्वभिनये बुधैः  ॥ भ्न्_७।६ ॥  
  
तत्राष्टौ भावाः स्थायिनः ।  
त्रयस्त्रिंशद्व्यभिचारिणः ।  
अष्टौ सात्विका इति भेदाः ।  
एवमेते काव्यरसाभिव्यक्तिहेतव एकोनपञ्चाशद्भावाः प्रत्यवगन्तव्याः ।  
एभ्यश्च सामान्यगुणयोगेन रसा निष्पद्यन्ते ।  
अत्र श्लोकः:  
  
यो ऽर्थो हृदयसंवादी तस्य भावो रसोद्भवः  ।  
शरीरं व्याप्यते तेन शुष्कं काष्ठमिवाग्निना  ॥ भ्न्_७।७ ॥  
  
अत्राह  
यदि  
काव्यार्थसंश्रितैर्विभावानुभावव्यञ्जितैरेकोनपञ्चाशद्भावैः सामान्यगुणयोगेनाभिनिष्पद्यन्ते रसास्तत्कथं स्थायिन एव भावा रसत्वमाप्नुअवन्ति ।  
उच्यते  
यथा हि समानलक्षणास्तुल्यपाणिपादोदरशरीराः समानाङ्गप्रत्यङ्गा अपि पुरुषाः कुलशीलविद्याकर्मशिल्पविचक्षणत्वाद्राजत्वमाप्नुवन्ति तत्रैव चान्ये ऽल्पबुद्धयस्तेषामेवानुचरा भवन्ति  
तथा  
विभावानुभावव्यभिचारिणः स्थायिभावानुपाश्रिता भवन्ति ।  
बह्वाश्रयत्वास्वामिभूताः स्थायिनो भावाः ।  
तद्वत्स्थानीयपुरुषगुणभूता अन्ये भावास्तान्गुणतया श्रयन्ते ।  
स्थायिभावा रसत्वमाप्नुवन्ति ।  
परिजनभूता व्यभिचारिणो भावाः ।  
अत्राह  
को दृष्टान्त इति ।  
यथा नरेन्द्रो बहुजनपरिवारो ऽपि स एव नाम लभते नान्यः सुमहानपि पुरुषः तथा विभावानुभावव्यभिचारिपरिवृतः स्थायी भावो रसनाम लभते ।  
  
भवति चात्र श्लोकः:  
  
यथा नराणां नृपतिः शिष्याणां च यथा गुरुः  ।  
एवं हि सर्वभावानां भावः स्थायि महानिह  ॥ भ्न्_७।८ ॥  
  
लक्षणं खलु पूर्वमभिहितमेषां रससञ्ज्ञकानाम् ।  
इदानीं भावसामान्यलक्षणमभिधास्यामः ।  
तत्र स्थायिभावान्वक्ष्यामः  
रतिर्नाम प्रमोदात्मिका ऋतुमाल्यानुलेपनाभरणभोजनवरभवनानुभवनाप्रातिकूल्यादिभिर्विभावैः समुत्पद्यते ।  
तामभिनयेत्स्मितवदनमधुरकथनभ्रूक्षेपकटाक्षादिभिरनुभावैः ।  
  
अत्र श्लोकः:  
इष्टार्थविषयप्राप्त्या रतिरित्युपजायते  ।  
सौम्यत्वादभिनेया सा वाङ्माधुर्याङ्गचेष्टितैः  ॥ भ्न्_७।९ ॥  
  
हासो नाम परचेष्टानुकरणकुहकासम्बद्धप्रलापपौरोभाग्यमौर्ख्यादिभिर्विभावैः समुत्पद्यते ।  
तमभिनयेत्पूर्वोक्तैर्हसितादिभिरनुभावैः ।  
भवति चात्र श्लोकः:  
  
परचेष्टानुकरणाद्धासः समुपजायते  ।  
स्मितहासातिहसितैरभिनेयः स पण्डितैः  ॥ भ्न्_७।१० ॥  
  
शोको नाम इष्टजनवियोगविभवनाशवधबन्धदुःखानुभनवनादिभिर्विभावैः समुत्पद्यते ।  
तस्यास्रपातपरिदेवितविलपितवैवर्ण्यस्वरभेदस्रस्तगात्रताभूमिपतनसस्वनरुदिताक्रन्दितदीर्घनिःश्वसितजडतोन्मादमोहमरणादिभिरनुभावैरभिनयः प्रयोक्तव्यः ।  
रुदितमत्र त्रिविधम् आनन्दजमार्तिजमीर्ष्यासमुद्भवं चेति ।  
भवन्ति चात्रार्याः  
आनन्दे ऽप्यार्तिकृतं त्रिविधं रुदितं सदा बुधैर्ज्ञेयम्   ।  
तस्य त्वभिनययोगान्विभावगतितः प्रवक्ष्यामि  ॥ भ्न्_७।१०* ॥  
हर्षोत्फुल्लकपोलं सानुस्मरणादपाङ्गविसृतास्रम्  ।  
रोमाञ्चगात्रमनिभृतमानन्दसमुद्भवं भवति  ॥ भ्न्_७।११ ॥  
पर्याप्तविमुक्तास्रं सस्वनमस्वस्थगात्रगतिचेष्टम्  ।  
भूमिनिपातनिवर्तितविलपितमित्यार्तिजं भवति  ॥ भ्न्_७।१२ ॥  
प्रस्फुरितौष्ठकपोलं सशिरःकम्पं तथा सनिःश्वासम्  ।  
भ्रुकुटीकटाक्षकुटिलं स्त्रीणामीर्ष्याकृतं भवति  ॥ भ्न्_७।१३ ॥  
स्त्रीनीचप्रकृतिष्वेष शोको व्यसनसम्भवः  ।  
धैर्येणोत्तममध्यानां नीचानां रुदितेन च  ॥ भ्न्_७।१४ ॥  
  
क्रोधो नाम आधर्षणाक्रुष्टकलहविवादप्रतिकूलादिभिर्विभावैः समुत्पद्यते ।  
अस्य विकृष्टनासापुटोद्वृत्तनयनसन्दष्ठोष्ठपुटगण्डस्फुरणादिभिरनुभावैरभिनयः प्रयोक्तव्यः ।  
  
रिपुजो गुरुजश्चैव प्रणयिप्रभवस्तथा  ।  
भृत्यजः कृतकश्चेति क्रोधः पञ्चविधः स्मृतः  ॥ भ्न्_७।१५ ॥  
  
अत्रार्या भवन्ति  
भृकुटीकुटिलोत्कटमुखः सन्दष्ठोष्ठः स्पृशन्करेण करम्  ।  
क्रुद्धः स्वभुजाप्रेक्षी शत्रौ निर्यन्त्रणं रुष्येत्  ॥ भ्न्_७।१६ ॥  
किञ्चिदवाङ्ग्मुखदृष्टिः सास्रस्वेदापमार्जनपरश्च  ।  
अव्यक्तोल्बणचेष्टो गुरौ विनययन्त्रितो रुष्येत्  ॥ भ्न्_७।१७ ॥  
अल्पप्रतरविचारो विकिरन्नश्रूण्यपाङ्गविक्षेपैः  ।  
सभ्रुकुटिस्फुरितोष्ठः प्रणयोपगतां प्रिया रुष्येत्  ॥ भ्न्_७।१८ ॥  
अथ परिजने तु रोषस्तर्जननिर्भर्त्सनाक्षिविस्तारैः  ।  
विप्रेक्षणैश्च विविधैरभिनेयः क्रूरतारहितः  ॥ भ्न्_७।१९ ॥  
कारणमवेक्षमाणः प्रायेणायासलिङ्गसंयुक्तः  ।  
वीररसान्तरचारी कार्यः कृतको भवति कोपः  ॥ भ्न्_७।२० ॥  
  
उत्साहो नाम उत्तमप्रकृतिः ।  
स चाविषादशक्तिधैर्यशौर्यादिभिर्विभावैरुत्पद्यते ।  
तस्य धैर्यत्यागवैशारद्यादिभिरनुभावैरभिनयः प्रयोक्तव्यः ।  
अत्र श्लोकः:  
  
असम्मोहादिभिर्व्यक्तो व्यवसायनयात्मकः  ।  
उत्साहस्त्वभिनेयः स्यादप्रमादोत्थितादिभिः  ॥ भ्न्_७।२१ ॥  
  
भयं नाम स्त्रीनीचप्रकृतिकम् ।  
गुरुराजापराधश्वापदशून्यागाराटवीपर्वतगहनगजाहिदर्शननिर्भर्त्सनकान्तारदुर्दिननिशान्धकरोलूकनक्तञ्चरारावश्रवणादिभिर्विभावैः समुत्पद्यते ।  
तस्य प्रकम्पितकरचरणहृदयकम्पनस्तम्भमुखशोषजिह्वापरिलेहनस्वेदवेपथुत्राससपरित्राणान्वेषणधावनोत्कृष्टादिभिरनुभवैरभिनयः प्रयोक्तव्यः ।  
अत्र श्लोकाः:  
  
गुरुराजापराधेन रौद्राणां चापि दर्शनात्  ।  
श्रवणादपि घोराणां भयं मोहेन जायते  ॥ भ्न्_७।२२ ॥  
गात्रकम्पनवित्रासैर्वक्त्रशोषणसम्भ्रमैः  
विस्फारितैक्षणैः कार्यमभिनेयक्रियागुणैः  ॥ भ्न्_७।२३ ॥  
सत्त्ववित्रासनोद्भूतं भयमुत्पद्यते नृणाम्  ।  
स्रस्ताङ्गाक्षिनिमेषैस्तदभिनेयं तु नर्तकैः  ॥ भ्न्_७।२४ ॥  
  
अत्रार्या भवति  
करचरणहृदयकम्पैर्मुखशोषणवदनलेहनस्तम्भैः  ।  
सम्भ्रान्तवदनवेपथुसन्त्रासकृतैरभिनयो ऽस्य  ॥ भ्न्_७।२५ ॥  
  
जुगुप्सा नाम स्त्रीनीचप्रकृतिका ।  
सा चाहृद्यदर्शनश्रवणादिभिर्विभावैः समुत्पद्यते ।  
तस्याः सर्वाङ्गसङ्कोचनिष्ठीवनमुखविकूणनहृल्लेखादिभिरनुभावैरभिनयः प्रयोक्तव्यः ।  
भवति चात्र श्लोकः  
  
नासाप्रच्छादनेनेह गात्रसङ्कोचनेन च  ।  
उद्वेजनैः सहृल्लेखैर्जुगुप्सामभिनिर्दिशेत्  ॥ भ्न्_७।२६ ॥  
  
विस्मयो नाम मायेन्द्रजालमानुषकर्मातिशयचित्रपुस्तशिल्पविद्यातिशयादिभिर्विभावैः समुत्पद्यते ।  
तस्य नयनविस्तारानिमेषप्रेक्षितभ्रूक्षेपरोमहर्षणशिरःकम्पसाधुवादादिभिरनुभावैरभिनयः प्रयोक्तव्यः ।  
भवति चात्र श्लोकः:  
  
कर्मातिशयनिर्वृत्तो विस्मयो हर्षसम्भवः  ।  
सिद्धिस्थाने त्वसौ साध्यः प्रहर्षपुलकादिभिः  ॥ भ्न्_७।२७ ॥  
  
एवमेते स्थायिनो भावा रससञ्ज्ञाः प्रत्यवगन्तव्याः ।  
व्यभिचारिण इदानीं व्याख्यास्यामः ।  
अत्राह  
व्यभिचारिण इति कस्मात् ।  
उच्यते  
वि अभि इत्येतावुपसर्गौ ।  
चर इति गत्यर्थो धातुः ।  
विविधमाभिमुख्येन रसेषु चरन्तीति व्यभिचारिणः ।  
वागङ्गसत्त्वोपेताः प्रयोगे रसान्नयन्तीति व्यभिचारिणः ।  
अत्राह  
कथं नयन्तीति ।  
उच्यते  
लोकसिद्धान्त एषः  
यथा सूर्य इदं दिनं नक्षत्रं वा नयतीति ।  
न च तेन बाहुभ्यां स्कन्धेन वा नीयते ।  
किं तु लोकप्रसिद्धमेतत् ।  
यथेदं सूर्यो नक्षत्रं दिन वा नयतीति ।  
एवमेते व्यभिचारिण इत्यवगन्तव्याः ।  
तानिह सङ्ग्रहाभिहितांस्त्रयस्त्रिंशद्व्यभिचारिणो भावान् वर्णयिष्यामः ।  
तत्र निर्वेदो नाम दारिद्र्यव्याध्यवमानाधिक्षेपाक्रुष्टक्रोधताडनेष्टजनवियोगतत्त्वज्ञानादिभिर्विभावैः समुत्पद्यते स्त्रीनीचकुसत्त्वानाम् ।  
रुदितनिःश्वसितोच्छ्वसितसम्प्रधारणादिभिरनुभावैस्तमभिनयेत् ।  
अत्र श्लोकः:  
  
दारिद्र्येष्टवियोगाद्यैः निर्वेदो नाम जायते  ।  
सम्प्रधारणनिःश्वासैस्तस्य त्वभिनयो भवेत्  ॥ भ्न्_७।२८ ॥  
अत्रानुवंश्ये आर्ये भवतः:  
इष्टजनविप्रयोगाद्दारिद्र्याद्व्याधितस्तथा दुःखात्  ।  
ऋद्धिं परस्य दृष्ट्वा निर्वेदो नाम सम्भवति  ॥ भ्न्_७।२९ ॥  
बाष्पपरिप्लुतनयनः पुनश्च निःश्वासनदीनमुखनेत्रः  ।  
योगीव ध्यानपरो भवति हि निर्वेदवान्पुरुषः  ॥ भ्न्_७।३० ॥  
  
ग्लानिर्नाम वान्तविरिक्तव्याधितपोनियमोपवासमनस्तापातिशयमदनसेवनातिव्यायामाध्वगमनक्षुत्पिपासानिद्राच्छेदादिभिर्विभावैः समुत्पद्यते ।  
तस्याः क्षामवाक्यनयनकपोलोदरमन्दपदोत्क्षेपणवेपनानुत्साहतनुगात्रवैवर्ण्यस्वरभेदाभिरनुभावैरभिनयः प्रयोक्तव्यः ।  
  
अत्रार्ये भवतः  
वान्तविरिक्तव्याधिषु तपसा जरसा च जायते ग्लानिः  ।  
कार्श्येन साभिनेया मन्दभ्रमणेन कम्पेन  ॥ भ्न्_७।३१ ॥  
गदितैः क्षामक्षामैर्नेत्रविकारैश्च दीनसञ्चारैः  ।  
श्लथभावेनाङ्गानां मुहुर्मुहुर्निर्दिशेद् ग्लानिम्  ॥ भ्न्_७।३२ ॥  
  
शङ्का नाम सन्देहात्मिका स्त्रीनीचप्रभवा ।  
चौर्याभिग्रहणनृपापराधपापकर्मकरणादिभिर्विभावैः समुत्पद्यते ।  
तस्या मुहुर्मुहुरवलोकनावकुण्ठनमुखशोषणजिह्वालेहनमुखवैवर्ण्यस्वरभेदवेपथुशुष्कोष्ठकण्ठायाससाधर्म्यादिभिरनुभावैरभिनयः प्रयोक्तव्यः ।  
  
चौर्यादिजनिता शङ्का प्रायः कार्या भयानके  ।  
प्रियव्यलीकजनिता तथा शृङ्गारिणी मता  ॥ भ्न्_७।३३ ॥  
  
अत्राकारसंवरणमपि केचिदिच्छन्ति ।  
तच्च कुशलैरुपाधिभिरिङ्गितैश्चोपलक्ष्यम् ।  
  
अत्रार्ये भवतः  
द्विविधा शङ्का कार्याह्यात्मसमुत्था च परसमुत्था च  ।  
या तत्रात्मसमुत्था सा ज्ञेया दृष्टिचेष्टाभिः  ॥ भ्न्_७।३४ ॥  
किञ्चित्प्रवेपिताङ्गस्त्वधोमुखो वीक्षते च पार्श्वानि  ।  
गुरुसज्जमानजिह्वः श्यामास्यः शङ्कितः पुरुषः  ॥ भ्न्_७।३५ ॥  
  
असूया नाम नानापराधद्वेषपरैश्वर्यसौभाग्यमेधाविद्यालीलादिभिर्विभावैः समुत्पद्यते ।  
तस्याश्च परिषदि दोषप्रख्यापनगुणोपघातेर्ष्याचक्षुःप्रदानाधोमुखभ्रुकुटीक्रियावज्ञानकुत्सनादिभिरनुभावैरभिनयः प्रयोक्तव्यः ।  
  
अत्रार्ये भवतः  
परसौभाग्येश्वरतामेधालीलासमुच्छ्रयान्दृष्ट्वा  ।  
उत्पद्यते ह्यसूया कृतापराधो भवेद्यश्च  ॥ भ्न्_७।३६ ॥  
भ्रुकुटिकुटिलोत्कटमुखैः सेर्ष्याक्रोधपरिवृत्तनेत्रैश्च  ।  
गुणनाशनविद्वेषैस्तत्राभिनयः प्रयोक्तव्यः  ॥ भ्न्_७।३७ ॥  
  
मदो नाम मद्योपयोगादुत्पद्यते ।  
स च त्रिविधः पञ्चविभावश्च ।  
अत्रार्या भवन्ति  
  
ज्ञेयस्तु मदस्त्रिविधस्तरुणो मध्यस्तथावकृष्टश्च  ।  
करणं पञ्चविधं स्यात्तस्याभिनयः प्रयोक्तव्यः  ॥ भ्न्_७।३८ ॥  
कश्चिन्मत्तो गायति रोदिति कश्चित्तथा हसति कश्चित्  ।  
परुषवचनाभिधायी कश्चित्कश्चित्तथा स्वपिति  ॥ भ्न्_७।३९ ॥  
उत्तमसत्त्वः शेते हसति च गायति च मध्यमप्रकृतिः  ।  
परुषवचनाभिधायी रोदत्यपि चाधमप्रकृतिः  ॥ भ्न्_७।४० ॥  
स्मितवचनमधुररागो हृष्टतनुः किञ्चिदाकुलितवाक्यः  ।  
सुकुमाराविद्धगतिस्तरुणमदस्तूत्तमप्रकृतिः  ॥ भ्न्_७।४१ ॥  
स्खलिताघूर्णितनयनः स्रस्तव्याकुलितबाहुविक्षेपः  ।  
कुटिलव्याविद्धगतिर्मध्यमदो मध्यमप्रकृतिः  ॥ भ्न्_७।४२ ॥  
नष्टस्मृतिर्हतगतिश्छर्दितहिक्काकफैः सुबीभत्सः  ।  
गुरुसज्जमानजिह्वो निष्ठीवति चाधमप्रकृतिः  ॥ भ्न्_७।४३ ॥  
रङ्गे पिबतः कार्या मदवृद्धिर्नाट्ययोगमासाद्य  ।  
कार्यो मदक्षयो वै यः खलु पीत्वा प्रविष्टः स्यात्  ॥ भ्न्_७।४४ ॥  
सन्त्रासाच्छोकाद्वा भयात्प्रहर्षाच्च कारणोपगतात्  ।  
उत्क्रम्यापि हि कार्यो मदप्रणाशः क्रमात्तज्ज्ञैः  ॥ भ्न्_७।४५ ॥  
एभिर्भावविशेषैर्मदो द्रुतं सम्प्रणाशमुपयाति  ।  
अभ्युदयसुखैर्वाक्यैर्यथैव शोकः क्षयं याति  ॥ भ्न्_७।४६ ॥  
  
श्रमो नाम अध्वव्यायामसेवनादिभिर्विभावैः समुत्पद्यते ।  
तस्य गात्रपरिमर्दनसंवाहननिःश्वसितविजृम्भितमन्दपदोत्क्षेपणनयनवदनविकूणनसीत्करादिभिरनुभावैरभिनयः प्रयोक्तव्यः ।  
  
अत्रार्या  
नृत्ताध्वव्यायामान्नरस्य सञ्जायते श्रमो नाम  ।  
निःश्वासखेदगमनैस्तस्याभिनयः प्रयोक्तव्यः  ॥ भ्न्_७।४७ ॥  
  
आलस्यं नाम खेदव्याधिगर्भस्वभावश्रमसौहित्यादिभिर्विभावैः समुत्पद्यते स्त्रीनीचानाम् ।  
तदभिनयेत्सर्वकर्मानभिलाषशयनासननिद्रातन्द्रीसेवनादिभिरनुभावैः ।  
  
अत्रार्या  
आलस्यं त्वभिनेयं खेदापगतं स्वभावजं चापि  ।  
आहारवर्जितानामारम्भाणामनारम्भात्  ॥ भ्न्_७।४८ ॥  
  
दैन्यं नाम दौर्गत्यमनस्तापादिभिर्विभावैः समुत्पद्यते ।  
तस्याधृतिशिरोरोगगात्रगौरवान्यमनस्कतामृजापरिवर्जनादिभिरनुभावैरभिनयः प्रयोक्तव्यः ।  
  
अत्रार्या  
चिन्तौत्सुक्यसमुत्था दुःखाद्या भवति दीनतां पुंसाम्  ।  
सर्वमृजापरिहारैर्विविधो ऽभिनयो भवेत्तस्य  ॥ भ्न्_७।४९ ॥  
चिन्ता नाम ऐश्वर्यभ्रंशेष्टद्रव्यापहारदारिद्र्यादिभिर्विभावैरुत्पद्यते ।  
तामभिनयेन्निःश्वसितोच्छ्वसितसन्तापध्यानाधोमुखचिन्तनतनुकार्श्यादिभिरनुभावैः ।  
  
अत्रार्ये भवतः  
ऐश्वर्यभ्रंशेष्टद्रव्यक्षयजा बहुप्रकारा तु  ।  
हृदयवितर्कोपगता नॄणां चिन्ता समुद्भवति  ॥ भ्न्_७।५० ॥  
सोच्छ्वासैर्निःश्वसितैः सन्तापैश्चैव हृदयशून्यतया  ।  
अभिनेतव्या चिन्ता मृजाविहीनैरधृत्या च  ॥ भ्न्_७।५१ ॥  
  
मोहो नाम दैवोपघातव्यसनाभिघातव्याधिभयावेगपूर्ववैरानुस्मरणादिभिर्विभावैः समुत्पद्यते ।  
तस्य निश्चैतन्यभ्रमणपतनाघूर्णनादर्शनादिभिरनुभावैरभिनयः प्रयोक्तव्यः ।  
  
अत्र श्लोकस्तावदार्या च  
अस्थाने तस्करान्दृष्ट्वा त्रासनैर्विविधैरपि  ।  
तत्प्रतीकारशून्यस्य मोहः समुपजायते  ॥ भ्न्_७।५२ ॥  
व्यसनाभिघातभयपूर्ववैरसंस्मरणरोगजो मोहः  ।  
सर्वेन्द्रियसम्मोहात्तस्याभिनयः प्रयोक्तव्यः  ॥ भ्न्_७।५३ ॥  
  
स्मृतिर्नाम सुखदुःखकृतानां भावानामनुस्मरणम् ।  
सा च स्वास्थ्यजघन्यरात्रिनिद्राच्छेदसमानदर्शनोदाहरणचिन्ताभ्यासादिभिर्विभावैः समुत्पद्यते ।  
तामभिनयेच्छिरःकम्पनावलोकनभ्रूसमुन्नमनादिभिरनुभावैः ।  
  
अत्रार्ये भवतः  
सुखदुःखमतिक्रान्तं तथा मतिविभावितं यथावृत्तम्  ।  
चिरविस्मृतं स्मरति यः स्मृतिमानिति वेदितव्यो ऽसौ  ॥ भ्न्_७।५४ ॥  
स्वास्थ्याभ्याससमुत्था श्रुतिदर्शनसम्भवा स्मृतिर्निपुणैः  ।  
शिर उद्वाहनकम्पैर्भूक्षेपैश्चाभिनेतव्या  ॥ भ्न्_७।५५ ॥  
  
धृतिर्नाम शौर्यविज्ञानश्रुतिविभवशौचाचारगुरुभक्त्यधिकमनोरथार्थलाभक्रीडादिभिर्विभावैः समुत्पद्यते ।  
तामभिनयेत्प्राप्तानां विषयाणामुपभोगादप्राप्तातीतोपहृतविनष्टानामनुशोचनादिभिरनुभावैः ।  
अत्रार्ये भवतः:  
  
विज्ञानशौचविभवश्रुतिशक्तिसमुद्भवा धृतिः सद्भिः  ।  
भयशोकविषदाद्यै रहिता तु सदा प्रयोक्तव्या  ॥ भ्न्_७।५६ ॥  
प्राप्तानामुपभोगः शब्दरसस्पर्शरूपगन्धानाम्  ।  
अप्राप्तैश्च न शोको यस्यां हि भवेद् धृतिः सा तु  ॥ भ्न्_७।५७ ॥  
  
व्रीडा नाम अकार्यकरणात्मिका ।  
सा च गुरुव्यतिक्रमणावज्ञानप्रतिज्ञातानिर्वहनपश्चात्तापादिभिर्विभावैः समुत्पद्यते ।  
तां निगूढवदनाधोमुखविचिन्तनोर्वीलेखनवस्त्राङ्गुलीयकस्पर्शनखनिकृन्तनादिभिरनुभावैरभिनयेत् ।  
अत्रार्ये भवतः:  
  
किञ्चिदकार्यं कुर्वन्नेवं यो दृश्यते शुचिभिरन्यैः  ।  
पश्चात्तापेन युतो व्रीडित इति वेदितव्यो ऽसौ  ॥ भ्न्_७।५८ ॥  
लज्जानिगूढवदनो भूमिं विलिखन्नखांश्च विनिकृन्तन्  ।  
वस्त्राङ्गुलीयकानां संस्पर्शं व्रीडितः कुर्यात्  ॥ भ्न्_७।५९ ॥  
  
चपलता नाम रागद्वेषमात्सर्यामर्षाप्रतिकूल्यादिभिर्विभावैः समुत्पद्यते ।  
तस्याश्च वाक्पारुष्यनिर्भर्त्सनवधबन्धसम्प्रहारताडनादिभिरनुभावैरभिनयः प्रयोक्तव्यः ।  
अत्रार्या भवति:  
  
अविमृश्य तु यः कार्यं पुरुषो वधताडनं समारभते  ।  
अविनिश्चितकारित्वात्स तु खलु चपलो बुधैर्ज्ञेयः  ॥ भ्न्_७।६० ॥  
  
हर्षो नाम मनोरथलाभेष्टजनसमागमनमनःपरितोषदेवगुरुराजभर्तृप्रसादभोजनाच्छादनलाभोपभोगादिभिर्विभावैः समुत्पद्यते ।  
तमभिनयेन्नयनवदनप्रसादप्रियभाषणालिङ्गनकण्टकितपुलकितास्रस्वेदादिभिरनुभावैः ।  
अत्रार्ये भवतः:  
  
अप्राप्ये प्राप्ये वा लब्धे ऽर्थे प्रियसमागमे वाऽपि  ।  
हृदयमनोरथलाभे हर्षः सञ्जायते पुंसाम्  ॥ भ्न्_७।६१ ॥  
नयनवदनप्रियभाषालिङ्गनैश्च रोमाञ्चैः  ।  
ललितैश्चाङ्गविहारैः स्वेदाद्यैरभिनयस्तस्य  ॥ भ्न्_७।६२ ॥  
  
आवेगो नाम उत्पातवातवर्षाकुञ्जरोद्भ्रमणप्रियाप्रियश्रवणव्यसनाभिघातादिर्विभावैः समुत्पद्यते ।  
तत्रोत्पातकृतो नाम विद्युदुल्कानिर्घातप्रपतनचन्द्रसूर्योपरागकेतुदर्शनकृतः ।  
तमभिनयेत्सर्वाङ्गस्रस्ततावैमनस्यमुखवैवर्ण्यविषादविस्मयादिभिः ।  
वातकृतं पुनरवकुण्ठनाक्षिपरिमार्जनवस्त्रसङ्गूहनत्वरितगमनादिभिः ।  
वर्षकृतं पुनः सर्वाङ्गसम्पिण्डनप्रधावनच्छन्नाश्रयमार्गणादिभिः ।  
अग्निकृतं तु धूमाकुलनेत्रताऽङ्गसङ्कोचनविधूननातिक्रान्तापक्रान्तादिभिः ।  
कुञ्जरोद्भ्रमणकृतं नाम त्वरितापसर्पणचञ्चलगमनभयस्तम्भवेपथुपश्चादवलोकनविस्मयादिभिः ।  
प्रियश्रवणकृतं नामाभ्युत्थानालिङ्गनवस्त्राभरणप्रदानाश्रुपुलकितादिभिः ।  
अप्रियश्रवणकृतं नाम भूमिपतनविषमविवर्तनपरिधावनविलापनाक्रन्दनादिभिः ।  
व्यसनाभिघातजं तु सहसापसर्पणशस्त्रचर्मवर्मधारणगजतुरगरथारोहणसम्प्रधारणादिभिः ।  
  
एवमष्टविकल्पो ऽयमावेगः सम्भ्रमात्मकः  ।  
स्थेर्येणोत्तममध्यानां नीचानां चापसर्पणैः  ॥ भ्न्_७।६३ ॥  
  
अत्रार्ये भवतः:  
अप्रियनिवेदनाद्वा सहसा ह्यवधारितारिवचनस्य  ।  
शस्त्रक्षेपात् त्रासादावेगो नाम सम्भवति  ॥ भ्न्_७।६४ ॥  
अप्रियनिवेदनाद्यो विषादभावाश्रयो ऽनुभावस्य  ।  
सहसारिदर्शनाच्चेत्पहरणपरिघट्टनैः कार्यः  ॥ भ्न्_७।६५ ॥  
  
जडतानाम सर्वकार्याप्रतिपत्तिः ।  
इष्टानिष्टश्रवणदर्शनव्याध्यादिभिर्विभावैः समुत्पद्यते ।  
तामभिनयेदकथनाविभाषणतूष्णीम्भावाप्रतिभाऽनिमेषनिरीक्षणपरवशत्वादिभिरनुभावैः ।  
अत्रार्या भवति:  
  
इष्टं वाऽनिष्टं वा सुखदुःखे वा न वेत्ति यो मोहात्  ।  
तूष्णीकः परवशगो भवति स जडसञ्ज्ञितः पुरुषः  ॥ भ्न्_७।६६ ॥  
  
गर्वो नाम ऐश्वर्यकुलरूपयौवनविद्याबलधनलाभादिभिर्विभावैः समुत्पद्यते ।  
तस्यासूयावज्ञाघर्षणानुत्तरदानासम्भाषणाङ्गावलोकन विभ्रमापहसनवाक्पारुष्यगुरुव्यतिक्रमणाधिक्षेपवचनविच्छेदादिभिरनुभावैरभिनयः प्रयोक्तव्यः  
अत्रार्या भवति:  
  
विद्यावाप्ते रूपादैश्वर्यादथ धनागमाद्वापि  ।  
गर्वः खलु नीचानां दृष्ट्यङ्गविचारणैः कार्यः  ॥ भ्न्_७।६७ ॥  
  
विषादो नाम कार्यानिस्तरणदैवव्यापत्तिसमुत्थः ।  
तमभिनयेत्सहायान्वेषणोपायचिन्तनोत्साहविघातवैमनस्यनिःश्वसितादिभिरनुभावैरुत्तममध्यमानाम् ।  
अधमानां तु विपरिधावनालोकनमुखशोषणसृक्वपरिलेहननिद्रानिःश्वसितध्यानादिभिरनुभावैः ।  
अत्रार्या श्लोकौ:  
कार्यानिस्तरणाद्वा चौर्याभिग्रहणराजदोषाद्वा  ।  
दैवादर्थविपत्तेर्भवति विषादः सदा पुंसाम्  ॥ भ्न्_७।६८ ॥  
वैचित्र्योपायचिन्ताभ्यां कार्य उत्तममध्ययोः  ।  
निद्रानिःश्वसितध्यानैरधमानां तु योजयेत्  ॥ भ्न्_७।६९ ॥  
  
औत्सुक्यं नाम इष्टजनवियोगानुस्मरणोद्यानदर्शनादिभिर्विभावैः समुत्पद्यते ।  
तस्य दीर्घनिःश्वसिताधोमुखविचिन्तननिद्रातन्द्रीशयनाभिलाषादिभिरनुभवैरभिनयः प्रयोक्तव्यः ।  
अत्रार्या भवति:  
  
इष्टजनस्य वियोगादौत्सुक्यं जायते ह्यनुस्मृत्या  ।  
चिन्तानिद्रातन्द्रीगात्रगुरुत्वैरभिनयो ऽस्य  ॥ भ्न्_७।७० ॥  
  
  
निद्रा नाम दौर्बल्यश्रमक्लममदालस्यचिन्ताऽत्याहारस्वभावादिभिर्विभावैः समुत्पद्यते ।  
तामभिनयेद्वदनगौरवशरीरावलोकननेत्रघूरणनगात्रविजृम्भनमान्द्योच्छ्वसितसन्नगात्रताऽक्षिनिमीलनादिभिरनुभावैः ।  
अत्रार्ये भवतः:  
  
आलस्याद्दौर्बल्यात्क्लमाच्छ्रमाच्चिन्तनात्स्वभावाच्च  ।  
रात्रौ जागरणादपि निद्रा पुरुषस्य सम्भवति  ॥ भ्न्_७।७१ ॥  
तां मुखगौरवगात्रप्रतिलोलननयनमीलनजडत्वैः  ।  
जृम्भणगात्रविमर्दैरनुभावैरभिनयेत्प्राज्ञः  ॥ भ्न्_७।७२ ॥  
  
अपस्मारो नाम देवयक्षनागब्रह्मराक्षसभूतप्रेतपिशाचग्रहणानुस्मरनोच्छिष्टशून्यागारसेवनाशुचिकालान्तरापरिपतनव्याद्यादिभिर्विभावैः समुत्पद्यते ।  
तस्य स्फुरितनिःश्वसितोत्कम्पितधावनपतनस्वेदस्तम्भवदनफेनजिह्वापरिलेहनादिभिरनुभावैरभिनयः प्रयोक्तव्यः ।  
  
अत्रार्ये भवतः:  
भूतपिशाचग्रहणानुस्मरणोच्छिष्टशून्यगृहगमनात्  ।  
कालान्तरातिपातादशुचेश्चभवत्यपस्मारः  ॥ भ्न्_७।७३ ॥  
सहसा भूमौ पतनं प्रवेपनं वदनफेनमोक्षश्च  ।  
निःसञ्ज्ञस्योत्थानं रूपाण्येतान्यपस्मारे  ॥ भ्न्_७।७४ ॥  
  
सुप्तं नाम निद्राभिभवविषयोपगमनक्षितितलशयनप्रसारणानुकर्षणादिभिर्विभावैः समुत्पद्यते निद्रासमुत्थम् ।  
तदुच्छ्वसितंसन्नगात्राक्षिनिमीलनसर्वेन्द्रिय सम्मोहनोत्स्वप्नायितादिभिरनुभावैरभिनयेत् ।  
  
अत्रार्ये भवतः:  
निद्राभिभवेन्द्रियोपरमणमोहाइर्हवेत्सुप्तम्  ।  
अक्षिनिमीलनोच्छ्वसनैः स्वप्नायितजल्पितैः कार्यः  ॥ भ्न्_७।७५ ॥  
सोच्छ्वासैर्निःश्वासैर्मन्दाक्षिनिमीलनेन निश्चेष्टः  ।  
सर्वेन्द्रियसम्मोहात्सुप्तं स्वप्नैश्च युञ्जीत  ॥ भ्न्_७।७६ ॥  
  
विबोधो नाम आहारपरिणामनिद्राच्छेदस्वप्नान्ततीव्रशब्दश्रवणादिभिर्विभावैः समुत्पद्यते ।  
तमभिनयेज्जृम्भणाक्षिपरिमर्दनशयनमोक्षणादिभिरनुभावैः ।  
  
अत्रार्या भवति:  
आहारविपरिणामाच्छब्दस्पर्शादिभिश्च सम्भूतः  ।  
प्रतिबोधस्त्वभिनेयो जृम्भणवदनाक्षिपरिमर्दैः  ॥ भ्न्_७।७७ ॥  
  
अमर्षो नाम विद्यैश्वर्यशौर्यबलाधिकैरधिक्षिप्तस्यावमानितस्य वा समुत्पद्यते ।  
तमभिनयेच्छिरःकम्पनप्रस्वेदनाधोमुखचिन्तनध्यानाध्यवसायोपायसहायान्वेषणादिभिरनुभावैः ।  
  
अत्र श्लोकौ:  
आक्षिप्तानां सभामध्ये विद्याशौर्यबलाधिकैः  ।  
नॄणामुत्साहसंयोगादमर्षो नाम जायते  ॥ भ्न्_७।७८ ॥  
उत्साहाध्यवसायाभ्यामधोमुखविचिन्तनैः  ।  
शिरःप्रकम्पस्वेदाद्यैस्तं प्रयुञ्जीत पण्डितः  ॥ भ्न्_७।७९ ॥  
  
अवहित्थं नाम आकारप्रच्छादनात्मकम् ।  
तच्च लजाभयापजयगौरवजैह्मयादिभिर्विभाविः समुत्पद्यते ।  
तस्यान्यथाकथनावलोकितकथाभङ्गकृतकधैर्यादिभिरनुभावैरभिनयः प्रयोक्तव्यः ।  
  
अत्र श्लोको भवति:  
धार्ष्ट्यजैह्म्यादिसम्भीतमवहित्थं भयत्मकम्  ।  
तच्चागणनया कार्यं नातीवोत्तरभाषणात्  ॥ भ्न्_७।८० ॥  
  
उग्रता आम चौर्याभिग्रहाणनृपापराधासत्प्रलापादिभिर्विभावैः समुत्पद्यते ।  
तां च वधबन्धनताडननिर्भत्सनादिभिरनुभावैरभिनयेत् ।  
  
अत्रार्या भवति:  
चौर्याभिग्रहनवशान्नृपापराधादथोग्रता भव्ति  ।  
वधबन्धताडनादिभिरनुभावैरभिनयस्तस्याः  ॥ भ्न्_७।८१ ॥  
भवति चात्र श्लोकः:  
नानाशात्रार्थबोधेन मतिः सञ्जायते नृणाम्  ।  
शिष्योपदेशार्थकृतस्तस्यास्त्वभिनयो भवेत्  ॥ भ्न्_७।८२ ॥  
  
व्याधिर्नाम वातपित्तकफसन्निपातप्रभवः ।  
तस्य ज्वरादयो विशेषाः ।  
ज्वरस्तु द्विविधः सशीतः सदाहश्च ।  
तत्र सशीतो नाम प्रवेपितसर्वाङ्गोप्कम्पननिकुञ्चनाग्न्यभिलाषरोमाञ्चहनुवलननासाविकूननमुखशोषणपरिदेवितादिभिरनुभावैरभिनेयः ।  
सदाहो नाम विक्षिप्ताङ्गकरचरणभूम्यभिलाषानुलेपनशीताभिलाषपरिदेवनमुखशोषोत्क्रुष्टादिभिरनुभावैः ।  
ये चान्ये व्याधयस्ते ऽपि खलु मुखविकूणनगात्रस्तम्भस्रस्ताक्षिनिःश्वसनस्तनितोत्क्रुष्टवेपनादिभिरनुभावैरभिनेयाः ।  
  
अत्र श्लोको भवति:  
समासतस्तु व्याधीनां कर्तव्यो ऽभिनयो बुधैः  ।  
स्रस्ताङ्गगात्रविक्षेपैस्तथा मुखविकूणनैः  ॥ भ्न्_७।८३ ॥  
  
उन्मादो नाम इष्टजनवियोगविभवनाशाभिघातवातपित्तश्लेष्मप्रकोपादिभिर्विभावैरुत्पद्यते ।  
तमनिमित्तहसितरुदितोत्क्रुष्टासम्बद्धप्रलापशयितोपविष्टोत्थितप्रधावितनृत्तगीतपठितभस्मपांस्ववधूलनतृणनिर्माल्यकुचेलचीरघटककपालशरावाभरणधारणोपभोगैरनेकैश्चानवस्थितैश्चेष्टानुकरणादिभिरनुभावैरभिनयेत् ।  
अत्रार्ये भवतः:  
इष्टजनविभवनाशादभिघाताद्वातपित्तकफकोपात्  ।  
विविधाच्चित्तविकारादुन्मादो नाम सम्भवति  ॥ भ्न्_७।८४ ॥  
अनिमित्तरुदितहसितोपविष्टगीतप्रधावितोत्क्रुष्टैः  ।  
अन्यैश्च विकारैरकृतैरुन्मादं सम्प्रयुञ्जीत  ॥ भ्न्_७।८५ ॥  
  
मरणं नाम व्याधिजमभिघातजञ्च ।  
तत्र यदान्त्रयकृच्छूलदोषवैषम्यगण्डपिटकज्वरविषूचिकादिभिरुत्पद्यते तद्व्याधिप्रभवम् ।  
अभिघातजं तु शस्त्राहिदंशविषपानश्वापदगजतुरगरथपशुयानपातविनाशप्रभवम् ।  
  
एतयोरभिनयविशेषान्वक्ष्यामः:  
तत्र व्याधिजं विषण्णगात्राव्यायताङ्गविचेष्टितनिमीलितनयनहिक्काश्वासोपेतानवेक्षितपरिजनाव्यक्ताक्षरकथनादिभिरनुभावैरभिनयेत् ।  
  
अत्र श्लोको भवति:  
व्याधीनामेकभावो हि मरणाभिनयः स्मृतः  ।  
विषण्णगात्रैर्निश्चेष्टैरिन्द्रिअयैश्च विवर्जितः  ॥ भ्न्_७।८६ ॥  
  
अभिघातजे तु नानाप्रकाराभिनयविशेषाः ।  
शस्त्रक्षताहिदष्टविषपीतगजादिपतितश्वापदहताः ।  
यथा तत्र शस्त्रक्षते तावत्सहसा भूमिपतनवेपनस्फुरणादिभिरभिनयः प्रयोक्तव्यः ।  
अहिदष्टविषपीतयोर्विषयोगो यथा कार्श्यवेपथुविदाहहिक्काफेनस्कन्धभङ्गजडतामरणानीत्यष्टौ विषवेगाः ।  
  
अत्र श्लोकौ भवतः:  
कार्श्यं तु प्रथमे वेगे द्वितीये वेपथुर्भवेत्  ।  
दाहं तृतीये हिक्कां च चतुर्थे सम्प्रयोजयेत्  ॥ भ्न्_७।८७ ॥  
फेनञ्च पञ्चमे कुर्यात्षष्ठे स्कन्धस्य भञ्जनम्  ।  
जडतां सप्तमे कुर्यादष्टमे मरणं भवेत्  ॥ भ्न्_७।८८ ॥  
अत्रार्या भवति:  
श्वापदगजतुरगरथोद्भवं तु पशुयानपतनजं वाऽपि  ।  
शास्त्रक्षतवत्कुर्यादनवेक्षितगात्रसञ्चारम्  ॥ भ्न्_७।८९ ॥  
इत्येव मरणं ज्ञेयं नानावस्थान्तरात्मकम्  ।  
प्रयोक्तव्यं बुधैः सम्यग्यथा भवाङ्गचेष्टितैः  ॥ भ्न्_७।९० ॥  
  
त्रासो नाम विद्युदुल्काशनिपातनिर्घाताम्बुधरमहासत्त्वपशुरवादिभिर्विभावैरुत्पद्यते ।  
तमभिनयेत्सङ्क्षिप्ताङ्गोत्कम्पनवेपथुस्तम्भरोमाञ्चगद्गदप्रलापादिभिरनुभावैः ।  
अत्र श्लोको भवति:  
महाभैरवनादद्यैस्त्रासः समुपजायते  ।  
स्रस्ताङ्गाक्षिनिमेषैश्च तस्य त्वभिनयो भवेत्  ॥ भ्न्_७।९१ ॥  
  
वितर्को नाम सन्देहविमर्शविप्रतिपत्त्यादिभिर्विभावैरुत्पद्यते ।  
तमभिनयेद्विविधविचारितप्रश्नसम्प्रधारणमन्त्रसङ्गूहनादिभिरनुभावैः ।  
  
अत्र श्लोको भवति:  
विचारणादिसम्भूतः सन्देहातिशयात्मकः  ।  
वितर्कः सो ऽभिनेयस्तु शिरोभ्रूक्षेपकम्पनैः  ॥ भ्न्_७।९२ ॥  
  
एवमेते त्रयस्त्रिंशद्व्यभिचारिणो भावा देशकालावस्थानुरूप्येणामगतपरगतमध्यस्था उत्तममध्यमाधमैः स्त्रीपुंसैः स्वप्रयोगवशादुपपाद्या इति ।  
त्रयस्त्रिंशदिमे भावा विज्ञेया व्यभिचारिणः  ।  
सात्त्विकांस्तु पुनर्भावान्प्रवक्ष्याम्यनुपूर्वशः  ॥ भ्न्_७।९३ ॥  
  
अत्राह:  
किमन्ये भावाः सत्त्वेन विनाऽभिनीयन्ते यस्मादुच्यते  
एते सात्त्विका इति ।  
अत्रोच्यते:  
इह हि सत्त्वं नाम मनःप्रभवम् ।  
तच्च समाहितमनस्त्वादुच्यते ।  
मनसः समाधौ सत्त्वनिष्पत्तिर्भवति ।  
तस्य च यो ऽसौ स्वभावो रोमाञ्चाश्रुवैवर्ण्यादिलक्षणो यथाभावोपगतः स न शक्यो ऽन्यमनसा कर्तुमिति ।  
लोकस्वभावानुकरणत्वाच्च नाट्यस्य सत्त्वमीप्सितम् ।  
को दृष्टान्तः:  
इह हि नाट्याधर्मिप्रवृत्ताः सुखदुःखकृता भावास्तथा सत्त्वविशुद्धाः कार्या यथा सरूपा भवन्ति ।  
तत्र दुःखं नाम रोदनात्मकं तत्कथमदुःखितेन सुखं च प्रहर्षात्मकमसुखितेन वाभिनेयम् ।  
एतदेवास्य सत्त्वं यत् दुःखितेन सुखितेन वाऽश्रुरोमाञ्चौ दर्शियितव्यौ इति कृत्वा सात्त्विका भावा इत्यभिव्याख्याताः ।  
  
त इमे:  
स्तम्भः स्वेदो ऽथ रोमाञ्चः स्वरभेदो ऽथ वेपथुः  ।  
वैवर्ण्यमश्रुप्रलय इत्यष्टौ सात्त्विका मताः  ॥ भ्न्_७।९४ ॥  
  
अत्रार्याः  
तत्र:  
क्रोधभयहर्षलजादुःखश्रमरोगतापघातेभ्यः  ।  
व्यायामक्लमधर्मैः स्वेदः सम्पीडनाच्चैव  ॥ भ्न्_७।९५ ॥  
हर्षभयशोकविस्मयविषादरोषादिसम्भवः स्तम्भः  ।  
शीतभयहर्षरोषस्पर्शजरारोगजः कम्पः  ॥ भ्न्_७।९६ ॥  
आनन्दामर्षाभ्यां धूमाञ्जनजृम्भणाद्भयाच्छोकात्  ।  
अनिमेषप्रेक्षणतः शीताद्रोगाद्भवेदश्रु  ॥ भ्न्_७।९७ ॥  
शीतक्रोधभयश्रमरोगक्लमतापजं च वैवर्ण्यम्  ।  
स्पर्शभयशीतहर्षात् क्रोधाद्रोगाच्च रोमाञ्चः  ॥ भ्न्_७।९८ ॥  
स्वरभेदो भयहर्षक्रोधजरारौक्ष्यरोगमदजनितः  ।  
श्रममूर्छमदनिद्राभिघातमोहादिभिः प्रलयः  ॥ भ्न्_७।९९ ॥  
एवमेते बुधैर्ज्ञेया भावा ह्यष्टौ तु सात्त्विकाः  ।  
कर्म चैषां प्रवक्ष्यामि रसभावानुभावकम्  ॥ भ्न्_७।१०० ॥  
निःसञ्ज्ञो निष्प्रकम्पश्च स्थितः शून्यजडाकृतिः  ।  
स्कन्नगात्रतया चैव स्तम्भं त्वभिनयेद्बुधः  ॥ भ्न्_७।१०१ ॥  
व्यजनग्रहणाच्चापि स्वेदापनयनेन च  ।  
स्वेदस्याभिनयो योज्यस्तथा वाताभिलाषतः  ॥ भ्न्_७।१०२ ॥  
मुहुः कण्टिकितत्वेन तथोल्लुकसनेन च  ।  
पुलकेन च रोमाञ्चं गात्रस्पर्शेन दर्शयेत्  ॥ भ्न्_७।१०३ ॥  
स्वरभेदो ऽभिनेतव्यो भिन्नगद्गदनिस्वनैः  ।  
वेपनात्स्फुरणात्कम्पाद्वेपथुं सम्प्रदर्शयेत्  ॥ भ्न्_७।१०४ ॥  
मुखवर्णपरावृत्त्या नाडीपीडनयोगतः  ।  
वैवर्ण्यमभिनेतव्यं प्रयत्नात्तद्धि दुष्करम्  ॥ भ्न्_७।१०५ ॥  
बाष्पाम्बुप्लुतनेत्रत्वान्नेत्रसम्मार्जनेन च  ।  
मुहुरश्रुकणापातैरस्रं त्वभिनयेद्बुधः  ॥ भ्न्_७।१०६ ॥  
निश्चेष्टो निष्प्रकम्पत्वादव्यक्तश्वसितादपि  ।  
महीनिपतनाच्चापि प्रलयाभिनयो भवेत्  ॥ भ्न्_७।१०७ ॥  
एकोनपञ्चाशदिमे यथावद्भावास्त्र्यवस्था गदिता मयेह  ।  
भूयश्च ये यत्र रसे नियोज्यास्तान् श्रोतुमर्हन्ति च विप्रमुख्याः  ॥ भ्न्_७।१०८ ॥  
  
[अत्र श्लोकाः:  
शङ्काव्याधिस्तथाग्लानिश्चिन्तासूया भयं तथा  ।  
विस्मयश्च वितर्कश्च स्तम्भश्चपलता तथा  ॥ भ्न्_७।१०८*१ ॥  
रोमाञ्चहर्षौ निद्रा च तथोन्मादमदावपि  ।  
स्वेदश्चैवावहित्थं च प्रलयो वेपथुस्तथा  ॥ भ्न्_७।१०८*२ ॥  
विषादश्रमनिर्वेदा गर्वावेगौ धृतिः स्मृतिः  ।  
मतिर्मोहो विबोधश्च सुप्तमौत्सुक्यवर्जिते  ॥ भ्न्_७।१०८*३ ॥  
क्रोधामर्षौ च हासश्च शोको ऽपस्मार एव च  ।  
दैन्यं च मरणं चैव रतिरुत्साहसंयुता  ॥ भ्न्_७।१०८*४ ॥  
त्रासवैवर्ण्यरुदितैः स्वरभेदः शमो ऽपि च  ।  
जडता च तथा षट् च चत्वारिंशत्प्रकीर्तिताः]  ॥ भ्न्_७।१०८*५ ॥  
आलस्यौग्र्यजुगुप्साख्यैरेवं भावैस्तु वर्जिताः  ।  
उद्भावयन्ति शृङ्गारं सर्वे भावाः स्वसञ्ज्ञया  ॥ भ्न्_७।१०९ ॥  
[यथाऽवसरमेते हि स्थायिसञ्चारिसत्त्वजाः  ।  
उद्दीपयन्ति शृङ्गारं रसमासाद्य सञ्ज्ञितम्]  ॥ भ्न्_७।१०९* ॥  
ग्लानिः शङ्का ह्यसूया च श्रमश्चपलता तथा  ।  
सुप्तं निद्रावहित्थं च हास्ये भावाः प्रकीर्तिताः  ॥ भ्न्_७।११० ॥  
निर्वेदश्चैव चिन्ता च दैन्यं ग्लान्यास्रमेव च  
जडता मरणं चैव व्याधिश्च करुणे स्मृताः  ॥ भ्न्_७।१११ ॥  
गर्वो ऽसूया मदोत्साहावावेगो ऽमर्ष एव च  ।  
क्रोधश्चपलतौग्र्यं च विज्ञेया रौद्रसम्भवाः  ॥ भ्न्_७।११२ ॥  
असम्मोहस्तथोत्साह आवेगो हर्ष एव च  ।  
मतिश्चैव तथोग्रत्वममर्षो मद एव च  ॥ भ्न्_७।११३ ॥  
रोमाञ्चः स्वरभेदश्च क्रोधो ऽसूया धृतिस्तथा  ।  
गर्वश्चैव वितर्कश्च वीरे भावा भवन्ति हि  ॥ भ्न्_७।११४ ॥  
स्वेदश्च वेपथुश्चैव रोमाञ्चो गद्गदस्तथा  ।  
त्रासश्च मरणश्चैअव वैवर्ण्यं च भयानके  ॥ भ्न्_७।११५ ॥  
अपस्मारस्तथोन्मादो विषादो मद एव च  ।  
मृत्युर्व्याधिर्भयं चैव भावा बीभत्ससंश्रयाः  ॥ भ्न्_७।११६ ॥  
स्तम्भः स्वेदश्च मोहश्च रोमाञ्चो विस्मयस्तथा  ।  
आवेगो जडता हर्षो मूर्छा चैवाद्भुताश्रयाः  ॥ भ्न्_७।११७ ॥  
ये त्वेते सात्त्विका भावा नानाभिनयसंश्रिताः  ।  
रसेष्वेतेषु सर्वे ते ज्ञेया नाट्यप्रयोक्तृभिः  ॥ भ्न्_७।११८ ॥  
न ह्येकरसजं काव्यं किञ्चिदस्ति प्रयोगतः  ।  
भावो वापि रसो वापि प्रवृत्तिर्वृत्तिरेव च  ॥ भ्न्_७।११९ ॥  
[ बहूनां समवेतानां रूपं यस्य भवेद्बहु  ।  
स मन्तव्यो रसः स्थायी शेषाः सञ्चारिणो मताः  ॥ भ्न्_७।११९*१ ॥  
दीपयन्तः प्रवर्तन्ते ये पुनः स्थायिनं रसम्  ।  
ते तु सञ्चारिणो ज्ञेयास्ते हि स्थायित्वमागताः  ॥ भ्न्_७।११९*२ ॥  
विभावानुभावयुतो ह्यङ्गवस्तुसमाश्रयः  ।  
सञ्चारिभिस्तु संयुक्तः स्थाय्येव तु रसो भवेत्  ॥ भ्न्_७।११९*३ ॥  
स्थायी सत्त्वातिरेकेण प्रयोक्तव्यः प्रयोक्तृभिः  ।  
सञ्चार्याकारमात्रेण स्थायी यस्मादवस्थितः  ॥ भ्न्_७।११९*४ ॥  
ये त्वेते सात्त्विका भावा नानाभिनययोजिताः  ।  
रसेष्वेतेषु सर्वेषु ते ज्ञेया नाट्यकोविदैः  ॥ भ्न्_७।११९*५ ॥  
न ह्येकरसजं काव्यं नैकभावैकवृत्तिकम्  ।  
विमर्दे रागमायाति प्रयुक्तं हि प्रयत्नतः  ॥ भ्न्_७।११९*६ ॥  
भावा वाऽपि रसा वाऽपि प्रवृत्तिर्वृत्तिरेव वा  ।  
बीभत्साद्भुतशान्तानां त्रैविध्यं नात्र कथ्यते  ॥ भ्न्_७।११९*७ ॥  
षण्णां रसानां त्रैविध्यं नानाभावारसान्वितम्  ।  
सत्त्वप्रयोजितो ह्यर्थः प्रयोगो ऽत्र विराजते  ।  
विदित्वा हि विराजन्ते लोके चित्रं हि दुर्लभम्]  ॥ भ्न्_७।११९*८ ॥  
नानाभावार्थसम्पन्नाः स्थायिसत्त्वाभिचारिणः  ।  
पुष्पावकीर्णाः कर्तव्याः काव्येषु हि रसा बुधैः  ॥ भ्न्_७।१२० ॥  
एवं रसाश्च भावाश्च व्यवस्था नाटके स्मृताः  ।  
य एवमेताञ्जानाति स गच्छेत्सिद्धिमुत्तमाम्  ॥ भ्न्_७।१२१ ॥  
  
इति श्रीभारतीये नाट्यशास्त्रे भावव्यञ्जको नाम सप्तमो ऽध्यायः  
  
_____________________________________________________________  
  
  
अष्टमो ऽध्यायः  
ऋषयः ऊचुः:  
भावानां च रसानां च समुत्थानं यथाक्रमम्  ।  
त्वत्प्रसादाच्छ्रुतं सर्वमिच्छामो वेदितुं पुनः  ॥ भ्न्_८।१ ॥  
नाट्ये कतिविधः कार्यः तज्ज्ञैरभिनयक्रमः  ।  
कतं वाभिनयो ह्येष कतिभेदस्तु कीर्तितः  ॥ भ्न्_८।२ ॥  
सर्वमेतद्यथातत्त्वं कथयस्व महामुने  ।  
यो यथाभिनयो यस्मिन् योक्तव्यः सिद्धिमिच्छता  ॥ भ्न्_८।३ ॥  
तेषां तु वचनं श्रुत्वा मुनीनां भरतो मुनिः  ।  
प्रत्युवाच पुनर्वाक्यं चतुरो ऽभिनयान् प्रति  ॥ भ्न्_८।४ ॥  
अहं वः कथयिष्यामि निखिलेन तपोधनाः  ।  
यस्मादभिनयो ह्येष विधिवत् समुदाहृतम्  ॥ भ्न्_८।५ ॥  
यदुक्तं चत्वारो ऽभिनय इति तान् वर्णयिष्यामः ।  
अत्राह:  
अभिनय इति कस्मात् ।  
अत्रोच्यते:  
अभीत्युपसर्गः णीञ् इति प्रापणार्थको धातुः ।  
अस्याभिनीत्येवं व्यवस्थितस्य एरजित्यच्प्रत्यत्ययान्तस्याभिनय इत्येवं रूपं सिद्धम् ।  
एतच्च धात्वर्थानुवचनेनावधार्यं भवति ।  
अत्र श्लोकौ:  
अभिपूर्वस्तु णीञ् धातुराभिमुख्यार्थनिर्णये  ।  
यस्मात्पदार्थान्नयति तस्मादभिनयः स्मृतः  ॥ भ्न्_८।६ ॥  
विभावयति यस्माच्च नानार्थान् हि प्रयोगतः  ।  
शाखाङ्गोपाङ्गसंयुक्तस्तस्मादभिनयः स्मृतः  ॥ भ्न्_८।७ ॥  
चतुर्विधश्चैव भवेन्नाट्यस्याभिनयो द्विजाः  ।  
अनेकभेदवाहूयं नाट्यं ह्यस्मिन् प्रतिष्ठितम्  ॥ भ्न्_८।८ ॥  
आङ्गिको वाचिकश्चैव ह्याहार्यः सात्त्विकस्तथा  ।  
ज्ञेयस्त्वभिनयो विप्राः चतुर्धा परिकल्पितः  ॥ भ्न्_८।९ ॥  
सात्त्विकः पूर्वमुक्तस्तु भावैश्च सहितो मया  ।  
अङ्गाभिनयमेवादौ गदतो मे निबोधत  ॥ भ्न्_८।१० ॥  
त्रिविधस्त्वाङ्गिको द्य्नेयः शारीरो मुखजस्तथा  ।  
तथा चेष्टाकृतश्चैव शाखाङ्गोपाङ्गसंयुतः  ॥ भ्न्_८।११ ॥  
शिरोहस्तकटीदक्षः पार्श्वपादसमन्वितः  ।  
अङ्गप्रत्यङ्गसंयुक्तः षडङ्गो नाट्यसङ्ग्रहः  ॥ भ्न्_८।१२ ॥  
तस्य शिरोहस्तोरःपार्श्वकटीपादतः षडङ्गानि  ।  
नेत्रभ्रूनासाधरकपोलचिबुकान्युपाङ्गानि  ॥ भ्न्_८।१३ ॥  
अस्य शाखा च नृत्तं च तथैवाङ्कुर एव च  ।  
वस्तून्यभिनयस्येह विज्ञेयानि प्रयोक्तृभिः  ॥ भ्न्_८।१४ ॥  
आङ्गिकस्तु भवेच्छाखा ह्यङ्कुरः सूचना भवेत्  ।  
अङ्गहारविनिष्पन्नं नृत्तं तु करणाश्रयम्  ॥ भ्न्_८।१५ ॥  
मुखजे ऽभिनये विप्रा नानाभावरसाश्रये  ।  
शिरसः प्रथमं कर्म गदतो मे निबोधत  ॥ भ्न्_८।१६ ॥  
आकम्पितं कम्पितं च धूतं विधुतमेव च  ।  
परिवाहितमाधूतमवधूतं तथाञ्चितम्  ॥ भ्न्_८।१७ ॥  
निहञ्चितं परावृत्तमुत्क्षिप्तं चाप्यधोगतम्  ।  
लोलितं चैव विज्ञेयं त्रयोदशविधं शिरः  ॥ भ्न्_८।१८ ॥  
शनैराकम्पनादूर्ध्वमधश्चाकम्पितं भवेत्  ।  
द्रुतं तदेव बहुशः कम्पितं कम्पितं शिरः  ॥ भ्न्_८।१९ ॥  
ऋजुस्थितस्य चोर्ध्वाधः क्षेपादाकम्पितं भवेत्  ।  
बहुशश्चलितं यच्च तत्कम्पितमिहोच्यते  ॥ भ्न्_८।२० ॥  
सञ्ज्ञोपदेशपृच्छासु स्वभावाभाषणे तथा  ।  
निर्देशावाहने चैव भवेदाकम्पितं शिरः  ॥ भ्न्_८।२१ ॥  
रोषे वितर्के विज्ञाने प्रतिज्ञाने ऽथ तर्जने  ।  
प्रश्नातिशयवाक्येषु शिरः कम्पितमिष्यते  ॥ भ्न्_८।२२ ॥  
शिरसो रेचनं यत्तु शनैस्तद् धुतमिष्यते  ।  
द्रुतमारेचनादेतद्विधुतं तु भवेच्छिरः  ॥ भ्न्_८।२३ ॥  
अनीप्सिते विषादे च विस्मये प्रत्ययं तथा  ।  
पार्श्वावलोकने शून्ये प्रतिषेधे धुतं शिरः  ॥ भ्न्_८।२४ ॥  
शीतग्रस्ते भयार्ते च त्रासिते ज्वरिते तथा  ।  
पीतमात्रे तथा मद्ये विधुतं तु भवेच्छिरः  ॥ भ्न्_८।२५ ॥  
पर्यायशः पार्श्वगतं शिरः स्यात् परिवाहितम्  ।  
आधूतमुच्यते तिर्यक् सकृदुद्वाहितं तु यत्  ॥ भ्न्_८।२६ ॥  
साधने विस्मये हर्षे स्मिते चामर्षिते तथा  ।  
विचारे विहृते चैव लीलायां परिवाहितम्  ॥ भ्न्_८।२७ ॥  
गर्वेच्छादर्शने चैव पार्श्वस्थोर्ध्वनिरीक्षणे  
आधुतं तु शिरो ज्ञेयमात्मसम्भावनादिषु  ॥ भ्न्_८।२८ ॥  
यदधः सकृदाक्षिप्तमवधूतं तु तच्छिरः  ।  
सन्देशावाहनालापसञ्ज्ञादिषु नदिष्यते  ॥ भ्न्_८।२९ ॥  
किञ्चित् पार्श्वनतग्रीवं शिरो विज्ञेयमञ्चितम्  ।  
व्याधिते मूर्छिते मत्ते चिन्तायां हनुधारणम्  ॥ भ्न्_८।३० ॥  
उत्क्षिपांसावसक्तं यत्कुञ्चितभ्रूलतं शिरः  ।  
निहञ्चितं तु विज्ञेयं स्त्रीणामेतत् प्रयोजयेत्  ॥ भ्न्_८।३१ ॥  
गर्वे माने विलासे च बिव्वोके किलकिञ्चिते  ।  
मोट्टायिते कुट्टमिते स्तम्भमाने निहञ्चितम्  ॥ भ्न्_८।३२ ॥  
परावृत्तानुकरणात् परावृत्तमिहोच्यते  ।  
तत् स्यान्मुखापहरणे पृष्ठतः प्रेक्षणादिषु  ॥ भ्न्_८।३३ ॥  
उत्क्षिप्तं चापि विज्ञेयमुन्मुखावस्थितं शिरः  ।  
प्रांशुदिव्यास्त्रयोगेषु स्यादुत्क्षिप्तं प्रयोगतः  ॥ भ्न्_८।३४ ॥  
अधोमुखं स्थितं चापि बुधाः प्राहुरधोगतम्  ।  
लज्जायां च प्रणामे च दुःखे चाधोगतं शिरः  ॥ भ्न्_८।३५ ॥  
सर्वतो भ्रमणाच्चैव शिरः स्यात् परिलोलितम्  ।  
मूर्च्छाव्याधिमदावेशग्रहनिद्रादिषु स्मृतम्  ॥ भ्न्_८।३६ ॥  
ऋजुस्वभावसंस्थानं प्राकृतं तु स्वभावजम्  ।  
मङ्गल्याध्ययनध्यानस्वभावजयकर्मसु  ॥ भ्न्_८।३७ ॥  
एभ्यो ऽन्ये बहवो भेदा लोकाभिनयसंश्रिताः  ।  
ते च लोकस्वभावेन प्रयोक्तव्या प्रयोक्तृभिः  ॥ भ्न्_८।३८ ॥  
त्रयोदशविधं ह्येतच्छिरःकर्म मयोदितम्  ।  
अतः परं प्रवक्ष्यामि दृष्टीनामिह लक्षणम्  ॥ भ्न्_८।३९ ॥  
कान्ता भयानका हास्या करुणा चाद्भुता तथा  ।  
रौद्रो वीरा च बीभत्सा विज्ञेया रसदृष्टयः  ॥ भ्न्_८।४० ॥  
स्निग्धा हृष्टा च दीना च क्रुद्धा दृप्ता भयान्विता  ।  
जुगुप्सिता विस्मिता च स्थायिभावेषु दृष्टयः  ॥ भ्न्_८।४१ ॥  
शून्या च मलिना चैव श्रान्ता लज्जान्विता तथा  ।  
ग्लाना च शङ्किता चैव विषण्णा मुकुला तथा  ॥ भ्न्_८।४२ ॥  
कुञ्चिता चाभितप्ता च जिह्मा सललिता तथा  ।  
वितर्कितार्धमुकुला विभ्रान्ता विलुप्ता तथा  ॥ भ्न्_८।४३ ॥  
आकेकरा विकोशा च त्रस्ता च मदिरा तथा  ।  
षट्त्रिंशद् दृष्टयो ह्येता तासु नाट्यं प्रतिष्ठितम्  ॥ भ्न्_८।४४ ॥  
अस्य दृष्टिविधानस्य नानाभावरसाश्रयम्  ।  
लक्षणं सम्प्रवक्ष्यमि यथाकर्म प्रयोगतः  ॥ भ्न्_८।४५ ॥  
हर्षप्रसादजनिता कान्तात्यर्थं समन्यथा  ।  
सभ्रूक्षेपकटाक्षा च शृङ्गारे दृष्टिरिक्ष्यते  ॥ भ्न्_८।४६ ॥  
प्रोद्वृत्तनिष्टब्धपुटा स्फुरदुद्वृत्ततारका  ।  
दृष्टिर्भयानाकात्यर्थं भीता ज्ञेया भयानके  ॥ भ्न्_८।४७ ॥  
क्रमादाकुञ्चितपुटा विभ्रान्ताकुलतारका  ।  
हास्या दृष्टिस्तु कर्तव्या कुहकाभिनयं प्रति  ॥ भ्न्_८।४८ ॥  
पतितोर्ध्वपुटा सास्रा मन्युमन्थरतारका  ।  
नासाग्रानुगता दृष्टिः करुणा करुणे रसे  ॥ भ्न्_८।४९ ॥  
या त्वाकुञ्चितपक्ष्माग्रा साश्चर्योद्धत्ततारका  ।  
सौम्या विकसितान्ता च साद्भुता दृष्टिरद्भुते  ॥ भ्न्_८।५०  
क्र् ॥  
 ऊरा रूक्षारुणोद्वृतनिष्टब्धपुटतारका  ।  
भ्रुकुटीकुटिला दृष्टिः रौद्रे रौद्री रसा स्मृता  ॥ भ्न्_८।५१ ॥  
दीप्ता विकसिता क्षुब्धा गम्भीरा समतारका  ।  
उत्फुल्लमध्या दृष्टिस्तु वीरा वीररसाश्रया  ॥ भ्न्_८।५२ ॥  
निकुञ्चितपुटापाङ्गा घूर्णोपप्लुततारका  ।  
संश्लिष्टस्थिरपक्ष्मा च बीभत्सा दृष्टिरिष्यते  ॥ भ्न्_८।५३ ॥  
नासाग्रसक्ता निमिषा तथाधोभागचारिणी  ।  
आकेकरपुटा शान्ते शान्ता दृष्टिर्भवेदसौ  ॥ भ्न्_८।५४ ॥  
रसजा दृष्टयो ह्येता विज्ञेया लक्षणान्विता  ।  
अतः परं प्रवक्ष्यामि स्थायिभावसमाश्रयाः  ॥ भ्न्_८।५५ ॥  
व्याकोशमध्या मधुरा स्थितताराभिलाषिणी  ।  
सानन्दाश्रुप्लुता दृष्टिः स्निग्धेयं रतिभावजा  ॥ भ्न्_८।५६ ॥  
चला हसितगर्भा च विशत्तारानिमेषिणी  ।  
किञ्चिदाकुञ्चिता दृष्टिः हृष्टा हासे प्रकीर्तिता  ॥ भ्न्_८।५७ ॥  
अवस्रस्तोत्तरपुटा किञ्चित्सरम्ब्धतारका  ।  
मन्दसञ्चारिणी दीना सा शोके दृष्टिरिष्यते  ॥ भ्न्_८।५८ ॥  
रूक्षा स्थिरोद्धतपुटा निष्टब्धोद्धृत्ततारका  ।  
कुटिला भ्रुकुटिर्दृष्टिः क्रुद्धा क्रोधे विधीयते  ॥ भ्न्_८।५९ ॥  
संस्थिते तार्के यस्याः स्थिता विकसिता तथा  ।  
सत्त्वमुद्गिरती दृप्ता दृष्टिरुत्साहसम्भवा  ॥ भ्न्_८।६० ॥  
विस्फारितोभयपुटा भयकम्पिततारका  ।  
निष्क्रान्तमध्या दृष्टिस्तु भयभावे भयान्विता  ॥ भ्न्_८।६१ ॥  
सङ्कोचितपुटाध्यामा दृष्टिर्मीलिततारका  ।  
पक्ष्मोद्देशात् समुद्विग्ना जुगुप्सायां जुगुप्सिता  ॥ भ्न्_८।६२ ॥  
भृशमुद्वृत्ततारा च नष्टोभयपुटान्विता  ।  
समा विकसिता दृष्टिर्विस्मिता विस्मये स्मृता  ॥ भ्न्_८।६३ ॥  
स्थायिभावाश्रया ह्येता विज्ञेयाः दृष्टयो बुधैः  ।  
सञ्चारिणीनां दृष्टीनां सम्प्रवक्ष्यामि लक्षणम्  ॥ भ्न्_८।६४ ॥  
समतारा समपुटा निष्कम्पा शून्यदर्शना  ।  
बाह्यार्थाग्राहिणी ध्यामा शून्या दृष्टिः प्रकीर्तिता  ॥ भ्न्_८।६५ ॥  
प्रस्पन्दमानपक्ष्माग्रा नात्यर्थमुकुलैः पुटैः  ।  
मलिनान्ता च मलिना दृष्टिर्विस्मिततारका  ॥ भ्न्_८।६६ ॥  
श्रमप्रम्लापितपुटा क्षामा कुञ्चितलोचना  ।  
सन्ना पतिततारा च श्रान्ता दृष्टिः प्रकीर्तिता  ॥ भ्न्_८।६७ ॥  
किञ्चिदञ्चितपक्ष्माग्रा पतितोर्ध्वपुटा ह्रिया  ।  
त्रपाधोगततारा च दृष्टिर्लज्जान्विता तु सा  ॥ भ्न्_८।६८ ॥  
म्लानभ्रुपुटपक्ष्मा या शिथिला मन्दचारिणी  ।  
क्रमप्रवृष्टतारा च ग्लाना दृष्टिस्तु सा स्मृता  ॥ भ्न्_८।६९ ॥  
किञ्चिच्चला स्थिरा किञ्चिदुद्गता तिर्यगायता  ।  
गूढा चकिततारा च शङ्किता दृष्टिरिष्यते  ॥ भ्न्_८।७० ॥  
विषादविस्तीर्णपुटा पर्यस्तान्ता निमेषिणी  ।  
किञ्चिन्निष्टब्धतारा च कार्या दृष्टीर्विषादिनी  ॥ भ्न्_८।७१ ॥  
स्फुरदाश्लिष्टपक्ष्माग्रा मुकुलोर्ध्वपुटाञ्चिता  ।  
सुखोन्मीलिततारा च मुकुला दृष्टिरिष्यते  ॥ भ्न्_८।७२ ॥  
आनिकुञ्चितपक्ष्माग्रा पुटैराकुञ्चितैस्तथा  ।  
सन्निकुञ्चिततारा च कुञ्चिता दृष्टिरिष्यते  ॥ भ्न्_८।७३ ॥  
मन्दायमानतारा या पुटैः प्रचलितैस्तथा  ।  
सन्तापोपप्लुता दृष्टिरभितप्ता तु सव्यथा  ॥ भ्न्_८।७४ ॥  
लम्बिताकुञ्चितपुटा शनैस्तिर्यङ् निरीक्षिणी  ।  
निगूढा गूढतारा च जिह्मा दृष्टिरुदाहृता  ॥ भ्न्_८।७५ ॥  
मधुराकुञ्चितान्ता च सभ्रूक्षेपा च सस्मिता  ।  
सममन्यविकारा च दृष्टिः सा ललिता स्मृता  ॥ भ्न्_८।७६ ॥  
वितर्कोद्वर्तितपुटा तथैवोत्फुल्लतारका  ।  
अधोगतविचारा च दृष्टिरेषा वितर्किता  ॥ भ्न्_८।७७ ॥  
अर्धव्याकोशपक्ष्मा च ह्लादार्धमुकुलैः पुटैः  ।  
स्मितार्शमुकुला दृष्टिः किञ्चिल्लुलिततारका  ॥ भ्न्_८।७८ ॥  
अनवस्थिततारा च विभ्रान्ताकुलदर्शना  ।  
विस्तीर्णोत्फुल्लमध्या च विभ्रान्ता दृष्टिरुच्यते  ॥ भ्न्_८।७९ ॥  
पुटौ प्रस्फुरितौ यस्य निष्टब्धौ पतितौ पुनः  ।  
विलुप्तोद्वृत्ततारा च दृष्टिरेषा तु विप्लुता  ॥ भ्न्_८।८० ॥  
आकुञ्चितपुटापाङ्गा सङ्गतार्धनिमेषिणी  ।  
मुहुर्व्यावृत्ततारा च दृष्टिराकेकरा स्मृता  ॥ भ्न्_८।८१ ॥  
विकोशितोभयपुटा प्रोत्फुल्ला चानिमेषिणी  ।  
अनवस्थितसञ्चारा विकोशा दृष्टिरुच्यते  ॥ भ्न्_८।८२ ॥  
त्रासोद्वृत्तपुटा या तु तथोत्कम्पिततारका  ।  
सन्त्रासोत्फुल्लमध्या च त्रस्ता दृष्टिरुदाहृता  ॥ भ्न्_८।८३ ॥  
आघुर्णमानमध्या या क्षामान्ताञ्चितलोचना  ।  
दृष्टिर्विकसितापाङ्गा मदिरा तरुणे मदे  ॥ भ्न्_८।८४ ॥  
किञ्चिदाकु~चितपुटा ह्यनवस्थिततारका  ।  
तथा चलितपक्ष्मा च दृष्टिर्मध्यमदे भवेत्  ॥ भ्न्_८।८५ ॥  
सनिमेषानिमेषा च किञ्चिद् दर्शिततारका  ।  
अधोभागचरी दृष्टिरधमे तु मदे स्मृता  ॥ भ्न्_८।८६ ॥  
इत्येवं लक्षिता ह्येता षटत्रिंशद् दृष्टयो मया  ।  
रसजा सहजाश्चासां विनियोगं निबोधत  ॥ भ्न्_८।८७ ॥  
रसजास्स्तु रसेष्वेव स्थायिषु स्थायिदृष्टयः  ।  
शृणुत व्यभिचारिण्यः सञ्चारिषु यथास्थिताः  ॥ भ्न्_८।८८ ॥  
शून्या दृष्टिस्तु चिन्तायां स्तम्भे चापि प्रकीर्तिता  ।  
निर्वेदे चापि मलिना वैवर्ण्ये च विधीयते  ॥ भ्न्_८।८९ ॥  
श्रान्ता श्रमार्ते स्वेदे च लजायां ललिता तथा  ।  
अपस्मारे तथा व्याधौ ग्लान्यां ग्लाना विधीयते  ॥ भ्न्_८।९० ॥  
शङ्कायां शङ्किता ज्ञेया विषादार्थे विषादिनी  ।  
निद्रास्वप्नसुखार्थेषु मुकुला दृष्टिरिष्यते  ॥ भ्न्_८।९१ ॥  
कुञ्चितासूयितानिष्टदुष्प्रेक्षाक्षिव्यथाषु च  ।  
अभितप्ता च निर्वेदे ह्यभिघाताभितापयोः  ॥ भ्न्_८।९२ ॥  
जिह्मा दृष्टिरसूयायां जडतालस्ययोस्तथा  ।  
धृतौ हर्षे सललिता स्मृतौ तर्के च तर्किता  ॥ भ्न्_८।९३ ॥  
आल्हादिष्वर्धमुकुला गन्धस्पर्शसुखादिषु  ।  
विभ्रान्ता दृष्टिरावेगे सम्भ्रमे विभ्रमे तथा  ॥ भ्न्_८।९४ ॥  
विलुप्ता चपलोन्माददुःखार्तिमरणादिषु  ।  
आकेकरा दुरालोके विच्छेदप्रेअक्षितेषु च  ॥ भ्न्_८।९५ ॥  
विबोधगर्वामर्शौग्र्यमतिषु स्याद्विकोशिता  ।  
त्रस्ता त्रासे भवेद् दृष्टिर्मदिरा च मदेष्विति  ॥ भ्न्_८।९६ ॥  
षटत्रिंशद् दृष्टयो ह्येता यथावत् समुदाहृताः  ।  
रसजानां तु दृष्टीनां भावजानां तथैअव च  ॥ भ्न्_८।९७ ॥  
तारापुटभ्रुवां कर्म गदतो मे निबोधत  ।  
भ्रमणं वलनं पातश्चलनं सम्प्रवेशनम्  ॥ भ्न्_८।९८ ॥  
विवर्तनं समुद्वृत्तं निष्क्रामः प्राकृतं तथा  ।  
पुटान्तर्मण्डलावृत्तिस्तारयोर्भ्रमणं स्मृतम्  ॥ भ्न्_८।९९ ॥  
वलनं गमनं त्र्यस्रं पातनं स्रस्तता तथा  ।  
चलनं कम्पनं ज्ञेयं प्रवेशो ऽन्तःप्रवेशनम्  ॥ भ्न्_८।१०० ॥  
विवर्तनं कटाक्षस्तु समुद्वृत्तं समुन्नतिः  ।  
निष्क्रामो निर्गमः प्रोक्तः प्राकृतं तु स्वभावजम्  ॥ भ्न्_८।१०१ ॥  
अथैषां रसभावेषु विनियोगं निबोधत  ।  
भ्रमणं चलनोद्वृत्ते निष्क्रामो वीररौद्रयोः  ॥ भ्न्_८।१०२ ॥  
निष्क्रामणं संवलनं कर्तव्यं तु भयानके  ।  
हास्यबीभत्सयोश्चापि प्रवेशनमिहेष्यते  ॥ भ्न्_८।१०३ ॥  
पातनं करुणे कार्यं निष्क्रामणमथाद्भुते  ।  
प्राकृतं शेषभावेषु शृङ्गारे च विवर्तितम्  ॥ भ्न्_८।१०४ ॥  
स्वभावसिद्धमेवैतत् कर्मं लोकक्रियाश्रयम्  ।  
एवं रसेषु भावेषु ताराकर्माणि योजयेत्  ॥ भ्न्_८।१०५ ॥  
अथाऽत्रैव प्रवक्ष्यामि प्रकारन् दर्शनस्य तु  ।  
समं साचय्नुवृत्ते च ह्यालोकितविलोकिते  ॥ भ्न्_८।१०६ ॥  
प्रलोकितोल्लोकिते चाप्यवलोकितमेव च  ।  
समतारं च सौम्यं च यद्दृष्टं तत् समं स्मृतम्  ॥ भ्न्_८।१०७ ॥  
पक्ष्मान्तरगततारं च त्र्यस्रं साचीकृतं तु तत्  ।  
रूपनिर्वर्णना युक्तमनुवृत्तमिति स्मृतम्  ॥ भ्न्_८।१०८ ॥  
सहसा दर्शनं यत् स्यात्तदालोकितमुच्यते  ।  
विलोकितं पृष्टतस्तु पार्श्वाभ्यां तु प्रलोकितम्  ॥ भ्न्_८।१०९ ॥  
ऊर्ध्वमुल्लोकितं ज्ञेयमवलोकितमप्यधः  ।  
इत्येषु दर्शनविधिः सर्वभावरसाश्रयः  ॥ भ्न्_८।११० ॥  
ताराकृतो ऽस्यानुगतं पुटकर्म निबोधत  ।  
उन्मेषश्च निमेषश्च प्रसृतं कुञ्चितं समम्  ॥ भ्न्_८।१११ ॥  
विवर्तितं स स्फुरितं पिहितं सविताडितम्  ।  
विश्लेषः पुटयोर्यस्तु स तून्मेषः प्रकीर्तितः  ॥ भ्न्_८।११२ ॥  
समागमो निमेषः स्यादायामः प्रसृतं भवेत्  ।  
आकु~चितं कुञ्चितं स्यात् समं स्वाभाविकं स्मृतम्  ॥ भ्न्_८।११३ ॥  
विवर्तितं समुद्वृत्तं स्फुरितं स्पन्दितं तथा  ।  
स्थगितं पिहितं प्रोक्तमाहतं तु विताडितम्  ॥ भ्न्_८।११४ ॥  
अथैषं रसभावेषु विनियोगं निबोधत  ।  
क्रोधे विवर्तितं कार्यो निमेषोन्मेषणैः सह  ॥ भ्न्_८।११५ ॥  
विस्मयार्थेषु हर्षे च वीरे च प्रसृतं स्मृतम्  ।  
अनिष्टदर्शने गन्धे रसे स्पर्शे च कुञ्चितम्  ॥ भ्न्_८।११६ ॥  
शृङ्गारे च समं कार्यमीर्ष्यासु स्फुरितं तथा  ।  
सुप्तमूर्च्छितवातोष्णधूमवर्षाञ्जनार्तिषु  ॥ भ्न्_८।११७ ॥  
नेत्ररोगे च पिहितमभिघाते विताडितम्  ।  
इत्येवं रसभावेषु तारकापुटयोर्विधिः  ॥ भ्न्_८।११८ ॥  
कार्यानुगतमस्यैव भ्रुवोः कर्म निबोधत  ।  
उत्क्षेपः पातनश्चैव भ्रुकुटी चतुरं भ्रुवोः  ॥ भ्न्_८।११९ ॥  
कुञ्चितं रेचितं चैव सहजं चेति सप्तधा  ।  
भ्रुवोरुन्नतिरुत्क्षेपः सममेकैकशो ऽपि वा  ॥ भ्न्_८।१२० ॥  
अनेनैव क्रमेणैव पातनं स्यादधोमुखम्  ।  
भ्रुवोर्मूलसमुत्क्षेपात् भ्रुकुटी परिकीर्तिता  ॥ भ्न्_८।१२१ ॥  
चतुरं कि~चिदुच्छ्वासान्मधुरायतया भ्रुवोः  ।  
एकस्या उभयोर्वापि मृदुभङ्गस्तु कुञ्चितम्  ॥ भ्न्_८।१२२ ॥  
एकस्या एव ललितादुत्क्षेपाद्रेचितं भ्रुवः  ।  
सहजातं तु सहजं कर्म स्वाभाविकं स्मृतम्  ॥ भ्न्_८।१२३ ॥  
अथैषां सम्प्रवक्ष्यामि रसभावप्रयोजनम्  ।  
कोपे वितर्के हेलायां लीलादौ सहजे तथा  ॥ भ्न्_८।१२४ ॥  
श्रवणे दर्शने चैव भ्रुवमेकां समुत्क्षिपेत्  ।  
उत्क्षेपो विस्मये हर्षे रोषे चैअव द्वयोरपि  ॥ भ्न्_८।१२५ ॥  
आसूयितजुगुप्सायां हास्ये घ्राणे च पातनम्  ।  
क्रोधस्थानेषु दीप्तेषु योजयेत् भ्रुकुटिं बुधः  ॥ भ्न्_८।१२६ ॥  
शृङ्गारे ललिते सौम्ये सुखे स्पर्शे प्रबोधने  ।  
एवं विधेषु भावेषु चतुरं तु प्रयोजयेत्  ॥ भ्न्_८।१२७ ॥  
स्त्रीपुरुषयोश्च संलापे नानावस्थान्तरात्मके  ।  
मोट्टायिते कुट्टमिते विलासे किलकिञ्चिते  ॥ भ्न्_८।१२८ ॥  
निकुञ्चितं तु कर्तव्यं नृत्ते योज्यं तु रेचितम्  ।  
अनाविद्धेषु भावेषु विद्यात् स्वाभाविकं बुधः  ॥ भ्न्_८।१२९ ॥  
इत्येवं तु भ्रुवः प्रोक्तं नासाकर्म निबोधत  ।  
नता मन्दा विकृष्टा च सोच्छ्वासा च विकूणिता  ॥ भ्न्_८।१३० ॥  
स्वाभाविका चेति बुधैः षड्विधा नासिका स्मृता  ।  
नता मुहुःश्लिष्टपुटा मन्दा तु निभृता स्मृता  ॥ भ्न्_८।१३१ ॥  
विकृष्टोत्फुल्लितपुटा सोच्छ्वासा कृष्टमारुता  ।  
विकूणिता सङ्कुचिता समा स्वाभाविका स्मृता  ॥ भ्न्_८।१३२ ॥  
नासिकालक्षणं ह्येतत् विनियोगं निबोधत  ।  
मदोत्कम्पसमायुक्ते नारीणामनुरोधने  ॥ भ्न्_८।१३३ ॥  
निःश्वासे च नता कार्या नासिका नाट्ययोक्तृभिः  ।  
विच्छिन्नमन्दरुदिते सोच्छ्वासे च नता स्मृता  ॥ भ्न्_८।१३४ ॥  
निर्वेगौत्सुक्यचिन्तासु मन्दा शोके च योजयेत्  ।  
तीव्रगन्धे विकृष्टां तौ रौद्रे वीरे तथैव च  ॥ भ्न्_८।१३५ ॥  
इष्टघ्राणे तथोच्छ्वासे दीर्घोच्छ्वासां प्रयोजयेत्  ।  
विकूणिता च कर्तव्या जुगुप्सायामसूयादिषु  ॥ भ्न्_८।१३६ ॥  
कार्या शेषु भावेषु तज्ञैः स्वाभाविका तथा  ।  
क्षामं फुल्लं च घूर्णं च कम्पितं कुञ्चितं समम्  ॥ भ्न्_८।१३७ ॥  
षड्विधं गण्डमुद्दिष्टं तस्य लक्षणमुच्यते  ।  
क्षामं चावनतं ज्ञेयं फुल्लं विकसितं भवेत्  ॥ भ्न्_८।१३८ ॥  
विततं घूर्णमत्रोक्तं कम्पितं स्फुरितं भवेत्  ।  
स्यात् कुञ्चितं सङ्कुञ्चितं समं प्राकृतमुच्यते  ॥ भ्न्_८।१३९ ॥  
गण्डयोर्लक्षणं प्रोक्तं विनियोगं निबोधत  ।  
क्षामं दुःखेषु कर्तव्यं प्रहर्षे फुल्लमेव च  ॥ भ्न्_८।१४० ॥  
पूर्णमुत्साहगर्वेषु रोमहर्षेषु कम्पितम्  ।  
कुञ्चितं च सरोमाञ्चं स्पर्शे शीते भये ज्वरे  ॥ भ्न्_८।१४१ ॥  
प्राकृतं शेषभावेषु गण्डकर्म भवेदिति  ।  
विवर्तनं कम्पनं च विसर्गो विनिगूहनम्  ॥ भ्न्_८।१४२ ॥  
सन्दष्टकं समुद्गं च षट् कर्माण्यधरस्य तु  ।  
विकूणितं विवर्तस्तु वेपनं कम्पनं स्मृतम्  ॥ भ्न्_८।१४३ ॥  
विनिष्क्रामो विसर्गस्तु प्रवेशो विनिगूहनम्  ।  
सन्दष्टकं द्विजैअर्दष्टं समुद्गः सहजोन्नति  ॥ भ्न्_८।१४४ ॥  
इत्योष्ठलक्षणं प्रोक्तं विनियोगं निबोधत  ।  
असूयावेदनावज्ञाभयादिषु विवर्तनम्  ॥ भ्न्_८।१४५ ॥  
कम्पनं वेपनं शीतभयरोषजवादिषु  ।  
स्त्रीअणां विलासे विव्वोके विसर्गो रञ्जने तथा  ॥ भ्न्_८।१४६ ॥  
विनिगूहनमायासे सन्दष्टं क्रोधकर्मसु  ।  
समुद्गस्त्वनुकम्पायां चुम्बने चाभिनन्दने  ॥ भ्न्_८।१४७ ॥  
इत्योष्ठकर्माण्युक्तानि चिबुकस्य निबोधत  ।  
कुट्टनं खण्डनं छिन्नं चुक्कितं लेहनं समम्  ॥ भ्न्_८।१४८ ॥  
दष्टं च दन्तक्रियया चिबुकं त्विह लक्ष्यते  ।  
कुट्टनं दन्तसङ्घर्षः संस्फोटः खण्डनं मुहुः  ॥ भ्न्_८।१४९ ॥  
छिन्नं तु गाढसंश्लेषश्चुक्कितं दूरविच्युतिः  ।  
लेहनं जिह्वया लेहः किञ्चित् श्लेषः समं भवेत्  ॥ भ्न्_८।१५० ॥  
दन्तैर्दष्टे ऽधरे दष्टमित्येषां विनियोजनम्  ।  
भयशीतज्वरक्रोधग्रस्तानां कुट्टनं भवेत्  ॥ भ्न्_८।१५१ ॥  
जपाध्ययनसंलापभक्ष्ययोगे च खण्डनम्  ।  
छिन्नं व्याधौ भये शीते व्यायामे रुदिते मृते  ॥ भ्न्_८।१५२ ॥  
जृम्भणे चुक्कितं कार्यं तथा लेह्ये च लेहनम्  ।  
समं स्वभावभावेषु सन्दष्टं क्रोधकर्मसु  ॥ भ्न्_८।१५३ ॥  
इति दन्तोष्ठजिह्वानां करणाच्चिबुकक्रिया  ।  
विधुतं विनिवृत्तं च निर्भुग्नं भुग्नमेव च  ॥ भ्न्_८।१५४ ॥  
विवृतं च तथोद्वाहि कर्माण्यत्रास्यजानि तु  ।  
व्यावृत्तं विनिवृत्तं स्याद्विधुतं तिर्यगायतम्  ॥ भ्न्_८।१५५ ॥  
अवाङ्मुखत्वं निर्भुग्नं व्याभुग्नं किञ्चिदायतम्  ।  
विश्लिष्टोष्ठं च विवृतमुद्वाह्युत्क्षिप्तमेव च  ॥ भ्न्_८।१५६ ॥  
विनिवृत्तमसूयायामीर्ष्याक्रोधकृतेन च  ।  
अवज्ञाविवृतादौ च स्त्रीणा कार्या प्रयोक्तृभिः  ॥ भ्न्_८।१५७ ॥  
विधुतं वारणे चैव नैवमित्येवमादिषु  ।  
निर्भुग्नं चापि विज्ञेयं गम्भीरालोकनादिषु  ॥ भ्न्_८।१५८ ॥  
भुग्नं लजान्विते योज्यं यतीनां तु स्वभावजम्  ।  
निर्वेदौत्सुक्यचिन्तासु नये च विनिमन्त्रणे  ॥ भ्न्_८।१५९ ॥  
विवृत्तं चापि विज्ञेयं हास्यशोकभयादिषु  ।  
स्त्रीणामुद्वाहि लीलायां गर्वे गच्छत्यनादरे  ॥ भ्न्_८।१६० ॥  
एव नामेति कार्यं च कोपवाक्ये विचक्षणैः  ।  
समं साच्यनुवृत्तादि यच्च दृष्टिविकल्पितम्  ॥ भ्न्_८।१६१ ॥  
तज्ज्ञैस्तेनानुसारेण कार्यं तदनुगं मुखम्  ।  
अथातो मुखरागस्तु चतुर्धा परिकीर्तितः  ॥ भ्न्_८।१६२ ॥  
स्वाभाविकः प्रसन्नश्च रक्तः श्यामो ऽर्थसंश्रयः  ।  
स्वाभाविकस्तु कर्तव्यः स्वभावाभिनयाश्रयः  ॥ भ्न्_८।१६३ ॥  
मध्यस्थादिषु भावेषु मुखरागः प्रयोक्तृभिः  ।  
प्रसन्नस्त्वद्भुते कार्यो हास्यशृङ्गारयोस्तथा  ॥ भ्न्_८।१६४ ॥  
वीररौद्रमदाद्येषु रक्तः स्यात् करुणे तथा  ।  
भयानके सबीभत्से श्यामं सञ्जायते मुखम्  ॥ भ्न्_८।१६५५ ॥  
एवं भावरसार्थेषु मुखरागं प्रयोजयेत्  ।  
शाखाङ्गोपाङ्गसंयुक्तः कृतो ऽप्यभिनयः शुभः  ॥ भ्न्_८।१६६ ॥  
मुखरागविहीनस्तु नैव शोभान्वितो भवेत्  ।  
शरीराभिनयो ऽल्पो ऽपि मुखरागसम्न्वितः  ॥ भ्न्_८।१६७ ॥  
द्विगुणां लभते शोभां रात्राविव निशाकरः  ।  
नयनाभिनयो ऽपि स्यान्नानाभावरसास्फुटः  ॥ भ्न्_८।१६८ ॥  
मुखरागान्वितो यस्मान्नाट्यमत्र प्रतिष्ठितम्  ।  
यथा नेत्रं प्रसर्पेत मुखभूदृष्टिसंयुतम्  ॥ भ्न्_८।१६९ ॥  
तथा भावरसोपेतं मुखरागं प्रयोजयेत्  ।  
इत्येवं मुखरागस्तु प्रोक्तो भावरसाश्रयः  ॥ भ्न्_८।१७० ॥  
अतः परं प्रवक्ष्यामि ग्रीवाकर्माणि वै द्विजाः  ।  
समा नतोन्नता त्र्यस्रा रेचिता कुञ्चिताञ्चिता  ॥ भ्न्_८।१७१ ॥  
वलिता च निवृत्ता च ग्रीवा नवविधार्थतः  ।  
समा स्वाभाविकी ध्यानस्वभाजपकर्मसु  ॥ भ्न्_८।१७२ ॥  
नता नतास्यालङ्कारबन्धे कण्ठावलम्बने ,  
उन्नताभ्युन्नतमुखी ग्रीवा चोर्ध्वनिवेशने  ॥ भ्न्_८।१७३ ॥  
त्र्यस्रा पार्श्वगता ज्ञेया स्कन्धभारे ऽति दुःखिते  ।  
रेचिता विधुतभ्रान्ता हावे मथनृत्तयोः  ॥ भ्न्_८।१७४ ॥  
कुञ्चिताकुञ्चिते मूर्ध्नि धारिते गलरक्षणे  ।  
अञ्चितापसृतोद्बन्धकेशकर्षोर्ध्वदर्शने  ॥ भ्न्_८।१७५ ॥  
पार्श्वोन्मुखी स्याद्वलिता ग्रीवाभेदैश्च वीक्षणे  ।  
निवृताभिमुखीभूता स्वस्थानाभिमुखादिषु  ॥ भ्न्_८।१७६ ॥  
इत्यादि लोकभावार्था ग्रीवाभङ्गैरनेकधा  ।  
ग्रीवाकर्माणि सर्वाणि शिरः कर्मानुगानि हि  ॥ भ्न्_८।१७७ ॥  
शिरसः कर्मणः कर्म ग्रीवायाः सम्प्रवर्तते  ।  
इत्येतल्लक्षणं प्रोक्तं शीर्षोपाङ्गसमाश्रयम्  ।  
अङ्गकर्माणि शेषाणि गदतो मे निबोधत  ॥ भ्न्_८।१७९ ॥  
  
इति भारतीये नाट्यशाश्त्रे उपाङ्गविधानं नाम अष्टमो ऽध्यायः  
  
_____________________________________________________________  
  
  
अथ नवमो ऽध्यायः  
  
एवमेतच्छिरोनेत्रभ्रुनासोष्ठकपोलजम्  ।  
कर्म लक्षणसंयक्तमुपाङ्गानां मयोदितम्  ॥ भ्न्_९।१ ॥  
हस्तोरपार्श्वजठरकटीजङ्घोरुपादतः  ।  
लक्षणं सम्प्रवक्ष्यामि विनियोगं च तत्त्वतः  ॥ भ्न्_९।२ ॥  
हस्तादीनां प्रवक्ष्यामि कर्म नाट्यप्रयोजकम्  
यथा येनाभिनेयं च तन्मे निगदतः शृणु  ॥ भ्न्_९।३ ॥  
पताकस्त्रिपताकश्च तथा वै कर्तरीमुखः  ।  
अर्धचन्द्रो ह्यरालश्च शुकतुण्डस्तथैव च  ॥ भ्न्_९।४ ॥  
मुष्टिश्च शिखराख्यश्च कपित्थः खटकामुखः  ।  
सूच्यास्यः पद्मकोशश्च तथा वै सर्पशीर्षकः  ॥ भ्न्_९।५ ॥  
मृगशीर्षः परो ज्ञेयो हस्ताभिनययोक्तृभिः  ।  
काङ्गुलको ऽलपद्मश्च चतुरो भ्रमरस्तथ  ॥ भ्न्_९।६ ॥  
हंसास्यो हंसपक्षश्च सन्दंशो मुकुलस्तथा  ।  
ऊर्णनाभस्ताम्रचूडचतुर्विंशतिरीरिताः  ॥ भ्न्_९।७ ॥  
असंयुताः संयुताश्च गदतो मे निबोधत  ।  
अञ्जलिश्च कपोतश्च कर्कटः स्वस्तिकस्तथा  ॥ भ्न्_९।८ ॥  
खटकावर्धमानश्च ह्युत्सङ्गो निषधस्तथा  ।  
दोलः पुष्पपुटश्चैव तथा मकर एव च  ॥ भ्न्_९।९ ॥  
गजदन्तो ऽवहित्थश्च वर्धमानस्तथैव च  ।  
एते तु संयुता हस्ता मया प्रोक्तास्त्रयोदश  ॥ भ्न्_९।१० ॥  
नृत्तहस्तानतश्चोर्ध्व गदतो मे निबोधत  ।  
चतुरस्रौ तथोद्वृत्तौ तथा तलमुखौ स्मृतौ  ॥ भ्न्_९।११ ॥  
स्वस्तिकौ विप्रकीर्णौ चाप्यरालखटकामुखौ  ।  
आविद्धवक्रौ सूच्यास्यौ रेचितावर्धरेचितौ  ॥ भ्न्_९।१२ ॥  
उत्तानावञ्चितौ वापि पल्लवौ च तथा करौ  ।  
नितम्बौ चापि विज्ञेयौ केशबन्धौ तथैव च  ॥ भ्न्_९।१३ ॥  
सम्प्रोक्तौ करिहस्तौ च लताख्यौ च तथैव च  ।  
पक्षवञ्चितकौ चैव पक्षप्रद्योतकौ तथा  ॥ भ्न्_९।१४ ॥  
ज्ञेयो गरुडपक्षौ च हंसपक्षौ तथैव च  ।  
ऊर्ध्वमण्डलिनौ चैव पार्श्वमण्डलिनौ तथा  ॥ भ्न्_९।१५ ॥  
उरोमण्डलिनौ चैव उरःपार्श्वार्धमण्डलौ  ।  
मुष्टिकस्वस्तिकौ चापि नलिनीपद्मकोशकौ  ॥ भ्न्_९।१६ ॥  
अलपद्मावुल्बनौ च ललितौ वलितौ तथा  ।  
सप्तषष्टिकरा ह्येते नामतो ऽभिहिता मया  ॥ भ्न्_९।१७ ॥  
यथा लक्षणमेतेषां कर्माणि च निबोधत  ।  
प्रसारिताः समाः सर्वा यस्याङ्गुल्यो भवन्ति हि  ।  
कुञ्चितश्च तथाङ्गुष्ठः स पताक इति स्मृतः  ॥ भ्न्_९।१८ ॥  
एष प्रहारपाते प्रतापन नोदने प्रहर्षे च  ।  
गर्वे ऽप्यहमिति तज्ज्ञैललाटदेशोत्थितः कार्यः  ॥ भ्न्_९।१९ ॥  
एषो ऽग्निवर्षधारानिरूपणे पुष्पवृष्टिपतने च  ।  
संयुतकरणः कार्यः प्रविरलचलिताङ्गुलिर्हस्तः  ॥ भ्न्_९।२० ॥  
स्वस्तिकविच्युतिकरणात् पल्लवपुष्पोपहारशष्पाणि  ।  
विरचितमुर्वीसंस्थं यद् द्रव्य तच्च निर्द्देश्यम्  ॥ भ्न्_९।२१ ॥  
स्वस्तिकविच्युतिकरणात् पुनरेवाधोमुखेन कर्तव्यम्  ।  
संवृतविवृतं पाल्यं छन्नं निबिडं च गोप्यं च  ॥ भ्न्_९।२२ ॥  
अस्यैव चाङ्गुलीभिरधोमुखप्रस्थितोत्थितचलाभिः  ।  
वायूर्मिवेगवेलाक्षोभश्चौघश्च कर्तव्यः  ॥ भ्न्_९।२३ ॥  
उत्साहनं बहु तथा महाजनप्रांशुपुष्करप्रहतम्  ।  
पक्षोत्क्षेपाभिनयं रेचककरणेन चाभिनयेत्  ॥ भ्न्_९।२४ ॥  
परिघृष्टतलस्थेन तु धौतं मृदितं प्रमृष्टपिष्टे च  ।  
पुनरेव शैलधारणमुद्घाटनमेव चाभिनयेत्  ॥ भ्न्_९।२५ ॥  
एवमेष प्रयोक्तव्यः स्त्रीपुंसाभिनये करः  ।  
पताकाभ्यां तु हस्ताभ्यामभिनेयः प्रयोक्तृभिः  ॥ भ्न्_९।२६ ॥  
दशाख्यश्च शताख्यश्च सहस्राख्यस्तथैव च  ।  
अतः परं प्रवक्ष्यामि त्रिपताकस्य लक्षणम्  ॥ भ्न्_९।२७ ॥  
पताके तु यदा वक्राऽनामिका त्वङ्गुलिर्भवेत्  ।  
त्रिपताकः स विज्ञेयः कर्म चास्य निबोधत  ॥ भ्न्_९।२८ ॥  
आवाहनमवतरणं विसर्जनं वारणं प्रवेशश्च  ।  
उन्नामनं प्रणामो निदर्शनं विविधवचनं च  ॥ भ्न्_९।२९ ॥  
मङ्गल्यद्रव्याणां स्पर्शः शिरसो ऽथ सन्निवेशश्च  ।  
उष्णीषमुकुटधारणं नासास्यश्रोत्रसंवरणम्  ॥ भ्न्_९।३० ॥  
अस्यैव चाङ्गुलीभ्यामधोमुखप्रस्थितोत्थितचलाभ्याम्  ।  
लघुपवनस्रोतोभुजगभ्रमरादिकान् कुर्यात्  ॥ भ्न्_९।३१ ॥  
अश्रुप्रमार्जने तिलकविरचनं रोचनयालम्भकं च  
त्रिपताकानामिकया स्पर्शनमलकस्य कार्यञ्च  ॥ भ्न्_९।३२ ॥  
स्वस्तिकौ त्रिपताकौ तु गुरूणां पादवन्दने  ।  
विच्युतौ चलितावस्थौ कार्यावुद्वाहदर्शने  ॥ भ्न्_९।३३ ॥  
परस्पराग्रसंश्लिष्टौ कर्तव्यौ नृपदर्शने  ।  
तिर्यक् स्वस्तिकस्म्बद्धौ स्यातां तौ ग्रहदर्शने  ॥ भ्न्_९।३४ ॥  
तपस्विदर्शने कार्यावूर्ध्वौ चापि पराङ्मुखौ  ।  
परस्पराभिमुखौ च कर्तव्यौ वरदर्शने  ॥ भ्न्_९।३५ ॥  
उत्तानाधोमुखौ कार्यावग्रे वक्त्रस्य संस्थितौ  ।  
वडवानलसङ्ग्राममकराणां च दर्शने  ॥ भ्न्_९।३६ ॥  
अभिनयास्त्वनेनैअव वानरप्लवनोर्मयः  ।  
पवनश्च स्त्रियश्चैव नाट्ये नाट्यविचक्षणैः  ॥ भ्न्_९।३७ ॥  
सम्मुखप्रसृताङ्गुष्ठः कार्यो बालेन्दुदर्शने  ।  
पराङ्ग्मुखस्तु कर्तव्यो याने नृणां प्रयोक्तृभिः  ॥ भ्न्_९।३८ ॥  
त्रिपताके यदा हस्ते भवेत् पृष्ठावलोकनी  
तर्जनी मध्यमायाश्च तदासौ कर्तरीमुखः  ॥ भ्न्_९।३९ ॥  
पथि चरणरचनरञ्जनरङ्गणकरणान्यधोमुखेनैव  ।  
ऊर्ध्वमुखेन तु कुर्यात् दष्टं शृङ्गं च लेख्यं च  ॥ भ्न्_९।४० ॥  
पतनमरणव्यतिक्रमपरिवृत्तवितर्कित तथ न्यस्तम्  ।  
भिन्नवलितेन कुर्यात् कर्तर्यास्याङ्गुलिमुखेन  ॥ भ्न्_९।४१ ॥  
संयुतकरणो व स्यादसंयुतो वा प्रयुज्यते तज्ज्ञैः  ।  
रुरुचमरमहिषसुरगजवृषगोपुरशैलशिखरेषु  ॥ भ्न्_९।४२ ॥  
यस्याङ्गुल्यस्तु विनताः सहाङ्गुष्ठेन चापवत्  ।  
सो ऽर्धचन्द्रो हि विज्ञेयः करः कर्मास्य वक्ष्यते  ॥ भ्न्_९।४३ ॥  
एतेन बालतरवः शशिलेखाम्बुकलशवलयानि  ।  
निर्घाटनमायस्तं मध्यौपम्यं च पीनं च  ॥ भ्न्_९।४४ ॥  
रशनाजघनकटीनामाननतलपत्रकुण्डलादीनाम्  ।  
कर्तव्यो नारीणामभिनययोगो ऽर्धचन्द्रेण  ॥ भ्न्_९।४५ ॥  
आद्या धनुर्नता कार्या कुञ्चिताङ्गुष्ठकस्तथा  ।  
शेषा भिन्नोर्ध्ववलिता ह्यराले ऽङ्गुलयः करे  ॥ भ्न्_९।४६ ॥  
एतेन सत्त्वशौण्डीर्यवीर्यधृतिकान्तिदिव्यगाम्भीय्रम्  ।  
आशीर्वादाश्च तथा भावा हितसञ्ज्ञकाः कार्याः  ॥ भ्न्_९।४७ ॥  
एतेन पुनः स्त्रीणां केशानां सङ्ग्रहोत्कर्षौ  ।  
सर्वाङ्गिकं तथैव च निर्वर्णनमात्मनः कार्यम्  ॥ भ्न्_९।४८ ॥  
कौतुकविवाहयोगं प्रदक्षिणेनैव सम्प्रयोगं च  ।  
अङ्गुल्यग्रस्वस्तिकयोगान् परिमण्डलेनैव  ॥ भ्न्_९।४९ ॥  
प्राद्क्षिण्य परिमण्डलं च कुर्यान् महाजनं चैव  ।  
यच्च महीतलरचितं द्रव्यं तच्चाभिनेयं स्यात्  ॥ भ्न्_९।५० ॥  
आह्वाने च निवारणनिर्माणे चाप्यनेकवचने च  ।  
स्वेदस्या चापनयने गन्धाघ्राणे शुभः शुभे चैष  ॥ भ्न्_९।५१ ॥  
त्रिपताकहस्तजानि तु पूर्वं यान्यभिहितानि कर्माणि  ।  
तानि त्वरालयोगात् स्त्रीभिः सम्यक् प्रयोज्यानि  ॥ भ्न्_९।५२ ॥  
अरालस्य यदा वक्राऽनामिकात्वङ्गुलिर्भवेत्  ।  
शुकतुण्डस्तु स करः कर्म चास्य निबोधत  ॥ भ्न्_९।५३ ॥  
एतेन त्वभिनेयं नाहं न त्वं न कृत्यमिति चार्ये  ।  
आवाहने विसर्गे धिगिति वचने च सावज्ञम्  ॥ भ्न्_९।५४ ॥  
अङ्गुल्यो यस्य हस्तस्य तलमध्येग्रसंस्थिताः  ।  
तासामुपरि चाङ्गुष्ठः सः मुष्टिरिति सञ्ज्ञितः  ॥ भ्न्_९।५५ ॥  
एष प्रहारे व्यायामे निर्गमे पीडने तथा  ।  
संवाहने ऽसियष्टीनां कुन्तदण्डग्रहे तथा  ॥ भ्न्_९।५६ ॥  
अस्यैव तु यदा मुष्टेरूर्ध्वोङ्गुष्ठः प्रयुज्यते  ।  
हस्तः स शिखरो नाम तदा ज्ञेयः प्रयोक्तृभिः  ॥ भ्न्_९।५७ ॥  
रश्मिकुशाङ्कुशधनुषां तोमरशक्तिप्रमोक्षणे चैव  ।  
अधरोष्ठपादरञ्जनमलकस्योत्क्षेपणं चैव  ॥ भ्न्_९।५८ ॥  
अस्यैव शिखराख्यस्य ह्यङ्गुष्ठकनिपीडिता  ।  
यदा प्रदेशिनी वक्रा स कपित्थस्तदा स्मृतः  ॥ भ्न्_९।५९ ॥  
असिचापचक्रतोमरकुन्तगदाशक्तिवज्रबाणानि  ।  
शस्त्राण्यभिनेयानि तु कार्यं सत्यं च पथ्यं च  ॥ भ्न्_९।६० ॥  
उत्क्षिप्तवक्रा तु यदानामिका सकनीयसी  ।  
अस्यैव तु कपित्थस्य तदासो खटकामुखः  ॥ भ्न्_९।६१ ॥  
होत्रं हव्यं छत्रं प्रग्रहपरिकर्षणं व्यजनकञ्च  ।  
आदर्शधारणं खण्डनं तथा पेषणं चैव  ॥ भ्न्_९।६२ ॥  
आयतदण्डग्रहणं मुक्ताप्रालम्बसङ्ग्रहं चैव  ।  
स्रग्दामपुष्पमाला वस्त्रान्तालम्बनं चैव  ॥ भ्न्_९।६३ ॥  
मन्मथशरावकर्ष्णपुष्पवचयप्रतोदकार्याणि  ।  
अङ्कुशरज्वाकर्षणस्त्रीदर्शनमेव कार्यं च  ॥ भ्न्_९।६४ ॥  
खटकाख्ये यदा हस्ते तर्जनी सम्प्रसारिता  ।  
हस्तः सूचीमुखो नाम तदा ज्ञेयः प्रयोक्तृभिः  ॥ भ्न्_९।६५ ॥  
अस्य विविधान् योगान् वक्ष्यामि समासतः प्रदेशिन्याः  ।  
ऊर्ध्वनतलोलकम्पितविजृम्भितोद्वाहितचलायाः  ॥ भ्न्_९।६६ ॥  
चक्रं तडित्पताकामञ्जर्यः कर्णचूलिकाश्चैव  ।  
कुटिलगतयश्च सर्वे निर्देश्याः साधुवादाश्च  ॥ भ्न्_९।६७ ॥  
बालोरगबल्यवधूपदीपवल्लीलताशिखण्डाश्च  ।  
परिपतनवक्रमण्डलमभिनेयान्यूर्ध्वलोलितया  ॥ भ्न्_९।६८ ॥  
वदनाम्यासे कुञ्चितविजृम्भिता वाक्यरूपणे कार्या  ।  
भूयश्चोर्ध्वविरचिता ताराघोणैकदण्डयष्टिषु च  ।  
विनताः च पुनः कार्या दंष्ट्रिषु च तथास्ययोगेन  ॥ भ्न्_९।६९ ॥  
पुनरपि मण्डलगतया सर्वग्रहणं तथैव लोकस्य  ।  
प्रणतोन्तेए च कार्ये ह्याद्ये दीर्घे च दिवसे च  ॥ भ्न्_९।७० ॥  
[श्रवणाभ्यासे वक्रा विजृम्भणा वाक्यरूपणावसरे]  ।  
मेति वदेति च योज्या प्रसारितोत्कम्पितोत्ताना  ॥ भ्न्_९।७१ ॥  
कार्या प्रकम्पित रोवदर्शन स्वेदरूपणे चैव  ।  
कुन्तलकुण्डलाङ्गदगण्डाश्रये ऽभिनय  ॥ भ्न्_९।७२ ॥  
गर्वे ऽहमिति ललाटे रिपुदर्शने तथैव च क्रोधे  ।  
को ऽसाविति निर्देशे ऽथ कर्णकण्डुनयने चैव  ॥ भ्न्_९।७३ ॥  
संयुक्ता संयोगे कार्या विश्लेषिता वियोगे च  ।  
कलहे स्वस्तिकयुपतां परस्परोत्पीडिता बन्धे  ॥ भ्न्_९।७४ ॥  
द्वाभ्यां तु वात्मपार्श्वे दक्षिणतो निननिशावसानानि  ।  
अभिमुखपराङ्मुखाभ्यां विश्लिष्टाभ्यां प्रयुञ्जीत  ॥ भ्न्_९।७५ ॥  
पुनरपि च भ्रमिताग्ररूपा शिलावर्तयन्त्रशैलेषु  ।  
परिवेषणे तथैव हि कार्या चाधोमुखी नित्यम्  ॥ भ्न्_९।७६ ॥  
श्लिष्टा ललाटपट्टेष्वधोमुखी शम्भुरूपणे कर्या  ।  
शकस्याप्युत्ताना तज्ज्ञैस्तिर्यक्स्थिता कार्या  ॥ भ्न्_९।७७ ॥  
द्वाभ्यां सन्दर्शयेन्नित्यं सम्पूर्ण चन्द्रमण्डलम्  ।  
श्लिष्टा ललाटे शक्रस्य कार्या ह्युत्तानसंश्रया  ॥ भ्न्_९।७८ ॥  
परिमण्डलं भ्रमिततया मण्डलमादर्शयेच्च चन्द्रस्य  ।  
हरनयने च ललाटे शक्रस्यऽप्युगुत्ताना  ॥ भ्न्_९।७९ ॥  
यस्याङ्गुल्यस्तु वितताः सहाङ्गुष्ठेन कुञ्चिताः  ।  
ऊर्ध्वा ह्यसङ्गताग्राश्च स भवेत् पद्मकोशकः  ॥ भ्न्_९।८० ॥  
बिल्वकपित्थफलानां ग्रहणे कुचदर्शनश्च नारीणाम्  ।  
ग्रहणे ह्यामिषलाभे भवन्ति ताः कुञ्चिताग्रास्तु  ॥ भ्न्_९।८१ ॥  
बहुजातिबीजपूरकमामिषखण्डं च निर्देश्यम्  ।  
देवार्चनबलिहरणे समुद्गके साग्रपिण्डदाने च  ।  
कार्यः पुष्पप्रकरश्च पद्मकोशेन हस्तेन  ॥ भ्न्_९।८२ ॥  
मणिबन्धनविश्लिष्टाभ्यां प्रविरलचलिताङ्गुलिकराभ्याम्  ।  
कार्यो विवर्तिताभ्यां विकसितकमलोत्पलाविनयः  ॥ भ्न्_९।८३ ॥  
अङ्गुल्यः संहताः सर्वाः सहाङ्गुष्ठेन यस्य च  ।  
तथा निम्नतलश्चैव स तु सर्पशिराः करः  ॥ भ्न्_९।८४ ॥  
एषः सलिलप्रदाने भुजगतौ तोयसेचने चैव  ।  
आस्फोटने च योज्यः करिकुम्भास्फालनाद्येषु  ॥ भ्न्_९।८५ ॥  
अधोमुखीनां सर्वासामङ्गुलीनां समागमः  ।  
कनिष्ठाङ्गुष्ठकावूर्ध्वो स भवेत् मृगशीर्षकः  ॥ भ्न्_९।८६ ॥  
इह साम्प्रतमस्त्यद्य शक्तेश्चोल्लासने ऽक्षपाते च  ।  
स्वेदापमार्जनेषु च कुट्टमिते प्रचलितस्तु भवेत्  ॥ भ्न्_९।८७ ॥  
त्रेताग्निसंस्थिता मध्या तर्जन्याङ्गुष्ठका यदा  ।  
काङ्गुलो ऽनामिका वक्रा यदाश्चोर्ध्वा कनीयसी  ॥ भ्न्_९।८८ ॥  
एतेन तरुणफलानि नानाविधानि च लघूनि  ।  
कार्यानि रोषजानि स्त्रीवचान्यङ्गुलिक्षेपैः  ॥ भ्न्_९।८९ ॥  
मरकतवैदूर्यादेः प्रदर्शनं सुमनसां च कर्तव्यम्  ।  
ग्राह्यं मरालपदमिति तज्ज्ञैरेव प्रयोगेषु  ॥ भ्न्_९।९० ॥  
आवर्तिताः करतले यस्याङ्गुल्यो भवन्ति हि  ।  
पार्श्वागतविकीर्णाश्च स भवेदलपल्लवः  ॥ भ्न्_९।९१ ॥  
प्रतिषेधकृते योज्यः कस्य त्वन्नास्ति शून्यवचनेषु  ।  
पुनरात्मोपन्यासः स्त्रीणामेतेन कर्तव्यः  ॥ भ्न्_९।९२ ॥  
तिस्रः प्रसारिता यत्र तथा चोर्ध्वा कनीयसी  ।  
तासां मध्ये स्थितोङ्गुष्ठः स करश्चतुरस्मृतः  ॥ भ्न्_९।९३ ॥  
नयविनयनियमसुनितुणबालातुरसत्यकैतवार्थेषु  ।  
वाक्ये युक्ते पथ्ये सत्ये प्रशमे च विनियोज्यः  ॥ भ्न्_९।९४ ॥  
एकेन द्वाभ्यां वा किञ्चिन्मण्डलकृतेन हस्तेन  ।  
विकृतविचारितचरितं वितर्कितं लज्जितं चैव  ॥ भ्न्_९।९५ ॥  
नयनौपम्यं पद्मदलरूपणं हरिणकर्णनिर्देशः  ।  
संयुतकरणेनैव तु चरेणैतानि कुर्वीत  ॥ भ्न्_९।९६ ॥  
लीला रती रुचि च स्मृतिबुद्धिविभावनाः क्षमां पुष्टिं च  ।  
सञ्ज्ञामात्रं प्रणयं विचारणं सङ्गतं शौचम्  ॥ भ्न्_९।९७ ॥  
चातुर्यं माधुर्यं दाक्षिण्यं मार्दवं सुखं शीलम्  ।  
प्रश्नं वार्तायुक्तिं वेषं मृदुशाद्वलं स्तोकम्  ॥ भ्न्_९।९८ ॥  
विभवाविभौ सुरतं गुणागुणौ यौवनं गृहान् दारान्  ।  
नानावर्णाश्च तथा चतुरेणैवं प्रयुञ्जीत  ॥ भ्न्_९।९९ ॥  
सितमूर्ध्वेन तु कुर्यात् रक्तं पीतं च मण्डलकृतेन  ।  
परिमुदितेन तु नीलं वर्णाश्चतुरेण हस्तेन  ॥ भ्न्_९।१०० ॥  
मध्यमाङ्गुष्ठसन्दंशो वक्रा चैव प्रदेशिनी  ।  
ऊर्ध्वमन्ये प्रकीर्णे च द्व्यङ्गुल्यौ भ्रमरे करे  ॥ भ्न्_९।१०१ ॥  
पद्मोत्पलकुमुदानामन्येषां चैव दीर्घवृन्तानाम्  ।  
पुष्पाणां ग्रहणविधिः कर्तव्यः कर्णपुरश्च  ॥ भ्न्_९।१०२ ॥  
विच्युतश्च सशब्दश्च कार्यो निर्भत्सनादिषु  ।  
बालालापे च शीघ्रे च ताले विश्वासने तथा  ॥ भ्न्_९।१०३ ॥  
तर्जनीमध्यमाङ्गुष्ठास्त्रेताग्निस्था निरन्तराः  ।  
भवेयुर्हंसवक्त्रस्य शेषे द्वे सम्प्रसारिते  ॥ भ्न्_९।१०४ ॥  
श्लक्ष्णाल्पशिथिललाघवनिस्सारार्थे मृदुत्वयोगेषु  ।  
कार्यो ऽभिनयविशेषः किञ्चित्प्रस्यन्दिताग्रेण  ॥ भ्न्_९।१०५ ॥  
समाः प्रसारितास्तिस्रस्तथा चोर्ध्वा कनीयसी  ।  
अङ्गुष्ठः कुञ्चितश्चैव हंसपक्ष इति स्मृतः  ॥ भ्न्_९।१०६ ॥  
एष च निवापसलिले दातव्ये गण्डसंश्रये चैव  ।  
कार्यः प्रतिग्रहाचमनभोजनार्थेषु विप्राणाम्  ॥ भ्न्_९।१०७ ॥  
आलिङ्गने महास्तम्भदर्शने रोमहर्षणे चैव  ।  
स्पर्शे ऽनुलेपनार्थे योज्यः संवाहने चैव  ॥ भ्न्_९।१०८ ॥  
पुनरेव च नारीणां स्तनान्तरस्थेन विभ्रमविशेषाः  ।  
कार्या यथारसं स्युर्दुःखे हनुधारणे चैव  ॥ भ्न्_९।१०९ ॥  
तर्जन्यङ्गुष्ठसन्दंशस्त्व ह्यरालस्य यथा भवेत्  ।  
आभुग्नतलमध्यस्थः स सन्दंश इति स्मृतः  ॥ भ्न्_९।११० ॥  
सन्दंशस्त्रिविधो ज्ञेय ह्यग्रजो मुखजस्तथा  ।  
तथा पार्श्वगतश्चैव रसभावोपबृंहितः  ॥ भ्न्_९।१११ ॥  
पुष्पापचयग्रथने ग्रहणे तृणपर्णकेशसूत्राणाम्  ।  
शल्यावयवग्रहणापकर्षणे चाग्रसन्दंशः  ॥ भ्न्_९।११२ ॥  
वृन्तात् पुष्पोद्धरणं वर्तिशलाकादिपूरणं चैअव  ।  
धिगिति च वचनं रोषे मुखसन्दंशस्य कर्माणि  ॥ भ्न्_९।११३ ॥  
यज्ञोपवीतधारणवेधनगुणसूक्ष्मबाणलक्ष्येषु  ।  
योगे ध्याने स्तोके संयुक्तकरणस्तु कर्तव्यः  ॥ भ्न्_९।११४ ॥  
पेशलकुत्सासूयादोषवचने च वामहस्तेन  ।  
किञ्चिद् विवर्तितकराग्रः प्रयुज्यते पार्श्वसन्दंशः  ॥ भ्न्_९।११५ ॥  
आलेख्यनेत्ररञ्जनवितर्कवन्तप्रवालरचने च  ।  
निष्पीडनं तथालक्तकस्य कार्य च नारीभिः  ॥ भ्न्_९।११६ ॥  
समागताग्राः सहिता यस्याङ्गुल्यो भवन्ति हि  ।  
ऊर्ध्वा हंसमुखस्येव स भवेन्मुकुलः करः  ॥ भ्न्_९।११७ ॥  
देवार्च्चनबलिकरणे पद्मोत्पलकुमुदरूपणे चैव  ।  
विटचुम्बने च कार्यो विकुत्सिते विप्रकीर्णश्च  ॥ भ्न्_९।११८ ॥  
भोजनहिरण्यगणनामुखसङ्कोचप्रदानशीघ्रेषु  ।  
मुकुलितकुसुमेषु च तथा तज्ज्ञैरेष प्रयोक्तव्यः  ॥ भ्न्_९।११९ ॥  
पद्मकोशस्य हस्तस्य ह्यङ्गुल्यः कुञ्चिता यदा  ।  
ऊर्णनाभः स विज्ञेयः केशचौर्यग्रहादिषु  ॥ भ्न्_९।१२० ॥  
शिरः कण्डूयने चैव कुष्ठव्याधिनिरूपणे  ।  
संहव्याघ्रेष्वभिनयः प्रस्तरग्रहणे तथा  ॥ भ्न्_९।१२१ ॥  
मध्यमाङ्गुष्ठसन्दंशो वक्रा चैव प्रदेशिनी  ।  
शेषे तलस्थे कर्तव्ये ताम्रचूलकरे ऽङ्गुली  ॥ भ्न्_९।१२२ ॥  
विच्युतश्च सशब्दश्च कार्यो निर्भत्सनादिषु  ।  
ताले विश्वसने चैव शीघ्रार्थे सञ्ज्ञितेषु च  ॥ भ्न्_९।१२३ ॥  
तथा कलासु काष्ठासु निमेषे तु क्षणे तथा  ।  
एश एव करः कार्यो बालालापनिमन्त्रणे  ॥ भ्न्_९।१२४ ॥  
अथवा अङ्गुल्यः संहिता वक्रा उपर्युङ्गुष्ठपीडिताः  ।  
प्रसारिता कनीष्ठाच ताम्रचूडः करः स्मृतः  ॥ भ्न्_९।१२५ ॥  
शतं सहस्रं लक्षं च करेणैकेन योजयेत्  ।  
क्षिप्रमुक्ताङ्गुलीभिस्तु स्फुलिङ्गान् विप्रुषस्तथा  ॥ भ्न्_९।१२६ ॥  
असंयुताः करा ह्येते मया प्रोक्ता द्विजोत्तमाः  ।  
अतश्च संयुतान् हस्तान् गदतो मे निबोधत  ॥ भ्न्_९।१२७ ॥  
पताकाभ्यां तु हस्ताभ्यां संश्लेषादञ्जलिः स्मृतः  ।  
देवतानां गुरूणां च मित्राणां चाभिवादने  ॥ भ्न्_९।१२८ ॥  
स्थानान्यस्य पुनस्त्रीणि वक्षो वक्त्रं शिरस्तथा  ।  
देवतानां शिरःस्थस्तु गुरूणामास्यसंस्थितः  ।  
वक्षस्थश्चैव मित्राणां स्त्रीणां त्वनियतो भवेत्  ॥ भ्न्_९।१२९ ॥  
उभाभ्यामपि हस्ताभ्यामन्यो ऽन्यं पार्श्वसङ्ग्रहात्  ।  
हस्तः कपोतको नाम कर्म चास्य निबोधत  ॥ भ्न्_९।१३० ॥  
एष विनयाभ्युपगमे प्रणामकरणे गुरोश्च सम्भाषे  ।  
शीते भये च कार्यो वक्षःस्थः कम्पितः स्त्रीभिः  ॥ भ्न्_९।१३१ ॥  
अयमेवाङ्गुलिपरिघृष्यमाणमुक्तस्तु खिन्नवाक्येषु  ।  
एतावदिति च कार्यो नेदानीं कृत्यमिति चार्थे  ॥ भ्न्_९।१३२ ॥  
अङ्गुल्यो यस्य हस्तस्य ह्यन्योन्यान्तरनिस्सृताः  ।  
स कर्कट इति ज्ञेयः करः कर्म च वक्ष्यते  ॥ भ्न्_९।१३३ ॥  
एष मदनाङ्गमर्दे सुप्तोत्थितविजृम्भणे बृहद्देहे  ।  
हनुधारणे च योज्यः शङ्खग्रहणे ऽर्थतत्त्वज्ञैः  ॥ भ्न्_९।१३४ ॥  
मणिबन्धविन्यस्तावरालौ स्त्रीप्रयोजितौ  ।  
उत्तानौ वामपार्श्वस्थौ स्वस्तिकः परिकीर्तितः  ॥ भ्न्_९।१३५ ॥  
स्वस्तिकविच्युइतिकरणाद् दिशो घनाः खं वनं समुद्राश्च  ।  
ऋतवो मही तथौघं विस्तीर्णं चाभिनेयं स्यात्  ॥ भ्न्_९।१३६ ॥  
खटकः खटके न्यस्तः खटकावर्धमानकः  ।  
शृङ्गारार्थेषु योक्तव्यः प्रणामकरणे तथा  ॥ भ्न्_९।१३७ ॥  
अन्ये  
कुमुदीतालवृन्तेषु कर्तव्यश्छत्रधरणे  ॥ भ्न्_९।१३८ ॥  
इति  
अरालौ तु विपर्यस्तावुत्तानौ वर्धमानकौ  ।  
उत्सङ्ग इति विज्ञेयः स्पर्शस्य ग्रहणे करः  ॥ भ्न्_९।१३९ ॥  
सनिष्पेषकृते चैव रोमामर्षकृते ऽपि च  ।  
निष्पीडितः पुनश्चैव स्त्रीणामीर्ष्याकृते भवेत्  ॥ भ्न्_९।१४० ॥  
मुकुलं तु यदा हस्तं कपित्थः परिचेष्टयेत्  ।  
स मन्तव्यस्तदा हस्तो निषधौ नाम नामतः  ॥ भ्न्_९।१४१ ॥  
सङ्ग्रहपरिग्रहौ धारणं च समयश्च सत्यवचनं च  ।  
सङ्क्षेपः सङ्क्षिप्तं निपीडितेनाभिनेतव्यम्  ॥ भ्न्_९।१४२ ॥  
शिखरस्तु यदा हस्तो मृगशीर्षेण पीडितः  ।  
निषधो नाम विज्ञेयः स भयार्ते विधीयते  ॥ भ्न्_९।१४३ ॥  
गृहीत्वा वामहस्तेन कर्पुराभ्यन्तरे भुजम्  ।  
दक्षिणं चापि वामस्य कर्पुराभ्यन्तरे न्यसेत्  ॥ भ्न्_९।१४४ ॥  
स चापि दक्षिणो हस्तः सम्यङ् मुष्टीकृतो भवेत्  ।  
इत्येष निषधो हस्तः कर्म चास्य निबोधत  ॥ भ्न्_९।१४५ ॥  
एतेन धैर्यमदगर्वसौष्ठवौत्सुक्यविक्रमाटोपाः  ।  
अभिमानावष्टम्भः स्तम्भस्थैर्यादय कार्याः  ॥ भ्न्_९।१४६ ॥  
ज्ञेयो वै निषधो नाम हंसपक्षौ पराङ्गमुखौ  ।  
जालवातायनादीनां प्रयोक्तव्यो ऽभिघट्टने  ॥ भ्न्_९।१४७ ॥  
अंसौ प्रशिथिलौ मुक्तौ पताकौ तु प्रलम्बितौ  ।  
यदा भवेतां करणे स दोल इति सञ्ज्ञितः  ॥ भ्न्_९।१४८ ॥  
सम्भ्रमविषादमूर्च्छितमदाभिघाते तथैव चाऽवेगे  ।  
व्याधिप्लुते च शस्त्रक्षते च कार्यो ऽभिनयोगः  ॥ भ्न्_९।१४९ ॥  
यस्तु सर्पशिराः प्रोक्तस्तस्याङ्गुलिनिरन्तरः  ।  
द्वितीयः पार्श्वसंश्लिष्टः स तु पुष्पपुटः स्मृतः  ॥ भ्न्_९।१५० ॥  
धान्यफलपुष्पसदृशान्यनेन नानाविधानि युक्तानि  ।  
ग्राह्याण्युपनेयानि च तोयानयनापनयने च  ॥ भ्न्_९।१५१ ॥  
पताकौ तु यदा हस्तावूर्र्धाङ्गुष्ठावधोमुखौ  ।  
उपर्युपरि विन्यस्तौ तदा स मकरः करः  ॥ भ्न्_९।१५२ ॥  
सिंहव्यालद्विपिप्रदर्शनं नक्रमकरमत्स्यानाम्  ।  
ये चान्ये क्रव्यादा ह्यभिनेयास्ते ऽर्थयोगेन  ॥ भ्न्_९।१५३ ॥  
कूर्परांसोचितौ हस्तौ यदास्तां सर्पशीर्षकौ  ।  
गजदन्तः स विज्ञेयः कर्म चास्य निबोधत  ॥ भ्न्_९।१५४ ॥  
एव च वधुवराणमुद्वाहे चातिभारयोगे च  ।  
स्तम्भग्रहणे च तथा शैलशिलोत्पाटने चैव  ॥ भ्न्_९।१५५ ॥  
शुकतुण्डौ करौ कृत्वा वक्षस्यभिमुखाञ्चितौ  ।  
शनैरधोमुखाविद्धौ सो ऽवहित्थ इति स्मृतः  ॥ भ्न्_९।१५६ ॥  
दौर्बल्ये निःश्वसिते गात्राणां दर्शने तनुत्वे च  ।  
उत्कण्ठिते च तज्ज्ञैरभिनययोगस्तु कर्तव्यः  ॥ भ्न्_९।१५७ ॥  
मुकुलस्तु यदा हस्तः कपित्थपरिवेष्टितः  ।  
वर्धमानः स विज्ञेयः कर्म चास्य निबोधत  ॥ भ्न्_९।१५८ ॥  
सङ्ग्रहपरिग्रहौ धारणं च समयश्च सत्यवचं च  ।  
सङ्क्षेपतस्तु सङ्क्षिप्तं निपीडितेनाभिनेतव्यम्  ॥ भ्न्_९।१५९ ॥  
ज्ञेयो वै वर्धमानस्तु हंसपक्षो पराङ्गमुखौ  ।  
जालवातायनादीनां प्रयोक्तव्यो विघाटने  ॥ भ्न्_९।१६० ॥  
उक्ता ह्येते द्विविधा ह्यसंयुताः संयुताश्च सङ्क्षेपात्  ।  
अभिनयकरास्तु ये त्विह ते ऽन्यत्राप्यर्थतः साध्याः  ॥ भ्न्_९।१६१ ॥  
आकृत्या चेष्टया चिह्नैर्जात्या विज्ञाय तत्पुनः  ।  
स्वयं वितर्क्य कर्तव्यं हस्ताभिनयनं बुधैः  ॥ भ्न्_९।१६२ ॥  
नास्ति कश्चिदहस्तस्तु नाट्ये ऽर्थो ऽभिनयं प्रति  ।  
यस्य यद् दृश्यते रूपं बहुशस्तन्मयोषितम्  ॥ भ्न्_९।१६३ ॥  
अन्ये चाप्यर्थसंयुक्ता लौकिका ये करास्त्विह  ।  
छन्दतस्ते नियोक्तव्या रसभावविचेष्टितैः  ॥ भ्न्_९।१६४ ॥  
देशं कालं प्रयोगं चाप्यर्थयुक्तिमवेक्ष्य च  ।  
हस्ता ह्येते प्रयोक्तव्याः नृणां स्त्रीणां विशेषतः  ॥ भ्न्_९।१६५ ॥  
सर्वेषामेव हस्तानां यानि कर्माणि सन्ति हि  ।  
तान्यहं सम्प्रवक्ष्यामि रसभावकृतानि तु  ॥ भ्न्_९।१६६ ॥  
उत्कर्षणं विकर्षणं तथा चैवापकर्षणम्  ।  
परिग्रहो निग्रहश्चाह्वानं नोदनमेव च  ॥ भ्न्_९।१६७ ॥  
संश्लेषश्च वियोगश्च रक्षणं मोक्षणं तथा  ।  
विक्षेपधूनने चैव विसर्गस्तर्जनं तथा  ॥ भ्न्_९।१६८ ॥  
छेदनं भेदनं चैव स्फोटनं मोटनं तथा  ।  
ताडनं चेति विज्ञेयं तज्ज्ञैः कर्म करान् प्रति  ॥ भ्न्_९।१६९ ॥  
उत्तानः पार्श्वगश्चैव तथाऽधोमुख एव च  ।  
हस्तप्रचारस्त्रिविधो नाट्यतत्त्वसमाश्रयः  ॥ भ्न्_९।१७० ॥  
सर्वे हस्तप्रचाराश्च प्रयोगेषु यथाविधिः  
नेत्रभ्रूमुखरागैश्च कर्तव्या व्यञ्जिअता बुधैः  ॥ भ्न्_९।१७१ ॥  
करणं कर्म स्थानं प्रचायुक्तिं क्रियां च सम्प्रेक्ष्य  ।  
हस्ताभिनयतज्ज्ञैः कार्यो लोकोपचारेण  ॥ भ्न्_९।१७२ ॥  
उत्तामानां कराः कार्या ललाटक्षेत्रचारिणः  ।  
वक्षःस्थाश्चैव मध्यानामधमामधोगता  ॥ भ्न्_९।१७३ ॥  
ज्येष्ठे स्वल्पप्रचाराः स्युर्मध्ये मध्यविचारिणः  ।  
अधमेषु प्रकीर्णाश्च हस्ताः कार्या प्रयोक्तृभिः  ॥ भ्न्_९।१७४ ॥  
लक्षणव्यञ्जिता हस्ताः कार्यास्तूत्तममध्यमैः  ।  
लोकक्रियास्वभावेन नीचैरप्यर्थसंश्रयाः  ॥ भ्न्_९।१७५ ॥  
अथवान्यादृशं प्राप्य प्रयोगं कालमेव च  ।  
विपरीताश्रया हस्ताः प्रयोक्तव्या बुधैर्न वा  ॥ भ्न्_९।१७६ ॥  
विषण्णे मूर्च्छिते भीते जुगुप्साशोकपीडिते  ।  
ग्लाने स्वप्ने विहस्ते च निश्चेष्टे तन्द्रिते जडे  ॥ भ्न्_९।१७७ ॥  
व्याधिग्रस्ते जरार्ते च भयार्ते शीतविप्लुते  ।  
मत्ते प्रमत्ते चोन्मत्ते चिन्तायां तपसि स्थिते  ॥ भ्न्_९।१७८ ॥  
हिमवर्षहते बद्धे वरिणाप्लवसंश्रिते  ।  
स्वप्नायिते च सम्भ्रान्ते नतसंस्फोटने तथा  ॥ भ्न्_९।१७९ ॥  
न हस्ताभिनयः कार्यः कार्यः सत्त्वस्य सङ्ग्रहः  ।  
तथा काकुविशेषश्च नानाभवरसान्वितः  ॥ भ्न्_९।१८० ॥  
यत्र व्यग्रावुभौ हस्तौ तत्तद् दृष्टिविलोकनैः  ।  
वाचकाभिनयं कुर्याद्विरामैर्थदर्शकैः  ॥ भ्न्_९।१८१ ॥  
उत्तानः पार्श्वगश्चैव तथाऽधोमुख एव च  ।  
प्रचारस्त्रिविधो ऽङ्गानां नाट्यनृत्तसमाश्रयः  ॥ भ्न्_९।१८२ ॥  
उत्तानो वर्तुलस्त्र्यश्रः स्थितो ऽधोमुख एव च  ।  
पञ्च प्रकारा हस्तस्य नाट्यनृत्तसमाश्रयाः  ॥ भ्न्_९।१८३ ॥  
एवं ज्ञेयाः करा ह्येते नाभिनयसंश्रिताः  ।  
अत ऊर्ध्वं प्रवक्ष्यामि हस्तान् नृत्तसमाश्रयान्  ॥ भ्न्_९।१८४ ॥  
वक्षसो ऽष्टाङ्गुलस्थौ तु प्राङ्मुखौ खटकामुखौ  ।  
समानकूर्परांसौ तु चतुरस्रौ प्रकीर्तितौ  ॥ भ्न्_९।१८५ ॥  
हंसपक्षकृतौ हस्तौ व्यावृतौ तालवृन्तवत्  ।  
उद्वृत्ताविति विज्ञेयावथवा तालवृन्तकौ  ॥ भ्न्_९।१८६ ॥  
चतुरस्त्रस्थितौ हस्तौ हंसपक्षकृतौ तथा  ।  
तिर्यक्स्थितौ चाभिमुखौ ज्ञेयौ तालमुखाविति  ॥ भ्न्_९।१८७ ॥  
तावेव मणिबन्धान्ते स्वस्तिकाकृतिसंस्थितौ  ।  
स्वस्तिकाविति विख्यातौ विच्युतौ विप्रकीर्णकौ  ॥ भ्न्_९।१८८ ॥  
अलपल्लवसंस्थानावुर्ध्वास्यौ पद्मकोशकौ  ।  
अरालखटकाख्यौ चाप्यरालखटकामुखौ  ॥ भ्न्_९।१८९ ॥  
तथै मणिबन्धान्ते ह्यरालौ विच्युतावुभौ  ।  
ज्ञेयौ प्रयोक्तृभिर्नित्यमराल खटकाविति  ॥ भ्न्_९।१९० ॥  
भुजांसकूर्पराग्रैस्तु कुटिलावर्तितौ करौ  ।  
पराङ्गमुखतलाविद्धौ ज्ञेयावाविद्धवक्रकौ  ॥ भ्न्_९।१९१ ॥  
हस्तौ तु सर्पशिरसौ मध्यमाङ्गुष्ठकौ यदा  ।  
तिर्यक्प्रसारितास्यौ च तदा सूचीमुखौ स्मृतौ  ॥ भ्न्_९।१९२ ॥  
सर्पशीर्षौ यदा हस्तौ भवेतां स्वस्तिकस्थितौ  ।  
मध्यप्रसारिताङ्गुष्ठौ ज्ञेयौ सूचीमुखौ तदा  ॥ भ्न्_९।१९३ ॥  
रेचितौ चापि विज्ञेयौ हंसपक्षौ द्रुतभ्रमौ  ।  
प्रसारितोत्तानतलौ रेचिताविति सञ्ज्ञितौ  ॥ भ्न्_९।१९४ ॥  
चतुरस्रो भवेद्वामः सव्यहस्तश्च रेचितः  ।  
विज्ञेयौ नृत्ततत्त्वज्ञैर्धरेचितसञ्ज्ञकौ  ॥ भ्न्_९।१९५ ॥  
अञ्चितौ कूर्परांसौ तु त्रिपताकौ करौ कृतौ  ।  
किञ्चित्तिर्यग्गतावेतौ स्मृतावुत्तनवञ्चितौ  ॥ भ्न्_९।१९६ ॥  
मणिबन्धमुक्तौ तु पताकौ पल्लवौ स्मृतौ  ।  
बाहुशीर्षाद्विनिष्क्रान्तौ नितम्बाविति कीर्तितौ  ॥ भ्न्_९।१९७ ॥  
केशदेशाद्विनिष्क्रान्तौ परिपार्श्वोत्थितौ यदा  ।  
विज्ञेयो केशबन्धौ तु करवाचार्यसम्मतौ  ॥ भ्न्_९।१९८ ॥  
तिर्यक्प्रसारितौ चैव पार्श्वसंस्थौ तथैव च  ।  
लताख्यौ च करौ ज्ञेयौ नृत्ताभिनयनं प्रति  ॥ भ्न्_९।१९९ ॥  
समुन्नतो लताहस्तः पार्श्वात्पार्श्व विलोलितः  ।  
त्रिपताको ऽपरः कर्णे करिहस्तः प्रकीर्तितः  ॥ भ्न्_९।२०० ॥  
कटिशीर्षनिविष्टाग्रौ त्रिपताकौ यदा करौ  ।  
पक्षवञ्चितकौ हस्तौ तदा ज्ञेयौ प्रयोक्तृभिः  ॥ भ्न्_९।२०१ ॥  
तावेव तु परावृत्तौ पक्षप्रद्योतकौ स्मृतौ  ।  
अधोमुखतलाविद्धौ ज्ञेयौ गरुडपक्षकौ  ॥ भ्न्_९।२०२ ॥  
हंसपक्षकृतौ हस्तौ व्यावृत्तपरिवर्तितौ  ।  
तथा प्रसारितभुजौ दण्डपक्षाविति स्मृतौ  ॥ भ्न्_९।२०३ ॥  
ऊर्ध्वमण्डलिनौ हस्तावूर्ध्वदेशविवर्तनात्  ।  
तावेव पार्श्वविन्यस्तौ पार्श्वमण्डलिनौ स्मृतौ  ॥ भ्न्_९।२०४ ॥  
उद्वेष्टितौ भवेदेकौ द्वितीयश्चापवेष्टितः  ।  
भ्रमितावुरसः स्थाने ह्युरोमण्डलिनौ स्मृतौ  ॥ भ्न्_९।२०५ ॥  
अलपल्लवकारालावुरोद्वभ्रमणक्रमात्  ।  
पार्श्वावर्तश्च विज्ञेयावुरः पार्श्वार्धमण्डलौ  ॥ भ्न्_९।२०६ ॥  
हस्तौ तु मणीबन्धान्ते कुञ्चितावञ्चितौ यदा  ।  
खटकाख्यौ तु तौ स्यातां मुष्टिकस्वस्तिकौ तदा  ॥ भ्न्_९।२०७ ॥  
पद्मकोशौ यदा हस्तौ व्यावृत्तपरिवर्तितौ  ।  
नलिनीपद्मकोशौ तु तदा ज्ञेयौ प्रयोक्तृभिः  ॥ भ्न्_९।२०८ ॥  
करावुद्वेष्टिताग्रौ तु प्रविधायालपल्लवौ  ।  
ऊर्ध्वप्रसरिताविद्धौ कर्तव्यावुल्बणाविति  ॥ भ्न्_९।२०९ ॥  
पल्लवौ च शिरोदेशे सम्प्राप्तौ ललितौ स्मृतौ  ।  
कर्पूरस्वस्तिकगतौ लताख्यौ वलिताविति  ॥ भ्न्_९।२१० ॥  
करणे तु प्रयोक्तव्यो नृत्तहस्तो विशेषतः  ।  
तथार्थाभिनये चैव पताकायाः प्रयोक्तृभिः  ॥ भ्न्_९।२११ ॥  
सङ्करो ऽपि भवेत्तेषां प्रयोगो ऽर्थवशात्पुनः  ।  
प्राधान्येन पुनः सञ्ज्ञा नाट्ये नृत्ते करेष्विह  ॥ भ्न्_९।२१२ ॥  
वियुताः संयुताश्चैव नृत्तहस्ताः प्रकीर्तिताः  ।  
अतः परं प्रवक्ष्यामि करान् करणसंश्रयान्  ॥ भ्न्_९।२१३ ॥  
सर्वेषामेव हस्तानां नाट्यहस्तनिदेशिभिः  ।  
विधातव्या प्रयत्नेन करणं तु चतुर्विधम्  ॥ भ्न्_९।२१४ ॥  
अपवेष्टितमेकं स्यात् उद्वेष्टितमथापरम्  ।  
व्यावर्तितं तृतीयं तु चतुर्थं परिवर्तितम्  ॥ भ्न्_९।२१५ ॥  
आवेष्ट्यन्ते यदङ्गुल्यस्तर्जनाद्या यथाक्रमम्  ।  
अभ्यन्तरेण करणं तदावेष्टितमुच्यते  ॥ भ्न्_९।२१६ ॥  
उद्वेष्ट्यन्ते यदङ्गुल्यः तर्जन्याद्या बहिर्मुखम्  ।  
क्रमशः करणं विप्रास्तदुद्वेष्टितमुच्यते  ॥ भ्न्_९।२१७ ॥  
आवर्त्यन्ते कनिष्ठाद्या ह्यङ्गुल्यो ऽभ्यन्तरेण तु  ।  
यथा क्रमेण करणं तद् व्यावर्तितमुच्यते  ॥ भ्न्_९।२१८ ॥  
उद्वर्त्यन्ते कनिष्ठाद्या बाह्यतः क्रमशो यदा  ।  
अङ्गुल्यः करणं विप्रास्तदुक्तं परिवर्तितम्  ॥ भ्न्_९।२१९ ॥  
नृत्ते ऽभिनययोगे वा पाणिभिर्वर्तनाश्रये  ।  
मुखभ्रुनेत्रयुक्तानि करणानि प्रयोजयेत्  ॥ भ्न्_९।२२० ॥  
तिर्यक्तथोर्ध्वसंस्थो ह्यधोमुखश्चाञ्चितो ऽपविद्धस्तु  ।  
मण्डलगतिस्तथा स्वस्तिकश्च पृष्ठानुसारि च  ॥ भ्न्_९।२२१ ॥  
उद्वेष्टितः प्रसारित इत्येते वै स्मृताः प्रकारास्तु  ।  
बाह्वोरिति करणगता विज्ञेया नित्यं नृत्तप्रयोक्तृभिः  ॥ भ्न्_९।२२२ ॥  
हस्तानां करणविधिर्मया समासेन निगदितो विप्राः  ।  
अत ऊर्ध्वं व्याख्यास्ये हृदयोदरपार्श्वकर्माणि  ॥ भ्न्_९।२२३ ॥  
आभुग्नमथ निर्भुग्नं तथा चैव प्रकम्पितम्  ।  
उद्वाहितं समं चैव उरः पञ्चविधं स्मृतम्  ॥ भ्न्_९।२२४ ॥  
निम्नमुन्नतपृष्ठं च व्याभुग्नांसं श्लथं क्वचित्  
आभुग्नं तदुरो ज्ञेयं कर्म चास्य निबोधत  ॥ भ्न्_९।२२५ ॥  
सम्भ्रमविषादमूर्च्छाशोकभयव्याधिहृदयशल्येषु  ।  
कार्यं शीतस्पर्शे वर्षे लाजान्विते ऽर्थवशात्  ॥ भ्न्_९।२२६ ॥  
स्तब्धं च निम्नपृष्ठं च निर्भुग्नांसं समुन्नतम्  ।  
उरो निर्भुग्नमेतद्धि कर्म चास्य निबोधत  ॥ भ्न्_९।२२७ ॥  
स्तम्भे मानग्रहणे विस्मयदृष्टे च सत्यवचने च  ।  
अहमिति च दर्पवचने गर्वोत्सेके तु कर्तव्यम्  ॥ भ्न्_९।२२८ ॥  
[दीर्घनिश्वसिते चैव जृम्भणे मोटने तथा  ।  
बिब्बोके च पुनः स्त्रीणां तद्विज्ञेयं प्रयोक्तृभिः ]  ॥ भ्न्_९।२२९ ॥  
ऊर्ध्वोत्क्षेपैरुरो यत्र निरन्तरकृतैः कृतम्  ।  
प्रकम्पितं तु विज्ञेयमुरो नाट्यप्रयोक्तृभिः  ॥ भ्न्_९।२३० ॥  
हसितरुदितादिसम्भ्रमभयश्रमव्याधिपीडितार्थेषु  ।  
नानाभावोपगतं कार्यमुरो नाट्ययोगेषु  ॥ भ्न्_९।२३१ ॥  
हसितरुदितेषु कार्ये श्रमे भये श्वसकाशयोश्चैव  ।  
हिक्कादुःखे च तथा नाट्यज्ञैरर्थयोगेन  ॥ भ्न्_९।२३२ ॥  
उद्वाहितमूर्ध्वगतमुरो ज्ञेयं प्रयोक्तृभिः  ।  
दीर्घोच्छ्वसनता लोके जृम्भनादिषु चेक्ष्यते  ॥ भ्न्_९।२३३ ॥  
सर्वैः ससौष्ठवैरञ्गैश्चतुरस्रकृतैः कृतम्  ।  
उरः समन्। तु विज्ञेयं स्वस्थं सौष्ठवसंयुतम्  ॥ भ्न्_९।२३४ ॥  
एतदुक्तं मय सम्यगरसस्तु विकल्पनम्  ।  
अत ऊर्ध्वं प्रवक्ष्यामि पार्श्वयोरिह लक्षणम्  ॥ भ्न्_९।२३५ ॥  
नतं समुन्नतं चैव प्रसारितविवर्तितो  ।  
तथापसृतमेवं तु पार्श्वयोः कर्म पञ्चधा  ॥ भ्न्_९।२३६ ॥  
कटिर्भवेत्तु व्याभुग्ना पार्श्वमाभुग्नमेव च  ।  
तथैवापसृतांसं च किञ्चित्पार्श्वनतं स्मृतम्  ॥ भ्न्_९।२३७ ॥  
तस्यैव चापरं पार्श्वं विपरीतं तु युक्तितः  ।  
कटीपार्श्वभुजांसैश्चाभ्युन्नतैरुतं भवेत्  ॥ भ्न्_९।२३८ ॥  
आयामनादुभयतः पाश्वयोः स्यात् प्रसारितम्  ।  
परिवर्तात्रिकस्यापि विवर्तितमिहेष्यते  ॥ भ्न्_९।२३९ ॥  
विवर्तितापनयनाद् भवेदपसृतं पुनः  ।  
पार्श्वलक्षणमित्युक्तं विनियोगं निबोधत  ॥ भ्न्_९।२४० ॥  
उपसर्पे नतं कार्यमुन्नतं चापसर्पणे  ।  
प्रसारितं प्रहर्षादौ परिवृत्ते विवर्तितम्  ॥ भ्न्_९।२४१ ॥  
विनिवृत्ते त्वपसृतं पार्श्वमर्थवशाद्भवेत्  ।  
एतानि पार्श्वकर्माणि जठरस्य निबोधत  ॥ भ्न्_९।२४२ ॥  
क्षामं खल्वं च पूर्णं च सम्प्रोक्तमुदरं त्रिधा  ।  
तनु क्षामं नतं खल्वं पूर्णमाध्मातमुच्यते  ॥ भ्न्_९।२४३ ॥  
क्षामं हास्ये ऽथ रुदिते निःश्वासे जृम्भने भवेत्  ।  
व्याधिते तपसि श्रान्ते क्षुधार्ते खल्वमिष्यते  ॥ भ्न्_९।२४४ ॥  
पूर्णमुच्छ्वसिते स्थूले व्याधितात्यशनादिषु  ।  
इत्येतदुदरं प्रोक्तं कट्याः कर्म निबोधत  ॥ भ्न्_९।२४५ ॥  
अन्ये तु  
क्षामं खल्वं समं पूर्णमुदरं स्याच्चतुर्विधम्  ।  
छिना चैव निवृत्ता च रेचिता कम्पिता तथा  ।  
उद्वाहिता चैव कटी नाट्ये नृत्ते च पञ्चधा  ॥ भ्न्_९।२४६ ॥  
कटी मध्यस्य वलनात्च्छिना सम्परिकीर्तिता  ।  
पराङ्ग्मुखस्याभिमुखी निवृत्ता स्यान्निवर्तिता  ॥ भ्न्_९।२४७ ॥  
सर्वतो भ्रमणाच्चापि विज्ञेया रेचिता कटी  ।  
तिर्यग्गतागता क्षिप्ता कटी ज्ञेया प्रकम्पिता  ॥ भ्न्_९।२४८ ॥  
नितम्बपार्श्वोद्वहनात् शनेइरुद्वाहिता कटी  ।  
कटीकर्म मया प्रोक्तं विनियोगं निबोधत  ॥ भ्न्_९।२४९ ॥  
छिन्ना व्यायामसम्भ्रान्तव्यावृत्तप्रेक्षणादिषु  ।  
निवृत्ता वर्तने चैव रेचिता भ्रमणादिषु  ॥ भ्न्_९।२५० ॥  
कुब्जवामननीचानां गतौ कार्या प्रकम्पिता  ।  
स्थूलेषूद्वाहिओता योज्या स्त्रीणां लीलागतेषु च  ॥ भ्न्_९।२५१ ॥  
कम्पनं वलनं चैव स्तम्भनोद्वर्तने तथा  ।  
निवर्तनं च पञ्चैतान्यूरुकर्माणि कारयेत्  ॥ भ्न्_९।२५२ ॥  
नमनोन्नमनात्पार्ष्णेर्मुहुः स्यादूरुकम्पनम्  ।  
गच्छेदभ्यन्तरं जानु यत्र तद्वलनं स्मृतम्  ॥ भ्न्_९।२५३ ॥  
स्तम्भनं चापि विज्ञेयमपविद्धक्रियात्मकम्  ।  
वलिताविद्धकरणादूर्वोरुद्वर्तनं स्मृतम्  ॥ भ्न्_९।२५४ ॥  
पार्ष्णिरभ्यन्तरं गच्छेद्यत्र तत्तु निवर्तनम्  ।  
गतिष्वधमपात्रणां भये चापि हि कम्पनम्  ॥ भ्न्_९।२५५ ॥  
वलनं चैव हि कर्तव्यं स्त्रीणां स्वैरपरिक्रमे  ।  
साध्वसे च विषादे च स्तम्भनं तु प्रयोजयेत्  ॥ भ्न्_९।२५६ ॥  
व्यायामे ताण्डवे चैव कार्यमुद्वर्तनं बुधैः  ।  
निवर्तनं तु कर्तव्यं सम्भ्रादिपरिभ्रमे  ॥ भ्न्_९।२५७ ॥  
यथादर्शनमन्यच्च लोकाद् ग्राह्यं प्रयोक्तृभिः  ।  
इत्यूर्व्रोर्लक्षणं प्रोक्तं जङ्घायास्तु निबोधत  ॥ भ्न्_९।२५८ ॥  
आवर्तितं नतं क्षिप्तमुद्वाहितमथापि च  ।  
परिवृत्तं तथा चैव जङ्घाकर्माणि पञ्चधा  ॥ भ्न्_९।२५९ ॥  
वामो दक्षिणपार्श्वेन दक्षिणश्चापि वामतः  ।  
पादो यत्र व्रजेद्विप्राः तदावर्तितमुच्यते  ॥ भ्न्_९।२६० ॥  
जङ्घास्वस्तिकयोगेन क्रमादावर्तितं नयेत्  ।  
जानुनः कुञ्चनाच्चैव नतं ज्ञेयं प्रयोक्तृभिः  ।  
विक्षेपाच्चैव जङ्घायाः क्षिप्तमित्यभिधीयते  ॥ भ्न्_९।२६१ ॥  
[नतं स्याज्जानुनमनात् क्षिप्तं विक्षेपणाद् बहि]  ।  
उद्वाहितं च विज्ञेयमूर्ध्वमूद्वाहनादपि  ।  
प्रतीपनयनं यत्तु परिवृत्तं तदुच्यते  ॥ भ्न्_९।२६२ ॥  
आवर्तितं प्रयोक्तव्यं विदूषकपरिक्रमे  ।  
नतं चापि हि कर्तव्यं स्थानासनगतादिषु  ॥ भ्न्_९।२६३ ॥  
क्षिप्तं व्यायामयोगेषु ताण्डवे च प्रयुज्यते  ।  
तथा चोद्वाहितं कुर्यादाविद्धगमनादिषु  ॥ भ्न्_९।२६४ ॥  
ताण्डवेषु प्रयोक्तव्यं परिवृत्तं प्रयोक्तृभिः  ।  
इत्येतज्जङ्घयोः कर्म पादयोस्तु निबोधत  ॥ भ्न्_९।२६५ ॥  
उद्घट्टितः समश्चैव तथाग्रतलसञ्चरः  ।  
अञ्चितः कुञ्चितश्चैव पादः पञ्चविध स्मृतः  ॥ भ्न्_९।२६६ ॥  
स्थित्वा पादतलाग्रेण पार्ष्णिर्भूमौ निपात्यते  ।  
यस्य पादस्य करणे भवेदुद्घट्टितस्तु सः  ॥ भ्न्_९।२६७ ॥  
अयमुद्वेष्टितकरणे त्वनुकरणार्थं प्रयोगमासाद्य  ।  
द्रुतमध्यमप्रचारः सकृदसकृदा प्रयोक्तव्यः  ॥ भ्न्_९।२६८ ॥  
स्वभावरचिते भूमौ समस्थाने च यो भवेत्  ।  
समः पादः स विज्ञेयः स्वभावाभिनयाश्रयः  ॥ भ्न्_९।२६९ ॥  
स्थिरस्वभावाभिनये नानाकरणसंश्रये  ।  
चलितश्च पुनः कार्यो विधिज्ञैः पादरेचिते  ॥ भ्न्_९।२७० ॥  
समस्यैव यदा पार्ष्णिः पादस्याभ्यन्तरे भवेत्  ।  
बहिः पार्श्वस्थितो ऽङ्गुष्ठस्त्र्यश्रपादस्तु स स्मृतः  ॥ भ्न्_९।२७१ ॥  
त्यक्त्वा (कृत्वा?) समपदं स्थानमश्वक्रान्ते तथैव च  ।  
स्याद्विक्लवादिष्वर्थेषु त्र्यश्रः पादो यथाविधिः  ॥ भ्न्_९।२७२ ॥  
अस्यैव समपादस्य पार्ष्णिरभ्यन्तरे भवेत्  ।  
त्र्यश्रपादः स विज्ञेयः स्थानकादिषु संश्रयः  ॥ भ्न्_९।२७३ ॥  
उत्क्षिप्ता तु भवेत्पार्ष्णिः प्रसृतोङ्गुष्ठकस्तथा  ।  
अङ्गुल्यश्चाञ्चिताः सर्वा पादे ऽग्रतलसञ्चरः  ॥ भ्न्_९।२७४ ॥  
तोदननिकुट्टने स्थितनिशुम्भने भूमिताडने भ्रमणे  ।  
विक्षेपविविधरेचकपार्ष्णिकृतागमनमेतेन  ॥ भ्न्_९।२७५ ॥  
पार्ष्णिर्यस्याञ्चिता भूमौ पादमग्रतलं तथा  ।  
अङ्गुल्यश्चाञ्चिताः सर्वाः स पादस्त्वञ्चितः स्मृतः  ॥ भ्न्_९।२७६ ॥  
पादाग्रतलसञ्चारे वर्तितोद्वर्तिते तथा  ।  
एव पादाहते कार्यो नानाभ्रमरकेषु च  ॥ भ्न्_९।२७७ ॥  
उत्क्षिप्ता यस्य पार्ष्णी स्यादङ्गुल्यः कुङ्चितास्तथा  ।  
तथा कुञ्चितमध्यश्च स पादं कुञ्चितः स्मृतः  ॥ भ्न्_९।२७८ ॥  
उदत्तगमने चैव वर्तितोद्वर्तिते तथा  ।  
उत्क्षिप्ता तु भवेत्पार्ष्णिरङ्गुष्ठाग्रेण संस्थितः  ॥ भ्न्_९।२७९ ॥  
वामश्चैव स्वभावस्थः सूचीपादः प्रकीर्तितः  ।  
नृत्ते नूपुरकरणे प्रयोगस्तस्य कीर्त्यते  ॥ भ्न्_९।२८० ॥  
अतिक्रान्तक्रमे चैव पादमेतं प्रयोजयेत्  ।  
पादजङ्घोरुकरणं कर्म कार्य प्रयोक्तृभिः  ॥ भ्न्_९।२८१ ॥  
पादस्य करणं सर्व जङ्घोरुकृतमिष्यते  ।  
यथा पादः प्रवर्तेत तथैवोरुः प्रवर्तते  ॥ भ्न्_९।२८२ ॥  
अनयोः समानकरणात् पादचारी प्रयोजयेत्  ।  
इत्येतदङ्गजं प्रोक्तं लक्षणं कर्म चैव हि  ॥ भ्न्_९।२८३ ॥  
अतः परं प्रवक्ष्यामि चारीव्यायामलक्षणम्  ॥ भ्न्_९।२८४ ॥  
  
इति भारतीये नाट्यशास्त्रे अङ्गाभिनयो नाम नवमो ऽध्यायः  
  
_____________________________________________________________  
  
  
अथ दशमो ऽध्यायः  
  
एवं पादस्य जङ्घाया ऊर्वोः कट्यास्तथैव च  ।  
समानकरणे चेष्टा सा चारीत्यभिधीयते  ॥ भ्न्_१०।१ ॥  
विधानोपगताश्चार्यो व्यायच्छन्ते परस्परम्  ।  
यस्मादङ्गसमायुक्तास्तस्माद्व्यायाम उच्यते  ॥ भ्न्_१०।२ ॥  
एकपादप्रचारो यः सा चारीत्यभिसञ्ज्ञिता  ।  
द्विपादक्रमणं यत्तु करणं नाम तद्भवेत्  ॥ भ्न्_१०।३ ॥  
करणानां समायोगः खण्डमित्यभिधीयते  ।  
खण्डैस्त्रिभिश्चतुर्भिर्वा संयुक्तं मण्डलं भवेत्  ॥ भ्न्_१०।४ ॥  
चारीभिः प्रसृतं नृत्तं चारीभिश्चेष्टितं तथा  ।  
चारीभिः शस्त्रमोक्षश्च चार्यो युद्धे च कीर्तिताः  ॥ भ्न्_१०।५ ॥  
यदेतत्प्रस्तुतं नाट्यं तच्चारीष्वेव सञ्ज्ञितम्  ।  
नहि चार्या विना किञ्चिन्नाट्ये ऽङ्गं सम्प्रवर्तते  ॥ भ्न्_१०।६ ॥  
तस्माच्चारीविधानस्य सम्प्रवक्ष्यामि लक्षणम्  ।  
या यस्मिंस्तु यथा योज्या नृत्ते युद्धे गतौ तथा  ॥ भ्न्_१०।७ ॥  
समपादा स्थितावर्ता शकटास्या तथैव च  ।  
अध्यर्धिका चाषगतिर्विच्यवा च तथापरा  ॥ भ्न्_१०।८ ॥  
एडकाक्रीडिता बद्धा उरुद्वृत्ता तथाड्डिता  ।  
उत्स्पन्दिता च जनिता स्यन्दिता चापस्यन्दिता  ॥ भ्न्_१०।९ ॥  
समोत्सरितमत्तल्ली मत्तल्ली चेति षोडश  ।  
एता भौम्यः स्मृताश्चार्यः शृणुताकाशिकीः पुनः  ॥ भ्न्_१०।१० ॥  
अतिक्रान्ता ह्यपक्रान्ता पार्श्वक्रान्ता तथैव च  ।  
ऊर्ध्वजानुश्च सूची च तथा नूपुरपादिका  ॥ भ्न्_१०।११ ॥  
डोलपादा तथाक्षिप्ता आविद्धोद्वृत्तसञ्ज्ञिते  ।  
विद्युद्भ्रान्ता ह्यलाता च भुजङ्गत्रासिता तथा  ॥ भ्न्_१०।१२ ॥  
मृगप्लुता च दण्डा च भ्रमरी चेति षोडश  ।  
आकाशिक्यः स्मृता ह्येता लक्षणं च निबोधत  ॥ भ्न्_१०।१३ ॥  
पादैर्निरन्तरकृतैस्तथा समनखैरपि  ।  
समपादा स्मृता चारी विज्ञेया स्थानसंश्रया  ॥ भ्न्_१०।१४ ॥  
भूमिघृष्टेन पादेन कृत्वाभ्यन्तरमण्डलम्  ।  
पुनरुत्सादयेदन्यं स्थितावर्त्ता तु सा स्मृता  ॥ भ्न्_१०।१५ ॥  
निषण्णाङ्गस्तु चरणं प्रसार्य तलसञ्चरम् ।  
उद्वाहितमुरः कृत्वा शकटास्यां प्रयोजयेत्  ॥ भ्न्_१०।१६ ॥  
सव्यस्य पृष्ठतो वामश्चरणस्तु यदा भवेत्  ।  
तस्यापसर्पणं चैव ज्ञेया साध्यर्धिका बुधैः  ॥ भ्न्_१०।१७ ॥  
पादः प्रसारितः सव्यः पुनश्चैवोपसर्पितः  ।  
वामः सव्यापसर्पी च चाषगत्यां विधीयते  ॥ भ्न्_१०।१८ ॥  
विच्यवात् समपादाया विच्यवां सम्प्रयोजयेत्  ।  
निकुट्टयंस्तलाग्रेण पादस्य धरणीतलम्  ॥ भ्न्_१०।१९ ॥  
तलसञ्चरपादाभ्यामुत्प्लुत्य पतनं तु यत्  ।  
पर्यायतश्च क्रियते एडकाक्रीडिता तु सा  ॥ भ्न्_१०।२० ॥  
अन्योन्यजङ्घासंवेगात् कृत्वा तु स्वस्तिकं ततः  ।  
ऊरुभ्याम् वलनं यस्मात् सा बद्धा चार्युदाहृता  ॥ भ्न्_१०।२१ ॥  
तलसञ्चरपादस्य पार्ष्णिर्बाह्योन्मुखी यदा  ।  
जङ्घाञ्चिता तथोद्वृत्ता ऊरुद्वृत्तेति सा स्मृता  ॥ भ्न्_१०।२२ ॥  
अग्रतः पृष्ठतो वापि पादस्तु तलसञ्चरः  ।  
द्वितीयपादो निर्घृष्टः यस्यां स्यादड्डिता तु सा  ॥ भ्न्_१०।२३ ॥  
शनैः पादो निवर्तेत बाह्येनाभ्यन्तरेण च  ।  
यद्रेचकानुसारेण सा चार्युत्स्यन्दिता स्मृता  ॥ भ्न्_१०।२४ ॥  
मुष्टिहस्तश्च वक्षःस्थः करो ऽन्यश्च प्रवर्तितः  ।  
तलसञ्चरपादश्च जनिता चार्युदाहृता  ॥ भ्न्_१०।२५ ॥  
पञ्चतालान्तरं पादं प्रसार्य स्यन्दितां न्यसेत्  ।  
द्वितीयेन तु पादेन तथापस्यन्दितामपि  ॥ भ्न्_१०।२६ ॥  
तलसञ्चरपादाभ्याम् घूर्णमानोपसर्पणैः  ।  
समोत्सरितमत्तल्ली व्यायामे समुदाहृता  ॥ भ्न्_१०।२७ ॥  
उभाभ्यामपि पादाभ्यां घूर्णमानोपसर्पणैः  ।  
उद्वेष्टितापविद्धैश्च हस्तैर्मत्तल्ल्युदाहृता  ॥ भ्न्_१०।२८ ॥  
एता भौम्यः स्मृताश्चार्यो नियुद्धकरणाश्रयाः  ।  
आकाशकीनां चारीणां सम्प्रवक्ष्यामि लक्षणम्  ॥ भ्न्_१०।२९ ॥  
कुञ्चितं पादमुत्क्षिप्य पुरतः सम्प्रसारयेत्  ।  
उत्क्षिप्य पातयेच्चैनमतिक्रान्ता तु सा स्मृता  ॥ भ्न्_१०।३० ॥  
ऊरुभ्यां वलनं कृत्वा कुञ्चितं पादमुद्धरेत्  ।  
पार्श्वे विनिक्षिपेच्चैनमपक्रान्ता तु सा स्मृता  ॥ भ्न्_१०।३१ ॥  
कुञ्चितं पादमुत्क्षिप्य पार्श्वेनोत्पतनं न्यसेत्  ।  
उद्घट्टितेन पादेन पार्श्वक्रान्ता विधीयते  ॥ भ्न्_१०।३२ ॥  
कुञ्चितं पादमुत्क्षिप्य जानुस्तनसमं न्यसेत्  ।  
द्वितीयं च क्रमात् स्तब्धमूर्ध्वजानुः प्रकीर्तिता  ॥ भ्न्_१०।३३ ॥  
कुञ्चितं पादमुत्क्षिप्य जानूर्ध्वं सम्प्रसारयेत्  ।  
पातयेच्चाग्रयोगेन सा सूची परिकीर्तिता  ॥ भ्न्_१०।३४ ॥  
पृष्ठतो ह्यञ्चितं कृत्वा पादमग्रतलेन तु  ।  
द्रुतं निर्यातयेद्भूमौ चारी नूपुरपादिका  ॥ भ्न्_१०।३५ ॥  
कुञ्चितं पादमुत्क्षिप्य पार्श्वात्पार्श्वं तु दोलयेत्  ।  
पातयेदञ्चितं चैवं दोलपादा तु सा स्मृता  ॥ भ्न्_१०।३६ ॥  
कुञ्चितं पादमुत्क्षिप्य आक्षिप्य त्वञ्चितं न्यसेत्  ।  
जङ्घास्वस्तिकसंयुक्ता चाक्षिप्ता नाम सा स्मृता  ॥ भ्न्_१०।३७ ॥  
स्वस्तिकस्याग्रतः पादः कुञ्चितस्तु प्रसारितः  ।  
निपतेदञ्चिताविद्ध आविद्धा नाम सा स्मृता  ॥ भ्न्_१०।३८ ॥  
पादमाविद्धमावेष्ट्य समुत्क्षिप्य निपातयेत्  ।  
परिवृत्त्य द्वितीयं च सोद्वृत्ता चार्युदाहृता  ॥ भ्न्_१०।३९ ॥  
पृष्ठतो वलितं पादं शिरोघृष्टं प्रसारयेत्  ।  
सर्वतो मण्डलाविद्धं विद्युद्भ्रान्ता तु सा स्मृता  ॥ भ्न्_१०।४० ॥  
पृष्ठः प्रसारितः पादो वलितो ऽभ्यन्तरीकृतः  ।  
पार्ष्णिप्रपतितश्चैव ह्यलाता सम्प्रकीर्तिता  ॥ भ्न्_१०।४१ ॥  
कुञ्चितं पादमुत्क्षिप्य त्र्यश्रमूरुं विवर्तयेत्  ।  
कटिजानुविवर्ताच्च भुजङ्गत्रासिता भवेत्  ॥ भ्न्_१०।४२ ॥  
अतिक्रान्तक्रमं कृत्वा समुत्प्लुत्य निपातयेत्  ।  
जङ्घाञ्चितोपरिक्षिप्ता सा ज्ञेया हरिणप्लुता  ॥ भ्न्_१०।४३ ॥  
नूपुरं चरणं कृत्वा पुरतः सम्प्रसारयेत्  ।  
क्षिप्रमाविद्धकरणं दण्डपादा तु सा स्मृता  ॥ भ्न्_१०।४४ ॥  
अतिक्रान्तक्रमं कृत्वा त्रिकं तु परिवर्तयेत्  ।  
द्वितीयपादभ्रमणात्तलेन भ्रमरी स्मृता  ॥ भ्न्_१०।४५ ॥  
आकाशिक्यः स्मृता ह्येता ललिताङ्गक्रियात्मकाः  ।  
धनुर्वज्रासिशस्त्राणां प्रयोक्तव्या प्रयोक्तृभिः  ॥ भ्न्_१०।४६ ॥  
अग्रगौ पृष्ठगौ वापि ह्यनुगौ चापि योगतः  ।  
पादयोस्तु द्विजा हस्तौ कर्तव्यौ नाट्ययोक्तृभिः  ॥ भ्न्_१०।४७ ॥  
यतः पादस्ततो हस्तो यतो हस्तस्ततस्त्रिकम्  ।  
पादस्य निर्गमं ज्ञात्वा तथोपाङ्गानि योजयेत्  ॥ भ्न्_१०।४८ ॥  
पादचार्यां यथा पादो धरणीमेव गच्छति  ।  
एवं हस्तश्चरित्वा तु कटिदेशं समाश्रयेत्  ॥ भ्न्_१०।४९ ॥  
एताश्चार्यो मया प्रोक्ता ललिताङ्गक्रियात्मकाः  ।  
स्थानान्यासां प्रवक्ष्यामि सर्वशस्त्रविमोक्षणे  ॥ भ्न्_१०।५० ॥  
वैष्णवं समपादं च वैशाखं मण्डलं तथा  ।  
प्रत्यालीढं तथालीढं स्थानान्येतानि षण् नृणां  ॥ भ्न्_१०।५१ ॥  
द्वौ तालावर्धतालश्च पादयोरन्तरं भवेत्  ।  
तयोः समस्थितस्त्वेकः त्र्यश्रः पक्षस्थितो ऽपरः  ॥ भ्न्_१०।५२ ॥  
किञ्चिदञ्चितजङ्घं च सौष्ठवाङ्गपुरस्कृतम्  ।  
वैष्णवं स्थानमेतद्धि विष्णुरत्राधिदैवतम्  ॥ भ्न्_१०।५३ ॥  
स्थानेनानेन कर्तव्यः संल्लापस्तु स्वभावजः  ।  
नानाकार्यान्तरापेतैर्नृभिरुत्तममध्यमैः  ॥ भ्न्_१०।५४ ॥  
चक्रस्य मोक्षणे चैव धारणे धनुषस्तथा  ।  
धैर्यदानाङ्गलीलासु तथा क्रोधे प्रयोजयेत्  ॥ भ्न्_१०।५५ ॥  
इदमेव विपर्यस्तं प्रणयक्रोध इष्यते  ।  
उपालम्भकृते चैव प्रणयोद्वेगयोस्तथा  ॥ भ्न्_१०।५६ ॥  
शङ्कासूयोग्रताचिन्तामतिस्मृतिषु चैव हि  ।  
दैन्ये चपलतायोगे गर्वाभीष्टेषु शक्तिषु  ॥ भ्न्_१०।५७ ॥  
शृङ्गाराद्भुतबीभत्सवीरप्राधान्ययोजितम्  ।  
समपादे समौ पादौ तालमात्रान्तरस्थितौ  ॥ भ्न्_१०।५८ ॥  
स्वभावसौष्ठवोपेतौ ब्रह्मा चात्राधिदैवतम्  ।  
अनेन कार्यं स्थानेन विप्रमङ्गलधारणम्  ॥ भ्न्_१०।५९ ॥  
रूपणे पक्षिणां चैव वरं कौतुकमेव च  ।  
स्वस्थानं स्यन्दनस्थानां विमानस्थायिनामपि  ॥ भ्न्_१०।६० ॥  
लिङ्गस्थानां व्रतस्थानां स्थानमेतत्तु कारयेत्  ।  
तालास्त्रयो ऽर्धतालश्च पादयोरन्तरं भवेत्  ॥ भ्न्_१०।६१ ॥  
तालांस्त्रीनर्धतालांश्च निषण्णोरुं प्रकल्पयेत्  ।  
त्र्यश्रौ वक्षःस्थितौ चैव तत्र पादो प्रयोजयेत्  ॥ भ्न्_१०।६२ ॥  
वैशाखस्थानमेतद्धि स्कन्दश्चात्राधिदैवतम्  ।  
स्थानेनानेन कर्तव्यमश्वानां वाहनं बुधैः  ॥ भ्न्_१०।६३ ॥  
व्यायामनिर्गमश्चैव स्थूलपक्षिनिरूपणम्  ।  
शराणां च समुत्क्षेपो व्यायामकरणे तथा  ॥ भ्न्_१०।६४ ॥  
रेचकेषु च कर्तव्यमिदमेव प्रयोक्तृभिः  ।  
ऐन्द्रे तु मण्डले पादौ चतुस्तालान्तरस्थितौ  ॥ भ्न्_१०।६५ ॥  
त्र्यश्रौ पक्षःस्थितौ चैव कटिजानू समौ तथा  ।  
धनुर्वज्रासिशस्त्राणि मण्डलेन प्रयोजयेत्  ॥ भ्न्_१०।६६ ॥  
वाहनं कुञ्जराणां तु स्थूलपक्षिनिरूपणम्  ।  
अस्यैव दक्षिणं पादं पञ्च तालान् प्रसार्य तु  ॥ भ्न्_१०।६७ ॥  
आलीढं स्थानकं कुर्याद् रुद्रश्चात्राधिदैवतम्  ।  
अनेन कार्यं स्थानेन वीररौद्रकृतं तु यत्  ॥ भ्न्_१०।६८ ॥  
उत्तरोत्तरसञ्जल्पो रोषामर्षकृतस्तु यः  ।  
मल्लानाञ्चैव सम्फेटः शत्रूणां च निरूपणम्  ॥ भ्न्_१०।६९ ॥  
तथाभिद्रवणं चैव शस्त्राणां चैव मोक्षणम्  ।  
कुञ्चितं दक्षिणं कृत्वा वामं पादं प्रसार्य च  ॥ भ्न्_१०।७० ॥  
आलीढपरिवर्तस्तु प्रत्यालीढमिति स्मृतम्  ।  
आलीढसंहितं शस्त्रं प्रत्यालीढेन मोक्षयेत्  ॥ भ्न्_१०।७१ ॥  
नानाशस्त्रविमोक्षो हि कार्यो ऽनेन प्रयोक्तृभिः  ।  
न्यायाच्चैव हि विज्ञेयाश्चत्वारः शस्त्रमोक्षणे  ॥ भ्न्_१०।७२ ॥  
भारतः सात्वतश्चैव वार्षगण्यो ऽथ कैशिकः  ।  
भारते तु कटीच्छेद्यं पादच्छेद्यं तु सात्वते  ॥ भ्न्_१०।७३ ॥  
वक्षसो वार्षगण्ये तु शिरश्छेद्यन्तु कैशिके  ।  
एभिः प्रयोक्तृभिर्न्यायैर्नानाचारीसमुत्थितैः  ॥ भ्न्_१०।७४ ॥  
प्रविचार्य प्रयोक्तव्यं नानाशस्त्रविमोक्षणे  ।  
न्यायाश्रितैरङ्गहारैर्न्यायाच्चैव समुत्थितैः  ॥ भ्न्_१०।७५ ॥  
यस्माद् युद्धानि वर्तन्ते तस्मान्न्यायाः प्रकीर्तिताः  ।  
वामहस्ते विनिक्षिप्य खेटकं शस्त्रफेटकम्  ॥ भ्न्_१०।७६ ॥  
शस्त्रमादाय हस्तेन प्रविचारमथाचरेत्  ।  
प्रसार्य च करौ सम्यक् पुनराक्षिप्य चैव हि  ॥ भ्न्_१०।७७ ॥  
खेटकं भ्रामयेत् पश्चात् पार्श्वात् पार्श्वमथापि च  ।  
शिरःपरिगमश्चापि कार्यः शस्त्रेण योक्तृभिः  ॥ भ्न्_१०।७८ ॥  
कपोलस्यान्तरे वापि शस्त्रस्योद्वेष्टनं तथा  ।  
पुनश्च खड्गहस्तेन ललितोद्वेष्टितेन च  ॥ भ्न्_१०।७९ ॥  
खेटकेन च कर्तव्यः शिरःपरिगमो बुधैः  ।  
एवं प्रचारः कर्तव्यो भारते शस्त्रमोक्षणे  ॥ भ्न्_१०।८० ॥  
सात्वते च प्रवक्ष्यामि प्रविचारं यथाविधिः  ।  
स एव प्रविचारस्तु खड्गखेटकयोः स्मृतः  ॥ भ्न्_१०।८१ ॥  
केवलं पृष्ठतः शस्त्रं कर्तव्यं खलु सात्वते  ।  
गतिश्च वार्षगण्ये ऽपि सात्वतेन क्रमेण तु  ॥ भ्न्_१०।८२ ॥  
शस्त्रखेटकयोश्चापि भ्रमणं संविधीयते  ।  
शिरः परिगमस्तद्वच्छस्त्रस्येह भवेत्तथा  ॥ भ्न्_१०।८३ ॥  
उरस्युद्वेष्टनं कार्यं शस्त्रस्यांशे ऽथवा पुनः  ।  
भारते प्रविचारो ऽयं कर्तव्यः स तु कैशिके  ॥ भ्न्_१०।८४ ॥  
विभ्रमय्य तथा शस्त्रं केवलं मूर्ध्नि पातयेत्  ।  
प्रविचारा प्रयोक्तव्या ह्येवमेते ऽङ्गलीलया  ॥ भ्न्_१०।८५ ॥  
धनुर्वज्रासिशस्त्राणां प्रयोक्तव्या विमोक्षणे  ।  
न भेद्यं नापि तु च्छेद्यं न चापि रुधिरस्रुतिः  ॥ भ्न्_१०।८६ ॥  
रङ्गे प्रहरणे कार्यो न चापि व्यक्तघातनम्  ।  
सञ्ज्ञामात्रेण कर्तव्यं शस्त्राणां मोक्षणं बुधैः  ॥ भ्न्_१०।८७ ॥  
अथवाभिनयोपेतं कुर्याच्छेद्यं विधानतः  ।  
अङ्गसौष्ठवसंयुक्तैरङ्गहारैर्विभूषितम्  ॥ भ्न्_१०।८८ ॥  
व्यायामं कारयेत् सम्यक् लयतालसमन्वितम्  ।  
सौष्ठवे हि प्रयत्नस्तु कार्यो व्यायामसेविभिः  ॥ भ्न्_१०।८९ ॥  
सौष्ठवे लक्षणं प्रोक्तं वर्तनाक्रमयोजितम्  ।  
शोभा सर्वैव नित्यं हि सौष्ठवं समुपाश्रिता  ॥ भ्न्_१०।९० ॥  
अचञ्चलमकुब्जं चासन्नगात्रमथापि च  ।  
नात्युच्चं चलपादञ्च सौष्ठवाङ्गं प्रयोजयेत्  ॥ भ्न्_१०।९१ ॥  
कटी कर्णसमा यत्र कूर्परांसशिरस्तथा  ।  
समुन्नतमुरश्चैव सौष्ठवं नाम तद्भवेत्  ॥ भ्न्_१०।९२ ॥  
नहि सौष्ठवहीनाङ्गः शोभते नाट्यनृत्तयोः  ।  
अत्र नित्यं प्रयत्नो हि विधेयो मध्यमोत्तमैः  ॥ भ्न्_१०।९३ ॥  
नाट्यं नृत्तं च सर्वं हि सौष्ठवे सम्प्रतिष्ठितम्  ।  
कटीनामभिचरौ हस्तौ वक्षश्चैव समुन्नतम्  ॥ भ्न्_१०।९४ ॥  
वैष्णवं स्थानमित्यङ्गं चतुरश्रमुदाहृतम्  ।  
परिमार्जनमादानं सन्धानं मोक्षणम् तथा  ॥ भ्न्_१०।९५ ॥  
धनुषस्तु प्रयोक्तव्यं करणं तु चतुर्विधम्  ।  
सम्मार्जनं परामर्षमादानं ग्रहणं क्रिया  ॥ भ्न्_१०।९६ ॥  
सन्धानं शरविन्यासो विक्षेपो मोक्षणं भवेत्  ।  
तैलाभ्यक्तेन गात्रेण यवागूमृदितेन च  ॥ भ्न्_१०।९७ ॥  
व्यायामं कारयेत् श्रीमान् भित्तावाकालिके तथा  ।  
योग्यायां मातृका भित्तिस्तस्माद्भित्तिं समाश्रयेत्  ॥ भ्न्_१०।९८ ॥  
भित्तौ प्रसारिताङ्गन्तु व्यायामं कारयेन्नरम्  ।  
बलार्थं च निषेवेत नस्यं बस्तिविधिं तथा  ॥ भ्न्_१०।९९ ॥  
स्निग्धान्यन्यानि च तथा रसकं पानकं तथा  ।  
आहारे ऽधिष्ठिताः प्राणाः प्राणे योग्याः प्रतिष्ठिताः  ॥ भ्न्_१०।१०० ॥  
तस्माद्योग्याप्रसिध्यर्थमाहारे यत्नवान् भवेत्  ।  
अशुद्धकायं प्रक्लान्तमतीवक्षुत्पिपासितम्  ॥ भ्न्_१०।१०१ ॥  
अतिपीतं तथा भुक्तं व्यायामं नैव कारयेत्  ।  
अचलैर्मधुरैगात्रैश्चतुरश्रेण वक्षसा  ॥ भ्न्_१०।१०२ ॥  
व्यायामं कारयेद्धीमान् नरमङ्गक्रियात्मकम्  ।  
एवं व्यायामसंयोगे कार्यश्चारीकृतो विधिः  ॥ भ्न्_१०।१०३ ॥  
अत ऊर्ध्वं प्रवक्ष्यामि मण्डलानां विकल्पनम् ।  
  
इति भरतीये नाट्यशास्त्रे चारीविधानो नाम दशमो ऽध्यायः ।  
  
_____________________________________________________________  
  
  
अथ एकादशो ऽध्यायः ।  
एताश्चार्यो मया प्रोक्ता यथावच्छस्त्रमोक्षणे  ।  
चारीसंयोगजानीह मण्डलानि निबोधत  ॥ भ्न्_११।१ ॥  
अतिक्रान्तं विचित्रं च तथा ललितसञ्चरम्  ।  
सूचीविद्धं दण्डपादं विहृतालातके तथा  ॥ भ्न्_११।२ ॥  
वामबन्धं सललितं क्रान्तञ्चाकाशगामि च  ।  
मण्डलानि द्विजश्रेष्ठाः ! भूमिगानि निबोधत  ॥ भ्न्_११।३ ॥  
भ्रमरास्कन्दिते स्यातामावर्तं च ततः परम्  ।  
समाक्रन्दितमप्याहुरेडकाक्रीडितं तथा  ॥ भ्न्_११।४ ॥  
अड्डितं शकटास्यं च तथाऽध्यर्धकमेव च  ।  
पिष्टकुट्टं च विज्ञेयं तथा चाषगतं पुनः  ॥ भ्न्_११।५ ॥  
एतान्यपि दशोक्तानि भूमिगानीह नामतः  ।  
आद्यं पादं च जनितं कृत्वोद्वाहितमाचरेत्  ॥ भ्न्_११।६ ॥  
अलातं वामकं चैव पार्श्वक्रान्तं च दक्षिणम्  ।  
सूचीवामं पुनश्चैव पार्श्वक्रान्तं च दक्षिणम्  ॥ भ्न्_११।७ ॥  
सूचीं वामक्रमं दद्यादपक्रान्तं च दक्षिणम्  ।  
सूचीवामं पुनश्चैव त्रिकं च परिवर्तयेत्  ॥ भ्न्_११।८ ॥  
तथा दक्षिणमुद्वृत्तमलातञ्चैव वामकम्  ।  
परिच्छिन्नं तु कर्तव्यं बाह्यभ्रमरकेण हि  ॥ भ्न्_११।९ ॥  
अतिक्रान्तं पुनर्वामं दण्डपादञ्च दक्षिणम्  ।  
विज्ञेयमेतद् व्यायामे त्वतिक्रान्तं तु मण्डलम्  ॥ भ्न्_११।१० ॥  
आद्यं तु जनितं कृत्वा तेनैव च निकुट्टकम्  ।  
आस्पन्दितं तु वामेन पार्श्वक्रान्तं च दक्षिणम्  ॥ भ्न्_११।११ ॥  
वामं सूचीपदं दद्यादपक्रान्तञ्च दक्षिणम्  ।  
भुजङ्गत्रासितं वाममतिक्रान्तं च दक्षिणम्  ॥ भ्न्_११।१२ ॥  
उद्वृत्तं दक्षिणं चैवाऽलातं चैवात्र वामकम्  ।  
पार्श्वक्रान्तं पुनः सव्यं सूचीवामक्रमं तथा  ॥ भ्न्_११।१३ ॥  
विक्षेपो दक्षिणस्य स्यादपक्रान्तं च वामकम्  ।  
बाह्यभ्रमरकं चैव विक्षेपं चैव योजयेत्  ॥ भ्न्_११।१४ ॥  
विज्ञेयमेतद्व्यायामे विचित्रं नाम मण्डलम्  ।  
कृत्वोर्ध्वजानुचरणमाद्यं सूचीं प्रयोजयेत्  ॥ भ्न्_११।१५ ॥  
अपक्रान्तः पुनर्वाम आद्यः पार्श्वगतो भवेत्  ।  
वामसूचीं पुनर्दद्यात् त्रिकञ्च परिवर्तयेत्  ॥ भ्न्_११।१६ ॥  
पार्श्वक्रान्तं पुनश्चाद्यमतिक्रान्तञ्च वामकम्  ।  
सूचीवामक्रमं कृत्वा ह्यपक्रान्तश्च वामकम्  ॥ भ्न्_११।१७ ॥  
पार्श्वक्रान्तं पुनश्चाद्यमतिक्रान्तं च वामकम्  ।  
परिच्छिन्नं च कर्तव्यं बाह्यभ्रमणकेन हि  ॥ भ्न्_११।१८ ॥  
एष चारीप्रयोगस्तु कार्यो ललितसञ्चरैः  ।  
सूचीवामपदं दद्यात् त्रिकञ्च परिवर्तयेत्  ॥ भ्न्_११।१९ ॥  
पार्श्वक्रान्तः पुनश्चाद्यो वामो ऽतिक्रान्त एव च  ।  
सूचीमाद्यं पुनर्दद्यादतिक्रान्तञ्च वामकम्  ॥ भ्न्_११।२० ॥  
पार्श्वक्रान्तं पुनश्चाद्यं सूचीविद्धे तु मण्डले  ।  
आद्यस्तु जनितो भूत्वा स च दण्डक्रमो भवेत्  ॥ भ्न्_११।२१ ॥  
वामसूचीं पुनर्दद्यात् त्रिकञ्च परिवर्तयेत्  ।  
उद्वृत्तो दक्षिणश्च स्यादलातश्चैव वामकः  ॥ भ्न्_११।२२ ॥  
पार्श्वक्रान्तः पुनश्चाद्यो भुजङ्गत्रासितस्तथा  ।  
अतिक्रान्तः पुनर्वामो दण्डपादश्च दक्षिणः  ॥ भ्न्_११।२३ ॥  
वामसूचीत्रिकावर्तो दण्डपादे तु मण्डले  ।  
आद्यं तु जनितं कृत्वा तेनैव च निकुट्टकम्  ॥ भ्न्_११।२४ ॥  
आस्पन्दितं च वामेन ह्युद्वृत्तं दक्षिणेन च  ।  
अलातं वामकं पादं सूचीं दद्यात्तु दक्षिणम्  ॥ भ्न्_११।२५ ॥  
पार्श्वक्रान्तः पुनर्वाम आक्षिप्तो दक्षिणस्तथा  ।  
समावर्त्य त्रिकं चैव दण्डपादं प्रसारयेत्  ॥ भ्न्_११।२६ ॥  
सूचीवामपदं दद्यात् त्रिकं तु परिवर्तयेत्  ।  
भुजङ्गत्रासितश्चाद्यो वामो ऽतिक्रान्त एव च  ॥ भ्न्_११।२७ ॥  
एष चारीप्रयोगस्तु विहृते मण्डले भवेत्  ।  
सूचीमाद्यक्रमं कृत्वा चाऽपक्रान्तं च वामकम्  ॥ भ्न्_११।२८ ॥  
पार्श्वक्रान्तस्ततश्चाद्यो ऽप्यलातश्चैव वामकः  ।  
भ्रान्त्वा चारीभिरेताभिः पर्यायेणाथ मण्डलम्  ॥ भ्न्_११।२९ ॥  
षट्सङ्ख्यं सप्तसङ्ख्यं च ललितैः पादविक्रमैः  ।  
अधिकुर्यादपक्रान्तमतिक्रान्तं च वामकम्  ॥ भ्न्_११।३० ॥  
अपक्रन्तः पुनश्चाद्यो वामो ऽतिक्रान्त एव च  ।  
पादभ्रमरकश्च स्यादलाते खलु मण्डले  ॥ भ्न्_११।३१ ॥  
सूचीमाद्यक्रमं कृत्वा ह्यपक्रान्तं च वामकम्  ।  
आद्यो दण्डक्रमश्चैव सूचीपादस्तु वामकः  ॥ भ्न्_११।३२ ॥  
कार्यस्त्रिकविवर्तश्च पार्श्वक्रान्तश्च दक्षिणः  ।  
आक्षिप्तं वामकं कुर्यात् दण्डपार्श्वं च दक्षिणम्  ॥ भ्न्_११।३३ ॥  
उरुद्वृत्तं च तेनैव कर्तव्यं दक्षिणेन तु  ।  
सूचीवामक्रमं कृत्वा त्रिकं च परिवर्तयेत्  ॥ भ्न्_११।३४ ॥  
अलातश्च भवेद्वामः पार्श्वक्रान्तश्च दक्षिणः  ।  
अतिक्रान्तः पुनर्वामो वामबन्धे तु मण्डले  ॥ भ्न्_११।३५ ॥  
सूचीमाद्यक्रमं कृत्वा ह्यपक्रान्तं च वामकम्  ।  
पार्श्वक्रान्तः पुनश्चाद्यो भुजङ्गत्रासितः स च  ॥ भ्न्_११।३६ ॥  
अतिक्रान्तः पुनर्वाम आक्षिप्तो दक्षिणस्तथा  ।  
अतिक्रान्तः पुनर्वाम उरुद्वृत्तस्तथैव च  ॥ भ्न्_११।३७ ॥  
अलातश्च पुनर्वामः पार्श्वक्रान्तश्च दक्षिणः  ।  
सूचीवामं पुनर्दद्यादपक्रान्तस्तु दक्षिणः  ॥ भ्न्_११।३८ ॥  
अतिक्रान्तः पुनर्वामः कार्यो ललितसञ्ज्ञकः  ।  
एष पादप्रसारस्तु ललिते मण्डले भवेत्  ॥ भ्न्_११।३९ ॥  
सूचीवामक्रमं कृत्वा ह्यपक्रान्तश्च वामकम्  ।  
पार्श्वक्रान्तं पुनश्चाद्यं वामपार्श्वक्रमं तथा  ॥ भ्न्_११।४० ॥  
भ्रान्त्वा चारीभिरेताभिः पर्यायेणाथ मण्डलम्  ।  
वामसूचीं ततो दद्यादपक्रान्तं च दक्षिणम्  ॥ भ्न्_११।४१ ॥  
स्वभावगमने ह्येतन्मण्डलं संविधीयते  ।  
क्रान्तमेतत्तु विज्ञेयं नामतो नाट्ययोक्तृभिः  ॥ भ्न्_११।४२ ॥  
एतान्याकाशगामीनि ज्ञेयान्येवं दशैव तु  ।  
अतः परं प्रवक्ष्यामि भौमानामिह लक्षणम्  ॥ भ्न्_११।४३ ॥  
आद्यस्तु जनितः कार्यो वामश्चास्पन्दितो भवेत्  ।  
शकटास्यः पुनश्चाद्यो वामश्चापि प्रसारितः  ॥ भ्न्_११।४४ ॥  
आद्यो भ्रमरकः कार्यस्त्रिकं च परिवर्तयेत्  ।  
आस्कन्दितः पुनर्वामः शकटास्यश्च दक्षिणः  ॥ भ्न्_११।४५ ॥  
वामः पृष्ठापसर्पी च दद्याद् भ्रमरकं तथा  ।  
स एवास्पन्दितः कार्यस्त्वेतद् भ्रमरमण्डलम्  ॥ भ्न्_११।४६ ॥  
आद्यो भ्रमरकः कार्यो वामश्चैवाड्डितो भवेत्  ।  
कार्यस्त्रिकविवर्त्तश्च शकटास्यश्च दक्षिणः  ॥ भ्न्_११।४७ ॥  
उरुद्वृत्तः स एव स्याद्वामश्चैवापसर्पितः  ।  
कार्यस्त्रिकविवर्त्तश्च दक्षिणः स्पन्दितो भवेत्  ॥ भ्न्_११।४८ ॥  
शकटास्यो भवेद्वामस्तदेवास्फोटनं भवेत्  ।  
एतदास्पन्दितं नाम व्यायामे युद्धमण्डलम्  ॥ भ्न्_११।४९ ॥  
आद्यस्तु जनितं कृत्वा वामश्चैव निकुट्टकम्  ।  
शकटास्यः पुनश्चाद्य उरुद्वृत्तः स एव तु  ॥ भ्न्_११।५० ॥  
पृष्ठापसर्पी वामश्च स च चाषगतिर्भवेत्  ।  
आस्पन्दितः पुनर्दक्षः शकटास्यश्च वामकः  ॥ भ्न्_११।५१ ॥  
आद्यो भ्रमरकश्चैव त्रिकं च परिवर्तयेत्  ।  
पृष्ठापसर्पी वामश्चेत्यावर्तं मण्डलं भवेत्  ॥ भ्न्_११।५२ ॥  
समपादं बुधः कृत्वा स्थानं हस्तौ प्रसारयेत्  ।  
निरन्तरावूर्ध्वतलावावेष्ट्योद्वेष्ट्य चैव हि  ॥ भ्न्_११।५३ ॥  
कटीतटे विनिक्षिप्य चाद्यमावर्त्तयेत् क्रमात्  ।  
यथाक्रमं पुनर्वाममावर्तेन प्रसारयेत्  ॥ भ्न्_११।५४ ॥  
चारया चानया भ्रान्त्वा पर्यायेणाथ मण्डलम्  ।  
समोत्सरितमेतत्तु कार्यं व्यायाममण्डलम्  ॥ भ्न्_११।५५ ॥  
पादैस्तु भूमिसंयुक्तैः सूचीविद्धैस्तथैव च  ।  
एडकाक्रीडितैश्चैव तूर्णैस्त्रिकविवर्तितैः  ॥ भ्न्_११।५६ ॥  
सूचीविद्धापविद्धैश्च क्रमेणावृत्त्य मण्डलम्  ।  
एडकाक्रीडितं विद्यात् खण्डमण्डलसञ्ज्ञितम्  ॥ भ्न्_११।५७ ॥  
सव्यमुद्घट्टितं कृत्वा तेनैवावर्तमाचरेत्  ।  
तेनैवास्कन्दितः कार्यः शकटास्यश्च वामकः  ॥ भ्न्_११।५८ ॥  
आद्यः पृष्ठापसर्पी च स च चाषगतिर्भवेत्  ।  
अड्डितश्च पुनर्वाम आद्यश्चैवापसर्पितः  ॥ भ्न्_११।५९ ॥  
वामो भ्रमरकः कार्य आद्य आस्कन्दितो भवेत्  ।  
तेनैवास्फोटनं कुर्यादेतदड्डितमण्डलम्  ॥ भ्न्_११।६० ॥  
आद्यं तु जनितं कृत्वा तेनैव च निकुट्टकम्  ।  
स एव शकटास्यश्च वामश्चास्कन्दितो भवेत्  ॥ भ्न्_११।६१ ॥  
विज्ञेयं शकटास्यं तु व्यायामे युद्धमण्डलम्  ।  
पादैश्च शकटास्यस्थैः पर्यायेणाथ मण्डलम्  ॥ भ्न्_११।६२ ॥  
आद्यस्तु जनितो भूत्वा स एवास्कन्दितो भवेत्  ।  
अपसर्पी पुनर्वामः शकटास्यश्च दक्षिणः  ॥ भ्न्_११।६३ ॥  
भ्रान्त्वा चारीभिरेताभिः पर्यायेणाथ मण्डलम्  ।  
अध्यर्धमेतद्विज्ञेयं नियुद्धे चापि मण्डलम्  ॥ भ्न्_११।६४ ॥  
सूचीमाद्यक्रमं कृत्वा ह्यपक्रान्तं च वामकम्  ।  
भुजङ्गत्रासितश्चाद्य एवमेव तु वामकः  ॥ भ्न्_११।६५ ॥  
भुजङ्गत्रासितैर्भ्रान्त्वा पादैरपि च मण्डलम्  ।  
पिष्टकुट्टं च विज्ञेयं चारीभिर्मण्डलं बुधैः  ॥ भ्न्_११।६६ ॥  
सर्वैश्चाषगतैः पादैः परिभ्राम्य तु मण्डलम्  ।  
एतच्चाषगतं विद्यान्नियुद्धे चापि मण्डलम्  ॥ भ्न्_११।६७ ॥  
नानाचारीसमुत्थानि मण्डलानि समासतः  ।  
उक्तान्यतः परं चैव समचारीणि योजयेत्  ॥ भ्न्_११।६८ ॥  
समचारीप्रयोगो यस्तत्समं नाम मण्डलम्  ।  
आचार्यबुद्ध्या तानीह कर्तव्यानि प्रयोक्तृभिः  ॥ भ्न्_११।६९ ॥  
एतानि खण्डानि समण्डलानि युद्धे नियुद्धे च परिक्रमे च  ।  
लीलाङ्गमाधुर्यपुरस्कृतानि कार्याणि वाद्यानुगतानि तज्ज्ञैः  ॥ भ्न्_११।७० ॥  
  
इति भरतीये नाट्यशास्त्रे मण्डलविधानं नाम एकादशो ऽध्यायः समाप्तः  
  
_____________________________________________________________  
  
  
अथ द्वादशो ऽध्यायः गतिप्रचार  
  
एवं व्यायामसंयोगे कार्यं मण्डलकल्पनम्  ।  
अतः परं प्रवक्ष्यामि गतीस्तु प्रकृतिस्थिताः  ॥ भ्न्_१२।१ ॥  
तत्रोपवहनं कृत्वा भाण्डवाद्यपुरस्कृतम्  ।  
यथामार्गरसोपेतं प्रकृतीनां प्रवेशने  ॥ भ्न्_१२।२ ॥  
ध्रुवायां सम्प्रयुक्तायां पटे चैवापकर्षिते  ।  
कार्यः प्रवेशः पात्राणां नानार्थरससम्भवः  ॥ भ्न्_१२।३ ॥  
स्थानं तु वैष्णवं कृत्वा ह्युत्तमे मध्यमे तथा  ।  
समुन्नतं समं चैव चतुरस्रमुरस्तथा  ॥ भ्न्_१२।४ ॥  
बाहुशीर्षे प्रसन्ने च नात्युत्क्षिप्ते च कारयेत्  ।  
ग्रीवाप्रदेशः कर्तव्यो मयूराञ्चितमस्तकः  ॥ भ्न्_१२।५ ॥  
कर्णादष्टाङ्गुलस्थे च बाहुशीर्षे प्रयोजयेत्  ।  
उरसश्चापि चिबुकं चतुरङ्गुलसंस्थितम्  ॥ भ्न्_१२।६ ॥  
हस्तौ तथैव कर्तव्यौ कटीनाभितटस्थितौ  ।  
दक्षिणो नाभिसंस्थस्तु वामः कटितटस्थितः  ॥ भ्न्_१२।७ ॥  
पादयोरन्तरं कार्यं द्वौ तालावर्धमेव च  ।  
पादोत्क्षेपस्तु कर्तव्यः स्वप्रमाणविनिर्मितः  ॥ भ्न्_१२।८ ॥  
चतुस्तालो द्वितालश्चाप्येकतालस्तथैव च  ।  
चतुस्तालस्तु देवानां पार्थिवानां तथैव च  ॥ भ्न्_१२।९ ॥  
द्वितालश्चैव मध्यानां तालः स्त्रीनीचलिङ्गिनाम्  ।  
चतुष्कलो ऽथ द्विकलस्तथा ह्येककलः स्मृतः  ॥ भ्न्_१२।१० ॥  
चतुष्कलो ह्युत्तमानां मध्यानां द्विकलो भवेत्  ।  
तथा चैककलः पादो नीचानां सम्प्रकीर्तितः  ॥ भ्न्_१२।११ ॥  
स्थितं मध्यं द्रुतं चैव समवेक्ष्य लयत्रयम्  ।  
यथाप्रकृतिनाट्यज्ञो गतिमेवं प्रयोजयेत्  ॥ भ्न्_१२।१२ ॥  
धैर्योपपन्ना गतिरुत्तमानां मध्या गतिर्मध्यमसम्मतानाम्  ।  
द्रुता गतिश्च प्रचुराधमानां लयत्रयं सत्त्ववशेन योज्यम्  ॥ भ्न्_१२।१३ ॥  
एष एव तु विज्ञेयः कलाताललये विधिः  ।  
पुनर्गतिप्रचारस्य प्रयोगं श्रुणुतानघाः  ॥ भ्न्_१२।१४ ॥  
स्वभावात्तूत्तमगतौ कार्यं जानुकटीसमम्  ।  
युद्धचारीप्रयोगेषु जानुस्तनसमं न्यसेत्  ॥ भ्न्_१२।१५ ॥  
पार्श्वक्रान्तैः सललितैः पादैर्वाद्यान्वितैरथ  ।  
रङ्गकोणोन्मुखं गच्छेत् सम्यक् पञ्चपदानि च  ॥ भ्न्_१२।१६ ॥  
वामवेधं ततः कुर्याद्विक्षेपं दक्षिणेन तु  ।  
परिवृत्य द्वितीयं तु गच्छेत् कोणं ततः परम्  ॥ भ्न्_१२।१७ ॥  
तत्रापि वामवेधस्तु विक्षेपो दक्षिणेन च  ।  
ततो भाण्डोन्मुखो गच्छेत् तान्येव तु पदानि च  ॥ भ्न्_१२।१८ ॥  
एवं गतागतैः कृत्वा पदानामिह विंशतिम्  ।  
वामवेधं ततः कुर्यात् विक्षेपं दक्षिणस्य च  ॥ भ्न्_१२।१९ ॥  
रङ्गे विकृष्टे भरतेन कार्यो गतागतैः पादगतिप्रचारः  ।  
त्र्यश्रस्त्रिकोणे चतुरस्ररङ्गे गतिप्रचारश्चतुरस्र एव  ॥ भ्न्_१२।२० ॥  
यः समैः संहितो गच्छेत्तत्र कार्यो लयाश्रयः  ।  
चतुष्कलो ऽथ द्विकलस्तथैवैककलः पुनः  ॥ भ्न्_१२।२१ ॥  
अथ मध्यमनीचैस्तु गच्छेद्यः परिवारितः  ।  
चतुष्कलमथार्धं च तथा चैककलं पुनः  ॥ भ्न्_१२।२२ ॥  
दैत्यदानवयक्षाणां नृपपन्नगरक्षसाम्  ।  
चतुस्तालप्रमाणेन कर्तव्याथ गतिर्बुधैः  ॥ भ्न्_१२।२३ ॥  
दिवौकसां तु सर्वेषां मध्यमा गतिरिष्यते  ।  
तत्रापि चोद्धता ये तु तेषां देवैः समा गतिः  ॥ भ्न्_१२।२४ ॥  
ऋषय ऊचुः:  
यदा मनुष्या राजानस्तेषां देवगतिः कथम्  ।  
अत्रोच्यते कथं नैषा गती राज्ञां भविष्यति  ॥ भ्न्_१२।२५ ॥  
इह प्रकृतयो दिव्या दिव्यमानुष्य एव च  ।  
मानुष्य इति विज्ञेया नाट्यनृत्तक्रियां प्रति  ॥ भ्न्_१२।२६ ॥  
देवानां प्रकृतिर्दिव्या राज्ञां वै दिव्यमानुषी  ।  
या त्वन्या लोकविदिता मानुषी सा प्रकीर्तिता  ॥ भ्न्_१२।२७ ॥  
देवांशजास्तु राजानो वेदाध्यात्मसु कीर्तिताः  ।  
एवं देवानुकरणे दोषो ह्यत्र न विद्यते  ॥ भ्न्_१२।२८ ॥  
अयं विधिस्तु कर्तव्यः स्वच्छन्दगमनं प्रति  ।  
सम्भ्रमोत्पातरोषेषु प्रमाणं न विधीयते  ॥ भ्न्_१२।२९ ॥  
सर्वासां प्रकृतीनां तु अवस्थान्तरसंश्रया  ।  
उत्तमाधममध्यानां गतिः कार्या प्रयोक्तृभिः  ॥ भ्न्_१२।३० ॥  
चतुरर्धकलं वा स्यात् तदर्धकलमेव च  ।  
अवस्थान्तरमासाद्य कुर्याद् गतिविचेष्टितम्  ॥ भ्न्_१२।३१ ॥  
ज्येष्ठे चतुष्कलं ह्यत्र मध्यमे द्विकलं भवेत्  ।  
द्विकला चोत्तमे यत्र मध्ये त्वेककला भवेत्  ॥ भ्न्_१२।३२ ॥  
कलिकं मध्यमे यत्र नीचेष्वर्धकलं भवेत्  ।  
एवमर्धार्धहीनं तु जडानां सम्प्रयोजयेत्  ॥ भ्न्_१२।३३ ॥  
ज्वरार्ते च क्षुधार्ते च तपःश्रान्ते भयान्विते  ।  
विस्मिते चावहित्थे च तथौत्सुक्यसमन्विते  ॥ भ्न्_१२।३४ ॥  
शृङ्गारे चैव शोके च स्वच्छन्दगमने तथा  ।  
गतिः स्थितलया कार्याधिकलान्तरपातिता  ॥ भ्न्_१२।३५ ॥  
पुनश्चिन्तान्विते चैव गतिः कार्या चतुष्कला  ।  
अस्वस्थकामिते चैव भये वित्रासिते तथा  ॥ भ्न्_१२।३६ ॥  
आवेगे चैव हर्षे च कार्ये यच्च त्वरान्वितम्  ।  
अनिष्टश्रवणे चैव क्षेपे चाद्भुतदर्शने  ॥ भ्न्_१२।३७ ॥  
अपि चात्यायिके कार्ये दुःखिते शत्रुमार्गणे  ।  
अपराद्धानुसरणे श्वापदानुगतौ तथा  ॥ भ्न्_१२।३८ ॥  
एतेष्वेवं गतिं प्राज्ञो विकलां सम्प्रयोजयेत्  ।  
उत्तमानां गतिर्या तु न तां मध्येषु योजयेत्  ॥ भ्न्_१२।३९ ॥  
या गतिर्मध्यमानां तु न तां नीचेषु योजयेत्  ।  
गतिः शृङ्गारिणी कार्या स्वस्थकामितसम्भवा  ॥ भ्न्_१२।४० ॥  
दूतीदर्शितमार्गस्तु प्रविशेद्रङ्गमण्डलम्  ।  
सूचया चाप्यभिनयं कुर्यादर्थसमाश्रयम्  ॥ भ्न्_१२।४१ ॥  
हृद्यैर्गन्धैस्तथा वस्त्रैरलङ्कारैश्च भूषितः  ।  
नानापुष्पसुगन्धाभिर्मालाभिः समलङ्कृतः  ॥ भ्न्_१२।४२ ॥  
गच्छेत् सललितैः पादैरतिक्रान्तस्थितैस्तथा  ।  
तथा सौष्ठवसंयुक्तैर्लयतालवशानुगैः  ॥ भ्न्_१२।४३ ॥  
पादयोरनुगौ हस्तौ नित्यं कार्यौ प्रयोक्तृभिः  ।  
उत्क्षिप्य हस्तं पातेन पादयोश्च विपर्ययात्  ॥ भ्न्_१२।४४ ॥  
प्रच्छन्नकामिते चैव गतिं भूयो निबोधत  ।  
विसर्जितजनः स्रस्तस्तथा दूतीसहायवान्  ॥ भ्न्_१२।४५ ॥  
निर्वाणदीपो नात्यर्थं भूषणैश्च विभूषितः  ।  
वेलासदृशवस्त्रश्च सह दूत्या शनैस्तथा  ॥ भ्न्_१२।४६ ॥  
व्रजेत् प्रच्छन्नकामस्तु पादैर्निश्शब्दमन्दगैः  ।  
शब्दशङ्क्युत्सुकश्च स्यादवलोकनतत्परः  ॥ भ्न्_१२।४७ ॥  
वेपमानशरीरश्च शङ्कितः प्रस्खलन् मुहुः  ।  
रसे रौद्रे तु वक्ष्यामि दैत्यरक्षोगणान् प्रति  ॥ भ्न्_१२।४८ ॥  
एक एव रसस्तेषां स्थायी रौद्रो द्विजोत्तमाः  ।  
नेपथ्यरौद्रो विज्ञेयस्त्वङ्गरौद्रस्तथैव च  ॥ भ्न्_१२।४९ ॥  
तथा स्वभावजश्चैव त्रिधा रौद्रः प्रकल्पितः  ।  
रुधिरक्लिन्नदेहो यो रुधिरार्द्रमुखस्तथा  ॥ भ्न्_१२।५०। ॥  
 ।  
तथा पिशितहस्तश्च रौद्रो नेपथ्यजस्तु सः  ।  
बहुबाहुर्बहुमुखो नानाप्रहरणाकुलः  ॥ भ्न्_१२।५१ ॥  
स्थूलकायस्तथा प्रांशुरङ्गरौद्रः प्रकीर्तितः  ।  
रक्ताक्षः पिङ्गकेशश्च असितो विकृतस्वरः  ॥ भ्न्_१२।५२ ॥  
रूक्षो निर्भर्त्सनपरो रौद्रः सो ऽयं स्वभावजः  ।  
चतुस्तालान्तरोत्क्षिप्तैः पादैस्त्वन्तरपातितैः  ॥ भ्न्_१२।५३ ॥  
गतिरेवं प्रकर्तव्या तेषां ये चापि तद्विधाः  ।  
अहृद्या तु मही यत्र श्मशानरणकश्मला  ॥ भ्न्_१२।५४ ॥  
गतिं तत्र प्रयुञ्जीत बीभत्साभिनयं प्रति  ।  
क्वचिदासन्नपतितैः विकृष्टपतितैः क्वचित्  ॥ भ्न्_१२।५५ ॥  
एलकाक्रीडितैः पादैरुपर्युपरि पातितैः  ।  
तेषामेवानुगैर्हस्तैर्बीभत्से गतिरिष्यते  ॥ भ्न्_१२।५६ ॥  
अथ वीरे च कर्त्तव्या पादविक्षेपसंयुता  ।  
द्रुतप्रचाराधिष्ठाना नानाचारीसमाकुला  ॥ भ्न्_१२।५७ ॥  
पार्श्वक्रान्तैद्रुताविद्धैः सूचीविद्धैस्तथैव च  ।  
कलाकालगतैः पादैरावेगे योजयेत् गतिम्  ॥ भ्न्_१२।५८ ॥  
उत्तमानामयं प्रायः प्रोक्तो गतिपरिक्रमः  ।  
मध्यानामधमानां च गतिं वक्ष्याम्यहं पुनः  ॥ भ्न्_१२।५९ ॥  
विस्मये चैव हर्षे च विक्षिप्तपदविक्रमान्  ।  
आसाद्य तु रसं हास्यमेतच्चान्यं च योजयेत्  ॥ भ्न्_१२।६० ॥  
पुनश्च करुणे कार्या गतिः स्थिरपदैरथ  ।  
बाष्पाम्बुरुद्धनयनः सन्नगात्रस्तथैव च  ॥ भ्न्_१२।६१ ॥  
उत्क्षिप्तपातितकरस्तथा सस्वनरोदनः  ।  
गच्छेत्तथाध्यधिकया प्रत्यग्राप्रियसंश्रये  ॥ भ्न्_१२।६२ ॥  
एषा स्त्रीणां प्रयोक्तव्या नीचसत्त्वे तथैव च  ।  
उत्तमानां तु कर्तव्या सधैर्या बाष्पसङ्गता  ॥ भ्न्_१२।६३ ॥  
निःश्वासैरायतोत्सृष्टैस्तथैवोर्ध्वनिरीक्षितैः  ।  
न तत्र सौष्ठवं कार्यं न प्रमाणं तथाविधम्  ॥ भ्न्_१२।६४ ॥  
मध्यानामपि सत्त्वज्ञा गतिर्योज्या विधानतः  ।  
उरःपातहतोत्साहः शोकव्याकुलचेतनः  ॥ भ्न्_१२।६५ ॥  
नात्युत्क्षिप्तैः पदैर्गच्छेत् इष्टबन्धुनिपातने  ।  
गाढप्रहारे कार्या च शिथिलाङ्गभुजाश्रया  ॥ भ्न्_१२।६६ ॥  
विघूणितशरीरा च गतिश्चूर्णपदैरथ  ।  
शीतेन चाभिभूतस्य वर्षेणाभिद्रुतस्य च  ॥ भ्न्_१२।६७ ॥  
गतिः प्रयोक्तृभिः कार्या स्त्रीनीचप्रकृतावथ  ।  
पिण्डीकृत्य तु गात्राणि तेषां चैव प्रकम्पनम्  ॥ भ्न्_१२।६८ ॥  
करौ वक्षसि निक्षिप्य कुब्जीभूतस्तथैव च  ।  
दन्तोष्ठस्फुरणं चैव चिबुकस्य प्रकम्पनम्  ॥ भ्न्_१२।६९ ॥  
कार्यं शनैश्च कर्तव्यं शीताभिनयने गतौ  ।  
तथा भयानके चैव गतिः कार्या विचक्षणैः  ॥ भ्न्_१२।७० ॥  
स्त्रीणां कापुरुषाणां च ये चान्ये सत्त्ववर्जिताः  ।  
विस्फारिते चले नेत्रे विधुतं च शिरस्तथा  ॥ भ्न्_१२।७१ ॥  
भयसंयुक्तया दृष्ट्या पार्श्वयोश्च विलोकनैः  ।  
द्रुतैश्चूर्णपदैश्चैव बद्ध्वा हस्तं कपोतकम्  ॥ भ्न्_१२।७२ ॥  
प्रवेपितशरीरश्च शुष्कोष्ठस्स्खलितं व्रजेत्  ।  
एषानुकरणे कार्या तर्जने त्रासने तथा  ॥ भ्न्_१२।७३ ॥  
सत्त्वं च विकृतं दृष्ट्वा श्रुत्वा च विकृतं स्वरम्  ।  
एषा स्त्रीणां प्रकर्त्तव्या नृणां चाक्षिप्तविक्रमा  ॥ भ्न्_१२।७४ ॥  
क्वचिदासन्नपतितैर्विकृष्टपतितैः क्वचित्  ।  
एलकाक्रीडितैः पादैरुपर्युपरि पातितैः  ॥ भ्न्_१२।७५ ॥  
एषामेवानुगैर्हस्तैर्गतिं भीतेषु योजयेत्  ।  
वणिजां सचिवानां च गतिः कार्या स्वभावजा  ॥ भ्न्_१२।७६ ॥  
कृत्वा नाभितटे हस्तमुत्तानखटकामुखम्  ।  
आद्यं चारालमुत्तानं कुर्यात्पार्श्वं स्तनान्तरे  ॥ भ्न्_१२।७७ ॥  
न निषण्णं न च स्तब्धं न चापि परिवाहितम्  ।  
कृत्वा गात्रं तथा गच्छेत्तेन चैव क्रमेण तु  ॥ भ्न्_१२।७८ ॥  
अतिक्रान्तैर्पदैर्विप्रा द्वितालान्तरगामिभिः  ।  
यतीनां श्रमणानां च ये चान्ये तपसि स्थिताः  ॥ भ्न्_१२।७९ ॥  
तेषां कार्या गतिर्ये तु नैष्ठिकं व्रतमाश्रिताः  ।  
आलोलचक्षुश्च भवेद्युगमात्रनिरीक्षणः  ॥ भ्न्_१२।८० ॥  
उपस्थितस्मृतिश्चैव गात्रं सर्वं विधाय च  ।  
अचञ्चलमनाश्चैव यथावल्लिङ्गमाश्रितः  ॥ भ्न्_१२।८१ ॥  
विनीतवेषश्च भवेत् कषायवसनस्तथा  ।  
प्रथमं समपादेन स्थित्वा स्थानेन वै बुधः  ॥ भ्न्_१२।८२ ॥  
हस्तं च चतुरं कृत्वा तथा चैकं प्रसारयेत्  ।  
प्रसन्नं वदनं कृत्वा प्रयोगस्य वशानुगः  ॥ भ्न्_१२।८३ ॥  
अनिषण्णेन गात्रेण गतिं गच्छेद् व्यतिक्रमात्  ।  
उत्तमानां भवेदेषा लिङ्गिनां ये महाव्रताः  ॥ भ्न्_१२।८४ ॥  
एभिरेव विपर्यस्तैर्गुणैरन्येषु योजयेत्  ।  
तथा व्रतानुगावस्था ह्यन्येषां लिङ्गिनां गतिः  ॥ भ्न्_१२।८५ ॥  
विभ्रान्ता वाप्युदात्ता वा विभ्रान्तनिभृतापि वा  ।  
शकटास्यस्थितैः पादैरतिक्रान्तैस्तथैव च  ॥ भ्न्_१२।८६ ॥  
कार्या पाशुपतानां च गतिरुद्धतगामिनी  ।  
अन्धकारे ऽथ याने च गतिः कार्या प्रयोक्तृभिः  ॥ भ्न्_१२।८७ ॥  
भूमौ विसर्पितैः पादैर्हस्तैर्मार्गप्रदर्शिभिः  ।  
रथस्थस्यापि कर्तव्या गतिश्चूर्णपदैरथ  ॥ भ्न्_१२।८८ ॥  
समपादं तथा स्थानं कृत्वा रथगतिं व्रजेत्  ।  
धनुर्गृहीत्वा चैकेन तथा चैकेन कूबरम्  ॥ भ्न्_१२।८९ ॥  
सूतश्चास्य भवेदेवं प्रतोदप्रग्रहाकुलः  ।  
वाहनानि विचित्राणि कर्तव्यानि विभागशः  ॥ भ्न्_१२।९० ॥  
द्रुतैश्चूर्णपदैश्चैव गन्तव्यं रङ्गमण्डले  ।  
विमानस्थस्य कर्तव्या ह्येषैव स्यन्दिनी गतिः  ॥ भ्न्_१२।९१ ॥  
आरोढुमुद्वहेद् गात्रं किञ्चित् स्यादुन्मुखस्थितम्  ।  
अस्यैव वैपरीत्येन कुर्याच्चाप्यवरोहणम्  ॥ भ्न्_१२।९२ ॥  
अधो ऽवलोकनैश्चैव मण्डलावर्तनेन च  ।  
आकाशगमने चैव कर्तव्या नाट्ययोक्तृभिः  ॥ भ्न्_१२।९३ ॥  
स्थानेन समपादेन तथा चूर्णपदैरपि  ।  
व्योम्नश्चावतरेद्यस्तु तस्यैतां कारयेत् गतिम्  ॥ भ्न्_१२।९४ ॥  
ऋज्वायतोन्नतनतैः कुटिलावर्तितैरथ  ।  
भ्रश्यतश्च तथाकाशादपविद्धभुजा गतिः  ॥ भ्न्_१२।९५ ॥  
विकीर्णवसना चैव तथा भूगतलोचना  ।  
प्रासादद्रुमशैलेषु नदीनिम्नोन्नतेषु च  ॥ भ्न्_१२।९६ ॥  
आरोहणावतरणं च कार्यमर्थवशाद्बुधैः  ।  
प्रासादारोहणं कार्यं अतिक्रान्तैः पदैरथ  ॥ भ्न्_१२।९७ ॥  
उद्वाह्य गात्रं पादं च सोपाने निक्षिपेन्नरः  ।  
तथावतरणं चैव गात्रमानम्य रेचयेत्  ॥ भ्न्_१२।९८ ॥  
प्रासादे यन्मया प्रोक्तः प्रतारः केवलो भवेत्  ।  
किञ्चिन्नताग्रकाया तु प्रतारे गतिरिष्यते  ॥ भ्न्_१२।९९ ॥  
जलप्रमाणापेक्षा तु जलमध्ये गतिर्भवेत्  ।  
तोये ऽल्पे वसनोत्कर्षः प्राज्ये पाणिविकर्षणैः  ॥ भ्न्_१२।१०० ॥  
प्रसार्य बाहुमेकैकं मुहुर्बारिविकर्षणैः  ।  
तिर्यक् प्रसारिता चैव हियमाणा च वारिणा  ॥ भ्न्_१२।१०१ ॥  
अशेषाङ्गाकुलाधूतवदना गतिरिष्यते  ।  
नौस्थस्यापि प्रयोक्तव्या द्रुतैश्चूर्णपदैर्गतिः  ॥ भ्न्_१२।१०२ ॥  
अतिक्रान्तेन पादेन द्वितीयेनाञ्चितेन च  ।  
प्रासादारोहणे यत्तु तदेवाद्रिषु कारयेत्  ॥ भ्न्_१२।१०३ ॥  
केवलमूर्ध्वनिक्षेपमद्रिष्वङ्गं भवेदथ  ।  
द्रुमे चारोहणं कार्यमतिक्रान्तैः स्थितैः पदैः  ॥ भ्न्_१२।१०४ ॥  
सूचीविद्धैरपक्रान्तैः पार्श्वक्रान्तैस्तथैव च  ।  
एतदेवावतरणं सरित्स्वपि नियोजयेत्  ॥ भ्न्_१२।१०५ ॥  
अनेनैव विधानेन कर्तव्यं गतिचेष्टितम्  ।  
सञ्ज्ञामात्रेण कर्तव्यान्येतानि विधिपूर्वकम्  ॥ भ्न्_१२।१०६ ॥  
कस्मान्मृत इति प्रोक्ते किं कर्तव्यं प्रयोक्तृभिः  ।  
अङ्कुशग्रहणान्नागं खलीनग्रहणाद्धयम्  ॥ भ्न्_१२।१०७ ॥  
प्रग्रहग्रहणाद्यानमेवमेवापरेष्वपि  ।  
अश्वयाने गतिः कार्या वैशाखस्थानकेन तु  ॥ भ्न्_१२।१०८ ॥  
यथा चूर्णपदैश्चित्रैरुपर्युपरि पातितैः  ।  
पन्नगानां गतिः कार्या पादैः स्वस्तिकसञ्ज्ञितैः  ॥ भ्न्_१२।१०९ ॥  
पार्श्वक्रान्तं पदं कुर्यात् स्वस्तिकं रेचयेदिह  ।  
विटस्यापि तु कर्तव्या गतिर्ललितविक्रमा  ॥ भ्न्_१२।११० ॥  
पादैराकुञ्चितैः किञ्चित् तालाभ्यन्तरपातितैः  ।  
स्वसौष्ठवसमायुक्तौ तथा हस्तौ पदानुगौ  ॥ भ्न्_१२।१११ ॥  
खटकावर्धमानौ तु कृत्वा विटगतिं व्रजेत्  ।  
कञ्चुकीयस्य कर्तव्या वयोवस्थाविशेषतः  ॥ भ्न्_१२।११२ ॥  
अवृद्धस्य प्रयोगज्ञो गतिमेवं प्रयोजयेत्  ।  
अर्धतालोत्थितैः पादैर्विष्कम्भैः ऋजुभिस्तथा  ॥ भ्न्_१२।११३ ॥  
समुद्वहन्निवाङ्गानि पङ्कलग्न इव व्रजेत्  ।  
अथ वृद्धस्य कर्तव्या गतिः कम्पितदेहिका  ॥ भ्न्_१२।११४ ॥  
विष्कम्भनकृतप्राणा मन्दोत्क्षिप्तपदक्रमा  ।  
कृशस्याप्यभिनेया वै गतिर्मन्दपरिक्रमा  ॥ भ्न्_१२।११५ ॥  
व्याधिग्रस्ते ज्वरार्ते च तपःश्रान्ते क्षुधान्विते  ।  
विष्कम्भनकृतप्राणः कृशः क्षामोदरस्तथा  ॥ भ्न्_१२।११६ ॥  
क्षामस्वरकपोलश्च दीननेत्रस्तथैव च  ।  
शनैरुत्क्षेपणं चैव कर्तव्यं हस्तपादयोः  ॥ भ्न्_१२।११७ ॥  
कम्पनं चैव गात्राणां क्लेशनं च तथैव च  ।  
दूराध्वानं गतस्यापि गतिर्मन्दपदक्रमा  ॥ भ्न्_१२।११८ ॥  
विकूणनं च गात्रस्य जानुनोश्च विमर्दनम्  ।  
स्थूलस्यापि तु कर्तव्या गतिर्देहानुकर्षिणी  ॥ भ्न्_१२।११९ ॥  
समुद्वहनभूयिष्ठा मन्दोत्क्षिप्तपदक्रमा  ।  
विष्कम्भगामी च भवेन्निःश्वासबहुलस्तथा  ॥ भ्न्_१२।१२० ॥  
श्रमस्वेदाभिभूतश्च व्रजेच्चूर्णपदैस्तथा  ।  
मत्तानां तु गतिः कार्या मदे तरुणमध्यमे  ॥ भ्न्_१२।१२१ ॥  
वामदक्षिणपादाभ्यां घूर्णमानापसर्पणैः  ।  
अवकृष्टे पदे चैव ह्यनवस्थितपादिका  ॥ भ्न्_१२।१२२ ॥  
विघूर्णितशरीरा च करैः प्रस्खलितैस्तथा  ।  
उन्मत्तस्यापि कर्तव्या गतिस्त्वनियतक्रमा  ॥ भ्न्_१२।१२३ ॥  
बहुचारीसमायुक्ता लोकानुकरणाश्रया  ।  
रूक्षस्फुटितकेशश्च रजोध्वस्ततनुस्तथा  ॥ भ्न्_१२।१२४ ॥  
अनिमित्तप्रकथनो बहुभाषी विकारवान्  ।  
गायत्यकस्माद्धसति सङ्गे चापि न सज्जते  ॥ भ्न्_१२।१२५ ॥  
नृत्यत्यपि च संहृष्टो वादयत्यपि वा पुनः  ।  
कदाचिद्धावति जवात् कदाचिदवतिष्ठते  ॥ भ्न्_१२।१२६ ॥  
कदाचिदुपविष्टस्तु शयानः स्यात् कदाचन  ।  
नानाचीरधरश्चैव रथ्यास्वनियतालयः  ॥ भ्न्_१२।१२७ ॥  
उन्मत्तो भवति ह्येवं तस्यैतां कारयेद् गतिम्  ।  
स्थित्वा नूपुरपादेन दण्डपादं प्रसारयेत्  ॥ भ्न्_१२।१२८ ॥  
बद्धां चारीं तथा चैव कृत्वा स्वस्तिकमेव च  ।  
अनेन चारीयोगेन परिभ्राम्य तु मण्डलम्  ॥ भ्न्_१२।१२९ ॥  
बाह्यभ्रमरकं चैव रङ्गकोणे प्रसारयेत्  ।  
त्रिकं सुललितं कृत्वा लताख्यं हस्तमेव च  ॥ भ्न्_१२।१३० ॥  
विपर्ययगतैर्हस्तैः पद्भ्यां सह गतिर्भवेत्  ।  
त्रिविधा तु गतिः कार्या खञ्जपङ्गुकवामनैः  ॥ भ्न्_१२।१३१ ॥  
विकलाङ्गप्रयोगेण कुहकाभिनयं प्रति  ।  
एकः खञ्जगतौ नित्यं स्तब्धो वै चरणो भवेत्  ॥ भ्न्_१२।१३२ ॥  
तथा द्वितीयः कार्यस्तु पादो ऽग्रतलसञ्चरः  ।  
स्तब्धेनोत्थापनं कार्यमङ्गस्य चरणेन तु  ॥ भ्न्_१२।१३३ ॥  
गमनेन निषण्णः स्यादन्येन चरणेन तु  ।  
इतरेण निषीदेच्च क्रमेणानेन वै व्रजेत्  ॥ भ्न्_१२।१३४ ॥  
एषा खञ्जगतिः कार्या तलशल्यक्षतेषु च  ।  
पादेनाग्रतलस्थेन ह्यञ्चितेन व्रजेत्तथा  ॥ भ्न्_१२।१३५ ॥  
निषण्णदेहा पङ्गोस्तु नतजङ्घा तथैव च  ।  
सर्वसङ्कुचिताङ्गा च वामने गतिरिष्यते  ॥ भ्न्_१२।१३६ ॥  
न तस्य विक्रमः कार्यो विक्षेपश्चरणस्य च  ।  
सोद्वाहिता चूर्णपदा सा कार्या कुहनात्मिका  ॥ भ्न्_१२।१३७ ॥  
विदूषकस्यापि गतिर्हास्यत्रयसमन्विता  ।  
अङ्गवाक्यकृतं हास्यं हास्यं नेपथ्यजं स्मृतम्  ॥ भ्न्_१२।१३८ ॥  
दन्तुरः खलतिः कुब्जः खञ्जश्च विकृताननः  ।  
य ईदृशः प्रवेशः स्यादङ्गहास्यं तु तद्भवेत्  ॥ भ्न्_१२।१३९ ॥  
यदा तु बकवद्गच्छेदुल्लोकितविलोकितैः  ।  
अन्यायतपदत्वाच्च अङ्गहास्यो भवेत्स तु  ॥ भ्न्_१२।१४० ॥  
कार्यहास्यं तु विज्ञेयमसम्बद्धप्रभाषणात्  ।  
अनर्थकैर्विकारैश्च तथा चाश्लीलभाषितैः  ॥ भ्न्_१२।१४१ ॥  
चीरचर्ममशीभस्मगैरिकाद्यैस्तु मण्डितः  ।  
यस्तादृशो भवेद्विप्रा हास्यो नेपथ्यजस्तु सः  ॥ भ्न्_१२।१४२ ॥  
तस्मात्तु प्रकृतिं ज्ञात्वा भावः कार्यस्तु तत्त्वतः  ।  
गतिप्रचारं विभजेत् नानावस्थान्तरात्मकम्  ॥ भ्न्_१२।१४३ ॥  
स्वभावजायां विन्यस्य कुटिलं वामके करे  ।  
तदा दक्षिणहस्ते च कुर्याच्चतुरकं पुनः  ॥ भ्न्_१२।१४४ ॥  
पार्श्वमेकं शिरश्चैव हस्तो ऽथ चरणस्तथा  ।  
पर्यायशः सन्नमयेल्लयतालवशानुगः  ॥ भ्न्_१२।१४५ ॥  
स्वभावजा तु तस्यैषा गतिरन्या विकारजा  ।  
अलाभलाभात् मुक्तस्य स्तब्धा तस्य गतिर्भवेत्  ॥ भ्न्_१२।१४६ ॥  
कार्या चैव हि नीचानां चेटादीनां परिक्रमात्  ।  
अधमा इति ये ख्याता नानाशीलाश्च ते पुनः  ॥ भ्न्_१२।१४७ ॥  
पार्श्वसेकं शिरश्चैव करः सचरणस्तथा ।  
शकारस्यापि कर्तव्या गतिश्चञ्चलदेहिका  ।  
गतौ नमेत चेटानां दृष्टिश्चार्धविचारिणी  ॥ भ्न्_१२।१४८ ॥  
वस्त्राभरणसंस्पर्शैर्मुहुर्मुहुरवेक्षितैः  ।  
गात्रैर्विकारविक्षिप्तैः लम्बवस्त्रस्रजा तथा  ॥ भ्न्_१२।१४९ ॥  
सगर्विता चूर्णपदा शकारस्य गतिर्भवेत्  ।  
जात्या नीचेषु योक्तव्या विलोकनपरा गतिः  ॥ भ्न्_१२।१५० ॥  
असंस्पर्शाच्च लोकस्य स्वाङ्गानि विनिगूह्य च  ।  
म्लेच्छानां जातयो यास्तु पुलिन्दशबरादयः  ॥ भ्न्_१२।१५१ ॥  
तेषां देशानुसारेण कार्यं गतिविचेष्टितम्  ।  
पक्षिणां श्वापदानां च पशूनां च द्विजोत्तमाः  ॥ भ्न्_१२।१५२ ॥  
स्वस्वजातिसमुत्थेन स्वभावेन गतिर्भवेत्  ।  
सिंहर्क्षवानराणां च गतिः कार्या प्रयोक्तृभिः  ॥ भ्न्_१२।१५३ ॥  
या कृता नरसिंहेन विष्णुना प्रभविष्णुना  ।  
आलीढस्थानकं कृत्वा गात्रं तस्यैव चानुगम्  ॥ भ्न्_१२।१५४ ॥  
जानूपरि करं ह्येकमपरं वक्षसि स्थितम्  ।  
अवलोक्य दिशः कृत्वा चिबुकं बाहुमस्तके  ॥ भ्न्_१२।१५५ ॥  
गन्तव्यं विक्रमैर्विप्राः पञ्चतालान्तरोत्थितैः  ।  
नियुद्धसमये चैव रङ्गावतरणे तथा  ॥ भ्न्_१२।१५६ ॥  
सिंहादीनां प्रयोक्तव्या गतिरेषा प्रयोक्तृभिः  ।  
शेषाणामर्थयोगेन गतिं स्थानं च योजयेत्  ॥ भ्न्_१२।१५७ ॥  
वाहनार्थप्रयोगेषु रङ्गावतरणेषु च  ।  
एवमेताः प्रयोक्तव्या नराणां गतयो बुधैः  ॥ भ्न्_१२।१५८ ॥  
नोक्ता या या मया ह्यत्र ग्राह्यास्तास्ताश्च लोकतः  ।  
अतः परं प्रवक्ष्यामि स्त्रीणां गतिविचेष्टितम्  ॥ भ्न्_१२।१५९ ॥  
स्त्रीणां स्थानानि कार्याणि गतिष्वाभरणेषु च  ।  
आयतं चावहित्थं च अश्वक्रान्तमथापि च  ॥ भ्न्_१२।१६० ॥  
स्थानान्येतानि नारीणामथ लक्षणमुच्यते  ।  
वामः स्वभावतो यत्र पादो विरचितः समः  ॥ भ्न्_१२।१६१ ॥  
तालमात्रान्तरे न्यस्तस्त्र्यश्रः पक्षस्थितो ऽपरः  ।  
प्रसन्नमाननमुरः समं यत्र समुन्नतम्  ॥ भ्न्_१२।१६२ ॥  
लतानितम्बगौ हस्तौ स्थानं ज्ञेयं तदायतम्  ।  
दक्षिणस्तु समः पादः त्र्यश्रः पक्षस्थितो ऽपरः  ॥ भ्न्_१२।१६३ ॥  
वामः समुन्नतकटिश्चायते स्थानके भवेत्  ।  
आवाहने विसर्गे च तथा निर्वर्णनेषु च  ॥ भ्न्_१२।१६४ ॥  
चिन्तायां चावहित्थे च स्थानमेतत् प्रयोजयेत्  ।  
रङ्गावतरणारम्भः पुष्पाञ्जलिविसर्जनम्  ॥ भ्न्_१२।१६५ ॥  
मन्मथेर्ष्योद्भवं कोपं तर्जन्यङ्गुलिमोटनम्  ।  
निषेधगर्वगाम्भीर्यमौनं मानावलम्बनम्  ॥ भ्न्_१२।१६६ ॥  
स्थाने ऽस्मिन् संविधातव्यं दिगन्तरनिरूपणम्  ।  
समो यत्र स्थितो वामस्त्र्यश्रः पक्षस्थितो ऽपरः  ॥ भ्न्_१२।१६७ ॥  
समुन्नतकटिर्वामस्त्ववहित्थं तु तद्भवेत्  ।  
पुरो विचलितस्त्र्यश्रस्तदन्योपसृतः समः  ॥ भ्न्_१२।१६८ ॥  
पादस्तालान्तरन्यस्तस्त्रिकमीषत्समुन्नतम्  ।  
पाणिर्लताख्यो यत्रैकस्तदन्यस्तु नितम्बगः  ॥ भ्न्_१२।१६९ ॥  
अवहित्थं समाख्यातं स्थानमागमभूषणैः  ।  
स्त्रीणामेतत् स्मृतं स्थानं संलापे तु स्वभावजे  ॥ भ्न्_१२।१७० ॥  
निश्चये परितोषे च वितर्के चिन्तने तथा  ।  
विलासलीलाविब्वोकशृङ्गारात्मनिरूपणे  ॥ भ्न्_१२।१७१ ॥  
स्थानमेतत्प्रयोक्तव्यं भर्तुर्मार्गविलोकने  ।  
पादः समस्थितश्चैक एकश्चाग्रतलाञ्चितः  ॥ भ्न्_१२।१७२ ॥  
सूचीविद्धमविद्धं वा तदश्वक्रान्तमुच्यते  ।  
स्खलितं घूर्णितं चैव गलिताम्बरधारणम्  ॥ भ्न्_१२।१७३ ॥  
कुसुमस्तबकादानं परिरक्षणमेव च  ।  
वित्रासनं सललितं तरुशाखावलम्बनम्  ॥ भ्न्_१२।१७४ ॥  
स्थाने ऽस्मिन् संविधानीयं स्त्रीणामेतत्प्रयोक्तृभिः  ।  
शाखावलम्बने कार्यं स्तबकग्रहणे तथा  ॥ भ्न्_१२।१७५ ॥  
विश्रामेष्वथ देवानां नराणां चार्थयोगतः  ।  
स्थानकं तावदेव स्याद्यावच्चेष्टा प्रवर्तते  ॥ भ्न्_१२।१७६ ॥  
भग्नं च स्थानकं नृत्ते चारी चेत्समुपस्थिता  ।  
एवं स्थानविधिः कार्यः स्त्रीणां नृणामथापि च  ॥ भ्न्_१२।१७७ ॥  
पुनश्चासां प्रवक्ष्यामि गतिं प्रकृतिसंस्थिताम्  ।  
कृत्वावहित्थं स्थानं तु वामं चाधोमुखं करम्  ॥ भ्न्_१२।१७८ ॥  
नाभिप्रदेशे विन्यस्य सव्यं च खटकामुखम्  ।  
ततः सललितं पादं तालमात्रसमुत्थितम्  ॥ भ्न्_१२।१७९ ॥  
दक्षिणं वामपादस्य बाह्यपार्श्वे विनिक्षिपेत्  ।  
तेनैव समकालं च लताख्यं वामकं भुजम्  ॥ भ्न्_१२।१८० ॥  
दक्षिणं विनमेत्पार्श्वं न्यसेन्नाभितटे ततः  ।  
नितम्बे दक्षिणं कृत्वा हस्तं चोद्वेष्ट्य वामकम्  ॥ भ्न्_१२।१८१ ॥  
ततो वामपदं दद्यात् लताहस्तं च दक्षिणम्  ।  
लीलयोद्वाहितेनाथ शिरसानुगतेन च  ॥ भ्न्_१२।१८२ ॥  
किञ्चिन्नतेन गात्रेण गच्छेत्पञ्चपदीं ततः  ।  
यो विधिः पुरुषाणां तु रङ्गपीठपरिक्रमे  ॥ भ्न्_१२।१८३ ॥  
स एव प्रमदानां वै कर्तव्यो नाट्ययोक्तृभिः  ।  
षट्कलं तु न कर्तव्यं तथाष्टकलमेव च  ॥ भ्न्_१२।१८४ ॥  
पादस्य पतनं तज्ज्ञैः खेदनं तद्भवेत्स्त्रियाः  ।  
सयौवनानां नारीणामेवं कार्या गतिर्बुधैः  ॥ भ्न्_१२।१८५ ॥  
स्थवीयसीनामेतासां सम्प्रवक्ष्याम्यहं गतिम्  ।  
कृत्वापविद्धं स्थानन्तु वामं न्यस्य कटीतटे  ॥ भ्न्_१२।१८६ ॥  
आद्यं चारालमुत्तानं कुर्यान्नाभिस्तनान्तरे  ।  
न निषण्णं न च स्तब्धं न चापि परिवाहितम्  ॥ भ्न्_१२।१८७ ॥  
कृत्वा गात्रं ततो गच्छेत्तेनैवेह क्रमेण तु  ।  
प्रेष्याणामपि कर्तव्या गतिरुद्भ्रान्तगामिनी  ॥ भ्न्_१२।१८८ ॥  
क्वचिदुन्नमितैर्गात्रैः आविद्धभुजविक्रमा  ।  
स्थानं कृत्वावहित्थं च वामं चाधोमुखं भुजम्  ॥ भ्न्_१२।१८९ ॥  
नाभिप्रदेशे विन्यस्य सव्यं च खटकामुखम्  ।  
अर्धनारीगतिः कार्या स्त्रीपुंसाभ्यां विमिश्रिता  ॥ भ्न्_१२।१९० ॥  
उदात्तललितैर्गात्रैः पादैर्लीलासमन्वितैः  ।  
या पूर्वमेवाभिहिता ह्युत्तमानां गतिर्मया  ॥ भ्न्_१२।१९१ ॥  
स्त्रीणां कापुरुषाणां च ततो ऽर्धार्धं तु योजयेत्  ।  
मध्यमोत्तमनीचानां नृणां यद् गतिचेष्टितम्  ॥ भ्न्_१२।१९२ ॥  
स्त्रीणां तदेव कर्तव्या ललितैः पदविक्रमैः  ।  
बालानामपि कर्तव्या स्वच्छन्दपदविक्रमा  ॥ भ्न्_१२।१९३ ॥  
न तस्याः सौष्ठवं कार्यं न प्रमाणं प्रयोक्तृभिः  ।  
तृतीया प्रकृतिः कार्या नाम्ना चैव नपुंसका  ॥ भ्न्_१२।१९४ ॥  
नरस्वभावमुत्सृज्य स्त्रीगतिं तत्र योजयेत्  ।  
विपर्ययः प्रयोक्तव्यः पुरुषस्त्रीनपुंसके  ॥ भ्न्_१२।१९५ ॥  
स्वभावमात्मनस्त्यक्त्वा तद्भावगमनादिह  ।  
व्याजेन क्रीडया वापि तथा भूयं च वञ्चनात्  ॥ भ्न्_१२।१९६ ॥  
स्त्री पुंसः प्रकृतिं कुर्यात् स्त्रीभावं पुरुषो ऽपि च  ।  
धैर्योदार्येण सत्त्वेन बुद्ध्या तद्वच्च कर्मणा  ॥ भ्न्_१२।१९७ ॥  
स्त्री पुमांसं त्वभिनयेत् वेषवाक्यविचेष्टितैः  ।  
स्त्रीवेषभाषितैर्युक्तं प्रेषिताप्रेषितैस्तथा  ॥ भ्न्_१२।१९८ ॥  
मृदुसन्नगतिश्चैव पुमान् स्त्रीभावमाचरेत्  ।  
जातिहीनाश्च या नार्यः पुलिन्दशबराङ्गनाः  ॥ भ्न्_१२।१९९ ॥  
याश्चापि तासां कर्तव्या तज्जातिसदृशी गतिः  ।  
व्रतस्थानां तपःस्थानां लिङ्गस्थानां तथैव च  ॥ भ्न्_१२।२०० ॥  
खस्थानां चैव नारीणां समपादं प्रयोजयेत्  ।  
उद्धता ये ऽङ्गहाराः स्युः याश्चार्यो मण्डलानि च  ॥ भ्न्_१२।२०१ ॥  
तानि नाट्यप्रयोगज्ञैर्न कर्तव्यानि योषिताम्  ।  
तथासनविधिः कार्यो नृणां स्त्रीणां विशेषतः  ॥ भ्न्_१२।२०२ ॥  
नानाभावसमायुक्तस्तथा च शयनाश्रयः  ।  
विष्कम्भिताञ्चितौ पादौ त्रिकं किञ्चित्समुन्नतम्  ॥ भ्न्_१२।२०३ ॥  
हस्तौ कट्यूरुविन्यस्तौ स्वस्थे स्यादुपवेशने  ।  
पादः प्रसारितः किञ्चिदेकश्चैवासनाश्रयः  ॥ भ्न्_१२।२०४ ॥  
शिरः पार्श्वनतं चैव सचिन्त उपवेशने  ।  
चिबुकोपाश्रितौ हस्तौ बाहुशीर्षाश्रितं शिरः  ॥ भ्न्_१२।२०५ ॥  
सम्प्रणष्टेन्द्रियमनाः शोकौत्सुक्योपवेशने  ।  
प्रसार्य बाहू शिथिलौ तथा श्रोपाश्रयाश्रितः  ॥ भ्न्_१२।२०६ ॥  
मोहमूर्च्छामदग्लानिविषादेषूपवेशयेत्  ।  
सर्वपिण्डीकृताङ्गस्तु संयुक्तैः पादजानुभिः  ॥ भ्न्_१२।२०७ ॥  
व्याधिव्रीडितनिद्रासु ध्याने चोपविशेन्नरः  ।  
तथा चोत्कटिकं स्थानं स्फिक्पार्ष्णीनां समागमः  ॥ भ्न्_१२।२०८ ॥  
पित्र्ये निवापे जप्ये च सन्ध्यास्वाचमने ऽपि च  ।  
विष्कम्भितं पुनश्चैवं जानुं भूमौ निपातयेत्  ॥ भ्न्_१२।२०९ ॥  
प्रियाप्रसादने कार्यं होमादिकरणेषु च  ।  
महीगताभ्यां जानुभ्यामधोमुखमवस्थितम्  ॥ भ्न्_१२।२१० ॥  
देवाभिगमने चैव रुषितानां प्रसादने  ।  
शोके चाक्रन्दने तीव्रे मृतानां चैव दर्शने  ॥ भ्न्_१२।२११ ॥  
त्रासने च कुसत्त्वानां नीचानां चैव याचने  ।  
होमयज्ञक्रियायां च प्रेष्याणां चैव कारयेत्  ॥ भ्न्_१२।२१२ ॥  
मुनीनां नियमेष्वेष भवेदासनजो विधिः  ।  
तथासनविधिः कार्यो विविधो नाटकाश्रयः  ॥ भ्न्_१२।२१३ ॥  
स्त्रीणां च पुरुषाणां च बाह्यश्चाभ्यन्तरस्तथा  ।  
आभ्यन्तरस्तु नृपतेर्बाह्यो बाह्यगतस्य च  ॥ भ्न्_१२।२१४ ॥  
देवानां नृपतीनां च दद्यात् सिंहासनं द्विजः  ।  
पुरोधसाममात्यानां भवेद्वेत्रासनं तथा  ॥ भ्न्_१२।२१५ ॥  
मुण्डासनं च दातव्यं सेनानीयुवराजयोः  ।  
काष्ठासनं द्विजातीनां कुमाराणां कुथासनम्  ॥ भ्न्_१२।२१६ ॥  
एवं राजसभां प्राप्य कार्यस्त्वासनजो विधिः  ।  
स्त्रीणां चाप्यासनविधिं सम्प्रवक्ष्याम्यहं पुनः  ॥ भ्न्_१२।२१७ ॥  
सिंहासनं तु राज्ञीनां देवीनां मुण्डमासनम्  ।  
पुरोधो ऽमात्यपत्नीनां दद्याद्वेत्रासनं तथा  ॥ भ्न्_१२।२१८ ॥  
भोगिनीनां तथा चैव वस्त्रं चर्म कुथो ऽपि वा  ।  
ब्राह्मणीतापसीनां च पट्टासनमथापि च  ॥ भ्न्_१२।२१९ ॥  
वेश्यानां च प्रदातव्यमासनं च मयूरकम्  ।  
शेषाणां प्रमदानां तु भवेद् भूम्यासनं द्विजाः  ॥ भ्न्_१२।२२० ॥  
एवमाभ्यन्तरो ज्ञेयो बाह्यश्चासनजो विधिः  ।  
तथा स्वगृहवार्तासु च्छन्देनासनमिष्यते  ॥ भ्न्_१२।२२१ ॥  
नियमस्थमुनीनां च भवेदासनजो विधिः  ।  
लिङ्गिनामासनविधिः कार्यो व्रतसमाश्रयः  ॥ भ्न्_१२।२२२ ॥  
ब्रुषीमुण्डासनप्रायं वेत्रासनमथापि च  ।  
होमे यज्ञक्रियायां च पित्र्ये ऽर्थे च प्रयोजयेत्  ॥ भ्न्_१२।२२३ ॥  
स्थानीया ये च पुरुषाः कुलविद्यासमन्विताः  ।  
तेषामासनसत्कारः कर्त्तव्य इह पार्थिवैः  ॥ भ्न्_१२।२२४ ॥  
समे समासनं दद्यात् मध्ये मध्यममासनम्  ।  
अतिरिक्ते ऽतिरिक्तं च हीने भूम्यासनं भवेत्  ॥ भ्न्_१२।२२५ ॥  
उपाध्यायस्य नृपतेर्गुरूणामग्रतो बुधैः  ।  
भूम्यासनं तथा कार्यमथवा काष्ठमासनम्  ॥ भ्न्_१२।२२६ ॥  
नौनागरथयानेषु भूमिकाष्ठासनेषु च  ।  
सहासनं न दुष्येत गुरूपाध्यायपार्थिवैः  ॥ भ्न्_१२।२२७ ॥  
आकुञ्चितं समं चैव प्रसारितविवर्तने  ।  
उद्वाहितं नतं चैव शयने कर्म कीर्त्यते  ॥ भ्न्_१२।२२८ ॥  
सर्वैराकुञ्चितैरङ्गैः शय्याविद्धे तु जानुनी  ।  
स्थानमाकुञ्चितं नाम शीतार्तानां प्रयोजयेत्  ॥ भ्न्_१२।२२९ ॥  
उत्तानितमुखं चैव स्रस्तमुक्तकरं तथा  ।  
समं नाम प्रसुप्तस्य स्थानकं संविधीयते  ॥ भ्न्_१२।२३० ॥  
एकं भुजमुपाधाय सम्प्रसारितजानुकम्  ।  
स्थानं प्रसारितं नाम सुखसुप्तस्य कारयेत्  ॥ भ्न्_१२।२३१ ॥  
अधोमुखस्थितं चैव विवर्तितमिति स्मृतम्  ।  
शस्त्रक्षतमृतोत्क्षिप्तमत्तोन्मत्तेषु कारयेत्  ॥ भ्न्_१२।२३२ ॥  
अंसोपरि शिरः कृत्वा कर्पूरक्षोभमेव च  ।  
उद्वाहितं तु विज्ञेयं लीलया वेशने प्रभोः  ॥ भ्न्_१२।२३३ ॥  
ईषत्प्रसारिते जङ्घे यत्र स्रस्तौ करावुभौ  ।  
आलस्यश्रमखेदेषु नतं स्थानं विधीयते  ॥ भ्न्_१२।२३४ ॥  
गतिप्राचारस्तु मयोदितो ऽयं नोक्तश्च यः सो ऽर्थवशेन साध्यः  ।  
अतः परं रङ्गपरिक्रमस्य वक्ष्यामि कक्ष्यां प्रविभागयुक्ताम्  ॥ भ्न्_१२।२३५ ॥  
  
इति भरतीये नाट्यशास्त्रे गतिप्रचारो नाम द्वादशो ऽध्यायः  
  
_____________________________________________________________  
  
  
अथ त्रयोदशो ऽध्यायः  
  
ये तु पूर्वं मया प्रोक्तास्त्रयो वै नाट्यमण्डपाः  ।  
तेषां विभागं विज्ञाय ततः कक्ष्यां प्रयोजयेत्  ॥ भ्न्_१३।१ ॥  
ये नेपथ्यगृहद्वारे मया पूर्वं प्रकीर्तिते  ।  
तयोर्भाण्डस्य विन्यासो मध्ये कार्यः प्रयोक्तृभिः  ॥ भ्न्_१३।२ ॥  
कक्ष्याविभागो निर्देश्यो रङ्गपीठपरिक्रमात्  ।  
परिक्रमेण रङ्गस्य कक्ष्या ह्यन्या विधीयते  ॥ भ्न्_१३।३ ॥  
कक्ष्याविभागे ज्ञेयानि गृहाणि नगराणि च  ।  
उद्यानारामसरितस्त्वाश्रमा अटवी तथा  ॥ भ्न्_१३।४ ॥  
पृथिवी सागराश्चैव त्रैलोक्यं सचराचरम्  ।  
वर्षाणि सप्तद्वीपाश्च पर्वता विविधास्तथा  ॥ भ्न्_१३।५ ॥  
अलोकश्चैव लोकश्च रसातलमथापि च  ।  
दैत्यनागालयाश्चैव गृहाणि भवनानि च  ॥ भ्न्_१३।६ ॥  
नगरे वा वने वापि वर्षे वा पर्वते ऽपि वा  ।  
यत्र वार्ता प्रवर्तेत तत्र कक्ष्यां प्रवर्तयेत्  ॥ भ्न्_१३।७ ॥  
बाह्यं वा मध्यमं वापि तथैवाभ्यन्तरं पुनः  ।  
दूरं वा सन्निकृष्टं वा देशं तु परिकल्पयेत्  ॥ भ्न्_१३।८ ॥  
पूर्वप्रविष्टा ये रङ्गं ज्ञेयास्ते ऽभ्यन्तरा बुधैः  ।  
पश्चात्प्रविष्टा विज्ञेयाः कक्ष्याभागे तु बाह्यतः  ॥ भ्न्_१३।९ ॥  
तेषां तु दर्शनेच्छुर्यः प्रविशेद्रङ्गमण्डपम्  ।  
दक्षिणाभिमुखः सो ऽथ कुर्यादात्मनिवेदनम्  ॥ भ्न्_१३।१० ॥  
यतो मुखं भवेद्भाण्डं द्वारं नेपथ्यकस्य च  ।  
सा मन्तव्या तु दिक् पूर्वा नाट्ययोगे न नित्यशः  ॥ भ्न्_१३।११ ॥  
निष्क्रामेद्यश्च तस्माद्वै स तेनैव तथा व्रजेत्  ।  
यतस्तस्य कृतं तेन पुरुषेण निवेदनम्  ॥ भ्न्_१३।१२ ॥  
निष्क्रान्तो ऽर्थवशाच्चापि प्रविशेद्यदि तद्गृहम्  ।  
यतः प्राप्तः स पुरुषस्तेन मार्गेण निष्क्रमेत्  ॥ भ्न्_१३।१३ ॥  
अथवार्थवशाच्चापि तेनैव सह गच्छति  ।  
तथैव प्रविशेत् गेहमेकाकी सहितो ऽपि वा  ॥ भ्न्_१३।१४ ॥  
तयोश्चापि प्रविशतोः कक्ष्यामन्यां विनिर्दिशेत्  ।  
परिक्रमेण रङ्गस्य त्वन्या कक्ष्या विधीयते  ॥ भ्न्_१३।१५ ॥  
समैश्च सहितो गच्छेन्नीचैश्च परिवाहितः  ।  
अथ प्रेक्षणिकाश्चापि विज्ञेया ह्यग्रतो गतौ  ॥ भ्न्_१३।१६ ॥  
सैव भूमिस्तु बहुभिर्विकृष्टा स्यात्परिक्रमैः  ।  
मध्या वा सन्निकृष्टा वा तेषामेवं विकल्पयेत्  ॥ भ्न्_१३।१७ ॥  
नगरे वा वने वापि सागरे पर्वते ऽपि वा  ।  
दिव्यानां गमनं कार्यं द्वीपे वर्षेषु वा पुनः  ॥ भ्न्_१३।१८ ॥  
आकाशेन विमानेन माययाप्यथ वा पुनः  ।  
विविधाभिः क्रियाभिर्वा नानार्थाभिः प्रयोगतः  ॥ भ्न्_१३।१९ ॥  
नाटके च्छन्नवेषाणां दिव्यानां भूमिसञ्चरः  ।  
मानुषे कारणादेषां यथा भवति दर्शनम्  ॥ भ्न्_१३।२० ॥  
भारते त्वथ हैमे वा हरिवर्ष इलावृते  ।  
रम्ये किम्पुरुषे वापि कुरुषूत्तरकेषु वा  ॥ भ्न्_१३।२१ ॥  
दिव्यानां छन्दगमनं सर्ववर्षेषु कीर्तितम्  ।  
भारते मानुषाणाञ्च गमनं संविधीयते  ॥ भ्न्_१३।२२ ॥  
गच्छेद्यदि विकृष्टस्तु देशकालवशान्नरः  ।  
अङ्कच्छेदे तमन्यस्मिन् निर्दिशेद्धि प्रवेशके  ॥ भ्न्_१३।२३ ॥  
अह्नः प्रमाणं गत्वा तु कार्यलाभं विनिर्दिशेद्  ।  
तथालाभे तु कार्यस्य अङ्कच्छेदो विधीयते  ॥ भ्न्_१३।२४ ॥  
क्षणो मुहूर्तो यानो वा दिवसो वापि नाटके  ।  
एकाङ्के स विधातव्यो बीजस्यार्थवशानुगः  ॥ भ्न्_१३।२५ ॥  
अङ्कच्छेदे तु निर्वृत्तं मासं वा वर्षमेव वा  ।  
नोर्ध्वं वर्षात्प्रकर्तव्यं कार्यमङ्कसमाश्रयम्  ॥ भ्न्_१३।२६ ॥  
एवं तु भारते वर्षे कक्ष्या कार्या प्रयोगतः  ।  
मानुषाणां गतिर्या तु दिव्यानान्तु निबोधत  ॥ भ्न्_१३।२७ ॥  
हिमवत्पृष्ठसंस्थे तु कैलासे पर्वतोत्तमे  ।  
यक्षाश्च गुह्यकाश्चैव धनदानुचराश्च ये  ॥ भ्न्_१३।२८ ॥  
रक्षःपिशाचभूताश्च सर्वे हैमवताः स्मृताः  ।  
हेमकूटे च गन्धर्वा विज्ञेयाः साप्सरोगणाः  ॥ भ्न्_१३।२९ ॥  
सर्वे नागाश्च निषधे शेषवासुकितक्षकाः  ।  
महामेरौ त्रयस्त्रिंशद् ज्ञेया देवगणा बुधैः  ॥ भ्न्_१३।३० ॥  
नीले तु वैडूर्यमये सिद्धा ब्रह्मर्षयस्तथा  ।  
दैत्यानां दानवानाञ्च श्वेतपर्वत इष्यते  ॥ भ्न्_१३।३१ ॥  
पितरश्चापि विज्ञेया शृङ्गवन्तं समाश्रिताः  ।  
इत्येते पर्वताः श्रेष्ठा दिव्यावासाः प्रकीर्तिताः  ॥ भ्न्_१३।३२ ॥  
तेषां कक्ष्याविभागश्च जम्बूद्वीपे भवेदयम्  ।  
तेषां न चेष्टितं कार्यं स्वैः स्वैः कर्मपराक्रमैः  ॥ भ्न्_१३।३३ ॥  
परिच्छ\(च्छे\)दविशेषस्तु तेषां मानुषलोकवत्  ।  
सर्वे भावाश्च दिव्यानां कार्या मानुषसंश्रयाः  ॥ भ्न्_१३।३४ ॥  
तेषान्त्वनिमिषत्वं यत्तन्न कार्यं प्रयोक्तृभिः  ।  
इह भावा रसाश्चैव दृष्टावेव प्रतिष्ठिताः  ॥ भ्न्_१३।३५ ॥  
दृष्ट्या हि सूचितो भावः पुनरङ्गैर्विभाव्यते  ।  
एवं कक्ष्याविभागस्तु मया प्रोक्तो द्विजोत्तमाः  ॥ भ्न्_१३।३६ ॥  
पुनश्चैव प्रवक्ष्यामि प्रवृत्तीनान्तु लक्षणम् ।  
चतुर्विधा प्रवृत्तिश्च प्रोक्ता नाट्यप्रयोगतः  ।  
आवन्ती दाक्षिणात्या च पाञ्चाली चोढ्रमागधी  ॥ भ्न्_१३।३७ ॥  
अत्राह प्रवृत्तिरिति कस्मात् \?\ उच्यते पृथिव्यां  
नानादेशवेषभाषाचारवार्ताः प्रख्यापयतीति वृत्तिः ।  
प्रवृत्तिश्च निवेदने । अत्राह - यथा पृथिव्यां बहवो  
देशाः सन्ति , कथमासां चतुर्विधत्वम् उपपन्नं,  
समानलक्षणश्चासां प्रयोग उच्यते \,\ सत्यमेतत् ।  
समानलक्षण आसां प्रयोगः । किन्तु  
नानादेशवेषभाषाचारो लोक इति कृत्वा लोकानुमतेन  
वृत्तिसंश्रितस्य नाट्यस्य वृत्तीनां मया  
चतुर्विधत्वमभिहितं भारती सात्त्वती कैशिक्यारभटी  
चेति । वृत्तिसंश्रितैश्च प्रयोगैरभिहिता देशाः । यतः  
प्रवृत्तिचतुष्टयमभिनिर्वृत्तं प्रयोगश्चोत्पादितः । तत्र  
दाक्षिणात्यास्तावत् बहुनृत्तगीतवाद्या कैशिकीप्रायाः  
चतुरमधुरललिताङ्गाभिनयाश्च । तद्यथा -  
महेन्द्रो मलयः सह्यो मेकलः पालमञ्जरः  ।  
एतेषु ये श्रिता देशाः स ज्ञेयो दक्षिणापथः  ॥ भ्न्_१३।३८ ॥  
कोसलाग्ग्स्तोशलाश्चैव कलिङ्गा यवना खसाः  ।  
द्रविडान्ध्रमहाराष्ट्रा वैष्णा वै वानवासजाः  ॥ भ्न्_१३।३९ ॥  
दक्षिणस्य समुद्रस्य तथा विन्ध्यस्य चान्तरे  ।  
ये देशास्तेषु युञ्जीत दाक्षिणात्यां तु नित्यशः  ॥ भ्न्_१३।४० ॥  
आवन्तिका वैदिशिकाः सौराष्ट्रा मालवास्तथा  ।  
सैन्धवास्त्वथ सौवीरा आवर्ताः सार्बुदेयकाः  ॥ भ्न्_१३।४१ ॥  
दाशार्णास्त्रैपुराश्चैव तथा वै मार्तिकावताः  ।  
कुर्वन्त्यावन्तिकीमेते प्रवृत्तिं नित्यमेव तु  ॥ भ्न्_१३।४२ ॥  
सात्त्वतीं कैशिकीं चैव वृत्तिमेषां समाश्रिता  ।  
भवेत् प्र्योगो नाट्ये ऽत्र स तु कार्यः प्रयोक्तृभिः  ॥ भ्न्_१३।४३ ॥  
अङ्गा वङ्गाः कलिङ्गाश्च वत्साश्चैवोढ्रमागधाः  ।  
पौण्ड्रा नेपालकाश्चैव अन्तर्गिरिबहिर्गिराः  ॥ भ्न्_१३।४४ ॥  
तथा प्लवङ्गमा ज्ञेया मलदा मल्लवर्तकाः  ।  
ब्रह्मोत्तरप्रभृतयो भार्गवा मार्गवास्तथा  ॥ भ्न्_१३।४५ ॥  
प्राज्योतिषाः पुलिन्दाश्च वैदेहास्ताम्रलिप्तकाः  ।  
प्राङ्गाः प्रावृतयश्चैव युञ्जन्तीहोढ्रमागधीम्  ॥ भ्न्_१३।४६ ॥  
अन्ये ऽपि देशाः प्राच्यां ये पुराणे सम्प्रकीर्तिताः  ।  
तेषु प्रयुज्यते ह्येषा प्रवृत्तिश्चोढ्रमागधी  ॥ भ्न्_१३।४७ ॥  
पाञ्चाला सौरसेनाश्च काश्मीरा हस्तिनापुराः  ।  
बाह्लीका शल्यकाश्चैव मद्रकौशीनरास्तथा  ॥ भ्न्_१३।४८ ॥  
हिमवत्संश्रिता ये तु गङ्गायाश्चोत्तरां दिशम्  ।  
ये श्रिता वै जनपदास्तेषु पाञ्चालमध्यमाः  ॥ भ्न्_१३।४९ ॥  
पाञ्चालमध्यमायां तु सात्त्वत्यारभटी स्मृता  ।  
प्रयोगस्त्वल्पगीतार्थ आविद्धगतिविक्रमः  ॥ भ्न्_१३।५० ॥  
द्विधा क्रिया भवत्यासां रङ्गपीठपरिक्रमे  ।  
प्रदक्षिणप्रदेशा च तथा चाप्यप्रदक्षिणा  ॥ भ्न्_१३।५१ ॥  
आवन्ती दाक्षिणात्या च प्रदक्षिणपरिक्रमे  ।  
अपसव्यप्रदेशास्तु पाञ्चाली चोढ्रमागधी  ॥ भ्न्_१३।५२ ॥  
आवन्त्यां दाक्षिणात्यायां पार्श्वद्वारमथोत्तरम्  ।  
पाञ्चाल्यामोढ्रमागध्यां योज्यं द्वारं तु दक्षिणम्  ॥ भ्न्_१३।५३ ॥  
एकीभूताः पुनश्चैताः प्रयोक्तव्याः प्रयोक्तृभिः  ।  
पार्षदं देशकालौ वाप्यर्थयुक्तिमवेक्ष्य च  ॥ भ्न्_१३।५४ ॥  
येषु देशेषु या कार्या प्रवृत्तिः परिकीर्तिता  ।  
तद्वृत्तिकानि रूपाणि तेषु तज्ज्ञः प्रयोजयेत्  ॥ भ्न्_१३।५५ ॥  
एकीभूताः पुनस्त्वेता नाटकादौ भवन्ति हि  ।  
अवेक्ष्य वृत्तिबाहुल्यं तत्तत्कर्म समाचरेत्  ॥ भ्न्_१३।५६ ॥  
सार्थे बाहुल्यमेकस्य शेषाणामथ बुद्धिमान्  ।  
येषामन्यस्य बाहुल्यं प्रवृत्तिं पूरयेत्तदा  ॥ भ्न्_१३।५७ ॥  
प्रयोगो द्विविधश्चैव विज्ञेयो नाटकाश्रयः  ।  
सुकुमारस्तथाविद्धो नाट्ययुक्तिसमाश्रयः  ॥ भ्न्_१३।५८ ॥  
यत्त्वाविद्धाङ्गहारन्तु च्छेद्यभेद्याहवात्मकम्  ।  
मायेन्द्रजालबहुलं पुस्तनेपथ्यसंयुतम्  ॥ भ्न्_१३।५९ ॥  
पुरुषैर्बहुभिर्युक्तमल्पस्त्रीकं तथैव च  ।  
सात्त्वत्यारभटीयुक्तं नाट्यमाविद्धसञ्ज्ञितम्  ॥ भ्न्_१३।६० ॥  
डिमः समवकारश्च व्यायोगेहामृगौ तथा  ।  
एतान्याविद्धसञ्ज्ञानि विज्ञेयानि प्रयोक्तृभिः  ॥ भ्न्_१३।६१ ॥  
एषां प्रयोगः कर्तव्यो दैत्यदानवराक्षसैः  ।  
उद्धता ये च पुरुषाः शौर्यवीर्यबलान्विताः  ॥ भ्न्_१३।६२ ॥  
नाटकं सप्रकरणं भाणो वीथ्यङ्कनाटिके  ।  
सुकुमारप्रयोगाणि मानुषेष्वाश्रितास्तु ये  ॥ भ्न्_१३।६३ ॥  
अथ बाह्यप्रयोगेषु प्रेक्षागृहविवर्जिते  ।  
विदिक्ष्वपि भवेद्रङ्गः कदाचिद् भर्तुराज्ञया  ॥ भ्न्_१३।६४ ॥  
पृष्ठ कुतपं नाट्ये युक्ता यतो मुखं भरताः  ।  
सा पूर्वा मन्तव्या प्रयोगकाले तु नाट्यज्ञैः  ॥ भ्न्_१३।६५ ॥  
द्वाराणि षट् चैव भवन्ति चास्य  
रङ्गस्य दिग्भागविनिश्चितानि ।  
नाट्यप्रयोगेण खलु प्रवेशे  
प्राच्यां प्रतीच्यां च दिशि प्रवेशः  ॥ भ्न्_१३।६६ ॥  
विधानमुत्क्रम्य यथा च रङ्गे  
विना प्रमाणाद्विदिशः प्रयोगे ।  
द्वारन्तु यस्मात्समृदङ्गभाण्डं  
प्राचीं दिशं तां मनसाऽध्यवस्येत्  ॥ भ्न्_१३।६७ ॥  
वयो ऽनुरूपः प्रथमन्तु वेशो वेशो ऽनुरूपश्च गतिप्रचारः ।  
गतिप्रचारानुगतश्च पाठ्यं  
पाठ्यानुरूपाभिनयश्च कार्यः  ॥ भ्न्_१३।६८ ॥  
धर्मी या द्विविधा प्रोक्ता मया पूर्वं द्विजोत्तमाः  ।  
लौकिकी नाट्यधर्मी च तयोर्वक्ष्यामि लक्षणम्  ॥ भ्न्_१३।६९ ॥  
स्वभावभावोपगतं शुद्धं त्वविकृतं तथा  ।  
लोकवार्ताक्रियोपेतमङ्गलीलाविवर्जितम्  ॥ भ्न्_१३।७० ॥  
स्वभावाभिनयोपेतं नानास्त्रीपुरुषाश्रयम्  ।  
यदीदृशं भवेन्नाट्यं लोकधर्मी तु सा स्मृता  ॥ भ्न्_१३।७१ ॥  
अतिवाक्यक्रियोपेतमतिसत्त्वातिभावकम्  ।  
लीलाङ्गहाराभिनयं नाट्यलक्षणलक्षितम्  ॥ भ्न्_१३।७२ ॥  
स्वरालङ्कारसंयुक्तमस्वस्थपुरुषाश्रयम्  ।  
यदीदृशं भवेन्नाट्यं नाट्यधर्मी तु सा स्मृता  ॥ भ्न्_१३।७३ ॥  
लोकप्रसिद्धं द्रव्यन्तु यदा नाट्ये प्रयुज्यते  ।  
मूर्तिमत् साभिलाषञ्च नाट्यधर्मी तु सा स्मृता  ॥ भ्न्_१३।७४ ॥  
आसन्नोक्तन्तु यद्वाक्यं न शृण्वन्ति परस्परम्  ।  
अनुक्तं श्रूयते वाक्यं नाट्यधर्मी तु सा स्मृता  ॥ भ्न्_१३।७५ ॥  
शैलयानविमानानि चर्मवर्मायुधध्वजाः  ।  
मूर्तिमन्तः प्रयुज्यन्ते नाट्यधर्मी तु सा स्मृता  ॥ भ्न्_१३।७६ ॥  
य एकां भूमिकां कृत्वा कुर्वीतैकान्तरे ऽपराम्  ।  
कौशल्यादेककत्वाद्वा नाट्यधर्मी तु सा स्मृता  ॥ भ्न्_१३।७७ ॥  
या गम्या प्रमदा भूत्वा गम्या भूमिषु युज्यते  ।  
गम्या भूमिष्वगम्या च नाट्यधर्मी तु सा स्मृता  ॥ भ्न्_१३।७८ ॥  
ललितैरङ्गविन्यासैस्तथोत्क्षिप्तपदक्रमैः  ।  
नृत्यते गम्यते यच्च नाट्यधर्मी तु सा स्मृता  ॥ भ्न्_१३।७९ ॥  
यो ऽयं स्वभावो लोकस्य सुखदुःखक्रियात्मकः  ।  
सो ऽङ्गाभिनयसंयुक्तो नाट्यधर्मी तु सा स्मृता  ॥ भ्न्_१३।८० ॥  
यश्चेतिहासवेदार्थो ब्रह्मणा समुदाहृतः  ।  
दिव्यमानुषरत्यर्थं नाट्यधर्मी तु सा स्मृता  ॥ भ्न्_१३।८१ ॥  
यश्च कक्ष्याविभागो ऽयं नानाविधिसमाश्रितः  ।  
रङ्गपीठगतः प्रोक्तो नाट्यधर्मी तु सा भवेत्  ॥ भ्न्_१३।८२ ॥  
नाट्यधर्मीप्रवृत्तं हि सदा नाट्यं प्रयोजयेत्  ।  
न ह्यङ्गाभिनयात्किञ्चिदृते राग प्रवर्तते  ॥ भ्न्_१३।८३ ॥  
सर्वस्य सहजो भावः सर्वो ह्यभिनयो ऽर्थतः  ।  
अङ्गालङ्कारचेष्टाभिर्नाट्यधर्मी प्रकीर्तिता  ॥ भ्न्_१३।८४ ॥  
एवं कक्ष्याविभागस्तु धर्मी युक्तय एव च  ।  
विज्ञेया नाट्यतत्त्वज्ञैः प्रयोक्तव्याश्च तत्त्वतः  ॥ भ्न्_१३।८५ ॥  
उक्तो मयेहाभिनयो यथावत् शाखाकृतो यश्च कृतो ऽङ्गहारैः  ।  
पुनश्च वाक्याभिनयं यथावद्वक्ष्ये स्वरव्यञ्जनवर्णयुक्तम्  ॥ भ्न्_१३।८६ ॥  
  
इति भरतीये नाट्यशास्त्रे करयुक्तिधर्मीव्यञ्जको नाम त्रयोदशो ऽध्यायः  
  
_____________________________________________________________  
  
  
अथ चतुर्दशो ऽध्यायः  
यो वागभिनयः प्रोक्तो मया पूर्वं द्विजोत्तमाः  ।  
लक्षणं तस्य वक्ष्यामि स्वरव्यञ्जनसम्भवम्  ॥ भ्न्_१४।१ ॥  
वाचि यत्नस्तु कर्तव्यो नाट्यस्येयं तनुः स्मृता  ।  
अङ्गनेपथ्यसत्त्वानि वाक्यार्थं व्यञ्जयन्ति हि  ॥ भ्न्_१४।२ ॥  
वाङ्मयानीह शास्त्राणि वाङ्निष्ठानि तथैव च  ।  
तस्माद्वाचः परं नास्ति वाग् हि सर्वस्य कारणम्  ॥ भ्न्_१४।३ ॥  
आगमनामाख्यातनिपातोपसर्गसमासतद्धितैर्युक्तः  ।  
सन्धिवचनविभक्त्युपग्रहनियुक्तो वाचिकाभिनयः  ॥ भ्न्_१४।४ ॥  
द्विविधं हि स्मृतं पाठ्यं संस्कृतं प्राकृतं तथा  ।  
तयोर्विभागं वक्ष्यामि यथावदनुपूर्वशः  ॥ भ्न्_१४।५ ॥  
व्यञ्जनानि स्वराश्चैव सन्धयो ऽथ विभक्तयः  ।  
नामाख्यातोपसर्गाश्च निपातास्तद्धितास्तथा  ॥ भ्न्_१४।६ ॥  
एतैरङ्गैः समासैश्च नानाधातुसमाश्रयम्  ।  
विज्ञेयं संस्कृतं पाठ्यं प्रयोगञ्च निबोधत  ॥ भ्न्_१४।७ ॥  
अकाराद्याः स्वरा ज्ञेया औकारान्ताश्चतुर्दश  ।  
हकारान्तानि कादीनि व्यञ्जनानि विदुर्बुधाः  ॥ भ्न्_१४।८ ॥  
तत्र स्वराश्चतुर्दश - अ आ इ ई उ ऊ ऋ ॠ ऌ ॡ ए ऐ  
ओ औ इति स्वरा ज्ञेयाः ॥  
कादीनि व्यञ्जनानि यथा - क ख ग घ ङ च छ ज झ  
ञ ट ठ ड ढ ण त थ द ध न प फ ब भ म य र ल व  
श ष स ह इति व्यञ्जनवर्गः ।  
वर्गे वर्गे समाख्यातौ द्वौ वर्णौ प्रागवस्थितौ  ।  
अघोषा इति ये त्वन्ये सघोषाः सम्प्रकीर्तिताः  ॥ भ्न्_१४।९ ॥  
अष्टौ स्थानानि वर्णानामुरः कण्ठः शिरस्तथा  ।  
जिह्वामूलश्च दन्ताश्च नासिकोष्ठौ च तालु च  ॥ भ्न्_१४।१० ॥  
अ कु ह विसर्जनीयाः कण्ठ्याः । इ चु य शास्तालव्याः ।  
ऋ टु र षा मूर्धन्याः । ऌ तु ल सा दन्त्याः । उ  
पूपध्मानीया ओष्ठ्याः । -प -फ इति पफाभ्यां प्राक्  
अर्धविसर्गसदृशः उपध्मानीयः । -क -ख इति कखाभ्यां  
प्राक् अर्धविसर्गसदृशो जिह्वमूलीयः । ए ऐ कण्ठ्यतालव्यौ ।  
ओ औ कण्ठ्योष्ठ्यौ । वकारो दन्त्योष्ठ्यः । ङ ञ ण न मा  
अनुनासिकाः । विसर्जनीयः औरस्यः इत्येके ।  
सर्ववर्णानां मुखं स्थानमित्यपरे ।  
द्वौ द्वौ वर्णौ तु वर्गाद्यौ शषसाश्च त्रयो ऽपरे  ।  
अघोषा घोषवन्तस्तु ततो ऽन्ये परिकीर्तिताः  ॥ भ्न्_१४।११ ॥  
एते घोषाघोषाः कण्ठ्योष्ठ्या दन्त्यजिह्वानुनासिक्याः  ।  
ऊष्माणस्तालव्याः विसर्जनीयाश्च बोद्धव्याः  ॥ भ्न्_१४।१२ ॥  
गघङ जझञ डढण दधन बभम तथैव यरलवा मता घोषाः  ।  
कख चछ टठ तथ पफ इति वर्गेष्वघोषाः स्युः  ॥ भ्न्_१४।१३ ॥  
कखगघङाः कण्ठस्थास्तालुस्थानास्तु चछजझञाः  ।  
टठडढणा मूर्धन्यास्तथदधनाश्चैव दन्तस्थाः  ॥ भ्न्_१४।१४ ॥  
पफबभमास्त्वोष्ठ्याः स्युः दन्त्या ऌलसा अहौ च कण्ठस्थौ  ।  
तालव्या इचुयशा स्युरृटुरषा मूर्धस्थिता ज्ञेयाः  ॥ भ्न्_१४।१५ ॥  
ऌॡ दन्त्यौ ओऔ कण्ठोष्ठ्यौ एऐकारौ च कण्ठतालव्यौ  ।  
कण्ठ्यो विसर्जनीयो जिह्वामूलमुद्भवः कखयोः  ॥ भ्न्_१४।१६ ॥  
पफयोरोष्ठस्थानं भवेदुकारः स्वरो विवृतः  ।  
स्पृष्टाः काद्या मान्ताः शषसहकारास्तथा विवृताः  ॥ भ्न्_१४।१७ ॥  
अन्तस्थाः संवृतजाः ङञणनमा नासिकोद्भवा ज्ञेयाः  ।  
ऊष्माणश्च शषसहाः यरलववर्णास्तथैव चान्तःस्थाः  ॥ भ्न्_१४।१८ ॥  
जिह्वामूलीयः -कः -प उपध्मानीयसञ्ज्ञया ज्ञेयः  ।  
कचटतपा स्वरिताः स्युः खछठथफा स्युः सदा क्रम्याः  ॥ भ्न्_१४।१९ ॥  
कण्ठ्योरस्यान् विद्यात् घझढधभान् पाठ्यसम्प्रयोगे तु  ।  
वेद्यो विसर्जनीयो जिह्वास्थाने स्थितो वर्णः  ॥ भ्न्_१४।२० ॥  
एते व्यञ्जनवर्णाः समासतः सञ्ज्ञया मया कथिताः  ।  
शब्दविषयप्रयोगे स्वरा।ण्स्तु भूयः प्रवक्ष्यामि  ॥ भ्न्_१४।२१ ॥  
यस्मिन् स्थाने स समो विज्ञेयो यः सवर्णसञ्ज्ञो ऽसौ ।  
य इमे स्वराश्चतुर्दश निर्दिष्टास्तत्र वै दश समानाः  ।  
पूर्वो ह्रस्वः तेषां परश्च दीर्घो ऽवगन्तव्यः  ॥ भ्न्_१४।२२ ॥  
इत्थं व्यञ्जनयोगैः स्वरैश्च साख्यातनामपदविहितैः  ।  
काव्यनिबन्धाश्च स्युर्धातुनिपातोपसर्गास्तु  ॥ भ्न्_१४।२३ ॥  
एभिर्व्यञ्जनवर्गैर्नामाख्यातोपसर्गनिपातैः  ।  
तद्धितसन्धिविभक्तिभिरधिष्ठितः शब्द इत्युक्तः  ॥ भ्न्_१४।२४ ॥  
पूर्वाचार्यैरुक्तं शब्दानां लक्षणं समासयोगेन  ।  
विस्तरशः पुनरेव प्रकरणवशात् सम्प्रवक्ष्यामि  ॥ भ्न्_१४।२५ ॥  
अर्थप्रधानं नाम स्यादाख्यातं तु क्रियाकृतम्  ।  
द्योतयन्त्युपसर्गास्तु विशेषं भावसंश्रयम्  ॥ भ्न्_१४।२६ ॥  
तत्प्राहुः सप्तविधं षट्कारकसंयुतं प्रथितसाध्यम्  ।  
निर्देशसम्प्रदानापदानप्रभृतिसञ्ज्ञाभिः  ॥ भ्न्_१४।२७ ॥  
नामाख्यातार्थविषयं विशेषं द्योतयन्ति ते  ।  
पृथक्तत्रोपसर्गेभ्यो निपाता नियमे ऽच्युते  ॥ भ्न्_१४।२८ ॥  
सम्प्रत्यतीतकालक्रियादिसंयोजितं प्रथितसाध्यम्  ।  
वचनं नागतयुक्तं सुसदृशसंयोजनविभक्तम्  ॥ भ्न्_१४।२९ ॥  
पञ्चशतधातुयुक्तं पञ्चगुणं पञ्चविधमिदं वापि ।  
स्वाद्यधिकारगुणैरर्थविशेषैर्विभूषितन्यासम्  ।  
प्रातिपदिकार्थलिङ्गैर्युक्तं पञ्चविधमिदं ज्ञेयम्  ॥ भ्न्_१४।३० ॥  
आख्यातं पाठ्यकृतं ज्ञेयं नानार्थाश्रयविशेषम्  ।  
वचनं नामसमेतं पुरुषविभक्तं तदाख्यातम्  ॥ भ्न्_१४।३१ ॥  
प्रातिपदिकार्थयुक्तान्धात्वर्थानुपसृजन्ति ये स्वार्थैः  ।  
उपसर्गा ह्युपदिष्टास्तस्मात् संस्कारशास्त्रे ऽस्मिन्  ॥ भ्न्_१४।३२ ॥  
प्रातिपदिकार्थयोगाद्धातुच्छन्दोनिरुक्तयुक्त्या च  ।  
यस्मान्निपतन्ति पदे तस्मात्प्रोक्ता निपातास्तु  ॥ भ्न्_१४।३३ ॥  
प्रत्ययविभागजनिताः प्रकर्षसंयोगसत्ववचनैश्च  ।  
यस्मात्पूरयते ऽर्थान् प्रत्यय उक्तस्ततस्तस्मात्  ॥ भ्न्_१४।३४ ॥  
लोके प्रकृतिप्रत्ययविभागसंयोगसत्ववचनैश्च  ।  
तांस्तान् पूरयते ऽर्थांस्तेषु यस्तद्धितस्तस्मात्  ॥ भ्न्_१४।३५ ॥  
एकस्य बहूनां वा धातोर्लिङ्गस्य वा पदानां वा  ।  
विभजन्त्यर्थं यस्मात् विभक्तयस्तेन ताः प्रोक्ताः  ॥ भ्न्_१४।३६ ॥  
विशिष्टास्तु स्वरा यत्र व्यञ्जनं वापि योगतः  ।  
सन्धीयते पदे यस्मात्तस्मात् सन्धिः प्रकीर्तितः  ॥ भ्न्_१४।३७ ॥  
वर्णपदक्रमसिद्धः पदैकयोगाच्च वर्णयोगाच्च  ।  
सन्धीयते च यस्मात्तस्मात् सन्धिः समुद्दिष्टः  ॥ भ्न्_१४।३८ ॥  
लुप्तविभक्तिर्नाम्नामेकार्थं संहरत्समासो ऽपि  ।  
तत्पुरुषादिकसञ्ज्ञैर्निर्दिष्टः षड्विधो विप्राः  ॥ भ्न्_१४।३९ ॥  
एभिः शब्दविधानैर्विस्तारव्यञ्जनार्थसंयुक्तैः  ।  
पदबन्धाः कर्तव्या निबद्धबन्धास्तु चूर्णा वा  ॥ भ्न्_१४।४० ॥  
विभक्त्यन्तं पदं ज्ञेयं निबद्धं चूर्णमेव च  ।  
तत्र चूर्णपदस्येह सन्निबोधत लक्षणम्  ॥ भ्न्_१४।४१ ॥  
अनिबद्धपदं छन्दोविधानानियताक्षरम्  ।  
अर्थापेक्ष्यक्षरस्यूतं ज्ञेयं चूर्णपदं बुधैः  ॥ भ्न्_१४।४२ ॥  
निबद्धाक्षरसंयुक्तं यतिच्छेदसमन्वितम्  ।  
निबद्धं तु पदं ज्ञेयं प्रमाणनियतात्मकम्  ॥ भ्न्_१४।४३ ॥  
एवं नानार्थसंयुक्तैः पादैर्वर्णविभूषितैः  ।  
चतुर्भिस्तु भवेद्युक्तं छन्दो वृत्ताभिधानवत्  ॥ भ्न्_१४।४४ ॥  
षड्विंशतिः स्मृतान्येभिः पादैश्छन्दसि सङ्ख्यया  ।  
समञ्चार्धसमञ्चैव तथा विषममेव च  ॥ भ्न्_१४।४५ ॥  
छन्दोयुक्तं समासेन त्रिविधं वृत्तमिष्यते  ।  
नानावृत्तिविनिष्पन्ना शब्दस्यैषा तनूस्स्मृता  ॥ भ्न्_१४।४६ ॥  
छन्दोहीनो न शब्दो ऽस्ति न च्छन्दश्शब्दवर्जितम्  ।  
तस्मात्तूभ्यसंयोगो नाट्यस्योद्योतकः स्मृतः  ॥ भ्न्_१४।४७ ॥  
एकाक्षरं भवेदुक्तमत्युक्तं द्व्यक्षरं भवेत्  ।  
मध्यं त्र्यक्षरमित्याहुः प्रतिष्ठा चतुरक्षरा  ॥ भ्न्_१४।४८ ॥  
सुप्रतिष्ठा भवेत् पञ्च गायत्री षड् भवेदिह  ।  
सप्ताक्षरा भवेदुष्णिगष्टाक्षरानुष्टुबुच्यते  ॥ भ्न्_१४।४९ ॥  
नवाक्षरा तु बृहती पङ्क्तिश्चैव दशाक्षरा  ।  
एकादशाक्षरा त्रिष्टुब् जगती द्वादशाक्षरा  ॥ भ्न्_१४।५० ॥  
त्रयोदशाऽतिजगती शक्वरी तु चतुर्दशा  ।  
अतिशक्वरी पञ्चदशा षोडशाष्टिः प्रकीर्तिता  ॥ भ्न्_१४।५१ ॥  
अत्यष्टिः स्यात्सप्तदशा धृतिरष्टादशाक्षरा  ।  
एकोनविंशतिर्धृतिः कृतिर्विंशतिरेव च  ॥ भ्न्_१४।५२ ॥  
प्रकृतिश्चैकविंशत्या द्वाविंशत्याकृतिस्तथा  ।  
विकृतिः स्यात् त्रयोविंशा चतुर्विंशा च सङ्कृतिः  ॥ भ्न्_१४।५३ ॥  
पञ्चविंशत्यतिकृतिः षड्विंशत्युत्कृतिर्भवेत्  ।  
अतो ऽधिकाक्षरं छन्दो मालावृत्तं तदिष्यते  ॥ भ्न्_१४।५४ ॥  
छन्दसां तु तथा ह्येते भेदाः प्रस्तारयोगतः  ।  
असङ्ख्येयप्रमाणानि वृत्तान्याहुरतो बुधाः  ॥ भ्न्_१४।५५ ॥  
गायत्रीप्रभृतित्त्वेषां प्रमाणं संविधीयते  ।  
प्रयोगजानि सर्वाणि प्रायशो न भवन्ति हि  ॥ भ्न्_१४।५६ ॥  
वृत्तानि च चतुष्षष्टिर्गायत्र्यां कीर्तितानि तु  ।  
शतं विंशतिरष्टौ च वृत्तान्युष्णिह्यथोच्यते  ॥ भ्न्_१४।५७ ॥  
षट्पञ्चाशच्छते द्वे च वृत्तानामप्यनुष्टुभि  ।  
शतानि पञ्च वृतानां बृहत्यां द्वादशैव च  ॥ भ्न्_१४।५८ ॥  
पङ्क्त्यां सहस्रं वृत्तानां चतुर्विंशतिरेव च  ।  
त्रैष्टुभे द्वे सहस्रे च चत्वारिंशत्तथाष्ट च  ॥ भ्न्_१४।५९ ॥  
सहस्राण्यपि चत्वारि नवतिश्च षडुत्तरा  ।  
जगत्यां समवर्णानां वृत्तानामिह सर्वशः  ॥ भ्न्_१४।६० ॥  
अष्टौ सहस्राणि शतं द्व्यधिका नवतिः पुनः  ।  
जगत्यामतिपूर्वायां वृत्तानां परिमाणतः  ॥ भ्न्_१४।६१ ॥  
शतानि त्रीण्यशीतिश्च सहस्राण्यपि षोडश  ।  
वृत्तानि चैव चत्वारि शक्वर्याः परिसङ्ख्यया  ॥ भ्न्_१४।६२ ॥  
द्वात्रिंशच्च सहस्राणि सप्त चैव शतानि च  ।  
अष्टौ षष्टिश्च वृत्तानि ह्याश्रयन्त्यतिशक्वरीम्  ॥ भ्न्_१४।६३ ॥  
पञ्चषष्टिसहस्राणि सहस्रार्धञ्च सङ्ख्यया  ।  
षट्त्रिंशच्चैव वृत्तानि ह्यष्ट्यां निगदितानि च  ॥ भ्न्_१४।६४ ॥  
एकत्रिंशत्सहस्राणि वृत्तानाञ्च द्विसप्ततिः  ।  
तथा शतसहस्रञ्च छन्दांस्यत्यष्टिसञ्ज्ञिते  ॥ भ्न्_१४।६५ ॥  
धृत्यामपि हि पिण्डेन वृत्तान्याकल्पितानि तु  ।  
तज्ज्ञैः शतसहस्रे द्वे शतमेकं तथैव च  ॥ भ्न्_१४।६६ ॥  
द्विषष्टिश्च सहस्राणि चत्वारिंशच्च योगतः  ।  
चत्वारि चैव वृत्तानि समसङ्ख्याश्रयाणि तु  ॥ भ्न्_१४।६७ ॥  
अतिधृत्यां सहस्राणि चतुर्विंशतिरेव च  ।  
तथा शतसहस्राणि पञ्च वृत्तशतद्वयम्  ॥ भ्न्_१४।६८ ॥  
अष्टाशीतिश्च वृत्तानि वृत्तज्ञैः कथितानि च  ।  
कृतौ शतसहस्राणि दश प्रोक्तानि सङ्ख्यया  ॥ भ्न्_१४।६९ ॥  
चत्वारिंशत्तथा चाष्टौ सहस्राणि शतानि च  ।  
पञ्चषट्सप्ततिश्चैव वृत्तानां परिमाणतः  ॥ भ्न्_१४।७० ॥  
तथा शतसहस्राणां प्रकृतौ विंशतिर्भवेत्  ।  
सप्त वै गदितास्त्वत्र नवतिश्चैव सङ्ख्यया  ॥ भ्न्_१४।७१ ॥  
सहस्राणि शतं चैकं द्विपञ्चाशत्तथैव च  ।  
वृत्तानि परिमाणेन वृत्तज्ञैर्गदितानि तु  ॥ भ्न्_१४।७२ ॥  
चत्वारिंशत्तथैकञ्च लक्षाणामथ सङ्ख्यया  ।  
तथा चेह सहस्राणि नवतिश्चतुरुत्तरा  ॥ भ्न्_१४।७३ ॥  
शतत्रयं समाख्यातं ह्याकृत्यां चतुरुत्तरम्  ।  
ज्ञेया शतसहस्राणामशीतिस्त्र्यधिका बुधैः  ॥ भ्न्_१४।७४ ॥  
अष्टाशीति सहस्राणि वृत्तानां षट् शतानि च  ।  
अष्टौ चैव तु वृत्तानि विकृत्यां गदितानि तु  ॥ भ्न्_१४।७५ ॥  
तथा शतसहस्राणि सप्तषष्टिश्च सप्ततिः  ।  
सप्त चैव सहस्राणि षोडशे द्वे शते तथा  ॥ भ्न्_१४।७६ ॥  
कोटिश्चैवेह वृत्तानि सङ्कृतौ कथितानि वै  ।  
कोटित्रयञ्चाभिकृत्यां पञ्चत्रिंशद्भिरन्वितम्  ॥ भ्न्_१४।७७ ॥  
पञ्चाशद्भिः सहस्रैश्च चतुर्भिरधिकैस्तथा  ।  
चतुष्टयं शतानाम् च द्वात्रिंशद्भिः समन्वितम्  ॥ भ्न्_१४।७८ ॥  
षट् कोटयस्तथोत्कृत्यां लक्षाणामेकसप्ततिः  ।  
चतुष्षष्टिशतान्यष्टौ सहस्राण्यष्ट चैव हि  ॥ भ्न्_१४।७९ ॥  
उक्तादुत्कृतिपर्यन्तवृत्तसङ्ख्यां विचक्षणः  ।  
एतेन च विकल्पेन वृत्तेष्वेतेषु निर्दिशेत्  ॥ भ्न्_१४।८० ॥  
सर्वेषां छन्दसामेवं वृत्तानि कथितानि वै  ।  
तिस्रः कोटयो दश तथा सहस्राणां शतानि तु  ॥ भ्न्_१४।८१ ॥  
चत्वारिंशत्तथा द्वे च सहस्राणि दशैव तु  ।  
सप्तभिः सहितान्येव सप्त चैव शतानि च  ॥ भ्न्_१४।८२ ॥  
षड्विंशतिरिहान्यानि व्याख्यातानि समासतः  ।  
समानि गणनायुक्तिमाश्रित्य कथितानि वै  ॥ भ्न्_१४।८३ ॥  
सर्वेषां छन्दसामेवं त्रिकैर्वृत्तं प्रयोजयेत्  ।  
ज्ञेयाश्चाष्टौ त्रिकास्तत्र सञ्ज्ञाभिः स्थानमच्छरम्  ॥ भ्न्_१४।८४ ॥  
त्रीण्यक्षराणि विज्ञेयस्त्रिको ऽंशः परिकल्पितः  ।  
गुरुलघ्वक्षरकृतः सर्ववृत्तेषु नित्यशः  ॥ भ्न्_१४।८५ ॥  
गुरुपूर्वो भकारः स्यान्मकारे तु गुरुत्रयम्  ।  
जकारो गुरुमध्यस्थः सकारो ऽन्त्यगुरुस्तथा  ॥ भ्न्_१४।८६ ॥  
लघुमध्यस्थितो रेफस्तकारो ऽन्त्यलघुः परः  ।  
लघुपूर्वो यकारस्तु नकारे तु लघुत्रयम्  ॥ भ्न्_१४।८७ ॥  
एते ह्यष्टौ त्रिकाः प्राज्ञैर्विज्ञेया ब्रह्मसम्भवाः  ।  
लाघवार्थं पुनरमी छन्दोज्ञानमवेक्ष्य च  ॥ भ्न्_१४।८८ ॥  
एभिर्विनिर्गताश्चान्या जातयो ऽथ समादयः  ।  
अस्वराः सस्वराश्चैव प्रोच्यन्ते वृत्तलक्षणैः  ॥ भ्न्_१४।८९ ॥  
गुर्वेकं गिति विज्ञेयं तथा लघु लिति स्मृतम्  ।  
नियतः पदविच्छेदो यतिरित्यभिधीयते  ॥ भ्न्_१४।९० ॥  
गुरु दीर्घं प्लुतञ्चैव संयोगपरमेव च  ।  
सानुस्वारविसर्गं च तथान्त्यञ्च लघु क्वचित्  ॥ भ्न्_१४।९१ ॥  
गायत्र्यां द्वौ त्रिकौ ज्ञेयौ उष्णिक् चैकाधिकाक्षरा  ।  
अनुष्टुप् द्व्यधिका चैव बृहत्यां च त्रिकास्त्रयः  ॥ भ्न्_१४।९२ ॥  
एकाक्षराधिका पङ्क्तिस्त्रिष्टुप् च द्व्यधिकाक्षरा  ।  
चतुस्त्रिका तु जगती सैकातिजगती पुनः  ॥ भ्न्_१४।९३ ॥  
शक्वरी द्व्यधिका पञ्चत्रिका ज्ञेयातिशक्वरी  ।  
एकाधिकाक्षराष्टिश्च द्व्यधिकात्यष्टिरुच्यते  ॥ भ्न्_१४।९४ ॥  
षट्त्रिकास्तु धृतिः प्रोक्ता सैका चातिधृतिस्तथा  ।  
कृतिश्च द्व्यधिका प्रोक्ता प्रकृत्यां सप्त वै त्रिकाः  ॥ भ्न्_१४।९५ ॥  
आकृतिस्त्वधिकैकेन द्व्यधिका विकृतिस्तथा  ।  
अष्टत्रिकाः सङ्कृतौ स्यात् सैका चाभिकृतिः पुनः  ॥ भ्न्_१४।९६ ॥  
उत्कृतिर्द्व्यधिका चैव विज्ञेया गणमानतः ।  
गुर्वेकं ग इति प्रोक्तं गुरुणी गाविति स्मृतौ  ।  
लघ्वेकं ल इति ज्ञेयं लघुनी लाविति स्मृतौ  ॥ भ्न्_१४।९७ ॥  
सम्पद्विरामपादाश्च दैवतस्थानमक्षरम्  ।  
वर्णः स्वरो विधिर्वृत्तमिति छन्दोगतो विधिः  ॥ भ्न्_१४।९८ ॥  
नैवातिरिक्तं हीनं वा यत्र सम्पद्यते क्रमः  ।  
विधाने च्छन्दसामेष सम्पदित्यभिसञ्ज्ञितः  ॥ भ्न्_१४।९९ ॥  
यत्रार्थस्य समाप्तिः स्यात् स विराम इति स्मृतः  ।  
पादश्च पद्यतेर्धातोश्चतुर्भाग इति स्मृतः  ॥ भ्न्_१४।१०० ॥  
अग्न्यादिदैवतं प्रोक्तं स्थानं द्विविधमुच्यते  ।  
शरीराश्रयसम्भूतं दिगाश्रयमथापि च  ॥ भ्न्_१४।१०१ ॥  
शारीरं मन्त्रसम्भूतं छन्दो गायत्रसञ्ज्ञितम्  ।  
क्रुष्टे मध्यं दिनं प्रोक्तं त्रैष्टुभं परिकीर्त्यते  ॥ भ्न्_१४।१०२ ॥  
तृतीयसवनञ्चापि शीर्षण्यं जागतं हि यत्  ।  
ह्रस्वं दीर्घं प्लुतञ्चैव त्रिविधञ्चाक्षरं स्मृतम्  ॥ भ्न्_१४।१०३ ॥  
श्वेतादयस्तथा वर्णा विज्ञेयाश्छन्दसामिह  ।  
तारश्चैव हि मन्द्रश्च मध्यमस्त्रिविधः स्वरः  ॥ भ्न्_१४।१०४ ॥  
ध्रुवाविधाने चैवास्य सम्प्रवक्ष्यामि लक्षणम्  ।  
विधिर्गणकृतश्चैव तथैवार्थकृतो भवेत्  ॥ भ्न्_१४।१०५ ॥  
छन्दतो यस्य पादे स्याद्धीनं वाऽधिकमेव वा  ।  
अक्षरं निचृदिति प्रोक्तं भूरिक् चेति द्विजोत्तमाः  ॥ भ्न्_१४।१०६ ॥  
अक्षराभ्यां सदा द्वाभ्यामधिकं हीनमेव वा  ।  
तच्छन्दो नामतो ज्ञेयं स्वराडिति विराडपि  ॥ भ्न्_१४।१०७ ॥  
सर्वेषामेव वृत्तानां तज्ज्ञैर्ज्ञेया गणास्त्रयः  ।  
दिव्यो दिव्येतरश्चैव दिव्यमानुष एव च  ॥ भ्न्_१४।१०८ ॥  
गायत्र्युष्णिगनुष्टुप् च बृहती पङ्क्तिरेव च  ।  
त्रिष्टुप् च जगती चैव दिव्यो ऽयं प्रथमो गणः  ॥ भ्न्_१४।१०९ ॥  
तथातिजगती चैव शक्वरी चातिशक्वरी  ।  
अष्टिरत्यष्टिरपि च धृतिश्चातिधृतिर्गणः  ॥ भ्न्_१४।११० ॥  
कृतिश्च प्रकृतिश्चैव ह्याकृतिर्विकृतिस्तथा  ।  
सङ्कृत्यभिकृती चैव उत्कृतिर्दिव्यमानुषा  ॥ भ्न्_१४।१११ ॥  
एतेषां छन्दसां भूयः प्रस्तारविधिसंश्रयम्  ।  
लक्षणं सम्प्रवक्ष्यामि नष्टमुद्दिष्टमेव च  ॥ भ्न्_१४।११२ ॥  
प्रस्तारो ऽक्षरनिर्दिष्टो मात्रोक्तश्च तथैव हि  ।  
द्विकौ ग्लाविति वर्णोक्तौ मिश्रौ चेत्यपि मात्रिकौ  ॥ भ्न्_१४।११३ ॥  
गुरोरधस्तादाद्यस्य प्रस्तारे लघु विन्यसेत्  ।  
अग्रतस्तु समादेया गुरवः पृष्ठतस्तथा  ॥ भ्न्_१४।११४ ॥  
प्रथमं गुरुभिर्वर्णैर्लघुभिस्त्ववसानजम्  ।  
वृत्तन्तु सर्वछन्दस्सु प्रस्तारविधिरेव तु  ॥ भ्न्_१४।११५ ॥  
गुर्वधस्ताल्लघुं न्यस्य तथा द्विद्वि यथोदितम्  ।  
न्यस्येत् प्रस्तारमार्गो ऽयमक्षरोक्तस्तु नित्यशः  ॥ भ्न्_१४।११६ ॥  
मात्रासङ्ख्याविनिर्दिष्टो गणो मात्राविकल्पितः  ।  
मिश्रौ ग्लाविति विज्ञेयौ पृथक् लक्ष्यविभागतः  ॥ भ्न्_१४।११७ ॥  
मात्रागणो गुरुश्चैव लघुनी चैव लक्षिते  ।  
आर्याणां तु चतुर्मात्राप्रस्तारः परिकल्पितः  ॥ भ्न्_१४।११८ ॥  
गीतकप्रभृतीनान्तु पञ्चमात्रो गणः स्मृतः  ।  
वैतालीयं पुरस्कृत्य षण्मात्राद्यास्तथैव च  ॥ भ्न्_१४।११९ ॥  
त्र्यक्षरास्तु त्रिका ज्ञेया लघुगुर्वक्षरान्विताः  ।  
मात्रागणविभागस्तु गुरुलघ्वक्षराश्रयः  ॥ भ्न्_१४।१२० ॥  
अन्त्याद् द्विगुणिताद्रूपाद् द्विद्विरेकं गुरोर्भवेत्  ।  
द्विगुणाञ्च लघोः कृत्वा सङ्ख्यां पिण्डेन योजयेत्  ॥ भ्न्_१४।१२१ ॥  
आद्यं सर्वगुरु ज्ञेयं वृत्तन्तु समसञ्ज्ञितम्  ।  
कोशं तु सर्वलघ्वन्त्यं मिश्ररूपाणि सर्वतः  ॥ भ्न्_१४।१२२ ॥  
वृत्तानां तु समानानां सङ्ख्यां संयोज्य तावतीम्  ।  
राश्यूनामर्धविषमां समासादभिनिर्दिशेत्  ॥ भ्न्_१४।१२३ ॥  
एकादिकां तथा सङ्ख्यां छन्दसो विनिवेश्य तु  ।  
यावत् पूर्णन्तु पूर्वेण पूरयेदुत्तरं गणम्  ॥ भ्न्_१४।१२४ ॥  
समानां विषमाणां च सङ्गुणय्य तथा स्फुटम्  ।  
राश्यूनामभिजानीयाद्विषमाणां समासतः  ॥ भ्न्_१४।१२५ ॥  
एवं कृत्वा तु सर्वेषां परेषां पूर्वपूरणम्  ।  
क्रमान्नैधनमेकैकं प्रतिलोमं विसर्जयेत्  ॥ भ्न्_१४।१२६ ॥  
सर्वेषां छन्दसामेवं लघ्वक्षरविनिश्चयम्  ।  
जानीत समवृत्तानां सङ्ख्यां सङ्क्षेपतस्तथा  ॥ भ्न्_१४।१२७ ॥  
वृत्तस्य परिमाणन्तु छित्वार्धेन यथाक्रमम्  ।  
न्यसेल्लघु यथा सैकमक्षरं गुरु चाप्यथ  ॥ भ्न्_१४।१२८ ॥  
एवं विन्यस्य वृत्तानां नष्टोद्दिष्टविभागतः  ।  
गुरुलघ्वक्षराणीह सर्वछन्दस्सु दर्शयेत्  ॥ भ्न्_१४।१२९ ॥  
इति छन्दांसि यानीह मयोक्तानि द्विजोत्तमाः  ।  
वृत्तान्येतेषु नाट्ये ऽस्मिन् प्रयोज्यानि निबोधत  ॥ भ्न्_१४।१३० ॥  
  
इति भरतीये नाट्यशास्त्रे वाचिकाभिनये छन्दोविधानं नाम चतुर्दशो ऽध्यायः  
  
_____________________________________________________________  
  
  
अथ पञ्चदशो ऽध्यायः  
  
छन्दांस्येवं हि यानीह मयोक्तानि द्विजोत्तमाः  ।  
वृत्तानि तेषु नाट्ये ऽस्मिन् प्रयोज्यानि निबोधत  ॥ भ्न्_१५।१ ॥  
आद्ये पुनरन्त्ये द्वे द्वे गुरुणी चेत्  ।  
सा स्यात्तनुमध्या गायत्रसमुत्था  ॥ भ्न्_१५।२ ॥  
यथा:  
सन्त्यक्तविभूषा भ्रष्टाञ्जननेत्रा  ।  
हस्तार्पितगण्डा किं त्वं तनुमध्या  ॥ भ्न्_१५।३ ॥  
लघुगण आदौ भवति चतुष्कः  ।  
गुरुयुगमन्त्ये मकरकशीर्षा  ॥ भ्न्_१५।४ ॥  
यथा:  
स्वयमुपयान्तं भजसि न कान्तम्  ।  
भयकरि किं त्वं मकरकशीर्षा  ॥ भ्न्_१५।५ ॥  
एकमात्रं षट्के स्याद् द्वितीयं पादे  ।  
ख्यातरूपा वृत्ते सा मालिनी नाम्ना  ॥ भ्न्_१५।६ ॥  
षडक्षरकृते पादे लघु यत्र द्वितीयकम्  ।  
शेषाणि तु गुरूणि स्युर्मालिनी सा मता यथा  ॥ भ्न्_१५।७ ॥  
स्नानगन्धाधिक्यैर्वस्त्रभूषायोगैः  ।  
व्यक्तमेवासौ त्वं मालिनी प्रख्याता  ॥ भ्न्_१५।८ ॥  
द्वितीयं पञ्चमं चैव लघु यत्र प्रतिष्ठितम्  ।  
शेषाणि च गुरूणि स्युर्मालती नाम सा यथा  ॥ भ्न्_१५।९ ॥  
शोभते बद्धया षट्पदाविद्धया  ।  
मालतीमालया मानिनी लीलया  ॥ भ्न्_१५।१० ॥  
द्वितीयं च चतुर्थं च पञ्चमं च यदा लघु  ।  
यस्याः सप्ताक्षरे पादे ज्ञेया सा तूद्धता यथा  ॥ भ्न्_१५।११ ॥  
सौ त्रिकौ यदि पादे ह्यन्तिमश्च गकारः  ।  
उष्णिगुत्थितपादा उद्धता खलु नाम्ना  ॥ भ्न्_१५।१२ ॥  
दन्तकृन्तकृतास्त्रं व्याकुलालकशोभम्  ।  
शंसतीव तवास्यं निर्दयं रतयुद्धम्  ॥ भ्न्_१५।१३ ॥  
आदौ द्वे निधने चैव गुरुणी यत्र वै सदा  ।  
पादे सप्ताक्षरे ज्ञेया नाम्ना भ्रमरमालिका  ॥ भ्न्_१५।१४ ॥  
पादे पादे निविष्टौ सम्यग्विरचितौ त्सौ  ।  
अन्त्ये यदि गकारः सा तु भ्रमरमाला  ॥ भ्न्_१५।१५ ॥  
यथा:  
नानाकुसुमचित्रे प्राप्ते सुरभिमासे  ।  
एषा भ्रमति मत्ता कान्ते भ्रमरमाला  ॥ भ्न्_१५।१६ ॥  
आद्यं तृतीयमन्त्यं च पञ्चमं सप्तमं तथा  ।  
गुरूण्यष्टाक्षरे पादे सिंहलेखेति सा यथा  ॥ भ्न्_१५।१७ ॥  
जातु यस्य गौ न , पादे संस्थितः समस्वरूपे  ।  
तामनुष्टुबाश्रयस्थां वावदन्ति सिंहलेखाम्  ॥ भ्न्_१५।१८ ॥  
यत्त्वया ह्यनेकभावैश्चेष्टितं रहः सुगात्रि  ।  
तन्मनो मम प्रविष्टं वृत्तमद्य सिंहलेखम्  ॥ भ्न्_१५।१९ ॥  
चतुर्थं च द्वितीयं च षष्ठमष्टममेव च  ।  
गुरूण्यष्टाक्षरे पादे यत्र तन्मत्तचेष्टितम्  ॥ भ्न्_१५।२० ॥  
यदा तु जात्परौ रलौ गकार एव च स्थितः  ।  
अनुष्टुबुद्भवं तदा वदन्ति मत्तचेष्टितम्  ॥ भ्न्_१५।२१ ॥  
यथा:  
चरावघूर्णितेक्षणं विलम्बिताकुलालकम्  ।  
असंस्थितैः पदैः प्रिया करोति मत्तचेष्टितम्  ॥ भ्न्_१५।२२ ॥  
अष्टाक्षरकृते पादे सर्वाण्येव भवन्ति हि  ।  
गुरूणि यस्मिन्सा नाम्ना विद्युन्मालेति कीर्तिता  ॥ भ्न्_१५।२३ ॥  
मौ गौ चान्त्यौ यस्याः पादे पादस्यान्ते विच्छेदश्च  ।  
सा चानुष्टुप्छन्दस्युक्ता नित्यं सद्भिर्विद्युन्माला  ॥ भ्न्_१५।२४ ॥  
साम्भोभारैरानानद्भिः श्यामाम्भोदैर्व्याप्ते व्योम्नि  ।  
आदित्यांशुस्पर्धिन्येषा दिक्षु भ्रान्ता विद्युन्माला  ॥ भ्न्_१५।२५ ॥  
पञ्चमं सप्तमं चान्त्यं गुरु पादे ऽष्टके तथा  ।  
छन्दोज्ञैर्ज्ञेयमेतत्तु वृत्तं चित्तविलासितम्  ॥ भ्न्_१५।२६ ॥  
स्मितवशविप्रकाशैर्दशनपदैरमीभिः  ।  
वरतनु पूर्णचन्द्रं तव मुखमावृणोति  ॥ भ्न्_१५।२७ ॥  
नवाक्षरकृते पादे त्रीणि स्युर्नैधनानि च  ।  
गुरूणि यस्याः सा नाम्ना ज्ञेया मधुकरी यथा  ॥ भ्न्_१५।२८ ॥  
षडिह यदि लघूनि स्युर्निधनगतमकारश्चेत्  ।  
बुधजनबृहतीसंस्था भवति मधुकरी नाम्ना  ॥ भ्न्_१५।२९ ॥  
कुसुमितमभिपश्यन्ती विविधतरुगणैश्छन्नम्  ।  
वनमतिशयगन्धाढ्यं भ्रमति मधुकरी हृष्टा  ॥ भ्न्_१५।३० ॥  
दशाक्षरकृते पादे त्रीण्यादौ त्रीणि नैधने  ।  
यस्या गुरूणि सा ज्ञेया पङ्क्तिरुत्पलमालिका  ॥ भ्न्_१५।३१ ॥  
त्रीण्यादौ यदि हि गुरूणि स्युश्चत्वारो यदि लघवो मध्ये  ।  
पङ्क्तावन्तगतमकारः स्याद्विज्ञेया कुवलयमालाख्या  ॥ भ्न्_१५।३२ ॥  
यथा:  
अस्मिंस्ते शिरसि तदा कान्ते वैडूर्यस्फटिकसुवर्णाढ्ये  ।  
शोभां स्वां न वहति तां बद्धा सुश्लिष्टा कुवलयमालेयम्  ॥ भ्न्_१५।३३ ॥  
द्वितीयं च चतुर्थं च षष्टमष्टममेव च  ।  
ह्रस्वं दशाक्षरे पादे यत्र सा शिखिसारिणी  ॥ भ्न्_१५।३४ ॥  
जौ त्रिकौ हि पादगौ तु यस्य गौ च संश्रितौ तथा समौ स्तौ  ।  
पङ्क्तियोगसुप्रतिष्ठिताङ्गी सा मयूरसारिणीति नाम्ना  ॥ भ्न्_१५।३५ ॥  
यथा:  
नैव ते ऽस्ति सङ्गमो मनुष्यैर्नापि कामभोगचिह्नमन्यत्  ।  
गर्भिणीव दृश्यसे ह्यनार्ये किं मयूरसारिणी त्वमेवम्  ॥ भ्न्_१५।३६ ॥  
आद्यं चतुर्थमन्त्यं च सप्तमं दशमं तथा  ।  
गुरूणि त्रैष्टुभे पादे यत्र स्युर्दोधकं तु तत्  ॥ भ्न्_१५।३७ ॥  
भौ तु भगाविति यस्य गणाः स्युः स्याच्च यतिस्त्रिचतुर्भिरथाऽस्मिन्  ।  
त्रैष्टुभमेव हि तत्खलु नाम्ना दोधकवृत्तमिति प्रवदन्ति  ॥ भ्न्_१५।३८ ॥  
यथा:  
प्रस्खलिताप्रपदप्रविचायं मत्तविघूर्णितगात्रविलासम्  ।  
पश्य विलासिनि कुञ्जरमेतं दोधकवृत्तमयं प्रकरोति  ॥ भ्न्_१५।३९ ॥  
आदौ द्वौ पञ्चमं चैवाप्यष्टमं नैधनं तथा  ।  
गुरुण्येकादशे पादे यत्र तन्मोटकं यथा  ॥ भ्न्_१५।४० ॥  
एषो ऽम्बुदतुल्यनिस्वनरवः क्षीवः स्खलमानविलम्बगतिः  ।  
श्रुत्वा घनगर्जितमद्रितटे वृक्षान् प्रतिमोटयति द्विरदः  ॥ भ्न्_१५।४१ ॥  
नवमं सप्तमं षष्ठं तृतीयं च भवेल्लघु  ।  
सर्वास्ववस्थासु च कामतन्त्रे योग्यासि किं वा बहुनेन्द्रवज्रा  ॥ भ्न्_१५।४३ ॥  
एभिरेव तु संयुक्ता लघुभिस्त्रैष्टुभी यदा  ।  
उपेन्द्रवज्रा विज्ञेया लघ्वादाविह केवलम्  ॥ भ्न्_१५।४४ ॥  
प्रिये श्रिया वर्णविशेषणेन स्मितेन कान्त्या सुकुमारभावैः  ।  
अमी गुणा रूपगुणानुरूपा भवन्ति ते किं त्वमुपेन्द्रवज्रा  ॥ भ्न्_१५।४५ ॥  
आद्यं तृतीयमन्त्यं च सप्तमं नवमं तथा  ।  
गुरूण्येकादशे पादे यत्र सा तु रथोद्धता  ॥ भ्न्_१५।४६ ॥  
किं त्वया सुभट दूरवर्जितं नात्मनो न सुहृदां प्रियं कृतम्  ।  
यत्पलायनपरायणस्य ते याति धूलिरधुना रथोद्धता  ॥ भ्न्_१५।४७ ॥  
यथा:  
किं त्वया कुमतिसङ्गया सदा नाज्ञयेव सुहृदां प्रियं कृतम्  ।  
यद् गृहाद्वचनरोषकम्पिता याति तूर्णमबला रथोद्धता  ॥ भ्न्_१५।४८ ॥  
आद्यं तृतीयमन्त्यं च सप्तमं दशमं गुरु  ।  
यस्यास्तु त्रैष्टुभे पादे विज्ञेया स्वागता हि सा  ॥ भ्न्_१५।४९ ॥  
यथा:  
अद्य मे सफलमायतनेत्रे जीवितं मदनसंश्रयभावम्  ।  
आगतासि भवनं मम यस्मात्स्वागतं तव वरोरु निषीद  ॥ भ्न्_१५।५० ॥  
षष्ठं च नवमं चैव लघुनी त्रैष्टुभे यदि  ।  
गुरूण्यन्यानि पादे तु सा ज्ञेया शालिनी यथा  ॥ भ्न्_१५।५१ ॥  
दुःशीलं वा निर्गुणं वापरं वा लोके धैर्यादप्रियं न ब्रवीषि  ।  
तस्माच्छीलं साधुहेतोः सुवृत्तं माधुर्यात्स्यात्सर्वथा शालिनी त्वम्  ॥ भ्न्_१५।५२ ॥  
तृतीयं चैव षष्ठं च नवमं द्वादशं तथा  ।  
गुरूणि जागते पादे यत्र तत्तोटकं भवेत्  ॥ भ्न्_१५।५३ ॥  
यदि सो ऽत्र भवेत्तु समुद्रसमस्त्रिषु चापि तथा नियमेन यतिः  ।  
सततं जगतीविहितं हि ततं गदितं खलु तोटकवृत्तमिदम्  ॥ भ्न्_१५।५४ ॥  
यथा:  
किमिदं कपटाश्रयदुर्विषहं बहुशाठ्यमथोल्बणरूक्षकथम्  ।  
स्वजनप्रियसज्जनभेदकरं ननु तोटकवृत्तमिदं कुरुषे  ॥ भ्न्_१५।५५ ॥  
आद्यं तृतीयमन्त्यं च पञ्चमं षष्ठमेव च  ।  
तथोपान्त्यं जगत्यां च गुरु चेत्कुमुदप्रभा  ॥ भ्न्_१५।५६ ॥  
यौ त्रिकौ तथा न्यौ यदि खलु पादे षड्भिरेव वर्णैर्यदि च यतिः स्यात् ।  
नित्यसन्निविष्टा जगतिविधाने नामतः प्रसिद्धा कुमुदनिभा सा  ॥ भ्न्_१५।५७ ॥  
यथा:  
मन्मथेन विद्धा सललितभावा नृत्तगीतयोगा प्रविकसिताक्षी  ।  
निन्द्यमद्य किं त्वं विगलितशोभा चन्द्रपादयुक्ता कुमुदवती च  ॥ भ्न्_१५।५८ ॥  
मतान्तरे:  
यदि खलु पादे न्यौ त्रिकौ यथा यौ यतिरपि वर्णैः षड्भिरेव चेत्स्यात्  ।  
जगतिविधाने नित्यसन्निविष्टा कुमुदनिभा सा नामतः प्रसिद्धा  ॥ भ्न्_१५।५९ ॥  
यथा:  
कुमुदनिभा त्वं कामबाणविद्धा किमसि नतभ्रूः शीतवातदग्धा  ।  
मृदुनलिनीवापाण्डुवक्त्रशोभा कथमपि जाता ह्यग्रतः सखीनाम्  ॥ भ्न्_१५।६० ॥  
द्वादशाक्षरके पादे सप्तमं दशमं लघु  ।  
आदौ पञ्चाक्षरच्छेदश्चन्द्रलेखा तु सा यथा  ॥ भ्न्_१५।६१ ॥  
वक्त्रं सौम्यं ते पद्मपत्रायताक्षं कामस्यावासं सुनासोच्चप्रहासम्  ।  
कामस्यापीदं काममाहर्तुकामं कान्ते कान्त्या त्वं चन्द्रलेखेव भासि  ॥ भ्न्_१५।६२ ॥  
तृतीयमन्त्यं नवमं पञ्चमं च यदा गुरु  ।  
द्वादशाक्षरके पादे यत्र सा प्रमिताक्षरा  ॥ भ्न्_१५।६३ ॥  
यथा:  
स्मितभाषिणी ह्यचपलापरुषा निभृतापवादविमुखी सततम्  ।  
अपि कस्यचिद्युवतिरस्ति सुखा प्रमिताक्षरा स हि पुमाञ्जयति  ॥ भ्न्_१५।६४ ॥  
द्वितीयमन्त्यं दशमं चतुर्थं पञ्चमाष्टमे  ।  
गुरूणि द्वादशे पादे वंशस्था जगती तु सा  ॥ भ्न्_१५।६५ ॥  
यदि त्रिकौ ज्तौ भवतस्तु पादतस्तथैव च ज्राववसानसंस्थितौ  ।  
तदा हि वृत्तं जगतीप्रतिष्ठितं वदन्ति वंशस्थमितीह नामतः  ॥ भ्न्_१५।६६ ॥  
न मे प्रिया त्वं बहुमानवर्जितां प्रियं प्रिया ते परुषाभिभाषिणी  ।  
तथा च पश्याम्यहमद्य विग्रहं ध्रुवं हि वंशस्थगतिं करिष्यति  ॥ भ्न्_१५।६७ ॥  
चतुर्थमन्त्यं दशमं सप्तमं च यदा गुरु  ।  
भवेद्धि जागते पादे तदा स्याद्धरिणप्लुता  ॥ भ्न्_१५।६८ ॥  
परुषवाक्यकशाभिहिता त्वया भयविलोकनपार्श्वनिरीक्षणा  ।  
वरतनुः प्रततप्लुतसर्पणैरनुकरोति गतैर्हरिणप्लुतम्  ॥ भ्न्_१५।६९ ॥  
सप्तमं नवमं चान्त्यमुपान्त्यं च यदा गुरु  ।  
द्वादशाक्षरके पादे कामदत्तेति सा यथा  ॥ भ्न्_१५।७० ॥  
करजपदविभूषिता यथा त्वं सुदति दशनविक्षताधरा च  ।  
गतिरपि चरणावलग्नमन्दा त्वमसि मृगनिभाक्षि कामदत्ता  ॥ भ्न्_१५।७१ ॥  
आद्यं चतुर्थं दशमं सप्तमं च यदा लघु  ।  
पादे तु जागते यस्या अप्रमेया तु सा यथा  ॥ भ्न्_१५।७२ ॥  
न ते काचिदन्या समा दृश्यते स्त्री नृलोके विशिष्टा गुणैरद्वितीयैः  ।  
त्रिलोक्यां गुणज्ज्ञान् समाहृत्य सर्वान् जगत्यप्रमेयासि सृष्टा विधात्रा  ॥ भ्न्_१५।७३ ॥  
द्वितीयं पञ्चमं चैव ह्यष्टमेकादशे यथा  ।  
पादे यत्र लघूनि स्युः पद्मिनी नाम सा यथा  ॥ भ्न्_१५।७४ ॥  
रास्त्रिकाः सागराख्या निविष्टा यदा स्यात् त्रिके च त्रिके युक्तरूपा यतिः  ।  
सन्निविष्टा जगत्यास्ततस्सा बुधैर् नामतश्चापि सङ्कीर्त्यते पद्मिनी  ॥ भ्न्_१५।७५ ॥  
देहतोयाशया वक्त्रपद्मोज्ज्वला नेत्रभृङ्गाकुला दन्तहंसस्मिता  ।  
केशपाशच्छदा चक्रवाकस्तनी पद्मिनीव प्रिये भासि मे सर्वदा  ॥ भ्न्_१५।७६ ॥  
फुल्लपद्मानना त्वं द्विरेफेक्षणा केशपत्रच्छदा चक्रवाकस्तनी  ।  
पीततोयावली बद्धकाञ्चीगुणा पद्मिनीव प्रिये भासि नीरे स्थिता  ॥ भ्न्_१५।७७ ॥  
आदौ षट् दशमं चैव पादे यत्र लघून्यथ  ।  
शेषाणि तु गुरूणि स्युर्जागते पुटसञ्ज्ञिता  ॥ भ्न्_१५।७८ ॥  
यदि चरणनिविष्टौ नौ तथा म्यौ यतिविधिरपि युक्त्याष्टाभिरिष्टः  ।  
भवति च जगतीस्थः सर्वदासौ य इह हि पुटवृत्तं नामतस्तु  ॥ भ्न्_१५।७९ ॥  
उपवनसलिलानां बालपद्मैर्भ्रमरपरभृतानां कण्ठनादैः  ।  
मदनमदविलासैः कामिनीनां कथयति पुटवृत्तं पुष्पमासः  ॥ भ्न्_१५।८० ॥  
द्वितीयान्त्ये चतुर्थं च नवमैकादशे गुरु  ।  
विच्छेदो ऽतिजगत्यां तु चतुर्भिः सा प्रभावती  ॥ भ्न्_१५।८१ ॥  
कथं न्विदं कमलविशाललोचने गृहं धनैः पिहितकरे दिवाकरे  ।  
अचिन्तयन्त्यभिनववर्षविद्युतस्त्वमागता सुतनु यथा प्रभावती  ॥ भ्न्_१५।८२ ॥  
त्रीण्यादावष्टमं चैव दशमं नैधनद्वयम्  ।  
गुरूण्यतिजगत्यां तु त्रिभिश्छेदैः प्रहर्षिणी  ॥ भ्न्_१५।८३ ॥  
भावस्थैर्मधुरकथैः सुभाषितैस्त्वं साटोपस्खलितविलम्बितैर्गतैश्च  ।  
शोभाढ्यैर्हरसि मनांसि कामुकानां सुव्यक्तं ह्यतिजगती प्रहर्षिणी च  ॥ भ्न्_१५।८४ ॥  
षष्ठं च सप्तमं चैव दशमैकादशे लघु  ।  
त्रयोदशाक्षरे पादे ज्ञेयं मत्तमयूरकम्  ॥ भ्न्_१५।८५ ॥  
विद्युन्नद्धाः सेन्द्रधनुरञ्जितदेहा वातोद्धूताः श्वेतवलाकाकृतशोभाः  ।  
एते मेघा गर्जितनादोज्ज्वलचिह्नाः प्रावृट्कालं मत्तमयूराः कथयन्ति  ॥ भ्न्_१५।८६ ॥  
आदौ द्वे चतुर्थं चैव चाष्टमैकादशे गुरु  ।  
अन्त्योपान्त्ये च शक्वर्या वसन्ततिलका यथा  ॥ भ्न्_१५।८७ ॥  
चित्रैर्वसन्तकुसुमैः कृतकेशहस्ता स्रग्दाममाल्यरचना सुविभूषिताङ्गी  ।  
नानावसन्तकविभूषितकर्णपाशा साक्षाद्वसन्ततिलकेव विभाति नारी  ॥ भ्न्_१५।८८ ॥  
पञ्चादौ शक्वरी पादे गुरूणि त्रीणि नैधने  ।  
पञ्चाक्षरादौ च यतिरसम्बाधा तु सा यथा  ॥ भ्न्_१५।८९ ॥  
यथा:  
मानालोकज्ञः सुतबलकुलशीलाढ्यो यस्मिन्सम्मानं न सदृशमनु पश्येद्धि  ।  
गच्छेत्तं त्यक्त्वा द्रुतगतिरपरं देशं कीर्णा नानार्थैरवनिरियमसम्बाधा  ॥ भ्न्_१५।९० ॥  
चत्वार्यादौ गुरूणि स्युर्दशमैकादशे तथा  ।  
अन्त्योपान्त्ये च शक्वर्याः पादे तु शरभा यथा  ॥ भ्न्_१५।९१ ॥  
एषा कान्ता व्रजति ललिता वेपमाना गुल्मैश्च्छन्नं वनमभिनवैः सम्प्रविद्धम्  ।  
हा हा कष्टं किमिदमिति नो वेद्मि मूढो व्यक्तं कान्ते शरभललितान्त्वं करोषि  ॥ भ्न्_१५।९२ ॥  
अदौ षट् दशमं चैव लघु चैव त्रयोदशम्  ।  
यत्रातिशक्वरे पादे ज्ञेया नान्दीमुखी तु सा  ॥ भ्न्_१५।९३ ॥  
यथा:  
न खलु तव कदाचित्क्रोधताम्रायताक्षं भ्रुकुटिवलितभङ्गं दृष्टपूर्वं मयास्यम्  ।  
किमिह बहुभिरुक्तैर्या ममेच्छा हृदिस्था त्वमसि मधुरवाक्या देवि नान्दीमुखीव  ॥ भ्न्_१५।९४ ॥  
आद्यं चतुर्थं षष्ठं च नैधनं च यदा गुरु  ।  
षोडशाक्षरके पादे यत्रेभललितं तु तत्  ॥ भ्न्_१५।९५ ॥  
भ्रौ यदि नाश्च नित्यमिह विरचितचरणः गश्च तथा वै भवति निधनमुपगतः  ।  
स्यादपि चाष्टिमेव यदि सततमनुगतं तत्खलु वृत्तमग्रवृषभगजविलसितम्  ॥ भ्न्_१५।९६ ॥  
कालतोयधरैः सुधीरधनपटुपटहरवैः सर्जकदम्बनीपकुटजकुसुमसुरभिः  ।  
कन्दलसेन्द्रगोपकरचितमवनितलं वीक्ष्य करोत्यसौ वृषभगजविलसितम्  ॥ भ्न्_१५।९७ ॥  
आद्यात्पराणि वै पञ्च द्वादशं सत्रयोदशः  ।  
अन्त्योपान्त्ये च दीर्घाणि ललितप्रवरं हि तत्  ॥ भ्न्_१५।९८ ॥  
यदा य्मौ पादस्थौ भवत इह चेत्स्तौ तथा गौ तथा षड्भिश्चान्यैर्यतिरपि च वर्णैर्यथा स्यात्  ।  
तदप्यष्टौ नित्यं समनुगतमेवोक्तमन्यैः प्रयोगज्ञैर्वृत्तं प्रवरललितं नामतस्तु  ॥ भ्न्_१५।९९ ॥  
यथा:  
नखालीढं गात्रं दशनखचितं चोष्ठगण्डं शिरः पुष्पोन्मिश्रं प्रविलुलितकेशालकान्तम्  ।  
गतिः खिन्ना चेयं वदनमपि सम्भ्रान्तनेत्रम् अहो श्लाघ्यं वृत्तं प्रवरललितं कामचेष्टम्  ॥ भ्न्_१५।१०० ॥  
आद्यात्पराणि पञ्चाथ द्वादशं सत्रयोदशम्  ।  
अन्त्यं सप्तदशे पादे शिखरिण्यां गुरूणि च  ॥ भ्न्_१५।१०१ ॥  
चतुर्भिस्तस्यैव प्रवरललितस्य त्रिकगणैर् यदा लौ गश्चान्ते भवति चरणे ऽत्यष्टिगदिते  ।  
यदा षड्भिश्च्छेदो भवति यदि मार्गेण विहितस् तदा वृत्तेष्वेषा खलु शिखरिणी नाम गदिता  ॥ भ्न्_१५।१०२ ॥  
यथा:  
महानद्या भोगं पुलिनमिव भाति ते जघनं तथास्यं नेत्राढ्यं भ्रमरसहितं पङ्कजमिव  ।  
गतिर्मन्दा चेयं सुतनु तव चेष्टा सुललिता स्तनाभ्यां ताभ्यां त्वं शिखरिणि सुपीनासि वनिते  ॥ भ्न्_१५।१०३ ॥  
यत्र पञ्च लघून्यादौ त्रयोदशचतुर्दशे  ।  
षोडशैकादशे चैव तत्स्याद्वृषभचेष्टितम्  ॥ भ्न्_१५।१०४ ॥  
यदि हि चरणे न्सौ स्लौ गः क्रमाद्विनिवेशितार् यदि खलु यतिः षड्भिर्वर्णैर्स्तथा दशभिः पुनः  ।  
यदि विहितं स्यादत्यष्टिः प्रयोगसुखाश्रयं वृषभललितं वृत्तं ज्ञेयं तथा हरिणीति वा  ॥ भ्न्_१५।१०५ ॥  
यथा:  
जलधररवं श्रुत्वा श्रुत्वा मदोच्छ्रयदर्पितो विलिखितमहीशृङ्गाक्षेपैर्वृषैः प्रतिनर्द्य च  ।  
स्वयुवतिवृतो गोष्ठाद्गोष्ठं प्रयाति च निर्भयो वृषभललितं चित्रं वृत्तं करोति च शाद्वले  ॥ भ्न्_१५।१०६ ॥  
चत्वार्यादौ च दशमं गुरु यत्र त्रयोदशं चतुर्दशं तथान्त्ये द्वे चैकादशमथापि च  ॥ भ्न्_१५।१०७ ॥  
यदा सप्तदशे पादे शेषाणि च लघून्यथ  ।  
भवन्ति यस्मिन्सा ज्ञेया श्रीधरी नामतो यथा  ॥ भ्न्_१५।१०८ ॥  
मो भ्नौ च स्युश्चरणरचितास्तौ गुरू च प्रविष्टाश्छेदः शिष्टो यदि च दशभिः स्यात्तथान्यैश्चतुर्भिः  ।  
अत्यष्टौ च प्रतिनियमिता वर्णतः स्पष्टरूपा सा विज्ञेया द्विजमुनिगणैः श्रीधरी नामतस्तु  ॥ भ्न्_१५।१०९ ॥  
स्नानैश्चूर्णैः सुखसुरभिभिर्गन्धवासैश्च धूपैः पुष्पैश्चान्यैः शिरसि रचितैर्वस्त्रयोगैश्च तैस्तैः  ।  
नानारत्नैः कनकखचितैरङ्गसम्भोगसंस्थैर्व्यक्तं कान्ते कमलनिलया श्रीधरीवातिभासि  ॥ भ्न्_१५।११० ॥  
आद्यं चतुर्थं षष्ठं च दशमं नैधनं गुरु  ।  
तद्वंशपत्रपतितं दशभिः सप्तभिर्यतिः  ॥ भ्न्_१५।१११ ॥  
यथा एष गजो ऽद्रिमस्तकतटे कलभपरिवृतः क्रीडति वृक्षगुल्मगहने कुसुमभिरनते  ।  
मेघरवं निशम्य मुदितः पवनजवसमः सुन्दरि वंशपत्रपतितं पुनरपि कुरुते  ॥ भ्न्_१५।११२ ॥  
द्वितीयमन्त्यं षष्ठं चाप्यष्टमं द्वादशं तथा  ।  
चतुर्दशं पञ्चदशं पादे सप्तदशाक्षरे  ॥ भ्न्_१५।११३ ॥  
भवन्ति यत्र दीर्घाणि शेषाणि च लघून्यथ  ।  
विलम्बितगतिः सा तु विज्ञेया नामतो यथा  ॥ भ्न्_१५।११४ ॥  
यदा द्विरुदितौ हि पादमभिसंश्रितौ ज्सौ त्रिकौ तथैव च पुनस्तयोर्निधनमाश्रितौ यौ लगौ  ।  
तदष्टिरतिपूर्विका यतिरपि स्वभावाद्यथा विलम्बितगतिस्तदा निगदिता द्विजैर्नामतः  ॥ भ्न्_१५।११५ ॥  
यथा:  
विघूर्णितविलोचना पृथुविकीर्णहारा पुनः प्रलम्बरशना चलत्स्खलितपादमन्दक्लमा  ।  
न मे प्रियमिदं जनस्य बहुमानरागेण यन्मदेन विवशा विलम्बितगतिः कृता त्वं प्रिये  ॥ भ्न्_१५।११६ ॥  
पञ्चादौ पञ्चदशकं द्वादशैकादशे गुरु  ।  
चतुर्दशं तथान्त्ये द्वे चित्रलेखा धृतौ स्मृता  ॥ भ्न्_१५।११७ ॥  
यथा नानारत्नाढ्यैर्बहुभिरधिकं भूषणैरङ्गसंस्थैर्नाना गन्धाढ्यैर्मदनजनकैरङ्गरागैर्विचित्रैः  ।  
केशैः स्नानाढ्यैः कुसुमभरितैर्वस्त्ररागैश्च तैस्तैः कान्ते सङ्क्षेपात् किमिह बहुना चित्रलेखेव भासि  ॥ भ्न्_१५।११८ ॥  
अन्त्यं सप्तदशं चैव षोडशं सचतुर्दशम्  ।  
त्रयोदशं द्वादशं च षष्ठमष्टममेव च  ॥ भ्न्_१५।११९ ॥  
त्रीण्यादौ च गुरूणि स्युर्यस्मिंस्त्वेकोनविंशके  ।  
पादे लघूनि शेषाणि शार्दूलक्रीडितं तु तत्  ॥ भ्न्_१५।१२० ॥  
म्सौ ज्सौ तौ गुरु च प्रयोगनियता यस्मिन्निविष्टास्त्रिका आद्या चान्त्ययतिश्चतुस्त्रिकयुता ज्ञेया परा सप्तभिः  ।  
नित्यं यत्पदमाश्रिता ह्यतिधृतिर्नित्यं कवीनां प्रियं तज्ज्ञेयं खलु वृत्तजातिनिपुणैः शार्दूलविक्रीडितम्  ॥ भ्न्_१५।१२१ ॥  
यथा:  
नानाशस्त्रशतघ्नितोमरहताः प्रभ्रष्टसर्वायुधाः निर्भिन्नोदरपादबाहुवदना निर्णाशिताः शत्रवः  ।  
धैर्योत्साहपराक्रमप्रभृतिभिस्तैस्तैर्विचित्रैर्गुणैर् वृत्तं ते रिपुघाति भाति समरे शार्दूलविक्रीडितम्  ॥ भ्न्_१५।१२२ ॥  
तावत्त्वं विजितेन्द्रियः शुभमते सर्वात्मना प्रत्यहं दाने शीलविधौ च योजय मनः स्वर्गापवर्गापहम्  ।  
यावद् व्याधिजराप्रचण्डनखरो व्यायत्सटाभिर्भृशं मृत्युस्ते न करोति जीवितमृगैः शार्दूलविक्रीडितम्  ॥ भ्न्_१५।१२३ ॥  
चत्वार्यादौ च षष्ठं च सप्तमं सचतुर्दशम्  ।  
तथा पञ्चदशं चैव षिडशं नैधनं तथा  ॥ भ्न्_१५।१२४ ॥  
एतानि च गुरूणि स्युः शेषाणि तु लघून्यथ  ।  
पादे यत्र कृतौ ज्ञेया नाम्ना सुवदना तु सा  ॥ भ्न्_१५।१२५ ॥  
म्रौ म्नौ य्भौ ल्गौ च सम्यग्यदि च विरचिताः पादे क्रमवशाद् विच्छेदः सप्तभिः स्यात्पुनरपि च यतिः सप्ताक्षरकृता  ।  
यद्येषा संश्रिता स्यात्कृतिमपि च पुनः श्लिष्टाक्षरपदा विद्वद्भिर्वृत्तजातौ तत इह गदिता नाम्ना सुवदना  ॥ भ्न्_१५।१२६ ॥  
यथा:  
नेत्रे लीलालसान्ते कमलदलनिभे भ्रूचापविनते रक्तोष्ठं पीनमध्यं समसहितघनाः स्निग्धाश्च दशनाः  ।  
कर्णावंसप्रलम्बौ चिबुकमपि नतं घोणा सुरुचिरा व्यक्तं त्वं मर्त्यलोके वरतनु विहितास्येका सुवदना  ॥ भ्न्_१५।१२७ ॥  
चत्वार्यादौ तथा षष्ठं सप्तमं च चतुर्दशम्  ।  
अष्टादशं सप्तदशं तथा पञ्चदशं पुनः  ॥ भ्न्_१५।१२८ ॥  
अन्त्योपान्त्ये गुरूण्यत्र लघून्यन्यानि सर्वदा  ।  
एकविंशतिके पादे स्रग्धरा नाम सा यथा  ॥ भ्न्_१५।१२९ ॥  
म्रौ म्नौ यौ यश्च सम्यग्यदि हि विरचिताः स्युस्त्रिकाः पादयोगे वर्णैः पूर्वोपदिष्टैर्यतिरपि च पुनः सप्तभिः सप्तभिः स्यात्  ।  
वृत्तं सम्यग्यदि स्यात्प्रकृतिमनुगतं तत्वविद्भिः प्रदिष्टं विज्ञेयं वृत्तजातौ कविजनदयिता स्रग्धरा नामतस्तु  ॥ भ्न्_१५।१३० ॥  
यथा:  
चूताशोकारविन्दैः कुरवकतिलकैः कर्णिकारैः शिरीषैः पुन्नागैः पारिजातैर्वकुलकुवलयैः किंशुकैः सातिमुक्तैः  ।  
एतैर्नानाप्रकारैः बहुलसुरभिभिर्विप्रकीर्णैश्च तैस्तैर् वासन्तैः पुष्पवृन्दैर्नरवर वसुधा स्रग्धरेवाद्य भाति  ॥ भ्न्_१५।१३१ ॥  
चतुर्थमाद्यं षष्ठं च दशमं द्वादशं तथा  ।  
षोडशाष्टादशे चैव नैधनं च गुरूण्यथ  ॥ भ्न्_१५।१३२ ॥  
द्वाविंशत्यक्षरे पादे शेषाणि च लघून्यथ  ।  
भवन्ति यत्र तज्ज्ञेयं भद्रकं नामतो यथा  ॥ भ्न्_१५।१३३ ॥  
भ्रौ चरणे यदा विनियतौ त्रिकौ क्रमवशादथातिकृतिविधौ न्रौ च ततः परं च रुचिरावनन्तरकृतौ नगावपि पुनः  ।  
तच्च दशाष्टवर्णरचिता चतुर्ष्वपि तथा यतिश्च सततं भद्रकवृत्तमेव खलु नाट्ययोगकुशलैर्बुधैर्निगदितम्  ॥ भ्न्_१५।१३४ ॥  
उत्प्लुतमेकहस्तचरणं द्वितीयकररेचितं वंशमृदङ्गवाद्यमधुरं विचित्रकरणानुगं बहुविधम्  ।  
भद्रकमेतदद्य सुभगे विदग्धगतिचेष्टितैः सुललितैर् नृत्यसि विभ्रमाकुलपदं विविक्तरसभावितं शशिमुखि  ॥ भ्न्_१५।१३५ ॥  
अन्त्यमेकोनविंशं च सप्तमं सत्रयोदशम्  ।  
एकादशं सप्तदशं पञ्चमं च गुरूण्यथ  ॥ भ्न्_१५।१३६ ॥  
शेषाणि च लघूनि स्युर्विकृत्याश्चरणे बुधैः  ।  
वृत्तं तदश्वललितं विज्ञेयं नामतो यथा  ॥ भ्न्_१५।१३७ ॥  
यदि च नकार आदिरचितः पदे विरचितो ऽन्त एव लगौ यदि च नभौ त्रिधा च निहितौ क्रमेण खलु मध्यावपि तथा  ।  
यदि च समाश्रितं हि विकृतिं यतिश्च दशभिस्तथैकसहितैस् तत इह कीर्तितं मुनिगणैर्विशुद्धचरितैस्तदश्वललितम्  ॥ भ्न्_१५।१३८ ॥  
विविधतुरङ्गनागरथयोधसङ्कुलमलं बलं समुदितं शरशतशक्तिकुन्तपरिधासियष्टिविततं बहुप्रहरणम्  ।  
रिपुशतमुक्तशस्त्ररवभीतशङ्कितभटं भयाकुलदिशं कृतमभिवीक्ष्य संयुगमुखे समर्पितगुणं त्वयाश्वललितम्  ॥ भ्न्_१५।१३९ ॥  
षडादावष्टमं चैव ह्येकादशचतुर्दशे  ।  
विंशं सप्तदशं चैव त्रयोविंशं तथैव च  ॥ भ्न्_१५।१४० ॥  
एतानि च लघूनि स्युः शेषाण्यथ गुरूणि च  ।  
चतुर्विंशतिके पादे मेघमालेति सा यथा  ॥ भ्न्_१५।१४१ ॥  
यदि खलु चरणस्थितौ नौ त्रिकौ कृतिकारव्यास्तथा राः स्युः क्रमात्  ।  
भवति यदि यतिस्तथा सप्तभिः सप्तभिस्त्रिष्वतो ऽन्या यतिः पञ्च विद्यात्तथा  ॥ भ्न्_१५।१४२ ॥  
पवनबलसमाहृता तीव्रगम्भीरनादा बलाकावलीमेखला क्षितिधरसदृशोच्चरूपा महानीलधूमाञ्जनाभाम्बुगर्भोद्भवा  ।  
सुरपतिधनुरुज्ज्वलाबद्धकक्ष्या तडिद्द्योतसन्नाहपट्टीज्वला गगनतलविसारिणी प्रावृषण्या दृढं मेघमालाधिकं शोभते  ॥ भ्न्_१५।१४३ ॥  
आद्यं चैव चतुर्थं च पञ्चमं षष्ठमेव च  ।  
नवमं दशमं चैव नैधनं च भवेद्गुरु  ॥ भ्न्_१५।१४४ ॥  
लघून्यन्यानि शेषाणि पादे स्युः पञ्चविंशके  ।  
वृत्तज्ज्ञैः सा तु विज्ञेया क्रौञ्चपादीति नामतः  ॥ भ्न्_१५।१४५ ॥  
भ्मौ यदि पादे स्भावपि चेष्टावभिकृतिरपि च हि यदि खलु विहिता नाश्च समुद्राः स्युर्विनिविष्टा यदि च खलु गुरु भवति निधनगतम्  ।  
पञ्चभिरादौ छेदमुपेता पुनरपि यतिरिह यदि खलु दशभिः क्रौञ्चपदेयं वृत्तविधाने सुरगणपितृगणमुनिगणविहिता  ॥ भ्न्_१५।१४६ ॥  
यः किल दाक्षं विद्रुतसोमं क्रतुवरमचमसमपगतकलशं पातितयूपं क्षिप्तचषालं विचयनमसमिधमपशुकचरुकम्  ।  
कार्मुकमुक्तेनाशु चकार व्यपगतसुरगणपितृगणमिषुणा नित्यमसौ ते दैत्यगणारिः प्रदहतु मखमिव रिपुगणमखिलम्  ॥ भ्न्_१५।१४७ ॥  
या कपिलाक्षी पिङ्गलकेशी कलिरुचिरनुदिनमनुनयकठिना दीर्घतराभिः स्थूलसिराभिः परिवृतवपुरतिशयकुटिलगतिः  ।  
आयतजङ्घा निम्नकपोला लघुतरकुचयुगपरिगतहृदया सा परिहार्या क्रौञ्चपदा स्त्री ध्रुवमिह निरवधिसुखमभिलषता  ॥ भ्न्_१५।१४८ ॥  
अष्टावादौ गुरूणि स्युस्तथा चैकोनविंशकम्  ।  
एकविंशं च विज्ञेयं चतुर्विंशं सनैधनम्  ॥ भ्न्_१५।१४९ ॥  
एतानि गुरु सङ्ख्यानि शेषाणि च लघून्यथ  ।  
षड्विंशत्यक्षरे पादे तद्भुजङ्गविजृम्भितम्  ॥ भ्न्_१५।१५० ॥  
यस्यां मौ तो नाः स्त्रौ नित्यं प्रतिचरणमथ  
गदितकास्त्रिका ह्यनुपूर्वशः  
षड्विंशत्यामेकोनायां च यदि हि  
खलु यतिरभिधा चतुर्भिरथाष्टाभिः  ।  
पश्चादन्त्यौ ल्गौ संयोज्यौ यदि भवति  
मनुजदयितां समाश्रितमुत्कृतिं  
नाम्ना वृत्तं लोके ख्यातं कविवदन  
विकसनपरं भुजङ्गविजृम्भितम्  ॥ भ्न्_१५।१५१ ॥  
यथा:  
रूपोपेतां देवैः सृष्टां समदगज  
विलसितगतिं निरीक्ष्य तिलोत्तमां  
प्रादक्षिण्यात्प्राप्तां द्रष्टुं बहुवदन  
मचलनयनं शिरः कृतवान् हरिः  ।  
दीर्घं निश्वस्यान्तर्गूढं स्तनवदन  
जघनरुचिरां निरीक्ष्य तथा पुनः  
पृष्ठे न्यस्तं देवेन्द्रेण प्रवरमणि  
कनकवलयं भुजङ्गविजृम्भितम्  ॥ भ्न्_१५।१५२ ॥  
दण्डकं नाम विज्ञेयमुत्कृतेरधिकतरम्  ।  
मेघमालादिकं तत्स्यान्नौ चादौ कागुहा त्रिकाः  ॥ भ्न्_१५।१५३ ॥  
यथा:  
मुदितजनपदाकुला स्फीतसस्याकरा भूतधात्री भवन्तं समभ्यर्चति  
द्विरदकरविलुप्तहिन्तालतालीवनास्त्वां नमस्यन्ति विन्ध्यादयः पर्वताः  ।  
स्फुटितकलशाशुक्तिनिगीर्णमुक्ता फलैरूर्मिहस्तैर्नमस्यन्ति वः सागराः  
मुदितजलचराकुलाः सम्प्रकीर्णमलाः कीर्तयन्तीव कीर्तिं महानिम्नगाः  ॥ भ्न्_१५।१५४ ॥  
एतानि समवृत्तानि मयोक्तानि द्विजोत्तमाः  ।  
विषमार्धसमानां तु पुनर्वक्ष्यामि लक्षणम्  ॥ भ्न्_१५।१५५ ॥  
यत्र पादास्तु विषमा नानावृत्तसमुद्भवाः  ।  
ग्रथिताः पादयोगेन तद् वृत्तं विषमं स्मृतम्  ॥ भ्न्_१५।१५६ ॥  
द्वौ समं द्वौ च विषमौ वृत्ते ऽर्धविषमे तथा  ।  
सर्वपादैश्च विषमैर्वृत्तं विषममुच्यते  ॥ भ्न्_१५।१५७ ॥  
ह्रस्वाद्यमथ दीर्घाद्यं दीर्घं ह्रस्वमथापि वा  ।  
युग्मोजविषमैः पादैः वृत्तमर्धसमं भवेत्  ॥ भ्न्_१५।१५८ ॥  
पादे सिद्धे समं सिद्धं विषमं सार्वपादिकम्  ।  
द्वयोरर्धसमं विद्यादेष छेदस्तु पादतः  ॥ भ्न्_१५।१५९ ॥  
छेदास्तु ये मया प्रोक्ता समवृत्तविकल्पितः  ।  
त्रिकैर्विषमवृत्तानां सम्प्रवक्ष्यामि लक्षणम्  ॥ भ्न्_१५।१६० ॥  
नैधने ऽन्यतरस्यां वै प्रथमे पाद इष्यते  ।  
द्वितीये चरणे च स्यादित्यनुष्टुप् समासतः  ॥ भ्न्_१५।१६१ ॥  
सौ गौ तु प्रथमे पादे स्रौ ल्गौ चापि द्वितीयके  ।  
युग्मे ऽर्धविषमे पादे ज्ञेया पथ्या तु सा त्रिकैः  ॥ भ्न्_१५।१६२ ॥  
प्रियदैवतमित्रासि प्रियसम्बन्धिबान्धवा  ।  
प्रियदानरता पथ्या दयिते त्वं प्रियासि मे  ॥ भ्न्_१५।१६३ ॥  
म्रौ गौ तु प्रथमे पादे य्सौ ल्गौ च द्वितीयके  ।  
पादे भौ ल्गौ तृतीये च चतुर्थे तु तसौ लगौ  ॥ भ्न्_१५।१६४ ॥  
नैवाचारो न ते मित्रं न सम्बन्धिगुणप्रिया  ।  
सर्वथा सर्वविषमा पथ्या न भवसि प्रिये  ॥ भ्न्_१५।१६५ ॥  
अयुजोर्लक्षणं ह्येतद्विपरीतं तु यत्र च  ।  
पथ्या हि विपरीता सा विज्ञेया नामतो यथा  ॥ भ्न्_१५।१६६ ॥  
कृतेन रमणस्य किं सखि रोषेण ते ऽप्यर्थम्  ।  
विपरीता न पथ्यासि त्वं जडे केन मोहिता  ॥ भ्न्_१५।१६७ ॥  
चतुर्थादक्षराद्यत्र त्रिलघु स्यादयुक्ततः  ।  
अनुष्टुप्चपला सा तु विज्ञेया नामतो यथा  ॥ भ्न्_१५।१६८ ॥  
न खल्वस्याः प्रियतमः श्रोतव्यं व्याहृतं सख्या  ।  
नारदस्य प्रतिकृतिः कथ्यते चपला हीयम्  ॥ भ्न्_१५।१६९ ॥  
विपुला तु युजि ज्ञेया लघुत्वात्सप्तमस्य तु  ।  
सर्वत्र सप्तमस्यैव केषाञ्चिद्विपुला यथा  ॥ भ्न्_१५।१७० ॥  
सङ्क्षिप्ता वज्रमध्ये हि हेमकुम्भनिभस्तनी  ।  
विपुलासि प्रिये श्रोण्यां पूर्णचन्द्रनिभानने  ॥ भ्न्_१५।१७१ ॥  
गङ्गेव मेघोपगमे आप्लावितवसुन्धरा  ।  
कूलवृक्षानारुजन्ती स्रवन्ती विपुला बलात्  ॥ भ्न्_१५।१७२ ॥  
आगता मेघसमये भीरु भीरुकुलोद्गते  ।  
एकरात्रौ परगृहं चोरी बन्धनमर्हसि  ॥ भ्न्_१५।१७३ ॥  
एवं विविधयोगास्तु पथ्यापादा भवन्ति हि  ।  
युग्मोजविषमैः पादैः शेषैरन्यैस्त्रिकैर्यथा  ॥ भ्न्_१५।१७४ ॥  
गुर्वन्तकः सर्वलघुस्त्रिको नित्यं हि नेष्यते  ।  
प्रथमादक्षराद्यत्र चतुर्थात्प्राग्लघुः स्मृतः  ॥ भ्न्_१५।१७५ ॥  
पथ्यापादं समास्थाप्य त्रीण्यन्ते तु गुरूण्यथ  ।  
भवन्ति पादे सततं बुधैस्तद्वक्रमिष्यते  ॥ भ्न्_१५।१७६ ॥  
दन्तक्षताधरं सुभ्रु जागरग्लाननेत्रं च  ।  
रतिसम्भोगखिन्नं ते दर्शनीयतरं वक्त्रम्  ॥ भ्न्_१५।१७७ ॥  
इत्येषा सर्वविषमा नामतो ऽनुष्टुबुच्यते  ।  
तद्विदां मतवैषम्यं त्रिकादक्षरतस्तथा  ॥ भ्न्_१५।१७८ ॥  
पादे षोडशमात्रास्तु गाथांशकविकल्पिताः  ।  
चतुर्भिरंशकैर्ज्ञेया वृत्तज्ञैर्वानवासिका  ॥ भ्न्_१५।१७९ ॥  
असंस्थितपदा सुविह्वलाङ्गी मदस्खलितचेष्टितैर्मनोज्ञा  ।  
क्व यास्यसि वरोरु सुरतकाले विषमा किं वानवासिका त्वम्  ॥ भ्न्_१५।१८० ॥  
स्जौ स्गौ च प्रथमे पादे तथा चैव तृतीयके  ।  
केतुमत्यां गणाः प्रोक्ताः भ्रौ न्गौ गश्च सदा बुधैः  ॥ भ्न्_१५।१८१ ॥  
स्फुरिताधरं चकितनेत्रं रक्तकपोलमम्बुजदलाक्षम्  ।  
किमिदं रुषापहृतशोभं केतुमतीसमं वद मुखं ते  ॥ भ्न्_१५।१८२ ॥  
वक्त्रस्यापरपूर्वस्य चादौ नौ रो लगौ त्रिकाः  ।  
नजौ रजौ द्वितीये च शेषाग्रं पुनरेव तु  ॥ भ्न्_१५।१८३ ॥  
प्रथमे च तृतीये नौ रलौ गश्च प्रकीर्तितः  ।  
गणाश्चापरवक्त्रे तु नजौ ज्रौ द्विचतुर्थयोः  ॥ भ्न्_१५।१८४ ॥  
सुतनु जलपरीतलोचनं जलदनिरुद्धमिवेन्दुमण्डलम्  ।  
किमिदमपरवक्त्रमेव ते शशिवदने ऽद्य मुखं पराङ्मुखम्  ॥ भ्न्_१५।१८५ ॥  
नौ यौ तु प्रथमे पादे न्जौ ज्रौ गश्च तथापरे  ।  
यत्र तत्पुष्पिताग्रा स्याद्यदि शेषं तु पूर्ववत्  ॥ भ्न्_१५।१८६ ॥  
पवनबलविधूतचारुशाखं प्रमुदितकोकिलकण्ठनादरम्यम्  ।  
मधुकरपरिगीयमानशब्दं वरतनु पश्य वनं सुपुष्पिताग्रम्  ॥ भ्न्_१५।१८७ ॥  
स्जौ स्लौ चादौ यथा न्सौ ज्गौ भ्नौ ज्लौ गश्च तथा पुनः  ।  
स्जौ स्जौ गश्च त्रिका ह्येते उद्गतायाः प्रकीर्तिताः  ॥ भ्न्_१५।१८८ ॥  
तव रोमराजिरतिभाति सुतनु मदनस्य मञ्जरी  ।  
नाभिकमलविवरोत्पतिता भ्रमरावलीव कुसुमात्समुद्गता  ॥ भ्न्_१५।१८९ ॥  
स्जौ स्लौ च ततो न्सौ ज्गौ नौ सौ चेति तृतीयके  ।  
स्जौ स्जौ गश्च चतुर्थे तु ललिताया गणाः स्मृताः  ॥ भ्न्_१५।१९० ॥  
ललिताकुलभ्रमितचारु वसनकरचारुपल्लवा  ।  
प्रविकसितकमलकान्तिमुखी प्रविभासि देवी सुरतश्रमातुरा  ॥ भ्न्_१५।१९१ ॥  
एवमेतानि वृत्तानि समानि विषमाणि च  ।  
नाटकाद्येषु काव्येषु प्रयोक्तव्यानि सूरिभिः  ॥ भ्न्_१५।१९२ ॥  
सन्त्यन्यान्यपि वृत्तानि यान्युक्तानीह पिण्डशः  ।  
न च तानि प्रयोज्यानि न शोभां जनयन्ति हि  ॥ भ्न्_१५।१९३ ॥  
यान्यतः प्रतिषिद्धानि गीतके तानि योजयेत्  ।  
ध्रुवायोगे तु वक्ष्यामि तेषां चैव विकल्पनम्  ॥ भ्न्_१५।१९४ ॥  
वृत्तलक्षणमेवं तु समासेन मयोदितम्  ।  
अत ऊर्ध्वं प्रवक्ष्यामि ह्यार्याणामपि लक्षणम्  ॥ भ्न्_१५।१९५ ॥  
पथ्या च विपुला चैव चषला मुखतो ऽपरा  ।  
जघने चपला चैव आर्याः पञ्च प्रकीर्तिताः  ॥ भ्न्_१५।१९६ ॥  
आसां तु सम्प्रवक्ष्यामि यतिमात्राविकल्पनम्  ।  
लक्षणं नियमं चैव विकल्पगुणसंश्रयम्  ॥ भ्न्_१५।१९७ ॥  
यतिश्छेदस्तु विज्ञेयश्चतुर्मात्रो गणः स्मृतः  ।  
द्वितीयान्त्यौ युजौ पादावयुजौ त्वपरौ स्मृतौ  ॥ भ्न्_१५।१९८ ॥  
गुरुमध्यविहीनस्तु चतुर्गणसमन्वितः  ।  
अयुग्गणो विधातव्यो युग्गणस्तु यथेप्सितः  ॥ भ्न्_१५।१९९ ॥  
षष्ठो वै द्विविकल्पस्तु नैधनो ह्येकसंस्थितः  ।  
पश्चादर्धे तु षष्ठः स्यादेकमात्रस्तु केवलः  ॥ भ्न्_१५।२०० ॥  
द्विविकल्पस्तु षष्ठो यो गुरुमध्यो भवेत्तु सः  ।  
तथा सर्वलघुश्चैव यतिसञ्ज्ञासमाश्रिता  ॥ भ्न्_१५।२०१ ॥  
द्वितीयादिलघुर्ज्ञेयः सप्तमे पञ्चमे यतिः  ।  
प्रथमादिरथान्त्ये च पञ्चमे वा विधीयते  ॥ भ्न्_१५।२०२ ॥  
गणेषु त्रिषु पादस्य यस्याः पथ्या तु सा भवेत्  ।  
अतश्च विपुलान्या तु विज्ञेया यतिलक्षणा  ॥ भ्न्_१५।२०३ ॥  
अयुजः सर्वगुरवो गुरुमध्या गणा युजः  ।  
यस्याः स्युः पादयोगे तु विज्ञेया चपला हि सा  ॥ भ्न्_१५।२०४ ॥  
त्रिंशदाद्ये तु विज्ञेयाः सप्तविंशतिश्चापरे  ।  
उभयोरर्धयोर्ज्ञेयो मात्रापिण्डो विभागशः  ॥ भ्न्_१५।२०५ ॥  
त्रिंशत्तस्याश्च यदि स्युरेतानि द्विगुणानि तु  ।  
त्रीण्यक्षराणि चान्यानि न्यस्य सङ्ख्याविभागशः  ॥ भ्न्_१५।२०६ ॥  
एतानि लघुसञ्ज्ञानि निर्दिष्टानि समासतः  ।  
सर्वेषां चैवमार्याणामक्षराणां यथाक्रमम्  ॥ भ्न्_१५।२०७ ॥  
अर्धाष्टमगणार्धा च सववार्या प्रकीर्तिता  ।  
षष्ठश्च द्विविकल्पस्तु नैधने ह्येकसंस्थितः  ॥ भ्न्_१५।२०८ ॥  
पश्चाद्वा यो गणः षष्ठ एकमात्रः स उच्यते  ।  
द्विविकल्पस्तु यः षष्ठो गुरुमध्यो भवेत्तु सः  ॥ भ्न्_१५।२०९ ॥  
यथा सर्वलघुश्चैव यतिः सङ्ख्यासमाश्रिता  ।  
सा द्वितीया द्विलघुका सप्तमे प्रथमे यतिः  ॥ भ्न्_१५।२१० ॥  
गुरुमध्यविहीनस्तु चतुर्गणसमन्वितः  ।  
अयुग्गणो विधातव्यः युग्गणस्तु स एव च  ॥ भ्न्_१५।२११ ॥  
प्रथमतृतीयौ पादौ द्वादशमात्रौ भवेत्तु सा पथ्या  ।  
विपुलान्या खलु गदिता पूर्वोदितलक्षणोपेता  ॥ भ्न्_१५।२१२ ॥  
पथ्या यथा:  
रक्तमृदुपद्मनेत्रा सितदीर्घबहुलमृदुकेशी  ।  
कस्य तु पृथुमृदुजघना तनुबाह्वं सोदरी पथ्या  ॥ भ्न्_१५।२१३ ॥  
विपुला यथा:  
विपुलजघनवदनस्तननयनैस्ताम्राधरोष्ठकरचरणैः  ।  
आयतनासागण्डैर्ललाटकर्णैः शुभा कन्या  ॥ भ्न्_१५।२१४ ॥  
द्वितीयश्च चतुर्थश्च गुरुमध्यगतो भवेत्  ।  
उभयोरर्धयोर्यत्र विज्ञेया चपला यथा  ॥ भ्न्_१५।२१५ ॥  
उद्भटगामिनी परुषभाषिणी कामचिह्नकृतवेषा  ।  
जानाति मांसयुक्ता सुराप्रिया सर्वतश्चपला  ॥ भ्न्_१५।२१६ ॥  
पूर्वार्धे लक्षणं ह्येतदस्याः स च मुखेन तु  ।  
पश्चिमार्धे तु चपला यस्याः सा जघनेन तु  ॥ भ्न्_१५।२१७ ॥  
मुखचपला यथा:  
आर्यामुखे तु चपला तथापि चार्या न मे यतः सा किम्  ।  
दक्षा गृहकृत्येषु तथा दुःखे भवति दुःखार्ता  ॥ भ्न्_१५।२१८ ॥  
जघनचपला यथा:  
वरमृगनयने चपलासि वरोरु शशाङ्कदर्पणनिभास्ये  ।  
कामस्य सारभूते न पूर्वमदचारुजघनेन  ॥ भ्न्_१५।२१९ ॥  
उभयोरर्धयोरेतल्लक्षणं दृश्यते यदि  ।  
वृत्तज्ञैः सा तु विज्ञेया सर्वतश्चपला सखि  ॥ भ्न्_१५।२२० ॥  
कार्यौ द्वादशमात्रौ च पादावाद्यौ तृतीयकौ  ।  
अष्टादश द्वितीयं च तथा पञ्चदशोत्तमा  ॥ भ्न्_१५।२२१ ॥  
चतुःपञ्चप्रकाराणां चतुष्काणां विशेषतः  ।  
प्रस्तारयोगमासाद्य बाहुल्यं सम्प्रदर्शयेत्  ॥ भ्न्_१५।२२२ ॥  
पञ्चपञ्चाशदाद्या तु त्रिंशदाद्या तथैव च  ।  
आर्या त्वक्षरपिण्डेन विज्ञेयात्र प्रयोक्तृभिः  ॥ भ्न्_१५।२२३ ॥  
त्रिंशतस्त्वथ वर्णेभ्यो लघुवर्णत्रयं भवेत्  ।  
शेषाणि गुरुसङ्ख्यानि ह्येवं सर्वत्र निर्दिशेत्  ॥ भ्न्_१५।२२४ ॥  
सर्वेषामेव चार्याणामक्षराणां यथाक्रमम्  ।  
सर्वेषां जातिवृत्तानां पूर्वमुत्तरसङ्ख्यया  ॥ भ्न्_१५।२२५ ॥  
विकल्पगणनां कृत्वा सङ्ख्यापिण्डेन निर्दिशेत्  ।  
आर्यागीतिरथार्यैव केवलं त्वष्टभिर्गणैः  ॥ भ्न्_१५।२२६ ॥  
इतरार्थे जः षष्ठस्तु नलघुगण इष्यते ।  
वृत्तैरेवं तु विविधैर्नानाछन्दस्समुद्भवैः  ।  
काव्यबन्धास्तु कर्तव्याः षट्त्रिंशल्लक्षणान्विताः  ॥ भ्न्_१५।२२७ ॥  
  
इति भरतीये नाट्यशास्त्रे छन्दोविचितिर्नाम पञ्चदशो ऽध्यायः  
  
_____________________________________________________________  
  
  
अथ षोडशो ऽध्यायः  
  
विभूषणं चाक्षरसंहतिश्च शोभाभिमानौ गुणकीर्तनं च  ।  
प्रोत्साहनोदाहरणे निरुक्तं गुणानुवादो ऽतिशयश्च हेतुः  ॥ भ्न्_१६।१ ॥  
सारूप्यमिथ्याध्यवसायसिद्धि पदोच्चयाक्रन्दमनोरथाश्च  ।  
आख्यानयाञ्चाप्रतिषेधपृच्छा दृष्टान्तनिर्भासनसंशयाश्च  ॥ भ्न्_१६।२ ॥  
आशीः प्रियोक्तिः कपटः क्षमा च प्राप्तिश्च पश्चात्तपनं तथैव  ।  
अर्थानुवृत्तिर्ह्युपपत्तियुक्ती कार्यो ऽनुनीतिः परिदेवनं च  ॥ भ्न्_१६।३ ॥  
षट्त्रिंशदेतानि हि लक्षणानि प्रोक्तानि वै भूषणसम्मितानि  ।  
काव्येषु भावार्थगतानि तज्ज्ञैः सम्यग् प्रयोज्यानि यथारसं तु  ॥ भ्न्_१६।४ ॥  
अलङ्कारैर्गुणैश्चैव बहुभिः समलङ्कृतम्  ।  
भूषणैरिव विन्यस्तैस्तद् भूषणमिति स्मृतम्  ॥ भ्न्_१६।५ ॥  
यत्राल्पैरक्षरैः श्लिष्टैर्विचित्रमुपवर्ण्यते  ।  
तमप्यक्षरसङ्घातं विद्याल्लक्षणसञ्ज्ञितम्  ॥ भ्न्_१६।६ ॥  
सिद्धैरर्थैस्समं कृत्वा ह्यसिद्धो ऽर्थः प्रसाध्यते  ।  
यत्र श्लक्ष्णविचित्रार्था सा शोभेत्यभिधीयते  ॥ भ्न्_१६।७ ॥  
धार्यमाणस्तु बहुभिर्वचनैः कार्ययुक्तिभिः  ।  
न यः पर्यवतिष्ठेत सो ऽभिमानस्तु सञ्ज्ञितः  ॥ भ्न्_१६।८ ॥  
कीर्त्यमानैर्गुणैर्यत्र विविधार्थसमुद्भवैः  ।  
दोषा न परिकथ्यन्ते तज्ज्ञेयं गुणकीर्तनम्  ॥ भ्न्_१६।९ ॥  
लोके गुणातिरिक्तानां बहूनां यत्र नामभिः  ।  
एको ऽभिशब्द्यते यस्तु विज्ञेयं गुणकीर्तनम्  ॥ भ्न्_१६।१० ॥  
उत्साहजननैः स्पष्टैरर्थैरोपम्यसंश्रयैः  ।  
प्रसिद्धैरुपगूढं च ज्ञेयं प्रोत्साहनं बुधैः  ॥ भ्न्_१६।११ ॥  
यत्रैकस्यापि शब्दस्य दर्शनात्सुबहून्यपि  ।  
यान्ति सिद्धिमनुक्तानि तदुदाहरणं स्मृतम्  ॥ भ्न्_१६।१२ ॥  
निरुक्तं द्विविधं प्रोक्तं तथ्यं चातथ्यमेव वा  ।  
सिद्धिप्रसाधितं तथ्यमतथ्यं चाप्रसाधितम्  ॥ भ्न्_१६।१३ ॥  
गुणानुवादो हीनानामुत्तमैरुपमाकृतः  ।  
उत्तमार्थविशेषो यः स चाप्यतिशयः स्मृतः  ॥ भ्न्_१६।१४ ॥  
बहूनां भाषमाणानामेकस्यार्थविनिर्णयात्  ।  
सिद्धोपमानवचनं हेतुरित्यभिसञ्ज्ञितः  ॥ भ्न्_१६।१५ ॥  
अपदेशस्तु परोक्षो यस्मादुत्पद्यते ऽनुकरणेन  ।  
लक्षणसमानकरणात् सारूप्यं तत्तु निर्देश्यम्  ॥ भ्न्_१६।१६ ॥  
अभूतपूर्वैर्यत्रार्थैस्तुल्यस्यार्थस्य निर्णयः  ।  
स मिथ्याध्यवसायस्तु प्रोच्यते काव्यलक्षणे  ॥ भ्न्_१६।१७ ॥  
बहूनां तु प्रधानानां मध्ये यन्नाम कीर्त्यते  ।  
एकार्थसाधनकृतं सा सिद्धिरिति कीर्त्यते  ॥ भ्न्_१६।१८ ॥  
गुणैर्बहुभिरेकार्थैः पदैर्यः सम्प्रशस्यते  ।  
पदोच्चयं तु तद्विद्यान्नानार्थग्रथनात्मकम्  ॥ भ्न्_१६।१९ ॥  
आत्मभावमुपन्यस्य परसादृश्ययुक्तिभिः  ।  
तीव्रार्थभाषणं यत्स्यादाक्रन्दः स तु कीर्तितः  ॥ भ्न्_१६।२० ॥  
हृदयस्थस्य भावस्य सुस्पष्टार्थप्रदर्शनम्  ।  
अन्यापदेशकथनैर्मनोरथ इति स्मृतः  ॥ भ्न्_१६।२१ ॥  
अपृष्टैरथवा पृष्टैर्निर्णयः क्रियते तु यः  ।  
आख्यानमिति तज्ज्ञेयं लक्षणं नाटकाश्रयम्  ॥ भ्न्_१६।२२ ॥  
आदौ यत्क्रोधजननमन्ते हर्षप्रवर्धनम्  ।  
यत्तु प्रियं पुनर्वाक्यं सा याञ्चा परिकीर्तिता  ॥ भ्न्_१६।२३ ॥  
कार्येषु विपरीतेषु यदि किञ्चित् प्रवर्तते  ।  
निवार्यते च कार्यज्ज्ञैः प्रतिषेधः प्रकीर्तितः  ॥ भ्न्_१६।२४ ॥  
यत्राकारोद्भवैर्वाक्यैरात्मानमथवा परम्  ।  
पृच्छन्निवाभिधत्ते ऽर्थं सा पृच्छेत्यभिसञ्ज्ञिता  ॥ भ्न्_१६।२५ ॥  
विद्वान् पूर्वोपलब्धौ यत्समत्वमुपपादयेत्  ।  
निदर्शनकृतस्तज्ज्ञैः स दृष्टान्त इति स्मृतः  ॥ भ्न्_१६।२६ ॥  
अनेकयुक्तिमद्वाक्यमनेकार्थप्रसाधकम्  ।  
अनेकवाक्यसंयुक्तं तन्निर्भासनमुच्यते  ॥ भ्न्_१६।२७ ॥  
अपरिज्ञाततत्त्वार्थं यत्र वाक्यं समाप्यते  ।  
सो ऽनेकत्वाद्विचाराणां संशयः परिकीर्तितः  ॥ भ्न्_१६।२८ ॥  
यत्र शास्त्रार्थसम्पन्नां मनोरथसमुद्भवाम्  ।  
अप्रार्थनीयामन्यां वा विदुस्तामाशिषं बुधाः  ॥ भ्न्_१६।२९ ॥  
आदौ यत् क्रोधजननमन्ते हर्षप्रवर्धनम्  ।  
तत् प्रियं वचनं ज्ञेयमाशीर्वादसमन्वितम्  ॥ भ्न्_१६।३० ॥  
छलयुक्त्या त्वन्येषामभिसन्धानाभिभावकङ्कपटम्  ।  
द्वित्रिप्रयोगयुक्तो विज्ञेयः कपटसङ्घातः  ॥ भ्न्_१६।३१ ॥  
दुर्जनोदाहृतै रूक्षैः सभामध्ये ऽतिताडितः  ।  
अक्रोधः क्रोधजननैर्वाक्यैर्यः सा क्षमा भवेत्  ॥ भ्न्_१६।३२ ॥  
दृष्ट्वैवावयवं कञ्चिद्भावो यत्रानुमीयते  ।  
प्राप्तिं तामभिजानीयाल्लक्षणं नाटकाश्रयम्  ॥ भ्न्_१६।३३ ॥  
अकार्यं सहसा कृत्वाऽकृत्वा कार्यमथापि वा  ।  
सन्तापो मनसो यस्तु पश्चात्तापः प्रकीर्तितः  ॥ भ्न्_१६।३४ ॥  
प्रश्रयेणार्थसंयुक्तं यत्परस्यानुवर्तनम्  ।  
स्नेहाद्दाक्षिण्ययोगाद्वा सानुवृत्तिस्तु सञ्ज्ञिता  ॥ भ्न्_१६।३५ ॥  
प्राप्तानां यत्र दोषाणां क्रियते शमनं पुनः  ।  
सा ज्ञेया ह्युपपत्तिस्तु लक्षणं नाटकाश्रयम्  ॥ भ्न्_१६।३६ ॥  
साध्यते यो ऽर्थसम्बन्धो महद्भिः समवायतः  ।  
परस्परानुकूल्येन सा युक्तिः परिकीर्तिता  ॥ भ्न्_१६।३७ ॥  
यत्रापसारयन् दोषं गुणमर्थेन योजयेत्  ।  
गुणाभिवादं दोषान् वा कार्यं तल्लक्षणं विदुः  ॥ भ्न्_१६।३८ ॥  
अपूर्वक्रोधजनितमपराधं प्रमृज्य यत्  ।  
सेवार्थं मधुरं वाक्यमनुनीतिः प्रकीर्तिता  ॥ भ्न्_१६।३९ ॥  
दोषैर्यदन्यनामोक्तैः प्रसिद्धार्थैः प्रयोजयेत्  ।  
अन्यत्रार्थेन सम्बद्धं ज्ञेयं तत् परिदेवनम्  ॥ भ्न्_१६।४० ॥  
उपमा रूपकं चैव दीपकं यमकं तथा  ।  
अलङ्कारास्तु विज्ञेया चत्वारो नाटकाश्रयाः  ॥ भ्न्_१६।४१ ॥  
यत्किञ्चित् काव्यबन्धेषु सादृश्येनोपमीयते  ।  
उपमा नाम सा ज्ञेया गुणाकृतिसमाश्रया  ॥ भ्न्_१६।४२ ॥  
एकस्यैकेन सा कार्या ह्यनेकेनाथवा पुनः  ।  
अनेकस्य तथैकेन बहूनां बहुभिस्तथा  ॥ भ्न्_१६।४३ ॥  
तुल्यं ते शशिना वक्त्रमित्येकेनैकसंश्रया  ।  
शशाङ्कवत् प्रकाशन्ते ज्योतींषीति भवेत्तु या  ॥ भ्न्_१६।४४ ॥  
एकस्यानेकविषया सोपमा परिकीर्तिता  ।  
श्येनबर्हिणभासानां तुल्यार्थमिति या भवेत्  ॥ भ्न्_१६।४५ ॥  
एकस्य बहुभिः साम्यादुपमा नाटकाश्रया  ।  
बहूनां बहुभिर्ज्ञेया घना इव गजा इति  ॥ भ्न्_१६।४६ ॥  
प्रशंसा चैव निन्दा च कल्पिता सदृशी तथा  ।  
या किञ्चित्सदृशी ज्ञेया सोपमा पञ्चधा बुधैः  ॥ भ्न्_१६।४७ ॥  
प्रशंसा यथा:  
दृष्ट्वा तु तां विशालाक्षीं तुतोष मनुजाधिपः  ।  
मुनिभिः साधितां कृच्छ्रात् सिद्धिं मूर्तिमतीमिव  ॥ भ्न्_१६।४८ ॥  
निन्दा यथा:  
सा तं सर्वगुणैर्हीनं सस्वजे कर्कशच्छविम्  ।  
वने कण्टकिनं वल्ली दावदग्धमिव द्रुमम्  ॥ भ्न्_१६।४९ ॥  
कल्पिता यथा:  
क्षरन्तो दानसलिलं लालामन्थरगामिनः  ।  
मतङ्गजा विराजन्ते जङ्गमा इव पर्वताः  ॥ भ्न्_१६।५० ॥  
सदृशी यथा:  
यत्त्वयाद्य कृतं कर्म परिचित्तानुरोधिना  ।  
सदृशं तत्तवैव स्यादतिमानुषकर्मणः  ॥ भ्न्_१६।५१ ॥  
किञ्चित्सदृशी यथा:  
सम्पूर्णचन्द्रवदना नीलोत्पलदलेक्षणा  ।  
मत्तमातङ्गगमना सम्प्राप्तेयं सखी मम  ॥ भ्न्_१६।५२ ॥  
उपमाया बुधैरेते भेदा ज्ञेयाः समासतः  ।  
शेषा ये लक्षणैर्नोक्तास्ते ग्राह्याः काव्यलोकतः  ॥ भ्न्_१६।५३ ॥  
नानाधिकरणार्थानां शब्दानां सम्प्रदीपकम्  ।  
एकवाक्येन संयुक्तं तद्दीपकमुच्यते  ॥ भ्न्_१६।५४ ॥  
प्रसृतं मधुरं चापि गुणैः सर्वैरलङ्कृतम्  ।  
काव्ये यन्नाटके विप्रास्तद्दीपकमिति स्मृतम्  ॥ भ्न्_१६।५५ ॥  
यथा:  
सरांसि हंसैः कुसुमैश्च वृक्षा मत्तैर्द्विरेफैश्च सरोरुहाणि  ।  
गोष्ठीभिरुद्यानवनानि चैव तस्मिन्नशून्यानि सदा क्रियन्ते  ॥ भ्न्_१६।५६ ॥  
स्वविकल्पेन रचितं तुल्यावयवलक्षणम्  ।  
किञ्चित्सादृश्यसम्पन्नं यद्रूपं रूपकं तु तत्  ॥ भ्न्_१६।५७ ॥  
नानाद्रव्यानुरागाद्यैर्यदौपम्यगुणाश्रयम्  ।  
रूपनिर्वर्णनायुक्तं तद्रूपकमिति स्मृतम्  ॥ भ्न्_१६।५८ ॥  
यथा:  
पद्माननास्ताः कुमुदप्रहासा विकासिनीलोत्पलचारुनेत्राः  ।  
वापीस्त्रियो हंसकुलैर्नः स्वनद्भिर्विरेजुरन्योन्यमिवाह्वयन्त्यः  ॥ भ्न्_१६।५९ ॥  
शब्दाभ्यासस्तु यमकं पदादिषु विकल्पितम्  ।  
विशेषदर्शनञ्चास्य गदतो मे निबोधत  ॥ भ्न्_१६।६० ॥  
पादान्तयमकं चैव काञ्चीयमकमेव च  ।  
समुद्गयमकं चैव विक्रान्तयमकं तथा  ॥ भ्न्_१६।६१ ॥  
यमकं चक्रवालं च सन्दष्टयमकं तथा  ।  
पदादियमकञ्चैव ह्याम्रेडितमथापि च  ॥ भ्न्_१६।६२ ॥  
चतुर्व्यवसितञ्चैव मालायमकमेव च  ।  
एतादृशविधं ज्ञेयं यमकं नाटकाश्रयम्  ॥ भ्न्_१६।६३ ॥  
चतुर्णां यत्र पादानामन्ते स्यात्सममक्षरम्  ।  
तद्वै पादान्तयमकं विज्ञेयं नामतो यथा  ॥ भ्न्_१६।६४ ॥  
दिनक्षयात् संहृतरश्मिमण्डलं  
 दिवीव लग्नं तपनीयमण्डलम् ।  
विभाति ताम्रं दिवि सूर्यमण्डलं  
 यथा तरुण्याः स्तनभारमण्डलम्  ॥ भ्न्_१६।६५ ॥  
लोकानां प्रभविष्णुर्दैत्येन्द्रगदानिपातनसहिष्णुः  ।  
जयति सुरदैत्यजिष्णुर्भगवानसुरवरमथनकारी विष्णुः  ॥ भ्न्_१६।६६ ॥  
पादस्यान्ते तथा चादौ स्यातां यत्र समे पदे  ।  
तत्काञ्चीयमकं चैव विज्ञेयं सूरिभिर्यथा  ॥ भ्न्_१६।६७ ॥  
यामं यामं चन्द्रवतीनां द्रवतीनां  
 व्यक्ताव्यक्ता सारजनीनां रजनीनाम् ।  
फुल्ले फुल्ले सम्भ्रमरे वाभ्रमरे वा  
 रामा रामा विस्मयते च स्मयते च  ॥ भ्न्_१६।६८ ॥  
अर्धेनैकेन यद्वृत्तं सर्वमेव समाप्यते  ।  
समुद्गयमकं नाम तज्ज्ञेयं पण्डितैर्यथा  ॥ भ्न्_१६।६९ ॥  
केतकीकुसुमपाण्डुरदन्तः  
 शोभते प्रवरकाननहस्ती ।  
केतकीकुसुमपाण्डुरदन्तः  
 शोभते प्रवरकाननहस्ती  ॥ भ्न्_१६।७० ॥  
एकैकं पादमुत्क्रम्य द्वौ पादौ सदृशौ यदि  ।  
विक्रान्तयमकं नाम तद्विज्ञेयमिदं यथा  ॥ भ्न्_१६।७१ ॥  
स पूर्वं वारणो भूत्वा द्विशृङ्ग इव पर्वतः  ।  
अभवद्दन्तवैकल्याद्विशृङ्ग इव पर्वतः  ॥ भ्न्_१६।७२ ॥  
पूर्वस्यान्तेन पादस्य परस्यादिर्यदा समः  ।  
चक्रवच्चक्रवालं तु विज्ञेयं नामतो यथा  ॥ भ्न्_१६।७३ ॥  
तुल्यात्पादद्वयादन्त्यादेकेनादिर्यदा समः  ।  
सर्वत्र चक्रवालन्तु तद्विज्ञेयं बुधैर्यथा  ॥ भ्न्_१६।७४ ॥  
शैला यथा शत्रुभिराहता हता हताश्च भूयस्त्वनुपुङ्खपुङ्खगैः  ।  
खगैश्च सर्वैर्युधि सञ्चिताश्चिताश्चिताधिरूढा निहितास्तलैस्तलैः  ॥ भ्न्_१६।७५ ॥  
आदौ द्वौ यत्र पादौ तु भवेतामक्षरे समौ  ।  
सन्दष्टयमकं नाम विज्ञेयं तद्बुधैर्यथा  ॥ भ्न्_१६।७६ ॥  
पश्य पश्य रमणस्य मे गुणान् येन येन वशगां करोति माम्  ।  
येन येन हि समेति दर्शनं तेन तेन वशगां करोति माम्  ॥ भ्न्_१६।७७ ॥  
आदौ पादस्य तु यत्र स्यात् समावेशः समाक्षरः  ।  
पादादियमकं नाम तद्विज्ञेयं बुधैर्यथा  ॥ भ्न्_१६।७८ ॥  
विष्णुः सृजति भूतानि विष्णुः संहरते प्रजाः  ।  
विष्णुः प्रसूते त्रैलोक्यं विष्णुर्लोकाधिदैवतम्  ॥ भ्न्_१६।७९ ॥  
पादस्यान्तं पदं यत्र द्विर्द्विरेकमिहोच्यते  ।  
ज्ञेयमाम्रेडितं नाम यमकं तत्र सूरिभिः  ॥ भ्न्_१६।८० ॥  
विजृम्भितं निःश्वसितं मुहुर्मुहुः कथं विधेयं स्मरणं पदे पदे  ।  
यथा च ते ध्यानमिदं पुनः पुनर्धुवङ्गता ते रजनी विना विना  ॥ भ्न्_१६।८१ ॥  
सर्वे पादाः समा यत्र भवन्ति नियताक्षराः  ।  
चतुर्व्यवसितं नाम तद्विज्ञेयं बुधैर्यथा  ॥ भ्न्_१६।८२ ॥  
वारणानामयमेव कालो वारणानामयमेव कालः  ।  
वारणानामयमेव कालो वारणानामयमेव कालः  ॥ भ्न्_१६।८३ ॥  
नानारूपैः स्वरैर्युक्तं यत्रैकं व्यञ्जनं भवेत्  ।  
तन्मालायमकं नाम विज्ञेयं पण्डितैर्यथा  ॥ भ्न्_१६।८४ ॥  
लली बली हली माली खेली माली सली जली  ।  
खलो बलो ऽबलो माली मुसली त्वाभिरक्षतु  ॥ भ्न्_१६।८५ ॥  
असौ हि रामा रतिविग्रहप्रिया रहःप्रगल्भा रमणं मनोगतम्  ।  
रतेन रात्रिं रमयेत् परेण वा न चेदुदेष्यत्तरुणः परो रिपुः  ॥ भ्न्_१६।८६ ॥  
न पुष्कराक्षः क्षतजोक्षिताक्षः क्षरत्क्षतेव्यः क्षतजन्दुरीक्षः  ।  
क्षतैर्गवाक्षैरिव संवृताज्ञः साक्षात् सहस्राक्ष इवावभाति  ॥ भ्न्_१६।८७ ॥  
एभिरर्थक्रियापेक्षैः कार्यं काव्यं तु लक्षणैः  ।  
अतः परं प्रवक्ष्यामि काव्ये दोषान् गुणांस्तथा  ॥ भ्न्_१६।८८ ॥  
गूढार्थमर्थान्तरमर्थहीनं  भिन्नार्थमेकार्थमभिप्लुतार्थम्  ।  
न्यायावपेतं विषमं विसन्धि शब्दच्युतं वै दश काव्यदोषाः  ॥ भ्न्_१६।८९ ॥  
पर्यायशब्दाभिहतं गूढार्थमभिसञ्ज्ञितम्  ।  
अवर्ण्यं वर्ण्यते यत्र तदर्थान्तरमिष्यते  ॥ भ्न्_१६।९० ॥  
अर्थहीनं त्वसम्बद्धं सावशेषार्थमेव च  ।  
भिन्नार्थमभिविज्ञेयमसभ्यं ग्राम्यमेव च  ॥ भ्न्_१६।९१ ॥  
विवक्षितो ऽन्य एवार्थो यत्रान्यार्थेन भिद्यते  ।  
भिन्नार्थं तदपि प्राहुः काव्यं काव्यविचक्षणाः  ॥ भ्न्_१६।९२ ॥  
अविशेषाभिधानं यत् तदेकार्थमिति स्मृतम्  ।  
अभिप्लुतार्थं विज्ञेयं यत् पदेन समस्यते  ॥ भ्न्_१६।९३ ॥  
न्यायादपेतं विज्ञेयं प्रमाणपरिवर्जितम्  ।  
वृत्तभेदो भवेद्यत्र विषमं नाम तद्भवेत्  ॥ भ्न्_१६।९४ ॥  
अनुपशिष्टशब्दं यत् तद्विसन्धीति कीर्तितम्  ।  
शब्दच्युतञ्च विज्ञेयमशब्दस्वरयोजनात्  ॥ भ्न्_१६।९५ ॥  
एते दोषास्तु विज्ञेयाः सूरिभिर्नाटकाश्रयाः  ।  
गुणा विपर्ययादेषां माधुर्यौदार्यलक्षणाः  ॥ भ्न्_१६।९६ ॥  
श्लेषः प्रसादः समतासमाधिर्माधुर्यमोजः पदसौकुमार्यम्  ।  
अर्थस्य च व्यक्तिरुदारता च कान्तिश्च काव्यस्य गुणा दशैते  ॥ भ्न्_१६।९७ ॥  
ईप्सितेनार्थजातेन सम्बद्धानां परस्परम्  ।  
श्लिष्टता या पदानां हि श्लेष इत्यभिधीयते  ॥ भ्न्_१६।९८ ॥  
विचारगहनं यत्स्यात् स्फुटञ्चैव स्वभावतः  ।  
स्वतः सुप्रतिबद्धञ्च श्लिष्टं तत् परिकीर्त्यते  ॥ भ्न्_१६।९९ ॥  
अप्यनुक्तो बुधैर्यत्र शब्दो ऽर्थो वा प्रतीयते  ।  
सुखशब्दार्थसंयोगात् प्रसादः परिकीर्त्यते  ॥ भ्न्_१६।१०० ॥  
नातिचूर्णपदैर्युक्ता न च व्यर्थाभिदायिभिः  ।  
दुर्बोधनैश्च न कृता समत्वात् समता मता  ॥ भ्न्_१६।१०१ ॥  
अन्योन्यसदृशा यत्र तथा ह्यन्योन्यभूषणाः  ।  
अलङ्कारा गुणाश्चैव समाः स्युः समतां मताः  ॥ भ्न्_१६।१०२ ॥  
अभियुक्तैर्विशेषस्तु यो ऽर्थस्येहोपलक्ष्यते  ।  
तेन चार्थेन सम्पन्नः समाधिः परिकीर्त्यते  ॥ भ्न्_१६।१०३ ॥  
उपमास्विह दृष्टानामर्थानां यत्नतस्तथा  ।  
प्राप्तानां चातिसङ्क्षेपात् समाधिर्निर्णयो यतः  ॥ भ्न्_१६।१०४ ॥  
बहुशो यच्छ्रुतं वाक्यमुक्तं वापि पुनः पुनः  ।  
नोद्वेजयति यस्माद्धि तन्माधुर्यमिति स्मृतम्  ॥ भ्न्_१६।१०५ ॥  
समासवद्भिर्विविधैर्विचित्रैश्च पदैर्युतम्  ।  
सानुस्वारैरुदारैश्च तदोजः परिकीर्त्यते  ॥ भ्न्_१६।१०६ ॥  
अवगीतो ऽपि हीनो ऽपि स्यादुदात्तावभासकः  ।  
यत्र शब्दार्थसम्पत्तिस्तदोजः परिकीर्तितम्  ॥ भ्न्_१६।१०७ ॥  
सुखप्रयोज्यैर्यच्छब्दैर्युक्तं सुश्लिष्टसन्धिभिः  ।  
सुकुमारार्थसंयुक्तं सौकुमार्यं तदुच्यते  ॥ भ्न्_१६।१०८ ॥  
सुप्रसिद्धाभिधाना तु लोककर्मव्यवस्थिता  ।  
या क्रिया क्रियते काव्ये सार्थव्यक्तिः प्रतीयते  ॥ भ्न्_१६।१०९ ॥  
यस्यार्थानुप्रवेशेन मनसा परिकल्प्यते  ।  
अनन्तरं प्रयोगस्तु साऽर्थव्यक्तिरुदाहृता  ॥ भ्न्_१६।११० ॥  
दिव्यभावपरीतं यच्छृङ्गाराद्भुतयोजितम्  ।  
अनेकभावसंयुक्तमुदारत्वं प्रकीर्तितम्  ॥ भ्न्_१६।१११ ॥  
अनेकार्थविशेषैर्यत् सूक्तैः सौष्ठवसंयुतैः  ।  
उपेतमतिचित्रार्थैः उदात्तं तच्च कीर्त्यते  ॥ भ्न्_१६।११२ ॥  
यन्मनश्श्रोत्रविषयमाह्लादयति हीन्दुवत्  ।  
लीलाद्यर्थोपपन्नां वा तां कान्तिं कवयो विदुः  ॥ भ्न्_१६।११३ ॥  
यो मनश्श्रोत्रविषयः प्रसादजनको भवेत्  ।  
शब्दबन्धः प्रयोगेण स कान्त इति भण्यते  ॥ भ्न्_१६।११४ ॥  
एवमेते ह्यलङ्कारा गुणा दोषाश्च कीर्तिताः  ।  
प्रयोगमेषां च पुनर्वक्ष्यामि रससंश्रयम्  ॥ भ्न्_१६।११५ ॥  
लघ्वक्षरप्रायकृतमुपमारूपकाश्रयम्  ।  
काव्यं कार्यं तु नाट्यज्ञैः वीररौद्राद्भुताश्रयम्  ॥ भ्न्_१६।११६ ॥  
गुर्वक्षरप्रायकृतं बीभत्से करुणे तथा  ।  
कदाचिद्रौद्रवीराभ्यां यदाघर्षणजं भवेत्  ॥ भ्न्_१६।११७ ॥  
रूपदीपकसंयुक्तमार्यावृत्तसमाश्रयम्  ।  
शृङ्गारे च रसे वीरे काव्यं स्यान्नाटकाश्रयम्  ॥ भ्न्_१६।११८ ॥  
उत्तरोत्तरसंयुक्तं वीरे काव्यं तु यद्भवेत्  ।  
जगत्यतिजगत्यां वा सङ्कृत्यां वापि तद्भवेत्  ॥ भ्न्_१६।११९ ॥  
तथैव युद्धसम्फेटा उत्कृत्यां सम्प्रकीर्तितौ  ।  
करुणे शक्वरी ज्ञेया तथैवातिधृतिर्भवेत्  ॥ भ्न्_१६।१२० ॥  
यद्वीरे कीर्तितं च्छन्दः तद्रौद्रे ऽपि प्रयोजयेत्  ।  
शेषाणामर्थयोगेन च्छन्दः कार्यः प्रयोक्तृभिः  ॥ भ्न्_१६।१२१ ॥  
यच्छन्दः पूर्वमुद्दिष्टं विषमार्धसमे समम्  ।  
उदारमधुरैः शब्दैस्तत्कार्यं तु रसानुगम्  ॥ भ्न्_१६।१२२ ॥  
शब्दानुदारमधुरान् प्रमदाभिधेयान् नाट्याश्रयेषु कृतिषु प्रययेत कर्तुम्  ।  
तैर्भूषिता बहु विभान्ति हि काव्यबन्धाः पद्माकरा विकसिता इव राजहंसैः  ॥ भ्न्_१६।१२३ ॥  
त्रिविधं ह्यक्षरं कार्यं कविभिर्नाटकाश्रयम्  ।  
ह्रस्वं दीर्घं प्लुतञ्चैव रसभावविभावकम्  ॥ भ्न्_१६।१२४ ॥  
एकमात्रं भवेद् ह्रस्वं द्विमात्रं दीर्घमिष्यते  ।  
प्लुतं चैव त्रिमात्रं स्यादक्षरं स्वरयोजनात्  ॥ भ्न्_१६।१२५ ॥  
स्मृते चासूयिते चैव तथा च परिदेविते  ।  
पठतां ब्राह्मणानाञ्च प्लुतमक्षरमिष्यते  ॥ भ्न्_१६।१२६ ॥  
अकारस्तु स्मृते कार्यं ऊकारश्चाप्यसूयिते  ।  
परिदेविते तु हाकार ॐकारो ऽध्ययने तथा  ॥ भ्न्_१६।१२७ ॥  
ह्रस्वदीर्घप्लुतानीह यथाभावं यथारसम्  ।  
काव्ययोगेषु सर्वेषु ह्यक्षराणि प्रयोजयेत्  ॥ भ्न्_१६।१२८ ॥  
चेक्रीडितप्रभृतिभिर्विकृतैस्तु शब्दैः युक्ता न भान्ति ललिता भरतप्रयोगाः  ।  
यज्ञक्रियेव रुरुचर्मधुरैः कृताक्तैः वेश्या द्विजैरिव कमण्डलुदण्डहस्तैः  ॥ भ्न्_१६।१२९ ॥  
मृदुललितपदार्थं गूढशब्दार्थहीनं बुधजनसुखभोग्यं युक्तिमन्नृत्तयोग्यम्  ।  
बहुरसकृतमार्गं सन्धिसन्धानयुक्तं भवति जगति योग्यं नाटकं प्रेक्षकाणाम्  ॥ भ्न्_१६।१३० ॥  
  
अनुबन्धः  
भूषणाक्षरसङ्घातौ शोभोदाहरणे तथा  ।  
हेतुसंशयदृष्टान्ताः प्राप्ताभिप्राय एव च  ॥ भ्न्_१६।१३१ ॥  
निदर्शनं निरुक्तं च सिद्धिश्चाथ विशेषणम्  ।  
गुणातिपातातिशयौ तुल्यतर्कः पदोच्चयः  ॥ भ्न्_१६।१३२ ॥  
दृष्टं चैवोपदिष्टं च विचारस्तद्विपर्ययः  ।  
भ्रंशश्चानुनयो माला दाक्षिण्यं गर्हणं तथा  ॥ भ्न्_१६।१३३ ॥  
अर्थापत्तिः प्रसिद्धिश्च पृच्छा सारूप्यमेव च  ।  
मनोरथश्च लेशश्च क्षोभो ऽथ गुणकीर्तनम्  ॥ भ्न्_१६।१३४ ॥  
ज्ञेयान्यनुक्तसिद्धिश्च प्रियं वचनमेव च  ।  
षट्त्रिंशल्लक्षणान्येव काव्यबन्धेषु निर्दिशेत्  ॥ भ्न्_१६।१३५ ॥  
अलङ्कारैर्गुणैश्चैव बहुभिः समलङ्कृतम्  ।  
भूषणैरिव चित्रार्थैस्तद् भूषणमिति स्मृतम्  ॥ भ्न्_१६।१३६ ॥  
यत्राल्पैरक्षरैः श्लिष्टैर्विचित्रमुपवर्ण्यते  ।  
तमप्यक्षरसङ्घातं विद्याल्लक्षणसञ्ज्ञितम्  ॥ भ्न्_१६।१३७ ॥  
सिद्धैरर्थैः समं कृत्वा ह्यसिद्धो ऽर्थः प्रयुज्यते  ।  
यत्र श्लिष्टा विचित्रार्था सा शोभेत्यभिधीयते  ॥ भ्न्_१६।१३८ ॥  
यत्र तुल्यार्थयुक्तेन वाक्येनाभिप्रदर्शनात्  ।  
साध्यन्ते निपुणैरर्थास्तदुदाहरणं स्मृतम्  ॥ भ्न्_१६।१३९ ॥  
यत् प्रयोजनसामर्थ्यात् वाक्यमिष्टार्थसाधकम्  ।  
समासोक्तं मनोग्राहि स हेतुरिति सञ्ज्ञितः  ॥ भ्न्_१६।१४० ॥  
अपरिज्ञाततत्त्वार्थं वाक्यं यत्र समाप्यते  ।  
अनेकत्वाद्विचाराणां स संशय इति स्मृतः  ॥ भ्न्_१६।१४१ ॥  
सर्वलोकमनोग्राहि यस्तु पक्षार्थसाधकः  ।  
हेतोर्निदर्शनकृतः स दृष्टान्त इति स्मृतः  ॥ भ्न्_१६।१४२ ॥  
दृष्ट्वैवावयवान् कांश्चिद् भावो यत्रानुमीयते  ।  
प्राप्तिं तामपि जानीयाल्लक्षणं नाटकाश्रयम्  ॥ भ्न्_१६।१४३ ॥  
अभूतपूर्वो यो ऽप्यर्थः सादृश्यात्परिकल्पितः  ।  
लोकस्य हृदयग्राही सो ऽभिप्राय इति स्मृतः  ॥ भ्न्_१६।१४४ ॥  
यत्रार्थानां प्रसिद्धानां क्रियते परिकीर्तनम्  ।  
परापेक्षाद्युदासार्थं तन्निदर्शनमुच्यते  ॥ भ्न्_१६।१४५ ॥  
निरवद्यस्य वाक्यस्य पूर्वोक्तार्थप्रसिद्धये  ।  
यदुच्यते तु वचनं निरुक्तं तदुदाहृतम्  ॥ भ्न्_१६।१४६ ॥  
बहूनां च प्रधानानां नाम यत्राभिकीर्त्यते  ।  
अभिप्रेतार्थसिद्ध्यर्थं सा सिद्धिरभिधीयते  ॥ भ्न्_१६।१४७ ॥  
सिद्धान् बहून् प्रधानार्थान् उक्त्वा यत्र प्रयुज्यते  ।  
विशेषयुक्तं वचनं विज्ञेयं तद्विशेषणम्  ॥ भ्न्_१६।१४८ ॥  
गुणाभिधानैर्विविधैर्विपरीतार्थयोजितैः  ।  
गुणातिपातो मधुरैर्निष्ठुरार्थैर्भवेदथ  ॥ भ्न्_१६।१४९ ॥  
बहून् गुणान् कीर्तयित्वा सामान्यजनसम्भवान्  ।  
विशेषः कीर्त्यते यस्तु ज्ञेयः सो ऽतिशयो बुधैः  ॥ भ्न्_१६।१५० ॥  
रूपकैरुपसाभिर्वा तुल्यार्थैः सुप्रयोजितैः  ।  
अप्रत्यक्षार्थसंस्पर्शस्तुल्यतर्कः प्रकीर्तितः  ॥ भ्न्_१६।१५१ ॥  
बहूनां च प्रयुक्तानां पदानां बहुभिः पदैः  ।  
उच्चयः सदृशार्थो यः स विज्ञेयः पदोच्चयः  ॥ भ्न्_१६।१५२ ॥  
यथादेशं यथाकालं यथारूपं च वर्ण्यते  ।  
यत्प्रत्यक्षं परोक्षं वा दृष्टं तद्वर्णतो ऽपि वा  ॥ भ्न्_१६।१५३ ॥  
परिगृह्य तु शास्त्रार्थं यद्वाक्यमभिधीयते  ।  
विद्वन्मनोहरं स्वन्तमुपदिष्टं तदुच्यते  ॥ भ्न्_१६।१५४ ॥  
पूर्वाशयसमानार्थैरप्रत्यक्षार्थसाधनैः  ।  
अनेकोपाधिसंयुक्तो विचारः परिकीर्तितः  ॥ भ्न्_१६।१५५ ॥  
विचारस्यान्यथाभावस्तथा दृष्टोपदिष्टयोः  ।  
सन्देहात्कल्प्यते यस्तु स विज्ञेयो विपर्ययः  ॥ भ्न्_१६।१५६ ॥  
वाच्यमर्थं परित्यज्य दृष्टादिभिरनेकधा  ।  
अन्यस्मिन्नेव पतनादिह भ्रंशः स इष्यते  ॥ भ्न्_१६।१५७ ॥  
उभयोः प्रीतिजननो विरुद्धाभिनिविष्टयोः  ।  
अर्थस्य साधकश्चैव विज्ञेयो ऽनुनयो बुधैः  ॥ भ्न्_१६।१५८ ॥  
ईप्सितार्थप्रसिद्ध्यर्थं कीर्त्यते यत्र सूरिभिः  ।  
प्रयोजनान्यनेकानि सा मालेत्यभिसञ्ज्ञिता  ॥ भ्न्_१६।१५९ ॥  
हृष्टैः प्रसन्नवदनैर्यत्परस्यानुवर्तनम्  ।  
क्रियते वाक्यचेष्टाभिस्तद्दाक्षिण्यमिति स्मृतम्  ॥ भ्न्_१६।१६० ॥  
यत्र सङ्कीर्तयन् दोषं गुणमर्थेन दर्शयेत्  ।  
गुणातिपाताद् दोषाद्वा गर्हणं नाम तद्भवेत्  ॥ भ्न्_१६।१६१ ॥  
अर्थान्तरस्य कथने यत्रान्यो ऽर्थः प्रतीयते  ।  
वाक्यमाधुर्यसम्पन्ना सार्थापत्तिरुदाहृता  ॥ भ्न्_१६।१६२ ॥  
वाक्यैः सातिशयैरुक्ता वाक्यार्थस्य प्रसाधकैः  ।  
लोकप्रसिद्धैर्बहुभिः प्रसिद्धिरिति कीर्तिता  ॥ भ्न्_१६।१६३ ॥  
यत्राकारोद्भवैर्वाक्यैरात्मानमथवा परम्  ।  
पृच्छ्यते चाभिधत्ते ऽर्थं सा पृच्छेत्यभिसञ्ज्ञिता  ॥ भ्न्_१६।१६४ ॥  
दृष्टश्रुतानुभूतार्थकथनादिसमुद्भवम्  ।  
सादृश्यं क्षोभजननं सारूप्यमिति सञ्ज्ञितम्  ॥ भ्न्_१६।१६५ ॥  
हृदयस्थस्य वाक्यस्य गूढार्थस्य विभावकम्  ।  
अन्यापदेशैः कथनं मनोरथ इति स्मृतः  ॥ भ्न्_१६।१६६ ॥  
यद्वाक्यं वाक्यकुशलैरुपायेनाभिधीयते  ।  
सदृशार्थाभिनिष्पत्त्याः स लेश इति कीर्तितः  ॥ भ्न्_१६।१६७ ॥  
परदोषैर्विचित्रार्थैर्यत्रात्मा परिकीर्त्यते  ।  
अदृष्टो ऽप्यन्यो ऽपि वा कश्चित् स तु क्षोभ इति स्मृतः  ॥ भ्न्_१६।१६८ ॥  
लोके गुणातिरिक्तानां गुणानां यत्र नामभिः  ।  
एको ऽपि शब्द्यते तत्तु विज्ञेयं गुणकीर्तनम्  ॥ भ्न्_१६।१६९ ॥  
प्रस्तावेनैव शेषो ऽर्थः कृत्स्नो यत्र प्रतीयते  ।  
वचनेन विनानुक्तसिद्धिः सा परिकीर्तिता  ॥ भ्न्_१६।१७० ॥  
यत्प्रसन्नेन मनसा पूज्यं पूजयितुं वचः  ।  
हृष्टप्रकाशनार्थं तु सा प्रियोक्तिरुदाहृता  ॥ भ्न्_१६।१७१ ॥  
एतानि काव्यस्य च लक्षणानि षट्त्रिंशदुद्देशनिदर्शनानि   ।  
प्रबन्धशोभाकरणानि तज्ज्ञैः सम्यक् प्रयोज्यानि रसायनानि  ॥ भ्न्_१६।१७२ ॥  
  
इति भरतीये नाट्यशास्त्रे वागभिनये काव्यलक्षणो नाम षोडशो ऽध्यायः  
  
_____________________________________________________________  
  
  
अथ अष्टादशो ऽध्यायः  
  
वर्त्तयिष्याम्यहं विप्रा दशरूपविकल्पनम्  ।  
नामतः कर्मतश्चैव तथा चैव प्रयोगतः  ॥ भ्न्_१८।१ ॥  
नाटकं सप्रकरणमङ्को व्यायोग एव च  ।  
भाणः समवकारश्च वीथी प्रहसनं डिमः  ॥ भ्न्_१८।२ ॥  
ईहामृगश्च विज्ञेया दशेमे नाट्यलक्षणे  ।  
एतेषां लक्षणमहं व्याख्यास्याम्यनुपूर्वशः  ॥ भ्न्_१८।३ ॥  
सर्वेषामेव काव्यानां मातृका वृत्तयः स्मृताः  ।  
आभ्यो विनिसृतं ह्येतद्दशरूपं प्रयोगतः  ॥ भ्न्_१८।४ ॥  
जातिभिः श्रुतिभिश्चैव स्वरा ग्रामत्वमागताः  ।  
यथा तथा वृत्तिभेदैः काव्यबन्धा भवन्ति हि  ॥ भ्न्_१८।५ ॥  
ग्रामौ पूर्णस्वरौ द्वौ तु यथा वै षड्जमध्यमौ  ।  
सर्ववृत्तिविनिष्पन्नौ काव्यबन्धौ तथा त्विमौ  ॥ भ्न्_१८।६ ॥  
ज्ञेयं प्रकरणं चैव तथा नाटकमेव च  ।  
सर्ववृत्तिविनिष्पन्नं नानाबन्धसमाश्रयम्  ॥ भ्न्_१८।७ ॥  
वीथी समवकारश्च तथेहामृग एव च  ।  
उत्सृष्टिकाङ्को व्यायोगो भाणः प्रहसनं डिमः  ॥ भ्न्_१८।८ ॥  
कैशिकीवृत्तिहीनानि रूपाण्येतानि कारयेत्  ।  
अत ऊर्ध्वं प्रवक्ष्यामि काव्यबन्धविकल्पनम्  ॥ भ्न्_१८।९ ॥  
प्रख्यातवस्तुविषयं प्रख्यातोदात्तनायकं चैव  ।  
राजर्षिवंश्यचरितं तथैव दिव्याश्रयोपेतम्  ॥ भ्न्_१८।१० ॥  
नानाविभूतिभिर्युतमृद्धिविलासादिभिर्गुणैश्चैव  ।  
अङ्कप्रवेशकाढ्यं भवति हि तन्नाटकं नाम  ॥ भ्न्_१८।११ ॥  
नृपतीनां यच्चरितं नानारसभावचेष्टितं बहुधा  ।  
सुखदुःखोत्पत्तिकृतं भवति हि तन्नाटकं नाम  ॥ भ्न्_१८।१२ ॥  
अस्यावस्थोपेतं कार्यं प्रसमीक्ष्य बिन्दुविस्तारात्  ।  
कर्तव्यो ऽङ्कः सो ऽपि तु गुणान्वितं नाट्यतत्त्वज्ञैः  ॥ भ्न्_१८।१३ ॥  
अङ्क इति रूढिशब्दो भावैश्च रसैश्च रोहयत्यर्थान्  ।  
नानाविधानयुक्तो यस्मात्तस्माद्भवेदङ्कः  ॥ भ्न्_१८।१४ ॥  
अङ्कसमाप्तिः कार्या काव्यच्छेदेन बीजसंहारः  ।  
वस्तुव्यापी बिन्दुः काव्यसमुत्थो ऽत्र नित्यं स्यात्  ॥ भ्न्_१८।१५ ॥  
यत्रार्थस्य समाप्तिर्यत्र च बीजस्य भवति संहारः  ।  
किञ्चिदवलग्नबिन्दुः सो ऽङ्क इति सदावगन्तव्यः  ॥ भ्न्_१८।१६ ॥  
ये नायका निगदितास्तेषां प्रत्यक्षचरितसंयोगः  ।  
नानावस्थोपेतः कार्यस्त्वङ्को ऽविप्रकृष्टस्तु  ॥ भ्न्_१८।१७ ॥  
नायकदेवीगुरुजनपुरोहितामात्यसार्थवाहानाम्  ।  
नैकरसान्तरविहितो ह्यङ्क इति स वेदितव्यस्तु  ॥ भ्न्_१८।१८ ॥  
पञ्चाक्षरा दशपरा ह्यङ्काः स्युर्नाटके प्रकरणे च  ।  
निष्क्रामः सर्वेषां यस्मिन्नङ्कः स विज्ञेयः  ॥ भ्न्_१८।१९ ॥  
क्रोधप्रसादशोकाः शापोत्सर्गो ऽथ विद्रवोद्वाहौ  ।  
अद्भुतसम्भवदर्शनमङ्के प्रत्यक्षजानि स्युः  ॥ भ्न्_१८।२० ॥  
एकदिवसप्रवृत्तः कार्यस्त्वङ्को ऽर्थबीजमधिकृत्य  ।  
आवश्यककार्याणामविरोधेन प्रयोगेषु  ॥ भ्न्_१८।२१ ॥  
एकाङ्केन कदाचिद्बहूनि कार्याणि योजयेद्धीमान्  ।  
आवश्यकाविरोधेन तत्र काव्यानि कार्याणि  ॥ भ्न्_१८।२२ ॥  
रङ्गं तु ये प्रविष्टाः सर्वेषां भवति तत्र निष्क्रामः  ।  
बीजार्थयुक्तियुक्तं कृत्वा काव्यं यथार्थरसम्  ॥ भ्न्_१८।२३ ॥  
न बहूनीह कार्याणि त्वेकाङ्के विनियोजयेत्  ।  
आवश्यकानां कार्याणां विरोधो हि तथा भवेत्  ॥ भ्न्_१८।२४ ॥  
ज्ञात्वा दिवसावस्थां क्षणयाममुहूर्तलक्षणोपेताम्  ।  
विभजेत्सर्वमशेषं पृथक्पृथक्काव्यमङ्केषु  ॥ भ्न्_१८।२५ ॥  
दिवसावसानकार्यं यद्यङ्के नोपपद्यते सर्वम्  ।  
अङ्कच्छेदं कृत्वा प्रवेशकैस्तद्विधातव्यम्  ॥ भ्न्_१८।२६ ॥  
विप्रकृष्टं तु यो देशं गच्छेत्कार्यवशानुगः  ।  
अङ्कच्छेदे ऽथ सङ्क्षेपान्निर्दिशेत्तं प्रवेशकैः  ॥ भ्न्_१८।२७ ॥  
सन्निहितनायको ऽङ्कः कर्तव्यो नाटके प्रकरणे वा  ।  
परिजनकथानुबन्धः प्रवेशको नाम विज्ञेयः  ॥ भ्न्_१८।२८ ॥  
प्रकरणनाटकविषये पञ्चाद्या दशपरा भवन्त्यङ्काः  ।  
अङ्कान्तरसन्धिषु च प्रवेशकास्तेषु तावन्तः  ॥ भ्न्_१८।२९ ॥  
अनयोरन्तरविहितः प्रवेशको ऽर्थक्रियां समभिवीक्ष्य  ।  
सङ्क्षेपार्थः सन्धिष्वर्थानां संविधातव्यः  ॥ भ्न्_१८।३० ॥  
अङ्कच्छेदं कृत्वा मासकृतं वर्षसञ्चितं वापि  ।  
तत्सर्वं कर्तव्यं वर्षादूर्ध्वं न तु कदाचित्  ॥ भ्न्_१८।३१ ॥  
यः कश्चित्कार्यवशाद्गच्छति पुरुषः प्रकृष्टमध्वानम्  ।  
तत्राप्यङ्कच्छेदः कर्तव्यः पूर्ववत्तज्ञैः  ॥ भ्न्_१८।३२ ॥  
अङ्कान्तरानुसारी सङ्क्षेपार्थमधिकृत्य बिन्दूनाम्  ।  
प्रकरणनाटकविषये प्रवेशकः संविधातव्यः  ॥ भ्न्_१८।३३ ॥  
नोत्तममध्यमपुरुषैराचरितो नाप्युदात्तवचनकृतः  ।  
प्राकृतभाषाचारः प्रयोगमाश्रित्य कर्तव्यः  ॥ भ्न्_१८।३४ ॥  
कालोत्थानगतिरसौ व्याख्यासंरम्भकार्यविषयाणाम्  ।  
अर्थाभिधानयुक्तः प्रवेशकः स्यादनेकार्थः  ॥ भ्न्_१८।३५ ॥  
बह्वाश्रयमपि कार्यं प्रवेशकैः सङ्क्षिपेच्च सन्धिषु वा  ।  
बहुचूर्णपदैर्युक्तं जनयति खेदं प्रयोगस्य  ॥ भ्न्_१८।३६ ॥  
यत्रार्थस्य समाप्तिर्न भवत्यङ्के प्रयोगबाहुल्यात्  ।  
वृत्तान्तस्वल्पकथैः प्रवेशकैः सो ऽभिधातव्यः  ॥ भ्न्_१८।३७ ॥  
युद्धं राज्यभ्रंशो मरणं नगरोपरोधनं चैव  ।  
प्रत्यक्षाणि तु नाङ्के प्रवेशकैः संविधेयानि  ॥ भ्न्_१८।३८ ॥  
अङ्के प्रवेशके च प्रकरणमाश्रित्य नाटके वापि  ।  
न वधः कर्तव्यः स्याद्यो ऽभ्युदयी नायकः ख्यातः  ॥ भ्न्_१८।३९ ॥  
अपसरणमेव कार्यं ग्रहणं वा सन्धिरेव वा योज्यः  ।  
काव्यश्लेषैर्बहुभिर्यथारसं नाट्यतत्त्वज्ञैः  ॥ भ्न्_१८।४० ॥  
न महाजनपरिवारं कर्तव्यं नाटकं प्रकरणं वा  ।  
ये तत्र कार्यपुरुषाश्चत्वारः पञ्च वा ते स्युः  ॥ भ्न्_१८।४१ ॥  
कार्यं गोपुच्छाग्रं कर्तव्यं काव्यबन्धमासाद्य  ।  
ये चोदात्ता भावास्ते सर्वे पृष्ठतः कार्याः  ॥ भ्न्_१८।४२ ॥  
सर्वेषां काव्यानां नानारसभावयुक्तियुक्तानाम्  ।  
निर्वहणे कर्तव्यो नित्यं हि रसो ऽद्भुतस्तज्ज्ञैः  ॥ भ्न्_१८।४३ ॥  
नाटकलक्षणमेतन्मया समासेन कीर्तितं विधिवत्  ।  
प्रकरणमतः परमहं लक्षणयुक्त्या प्रवक्ष्यामि  ॥ भ्न्_१८।४४ ॥  
यत्र कविरात्मशक्त्या वस्तु शरीरं च नायकं चैव  ।  
औत्पत्तिकं प्रकुरुते प्रकरणमिति तद्बुधैर्ज्ञेयम्  ॥ भ्न्_१८।४५ ॥  
यदनार्षमथाहार्यं काव्यं प्रकरोत्यभूतगुणयुक्तम्  ।  
उत्पन्नबीजवस्तु प्रकरणमिति तदपि विज्ञेयम्  ॥ भ्न्_१८।४६ ॥  
यन्नाटके मयोक्तं वस्तु शरीरं च वृत्तिभेदाश्च  ।  
तत्प्रकरणे ऽपि योज्यं सलक्षणं सर्वसन्धिषु तु  ॥ भ्न्_१८।४७ ॥  
विप्रवणिक्षचिवानां पुरोहितामात्यसार्थवाहानाम्  ।  
चरितं यन्नैकविधं ज्ञेयं तत्प्रकरणं नाम  ॥ भ्न्_१८।४८ ॥  
नोदात्तनायककृतं न दिव्यचरितं न राजसम्भोगम्  ।  
बाह्यजनसम्प्रयुक्तं तज्ज्ञेयं प्रकरणं तज्ज्ञैः  ॥ भ्न्_१८।४९ ॥  
दासविटश्रेष्ठियुतं वेशस्त्र्युपचारकारणोपेतम्  ।  
मन्दकुलस्त्रीचरितं काव्यं कार्यं प्रकरणे तु  ॥ भ्न्_१८।५० ॥  
सचिवश्रेष्ठिब्राह्मणपुरोहितामात्यसार्थवाहानाम्  ।  
गृहवार्ता यत्र भवेन्न तत्र वेश्याङ्गना कार्या  ॥ भ्न्_१८।५१ ॥  
यदि वेशयुवतियुक्तं न कुलस्त्री सङ्गमो ऽपि स्यात्  ।  
अथ कुलजनप्रयुक्तं न वेशयुवतिर्भवेत्तत्र  ॥ भ्न्_१८।५२ ॥  
यदि वा कारणयुक्त्या वेशकुलस्त्रीकृतोपचारः स्यात्  ।  
अविकृतभाषाचारं तत्र तु पाठ्यं प्रयोक्तव्यम्  ॥ भ्न्_१८।५३ ॥  
मध्यमपुरुषैर्नित्यं योज्यो विष्कम्भको ऽत्र तत्त्वज्ज्ञैः  ।  
संस्कृतवचनानुगतः सङ्क्षेपार्थः प्रवेशकवत्  ॥ भ्न्_१८।५४ ॥  
शुद्धः सङ्कीर्णो वा द्विविधो विष्कम्भको ऽपि कर्तव्यः  ।  
मध्यमपात्रः शुद्धः सङ्कीर्णो नीचमध्यकृतः  ॥ भ्न्_१८।५५ ॥  
अङ्कान्तरालविहितः प्रवेशको ऽर्थक्रियां समभिवीक्ष्य  ।  
सङ्क्षेपात्सन्धीनामर्थानां चैव कर्तव्यः  ॥ भ्न्_१८।५६ ॥  
अनयोश्च बन्धयोगादन्यो भेदः प्रयोक्तृभिः कार्यः  ।  
प्रख्यातस्त्वितरो वा नाटकयोगे प्रकरणे वा  ॥ भ्न्_१८।५७ ॥  
प्रकरणनाटकभेदादुत्पाद्यं वस्तु नायकं नृपतिम्  ।  
अन्तःपुरसङ्गीतककन्यामधिकृत्य कर्तव्या  ॥ भ्न्_१८।५८ ॥  
स्त्रीप्राया चतुरङ्का ललिताभिनयात्मिका सुविहिताङ्गी  ।  
बहुनृत्तगीतपाठ्या रतिसम्भोगात्मिका चैव  ॥ भ्न्_१८।५९ ॥  
राजोपचारयुक्ता प्रसादनक्रोधदम्भसंयुक्ता  ।  
नायकदेवीदूती सपरिजना नाटिका ज्ञेया  ॥ भ्न्_१८।६० ॥  
अन्तर्भावगता ह्येषा भावयोरुभयोर्यतः  ।  
अत एव दशैतानि रूपाणीत्युदितानि वै  ॥ भ्न्_१८।६१ ॥  
प्रकरणनाटकलक्षणमुक्तं विप्रा मया समासेन  ।  
वक्ष्याम्यतः परमहं लक्षणं युक्त्या समवकारम्  ॥ भ्न्_१८।६२ ॥  
देवासुरबीजकृतः प्रख्यातोदात्तनायकश्चैव  ।  
त्र्यङ्कस्तथा त्रिकपटस्त्रिविद्रवः स्यात्त्रिशृङ्गारः  ॥ भ्न्_१८।६३ ॥  
द्वादशनायकबहुलो ह्यष्टादशनाडिकाप्रमाणश्च  ।  
वक्ष्याम्यस्याङ्कविधिं यावत्यो नाडिका यत्र  ॥ भ्न्_१८।६४ ॥  
अङ्कस्तु सप्रहसनः सविद्रवः सकपटः सवीथीकः  ।  
द्वादशनाडीविहितः प्रथमः कार्यः क्रियोपेतः  ॥ भ्न्_१८।६५ ॥  
कार्यस्तथा द्वितीयः समाश्रितो नाडिकाश्चतस्रस्तु  ।  
वस्तुसमापनविहितो द्विनाडिकः स्यात्तृतीयस्तु  ॥ भ्न्_१८।६६ ॥  
नाडीसञ्ज्ञा ज्ञेया मानं कालस्य यन्मुहूर्तार्धम्  ।  
तन्नाडिकाप्रमाणं यथोक्तमङ्केषु संयोज्यम्  ॥ भ्न्_१८।६७ ॥  
या नाडिकेति सञ्ज्ञा कालविभागे क्रियाभिसम्पन्ना  ।  
कार्या च सा प्रयत्नाद्यथा क्रमेणैव शास्त्रोक्ता  ॥ भ्न्_१८।६८ ॥  
अङ्को ऽङ्कस्त्वन्यार्थः कर्तव्यः काव्यबन्धमासाद्य  ।  
अर्थं हि समवकारे ह्यप्रतिसम्बन्धमिच्छन्ति  ॥ भ्न्_१८।६९ ॥  
युद्धजलसम्भवो वा वाय्वग्निगजेन्द्रसम्भ्रमकृतो वा  ।  
नगरोपरोधजो वा विज्ञेयो विद्रवस्त्रिविधः  ॥ भ्न्_१८।७० ॥  
वस्तुगतक्रमविहितो देववशाद्वा परप्रयुक्तो वा  ।  
सुखदुःखोत्पत्तिकृतस्त्रिविधः कपटो ऽत्र विज्ञेयः  ॥ भ्न्_१८।७१ ॥  
त्रिविधश्चात्र विधिज्ञैः पृथक्पृथक्कार्यविहितार्थः  ।  
शृङ्गारः कर्तव्यो धर्मे चार्थे च कामे च  ॥ भ्न्_१८।७२ ॥  
यस्मिन् धर्मप्रापकमात्महितं भवति साधनं बहुधा  ।  
व्रतनियमतपोयुक्तो ज्ञेयो ऽसौ धर्मशृङ्गारः  ॥ भ्न्_१८।७३ ॥  
अर्थस्येच्छायोगाद्बहुधा चैवार्थतो ऽर्थशृङ्गारः  ।  
स्त्रीसम्प्रयोगविषयेष्वर्थार्था वा रतिर्यत्र  ॥ भ्न्_१८।७४ ॥  
कन्याविलोभनकृतं प्राप्तौ स्त्रीपुंसयोस्तु रम्यं वा  ।  
निभृतं सावेगं वा यस्य भवेत्कामशृङ्गारः  ॥ भ्न्_१८।७५ ॥  
उष्णिग्गायत्र्यादीन्यन्यानि च यानि बन्धकुटिलानि  ।  
वृत्तानि समवकारे कविभिस्तानि प्रयोज्यानि  ॥ भ्न्_१८।७६ ॥  
एवं कार्यस्तज्ज्ञैर्नानारससंश्रयः समवकारः  ।  
वक्ष्याम्यतः परमहं लक्षणमीहामृगस्यापि  ॥ भ्न्_१८।७७ ॥  
दिव्यापुरुषाश्रयकृतो दिव्यस्त्रीकारणोपगतयुद्धः  ।  
सुविहितवस्तुनिबद्धो विप्रत्ययकारकश्चैव  ॥ भ्न्_१८।७८ ॥  
उद्धतपुरुषप्रायः स्त्रीरोषग्रथितकाव्यबन्धश्च  ।  
सङ्क्षोभविद्रवकृतः सम्फेटकृतस्तथा चैव  ॥ भ्न्_१८।७९ ॥  
स्त्रीभेदनापहरणावमर्दनप्राप्तवस्तुशृङ्गारः  ।  
ईहामृगस्तु कार्यः सुसमाहितकाव्यबन्धश्च  ॥ भ्न्_१८।८० ॥  
यद्व्यायोगे कार्यं ये पुरुषा वृत्तयो रसाश्चैव  ।  
ईहामृगे ऽपि ते स्युः केवलममरस्त्रिया योगः  ॥ भ्न्_१८।८१ ॥  
यत्र तु वधेप्सितानां वधो ह्युदग्रो भवेद्धि पुरुषाणाम्  ।  
किञ्चिद्व्याजं कृत्वा तेषां युद्धं शमयितव्यम्  ॥ भ्न्_१८।८२ ॥  
ईहामृगस्य लक्षणमुक्तं विप्राः समासयोगेन  ।  
डिमलक्षणं तु भूयो लक्षणयुक्त्या प्रवक्ष्यामि  ॥ भ्न्_१८।८३ ॥  
प्रख्यातवस्तुविषयः प्रख्यातोदात्तनायकश्चैव  ।  
षड्रसलक्षणयुक्तश्चतुरङ्को वै डिमः कार्यः  ॥ भ्न्_१८।८४ ॥  
शृङ्गारहास्यवर्जं शेषैः सर्वै रसैः समायुक्तः  ।  
दीप्तरसकाव्ययोनिर्नानाभावोपसम्पन्नः  ॥ भ्न्_१८।८५ ॥  
निर्घातोल्कापातैरुपरागेणेन्दुसूर्ययोर्युक्तः  ।  
युद्धनियुद्धाधर्षणसम्फेटकृतश्च कर्तव्यः  ॥ भ्न्_१८।८६ ॥  
मायेन्द्रजालबहुलो बहुपुस्तोत्थानयोगयुक्तश्च  ।  
देवभुजगेन्द्रराक्षसयक्षपिशाचावकीर्णश्च  ॥ भ्न्_१८।८७ ॥  
षोडशनायकबहुलः सात्वत्त्यारभटीवृत्तिसम्पन्नः  ।  
कार्यो डिमः प्रयत्नान्नानाश्रयभावसम्पन्नः  ॥ भ्न्_१८।८८ ॥  
डिमलक्षणमित्युक्तं मया समासेन लक्षणानुगतम्  ।  
व्यायोगस्य तु लक्षणमतः परं सम्प्रवक्ष्यामि  ॥ भ्न्_१८।८९ ॥  
व्यायोगस्तु विधिज्ञैः कार्यः प्रख्यातनायकशरीरः  ।  
अल्पस्त्रीजनयुक्तस्त्वेकाहकृतस्तथा चैव  ॥ भ्न्_१८।९० ॥  
बहवश्च तत्र पुरुषा व्यायच्छन्ते यथा समवकारे  ।  
न च दिव्यनायकयुक्तः कार्यस्त्वेकाङ्क एवायम्  ॥ भ्न्_१८।९१ ॥  
न च दिव्यनायककृतः कार्यो राजर्षिनायकनिबद्धः  ।  
युद्धनियुद्धाघर्षणसङ्घर्षकृतश्च कर्तव्यः  ॥ भ्न्_१८।९२ ॥  
एवंविधस्तु कार्यो व्यायोगो दीप्तकाव्यरसयोनिः  ।  
वक्ष्याम्यतः परमहं लक्षणमुत्सृष्टाङ्कस्य  ॥ भ्न्_१८।९३ ॥  
प्रख्यातवस्तुविषयस्त्वप्रख्यातः कदाचिदेव स्यात्  ।  
दिव्यपुरुषैर्वियुक्तः शेषैर्युक्तो भवेत्पुम्भिः  ॥ भ्न्_१८।९४ ॥  
करुणरसप्रायकृतो निवृत्तयुद्धोद्यतप्रहारश्च  ।  
स्त्रीपरिदेवितबहुलो निर्वेदितभाषितश्चैव  ॥ भ्न्_१८।९५ ॥  
नानाव्याकुलचेष्टः सात्वत्त्यारभटिकैशिकीहीनः  ।  
कार्यः काव्यविधिज्ञैः सततं ह्युत्सृष्टिकाङ्कस्तु  ॥ भ्न्_१८।९६ ॥  
यद्दिव्यनायककृतं काव्यं सङ्ग्रामबन्धवधयुक्तम्  ।  
तद्भारते तु वर्षे कर्तव्यं काव्यबन्धेषु  ॥ भ्न्_१८।९७ ॥  
कस्माद्भारतमिष्टं वर्षेष्वन्येषु देवविहितेषु  ।  
हृद्या सर्वा भूमिः शुभगन्धा काञ्चनी यस्मात्  ॥ भ्न्_१८।९८ ॥  
उपवनगमनक्रीडा विहारनारीरतिप्रमोदाः स्युः  ।  
तेषु हि वर्षेषु सदा न तत्र दुःखं न वा शोकः  ॥ भ्न्_१८।९९ ॥  
ये तेषामधिवासाः पुराणवादेषु पर्वताः प्रोक्ताः  ।  
सम्भोगस्तेषु भवेत्कर्मारम्भो भवेदस्मिन्  ॥ भ्न्_१८।१०० ॥  
प्रहसनमपि विज्ञेयं द्विविधं शुद्धं तथा सङ्कीर्णम्  ।  
अङ्कस्य लक्षणमिदं व्याख्यातमशेषयोगमात्रगतम्  ॥ भ्न्_१८।१०१ ॥  
प्रहसनमतः परं सलक्षणं सम्प्रवक्ष्यामि  ।  
वक्ष्यामि तयोर्युक्त्या पृथग्पृथग्लक्षणविशेषम्  ॥ भ्न्_१८।१०२ ॥  
भगवत्तापसविप्रैरन्यैरपि हास्यवादसम्बद्धम्  ।  
कापुरुषसम्प्रयुक्तं परिहासाभाषणप्रायम्  ॥ भ्न्_१८।१०३ ॥  
अविकृतभाषाचारं विशेषभावोपपन्नचरितपदम्  ।  
नियतगतिवस्तुविषयं शुद्धं ज्ञेयं प्रहसनं तु  ॥ भ्न्_१८।१०४ ॥  
वेश्याचेटनपुंसकविटधूर्ता बन्धकी च यत्र स्युः  ।  
अनिभृतवेषपरिच्छदचेष्टितकरणैस्तु सङ्कीर्णम्  ॥ भ्न्_१८।१०५ ॥  
लोकोपचारयुक्ता या वार्ता यश्च दम्भसंयोगः  ।  
स प्रहसने प्रयोज्यो धूर्तप्रविवादसम्पन्नः  ॥ भ्न्_१८।१०६ ॥  
वीथ्यङ्गैः संयुक्तं कर्तव्यं प्रहसनं यथायोग्यम्  ।  
भाणस्यापि तु लक्षणमतः परं सम्प्रवक्ष्यामि  ॥ भ्न्_१८।१०७ ॥  
आत्मानुभूतशंसी परसंश्रयवर्णनाविशेषस्तु  ।  
विविधाश्रयो हि भाणो विज्ञेयस्त्वेकहार्यश्च  ॥ भ्न्_१८।१०८ ॥  
परवचनमात्मसंस्थं प्रतिवचनैरुत्तमोत्तमग्रथितैः  ।  
आकाशपुरुषकथितैरङ्गविकारैरभिनयैश्चैव  ॥ भ्न्_१८।१०९ ॥  
धूर्तविटसम्प्रयोज्यो नानावस्थान्तरात्मकश्चैव  ।  
एकाङ्को बहुचेष्टः सततं कार्यो बुधैर्भाणः  ॥ भ्न्_१८।११० ॥  
भाणस्यापि हि निखिलं लक्षणमुक्तं तथागमानुगतम्  ।  
वीथ्याः सम्प्रति निखिलं कथयामि यथाक्रमं विप्राः  ॥ भ्न्_१८।१११ ॥  
सर्वरसलक्षणाढ्या युक्ता ह्यङ्गैस्त्रयोदशभिः  ।  
वीथी स्यादेकाङ्का तथैकहार्या द्विहार्या वा  ॥ भ्न्_१८।११२ ॥  
अधमोत्तममध्याभिर्युक्ता स्यात्प्रकृतिभिस्तिसृभिः  ।  
उद्धात्यकावलगितावस्पन्दितनाल्यसत्प्रलापाश्च  ॥ भ्न्_१८।११३ ॥  
वाक्केल्यथ प्रपञ्चो मृदवाधिबले छलं त्रिगतम्  ।  
व्याहारो गण्डश्च त्रयोदशाङ्गान्युदाहृतान्यस्याः  ॥ भ्न्_१८।११४ ॥  
अथ वीथी सम्प्रोक्ता लक्षणमेषां प्रवक्ष्यामि  ।  
पदानि त्वगतार्थानि ये नराः पुनरादरात्  ॥ भ्न्_१८।११५ ॥  
योजयन्ति पदैरन्यैस्तदुद्धात्यकमुच्यते  ।  
यत्रान्यस्मिन् समावेश्य कार्यमन्यत्प्रसाध्यते  ॥ भ्न्_१८।११६ ॥  
तच्चावलगितं नाम विज्ञेयं नाट्ययोक्तृभिः  ।  
आक्षिप्ते ऽर्थे तु कस्मि।ण्श्चिच्छुभाशुभसमुत्थिते  ॥ भ्न्_१८।११७ ॥  
कौशलादुच्यते ऽन्यो ऽर्थस्तदवस्पन्दितं भवेत्  ।  
हास्येनोपगतार्थप्रहेलिका नालिकेति विज्ञेया  ॥ भ्न्_१८।११८ ॥  
मूर्खजनसन्निकर्षे हितमपि यत्र प्रभाषते विद्वान्  ।  
न च गृह्यते ऽस्य वचनं विज्ञेयो ऽसत्प्रलापो ऽसौ  ॥ भ्न्_१८।११९ ॥  
एकद्विप्रतिवचना वाक्केली स्यात्प्रयोगे ऽस्मिन्  ।  
यदसद्भूतं वचनं संस्तवयुक्तं द्वयोः परस्परं यत्तु  ॥ भ्न्_१८।१२० ॥  
एकस्य चार्थहेतोः स हास्यजननः प्रपञ्चः स्यात्  ।  
यत्कारणाद् गुणानां दोषीकरणं भवेद्विवादकृतम्  ॥ भ्न्_१८।१२१ ॥  
दोषगुणीकरणं वा तन्मृदवं नाम विज्ञेयम्  ।  
परवचनमात्मनश्चोत्तरोत्तरसमुद्भवं द्वयोर्यत्र  ॥ भ्न्_१८।१२२ ॥  
अन्योन्यार्थविशेषकमधिबलमिति तद् बुधैर्ज्ञेयम्  ।  
अन्यार्थमेव वाक्यं छलमभिसन्धानहास्यरोषकरम्  ॥ भ्न्_१८।१२३ ॥  
श्रुतिसारूप्याद्यस्मिन् बहवो ऽर्था युक्तिभिर्नियुज्यन्ते  ।  
यद्धास्यमहास्यं वा तत्त्रिगतं नाम विज्ञेयम्  ॥ भ्न्_१८।१२४ ॥  
प्रत्यक्षवृत्तिरुक्तो व्याहारो हास्यलेशार्थः  ।  
संरम्भसम्भ्रमयुतं विवादयुक्तं तथापवादकृतम्  ॥ भ्न्_१८।१२५ ॥  
बहुवचनाक्षेपकृतं गण्डं प्रवदन्ति तत्त्वज्ञाः ।  
इति दशरूपविधानं सर्वं प्रोक्तं मया हि लक्षणतः  ।  
पुनरस्य शरीरगतं सन्धिविधौ लक्षणं वक्ष्ये  ॥ भ्न्_१८।१२६ ॥  
  
इति भरतीये नाट्यशास्त्रे दशरूपनिरूपणं नामाष्टादशो ऽध्यायः  
  
_____________________________________________________________  
  
  
अथ एकोनविंशो ऽध्यायः  
  
इतिवृत्तं तु नाट्यस्य शरीरं परिकीर्तितम्  ।  
पञ्चभिः सन्धिभिस्तस्य विभागः सम्प्रकल्पितः  ॥ भ्न्_१९।१ ॥  
इतिवृत्तं द्विधा चैव बुधस्तु परिकल्पयेत्  ।  
आधिकरिकमेकं स्यात् प्रासङ्गिकमथापरम्  ॥ भ्न्_१९।२ ॥  
यत्कार्यं हि फलप्राप्त्या सामर्थ्यात्परिकल्प्यते  ।  
तदाधिकारिकं ज्ञेयमन्यत्प्रासङ्गिकं विदुः  ॥ भ्न्_१९।३ ॥  
कारणात्फलयोग्यस्य वृत्तं स्यादाधिकारिकम्  ।  
तस्योपकरणार्थं तु कीर्त्यते ह्यानुषङ्गिकम्  ॥ भ्न्_१९।४ ॥  
कवेः प्रयत्नान्नेतॄणां युक्तानां विद्ध्युपाश्रयात्  ।  
कल्प्यते हि फलप्राप्तिः समुत्कर्षात्फलस्य च  ॥ भ्न्_१९।५ ॥  
(लौकिकी सुखदुःखाख्या यथावस्था रसोद्भवा  ।  
दशधा मन्मथावस्था व्यवस्थास्त्रिविधा मता)  ॥ भ्न्_१९।६ ॥  
संसारे फलयागे तु व्यापारः कारणस्य यः  ।  
तस्यानुपूर्व्या विज्ञेया पञ्चावस्था प्रयोक्तृभिः  ॥ भ्न्_१९।७ ॥  
प्रारम्भश्च प्रयत्नश्च तथा प्राप्तेश्च सम्भवः  ।  
नियता च फलप्राप्तिः फलयोगश्च पञ्चमः  ॥ भ्न्_१९।८ ॥  
औत्सुक्यमात्रबन्धस्तु यद्बीजस्य निबध्यते  ।  
महतः फलयोगस्य स फलारम्भ इष्यते  ॥ भ्न्_१९।९ ॥  
अपश्यतः फलप्राप्तिं व्यापारो यः फलं प्रति  ।  
परं चौत्सुक्यगमनं स प्रयत्नः प्रकीर्तितः  ॥ भ्न्_१९।१० ॥  
ईषत्प्राप्तिर्यदा काचित्फलस्य परिकल्पते  ।  
भावमात्रेण तु प्राहुर्विधिज्ञाः प्राप्तिसम्भवम्  ॥ भ्न्_१९।११ ॥  
नियतां तु फलप्राप्तिं यदा भावेन पश्यति  ।  
नियतां तां फलप्राप्तिं सगुणां परिचक्षते  ॥ भ्न्_१९।१२ ॥  
अभिप्रेतं समग्रं च प्रतिरूपं क्रियाफलम्  ।  
इतिवृत्ते भवेद्यस्मिन् फलयोगः प्रकीर्तितः  ॥ भ्न्_१९।१३ ॥  
सर्वस्यैव हि कार्यस्य प्रारब्धस्य फलार्थिभिः  ।  
एतास्त्वनुक्रमेणैव पञ्चावस्था भवन्ति हि  ॥ भ्न्_१९।१४ ॥  
आसां स्वभावभिन्नानां परस्परसमागमात्  ।  
विन्यास एकभावेन फलहेतुः प्रकीर्तितः  ॥ भ्न्_१९।१५ ॥  
इतिवृत्तं समाख्यातं प्रत्यगेवाधिकारिकम्  ।  
तदारम्भादि कर्तव्यं फलान्तं च यथा भवेत्  ॥ भ्न्_१९।१६ ॥  
पूर्णसन्धि च कर्तव्यं हीनसन्ध्यपि वा पुनः  ।  
नियमात् पूर्णसन्धि स्याद्धीनसन्ध्यथ कारणात्  ॥ भ्न्_१९।१७ ॥  
एकलोपे चतुर्थस्य द्विलोपे त्रिचतुर्थयोः  ।  
द्वितीयत्रिचतुर्थानां त्रिलोपे लोप इष्यते  ॥ भ्न्_१९।१८ ॥  
प्रासङ्गिके परार्थत्वान्न ह्येष नियमो भवेत्  ।  
यद्वृत्तं सम्भवेत्तत्र तद्योज्यमविरोधतः  ॥ भ्न्_१९।१९ ॥  
इतिवृत्ते यथावस्थाः पञ्चारम्भादिकाः स्मृताः  ।  
अर्थप्रकृतयः पञ्च तथा बीजादिका अपि  ॥ भ्न्_१९।२० ॥  
बीजं बिन्दुः पताका च प्रकरी कार्यमेव च  ।  
अर्थप्रकृतयः पञ्च ज्ञात्वा योज्या यथाविधि  ॥ भ्न्_१९।२१ ॥  
स्वल्पमात्रं समुत्सृष्टं बहुधा यद्विसर्पति  ।  
फलावसानं यच्चैव बीजं तत्परिकीर्तितम्  ॥ भ्न्_१९।२२ ॥  
प्रयोजनानां विच्छेदे यदविच्छेदकारणम्  ।  
यावत्समाप्तिर्बन्धस्य स बिन्दुः परिकीर्तितः  ॥ भ्न्_१९।२३ ॥  
यद्वृत्तं तु परार्थं स्यात् प्रधानस्योपकारकम्  
प्रधानवच्च कल्प्येत सा पताकेति कीर्तिता  ॥ भ्न्_१९।२४ ॥  
फलं प्रकल्प्यते यस्याः परार्थायैव केवलम्  ।  
अनुबन्धविहीनत्वात् प्रकरीति विनिर्दिशेत्  ॥ भ्न्_१९।२५ ॥  
यदाधिकारिकं वस्तु सम्यक् प्राज्ञैः प्रयुज्यते  ।  
तदर्थो यः समारम्भस्तत्कार्यं परिकीर्तितम्  ॥ भ्न्_१९।२६ ॥  
एतेषां यस्य येनार्थो यतश्च गुण इष्यते  ।  
तत् प्रधानं तु कर्तव्यं गुणभूतान्यतः परम्  ॥ भ्न्_१९।२७ ॥  
एको ऽनेको ऽपि वा सन्धिः पताकायां तु यो भवेत्  ।  
प्रधानार्थानुयायित्वादनुसन्धिः प्रकीर्त्यते  ॥ भ्न्_१९।२८ ॥  
आगर्भादाविमर्शाद्वा पताका विनिवर्तते  ।  
कस्माद्यस्मान्निबन्धो ऽस्याः परार्थः परिकीर्त्यते  ॥ भ्न्_१९।२९ ॥  
यत्रार्थे चिन्तिते ऽन्यस्मिन्स्तल्लिन्ङ्गो ऽन्यः प्रयुज्यते  ।  
आगन्तुकेन भावेन पताकास्थानकं तु तत्  ॥ भ्न्_१९।३० ॥  
सहसैवार्थसम्पत्तिर्गुणवत्युपकारतः  ।  
पताकास्थानकमिदं प्रथमं परिकीर्तितम्  ॥ भ्न्_१९।३१ ॥  
वचः सातिशयं क्लिष्टं काव्यबन्धसमाश्रयम्  ।  
पताकास्थानकमिदं द्वितीअयं परिकीर्तितम्  ॥ भ्न्_१९।३२ ॥  
अर्थोपक्षेपणं यत्र लीनं सविनयं भवेत्  ।  
श्लिष्टप्रत्युत्तरोपेतं तृतीयमिदमिष्यते  ॥ भ्न्_१९।३३ ॥  
द्व्यर्थो वचनविन्यासः सुश्लिष्टः काव्ययोजितः  ।  
उपन्याससुयुक्तश्च तच्चतुर्थमुदाहृतम्  ॥ भ्न्_१९।३४ ॥  
[यत्र सातिशयं वाक्यमर्थोपक्षेपणं भवेत्  ।  
विनाशिदृष्टमन्ते च पताकार्धं तु तद्भवेत् ]  ॥ भ्न्_१९।३५ ॥  
चतुष्पताकापरमं नाटके कार्ययिष्यते  ।  
पञ्चभिः सन्धिभिर्युक्तं तांश्च वक्ष्याम्यतः परम्  ॥ भ्न्_१९।३६ ॥  
मुखं प्रतिमुखं चैव गर्भो विमर्श एव च  ।  
तथा निर्वहणं चेति नाटके पञ्च सन्धयः  ॥ भ्न्_१९।३७ ॥  
[पञ्चभिः सन्धिभिर्युक्तं प्रधानमनु कीर्त्यते  ।  
शेषाः प्रधानसन्धीनामनुग्राह्यनुसन्धयः]  ॥ भ्न्_१९।३८ ॥  
यत्र बीजसमुत्पत्तिर्नानार्थरससम्भवा  ।  
काव्ये शरीरानुगता तन्मुखं परिकीर्तितम्  ॥ भ्न्_१९।३९ ॥  
बीजस्योद्घाटनं यत्र दृष्टनष्टमिव क्वचित्  ।  
मुखन्यस्तस्य सर्वत्र तद्वै प्रतिमुखं स्मृतम्  ॥ भ्न्_१९।४० ॥  
उद्भेदस्तस्य बीजस्य प्राप्तिरप्राप्तिरेव वा  ।  
पुनश्चान्वेषणं यत्र स गर्भ इति सञ्ज्ञितः  ॥ भ्न्_१९।४१ ॥  
गर्भनिर्भिन्नबीजार्थो विलोभनकृतो ऽथवा  ।  
क्रोधव्यसनजो वापि स विमर्श इति स्मृतः  ॥ भ्न्_१९।४२ ॥  
समानयनमर्थानां मुखाद्यानां सबीजिनाम्  ।  
नानाभावोत्तराणां यद्भवेन्निर्वहणं तु तत्  ॥ भ्न्_१९।४३ ॥  
एते तु सन्धयो ज्ञेया नाटकस्य प्रयोक्तृभिः  ।  
तथा प्रकरणास्यापि शेषाणां च निबोधत  ॥ भ्न्_१९।४४ ॥  
डिमः समवकारश्च चतुःसन्धी प्रकीर्तितौ  ।  
न तयोरवमर्शस्तु कर्तव्यः कविभिः सदा  ॥ भ्न्_१९।४५ ॥  
व्यायोगेहामृगौ चापि सदा कार्यौ त्रिसन्धिकौ  ।  
गर्भावमर्शौ न स्यातां तयोर्वृत्तिश्च कैशिकी  ॥ भ्न्_१९।४६ ॥  
द्विसन्धि तु प्रहसनं वीथ्यङ्को भाण एव च  ।  
मुखनिर्वहने तत्र कर्तव्ये कविभिः सदा  ॥ भ्न्_१९।४७ ॥  
[वीथी चैव हि भाणश्च तथा प्रहसनं पुनः  ।  
कैशिकीवृत्तिहीनानि कार्याणि कविभिः सदा ]  ॥ भ्न्_१९।४८ ॥  
एवं हि सन्धयः कार्या दशरूपे प्रयोक्तृभिः  ।  
पुनरेषां तु सन्धीनामङ्गकल्पं निबोधदत  ॥ भ्न्_१९।४९ ॥  
सन्धिनां यानि वृत्तानि प्रदेशेष्वनुपूर्वशः  ।  
स्वसम्पद्गुणयुक्तानि तान्यङ्गान्युपधारयेत्  ॥ भ्न्_१९।५० ॥  
इष्टस्यार्थस्य रचना वृत्तान्तस्यानुपक्षयः  ।  
रागप्राप्तिः प्रयोगस्य गुह्यानां चैव गूहनम्  ॥ भ्न्_१९।५१ ॥  
आश्चर्यवदभिख्यानं प्रकाश्यानां प्रकाशनम्  ।  
अङ्गानां षड्विधं ह्येतद् दॄष्टं शास्त्रे प्रयोजनम्  ॥ भ्न्_१९।५२ ॥  
अङ्गहीनो नरो यद्वन्नैवारम्भक्षमो भवेत्  ।  
अङ्गहीनं तथा काव्यं न प्रयोगक्षमं भवेत्  ॥ भ्न्_१९।५३ ॥  
उदात्तमपि तत्काव्यं स्यादङ्गैः परिवर्जितम्  ।  
हीनत्वाद्धि प्रयोगस्य न सतां रञ्जयेन्मनः  ॥ भ्न्_१९।५४ ॥  
काव्यं यदपि हीनार्थं सम्यदङ्गैः समन्वितम्  ।  
दीप्तत्वात्तु प्रयोगस्य शोभामेति न संशयः  ॥ भ्न्_१९।५५ ॥  
[तस्मात् सन्धिप्रदेशेषु यथायोगं यथारसम्  ।  
कविनाङ्गानि कार्याणि सम्यक्तानि निबोधत]  ॥ भ्न्_१९।५६ ॥  
उपक्षेपः परिकरः परिन्यासो विलोभनम्  ।  
युक्तिः प्राप्तिः समाधानं विधानं परिभावना  ॥ भ्न्_१९।५७ ॥  
उद्भेदः करणं भेद एतान्यङ्गानि वै मुखे  ।  
तथा प्रतिमुखे चैव शृणुताङ्गानि नामतः  ॥ भ्न्_१९।५८ ॥  
विलासः परिसर्पश्च विधूतं तापनं तथा  ।  
नर्म नर्मद्युतिश्चैव तथा प्रगयणं पुनः  ॥ भ्न्_१९।५९ ॥  
निरोधश्चैव विज्ञेयः पर्युपासनमेव च  ।  
पुष्पं वज्रमुपन्यासो वर्णसंहार एव च  ॥ भ्न्_१९।६० ॥  
एतानि वै प्रतिमुखे गर्भे ऽङ्गानि निबोधत  ।  
अभूताहरणं मार्गो रूपोदाहरणे क्रमः  ॥ भ्न्_१९।६१ ॥  
सङ्ग्रहश्चानुमानं च प्रार्थनाक्षिप्तमेव च  ।  
तोटकाधिबले चैव ह्युद्वेगो विद्रवस्तथा  ॥ भ्न्_१९।६२ ॥  
एतान्यङ्गानि वै गर्भे ह्यवमर्शे निबोधत  ।  
अपवादश्च सम्फेटो विद्रवः शक्तिरेव च  ॥ भ्न्_१९।६३ ॥  
व्यवसायः प्रसङ्गश्च द्युतिः खेदो निषेधनम्  ।  
विरोधनमथादानं छादनं च प्ररोचना  ॥ भ्न्_१९।६४ ॥  
व्यवहारश्च युक्तिश्च विमर्शाङ्गान्यमूनि च  ।  
सन्धिर्निरोधो ग्रथनं निर्णयः परिभाषणम्  ॥ भ्न्_१९।६५ ॥  
द्युतिः प्रसाद आनन्दः समयो ह्युपगूहनम्  ।  
भाषणं पूर्ववाक्यं च काव्यसंहार एव च  ॥ भ्न्_१९।६६ ॥  
प्रशस्तिरिति संहारे ज्ञेयान्यङ्गानि नामतः  ।  
चतुष्षष्ठि बुधैर्ज्ञेयान्येतान्यङ्गानि सन्धिषु  ॥ भ्न्_१९।६७ ॥  
[सम्पादनार्थं बीजस्य सम्यक्सिद्धिकराणि च  ।  
कार्याण्येतानि कविभिर्विभज्यार्थानि नाटके ]  ॥ भ्न्_१९।६८ ॥  
पुनरेषां प्रवक्ष्यामि लक्षणानि यथाक्रमम्  ।  
काव्यार्थस्य समुत्पत्तिरुपक्षेप इति स्मृतः  ॥ भ्न्_१९।६९ ॥  
यदुत्पन्नार्थबाहुल्यं ज्ञेयः परिकरस्तु सः  ।  
तन्निष्पत्तिः परिन्यासो विज्ञेयः कविभिः सदा  ॥ भ्न्_१९।७० ॥  
गुणनिर्वर्णनं चैव विलोभनमिति स्मृतम्  ।  
सम्प्रधारणमर्थानां युक्तिरित्यभिधीयते  ॥ भ्न्_१९।७१ ॥  
सुखार्थस्याभिगमनं प्राप्तिरित्यभिसञ्ज्ञिता  ।  
बीजार्थस्योपगमनं समाधानमिति स्मृतम्  ॥ भ्न्_१९।७२ ॥  
सुखदुःखकृतो यो ऽर्थस्तद्विधानमिति स्मृतम्  ।  
कुतूहलोत्तरावेगो विज्ञेया परिभावना  ॥ भ्न्_१९।७३ ॥  
बीजार्थस्य प्ररोहो यः स उद्भेद इति स्मृतः  ।  
प्रकृतार्थसमारम्भः करणं नाम तद्भवेत्  ॥ भ्न्_१९।७४ ॥  
सङ्घातभेदनार्थो यः स भेद इति कीर्तितः  ।  
[एतानि तु मुखाङ्गानि वक्ष्ये प्रतिमुखे पुनः]  ॥ भ्न्_१९।७५ ॥  
समीहा रतिभोगार्था विलास इति सञ्ज्ञितः  ।  
दृष्टनष्टानुसरणं परिसर्प इति स्मृतः  ॥ भ्न्_१९।७६ ॥  
कृतस्यानुनयस्यादौ विधूतं ह्यपरिग्रहः  ।  
अपायदर्शनं यत्तु तापनं नाम तद्भवेएत्  ॥ भ्न्_१९।७७ ॥  
क्रीडार्थं विहितं यत्तु हास्यं नर्मेति तत्स्मृतम्  
दोषप्रच्छादनार्थं तु हास्यं नर्मद्युतिः स्मृता  ॥ भ्न्_१९।७८ ॥  
उत्तरोत्तरवाक्यं तु भवेत्प्रगयणं पुनः  ।  
या तु व्यसनसम्प्राप्तिः स निरोधः प्रकीर्तितः  ॥ भ्न्_१९।७९ ॥  
क्रुद्धस्यनुनयो यस्तु भवेत्तत्पर्युपासनम्  ।  
विशेषवचनं यत्तु तत्पुष्पमिति सञ्ज्ञितम्  ॥ भ्न्_१९।८० ॥  
प्रत्यक्षरूक्षं यद्वाक्यं वज्रं तदभिधीयते  ।  
उपपत्तिकृतो यो ऽर्थ उपन्यासश्च स स्मृतः  ॥ भ्न्_१९।८१ ॥  
चातुर्वर्ण्योपगमनं वर्णसंहार इष्यते  ।  
कपटापाश्रयं वाक्यमभूताहरणं विदुः  ॥ भ्न्_१९।८२ ॥  
तत्त्वार्थवचनं चैव मार्ग इत्यभिधीयते  ।  
चित्रार्थसमवाये तु वितर्को रूपमिष्यते  ।  
यत्सातिशयवद्वाक्यं तदुदाहरणं स्मृतम्  ॥ भ्न्_१९।८३ ॥  
भावतत्त्वोपलब्धिस्तु क्रम इत्यभिधीयते  ।  
सामदानादिसम्पन्नः सङ्ग्रहः परिकीर्तितः  ॥ भ्न्_१९।८४ ॥  
  
रूपानुरूपगमनमनुमानमिति स्मृतम्  
  
रतिहर्षोत्सवानां तु प्रार्थना प्रार्थना भवेत्  ।  
गर्भस्योद्भेदनं यत्साक्षिप्तिरित्यभिधीयते  ॥ भ्न्_१९।८६ ॥  
संरम्भवचनं चैव तोटकं त्विति सञ्ज्ञितम्  ।  
कपटेनातिसन्धानं ब्रुवते ऽधिबलं बुधाः  ॥ भ्न्_१९।८७ ॥  
भयं नृपारिदस्यूत्थमुद्वेगः परिकीर्तितः  ।  
शङ्का भयत्रासकृतो विद्रयः समुदाहृतः  ॥ भ्न्_१९।८८ ॥  
दोषप्रख्यापनं यत्तु सो ऽपवाद इति स्मृतः  ।  
रोषग्रथितवाक्यं तु सम्फेटः परिकीर्तितः  ॥ भ्न्_१९।८९ ॥  
गुरुव्यतिक्रमो यस्तु स द्रवः परिकीर्तितः  ।  
विरोधिप्रशमो यश्च स शक्तिः परिकीर्तिता  ॥ भ्न्_१९।९० ॥  
व्यवसायश्च विज्ञेयः प्रतिज्ञाहेतुसम्भवः  ।  
प्रसङ्गश्चैव विज्ञेयो गुरूणा परिकीर्तनम्  ॥ भ्न्_१९।९१ ॥  
वाक्यमाधर्षसंयुक्तं द्युतिस्तज्ज्ञैरुदाहृता  ।  
मनश्चेष्टाविनिष्पन्नः श्रमः खेद उदाहृतः  ॥ भ्न्_१९।९२ ॥  
ईप्सितार्थप्रतीघातः प्रतिषेधः प्रकीर्तितः  ।  
कार्यात्ययोपगमनं विरोधनमिति स्मृतम्  ॥ भ्न्_१९।९३ ॥  
बीजकार्योपगमनमातानमिति सञ्ज्ञितम्  ।  
अपमानकृतं वाक्यं कार्यार्थं च्छादनं भवेत्  ॥ भ्न्_१९।९४ ॥  
प्ररोचना स विज्ञेया संहारार्थप्रदर्शिनी  ।  
[प्रत्यक्षवचनं यत्तु स व्याहार इति स्मृतः  ॥ भ्न्_१९।९५ ॥  
सविच्छेदं वचो यत्र सा युक्तिरिति सञ्ज्ञिता  ।  
ज्ञेया विचलना तज्ज्ञैरवमानार्थसंयुत]  ॥ भ्न्_१९।९६ ॥  
[एतान्यवमृशे ऽङ्गानि संहारे तु निबोधत]  ।  
मुखबीजोपगमनं सन्धिरित्यभिधीयते  ॥ भ्न्_१९।९७ ॥  
कार्यस्यान्वेषणं युक्त्या निरोध इति कीर्तितः  ।  
उपक्षेपस्तु कार्याणां ग्रथनं परिकीर्तितम्  ॥ भ्न्_१९।९८ ॥  
अनुभूतार्थकथनं निर्णयः समुदाहृतः  ।  
परिवादकृतं यस्यात्तदाहुः परिभाषणम्  ॥ भ्न्_१९।९९ ॥  
लब्धस्यार्थस्य शमनं द्युतिमाचक्षते पुनः  ।  
समागमस्तथार्थानामानन्दः परिकीर्तितः  ॥ भ्न्_१९।१०० ॥  
दुःखस्यापगमो यस्तु समयः स निगद्यते  ।  
शुश्रूषाद्युपसम्पन्नः प्रसादः प्रीतिरुच्यते  ॥ भ्न्_१९।१०१ ॥  
अद्भुतस्य तु सम्प्राप्तिरूपगूहनमिष्यते  ।  
सामदानादि सम्पन्नं भाषणं समुदाहृतम्  ॥ भ्न्_१९।१०२ ॥  
पूर्ववाक्यं तु विज्ञेयं यथोक्तार्थप्रदर्शनम्  ।  
वरप्रदानसम्प्राप्तिः काव्यसंहार इष्यते  ॥ भ्न्_१९।१०३ ॥  
नृपदेशप्रशान्तिश्च प्रशस्तिरभिधीयते  ।  
यथासन्धि तु कर्तव्यान्येतान्यङ्गानि नाटके  ॥ भ्न्_१९।१०४ ॥  
कविभिः काव्यकुशलै रसभावमपेक्ष्य तु  ।  
सम्मिश्राणि कदाचित्तु द्वित्रियोगेन वा पुनः  ॥ भ्न्_१९।१०५ ॥  
ज्ञात्वा कार्यमवस्थां च कार्याण्यङ्गानि सन्धिषु  ।  
एतेषामेव चाङ्गानां सम्बद्धान्यर्थयुक्तितः  ॥ भ्न्_१९।१०६ ॥  
सन्ध्यन्तराणि सन्धीनां विशेषास्त्वेकविंशतिः  ।  
सामभेदस्तथा दण्डः प्रदानं वध एव च  ॥ भ्न्_१९।१०७ ॥  
प्रत्युत्पन्नमतित्वं च गोत्रस्खलितमेव च  ।  
साहसं च भयं चैव ह्रीर्माया क्रोध एव च  ॥ भ्न्_१९।१०८ ॥  
ओजः संवरणं भ्रान्तिस्तथा हेत्वपधारणम्  ।  
दूतो लेखस्तथा स्वप्नश्चित्रं मद इति स्मृतम्  ॥ भ्न्_१९।१०९ ॥  
[विष्कम्भचूलिका चैव तथ चैव प्रवेशकः  ।  
अङ्कावतारो ऽङ्कमुखमर्थोपक्षेपपञ्चकम्  ॥ भ्न्_१९।११० ॥  
मध्यमपुरुषनियोज्यो नाटकमुखसन्धिमात्रसञ्चारः  ।  
विष्कम्भकस्तु कार्यः पुरोहितामात्यकञ्चुकिभिः  ॥ भ्न्_१९।१११ ॥  
शुद्धः सङ्कीर्णो वा द्विविधो विष्कम्भकस्तु विज्ञेयः  ।  
मध्यमपात्रैः शुद्धः सङ्कीर्णो नीचमध्यकृतः  ॥ भ्न्_१९।११२ ॥  
अन्तर्यवनिकासंस्थैः सूतादिभिरनेकधा  ।  
अर्थोपक्षेपणं यत्तु क्रियते सा हि चूलिका  ॥ भ्न्_१९।११३ ॥  
अङ्कान्तरानुसारी सङ्क्षेपार्थमधिकृत्य बिन्दूनाम्  ।  
प्रकरणनाटकविषये प्रवेशको नाम विज्ञेयः  ॥ भ्न्_१९।११४ ॥  
अङ्कान्त एव चाङ्को निपतति यस्मिन् प्रयोगमासाद्य  ।  
बीजार्थयुक्तियुक्तो ज्ञेयो ह्यङ्कावतारो ऽसौ  ॥ भ्न्_१९।११५ ॥  
विष्लिष्टमुखमङ्कस्य स्त्रिया वा पुरुषेण वा  ।  
यदुपक्षिप्यते पूर्वं तदङ्कमुखमुच्यते]  ॥ भ्न्_१९।११६ ॥  
अन्यान्यपि लास्यविधावङ्गानि तु नाटकोपयोगीनि  ।  
अस्माद्विनिःसृतानि तु भाण इवैअकप्रयोज्यानि  ॥ भ्न्_१९।११७ ॥  
[भाणाकृतिवल्लास्यं विज्ञेयं त्वेकपात्रहार्यं वा  ।  
प्रकरणवदूह्य कार्यासंस्तवयुक्तं विविधभावम्]  ॥ भ्न्_१९।११८ ॥  
गेयपदं स्थितपाठ्यमासीनं पुष्पगण्डिका  ।  
प्रच्छेदकं त्रिमूढं च सैन्धवाख्यं द्विमूढकम्  ॥ भ्न्_१९।११९ ॥  
उत्तमोत्तमकं चैवमुक्तप्रत्युक्तमेव च  ।  
लास्ये दशविधं ह्येतदङ्गनिर्देशलक्षणम्  ॥ भ्न्_१९।१२० ॥  
आसनेषूपविष्टैर्यत्तन्त्रीभाण्डोपबृंहितम्  ।  
गायनेऐर्गीयते शुष्कं तद्गेयपदमुच्यते  ॥ भ्न्_१९।१२१ ॥  
[या नृत्यत्यासना नारी गेयं प्रियगुणान्वितम्  ।  
साङ्गोपाङ्गविधानेन तद्गेयपदमुच्यते]  ॥ भ्न्_१९।१२२ ॥  
प्राकृतं यद्वियुक्ता तु पठेदात्तरसं स्थिता  ।  
मदनानलतप्ताङ्गी स्थितपाठ्यं तदुच्यते  ॥ भ्न्_१९।१२३ ॥  
[बहुचारीसमायुक्तं पञ्चपाणिकलानुगम्  ।  
चञ्चत्पुटेन वा युक्तं स्थितपाठ्यं विधीयते]  ॥ भ्न्_१९।१२४ ॥  
आसीनमास्यते यत्र सर्वातोद्यविवर्जितम्  ।  
अप्रसारितगात्रं च चिन्ताशोकसमन्वितम्  ॥ भ्न्_१९।१२५ ॥  
नृत्तानि विविधानि स्युर्गेयं गाने च संश्रितन्  ।  
चेष्टाभिश्चाश्रयः पुंसा यत्र सा पुष्पगण्डिका  ॥ भ्न्_१९।१२६ ॥  
[यत्र स्त्री नरवेषेण ललितं संस्कृतं पठेत्  ।  
सखीनां तु विनोदाय सा ज्ञेया पुष्पगण्डिका  ॥ भ्न्_१९।१२७ ॥  
नृत्तं तु विविधं यत्र गीतं चातोद्यसंयुतम्  ।  
स्त्रियः पुंवच्च चेष्टन्ते सा ज्ञेया पुष्पगण्डिका]  ॥ भ्न्_१९।१२८ ॥  
प्रच्छेदकः स विज्ञेयो यत्र चन्द्रातपाहताः  ।  
स्त्रियः प्रियेषु सज्जन्ते ह्यपि विप्रियकारिषु  ॥ भ्न्_१९।१२९ ॥  
अनिष्ठुरश्लक्ष्णपदं समवृत्तैरलङ्कृतम्  ।  
नाट्यं पुरुषभावाढ्यं त्रिमूढकमिति स्मृतम्  ॥ भ्न्_१९।१३० ॥  
पात्रं विभ्रष्टसङ्केतं सुव्यक्तकरणान्वितम्  ।  
प्राकृतैर्वचनैर्युक्तं विदुः सैन्धवकं बुधाः  ॥ भ्न्_१९।१३१ ॥  
[रूपवाद्यादिसंयुक्तं पाठ्येन च विवर्जितम्  ।  
नाट्यं हि तत्तु विज्ञेयं सैन्धवं नाट्यकोविदैः]  ॥ भ्न्_१९।१३२ ॥  
मुखप्रतिमुखोपेतं चतुरश्रपदक्रमम्  ।  
श्लिष्टभावरसोपेतं वैचित्र्यार्थं द्विमूढके  ॥ भ्न्_१९।१३३ ॥  
उत्तमोत्तमकं विद्यादनेकरससंश्रयम्  ।  
विचित्रैः लोकबन्धैश्च हेलाहावविचित्रितम्  ॥ भ्न्_१९।१३४ ॥  
कोपप्रसादजनितं साधिक्षेपपदाश्रयम्  ।  
उक्तप्रत्युक्तमेवं स्याच्चित्रगीतार्थयोजितम्  ॥ भ्न्_१९।१३५ ॥  
यत्र प्रियाकृतिं दृष्ट्वा विनोदयति मानसम्  ।  
मदनानलतप्ताङ्गी तच्चित्रपदमुच्यते  ॥ भ्न्_१९।१३६ ॥  
दृष्ट्वा स्वप्ने प्रियं यत्र मदनानलतापिता  ।  
करोतिविविधान् भावांस्तद्वै भाविकमुच्यते  ॥ भ्न्_१९।१३७ ॥  
एतेषां लास्यविधौ विज्ञेयं लक्षणं प्रयोगज्ञैः  ।  
तदिहैव तु यन्नौक्तं प्रसङ्गविनिवृत्तहेतोस्तु  ॥ भ्न्_१९।१३८ ॥  
पञ्चसन्धि चतुर्वृत्ति चतुःषष्ट्यङ्गसंयुतम्  ।  
षट्त्रिंशल्लक्षणोपेतं गुणालङ्कारभूषितम्  ॥ भ्न्_१९।१३९ ॥  
महारसं महाभोगमुदात्तवचनान्वितम्  ।  
महापुरुषसञ्चारं साध्वाचारजनप्रियम्  ॥ भ्न्_१९।१४० ॥  
सुश्लिष्टसन्धिसंयोगं सुप्रयोगं सुखाश्रयम्  ।  
मृदुशब्दाभिधानं च कविः कुर्यात्तु नाटकम्  ॥ भ्न्_१९।१४१ ॥  
अवस्था या तु लोकस्य सुखदुःखसमुद्भवा  ।  
नानापुरुषसञ्चारा नाटके ऽसौ विधीयते  ॥ भ्न्_१९।१४२ ॥  
न तज्ज्ञानं न तच्छिल्पं न सा विद्या न सा कला  ।  
न तत् कर्म न वा योगो नाट्ये ऽसिम्न्यन्न दृश्यते  ॥ भ्न्_१९।१४३ ॥  
यो ऽयं स्वभावो लोकस्य नानावस्थान्तरात्मकः  ।  
सो ऽङ्गाद्यभिनयैर्युक्तो नाट्यमित्यभिधीयते  ॥ भ्न्_१९।१४४ ॥  
देवतानामृषीनां च राज्ञां चोत्कृष्टमेधसाम्  ।  
पूर्ववृत्तानुचरितं नाटकं नाम तद्भवेत्।  ॥ भ्न्_१९।१४५ ॥  
यस्मात्स्वभावं सन्त्यज्य साङ्गोपाङ्गगतिक्रमैः  ।  
प्रयुज्यते ज्ञायते च तस्माद्वै नाटकं स्मृतम्।  ॥ भ्न्_१९।१४६ ॥  
सर्वभावैः सर्वरसैः सर्वकर्मप्रवृत्तिभिः  ।  
नानावस्थान्तरोपेतं नाटकं संविधीयते  ॥ भ्न्_१९।१४७ ॥  
[अनेकशिल्पजातानि नैककर्मक्रिअयाणि च  ।  
तान्यशेषाणि रूपाणि कर्तव्यानि प्रयोक्तृभिः ]  ॥ भ्न्_१९।१४८ ॥  
लोकस्वभावं सम्प्रेक्ष्य नराणां च बलाबलम्  ।  
सम्भोगं चैव युक्तिं च ततः कार्यं तु नाटकम्  ॥ भ्न्_१९।१४९ ॥  
भविष्यति युगे प्रायो भविष्यन्त्यबुधा नराः  ।  
ये चापि हि भविष्यन्ति ते यत्नश्रुतबुद्धयः  ॥ भ्न्_१९।१५० ॥  
कर्मशिल्पानि शास्त्राणि विचक्षणबलानि च  ।  
सर्वाण्येतानि नश्यन्ति यदा लोकः प्रणश्यति  ॥ भ्न्_१९।१५१ ॥  
तदेवं लोकभाषाणां प्रसमीक्ष्य बलाबलम्  ।  
मृदुशब्दं सुखार्थं च कविः कुर्यात्तु नाटकम्  ॥ भ्न्_१९।१५२ ॥  
चैक्रीडिताद्यैः शब्दैस्तु काव्यबन्धा भवन्ति ये  ।  
वेश्या इव न ते भान्ति कमण्डलुधरैर्द्विजैः  ॥ भ्न्_१९।१५३ ॥  
दशरूपविधानं च मया प्रोक्तं द्विजोत्तमाः  ।  
अतः परं प्रवक्ष्यामि वृत्तीनामिह लक्षणम्  ॥ भ्न्_१९।१५४ ॥  
  
इति भारतीये नाट्यशास्त्रे सन्धिनिरूपणं नामध्याय एकोनविंशः  
  
_____________________________________________________________  
  
  
अथ विंशो ऽध्यायः  
  
समुत्थानं तु वृत्तीनां व्याख्याम्यनुपूर्वशः  ।  
यथा वस्तूद्भवं चैव काव्यानां च विकल्पनम्  ॥ भ्न्_२०।१ ॥  
एकार्णवं जगत् कृत्वा भगवानच्युतो यदा  ।  
शेते स्म नागपर्यङ्के लोकान् सङ्क्षिप्य मायया  ॥ भ्न्_२०।२ ॥  
अथ वीर्यबलोन्मतावसुरौ मधुकैअटभौ  ।  
तर्जयामासतुर्देवं तरसा युद्धकाङ्क्षया  ॥ भ्न्_२०।३ ॥  
निजबाहू विमृदनन्तौ भूतभावनमक्षयम्  ।  
जानुभिर्मुष्टिभिश्चैव योधयामासतुः प्रभुम्  ॥ भ्न्_२०।४ ॥  
बहुभिः परुषैर्वाक्यैरन्योन्यसमभिद्रवम्  ।  
नानाधिक्षेपवचनैः कम्पयन्ताविवोदधिम्  ॥ भ्न्_२०।५ ॥  
तयोर्नानाप्रकाराणि वचांसि वदतोस्तदा  ।  
श्रुत्वा त्वभिहतमना द्रुहिणो वाक्यमब्रवीत्  ॥ भ्न्_२०।६ ॥  
किमिदं भरतीवृत्तिर्वाग्भिरेव प्रवर्तते  ।  
उत्तरोत्तरसम्बद्धा नन्विमौ निधनं नयः  ॥ भ्न्_२०।७ ॥  
पितामहवचः श्रुत्वा प्रोवाच मधुसूदनः  ।  
कार्यहेतोर्मया ब्रह्मन् भारतीयं विनिर्मिता  ॥ भ्न्_२०।८ ॥  
वदतां वाक्यभूयिष्ठा भारतीयं भविष्यति  ।  
तस्मादेतौ निहन्म्यद्येत्युवाच वचनं हरिः  ॥ भ्न्_२०।९ ॥  
शुद्धैरविकृतैरङ्गैः साङ्गहारैस्तथा भृशम्  ।  
योधयामासतुर्दैत्यौ युद्धमार्गविशारदौ  ॥ भ्न्_२०।१० ॥  
भूमिसंयोगसंस्थानैः पदन्यासैर्हरेस्तदा  ।  
अतिभारो ऽभवद् भूमेर्भारती तत्र निर्मिता  ॥ भ्न्_२०।११ ॥  
वल्गितैः शार्ङ्गधनुषस्तीव्रैर्दीप्ततथैरथ  ।  
सत्वाधिकैरसम्भ्रान्तैः सात्त्वती तत्र निर्मिता  ॥ भ्न्_२०।१२ ॥  
विचित्रैरङ्गहारैस्तु देवो लीलासमन्वितैः  ।  
बबन्ध यच्छिखापाशं कैशिकी तत्र निर्मिता  ॥ भ्न्_२०।१३ ॥  
संरम्भावेगबहुलैर्नानाचारी समुत्थितैः  ।  
नियुद्धकरणैश्चित्रैरुत्पन्नारभटी ततः  ॥ भ्न्_२०।१४ ॥  
यां यां देवः समाचष्टे क्रियां वृत्तिषु संस्थिताम्  ।  
तां तदर्थानुगैर्जप्येऐर्द्रुहिणः प्रत्यपूजयत्  ॥ भ्न्_२०।१५ ॥  
यदा हतौ तावसुरौ हरिणा मधुकैटभौ  ।  
ततो ऽब्रवीत् पद्मयोनिर्नारायणमरिन्दमम्  ॥ भ्न्_२०।१६ ॥  
अहो विचित्रैर्विषमैः स्फुटैः सललितैरपि  ।  
अङ्गहारैः कृतं देव त्वया दानवनाशनम्  ॥ भ्न्_२०।१७ ॥  
तस्मादयं हि लोकस्य नियुद्धसमयक्रमः  ।  
सर्वशस्त्रविमोक्षेषु न्यायसञ्ज्ञो भविष्यति  ॥ भ्न्_२०।१८ ॥  
न्यायाश्रितैरङ्गहारैर्न्यायाच्चैव समुत्थितैः  ।  
यस्माद्युद्धानि वर्तन्ते तस्मान्यायाः प्रकीर्तिताः  ॥ भ्न्_२०।१९ ॥  
[चारीषु च समुत्पन्नो नानाचारीसमाश्रयः  ।  
न्यायसञ्ज्ञः कृतो ह्येष द्रुहिणेन महात्मना  ॥ भ्न्_२०।२० ॥  
ततो वेदेषु निक्षिप्ता द्रुहिणेन महात्मना  ।  
पुनरिष्वस्त्रजाते च नानाचारीसमाकुले  ॥ भ्न्_२०।२१ ॥  
पुनर्नाट्यप्रयोगेषु नानाभावसम्न्विताः  ।  
वृत्तिसञ्ज्ञाः कृता ह्येताः काव्यबन्धसमाश्रयाः]  ॥ भ्न्_२०।२२ ॥  
चरितैर्यस्य देवस्य जप्यं यद्यादृशं कृतम्  ।  
ऋषिभिस्तादृशी वृत्तिअः कृता पाठ्यादिसंयुता  ॥ भ्न्_२०।२३ ॥  
नाट्यवेदसमुत्पना वागङ्गाभिनयात्मिका  ।  
मया काव्यक्रिअयाहेतोः प्रक्षिप्ता द्रुहिणाज्ञया  ॥ भ्न्_२०।२४ ॥  
ऋग्वेदाद्भारती क्षिप्ता यजुर्वेदाच्च सात्त्वती  ।  
कैशिकी सामवेदाच्च शेषा चाथर्वणादपि  ॥ भ्न्_२०।२५ ॥  
या वाक्प्रधाना पुरुषप्रयोज्या स्त्रीवर्जिता सङ्कृतपाठ्ययुक्ता  ।  
स्वनामधेयैर्भरतैः प्रयुक्ता सा भारती नाम भवेत्तु वृत्तिः  ॥ भ्न्_२०।२६ ॥  
भेदास्तस्यास्तु विज्ञेयाश्चत्वारो ऽङ्गत्वमागताः  ।  
प्ररोचनामुखं चैव वीथी प्रहसनं तथा  ॥ भ्न्_२०।२७ ॥  
जयाभ्युदयिनी चैव मङ्गल्या विजयावहा  ।  
सर्वपापप्रशमनी पूर्वरङ्गे प्ररोचना  ॥ भ्न्_२०।२८ ॥  
[उपक्षेपेण काव्यस्य हेतुयुक्तिसमाश्रया  ।  
सिद्धेनामन्त्रणा या तु विज्ञेया सा प्ररोचना]  ॥ भ्न्_२०।२९ ॥  
नटी विदूषको वापि पारिपार्श्विक एव वा  ।  
सूत्रधारेण सहिताः संलापं यत्तु कुर्वते  ॥ भ्न्_२०।३० ॥  
चित्रैर्वाक्यैः स्वकार्यारोत्थैर्वीत्थ्यङ्गेरन्यथापि वा  ।  
आमुखं तत्तु विज्ञेयं बुधैः प्रस्तावनापि वा  ॥ भ्न्_२०।३१ ॥  
[लक्षणं पूर्वमुक्तं तु वीत्थ्याः प्रहसनस्य च  ।  
आमुखाङ्गान्यतो वक्ष्ये यथावदनुपूर्वशः]  ॥ भ्न्_२०।३२ ॥  
उद्धात्यकः कथोद्धातः प्रयोगातिशयस्तथा  ।  
प्रवृत्तकावलगिते पञ्चाङ्गान्यामुखस्य तु  ॥ भ्न्_२०।३३ ॥  
उद्धात्यकावलगितलक्षणं कथितं मया  ।  
शेषाणां लक्षणं विप्रा व्याख्यास्याम्यानुपूर्वशः  ॥ भ्न्_२०।३४ ॥  
सुत्रधारस्य वाक्यं वा यत्र वाक्यार्थमेव वा  ।  
गृहीतां प्रविशेत्पात्रं कथोद्धातः स कीर्तितः  ॥ भ्न्_२०।३५ ॥  
प्रयोगे तु प्रयोगं तु सूत्रधारः प्रयोजयेत्  ।  
ततश्च प्रविशेत्पात्रं प्रयोगातिशयो हि सः  ॥ भ्न्_२०।३६ ॥  
कालप्रवृत्तिमाश्रित्य वर्णना या प्रयुज्यते  ।  
तदाश्रयाच्च पात्रस्य प्रवेशस्तत्प्रवृत्तकम्  ॥ भ्न्_२०।३७ ॥  
एषामन्यतमं श्लिष्टं योजयित्वार्थयुक्तिभिः  ।  
[तस्मादङ्गद्वयस्यापि सम्भवो न निवार्यते  ॥ भ्न्_२०।३८ ॥  
पात्रग्रन्थैरसम्बाध प्रकुर्यादामुखं ततः  ।  
एवमेतद्बुधैर्ज्ञेयमामुखं विविधाश्रयम्  ॥ भ्न्_२०।३९ ॥  
लक्षणं पूर्वमुक्तं तु वीथ्याः प्रहसनस्य च  ।  
[इत्यष्टार्धविकल्पा वृत्तिरियं भारती मयाभिहिता  ।  
सात्त्वत्यास्तु विधानं लक्षणयुक्त्या प्रवक्ष्यामि]  ॥ भ्न्_२०।४० ॥  
या सात्त्वतेनेह गुणेन युक्ता न्यायेन वृत्तेन समन्विता च  ।  
हर्षोत्कटा संहृतशोकभावा सा सात्त्वती नाम भवेत्तु वृत्तिः  ॥ भ्न्_२०।४१ ॥  
वागङ्गाभिनयवती सत्त्वोत्थानवचनप्रकरणेषु  ।  
सत्त्वाधिकारयुक्ता विज्ञेया सात्त्वती वृत्तिः  ॥ भ्न्_२०।४२ ॥  
वीराद्भुतरौद्ररसा निरस्तशृङ्गारकरुणनिर्वेदा  ।  
उद्धतपुरुषप्राया परस्पराधर्षणकृता च  ॥ भ्न्_२०।४३ ॥  
उत्थापकश्च परिवर्तकश्च सल्लापकश्च सङ्घात्यः  ।  
चत्वारो ऽस्या भेदा विज्ञेया नाट्यकोविदैअः  ॥ भ्न्_२०।४४ ॥  
अहमप्युत्थास्यामि त्वं तावद्दर्शयात्मनः शक्तिम्  ।  
इति सङ्घर्षसमुत्थस्तज्ज्ञैरुत्थापको ज्ञेयः  ॥ भ्न्_२०।४५ ॥  
उत्थानसमारब्धानर्थानुत्सृज्य यो ऽर्थयोगवशात्  ।  
अन्यानर्थान् भजते स चापि परिवर्तको ज्ञेयः  ॥ भ्न्_२०।४६ ॥  
[निर्दिष्टवस्तुविषयः प्रपञ्चबद्धस्त्रिहास्यसंयुक्तः  ।  
सङ्घर्षविशेषकृतस्त्रिविधः परिवर्तको ज्ञेयः]  ॥ भ्न्_२०।४७ ॥  
साधर्षजो निराधर्षजो ऽपि वा रागवचसंयुक्तः  ।  
साधिक्षेपालापो ज्ञेयः सल्लापकः सो ऽपि  ॥ भ्न्_२०।४८ ॥  
[धर्माधर्मसमुत्थं यत्र भवेद्रागदोषसंयुक्तम्  ।  
साधिक्षेपं च वचो ज्ञेयः संलापको नाम]  ॥ भ्न्_२०।४९ ॥  
मन्त्रर्थवाक्यशक्त्या दैववशादात्मदोषयोगाद्वा  ।  
सङ्घातभेदजननस्तज्ज्ञैः सङ्घात्यको ज्ञेयः  ॥ भ्न्_२०।५० ॥  
[बहुकपटसंश्रयाणां परोपघाताशयप्रयुक्तानाम्  ।  
कूटानां सङ्घातो विज्ञेयः कूटसङ्घात्यः ]  ॥ भ्न्_२०।५१ ॥  
इत्यष्टार्धविकल्पा वृत्तिरियं सात्त्वती मयाभिहिता  ।  
कैशिक्यास्त्वथ लक्षणमतःपरं सम्प्रवक्ष्यामि  ॥ भ्न्_२०।५२ ॥  
या श्लक्ष्णनैपथ्यविशेषचित्रा स्त्रीसंयुता या बहुनृत्तगीता  ।  
कामोपभोगप्रभवोपचारा तां कैशिकीं वृत्तिमुदाहरन्ति  ॥ भ्न्_२०।५३ ॥  
[बहुवद्यनृत्तगीता शृङ्गाराभिनयचित्रनैपथ्या  ।  
माल्यालङ्कारयुक्ता प्रशस्तवेषा च कान्ता च  ॥ भ्न्_२०।५४ ॥  
चित्रपदवाक्यबन्धैरलङ्कृता हसितरुदितरोषादैः  ।  
स्त्रीपुरुषकामयुक्ता विज्ञेया कैशिकीवृत्तिः]  ॥ भ्न्_२०।५५ ॥  
नर्म च नर्मस्फुञ्जो नर्मस्फोटो ऽथ नर्मगर्भश्च  ।  
कैशिक्याश्चत्वारो भेदा ह्येते समाख्याताः  ॥ भ्न्_२०।५६ ॥  
आस्थापितशृङ्गारं विशुद्धकरणं निवृत्तवीररसम्  ।  
हास्यप्रवचनबहुलं नर्म त्रिविधं विजानीयात्  ॥ भ्न्_२०।५७ ॥  
ईर्ष्याक्रोधप्रायं सोपालम्भकरणानुविद्धं च  ।  
आत्मोपक्षेपकृतं सविप्रलम्भं स्मृतं नर्म  ॥ भ्न्_२०।५८ ॥  
नवसङ्गमसम्भोगो रतिसमुदयवेषवाक्यसंयुक्तः  ।  
ज्ञेयो नर्मस्फुञ्जो ह्यवसानभयात्मकश्चैव  ॥ भ्न्_२०।५९ ॥  
विविधानां भवानां लवैर्लवैर्भूषितो बहुविशेषैः  ।  
असमग्राक्षिप्तरसो नर्मस्फोटस्तु विज्ञेयः  ॥ भ्न्_२०।६० ॥  
विज्ञानरूपशोभा धनादिभिर्नायको गणैर्यत्र  ।  
प्रच्छनां व्यवहर्ते कर्यवषान्नर्मगर्भो ऽसौ  ॥ भ्न्_२०।६१ ॥  
[पूर्वस्थितौ विपद्येत नायको यत्र चापरस्तिष्ठेत्  ।  
तमपीह नर्मगर्भं विद्यान्नाट्यप्रयोगेषु ]  ॥ भ्न्_२०।६२ ॥  
इत्यष्टार्शविकल्पा वृत्तिरियं कैशिकी मयाभिहिता  ।  
अत ऊर्ध्वमुद्धतरसामरभटिं सम्प्रवक्ष्य्यमि  ॥ भ्न्_२०।६३ ॥  
आरभटप्रायगुणा तथैव बहुकपटवञ्चनोपेता  ।  
दम्भानृतवचनवती त्वारभटी नाम विज्ञेया  ॥ भ्न्_२०।६४ ॥  
[आवपाताप्लुलङ्गितानि च्छेद्यानि मायाकृतमिन्द्रजालम्  ।  
चित्राणी युद्धानि च यत्र नित्यं तां तादृशीमारभटीं वदन्ति  ॥ भ्न्_२०।६५ ॥  
शाड्गुण्यसमार्ब्धा हठातिसन्धानविद्रवोपेता  ।  
लाभालाभार्थकृता विज्ञेया वृत्तिरारभटी  ॥ भ्न्_२०।६६ ॥  
सङ्क्षिप्तकावपतौ वस्तूत्थापनमथापि सम्फेटः  ।  
एते ह्यस्या भेदा लक्षणमेषं प्रवक्ष्यामि  ॥ भ्न्_२०।६७ ॥  
अन्वर्थशिल्पयुक्तो बहुपुस्तोत्थानचित्रनेपथ्यः  ।  
सङ्क्षिप्तवस्तु विषयो ज्ञेयः सङ्क्षिप्तकओ नाम  ॥ भ्न्_२०।६८ ॥  
भयहर्षसमुत्थानं विद्रवविनिपातसम्भ्रमाचरणम्  ।  
क्षिप्रप्रवेशनिर्गममवपातमिमं विजानीयात्  ॥ भ्न्_२०।६९ ॥  
सर्वरससमासकृतं सविद्रव्व्विद्रवाश्रयं व्वपि  ।  
नाट्यं विभाव्यते यत्तद्वस्तूत्थापनं ज्ञेयम्  ॥ भ्न्_२०।७० ॥  
संरम्भसम्प्रयुक्तो बहुयुद्धकपटनिर्भेदः  ।  
शस्त्रप्रहरबहुलः सम्फेटो नाम विज्ञेयः  ॥ भ्न्_२०।७१ ॥  
एवमेता बुधैर्ज्ञेया वृत्तयो नाट्यसंश्रया  ।  
रसप्रयोगमासां च कीर्त्यमानं निबोधत  ॥ भ्न्_२०।७२ ॥  
हास्यशृङ्गरबहुला कैशिकी परिचक्षिता  ।  
सत्त्वती चापि विज्ञेया वीराद्भुतशमाश्रयाः  ॥ भ्न्_२०।७३ ॥  
रौद्रे भयानके चैव विज्ञेयारभटी बुधैः  ।  
बीभत्से करुणे चैव भारती सम्प्रकीर्तिता  ॥ भ्न्_२०।७४ ॥  
[ न ह्येकरसजं कव्यं किञ्चिदस्ति प्रयोगतः  ।  
भावो वापि रसो वापि प्रवृत्तिर्वृत्तिरेव वा  ॥ भ्न्_२०।७५ ॥  
सर्वेषां समवेतानां यस्य रूपं भवेद्बहु  ।  
स मन्तव्यो रस स्थायि शेषाः सञ्चारिणः स्मृताः]  ॥ भ्न्_२०।७६ ॥  
वृत्यन्त एशो ऽभिनयो मयोक्तो वागङ्गसत्त्वप्रभवो यथावद्  ।  
आहार्यमेवाभिनयं प्रयोगे वक्ष्यामि नेपथ्यकृतं तु भूयः  ॥ भ्न्_२०।७७ ॥  
  
इति भारतीये नाट्यशास्त्रे वृत्तिविकल्पनं नाम विंशो ऽध्यायः  
  
_____________________________________________________________  
  
  
अथ एकविंशो ऽध्यायः  
  
आहार्याभिनयं विप्रा व्याख्यास्याम्यनुपूर्वशः  ।  
य्स्मात् प्रयोगः सर्वो ऽयमाहार्याभिनये स्थितः  ॥ भ्न्_२१।१ ॥  
नानावस्था प्रकृतय पूर्वं नैपथ्यसाधिताः  ।  
अङ्गादिभिरभिव्यक्तिमुपगच्छन्त्ययत्नतः  ॥ भ्न्_२१।२ ॥  
आहार्याभिनयो नाम ज्ञेयो नेपथ्यजो विधिः  ।  
तत्र कार्यः प्रयत्नस्तु नाट्यस्य शुभमिच्छता  ॥ भ्न्_२१।३ ॥  
[तस्मिन्यत्नस्तु कर्तव्यो नैपथ्ये सिद्धिमिच्छता  ।  
नाट्यस्येह त्वलङ्कारो नैपथ्यं यत्प्रकीर्तितम्]  ॥ भ्न्_२१।४ ॥  
चतुर्विधं तु नेपथ्यं पुस्तो ऽलङ्कार एव च  ।  
तथाङ्करचना चैव ज्ञेयं सज्जीवमेव च  ॥ भ्न्_२१।५ ॥  
पुस्तस्तु त्रिविधो ज्ञेयो नानारूपप्रमाणतः  ।  
सन्धिमो व्याजिमश्चैव वेष्टिमश्च प्रकीर्तितः  ॥ भ्न्_२१।६ ॥  
किलिञ्जचर्मवस्त्राद्यैर्यद्रूपं क्रियते बुधैः  ।  
सन्धिमो नाम विज्ञेयः पुस्तो नाटकसंस्श्रयः  ॥ भ्न्_२१।७ ॥  
व्याजिमो नाम विज्ञेअयो यन्त्रेण क्रियते तु यः  ।  
वेष्ट्यते चैव यद्रुपं वेष्टिमः स तु सञ्ज्ञितः  ॥ भ्न्_२१।८ ॥  
शैलयानविमानानि चर्मवर्मध्वजा नगाः  ।  
ये क्रियन्ते हि नाट्ये तु स पुस्त इति सञ्ज्ञितः  ॥ भ्न्_२१।९ ॥  
अलङ्कारस्तु विज्ञेयो माल्याभरणवाससाम्  ।  
नानाविधः समायोगो ऽप्यङ्गोपाङ्गविधिः स्मृतः  ॥ भ्न्_२१।१० ॥  
वेष्टिमं विततं चैव सङ्घात्यं ग्रन्थिमं तथा  ।  
प्रालम्बितं तथा चैव माल्यं पञ्चविधं स्मृतम्  ॥ भ्न्_२१।११ ॥  
चतुर्विधं तु विज्ञेयं नाट्ये ह्याभरणं बुधैः  ।  
आवेध्यं बन्धनीयं च क्षेप्यमारोप्यमेव च  ॥ भ्न्_२१।१२ ॥  
आवेध्यं कुण्डलादीह यत्स्याच्छ्रवणभूषणम्  ।  
आरोप्यं हेमसूत्रादि हाराश्च विविधाश्रयाः  ॥ भ्न्_२१।१३ ॥  
श्रोणीसूत्राङ्गदे मुक्ताबन्धनीयानि सर्वदा  ।  
प्रक्षेप्य नूपुरं विद्याद्वस्त्राभरणमेव च  ॥ भ्न्_२१।१४ ॥  
भूषणानां विकल्पं हि पुरुषस्त्रीसमाश्रयम्  ।  
नाविधं प्रवक्ष्यामि देशजातिसमुद्भवम्  ॥ भ्न्_२१।१५ ॥  
चूडामणिः समुकुटः शिरसो भूषणं स्मृतम्  ।  
कुण्डलं मोचकं कीला कर्णाभरणमिष्यते  ॥ भ्न्_२१।१६ ॥  
मुक्तावली हर्षकं च सूत्रकं कण्ठभूषणम्  ।  
वेतिकाङ्गुलिमुद्रा च स्यादङ्गुलिविभूषणम्  ॥ भ्न्_२१।१७ ॥  
हस्तली वलयं चैव बाहुनालीविभूषणम्  ।  
रुचकश्चूलिका कार्या मणिबन्धविभूषणम्  ॥ भ्न्_२१।१८ ॥  
केयूरे अङ्गदे चैव कूर्परोपरिभूषणे  ।  
त्रिसरश्चैव हारश्च तथा वक्षोविभूषणम्  ॥ भ्न्_२१।१९ ॥  
व्यालम्बमौक्तिको हारो माला चैवाङ्गभूषणम्  ।  
तलकं सूत्रकं चैव भवेत्कटिविभूषणम्  ॥ भ्न्_२१।२० ॥  
अयं पुरुषनिर्योगः कार्यस्त्वाभरणाश्रयः  ।  
देवानां पार्थिवानां च पुनर्वक्ष्यामि योषिताम्  ॥ भ्न्_२१।२१ ॥  
शिखापाशं शिखाव्यालं पिण्डीपत्रं तथैव च  ।  
चूडामणिर्मकरिका मुक्ताजालगवाक्षिकम्  ॥ भ्न्_२१।२२ ॥  
शिरसो भूषणं चैव विचित्रं शीर्षजोलकम्  ।  
कण्डकं शिखिपत्रं च वेणीपुच्छः सदोरकः  ॥ भ्न्_२१।२३ ॥  
ललाटतिलकं चैव नानाशिल्पप्रयोजितम्  ।  
भ्रूगुच्छोपरिगुच्छश्च कुसुमानुकृतिस्तथा  ॥ भ्न्_२१।२४ ॥  
कर्णिका कर्णवलयं तथा स्यात्पत्रकर्णिका  ।  
कुण्डलं कर्णमुद्रा च कर्णोत्कीलकमेव च  ॥ भ्न्_२१।२५ ॥  
नानारत्नविचित्राणि दन्तपत्राणि चैव हि  ।  
कर्णयोर्भूषणं ह्येतत्कर्णपूरस्तथैव च  ॥ भ्न्_२१।२६ ॥  
तिलकाः पत्रलेखाश्च भवेद्गण्डविभूषणम्  ।  
त्रिवणी चैव विज्ञेयं भवेद्वक्षोविभूषणम्  ॥ भ्न्_२१।२७ ॥  
नेत्रयोरञ्जनं ज्ञेयमधरस्य च रञ्जनम्  ।  
दन्तानां विविधो रागश्चतुर्णां शुक्लतापि वा  ॥ भ्न्_२१।२८ ॥  
रागान्तरविकल्पो ऽथ शोभनेनाधिकोज्वलः  ।  
मुग्धानां सुन्दरीणां च मुक्ताभासितशोभनाः  ॥ भ्न्_२१।२९ ॥  
सुरक्ता वापि दन्ता स्युःः पद्मपल्लवरञ्जनाः  ।  
अश्मरागोद्द्योतितः स्यादधरः पल्लवप्रभः  ॥ भ्न्_२१।३० ॥  
विलासश्च भवेत्तासां सविभ्रान्तनिरीक्षितम्  ।  
मुक्तावली व्यालपङ्क्तिर्मञ्जरी रत्नमालिका  ॥ भ्न्_२१।३१ ॥  
रत्नावली सूत्रकं च ज्ञेयं कण्ठविभूषणम्  ।  
द्विसरस्त्रिसरश्चैव चतुस्सरकमेव च  ॥ भ्न्_२१।३२ ॥  
तथा शृङ्खलिका चैव भवेत्कण्ठविभूषणम्  ।  
अङ्गदं वलयं चैव बाहुमूलविभूषणम्  ॥ भ्न्_२१।३३ ॥  
नानाशिल्पकृताश्चैव हारा वक्षोविभूषणम्  ।  
मणिजालावनद्धं च भवेत् स्तनविभूषणम्  ॥ भ्न्_२१।३४ ॥  
खर्जूरकं सोच्छितिकं बाहुनालीविभूषणम्  ।  
कलापी कटकं शङ्खो हस्तपत्रं सपूरकम्  ॥ भ्न्_२१।३५ ॥  
मुद्राङ्गुलीयकं चैव ह्यङ्गुलीनां विभूषणम्  ।  
मुक्ताजालाढ्यतलकं मेखला काञ्चिकापि वा  ॥ भ्न्_२१।३६ ॥  
रशना च कलापश्च भवेच्छ्रोणीविभूषणम्  ।  
एकयष्टिर्भवेत्काञ्ची मेखला त्वष्टयष्टिका  ॥ भ्न्_२१।३७ ॥  
द्विरष्टयष्टि रशना कलापः पञ्चविंशकः  ।  
द्वात्रिंशच्च चतुःषष्टिः शतमष्टोत्तरं तथा  ॥ भ्न्_२१।३८ ॥  
मुक्ताहारा भवन्त्येते देवपार्थिवयोषिताम्  ।  
नूपुरः किङ्किणीकाश्च घण्टिका रत्नजालकम्  ॥ भ्न्_२१।३९ ॥  
सघोषे कटके चैव गुल्फोपरिविभूषाणम्  ।  
जङ्घयोः पादपत्रं स्यादङ्गुलीष्वङ्गुलीयकम्  ॥ भ्न्_२१।४० ॥  
अङ्गुष्ठतिलकाश्चैव पादयोश्च विभूषणम्  ।  
तथालक्तकरागश्च नानाभक्तिनिवेशितः  ॥ भ्न्_२१।४१ ॥  
अशोकपलावच्छायः स्यात् स्वाभाविक एव च  ।  
एतद्विभूषणं नार्या आकेशादानखादपि  ॥ भ्न्_२१।४२ ॥  
यथाभवरसावस्थं विज्ञेयं द्विजसत्तमाः  ।  
आगमश्च प्रमाणं च रूपनिर्वर्णनं तथा  ॥ भ्न्_२१।४३ ॥  
विश्वकर्ममतात्कार्यं सुबुद्ध्यापि प्रयोक्तृभिः  ।  
न हि शक्यं सुवर्णेन मुक्ताभिर्मणिभिस्तथा  ॥ भ्न्_२१।४४ ॥  
स्वाधीनमिति रुच्यैव कर्तुमङ्गस्य भूषणम्  ।  
विभागतो ऽभिप्रयुक्तमङ्गशोभाकरं भवेत्  ॥ भ्न्_२१।४५ ॥  
यथा स्थानान्तरगतं भूषणं रत्नसंयुतम्  ।  
न तु नाट्यप्रयोगेषु कर्तव्यं भूषणं गुरु  ॥ भ्न्_२१।४६ ॥  
खेदं जनयते तद्धि सव्यायतविचेष्टनात्  ।  
गुरुभावावसन्नस्य स्वेदो मूर्छा च जायते  ॥ भ्न्_२१।४७ ॥  
गुर्वाभरणसन्नो हि चेष्टां न कुरुते पुनः  ।  
तस्मात्तनुत्वचकृतं सौवर्णं भूषणं भवेत्  ॥ भ्न्_२१।४८ ॥  
रत्नवज्जतुबद्धं वा न खेदजननं भवेत्  ।  
स्वेच्छया भूषणविधिर्दिव्यानामुपदिश्यते  ॥ भ्न्_२१।४९ ॥  
यत्नभावविनिष्पन्नं मानुषाणां विभूषणम्  ।  
[वेष्टितं विततं चैव सङ्घात्यं ग्रथिमं तथ  ॥ भ्न्_२१।५० ॥  
लम्बशोभि तथा चैव माल्यं पञ्चविधं स्मृतम्  ।  
आच्छादनं बहुविधं नानापत्तनसम्भवम्  ॥ भ्न्_२१।५१ ॥  
तज्ज्ञेयं त्रिप्रकारं तु शुद्धं रक्तं विचित्रितम्]  ।  
दिव्यानां भूषणविधिर्य एष परिकीर्तितः  ॥ भ्न्_२१।५२ ॥  
मानुषाणां तु कर्तव्यो नानादेशसमाश्रयः  ।  
भूषणैश्चापि वेषैश्च नानावस्थासमाश्रयैः  ॥ भ्न्_२१।५३ ॥  
दिव्याङ्गनानां कर्तव्या विभक्तिः स्वस्वभूमिजा  ।  
विद्याधरीणां यक्षीणामप्सरोनागयोषिताम्  ॥ भ्न्_२१।५४ ॥  
ऋषिदैवतकन्यानां वेषैर्नानात्वमिष्यते  ।  
तथा च सिद्धगन्धर्वराक्षसासुरयोषिताम्  ॥ भ्न्_२१।५५ ॥  
दिव्यानां नरनारीणां तथैव च शिखण्डकम्  ।  
शिखापुटशिखण्डं तु मुक्ताभूयिष्ठभूषणम्  ॥ भ्न्_२१।५६ ॥  
विद्याधरीणां कर्तव्यः शुद्धो वेषपरिच्छदः  ।  
यक्षिण्यो ऽप्सरश्चैव कर्या रत्नविभूषणाः  ॥ भ्न्_२१।५७ ॥  
समस्तानां भवेद्वेषो यक्षीणा केवलं शिखा  ।  
दिव्यनामिव कर्तव्यं नागस्त्रीणां विभूषणम्  ॥ भ्न्_२१।५८ ॥  
मुक्तामणिलताप्रायाः फणास्तासां तु केवलाः  ।  
कार्यं तु मुनिकन्यानामेकवेणीधरं शिरः  ॥ भ्न्_२१।५९ ॥  
न चापि विभूषणविधिस्तासां वेषो वनोचितः  ।  
मुक्तामरकतप्रायं मण्डनं सिद्धयोषिताम्  ॥ भ्न्_२१।६० ॥  
तासां तु चैव कर्तव्यं पीतवस्त्रपरिच्छदम्  ।  
पद्मरागमणिप्रायं गन्धर्वीणां विभूषणम्  ॥ भ्न्_२१।६१ ॥  
वीणाहस्तश्च कर्तव्यः कौसुम्भवसनस्तथा  ।  
इन्द्रनीलैस्तु कर्तव्यं राक्षसीणां विभूषणम्  ॥ भ्न्_२१।६२ ॥  
सितदंष्ट्रा च कर्तव्या कृष्णवस्त्रपरिच्छदम्  ।  
वैडूर्यमुक्ताभरणाः कर्तव्या सुरयोषिताम्  ॥ भ्न्_२१।६३ ॥  
शुकपिञ्छनिभैअर्वस्त्रैः कार्यस्तासां परिच्छदः  ।  
पुष्यरागैस्तु मणिभिः क्वचिद्वैडूर्यभूषितैः  ॥ भ्न्_२१।६४ ॥  
दिव्यवानरनारीणां कार्यो नीलपरिच्छदः  ।  
एवं शृङ्गारिणः कार्या वेषा दिव्याङ्गनाश्रयाः  ॥ भ्न्_२१।६५ ॥  
अवस्थान्तमासाद्य शुद्धाः कार्याः पुनस्तथा  ।  
मानुषीणां तु कर्तव्या नानादेशसमुद्भवाः  ॥ भ्न्_२१।६६ ॥  
वेषाभरणसंयोगान् गदतस्तान्निबोधत  ।  
आवन्त्ययुवतीनां तु शिरस्सालककुन्तलम्  ॥ भ्न्_२१।६७ ॥  
गौडीयानामलकप्रायं सशिखापाशवेणिकम्  ।  
आभीरयुवतीनां तु द्विवेणीधर एव तु  ॥ भ्न्_२१।६८ ॥  
शिरः परिगमः कार्यो नीलप्रायमथाम्बरम्  ।  
तथा पूर्वोतरस्त्रीणां समुन्नद्धशिखण्डकम्  ॥ भ्न्_२१।६९ ॥  
आकेशाच्छादनं तासां देशकर्मणि कीर्तितम्  ।  
तथैव दक्षिणस्त्रीणां कार्यमुल्लेख्यसंश्रयम्  ॥ भ्न्_२१।७० ॥  
कुम्भीबन्धकसंयुक्तं तथावर्तललाटिकम्  ।  
[गणिकानां तु कर्तव्यमिच्छाविच्छित्ति मण्डनम्]  ॥ भ्न्_२१।७१ ॥  
देशजातिविधानेन शेषाणामपि कारयेत्  ।  
वेषं तथा चाभरणं क्षुरकर्म परिच्छदम्  ॥ भ्न्_२१।७२ ॥  
[आगमं चापि नैपथ्ये नाट्यस्यैवं प्रयोजयेत्]  ।  
अदेशयुक्तो वेषो हि न शोभां जनयिष्यति  ॥ भ्न्_२१।७३ ॥  
मेखलोरसि बद्धा तु हास्यं समुपपादयेत्  ।  
तथा प्रोषितकान्तासु व्यसनाभिहतासु च  ॥ भ्न्_२१।७४ ॥  
वेषो वै मलिनः कार्य एकवेणीधरं शिरः  ।  
विप्रलम्भे तु नार्यास्तु शुद्धो वेषो भवेदिह  ॥ भ्न्_२१।७५ ॥  
नात्याभरणसंयुक्तो न चापि मृजयान्वितः  ।  
एवं स्त्रीणां भवेद्वेषो देशावस्थासमुद्भवः  ॥ भ्न्_२१।७६ ॥  
पुरुषाणां पुनश्चैव वेषान्वक्ष्यामि तत्त्वतः  ।  
तत्राङ्करचना पूर्वं कर्तव्या नाट्ययोक्तृभिः  ॥ भ्न्_२१।७७ ॥  
ततः परं प्रयोक्तव्या वेषा देशसमुद्भवाः  ।  
सितो नीलश्च पीतश्च चतुर्थो रक्त एव च  ॥ भ्न्_२१।७८ ॥  
एते स्वभावजा वर्णा यैः कार्यं त्वङ्गवर्तनम्  ।  
संयोगजाः पुनश्चान्ये उपवर्णा भवन्ति हि  ॥ भ्न्_२१।७९ ॥  
तानहं सम्प्रवक्ष्यामि यथाकार्यं प्रयोक्तृभिः  ।  
सितनीलसमायोगे कारण्डव इति स्मृतः  ॥ भ्न्_२१।८० ॥  
सितपीतसामायोगात्पाण्डुवर्णः प्रकीर्तितः  ।  
सितिअरक्तसमायोगे पद्मवर्णः प्रकीर्तितः  ॥ भ्न्_२१।८१ ॥  
पीतनीलसमायोगाद्धरितो नाम जायते  ।  
नीलरक्तसमायोगात्कषायो नाम जायते  ॥ भ्न्_२१।८२ ॥  
रक्तपीतसमायोगाद्गौरवर्ण इति स्मृतः  ।  
एते संयोगजा वर्णा ह्युपवर्णास्तथापरे  ॥ भ्न्_२१।८३ ॥  
त्रिचतुर्वर्णसंयुक्ता बहवः सम्प्रकीर्तिताः  ।  
बलस्थो यो भवेद्वर्णस्तस्य भागो भवेत्ततः  ॥ भ्न्_२१।८४ ॥  
दुर्बलस्य च भागौ द्वौ नीलं मुक्त्वा प्रदापयेत्  ।  
नीलस्यैको भवेद्भागश्चत्वारो ऽन्ये तु वर्णके  ॥ भ्न्_२१।८५ ॥  
बलवान्सर्ववर्णानां नील एव प्रकीर्तितः  ।  
एवं वर्णविधिं ज्ञात्वा नानासंयोगसंश्रयम्  ॥ भ्न्_२१।८६ ॥  
ततः कुर्याद्यथायोगमङ्गानां वर्तनं बुधः  ।  
वर्तनच्छादनं रूपं स्ववेषपरिवर्जितम्  ॥ भ्न्_२१।८७ ॥  
नाट्यधर्मप्रवृत्तं तु ज्ञेयं तत्प्रकृतिस्थितम्  ।  
स्ववर्णमात्मनश्छाद्यं वर्णकैर्वेषसंश्रयैः  ॥ भ्न्_२१।८८ ॥  
आकृतिस्तस्य कर्तव्या यस्य प्रकृतिरास्थिता  ।  
यथा जन्तुः स्वभावं स्वं परित्यज्यान्यदैहिकम्  ॥ भ्न्_२१।८९ ॥  
तत्स्वभावं हि भजते देहान्तरमुपाश्रितः  ।  
वेषेण वर्णकैश्चैव च्छादितः पुरुषस्तथा  ॥ भ्न्_२१।९० ॥  
परभावं प्रकुरुते यस्य वेषं समाश्रितः  ।  
देवदानवगन्धर्वयक्षराक्षसपन्नगाः  ॥ भ्न्_२१।९१ ॥  
प्राणिसञ्ज्ञाः स्मृता ह्येते जीवबन्धाश्च ये ऽपरे  ।  
[स्त्रीभावाः पर्वताः नद्यः समुद्रा वाहनानि च  ॥ भ्न्_२१।९२ ॥  
नानाशस्त्राण्यपि तथा विज्ञेयाः प्राणिसञ्ज्ञया]  ।  
शैलप्रासादयन्त्राणि चर्मवर्मध्वजास्तथा  ॥ भ्न्_२१।९३ ॥  
नानाप्रहरणाद्याश्च ते ऽप्राणिन इति स्मृताः  ।  
अथवा कारणोपेता भवन्त्येते शरीरिणः  ॥ भ्न्_२१।९४ ॥  
वेषभाषाश्रयोपेता नाट्यधर्ममवेक्ष्य तु  ।  
वर्णानां तु विधिं ज्ञात्वा वयः प्रकृतिमेव च  ॥ भ्न्_२१।९५ ॥  
कुर्यादङ्गस्य रचनां देशजातिवयःश्रितताम्  ।  
देवा गौरास्तु विज्ञेया यक्षाश्चाप्सरस्तथा  ॥ भ्न्_२१।९६ ॥  
रुद्रार्कद्रुहिणस्कन्दास्तपनीयप्रभाः स्मृताः  ।  
सोमो बृहस्पतिः शुक्रो वरुणस्तारकागणाः  ॥ भ्न्_२१।९७ ॥  
समुद्रहिमवद्गङ्गाः श्वेता हि स्युर्बलस्तथा  ।  
रक्तमङ्गारकं विद्यात् पीतौ बुधहुताशनौ  ॥ भ्न्_२१।९८ ॥  
नारायणो नरश्चैव श्यामो नागश्च वासुकिः  ।  
दैत्याश्च दानवाश्चैव राक्षसा गुह्यका नगाः  ॥ भ्न्_२१।९९ ॥  
पिशाचा जलमाकाशमसितानि तु वर्णतः  ।  
भवन्ति षट्सु द्वीपेषु पुरुषश्चैव वर्णतः  ॥ भ्न्_२१।१०० ॥  
कर्तव्या नाट्ययोगेन निष्टप्तकनकप्रभाः  ।  
जाम्बूद्वीपस्य वर्षे तु नानावर्णाश्रया नराः  ॥ भ्न्_२१।१०१ ॥  
उत्तरांस्तु कुरुस्त्यक्त्वा ते चापि कनकप्रभाः  ।  
भद्राश्वपुरुषाः श्वेताः कर्तव्या वर्णतस्तथा  ॥ भ्न्_२१।१०२ ॥  
केतुमाले नरा नीला गौराः शेषेषु कीर्तिताः  ।  
नानावर्णाः स्मृता भूता गन्धर्वा यक्षपन्नगाः  ॥ भ्न्_२१।१०३ ॥  
विद्याधरास्तथा चैव पितरस्तु समा नराः  ।  
पुनश्च भारते वर्षे तांस्तान्वर्णान्निबोधत  ॥ भ्न्_२१।१०४ ॥  
राजानः पद्मवर्णास्तु गौराः श्यामास्तथैव च  ।  
ये चापि सुखिनो मर्त्या गौरा कार्यास्तु वैः बुधैः  ॥ भ्न्_२१।१०५ ॥  
कुकर्मिणो ग्रहग्रस्ताः व्याधितास्तपसि स्थिताः  ।  
आयस्तकर्मिणश्चैव ह्यसिताश्च कुजातयः  ॥ भ्न्_२१।१०६ ॥  
ऋष्ययश्चैव कर्तव्या नित्यं तु बदरप्रभाः  ।  
तपःस्थिताश्च ऋषयो नित्यामेवासिता बुधैः  ॥ भ्न्_२१।१०७ ॥  
कारणव्यपदेशेन तथा चात्मेच्छया पुनः  ।  
वर्णस्तत्र प्रकर्तव्यो देशजतिवशानुगः  ॥ भ्न्_२१।१०८ ॥  
देशं कर्म च जातिं च पृथिव्युद्देशसंश्रयम्  ।  
विज्ञाय वर्तना कार्या पुरुषाणां प्रयोगतः  ॥ भ्न्_२१।१०९ ॥  
किरातबर्बरान्ध्राश्च द्रविडाः काशिकोसलाः  ।  
पुलिन्दा दाक्षिणात्याश्च प्रायेण त्वसिताः स्मृताः  ॥ भ्न्_२१।११० ॥  
शकाश्च यवनाश्चैव पह्लवा वाह्लिकाश्च ये  ।  
प्रायेण गौराः कर्तव्या उत्तरा ये श्रिता दिशम्  ॥ भ्न्_२१।१११ ॥  
पाञ्चालाः शौरसेनाश्च माहिषाश्चौड्रमागधाः  ।  
अङ्गा वङ्गाः कलिङ्गाश्च श्यामाः कार्यास्तु वर्णतः  ॥ भ्न्_२१।११२ ॥  
ब्राह्मणाः क्षत्रियाश्चैव गौराः कार्यास्तथैव हि  ।  
वैश्याः शूद्रास्तथा चैव श्यामाः कार्यास्तु वर्णतः  ॥ भ्न्_२१।११३ ॥  
एवं कृत्वा यथान्यायं मुखाङ्गोपाङ्गवर्तनाम्  ।  
श्मश्रुकर्म प्रयुञ्जीत देशकालवयो ऽनुगम्  ॥ भ्न्_२१।११४ ॥  
शुद्धं विचित्रं श्यामं च तथा रोमशमेव च  ।  
भवेच्चतुर्विधं श्मश्रु नानावस्थान्तरात्मकम्  ॥ भ्न्_२१।११५ ॥  
शुद्धं तु लिङ्गिनां कार्यं तथामात्यपुरोधसाम्  ।  
मध्यस्था ये च पुरुषा ये च दीक्षां समाश्रिताः  ॥ भ्न्_२१।११६ ॥  
दिव्या ये पुरुषाः केचित्सिद्धविद्याधरादयः  ।  
पार्थिवाश्च कुमाराश्च ये च राजोपजीविनः  ॥ भ्न्_२१।११७ ॥  
शृङ्गारिणश्च ये मर्त्या यौवनोन्मादिनश्च ये  ।  
तेषां विचित्रं कर्तव्यं श्मश्रु नाट्यप्रयोक्तृभिः  ॥ भ्न्_२१।११८ ॥  
अनिस्तीर्णप्रतिज्ञानां दुःखितानां तपस्विनाम्  ।  
व्यसनाभिहतानां च श्यामं श्मश्रु प्रयोजयेत्  ॥ भ्न्_२१।११९ ॥  
ऋषीणां तापसानां च ये च दीर्घव्रता नराः  ।  
तथा च चीरबद्धानां रोमशं श्मश्रु कीर्तितम्  ॥ भ्न्_२१।१२० ॥  
एवं नानाप्रकारं तु श्मश्रु कार्यं प्रयोक्तृभिः  ।  
अत ऊर्ध्वं प्रवक्ष्यामि वेषान्नानाप्रयोगजान्  ॥ भ्न्_२१।१२१ ॥  
शुद्धो विचित्रो मलिनस्त्रिविधो वेष उच्यते  ।  
तेषां नियोगं वक्ष्यामि यथावदनुपूर्वशः  ॥ भ्न्_२१।१२२ ॥  
देवाभिगमने चैव मङ्गले नियमस्थिते  ।  
तिथिनक्षत्रयोगे च विवाहकरणे तथा  ॥ भ्न्_२१।१२३ ॥  
धर्मप्रवृत्तं यत्कर्म स्त्रियो वा पुरुषस्य वा  ।  
वेषस्तेषां भवेच्छुद्धो ये च प्रायत्निका नराः  ॥ भ्न्_२१।१२४ ॥  
देवदानवयक्षाणां गन्धर्वोरगरक्षसाम्  ।  
नृपाणां कर्कशानां च चित्रो वेष उदाहृतः  ॥ भ्न्_२१।१२५ ॥  
वृद्धानां ब्राह्मणानां च श्रेष्ठ्यमात्यपुरोधसाम्  ।  
वणिजां काञ्चुकीयानां तथा चैव तपस्विनाम्  ॥ भ्न्_२१।१२६ ॥  
विप्रक्षेत्रियवैश्यानां स्थानीया ये च मानवाः  ।  
शुद्धो वस्त्रविधिस्तेषां कर्तव्यो नाटकाश्रयः  ॥ भ्न्_२१।१२७ ॥  
उन्मत्तानां प्रमत्तानामध्वगानां तथैव च  ।  
व्यसनोपहतानां च मलिनो वेष उच्यते  ॥ भ्न्_२१।१२८ ॥  
शुद्धरक्तविचित्राणि वासांस्यूर्ध्वाम्बराणि च  ।  
योजयेन्नाट्यतत्त्वज्ञो वेषयोः शुद्धचित्रयोः  ॥ भ्न्_२१।१२९ ॥  
कुर्याद्वेषे तु मलिने मलिनं तु विचक्षणः  ।  
मुनिनिर्ग्रन्थशाक्येषु यतिपाशुपतेषु च  ॥ भ्न्_२१।१३० ॥  
व्रतानुगस्तु कर्तव्यो वेषो लोकस्वभावतः  ।  
चीरवल्कलचर्माणि तापसानां तु योजयेत्  ॥ भ्न्_२१।१३१ ॥  
परिवाण्मुनिष्क्यानां वासः काषायमिष्यते  ।  
नानाचित्राणि वासांसि कुर्यात्पाशुपतेष्वथ  ॥ भ्न्_२१।१३२ ॥  
कुजातयश्च ये प्रोक्तास्तेषां चैव यथार्हतः  ।  
अन्तःपुरप्रवेशे च विनियुक्ता हि ये नराः  ॥ भ्न्_२१।१३३ ॥  
काषायकञ्चुकपटाः कार्यास्ते ऽपि यथाविधि  ।  
अवस्थानतरतश्चैव नृणां वेषो भवेदथ  ॥ भ्न्_२१।१३४ ॥  
वेषः साङ्ग्रामिकश्चैव शूराणां सम्प्रकीर्तितः  ।  
विचित्रशस्त्रकवचो बद्धतूणो धनुर्धरः  ॥ भ्न्_२१।१३५ ॥  
चित्रो वेषस्तु कर्तव्यो नृपाणां नित्यमेव च  ।  
केवलस्तु भवेच्छुद्धो नक्षत्रोत्पातमङ्गले  ॥ भ्न्_२१।१३६ ॥  
एवमेष भवेद्वेषो देशजातिवयो ऽनुगः  ।  
उत्तमाधममध्यानां स्त्रीणां नृणामथापि च  ॥ भ्न्_२१।१३७ ॥  
एवं वस्त्रविधिः कार्यः प्रयोगे नाटकाश्रये  ।  
नानावस्थां समासाद्य शुभाशुभकृतस्तथा  ॥ भ्न्_२१।१३८ ॥  
तथा प्रतिशिरश्चापि कर्तव्यं नाटकाश्रयम्  ।  
दिव्यानां मानुषाणां च देशजातिवयःश्रितम्  ॥ भ्न्_२१।१३९ ॥  
पार्श्वागता मस्तकिनस्तथा चैव किरीटिनः  ।  
त्रिविधो मुकुटो ज्ञेयो दिव्यपार्थिवसंश्रितः  ॥ भ्न्_२१।१४० ॥  
देवगन्धर्वयक्षाणां पन्नगानां सरक्षसाम्  ।  
कर्तव्या नैकविहिअत मुकुटाः पार्श्वमौलयः  ॥ भ्न्_२१।१४१ ॥  
उत्तमा ये च दिव्यानां ते च कार्याः किरीटिनः  ।  
मध्यमा मौलिनश्चैव कनिष्ठाः षिर्षमौलिनः  ॥ भ्न्_२१।१४२ ॥  
नराधिपानां कर्तव्या मस्तके मुकुटा बुधैः  ।  
विद्याधराणां च सिद्धानां चारणानां तथैव च  ॥ भ्न्_२१।१४३ ॥  
ग्रन्थिमत्केशमुकुटाः कर्तव्यास्तु प्रयोक्तृभिः  ।  
राक्षोदानवदैत्यानां पिङ्गकेशेक्षणानि हि  ॥ भ्न्_२१।१४४ ॥  
हरिच्छ्श्मश्रूणि च तथा मुकुटास्यानि कारयेत्  ।  
उत्तमश्चापि ये तत्र ते कार्याः पार्श्वमौलिनः  ॥ भ्न्_२१।१४५ ॥  
कस्मात्तु मुकुटाः सृष्टाः प्रयोगे दिव्य्पार्थिवे  ।  
केशानां छेदनं दृष्टं वेदवादे यथाश्रुति  ॥ भ्न्_२१।१४६ ॥  
भद्रीकृतस्य वा यज्ञे शिरसश्छादनेच्छया  ।  
केशानामप्यदीर्घत्वात्स्मृतं मुकुटधारणम्  ॥ भ्न्_२१।१४७ ॥  
सेनापतेः पुनश्चापि युवराजस्य चैव हि  ।  
योजयेदर्धमुकुटं महामात्राश्च ये नराः  ॥ भ्न्_२१।१४८ ॥  
अमात्यानां कञ्चुकिनां तथा श्रेष्ठिपुरोधसाम्  ।  
वेष्टनाबद्धपट्टानि प्रतिशीर्षाणि कारयेत्  ॥ भ्न्_२१।१४९ ॥  
पिशाचोन्मत्तभूतानां साधकानां तपस्विनाम्  ।  
अनिस्तीर्णप्रतिज्ञानां लम्बकेशं भवेच्छिरः  ॥ भ्न्_२१।१५० ॥  
शाक्यश्रोत्रियनिर्ग्रन्थपरिव्राड्दीक्षितेषु च  ।  
शिरोमुण्डं तु कर्तव्यं यज्ञदीक्षान्वितेषु च  ॥ भ्न्_२१।१५१ ॥  
तथा व्रतानुगं चैव शेषानां लिङ्गिनां शिरः  ।  
मुण्डं वा कुञ्चितं वापि लम्बकेशमथापि वा  ॥ भ्न्_२१।१५२ ॥  
धूर्तानां चैव कर्तव्यं ये च रात्र्युपजीविनः  ।  
शृङ्गारचित्ताः पुरुषास्तेषां कुञ्चितमूर्धजाः  ॥ भ्न्_२१।१५३ ॥  
बालानामपि कर्तव्यं त्रिशिखण्डविभूषितम्  ।  
जटामकुटबद्धं च मुनीनां तु भवेच्छिरः  ॥ भ्न्_२१।१५४ ॥  
चेटानामपि कर्तव्यं त्रिशिखं मुण्डमेव वा  ।  
विदूषकस्य खलतिः स्यात्काकपदमेव वा  ॥ भ्न्_२१।१५५ ॥  
शेएषाणामर्थयोगेन देशजातिसमाश्रयम्  ।  
शिरः प्रयोक्तृभिः कार्यं नानावस्थान्तराश्रयम्  ॥ भ्न्_२१।१५६ ॥  
भूषणैर्वर्णकैर्वस्त्रैर्माल्यैश्चैव यथाविधि  ।  
एवं नानाप्रकारैस्तु बुद्ध्या वेषान्प्रकल्पयेत्  ॥ भ्न्_२१।१५७ ॥  
पूर्वं तु प्रकृतिं स्थाप्य प्रयोगगुणसम्भवाम्  ।  
स्त्रीणां वा पुरुषाणां वाप्यवस्थां प्राप्य तादृशीम्  ॥ भ्न्_२१।१५८ ॥  
सर्वे भावाश्च दिव्यानां कार्या मानुषसंश्रयाः  ।  
तेषां चानिमिषत्वादि नैव कार्यं प्रयोक्तृभिः  ॥ भ्न्_२१।१५९ ॥  
इह भावरसाश्चैव दृष्टिभिः सम्प्रतिष्ठिताः  ।  
दृष्ट्यैव स्थापितो ह्यर्थः पश्चादङ्गैर्विभाव्यते  ॥ भ्न्_२१।१६० ॥  
एवं ज्ञेएयाङ्गरचना नानाप्रकृतिसम्भवा  ।  
सजीव इति यः प्रोक्तस्तस्य वक्ष्यामि लक्षणम्  ॥ भ्न्_२१।१६१ ॥  
यः प्राणिनां प्रवेशो वै सजीव इति सञ्ज्ञितः  ।  
चतुष्पदो ऽथ द्विपदस्तथा चैवापदः स्मृतः  ॥ भ्न्_२१।१६२ ॥  
उरगानपदान् विद्याद् द्विपदान्खगमानुषान्  ।  
ग्राम्या आरण्याः पशवो विज्ञेयाः स्युश्चतुष्पदाः  ॥ भ्न्_२१।१६३ ॥  
ये ते तु यद्धसम्फेटैरुपरोधैस्तथैव च  ।  
नानाप्रहरणोपेताः प्रयोज्या नाटके बुधैः  ॥ भ्न्_२१।१६४ ॥  
आयुधानि च कार्याणि पुरुषाणां प्रमाणतः  ।  
तान्यहं वर्तयिष्यामि यथापुस्तप्रमाणतः  ॥ भ्न्_२१।१६५ ॥  
भिण्डिर्द्वादशतालः स्याद्दश कुन्तो भवेदथ  ।  
अष्टौ शतघ्नी शूलं च तोमरः शक्तिरेव वा  ॥ भ्न्_२१।१६६ ॥  
अष्टौ ताला धनुर्ज्ञेयमायामो ऽस्य द्विहस्तकः  ।  
शरो गदा च वज्रा च चतुस्तालं विधीयते  ॥ भ्न्_२१।१६७ ॥  
अङ्गुलानि त्वसिः कार्यश्चत्वारिंशत्प्रमाणतः  ।  
द्वादशाङ्गुलकं चक्रं ततो ऽर्धं प्रास इष्यते  ॥ भ्न्_२१।१६८ ॥  
प्रासवत्पट्टसं विद्याद्दण्डश्चैव तु विंशतिः  ।  
विंशतिः कणयश्चैव ह्यङ्गुलानि प्रमाणतः  ॥ भ्न्_२१।१६९ ॥  
शोडषाङ्गुलविस्तीर्णं सबलं सम्प्रघण्टिकम्  ।  
त्रिंशदङ्गुलिमानेन कर्तव्यं खेटकं बुधैः  ॥ भ्न्_२१।१७० ॥  
जर्जरो दण्डकाष्ठं च तथैव प्रतिशीर्षकम्  ।  
छत्रं चामरं चैव ध्वजो शृङ्गार एव च  ॥ भ्न्_२१।१७१ ॥  
यत्किञ्चिन्मानुषे लोके द्रव्यं पुंसां प्रयोजकम्  ।  
यच्चोपकरणं सर्वे नाट्ये तत्सम्प्रकीर्तितम्  ॥ भ्न्_२१।१७२ ॥  
यद्यस्य विषयप्राप्तं तेनोह्यं तस्य लक्षणम्  ।  
जर्जरे दण्डकाष्ठे च सम्प्रवक्ष्यामि लक्षणम्  ॥ भ्न्_२१।१७३ ॥  
माहेन्द्रा वै ध्वजाज् प्रोक्ता लक्षणैर्विश्वकर्मणा  ।  
एषान्यतमं कुर्याज्जर्जरं दारुकर्मतः  ॥ भ्न्_२१।१७४ ॥  
अथवा वृक्षयोनिः स्यात्प्ररोहो वापि जर्जरः  ।  
वेणुरेव भवेच्छ्रेष्ठस्तस्य वक्ष्यामि लक्षणम्  ॥ भ्न्_२१।१७५ ॥  
श्वेतभूम्याआं तु यो जातः पुष्यनक्षत्रजस्तथा  ।  
सङ्ग्राह्यो वै भवेद्वेणुर्जर्जरार्थे प्रयत्नतः  ॥ भ्न्_२१।१७६ ॥  
प्रमाणमङ्गुलानां तु शतमष्टोत्तरं भवेत्  ।  
पञ्चपर्वा चतुर्ग्रन्थिस्तालमात्रस्तथैव च  ॥ भ्न्_२१।१७७ ॥  
स्थूलग्रन्थिर्न कर्तव्यो न शाखी न च कीटवान्  ।  
न कृमिक्षतपर्वा च न हीनश्चान्यवेणुभिः  ॥ भ्न्_२१।१७८ ॥  
मधुसर्पिस्सर्षपाक्तं माल्यधूपपुरस्कृतम्  ।  
उपास्य विधिवद्वेणुं गृह्णियाज्जर्जरं प्रति  ॥ भ्न्_२१।१७९ ॥  
यो विधिर्यः क्रमश्चैव माहेब्द्रे तु ध्वजे स्मृतः  ।  
स जर्जरस्य कर्तव्यः पुष्यवेणुसमाश्रयः  ॥ भ्न्_२१।१८० ॥  
भवेद्यो दीर्घपर्वा तु तनुपत्रस्तथैव च  ।  
पर्वाग्रतण्डुलश्चैव पुष्यवेणुः स कीर्तितः  ॥ भ्न्_२१।१८१ ॥  
विधिरेष मया प्रोक्तो जर्जरस्य प्रमाणतज्ः  ।  
अत ऊर्ध्वं प्रवक्ष्यामि दण्डकाष्ठस्य लक्षणम्  ॥ भ्न्_२१।१८२ ॥  
कपित्थबिल्ववंशेभ्यो दण्डकाष्ठं भवेदथ  ।  
वक्रं चैव हि कर्तव्यं त्रिभागे लक्षणान्वितम्  ॥ भ्न्_२१।१८३ ॥  
कीटैर्नोपहतं यच्च व्याधिना न च पीडितम्  ।  
मन्दशाखं भवेद्यच्च दण्डकाष्ठं तु तद्भवेत्  ॥ भ्न्_२१।१८४ ॥  
यस्त्वेभिर्लक्षणैर्हीनं दण्डकाष्ठं सजर्जरम्  ।  
कारयेत्स त्वपचयं महान्तं प्राप्नुयाद्ध्रुवम्  ॥ भ्न्_२१।१८५ ॥  
अथ शीर्षविभागार्थं घटी कार्या प्रयत्नतः  ।  
स्वप्रमाणविनिर्दिष्टा द्वात्रिंशत्यङ्गुलानि वै  ॥ भ्न्_२१।१८६ ॥  
बिल्वमध्येन कर्तव्या घटी सिरसमाश्रया  ।  
स्विन्नेन बिल्वकल्केन द्रवेण च समन्विता  ॥ भ्न्_२१।१८७ ॥  
भस्मना वा तुषैर्वापि कारयेत्प्रतिशीर्षकम्  ।  
सञ्छाद्य तु ततो वस्त्रैर्बिल्वदुग्धैर्घटाश्रयैः  ॥ भ्न्_२१।१८८ ॥  
बिल्वकल्केन चीरं तु दिग्ध्वा संयोजयेद्घटीम्  ।  
न स्थूलां नानतां तन्वीं दीर्घां नैव च कारयेत्।  ॥ भ्न्_२१।१८९ ॥  
तस्यामातपशुष्कायां सुशुष्कायामथापि वा  ।  
छेद्यं बुधाः प्रकुर्वन्ति विधिदृष्टेन कर्मणा  ॥ भ्न्_२१।१९० ॥  
सुतीक्ष्णेन तु शस्त्रेण अर्धार्धं प्रविभज्य च  ।  
स्वप्रमाणविनिर्दिष्टं ललाटकृतकोणकम्  ॥ भ्न्_२१।१९१ ॥  
अर्धाङ्गुलं ललाटं तु कार्यं छेद्यं षडङ्गुलम्  ।  
अर्धार्धमङ्गुलं छेद्यं कटयोर्द्व्यङ्गुलं भवेत्  ॥ भ्न्_२१।१९२ ॥  
कटान्ते कर्णनालस्य छेद्यं द्व्यधिकमङ्गुलम्  ।  
त्र्यङ्गुलं कर्णविवरं तथा स्याच्छेद्यमेव हि  ॥ भ्न्_२१।१९३ ॥  
ततश्चैवावटुः कार्या सुसमा द्वादशाङ्गुला  ।  
घट्यां ह्येतत्सदा च्छेद्ये विधानं विहितं मया  ॥ भ्न्_२१।१९४ ॥  
तस्योपरिगता कार्या मुकुटा बहुशिल्पजाः  ।  
नानारत्नप्रतिच्छन्ना बहुरूपोपशोभिताः  ॥ भ्न्_२१।१९४ ॥  
तथोपकरणानीह नाट्ययोगकृतानि वै  ।  
बहुप्रकारयुक्तानि कुर्वीत प्रकृतिं प्रति  ॥ भ्न्_२१।१९६ ॥  
यत्किञ्चिदस्मिन् लोके तु चराचरसमन्विते  ।  
विहितं कर्म शिल्पं वा तत्तूपकरणं स्मृतम्  ॥ भ्न्_२१।१९७ ॥  
यद्यस्य विषयं प्राप्तं तत्तदेवाभिगच्छति  ।  
नास्तन्तः पुरुषाणां हि नाट्योपकरणाश्रये  ॥ भ्न्_२१।१९८ ॥  
यद्येनोत्पादितं कर्म शिल्पयोगक्रियापि वा  ।  
तस्य तेन कृता सृष्टिः प्रमाणं लक्षणं तथा  ॥ भ्न्_२१।१९९ ॥  
या काष्ठयन्त्रभूयिष्ठा कृता सृष्टिर्महात्मना  ।  
न सास्माकं नाट्ययोगे कस्मात्खेदावहा हि सा  ॥ भ्न्_२१।२०० ॥  
यद्द्रव्यं जीवलोके तु नानालक्षणलक्षितम्  ।  
तस्यानुकृतिसंस्थानं नाट्योओपकरणं भवेत्  ॥ भ्न्_२१।२०१ ॥  
प्रासादगृहयानानि नानाप्रहरणानि च  ।  
न शक्यं तानि वै कर्तुं यथोक्तानीह लक्षणैः  ॥ भ्न्_२१।२०२ ॥  
लोकधर्मी भवेत्त्वन्या नाट्यधर्मी तथापरा  ।  
स्वभावो लोकधर्मी तु विभावो नाट्यमेव हि  ॥ भ्न्_२१।२०३ ॥  
आयसं न तु कर्तव्यं न च सारमयं तथा  ।  
नाट्योपकरणं तज्ज्ञैर्गुरुखेदकर भवेत्  ॥ भ्न्_२१।२०४ ॥  
काष्ठचर्मसु वस्त्र्षु जतुवेणुदलेषु च  ।  
नाट्योपकरणानीह लघुकर्माणि कारयेत्  ॥ भ्न्_२१।२०५ ॥  
चर्मवर्मध्वजाः शैलाः प्रासादा देवतागृहाः  ।  
हयवारणयानानि विमानानि गृहाणि च  ॥ भ्न्_२१।२०६ ॥  
पूर्वं वेणुदलैः कृत्वा कृतीर्भावसमाश्रयाः  ।  
ततः सुरङ्गैरच्छाद्य वस्त्रैः सारूप्यमानयेत्  ॥ भ्न्_२१।२०७ ॥  
अथवा यदि वस्त्राणामसान्निध्यं भवेदिह  ।  
तालीयैर्वा किलिञ्जैर्वा श्लक्ष्णैर्वस्त्रक्रिया भवेत्  ॥ भ्न्_२१।२०८ ॥  
तथा प्रहरणानि स्युस्तृणवेणुदलादिभिः  ।  
जन्तुभाण्डक्रियाभिश्च नानारूपाणि नाटके  ॥ भ्न्_२१।२०९ ॥  
प्रतिपादं प्रतिशिरः प्रतिहस्तं प्रतित्वचम्  ।  
तृणैः किलिञ्जैर्भाण्डैर्वा सारूप्याणि तु कारयेत्  ॥ भ्न्_२१।२१० ॥  
यद्यस्य सदृशं रूपं सारूप्यगुणसम्भवम्  ।  
मृण्मयं तत्तु कृत्स्नं तु नानारूपं तु कारयेत्  ॥ भ्न्_२१।२११ ॥  
भाण्डवस्त्रमधूच्छिष्टैर्लाक्षयाभ्रदलेन च  ।  
नागास्ते विविधाः कार्या ह्यतसीशणबिल्वजैः  ॥ भ्न्_२१।२१२ ॥  
नानाकुसुमजातीश्च फलानि विविधानि च  ।  
भाण्डवस्त्रमधूच्छिष्टैर्लाक्षया वापि कारयेत्  ॥ भ्न्_२१।२१३ ॥  
भाण्डवस्त्रमधूच्छिष्टैस्ताम्रपत्रैस्तथैव च  ।  
सम्यक्च नीलीरागेणाप्यभ्रपत्रेण चैव हि  ॥ भ्न्_२१।२१४ ॥  
रञ्जितेनाभ्रपत्रेण मणीश्चैव प्रकारयेत्  ।  
उपाश्रयमथाप्येषं शुल्बवङ्गेन कारयेत्  ॥ भ्न्_२१।२१५ ॥  
विविधा मुकुटा दिवा पूर्वं ये गदिता मया  ।  
ते ऽभ्रपत्रोज्वलाः कार्या मणीव्यालोपशोभिताः  ॥ भ्न्_२१।२१६ ॥  
न शास्त्रप्रभवं कर्म तेषां हि समुदाहृतम्  ।  
आचार्यबुद्ध्या कर्तव्यमूहापोहप्रयोजितम्  ॥ भ्न्_२१।२१७ ॥  
एष मर्त्यक्रियायोगो भविष्यत्कल्पितो मया  ।  
कस्मादल्पबलत्वं हि मनुष्येषु भविष्यति  ॥ भ्न्_२१।२१८ ॥  
मर्त्यानामपि नो शक्या विभावाः सर्वकाञ्चनाः  ।  
नेष्टाः सुवर्णरत्नैस्तु मुकुटा भूषणानि वा  ॥ भ्न्_२१।२१९ ॥  
युद्धे नियुद्धे नृत्ते वा वृष्टिव्यापारकर्मणि  ।  
गुरुभावावसन्नस्य स्वेदो मूर्छा च जायते  ॥ भ्न्_२१।२२० ॥  
स्वेदमूर्छाक्लमार्तस्य प्रयोगस्तु विनश्यति  ।  
प्राणात्ययः कदाचिच्च भवेद्व्यायतचेष्टया  ॥ भ्न्_२१।२२१ ॥  
तस्मात्ताम्रमयैः पत्रैरभ्रकै रञ्जितैरपि  ।  
भेण्डैरपि मधूच्छिष्टैः कार्याण्याभरणानि तु  ॥ भ्न्_२१।२२२ ॥  
एवं लोकोपचारेण स्वबुद्धिविभवेन च  ।  
नाट्योपकरणानीह बुधः सम्यक् प्रयोजयेत्  ॥ भ्न्_२१।२२३ ॥  
न भेद्यं नैव च च्छेद्यं न प्रहर्तव्यमेव च  ।  
रङ्गे प्रहरणैः कार्यं सञ्ज्ञामात्रं तु कारयेत्  ॥ भ्न्_२१।२२४ ॥  
अथवा योगशिक्षाभिर्विद्यामायाकृतेन वा  ।  
शस्त्रमोक्षः प्रकर्तव्यो रङ्गमध्ये प्रयोक्तृभिः  ॥ भ्न्_२१।२२५ ॥  
एवं नानाप्रकारैस्तु आयुधाभरणानि च  ।  
नोक्तानि यानि च मया लोकाद् ग्राह्याणि तान्यपि  ॥ भ्न्_२१।२२६ ॥  
आहार्याभिनयो ह्येष मया प्रोक्तः समासतः  ।  
अत ऊर्ध्वं प्रवक्ष्यामि सामान्याभिनयं प्रति  ॥ भ्न्_२१।२२७ ॥  
  
इति भारतीये नाट्यशास्त्रे आहार्याभिनयो नामैकविंशो ऽध्यायः  
  
_____________________________________________________________  
  
  
अथ द्वाविंशो ऽध्यायः  
  
सामान्याभिनयो नाम ज्ञेयो वागङ्गसत्त्वजः  ।  
तत्र कार्यः प्रयत्नस्तु नाट्यं सत्त्वे प्रतिष्ठितम्  ॥ भ्न्_२२।१ ॥  
सत्त्वातिरिक्तो ऽभिनयो ज्येष्ठ इत्यभिधीयते  ।  
समसत्त्वो भवेन्मध्यः सत्वहीनो ऽधमः स्मृतः  ॥ भ्न्_२२।२ ॥  
अव्यक्तरूपं सत्त्वं हि विज्ञेयं भावसंश्रयम्  ।  
यथास्थानरसोपेतं रोमाञ्चास्रादिभिर्गुणैः  ॥ भ्न्_२२।३ ॥  
अलङ्कारास्तु नाट्यज्ञैर्ज्ञेया भावरसाश्रयाः  ।  
यौवने ऽभ्यधिकाः स्त्रीणा विकारा वक्त्रगात्रजाः  ॥ भ्न्_२२।४ ॥  
आदौ त्रयो ऽङ्गजस्तेषां दश स्वाभाविकाः परे  ।  
अयत्नजाः पुनः सप्त रसभावोपबृंहिताः  ॥ भ्न्_२२।५ ॥  
देहात्मकं भवेत्सत्त्वं सत्त्वाद्भावः समुत्थितः  ।  
भावात्समुत्थितो हावो हावाद्धेला समुत्थिता  ॥ भ्न्_२२।६ ॥  
हेला हावश्च भावश्च परस्परसमुत्थिताः  ।  
सत्त्वभेदे भवन्त्येते शरीरे प्रकृतिस्थिताः  ॥ भ्न्_२२।७ ॥  
वागङ्गमुखरागैश्च सत्त्वेनाभिनयेन च  ।  
कवेरन्तर्गतं भावं भावयन्भाव उच्यते  ॥ भ्न्_२२।८ ॥  
[भावस्यातिकृतं सत्त्वं व्यतिरिक्तं स्वयोनिषु  ।  
नैकावस्थान्तरकृतं भावं तमिह निर्दिशेत्]  ॥ भ्न्_२२।९ ॥  
तत्राक्षिभ्रूविकाराढ्यः शृङ्गाराकारसूचकः  ।  
सग्रीवारेचको ज्ञेयो हावः स्थितसमुत्थितः  ॥ भ्न्_२२।१० ॥  
यो वै हावः स एवैषा शृङ्गाररससम्भवा  ।  
समाख्याता बुधैर्हेला ललिताभिनयात्मिका  ॥ भ्न्_२२।११ ॥  
लीला विलासो विच्छित्तिर्विभ्रमः किलिकिञ्चितम्  ।  
मोट्टायितं कुट्टिमितं बिब्बोको ललितं तथा  ॥ भ्न्_२२।१२ ॥  
विहृतं चेति विज्ञेया दश स्त्रीणां स्वभावजाः  ।  
पुनरेषां स्वरूपाणि प्रवक्ष्यामि पृथक्पृथक्  ॥ भ्न्_२२।१३ ॥  
वागङ्गालङ्कारैः शिष्टैः प्रीतिप्रयोजितैर्मधुरैः  ।  
इष्टजनस्यानुकृतिर्लीला ज्ञेया प्रयोगज्ञैः  ॥ भ्न्_२२।१४ ॥  
स्थानासनगमनानां हस्तभ्रूनेत्रकर्मणां चैव  ।  
उत्पद्यते विशेषो यः श्लिष्टः स तु विलासः स्यात्  ॥ भ्न्_२२।१५ ॥  
माल्याच्छादनभूषण विलेपनानामनादरन्यासः  ।  
स्वल्पो ऽपि परां शोभां जनयति यस्मात्तु विच्छितिः  ॥ भ्न्_२२।१६ ॥  
विविधानामर्थानां वागङ्गाहार्यसत्त्वानाम्  ।  
मदरागहर्षजनितो व्यत्यासो विभ्रमो ज्ञेयः  ॥ भ्न्_२२।१७ ॥  
स्मितरुदितहसितभयहर्षगर्वदुःखश्रमाभिलाषाणाम्  ।  
सङ्करकरणं हर्षादसकृत् किलिकिञ्चितं ज्ञेयम्  ॥ भ्न्_२२।१८ ॥  
इष्टजनस्य कथायां लीलाहेलादिदर्शने वापि  ।  
तद्भावभावनाकृतमुक्तं मोट्टायितं नाम  ॥ भ्न्_२२।१९ ॥  
केशस्तनधरादिग्रहणादतिहर्षसम्भ्रमोत्पन्नम्  ।  
कुट्टमितं विज्ञेअयं सुखमपि दुःखोपचारेण  ॥ भ्न्_२२।२० ॥  
इष्टानां भावानां प्राप्तावभिमानगर्वसम्भूतः  ।  
स्त्रीणामनादरकृतो बिब्बोको नाम विज्ञेयः  ॥ भ्न्_२२।२१ ॥  
हस्तपादाङ्गविन्यासो भ्रूनेत्रोष्ठप्रयोजितः  ।  
सौकुमार्याद्भवेद्यस्तु ललितं तत्प्रकीर्तितम्  ॥ भ्न्_२२।२२ ॥  
[करचरणाङ्गन्यासः सभ्रूनेत्रोष्ठसम्प्रयुक्तस्तु  ।  
सुकुमारविधानेन स्त्रीभिउरितीदं स्मृतं ललितम्]  ॥ भ्न्_२२।२३ ॥  
वाक्यानां प्रीतियुक्तानां प्राप्तानां यदभाषणम्  ।  
व्याजात्स्वभावतो वापि विहृतं नाम तद्भवेत्  ॥ भ्न्_२२।२४ ॥  
[प्राप्तानामपि वचसां क्रियते यदभाषणं ह्रिया स्त्रीभिः  ।  
व्याजात्स्वभावतो वाप्येतत्समुदाहृतं विहृतम्]  ॥ भ्न्_२२।२५ ॥  
शोभा कान्तिश्च दीप्तिश्च तथा माधुर्यमेव च  ।  
धैर्यं प्रागल्भ्यमौदार्यमित्येते स्युरयत्नजाः  ॥ भ्न्_२२।२६ ॥  
रूपयौवनलावण्यैरुपभोगोपबृंहितैः  ।  
अलङ्करणमङ्गानां शोभेति परिकीर्तिता  ॥ भ्न्_२२।२७ ॥  
विज्ञेया च तथा कान्तिः शोभैवापूर्णमन्मथा  ।  
कान्तिरेवातिविस्तीर्णा दीप्तिरित्यभिधीयते  ॥ भ्न्_२२।२८ ॥  
सर्वावस्थाविशेषेषु दीप्तेषु ललितेषु च  ।  
अनुल्बणत्वं चेष्टाया माधुर्यमिति सञ्ज्ञितम्  ॥ भ्न्_२२।२९ ॥  
चापलेनानुपहता सर्वार्थेष्वविकत्थना  ।  
स्वाभाविकी चित्तवृत्तिर्धैर्यमित्यभिधीयते  ॥ भ्न्_२२।३० ॥  
प्रयोगनिस्साध्वसता प्रागल्भ्यं समुदाहृतम्  ।  
औदार्यं प्रश्रयः प्रोक्तः सर्वावस्थानुगो बुधैः  ॥ भ्न्_२२।३१ ॥  
सुकुमारे भवन्त्येते प्रयोगे ललितात्मिके  ।  
विलासललिते हित्वा दीप्ते ऽप्येते भवन्ति हि  ॥ भ्न्_२२।३२ ॥  
शोभा विलासो माधुर्यं स्थैर्यं गाम्भीर्यमेव च  ।  
ललितौदार्यतेजांसि सत्त्वभेदास्तु पौरुषाः  ॥ भ्न्_२२।३३ ॥  
दाक्ष्यं शौर्यमथोत्साहो नीचार्थेषु जुगुप्सनम्  ।  
उत्तमैश्च गुणैः स्पर्धा यतः शोभेति सा स्मृता  ॥ भ्न्_२२।३४ ॥  
धीरसञ्चारिणी दृष्टिर्गतिर्गोवृषभाञ्चिता  ।  
स्मितपूर्वमथालापो विलास इति कीर्तितः  ॥ भ्न्_२२।३५ ॥  
अभ्यासत्करणानां तु श्लिष्टत्वं यत्र जायते  ।  
महत्स्वपि विकारेषु तन्माधुर्यमिति स्मृतम्  ॥ भ्न्_२२।३६ ॥  
धर्र्मार्थकामसंयुक्ताच्छुभाशुभसमुत्थितात्  ।  
व्यवसायादचलनं स्थैर्यमित्यभिसञ्ज्ञितम्  ॥ भ्न्_२२।३७ ॥  
यस्य प्रभावादाकारा हर्षक्रोधभयादिषु  ।  
भावेषु नोपलक्ष्यन्ते तद्गाम्भीर्यमिति स्मृतम्  ॥ भ्न्_२२।३८ ॥  
अबुद्धिपूर्वकं यत्तु निर्विकारस्वभाजम्  ।  
शृङ्गाराकारचेष्टत्वं ललितं तदुदाहृतम्  ॥ भ्न्_२२।३९ ॥  
दानमभ्युपपत्तिश्च तथा च प्रियभाषणम्  ।  
स्वजने च परे वापि तदौदार्यं प्रकीर्तितम्  ॥ भ्न्_२२।४० ॥  
अधिक्षेपावमानादेः प्रयुक्तस्य परेण यत्  ।  
प्राणत्यये ऽप्यसहनं तत्तेजः समुदाहृतम्  ॥ भ्न्_२२।४१ ॥  
सत्त्वजो ऽभिनयोः पूर्वं मया प्रोक्तओ द्विजोत्तमाः  ।  
शारीरं चाप्याभिनयं व्याख्यास्याम्यनुपूर्वशः  ॥ भ्न्_२२।४२ ॥  
षडात्मकस्तु शारीरो वाक्यं सूचाङ्कुरस्तथा  ।  
शाखा नाट्यायितं चैव निवृत्त्यङ्कुर एव च  ॥ भ्न्_२२।४३ ॥  
नानारसार्थयुक्तैर्वृत्तनिबन्धैः कृतः सचूर्णपदैः  ।  
प्राकृतसंस्कृतपाठो वाक्याभिनयो बुधैर्ज्ञेयः  ॥ भ्न्_२२।४४ ॥  
वाक्यर्थो वाक्यं वा सत्त्वाङ्गैः सूच्यते यदा पूर्वम्  ।  
पश्चाद्वाक्याभिनयः सूचेत्यभिसञ्ज्ञिता सा तु  ॥ भ्न्_२२।४५ ॥  
हृदयस्थो निर्वचनैरङ्गाभिनयः कृतो निपुणसाध्यः  ।  
सूचैवोत्पत्तिकृतो विज्ञेयस्त्वङ्कुराभिनयः  ॥ भ्न्_२२।४६ ॥  
यत्तु शिरोमुखजङ्घोरुपाणिपादैर्यथाक्रमं क्रियते  ।  
शाखादर्शनमार्गः शाखाभिनयः स विज्ञेयः  ॥ भ्न्_२२।४७ ॥  
नाट्यायितमुपचारैर्यः क्रियते ऽभिनयसूचया नाट्ये  ।  
कालप्रकर्षहेतोः प्रवेशकैः सङ्गमो यावत्  ॥ भ्न्_२२।४८ ॥  
स्थाने ध्रुवास्वभिनयो यः क्रियते हर्षशोकरोषाद्यैः  ।  
भावरससम्प्रयुक्तैर्ज्ञेयं नाट्यायितं तदपि  ॥ भ्न्_२२।४९ ॥  
यत्रान्योक्तं वाक्यं सूचाभिनयेन योजयेदन्यः  ।  
तत्सम्बन्धार्थकथं भवेन्निवृत्त्यङ्कुरः सो ऽथ  ॥ भ्न्_२२।५० ॥  
एतेषां तु भवेन्मार्गो यथाभावरसान्वितः  ।  
काव्यवस्तुषु निर्दिष्टो द्वादशाभिनयात्मकः  ॥ भ्न्_२२।५१ ॥  
आलापश्च प्रलापश्च विलापः स्यात्तथैव च  ।  
अनुलापो ऽथ संलापस्त्वपलापस्तथैव च  ॥ भ्न्_२२।५२ ॥  
सन्देशाश्चातिदेशश्च निर्देशः स्यात्तथापरः  ।  
उपदेशो ऽपदेशश्च व्यपदेशश्च कीर्तितः  ॥ भ्न्_२२।५३ ॥  
आभाषणं तु यद्वाक्यमालापो नाम स स्मृतः  ।  
अनर्थकं वचो यत्तु प्रलापः स तु कीर्तितः  ॥ भ्न्_२२।५४ ॥  
करुणप्रभवो यस्तु विलापः स तु कीर्तितः  ।  
बहुशो ऽभिहितं वाक्यमनुलाप इति स्मृतः  ॥ भ्न्_२२।५५ ॥  
उक्तिप्रत्युक्तिसंयुक्तः संलाप इति कीर्तितः  ।  
पूर्वोक्तस्यान्यथावादो ह्यपलाप इति स्मृतः  ॥ भ्न्_२२।५६ ॥  
तदिदं वचनं ब्रूहीत्येष सन्देश उच्यते  ।  
यत्त्वयोक्तं मयोक्तं तत्सो ऽतिदेश इति स्मृतः  ॥ भ्न्_२२।५७ ॥  
स एषो ऽहं ब्रवीमीति निर्देश इति कीर्तितः  ।  
व्याजान्तरेण कथनं व्यपदेश इहोच्यते  ॥ भ्न्_२२।५८ ॥  
इदं कुरु गृहाणेति ह्युपदेशः प्रकीर्तितः  ।  
अन्यार्थकथनं यत् स्यात् सो ऽपदेशः प्रकीर्तितः  ॥ भ्न्_२२।५९ ॥  
एते मार्गास्तु विज्ञेयाः सर्वाभिनययोजकाः  ।  
सप्तप्रकारमेतेषां पुनर्वक्ष्यामि लक्षणम्  ॥ भ्न्_२२।६० ॥  
प्रत्यक्षश्च परोक्षश्च तथा कालकृतास्त्रयः  ।  
आत्मस्थश्च परस्थश्च प्रकाराः सप्त एव तु  ॥ भ्न्_२२।६१ ॥  
एषा ब्रवीमि नाहं भो वदामीति च यद्वचः  ।  
प्रत्यक्षश्च परोक्षश्च वर्तमानश्च तद्भवेत्  ॥ भ्न्_२२।६२ ॥  
अहं करोमि गच्छामि वदामि वचनं तव  ।  
आत्मस्थो वर्तमानश्च प्रत्यक्षश्चैव स स्मृतः  ॥ भ्न्_२२।६३ ॥  
करिष्यामि गमिष्यामि वदिष्यामीति यद्वचः  ।  
आत्मस्थश्च परोक्षश्च भविष्यत्काल एव च  ॥ भ्न्_२२।६४ ॥  
हता जिता च भग्नाश्च मया सर्वे द्विषद्गणाः  ।  
आत्मस्थश्च परोक्षश्च वृत्तकालश्च स स्मृतः  ॥ भ्न्_२२।६५ ॥  
[त्वया हत जिताश्चेति यो वदेन्नाट्यकर्मणि  ।  
परोक्षश्च परस्थश्च वृत्तकालस्तथैव च  ॥ भ्न्_२२।६६ ॥  
एष ब्रवीमि कुरुते गच्छतीत्यादि यद्वचः  ।  
परस्थो वर्तमानश्च (प्रत्यक्षश्च) भवेत्तथा  ॥ भ्न्_२२।६७ ॥  
स गच्छति करोतीति वचनं यदुताहृतम्  ।  
परस्थं वर्तमानं च परोक्षं चैव तद्भवेत्  ॥ भ्न्_२२।६८ ॥  
करिष्यन्ति गमिष्यन्ति वदिष्यन्तीति यद्वचः  ।  
परस्थमेष्यत्कालं च परोक्षं चैव तद्भवेत्]  ॥ भ्न्_२२।६९ ॥  
हस्तमन्तरतः कृत्वा यद्वदेन्नाट्यकर्मणि  ।  
आत्मस्थं हृदयस्थं च परोक्षं चैव तन्मतम्  ॥ भ्न्_२२।७० ॥  
परेषामात्मनश्चैव कालस्य च विशेषणात्  ।  
सप्तप्रकारस्यास्यैव भेदा ज्ञेया अनेकधा  ॥ भ्न्_२२।७१ ॥  
एते प्रयोगा विज्ञेया मार्गाभिनययोजिताः  ।  
एतेष्विह विनिष्पन्नो विविधो ऽभिनयो भवेत्  ॥ भ्न्_२२।७२ ॥  
शिरो हस्तकटीवक्षोजङ्घोरुकरणेषु तु  ।  
समः कर्मविभागो यः सामान्याभिनयस्तु सः  ॥ भ्न्_२२।७३ ॥  
ललितैर्हस्तसञ्चारस्तथा मृद्वङ्गचेष्टितैः  ।  
अभिनेयस्तु नाट्यज्ञै रसभावसमन्वितैः  ॥ भ्न्_२२।७४ ॥  
अनुद्धतमसम्भ्रान्तमनाविद्धाङ्गचेष्टितम्  ।  
लयतालकलापातप्रमाणनियतात्मकम्  ॥ भ्न्_२२।७५ ॥  
सुविभक्तपदालापमनिष्ठुरमकाहलम्  ।  
यदीदृशं भवेन्नाट्यं ज्ञेयमाभ्यन्तरं तु तत्  ॥ भ्न्_२२।७६ ॥  
एतदेव विपर्यस्तं स्वच्छन्दगतिचेष्टितम्  ।  
अनिबद्धगीतवाद्यं नाट्यं बाह्यमिति स्मृतम्  ॥ भ्न्_२२।७७ ॥  
लक्षणाभ्यन्तरत्वाद्धि तदाभ्यन्तरमिष्यते  ।  
शास्त्रबाह्यं भवेद्यत्तु तद्बाह्यमिति भण्यते  ॥ भ्न्_२२।७८ ॥  
अनेन लक्ष्यते यस्मात् प्रयोगः कर्म चैव हि  ।  
तस्माल्लक्षणमेतद्धि नाट्ये ऽस्मिन् सम्प्रयोजितम्  ॥ भ्न्_२२।७९ ॥  
अनाचार्योषिता ये च ये च शास्त्रबहिष्कृताः  ।  
बाह्यं प्रयुञ्जते ते तु अज्ञात्वाचार्यकीं क्रियाम्  ॥ भ्न्_२२।८० ॥  
शब्दं स्पर्शं च रूपं च रसं गन्धं तथैव च  ।  
इन्द्रियानीन्द्रियार्थांश्च भावैरभिनयेद्बुधः  ॥ भ्न्_२२।८१ ॥  
कृत्वा साचीकृतां दृष्टिं शिरः पार्श्वनतं तथा  ।  
तर्जनी कर्णदेशे च बुधः शब्दं विनिर्दिशेत्  ॥ भ्न्_२२।८२ ॥  
किञ्चिदाकुञ्चिते नेत्रे कृत्वा भ्रूक्षेपमेव च  ।  
तथांऽसगण्डयोः स्पर्शात् स्पर्शमेवं विनिर्दिशेत्  ॥ भ्न्_२२।८३ ॥  
कृत्वा पताकौ मूर्धस्थौ किञ्चित्प्रचलिताननः  ।  
निर्वर्णयन्त्या दृष्ट्या च रूपं त्वभिनयेद् बुधः  ॥ भ्न्_२२।८४ ॥  
किञ्चिदाकुञ्चिते नेत्रे कृत्वोत्फुल्लां च नासिकाम्  ।  
एकोच्छ्वासेन चेष्टौ तु रसगन्धौ विनिर्दिशेत्  ॥ भ्न्_२२।८५ ॥  
पञ्चानामिन्द्रियार्थानां भावा ह्येते ऽनुभाविनः  ।  
श्रोत्रत्वङ्नेत्रजिह्वानां घ्राणस्य च तथैव हि  ॥ भ्न्_२२।८६ ॥  
इन्द्रियार्थाः समनसो भवन्ति ह्यनुभाविनः  ।  
न वेत्ति ह्यमनाः किञ्चिद्विषयं पञ्चधागतम्  ॥ भ्न्_२२।८७ ॥  
मनसस्त्रिविधो भावो विज्ञेयो ऽभिनये बुधैः  ।  
इष्टस्तथा ह्यनिष्टश्च मध्यस्थश्च तथैव हि  ॥ भ्न्_२२।८८ ॥  
प्रह्लादनेन गात्रस्य तथा पुलकितेन च  ।  
वदनस्य विकासेन कुर्यादिष्टनिदर्शनम्  ॥ भ्न्_२२।८९ ॥  
इष्टे शब्दे तथा रूपे स्पर्शे गन्धे तथा रसे  ।  
इन्द्रियैर्मनसा प्राप्तैः सौमुख्यं सम्प्रदर्शयेत्  ॥ भ्न्_२२।९० ॥  
परावृत्तेन शिरसा नेत्रनासाविकर्षणैः  ।  
चक्षुषश्चाप्रदानेन ह्यनिष्टमभिनिर्दिशेत्  ॥ भ्न्_२२।९१ ॥  
नातिहृष्टेन मनसा न चात्यर्थजुगुप्सया  ।  
मध्यस्थनैव भावेन मध्यस्थमभिनिर्दिशेत्  ॥ भ्न्_२२।९२ ॥  
तेनेदं तस्य वापीदं स एवं प्रकरोति वा  ।  
परोक्षाभिनयो यस्तु मध्यस्थ इति स स्मृतः  ॥ भ्न्_२२।९३ ॥  
आत्मानुभावी यो ऽर्थः स्यादात्मस्थ इति स स्मृतः  ।  
परार्थवर्णना यत्र परस्थः स तु सञ्ज्ञितः  ॥ भ्न्_२२।९४ ॥  
प्रायेण सर्वभावानां कामान्निष्पत्तिरिष्यते  ।  
स चेच्छागुणसम्पन्नो बहुधा परिकल्पितः  ॥ भ्न्_२२।९५ ॥  
धर्मकामो ऽर्थकामश्च मोक्षकामस्तथैव च  ।  
स्त्रीपुंसयोस्तु योगो यः स तु काम इति स्मृतः  ॥ भ्न्_२२।९६ ॥  
सर्वस्यैव हि लोकस्य सुखदुःखनिबर्हणः  ।  
भूयिष्ठं दृष्यते कामः स सुखं व्यसनेष्वपि  ॥ भ्न्_२२।९७ ॥  
यः स्त्रीपुरुषसंयोगो रतिसम्भोगकारकः  ।  
स शृङ्गार इति ज्ञेय उपचारकृतः शुभः  ॥ भ्न्_२२।९८ ॥  
भूयिष्ठमेव लोको ऽयं सुखमिच्छति सर्वदा  ।  
सुखस्य हि स्त्रियो मूलं नाना शीलाश्चा ताः पुनः  ॥ भ्न्_२२।९९ ॥  
देवदानवगन्धर्वरक्षोनागपतत्रिणाम्  ।  
पिशाचयक्षव्यालानां नरवानरहस्तिनाम्  ॥ भ्न्_२२।१०० ॥  
मृगमीनोष्ट्रमकरखरसूकरवाजिनाम्  ।  
महीषाजगवादीनां तुल्यशीलाः स्त्रियः स्मृताः  ॥ भ्न्_२२।१०१ ॥  
स्निग्धैरङ्गैरुपाङ्गैश्च स्थिरा मन्दनिमेषिणि  ।  
अरोगा दीप्त्युपेता च दानसत्त्वार्जवान्विता  ॥ भ्न्_२२।१०२ ॥  
अल्पस्वेदा समरता स्वल्पभुक् सुरतप्रिया  ।  
गन्धपुष्परता हृद्या देवशीलाङ्गना स्मृता  ॥ भ्न्_२२।१०३ ॥  
अधर्मशाठ्याभिरता स्थिरक्रोधातिनिष्ठुरा  ।  
मद्यमांसप्रिअया नित्यं कोपना चातिमानिनी  ॥ भ्न्_२२।१०४ ॥  
चपला चातिलुब्धा च परुषा कलहप्रिया  ।  
ईर्ष्याशीला चलस्नेहा चासुरं शीलमाश्रिता  ॥ भ्न्_२२।१०५ ॥  
क्रीडापरा चारुनेत्रा नखदन्तैः सुपुष्पितैः  ।  
स्वङ्गी च स्थिरभाषी च मन्दापत्या रतिप्रिया  ॥ भ्न्_२२।१०६ ॥  
गीते वाद्ये च नृत्ते च रता हृष्टा मृजावती  ।  
गन्धर्वसत्त्वा विज्ञेया स्निग्धत्वक्केशलोचना  ॥ भ्न्_२२।१०७ ॥  
बृहद्व्यायतसर्वाङ्गी रक्तविस्तीर्णलोचना  ।  
खररोमा दिवास्वप्ननिरतात्युच्चभाषिणी  ॥ भ्न्_२२।१०८ ॥  
नखदन्तक्षतकरी क्रोधेर्ष्याकलहप्रिया  ।  
निशाविहारशीला च राक्षसं शीलमाश्रिता  ॥ भ्न्_२२।१०९ ॥  
तीक्ष्णनासाग्रदशना सुतनुस्ताम्रलोचना  ।  
नीलोत्पलसवर्णा च स्वप्नशीलाऽतिकोपना  ॥ भ्न्_२२।११० ॥  
तिर्यग्गतिश्चलारम्भा बहुश्वासातिमानिनी  ।  
गन्धमाल्यासवरतानागसत्त्वाऽङ्गना स्मृता  ॥ भ्न्_२२।१११ ॥  
अत्यन्तव्यावृतास्या च तीक्ष्णशीला सरित्प्रिया  ।  
सुरासवक्षीररता बह्वपत्या फलप्रिया  ॥ भ्न्_२२।११२ ॥  
नित्यं श्वसनशीलाच तथोद्यानवनप्रिया  ।  
चपला बहुवाक्छीघ्रा शाकुनं सत्त्वमाश्रिता  ॥ भ्न्_२२।११३ ॥  
ऊनाधिकाङ्गुलिकरा रात्रौ निष्कुटचारिणि  ।  
बालोद्वेजनशीला च पिशुना क्लिष्टभाषिणि  ॥ भ्न्_२२।११४ ॥  
सुरते कुत्सिताचारा रोमशाङ्गी महास्वना  ।  
पिशाचसत्त्वा विज्ञेया मद्यमांसबलिप्रिया  ॥ भ्न्_२२।११५ ॥  
स्वप्नप्रस्वेदनाङ्गी च स्थिरशय्यासनप्रिया  ।  
मेधाविनी बुद्धिमती मद्यगन्धामिषप्रिया  ॥ भ्न्_२२।११६ ॥  
  
चिरदृष्टेषु हर्षं च कृतज्ञत्वादुपैति सा  ।  
अदीर्घशायिनी चैव यक्षशीलाऽङ्गना स्मृता  ॥ भ्न्_२२।११७ ॥  
तुल्यमानावमाना या परुषत्वक् खरस्वरा  ।  
शठानृतोद्धतकथा व्यालसत्त्वा च पिङ्गदृक्  ॥ भ्न्_२२।११८ ॥  
विभक्ताङ्गी कृतज्ञा च गुरुदेवद्विजप्रिया  ।  
धर्मकामार्थनिरता ह्यहङ्काआरविवर्जिता  ।  
सुहृत्प्रिया सुशीला च मानुषं सत्त्वमाश्रिता  ॥ भ्न्_२२।१२० ॥  
संहताल्पतनुर्हृष्टा पिङ्गरोमा छलप्रिया  ।  
प्रगल्भा चपला तीक्ष्णा वृक्षारामवनप्रिया  ॥ भ्न्_२२।१२१ ॥  
स्वल्पमप्युपकारं तु नित्यं या बहुमन्यते  ।  
प्रसह्यरतिशीला च वानरं सत्त्वमाश्रिता  ॥ भ्न्_२२।१२२ ॥  
महाहनुललाटा च शरीरोपचयान्विता  ।  
पिङ्गाक्षी रोमशाङ्गी च गन्धमाल्यासवप्रिया  ॥ भ्न्_२२।१२३ ॥  
कोपना स्थिरचित्ता च जलोद्यानवनप्रिया  ।  
मधुराभिरता चैव हस्तिसत्त्वा प्रकीर्तिता  ॥ भ्न्_२२।१२४ ॥  
स्वल्पोदरी भग्ननासा तनुजङ्घा वनप्रिया  ।  
चलवीस्तीर्णनयना चपला शीघ्रगामिनी  ॥ भ्न्_२२।१२५ ॥  
दिवात्रासपरा नित्यं गीतवाद्यरतिप्रिया  ।  
निवासस्थिरचित्ता च मृगसत्त्वा प्रकीर्तिता  ॥ भ्न्_२२।१२६ ॥  
दीर्घपीनोन्नतोरस्का चला नातिनिमेषिणी  ।  
बहुभृत्या बहुसुता मत्स्यसत्त्वा जलप्रिया  ॥ भ्न्_२२।१२७ ॥  
लम्बोष्ठी स्वेदबहुला किञ्चिद्विकटगामिनी  ।  
कृशोदरी पुष्पफललवणाम्लकटुप्रिया  ॥ भ्न्_२२।१२८ ॥  
उद्बन्धकटिपार्श्वा च खरनिष्ठुरभाषिणी  ।  
अत्युन्नतकटीग्रीवा उष्ट्रसत्त्वाऽटवीप्रिया  ॥ भ्न्_२२।१२९ ॥  
स्थूलशीर्षाञ्चितग्रीवा दारितास्या महस्वना  ।  
ज्ञेया मकरसत्त्वा च क्रूरा मत्स्यगुणैर्युता  ॥ भ्न्_२२।१३० ॥  
स्थूलजिह्वोष्ठदशना रूक्षत्वक्कटुभाषिणी  ।  
रतियुद्धकरी धृष्टा नखदन्तक्षतप्रिया  ॥ भ्न्_२२।१३१ ॥  
सपत्नीद्वेषिणी दक्षा चपला शीघ्रगामिनी  ।  
सरोगा बह्वपत्या च खरसत्त्वा प्रकीर्तिता  ॥ भ्न्_२२।१३२ ॥  
दीर्घपृष्ठोदरमुखी रोमशाली बलान्विता  ।  
सुसङ्क्षिप्तललाटा च कन्दमूलफलप्रिया  ॥ भ्न्_२२।१३३ ॥  
कृष्णा दंष्टोत्कटमुखी ह्रस्वोदरशिरोरुहा  ।  
हीनाचारा बह्वपत्या सौकरं सत्त्वमाश्रिता  ॥ भ्न्_२२।१३४ ॥  
स्थिरा विभक्तपार्श्वोरुकटीपृष्ठशिरोधरा  ।  
सुभगा दानशीला च ऋजुस्थूलशिरोरुहा  ॥ भ्न्_२२।१३५ ॥  
कृशा चञ्चलचित्ता च स्निग्धवाक्छीघ्रगामिनी  ।  
कामक्रोधपरा चैव हयसत्त्वाङ्गना स्मृता  ॥ भ्न्_२२।१३६ ॥  
स्थूलपृष्ठाक्षिदशना तनुपार्श्वोदरा स्थिरा  ।  
हरिरोमाञ्चिता रौद्री लोकद्विष्टा रतिप्रिया  ॥ भ्न्_२२।१३७। ॥  
किञ्चिदुन्नतवक्त्रा च जलक्रीडावनप्रिया  ।  
बृहल्ललाटा सुश्रोणी माहिषं सत्त्वमाश्रिता  ॥ भ्न्_२२।१३८ ॥  
कृशा तनुभुजोरस्का निष्टब्धस्थिरलोचना  ।  
सङ्क्षिप्तपाणिपादा च सूक्ष्मरोमसमाचिता  ॥ भ्न्_२२।१३९ ॥  
भयशीला जलोद्विग्ना बह्वपत्या वनप्रिया  ।  
चञ्चला शीघ्रगमना ह्यजसत्त्वा~ङ्गना स्मृता  ॥ भ्न्_२२।१४० ॥  
उद्बन्धगात्रनयना विजृम्भणपरायणा  ।  
दीर्घाल्पवदना स्वल्पपाणिपादविभूषिता  ॥ भ्न्_२२।१४१ ॥  
उच्चःस्वना स्वल्पनिद्रा क्रोधना सुकृतप्रिया  ।  
हीनाचारा कृतज्ञा च श्वशीला परिकीर्तिता  ॥ भ्न्_२२।१४२ ॥  
पृथुपीनोओन्नतश्रोणी तनुजङ्घा सुहृत्प्रिया  ।  
सङ्क्षिप्तपाणिपादा च दृढारम्भा प्रजाहिता  ॥ भ्न्_२२।१४३ ॥  
पितृदेवार्चनरता सत्यशौचगुरुप्रिया  ।  
स्थिरा परिक्लेशसहा गवां सत्त्वं समाश्रिता  ॥ भ्न्_२२।१४४ ॥  
नानाशीलाः स्त्रियो ज्ञेयाः स्वं स्वं सत्त्वं समाश्रिताः  ।  
विज्ञाय च यथासत्त्वमुपसेवेत ताः पुनः  ॥ भ्न्_२२।१४५ ॥  
उपचारो यथासत्त्वं स्त्रीणामल्पो ऽपि हर्षदः  ।  
महानप्यन्यथायुक्तो नैव तुष्टिकरो भवेत्  ॥ भ्न्_२२।१४६ ॥  
यथा सम्प्रर्थितावाप्त्या रतिः समुपजायते  ।  
स्त्रीपुंसयोश्च रत्यर्थमुपचारो विधीयते  ॥ भ्न्_२२।१४७ ॥  
धर्मार्थं हि तपश्चर्या सुखार्थं धर्म इष्यते  ।  
सुखस्य मूलं प्रमदास्तासु सम्भोग इष्यते  ॥ भ्न्_२२।१४८ ॥  
कामोपभागो द्विविधो नाट्यधर्मे ऽभिधीयते  ।  
बाह्याभ्यन्तरतश्चैव नारीपुरुषसंश्रयः  ॥ भ्न्_२२।१४९ ॥  
आभ्यन्तरः पार्थिवानां स च कार्यस्तु नाटके  ।  
बाह्यो वेश्यागतश्चैव स च प्रकरणे भवेत्  ॥ भ्न्_२२।१५० ॥  
तत्र राजोपभोगं तु व्याख्यास्याम्यनुपूर्वशः  ।  
उपचारविधिं सम्यक् कामतन्त्रसमुत्थितम्  ॥ भ्न्_२२।१५१ ॥  
त्रिविधा प्रकृतिः स्त्रीणां नानासत्त्वसमुद्भवा  ।  
बाह्या चाभ्यन्तरा चैव स्याद्बाह्याभ्यन्तरापरा  ॥ भ्न्_२२।१५२ ॥  
कुलीनाभ्यन्तरा ज्ञेया बाह्या वेश्याङ्गना स्मृता  ।  
कृतशौचा तु या नारी सा बाह्याभ्यन्तरा स्मृता  ॥ भ्न्_२२।१५३ ॥  
अन्तःपुरोपचारे तु कुलजा कन्यकापि वा  ।  
न हि राजोपचारे तु बाह्यस्त्रीभोग इष्यते  ॥ भ्न्_२२।१५४ ॥  
आभ्यन्तरो भवेद्राज्ञो बाह्यो बाह्यजनस्य च  ।  
दिव्यवेशाङ्गनानां हि राज्ञां भवति सङ्गमः  ॥ भ्न्_२२।१५५ ॥  
कुलजाकामितं यच्च तज्ज्ञेयं कन्यकास्वपि  ।  
या चापि वेश्या साप्यत्र यथैव कुलजा तथा  ॥ भ्न्_२२।१५६ ॥  
इह कामसमुत्पतीर्नानाभावसमुद्भवा  ।  
स्त्रीणां वा पुरुषाणां वा उत्तमाधममध्यमा  ॥ भ्न्_२२।१५७ ॥  
श्रवणाद्दर्शनाद्रूपादङ्गलीलाविचेष्टितैः  ।  
मधुरैश्च समालापैः कामः समुपजायते  ॥ भ्न्_२२।१५८ ॥  
रूपगुणादिसमेतं कलादिविज्ञानयौवनोपेतम्  ।  
दृष्ट्वा पुरुषविशेषं नारी मदनातुरा भवति  ॥ भ्न्_२२।१५९ ॥  
ततः कामयमानानां नृणां स्त्रीणामथापि च  ।  
कामाभावेङ्गितानीह तज्ज्ञः समुपलक्षयेत्  ॥ भ्न्_२२।१६० ॥  
ललिता चलपक्ष्मा च तथा च मुकुलेक्षणा  ।  
स्रस्तोत्तरपुटा चैव काम्या दृष्टिर्भवेदिह  ॥ भ्न्_२२।१६१ ॥  
[वलितान्ता सलालित्यसम्मितैर्व्यञ्जितैरस्तथा  ।  
दृष्टिः सा ललिता नाम स्त्रीणामर्धावलोकने]  ॥ भ्न्_२२।१६१ ॥  
ईष्त्संरक्तगण्डस्तु सस्वेदलवचित्रितः  ।  
प्रस्पन्दमानरोमाञ्चो मुखरागो भवेदिह  ॥ भ्न्_२२।१६३ ॥  
काम्येनाङ्गविकारेण सकटाक्षनिरीक्षितैः  ।  
तथाभरणसंस्पर्शैः कर्णकण्डुयनैरपि  ॥ भ्न्_२२।१६४ ॥  
अङ्गुष्ठाग्रविलिखनैः स्तननाभिप्रदर्शनैः  ।  
नखनिस्तोदनाच्चैव केशसंयमनादपि  ॥ भ्न्_२२।१६५ ॥  
वेश्यामेवंविधैर्भावैर्लक्षयेन्मदनातुराम्  ।  
कुलजायास्तथा चैव प्रवक्ष्यामीङ्गितानि तु  ॥ भ्न्_२२।१६६ ॥  
प्रहसन्तीव नेत्राभ्यां प्रततं च निरीक्षते  ।  
स्मयते सा निगूढं च वाचं चाधोमुखी वदेत्  ॥ भ्न्_२२।१६७ ॥  
स्मितोत्तरा मन्दवाक्या स्वेदाकारनिगूहनी  ।  
प्रस्पन्दिताधरा चैव चकिता च कुलाङ्गना  ॥ भ्न्_२२।१६८ ॥  
एवंविधैः कामलिङ्गैरप्राप्तसुरतोत्सवा  ।  
दशस्थानगतं कामं नानाभावैः प्रदर्शयेत्  ॥ भ्न्_२२।१६९ ॥  
प्रथमे त्वभिलाषः स्याद् द्वितीये चिन्तनं भवेत्  ।  
अनुस्मृतिस्तृतीये तु चतुर्थे गुणकीर्तनम्  ॥ भ्न्_२२।१७० ॥  
उद्वेगः पञ्चमे प्रोक्तो विलापः षष्ठ उच्यते  ।  
उन्मादः सप्तमे ज्ञेयो भवेद्व्याधिस्तथाष्टमे  ॥ भ्न्_२२।१७१ ॥  
नवमे जडता चैव दशमे मरणं भवेत्  ।  
स्त्रीपुंसयोरेष विधिर्लक्षणं च निबोधत  ॥ भ्न्_२२।१७२ ॥  
व्यवसायात्समारब्धः सङ्कल्पेच्छासमुद्भवः  ।  
समागमोपायकृतः सो ऽभिलाषः प्रकीर्तितः  ॥ भ्न्_२२।१७३ ॥  
निर्याति विशति च मुहुः करोति चाकारमेव मदनस्य  ।  
तिष्ठति च दर्शनपथे प्रथमस्थाने स्थिता कामे  ॥ भ्न्_२२।१७४ ॥  
केनोपायेन सम्प्राप्तिः कथं वासौ भवेन्मम  ।  
दूतीनिवेदितैर्भावैरिति चिन्तां निदर्शयेत्  ॥ भ्न्_२२।१७५ ॥  
आकेकरार्धविप्रेक्षितानि वलयरशनापरामर्शः  ।  
नीवीनाभ्याः संस्पर्शनं च कार्यं द्वितीये तु  ॥ भ्न्_२२।१७६ ॥  
सुमुहुर्मुहुर्निःश्वसितैर्मनोरथविचिन्तनैः  ।  
प्रद्वेषाच्चान्यकार्याणामनुस्मृतिरुदाहृता  ॥ भ्न्_२२।१७७ ॥  
नैवासने न शयने धृतिमुपलभते स्वकर्मणि विहस्ता  ।  
तच्चिन्तोपगतत्वात् तृतीयमेव प्रयुञ्जीत  ॥ भ्न्_२२।१७८ ॥  
अङ्गप्रत्यङ्गलीलाभिर्वाक्चेष्टाहसितेक्षितैः  ।  
नास्त्यन्यः सदृशस्तेनेत्येतत् स्याद् गुणकीर्तनम्  ॥ भ्न्_२२।१७९ ॥  
गुणकीर्तनोल्लुकसनैरश्रुस्वेदापमार्जनैश्चापि  ।  
दूत्यविरहविस्रम्भैरभिनययोगश्चतुर्थे तु  ॥ भ्न्_२२।१८० ॥  
आसने शयने चापि न तुष्यति न तिष्ठति  ।  
नित्यमेवोत्सुका च स्यादुद्वेगस्थानमाश्रिता  ॥ भ्न्_२२।१८१ ॥  
चिन्तानिःश्वासखेदेन हृद्दाहाभिनयेन च  ।  
कुर्यात्तदेवमत्यन्तमुद्वेगाभिनयेन च  ॥ भ्न्_२२।१८२ ॥  
इह स्थित इहासीन इह चोपगतो मया  ।  
इति तैस्तैर्विलपितैर्विलापं सम्प्रयोजयेत्  ॥ भ्न्_२२।१८३ ॥  
उद्विग्नात्यर्थमौत्सुक्यादधृत्या च विलापिनी  ।  
ततस्ततश्च भ्रमति विलापस्थानमाश्रिता  ॥ भ्न्_२२।१८४ ॥  
तत्संश्रितां कथां युङ्क्ते सर्वावस्थागतापि हि  ।  
पुंसः प्रद्वेष्टि चाप्यन्यानुन्मादः सम्प्रकीर्तितः  ॥ भ्न्_२२।१८५ ॥  
तिष्ठत्यनिमिषदृष्टिर्दीर्घं निःश्वसिति गच्छति ध्यानम्  ।  
रोदिति विहारकाले नाट्यमिदं स्यात्तथोन्मादे  ॥ भ्न्_२२।१८६ ॥  
सामदानार्थसम्भोगैः काम्यैः सम्प्रेषणैरपि  ।  
सर्वैर्निराकृतैः पश्चाद् व्याधिः समुपजायते  ॥ भ्न्_२२।१८७ ॥  
मुह्यति हृदयं क्वापि प्रयाति शिरसश्च वेदना तीव्रा  ।  
न धृतिं चाप्युपलभते ह्यष्टममेवं प्रयुञ्जीत  ॥ भ्न्_२२।१८८ ॥  
पृष्टा न किञ्चित् प्रब्रते न शृणोति न पश्यति  ।  
हाकष्टवाक्या तूष्णीका जडतायां गतस्मृतिः  ॥ भ्न्_२२।१८९ ॥  
अकाण्डे दत्तहुङ्कारा तथा प्रशिथिलाङ्गिका  ।  
श्वासग्रस्तानना चैव जडताभिनये भवेत्  ॥ भ्न्_२२।१९० ॥  
सर्वैः कृतैः प्रतीकारैर्यदी नास्ति समागमः  ।  
कामाग्निना प्रदीप्ताया जायते मरणं ततः  ॥ भ्न्_२२।१९१ ॥  
एवं स्थानानि कार्याणि कामतन्त्रं समीक्ष्य तु  ।  
अप्राप्तौ यानि कामस्य वर्जयित्वा तु नैधनम्  ॥ भ्न्_२२।१९२ ॥  
विविधैः पुरुषो ऽप्येवं विप्रलम्भसमुद्भवैः  ।  
भावैरेतानि कामस्य नानारूपाणि योजयेत्।  ॥ भ्न्_२२।१९३ ॥  
एवं कामयमानानां स्त्रीणा नृणामथापि वा  ।  
सामान्यगुणयोगेन युञ्जीताभिनयं बुधः  ॥ भ्न्_२२।१९४ ॥  
चिन्तानिःश्वासखेदेन हृद्दाहाभिनयेन च  ।  
तथानुगमन्नाच्चापि तथैवाध्वनिरीक्षणात्  ॥ भ्न्_२२।१९५ ॥  
आकाशवीक्षणाच्चापि तथा दीनप्रभाषणात्  ।  
स्पर्शनान्मोटनाच्चापि तथा सापाश्रयाश्रयात्  ॥ भ्न्_२२।१९६ ॥  
एभिर्नानाश्रयोत्पन्नैर्विप्रलम्भसमुद्भवैः  ।  
कामस्थानानि सर्वाणि भूयिष्ठं सम्प्रयोजयेत्  ॥ भ्न्_२२।१९७ ॥  
स्रजो भूषणगन्धांश्च गृहाण्युपवनानि च  ।  
कामाग्निना दह्यमानः शीतलानि निषेवते  ॥ भ्न्_२२।१९८ ॥  
प्रदह्यमानः कामार्तो बहुस्थानसमर्दितः  ।  
प्रेषयेत्कामतो दूतीमात्मावस्थाप्रदर्शिनीम्  ॥ भ्न्_२२।१९९ ॥  
सन्देशं चैव दूत्यास्तु प्रदद्यान्मदनाश्रयम्  ।  
तस्येयं समवस्थेति कथयेद्विनयेन सा  ॥ भ्न्_२२।२०० ॥  
अथावेदितभावार्थो रत्युपायं विचिन्तयेत्  ।  
अयं विधिर्विधानज्ञैः कार्यः प्रच्छन्नकामिते  ॥ भ्न्_२२।२०१ ॥  
विधिं राजोपचारस्य पुनर्वक्ष्यामि तत्त्वतः  ।  
अभ्यन्तरगतं सम्यक् कामतन्त्रसमुत्थितम्  ॥ भ्न्_२२।२०२ ॥  
सुखदुःखकृतान् भावान् नानाशीलसमुत्थितान्  ।  
यान्यान् प्रकुरुते राजा तान्स्तान् लोकानुवर्तते  ॥ भ्न्_२२।२०३ ॥  
न दुर्लभाः पार्थिवानां स्त्र्यर्थमाज्ञाकृताः गुणाः  ।  
दाक्षिण्यात्तु समुद्भूतः कामो रतिकरो भवेत्  ॥ भ्न्_२२।२०४ ॥  
बहुमानेन देवीनां वल्लभानां भयेन च  ।  
प्रच्छन्नकामितं राज्ञा कार्यं परिजनं प्रति  ॥ भ्न्_२२।२०५ ॥  
यद्यप्यस्ति नरेन्द्राणां कामतन्त्रमनेकधा  ।  
प्रच्छन्नाकामितं यत्तु तद्वै रतिकरं भवेत्  ॥ भ्न्_२२।२०६ ॥  
यद्वामाभिनिवेशित्वं यतश्च विनिवार्यते  ।  
दुर्लभत्वं च यन्नार्याः सा कामस्य परा रतिः  ॥ भ्न्_२२।२०७ ॥  
राज्ञामन्तःपुरजने दिवासम्भोग इष्यते  ।  
वासोअपचारो यश्चैअषां स रात्रौ परिकीर्तितः  ॥ भ्न्_२२।२०८ ॥  
परिपाट्यां फलार्थे वा नवे प्रसव एव वा  ।  
दुःखे चैव प्रमोदे च षडेते वासकाः स्मृताः  ॥ भ्न्_२२।२०९ ॥  
उचिते वासके स्त्रीनामृतुकाले ऽपि वा नृपैः  ।  
प्रेष्याणामथवेष्टानां कार्यं चैवोपसर्पणम्  ॥ भ्न्_२२।२१० ॥  
तत्र वासकसज्जा च विरहोत्कण्ठितापि वा  ।  
स्वाधीनभर्तृका चापि कलहान्तरितापि वा  ॥ भ्न्_२२।२११ ॥  
खण्डिता विप्रलब्धा वा तथा प्रोषितभर्तृका  ।  
तथाभिसारिका चैव ज्ञेयास्त्वष्टौ तु नयिकाः  ॥ भ्न्_२२।२१२ ॥  
उचिते वासकए या तु रतिसम्भोगलालसा  ।  
मण्डनं कुरुते हृष्टा सा वै वासकसज्जिका  ॥ भ्न्_२२।२१३ ॥  
अनेककार्यव्यासङ्गाद्यस्या नागच्छति प्रियः  ।  
तदनागतदुःखार्ता विरहोत्कण्ठिता तु सा  ॥ भ्न्_२२।२१४ ॥  
सुरतातिरसैर्बद्धो यस्याः पार्श्वे तु नायकः  ।  
सान्द्रामोदगुणप्राप्ता भवेत् स्वाधीनभर्तृका  ॥ भ्न्_२२।२१५ ॥  
ईर्ष्याकलहनिष्क्रान्तो यस्या नागच्छति प्रियः  ।  
सामर्षवशसम्प्राप्ता कलहान्तरिता भवेत्  ॥ भ्न्_२२।२१६ ॥  
व्यासङ्गादुचिते यस्या वासके नागतः प्रियः  ।  
तदनागमदुःखार्ता खण्डिता सा प्रकीर्तिता  ॥ भ्न्_२२।२१७ ॥  
यस्या दूतीं प्रियः प्रेष्य दत्त्वा सङ्केतमेव वा  ।  
नागतः कारणेनेह विप्रलब्धा तु सा भवेत्  ॥ भ्न्_२२।२१८ ॥  
नानाकार्याणि सन्धाय यस्या वै प्रोषितः प्रियः  ।  
सारूढालककेशान्ता भवेत् प्रोषितभर्तृका  ॥ भ्न्_२२।२१९ ॥  
हित्वा लज्जां तु या श्लिष्टा मदेन मदनेन च  ।  
अभिसारयते कान्तं सा भवेदभिसारिका  ॥ भ्न्_२२।२२० ॥  
आस्ववस्थासु विज्ञेया नायिका नाटकाश्रया  ।  
एतासां चैव वक्ष्यामि कामतन्त्रमनेकधा  ॥ भ्न्_२२।२२१ ॥  
चिन्तानिःश्वासखेदेन हृद्दाहाभिनयेन च  ।  
सखीभिः सह संलापैरात्मावस्थावलोकनैः  ॥ भ्न्_२२।२२२ ॥  
ग्लानिदैन्याश्रुपातैश्च रोषस्यागमनेन च  ।  
निर्भूषणमृजात्वेन दुःखेन रुदितेन च  ॥ भ्न्_२२।२२३ ॥  
खण्डिता विप्रलब्धा वा कलहान्तरितापि वा  ।  
तथा प्रोषितकान्ता च भावानेतान् प्रयोजयेत्  ॥ भ्न्_२२।२२४ ॥  
विचित्रोज्ज्वलवेषा तु प्रमोदोद्योतितानना  ।  
उदीर्णशोभा च तथा कार्या स्वाधीनभर्तृका  ॥ भ्न्_२२।२२५ ॥  
वेश्यायाः कुलजायायाश्च प्रेष्यायाश्च प्रयोक्तृभिः  ।  
एभिर्भावविशेषैस्तु कर्तव्यमभिसारणम्  ॥ भ्न्_२२।२२६ ॥  
समदा मृदुचेष्टा च तथा परिजनावृता  ।  
नानाभरणचित्राङ्गी गच्छेद्वेश्याङ्गना शनैः  ॥ भ्न्_२२।२२७ ॥  
संलीना स्वेषु गात्रेषु त्रस्ता विनमितानना  ।  
अवकुण्ठनसंविता हच्छेत्तु कुलजाङ्गना  ॥ भ्न्_२२।२२८ ॥  
मदस्खलितसंलापा विभ्रमोत्फुल्ललोचना  ।  
आविद्धगतिसञ्चारा गच्छेत्प्रेष्या समुद्धतम्  ॥ भ्न्_२२।२२९ ॥  
गत्वा सा चेद्यदा तत्र पश्येत्सुप्तं प्रियं तदा  ।  
अनेन तूपचारेण तस्य कुर्यात्प्रबोधनम्  ॥ भ्न्_२२।२३० ॥  
अलङ्कारेण कुलजा वेश्या गन्धैस्तु शीतलैः  ।  
प्रेष्या तु वस्त्रव्यजनैः कुर्वीत प्रतिबोधनम्  ॥ भ्न्_२२।२३१ ॥  
कुलाङ्गनानामेवायं नोक्तः कामाश्रयो विधिः  ।  
सर्वावस्थानुभाव्यं हि यस्माद्भवति नाटकम्  ॥ भ्न्_२२।२३२ ॥  
नवकामप्रवृत्ताया क्रुद्धाया वा समागमे  ।  
सापदेशैरुपायैस्तु वासकं सम्प्रयोजयेत्  ॥ भ्न्_२२।२३३ ॥  
नानालङ्करवस्त्राणि गन्धमाल्यानि चैव हि  ।  
प्रिययोजितभुक्तानि निषेवेत मुदान्वितः  ॥ भ्न्_२२।२३४ ॥  
न तथा भवति मनुष्यो मदनवशः कामिनीमलभमानः  ।  
द्विगुणोपजातहर्षो भवति यथ सङ्गतः प्रियया  ॥ भ्न्_२२।२३५ ॥  
विलासभावेङ्गितवाक्यलीलामाधुर्यविस्तारगुणोपपन्नः  ।  
परस्परप्रेमनिरीक्षितेन समागमः कामकृतस्तु कार्यः  ॥ भ्न्_२२।२३६ ॥  
ततः प्रवृत्ते मदने उपचारसमुद्भवे  ।  
वासोपचारः कर्तव्यो नायकागमनं प्रति  ॥ भ्न्_२२।२३७ ॥  
गन्धमाल्ये गृहीत्वा तु चूर्णवासस्तथैव च  ।  
आदर्शो लीलया गृह्यश्छन्दतो वा पुनः पुनः  ॥ भ्न्_२२।२३८ ॥  
वासोपचारे नात्यर्थं भूषणग्रहणं भवेत्  ।  
रशनानूपुरप्रायं स्वनवच्च प्रशस्यते  ॥ भ्न्_२२।२३९ ॥  
नाम्बरग्रहणं रङ्गे न स्नानं न विलेपनम्  ।  
नाञ्जनं नाङ्गरागश्च केशसंयमनं तथा  ॥ भ्न्_२२।१४० ॥  
नाप्रावृत्ता नैकवस्त्रा न रागमधरस्य तु  ।  
उत्तमा मध्यमा वापि कुर्वीत प्रमदा क्वचित्  ॥ भ्न्_२२।२४१ ॥  
अधमानां भवेदेष सर्व एव विधिः सदा  ।  
कारणान्तरमासाद्य तस्मादपि न कारयेत्  ॥ भ्न्_२२।२४२ ॥  
प्रेष्यादीनां च नारीणां नराणां वापि नाटके  ।  
भूषणग्रहणं कार्यं पुष्पग्रहणमेव च  ॥ भ्न्_२२।२४३ ॥  
गृहीतमण्डना चापि प्रतीक्षेत प्रियागमम्  ।  
लीलया मण्डितं वेषं कुर्याद्यन्न विरुध्यते  ॥ भ्न्_२२।२४४ ॥  
विधिवद्वासकं कुर्यान्नायिका नायकागमे  ।  
प्रतीक्षमाणा च ततो नालिकाशब्दमादिशेत्  ॥ भ्न्_२२।२४५ ॥  
श्रुत्वा तु नालिकाशब्दं नायकागमविक्लवा  ।  
विषण्णा वेपमाना च गच्छेत्तोरणमेव च  ॥ भ्न्_२२।२४६ ॥  
तोरणं वामहस्तेन कवाटं दक्षिणेन च  ।  
गृहीत्वा तोरणाश्लिष्टा सम्प्रतीक्षेत नायकम्  ॥ भ्न्_२२।२४७ ॥  
शङ्कां चिन्तां भयं चैव प्रकुर्यात्तोरणाश्रिता  ।  
अदृष्ट्वा रमणं नारी विषण्णा च क्षणं भवेत्  ॥ भ्न्_२२।२४८ ॥  
दीर्घं चैव विनिःश्वस्य नयनाम्बु निपातयेत्  ।  
सन्नं च हृदयं कृत्वा विसृजेतदङ्गमासने  ॥ भ्न्_२२।२४९ ॥  
व्याक्षेपाद्विमृशेच्चापि नायकागमनं प्रति  ।  
तैस्तैर्विचारणोपायैः शुभाशुभसमुत्थितैः  ॥ भ्न्_२२।२५० ॥  
गुरुकार्येण मित्रैर्वा मन्त्रिणा राज्यचिन्तया  ।  
अनुबद्धः प्रियं किं नु वृतो वल्लभयापि वा  ॥ भ्न्_२२।२५१ ॥  
उत्पातान्निर्दिशेच्चापि शुभाशुभसमुत्थितान्  ।  
निमितैरात्मसंस्थैस्तु स्फुरितैः स्पन्दिअतैस्तथा  ॥ भ्न्_२२।२५२ ॥  
शोभनेषु तु कार्येषु निमित्तं वामतः स्त्रियाः  ।  
अनिष्टेष्वथ सर्वेषु निमित्तं दक्षिणं भवेत्  ॥ भ्न्_२२।२५३ ॥  
सव्यं नेत्रं ललाटं च भ्रूनासोष्ठं तथैव च  ।  
उरुबाहुस्तनं चैव स्फुरेद्यदि समागमः  ॥ भ्न्_२२।२५४ ॥  
एतेषमन्यथाभावे दुर्निमित्तं विनिर्दिशेत्  ।  
दर्शने दुर्निमित्तस्य मोहं गच्छेत्क्षणं ततः  ॥ भ्न्_२२।२५५ ॥  
अनागमे नायकस्य कार्यो गण्डाश्रयः करः  ।  
भूषणे चाप्यवज्ञानं रोदनं च समाचरेत्  ॥ भ्न्_२२।२५६ ॥  
अथ चेच्छोभनं तत्स्यान्निमित्तं नायकागमे  ।  
सूच्यो नायिकयासन्नो गन्धाघ्राणेन नायकः  ॥ भ्न्_२२।२५७ ॥  
दृष्ट्वा चोत्थाय संहृष्टा प्रत्युद्गच्छेद्यथाविधि  ।  
ततः कान्तं निरीक्षेत प्रहर्षोत्फुल्ललोचना  ॥ भ्न्_२२।२५८ ॥  
सखीस्कन्धार्पितकरा कृत्वा स्थानकमायतम्  ।  
दर्शयेत ततः कान्तं सचिह्नं सरसव्रणम्  ॥ भ्न्_२२।१५९ ॥  
यदि स्यादपराद्धस्तु कृतैस्तैस्तैरुपक्रमैः  ।  
उपालम्भकृअतैर्वाक्यैरुपालभ्यस्तु नायकः  ॥ भ्न्_२२।२६० ॥  
मानापमानसम्मोहैरवहित्थभयक्रमैः  ।  
वचनस्य समुत्पत्तिः स्त्रीणामीर्ष्याकृता भवेत्  ॥ भ्न्_२२।२६१ ॥  
विस्रम्भस्नेहरागेषु सन्देहे प्रणये तथा  ।  
परितोषे च घर्षे च दाक्षिण्याक्षेपविभ्रमे  ॥ भ्न्_२२।२६२ ॥  
धर्मार्थकामयोगेषु प्रच्छन्नवचनेषु च  ।  
हास्ये कुतूहले चैव सम्भ्रमे व्यसने तथा  ॥ भ्न्_२२।२६३ ॥  
स्त्रीपुंसयोः क्रोधकृते पृथङ्मिश्रे तथापि वा  ।  
अनाभाष्यो ऽपि सम्भाष्यः प्रिय एभिस्तु कारणैः  ॥ भ्न्_२२।२६४ ॥  
यत्र स्नेहो भवेत्तत्र हीर्ष्या मदनसम्भवा  ।  
चतस्रो योनयस्तस्याः कीर्त्यमाना निबोधत  ॥ भ्न्_२२।२६५ ॥  
वैमनस्यं व्यलीकं च विप्रियं मन्युरेव च  ।  
एतेषां सम्प्रवक्ष्यामि लक्षणानि यथाक्रमम्  ॥ भ्न्_२२।२६६ ॥  
निद्राखेदालसगतिं सचिह्नं सरसव्रणम्  ।  
एवविधं प्रियं दृष्ट्वा वैमनस्यं भवेत् स्त्रियाः  ॥ भ्न्_२२।२६७ ॥  
निद्राभ्यसूयितावेक्षणेन रोषप्रकम्पमानाङ्ग्या  ।  
साध्विति सुष्ठ्विति वचनैः शोभत इत्येवमभिनेयम्  ॥ भ्न्_२२।२६८ ॥  
बहुधा वार्यमाणो ऽपि यस्तस्मिन्नेव दृश्यते  ।  
सङ्घर्षमत्सरात्तत्र व्यलीकं जायते स्त्रियाः  ॥ भ्न्_२२।२६९ ॥  
कृत्वोरसि वामकरं दक्षिणहस्तं तथा विधुन्वन्त्या  ।  
चरणविनिष्ठम्भेन च कार्यो ऽभिनयो व्यलीके तु  ॥ भ्न्_२२।२७० ॥  
जीवन्त्या त्वयि जीवामि दासो ऽहं त्वं च मे प्रिया  ।  
उक्त्वैवं यो ऽन्यथा कुर्याद्विप्रियं तत्र जायते  ॥ भ्न्_२२।२७१ ॥  
दूतीलेखप्रतिवचनभेदनैः क्रोधहसितरुदितैश्च  ।  
विप्रियकरणे ऽभिनयः सशिरःकम्पैश्च कर्तव्यः  ॥ भ्न्_२२।२७२ ॥  
प्रतिपक्षसकाशात्तु यः सौभाग्यविकत्थनः  ।  
उपसर्पेत् सचिन्ह्नस्तु मन्युस्तत्रोपजायते  ॥ भ्न्_२२।२७३ ॥  
वलयपरिवर्तनैरथ सुशिथलमुत्क्षेपेणेन रशनायाः  ।  
मन्युस्त्वभिनेतव्यः सशङ्कितं बाष्पपूर्णाक्ष्या  ॥ भ्न्_२२।२७४ ॥  
दृष्ट्वा स्थितं प्रियतमं सशङ्कितं सापराधमतिलज्जम्  ।  
ईर्ष्यावचनसमुत्थैः खेदयितव्यो ह्युपालम्भैः  ॥ भ्न्_२२।२७५ ॥  
न च निष्ठुरमभिभाष्यो न चाप्यतिक्रोधनस्तु परिहासः  ।  
बाष्पोन्मिश्रैर्वचनैरात्मोपन्याससंयुक्तैः  ॥ भ्न्_२२।२७६ ॥  
मध्याङ्गुल्यङ्गुष्ठाग्रविच्यवात्पाणिनोरसि कृतेन  ।  
उद्वर्तितनेत्रतया प्रततैरभिवीक्षणैश्चापि  ॥ भ्न्_२२।२७७ ॥  
कटिहस्तविवर्तनया विच्छिन्नतया तथाञ्जलेः करणात्  ।  
मूर्धभ्रमणनिहञ्चितनिपातसंश्लेअष्णाच्चापि  ॥ भ्न्_२२।२७८ ॥  
अवहित्थवीक्षणाद्वा अङ्गुलिभङ्गेन तर्जनैललितैः  ।  
एभिर्भावविशेषैरनुनयनेष्वभिनयः कार्यः  ॥ भ्न्_२२।२७९ ॥  
शोभसे साधु दृष्टो ऽसि गच्छ त्वं किंं विलम्बसे  ।  
मा मां स्प्राक्षीः प्रिया यत्र तत्र या ते हृदि स्थिता  ॥ भ्न्_२२।२८० ॥  
गच्छेत्युक्त्वा परावृत्य विनिवृत्तान्तरेण तु  ।  
केनचिद्वचनार्थेन प्रहर्षं योजयेत्पुनः  ॥ भ्न्_२२।२८१ ॥  
रभसग्रहणाच्चापि हस्ते वस्त्रे च मूर्धनि  ।  
कार्यं प्रसादनं नार्या ह्यपराधं समीक्ष्य तु  ॥ भ्न्_२२।२८२ ॥  
हस्ते वस्त्रे ऽथ केशान्ते नार्याप्यथ गृहीतया  ।  
कान्तमेवोपसर्पन्त्या कर्तव्यं मोक्षणं शनैः  ॥ भ्न्_२२।२८३ ॥  
गृहीतायाथ केशान्ते हस्ते वस्त्रे ऽथवा पुनः  ।  
हुं मुञ्चेत्युपसर्पन्त्या वाच्यः स्पर्शालसं प्रियः  ॥ भ्न्_२२।२८४ ॥  
पादाग्रस्थितया नार्या किञ्चित्कुट्टमितोत्कटम्  ।  
अश्वक्रान्तेन कर्तव्यं केशानां मोक्षणं शनैः  ॥ भ्न्_२२।२८५ ॥  
अमुच्यमाने केशान्ते सञ्जातस्वेदलेशया  ।  
हं हु मुञ्चापसर्पेति वाच्यः स्पर्शालसाङ्गया  ॥ भ्न्_२२।२८६ ॥  
गच्छेति रोषवाक्येन गत्वा प्रतिनिवृत्य च  ।  
केनचिद्वचनार्थेन वाच्यं यास्यसि नेति च  ॥ भ्न्_२२।२८७ ॥  
विधूननेन हस्तेन हुङ्कारं सम्प्रयोजयेत्  ।  
स चावधूनने कार्यः शपथैर्व्याज एव च  ॥ भ्न्_२२।२८८ ॥  
अक्ष्णोः संवरणे कार्यं पृष्ठतश्चोपगूहनम्  ।  
नार्यास्त्वपहृते वस्त्रे दीपच्छादनमेव च  ॥ भ्न्_२२।२८९ ॥  
तावत् खेदयितव्यस्तु यावत्पादगतो भवेत्  ।  
ततश्चरणयोर्याते कुर्याद्दूतीनिरीक्षणम्  ॥ भ्न्_२२।२९० ॥  
उत्थाप्यालिङ्गयेच्चैव नायिका नायकं ततः  ।  
रतिभोगगता हृष्टा शयनाभिमुखी व्रजेत्  ॥ भ्न्_२२।२९१ ॥  
एतद्गीतविधानेन सुकुमारेण योजयेत्  ।  
यदा शृङ्गारसंयुक्तं रतिसम्भोगकारणम्  ॥ भ्न्_२२।२९२ ॥  
यदा चाकाशपुरुषपरस्थवचनाश्रयम्  ।  
भवेत्काव्यं तदा ह्येष कर्तव्यो ऽभिनयः स्त्रिया  ॥ भ्न्_२२।२९३ ॥  
यदन्तपुरसम्बन्धं कार्यं भवति नाटके  ।  
शृङ्गाररससंयुक्तं तत्राप्येष विधिर्भवेत्  ॥ भ्न्_२२।२९४ ॥  
न कार्यं शयनं रङ्गे नाट्यधर्मं विजानता  ।  
केनचिद्वचनार्थेन अङ्कच्छेदो विधीयते  ॥ भ्न्_२२।२९५ ॥  
यद्वा शयीतार्थवशादेकाकी सहितो ऽपि वा  ।  
चुम्बनालिङ्गनं चैव तथ गुह्यं च यद्भवेत्  ॥ भ्न्_२२।२९६ ॥  
दन्तच्छेद्यं नखच्छेद्यं नीवीस्रंसनमेव च  ।  
स्तनान्तरविमर्दं च रङ्गमध्ये न कारयेत्  ॥ भ्न्_२२।२९७ ॥  
भोजनं सलिलक्रीडा तथा लज्जाकरं च यत्  ।  
एवंविधं भवेद्यद्यत्तत्तद्रङ्गे न कारयेत्  ॥ भ्न्_२२।२९८ ॥  
पितापुत्रस्नुषाश्वश्रूदृश्यं यस्मात्तु नाटकम्  ।  
तस्मादेतानि सर्वाणि वर्जनीयानि यत्नतः  ॥ भ्न्_२२।२९९ ॥  
वाक्यैः सातिशयैः श्रव्यैर्मधुरैर्नातिनिष्ठुरैः  ।  
हितोपदेशसंयुक्तैस्तज्ज्ञः कुर्यात्तु नाटकम्  ॥ भ्न्_२२।३०० ॥  
एवमन्तःपुरकृतः कार्यस्त्वभिनयो बुधः  ।  
समागमे ऽथ नारीणां वाच्यानि मदनाश्रये  ॥ भ्न्_२२।३०१ ॥  
प्रियेषु वचनानीह यानि तानि निबोधत  ।  
प्रिअयः कान्तो विनीतश्च नाथः स्वाम्यथ जीवितम्  ॥ भ्न्_२२।३०२ ॥  
नन्दनश्चेत्यभिप्रीते वचनानि भवन्ति हि  ।  
दुःशीलो ऽथ दुराचारः शठो वामो विकत्थनः  ॥ भ्न्_२२।३०३ ॥  
निर्लज्जो निष्ठुरश्चैअव प्रियः क्रोधे ऽभिधीयते  ।  
यो विप्रियं न कुरुते न चायुक्तं प्रभाषते  ॥ भ्न्_२२।३०४ ॥  
तथार्जवसमाचारः स प्रियस्त्वभिधीयते  ।  
अन्यनारीसमुद्भूतं चिह्नं यस्य न दृष्यते  ॥ भ्न्_२२।३०५ ॥  
अधरे वा शरीरे वा स कान्त इति भाष्यते  ।  
सङ्क्रुद्धे ऽपि हि यो नार्या नोत्तरं प्रतिपद्यते  ॥ भ्न्_२२।३०६ ॥  
परुषं वा न वदति विनीतः साऽभिधीयते  ।  
हितैषी रक्षणे शक्तो न मानी न च मत्सरी  ॥ भ्न्_२२।३०७ ॥  
सर्वकार्येष्वसम्मूढः स नाथ इति सञ्ज्ञितः  ।  
सामदानार्थसम्भोगैस्तथा लालनपालनैः  ॥ भ्न्_२२।३०८ ॥  
नारीं निषेवते यस्तु स स्वामीत्यभिधीयते  ।  
नारीप्सितैरभिप्रायैर्निपुणं शयनक्रियाम्  ॥ भ्न्_२२।३०९ ॥  
करोति यस्तु सम्भोगे स जीवितमिति स्मृतः  ।  
कुलीनो धृतिमान्दक्षो दक्षिणो वाग्विशारदः  ॥ भ्न्_२२।३१० ॥  
श्लाघनीयः सखीमध्ये नन्दनः सो ऽभिधीयते  ।  
एते वचनविन्यासा रतिप्रीतिकराः स्मृताः  ॥ भ्न्_२२।३११ ॥  
तथा चाप्रीतिवाक्यानि गदतो मे निबोधत  ।  
निष्ठुरश्चाहिष्णुश्च मानि धृष्टो विकत्थनः  ॥ भ्न्_२२।३१२ ॥  
अनवस्थितचित्तश्च दुःशील इति स स्मृतः  ।  
ताडनं बन्धनं चापि यो विमृश्य समाचरेत्  ॥ भ्न्_२२।३१३ ॥  
तथा परुषवाक्यश्च दुराचारः स तन्यते  ।  
वाचैअव मधुरो यस्तु कर्मण नोपपादकः  ॥ भ्न्_२२।३१४ ॥  
योषितः किञ्चिदप्यर्थं स शठः परिभाष्यते  ।  
वार्यते यत्र यत्रार्थे तत्तदेव करोति यः  ॥ भ्न्_२२।३१५ ॥  
विपरीतनिवेशी च स वाम इति सञ्ज्ञितः  ।  
सरसव्रणचिह्नो यः स्त्रीसौभाग्यविकत्थनः  ॥ भ्न्_२२।३१६ ॥  
अतिमानी तथा स्तब्धो विकत्थन इति स्मृतः  ।  
वार्यमाणो दृढतरं यो नारीमुपसर्पति  ॥ भ्न्_२२।३१७ ॥  
सचिह्नाः सापराधश्च स निर्लज्ज इति स्मृतः  ।  
यो ऽपराद्धस्तु सहसा नारीं सेवितुमिच्छति  ॥ भ्न्_२२।३१८ ॥  
अप्रसादनबुद्धिश्च निष्ठुरः सो ऽभिधीयते  ।  
एते वचनविन्यासाः प्रियाप्रियविभाषिताः  ॥ भ्न्_२२।३१९ ॥  
नर्तकीसंश्रिताः कार्या बहवो ऽन्ये ऽपि नाटके  ।  
एष गीतविधाने तु सुकुमारे विधिर्भवेत्  ॥ भ्न्_२२।३२० ॥  
शृङ्गाररससम्भूतो रतिसम्भोगखेदनः  ।  
यच्चैवाकाशपुरुषं परस्थवचनाश्रयम्  ॥ भ्न्_२२।३२१ ॥  
शृङ्गार एवं वाच्यं स्यात्तत्राप्येष क्रमो भवेत्  ।  
यद्वा पुरुसम्बन्धं कार्यं भवति नाटके  ॥ भ्न्_२२।३२२ ॥  
शृङ्गाररससंयुक्तं तत्राप्येष क्रमो भवेत्  ।  
एवमन्तःपुरगतः प्रयोज्यो ऽभिनयो भवेत्  ॥ भ्न्_२२।३२३ ॥  
दिव्याङ्गनानां तु विधिं व्याख्यास्यम्यनुपूर्वशः  ।  
नित्यमेवोज्वलो वेषो नित्यं प्रमुदितं मनः  ॥ भ्न्_२२।३२४ ॥  
नित्यमेव सुखः कालो देवानां ललिताश्रयः  ।  
न चैर्ष्या नैव च क्रोधो नासूया न प्रसादनम्  ॥ भ्न्_२२।३२५ ॥  
दिव्यानां दृष्यते पुंसां शृङ्गारे योषितां तथा  ।  
ये भावा मानुषाणां स्युर्यदङ्गं यच्च चेष्टितम्  ॥ भ्न्_२२।३२६ ॥  
सर्वं तदेव कर्तव्यं दिव्यैर्मानुषसङ्गमे  ।  
यदा मानुषसम्भोगो दिव्यानां योषितां भवत्  ॥ भ्न्_२२।३२७ ॥  
तदा सर्वाः प्रकर्तव्या ये भावा मानुषाश्रयाः  ।  
शापभ्रंशात्तु दिव्यानां तथा चापत्यलिप्सया  ॥ भ्न्_२२।३२८ ॥  
कार्यो मानुषसंयोगः शृङ्गाररससंश्रयः  ।  
पुष्पैर्भूषणजैः शब्दैरदृश्यापि प्रलोभयेत्  ॥ भ्न्_२२।३२९ ॥  
पुनः सन्दर्शनं दत्त्वा क्षणादन्तरिता भवेत्  ।  
वस्त्राभरणमाल्याद्यैर्लेखसम्प्रेषणैरपि  ॥ भ्न्_२२।३३० ॥  
ईदृशैरुपचारैस्तु समुन्माद्यस्तु नायकः  ।  
उन्मादनात्समुद्भूतः कामो रतिकरो भवेत्  ॥ भ्न्_२२।३३१ ॥  
स्वभावोपगतो यस्तु नासावत्यर्थभाविकः  ।  
एवं राजोपचारो हि कर्तव्यो ऽभ्यन्तराश्रयः  ॥ भ्न्_२२।३३२ ॥  
बाह्यमप्युपचारं तु प्रवक्ष्याम्यथ वैशिके  ।  
  
इति भारतीये नाट्यशास्त्रे सामान्याभिनयो नामाध्यायो द्वाविंशः  
  
_____________________________________________________________  
  
  
अथ त्रयोविंशो ऽध्यायः  
  
विशेषयेत्कलाः सर्वा यस्मात्तस्मात्तु वैशिकः  ।  
वेशोपचारे साधुर्वा वैशिकः परिकीर्तितः  ॥ भ्न्_२३।१ ॥  
यो हि सर्वकलोपेतः सर्वशिल्पविचक्षणः  ।  
स्त्रीचित्तग्रहणाभिज्ञो वैशिकः स भवेत्पुमान्  ॥ भ्न्_२३।२ ॥  
गुणस्तस्य तु विज्ञेयाः स्वशरीरसमुत्थिताः  ।  
आहार्याः सहजाश्चैव त्रयस्त्रिंशत्समासतः  ॥ भ्न्_२३।३ ॥  
शास्त्रविच्छिल्पसम्पन्नो रूपवान् प्रियदर्शनः  
विक्रान्तो धृतिमांश्चैव वयोवेषकुलान्वितः  ॥ भ्न्_२३।४ ॥  
सुरभिर्मधुरस्त्यागि सहिष्णुरविकत्थनः  
अशङ्कितः प्रियाभाषी चतुरः शुभदः शुचिः  ॥ भ्न्_२३।५ ॥  
कामोपचारकुशलो दक्षिणो देशकालवित्  ।  
अदीनवाक्यः स्मितवान् वाग्मी दक्षः प्रियंवदः  ॥ भ्न्_२३।६ ॥  
स्त्रीलुब्धाः संविभागी च श्रद्धधानो दृढस्मृतिः  ।  
गम्यासु चाप्यविस्रम्भी मानी चेति हि वैशिकः  ॥ भ्न्_२३।७ ॥  
अनुयुक्तः शुचिर्दक्षो दक्षिणः प्रतिपत्तिमान्  ।  
भवेच्चित्राभिधायी च वयस्यस्तस्य तद्गुणः  ॥ भ्न्_२३।८ ॥  
विज्ञानगुणसम्पना कथिनी लिङ्गिनी तथा  ।  
प्रातिवेश्या सखी दासी कुमारी कारुशिल्पिनी  ॥ भ्न्_२३।९ ॥  
धात्री पाषण्डिनी चैव तथा रङ्गोपजीविनी  ।  
प्रोत्साहने ऽथकुशला मधुरकथा दक्षिणाथकालज्ञा  ॥ भ्न्_२३।१० ॥  
लडहा संवृतमन्त्रा दूती त्वेभिर्गुणैः कार्या  ।  
तयाप्युत्साहनं कार्यं नानादर्शितकारणम्  ॥ भ्न्_२३।११ ॥  
यथोक्तकथनं चैव तथा भावप्रदर्शनम्  ।  
न जडं रूपसम्पन्नं नार्थवन्तं न चातुरम्  ॥ भ्न्_२३।१२ ॥  
दूतं वाऽप्यथवा दूतीं बुधः कुर्यात्कदाचन  ।  
कुलभोगधनाधिक्यैः कृत्वाधिकविकत्थनम्  ॥ भ्न्_२३।१३ ॥  
दूती निवेदयेत्काममर्थांश्चैवानुवर्णयेत्  ।  
न चाकामप्रवृत्तायाः कृद्धाया वापि सङ्गमः  ॥ भ्न्_२३।१४ ॥  
नानुपायः प्रकर्तव्यो दूत्या हि पुरुषाश्रयः  ।  
उत्सवे रत्रिसञ्चार उद्द्याने मित्रवेश्मनि  ॥ भ्न्_२३।१५ ॥  
धात्रिगृहेषु सख्या वा तथा चैव निमन्त्रणे  ।  
व्याधितव्यपदेशेन शुन्यागारनिवेशने  ॥ भ्न्_२३।१६ ॥  
कार्यः समागमो नॄणां स्त्रीभिः प्रथमसङ्गमे  ।  
एवं समागमं कृत्वा सोपायं विधिपूर्वकम्  ॥ भ्न्_२३।१७ ॥  
अनुरक्ता विरक्ता वा लिङ्गाकारैस्तु लक्षयेत्  ।  
स्वभावभावातिशयैर्नारी या मदनाश्रया  ॥ भ्न्_२३।१८ ॥  
करोति निभृतां लीलां नित्यं सा मदनातुरा  ।  
सखीमध्ये गुणान् ब्रूते स्वधनं च प्रयच्छति  ॥ भ्न्_२३।१९ ॥  
पूजयत्यस्य मित्राणि द्वेष्टि शत्रुजनं सदा  ।  
गमागमे सखीनां या हृष्टा भवति चाधिकम्  ॥ भ्न्_२३।२० ॥  
तुष्यत्यस्य कथाभिस्तु सस्नेहं च निरीक्षते  ।  
सुप्ते तु पश्चात् स्वपिति चुम्बिता प्रतिचुम्बति  ॥ भ्न्_२३।२१ ॥  
उत्तिष्ठत्यपि पूर्वं च तथा क्लेशसहापि च  ।  
उत्सवे मुदिता या च व्यसने या च दुःखिता  ॥ भ्न्_२३।२२ ॥  
एवंविधैर्गुणैर्युक्ता त्वनुरक्ता तु सा स्मृता  ।  
विरक्तायास्तु चिन्हानि चुम्बिता नाभिचुम्बति  ॥ भ्न्_२३।२३ ॥  
  
इति भारतीये नाट्यशास्त्रे त्रयोविंशः  
  
_____________________________________________________________  
  
  
चतुर्विंशो ऽध्यायः  
  
समासतस्तु प्रकृतिस्त्रिविधा परिकीर्तिता  ।  
पुरुषाणामथ स्त्रीणामुत्तमाधममध्यमा  ॥ भ्न्_२४।१ ॥  
जितेन्द्रिय ज्ञानवती नानाशिल्पविचक्षणा  ।  
दक्षिणाधमहालक्ष्या भीतानां परिसान्त्वनी  ॥ भ्न्_२४।२ ॥  
नानाशास्त्रार्थसम्पन्ना गाम्भीर्यौदार्यशालिनी  ।  
स्थैर्यत्यागगुणोपेता ज्ञेया प्रकृतिरुत्तमा  ॥ भ्न्_२४।३ ॥  
लोकोपचारचतुरा शिल्पशास्त्रविशारदा  ।  
विज्ञानमाधुर्ययुता मध्यमा प्रकृतिः स्मृता  ॥ भ्न्_२४।४ ॥  
रूक्षवाचो ऽथ दुःशीलाः कुसत्त्वाः स्थूलबुद्धयः  ।  
क्रोधनाघातकाश्चैव मित्रघ्नाश्छिद्रमानिनः  ॥ भ्न्_२४।५ ॥  
पिशुनास्तूद्धतैर्वाक्यैरकृतज्ञास्तथालसाः  ।  
मान्यामान्या विशेषज्ञा स्त्रीलोलाः कलहप्रियाः  ॥ भ्न्_२४।६ ॥  
सूचकाः पापकर्माणः परद्रव्यापहारिणः  ।  
एभिर्दोषैस्तुसम्पन्ना भवन्तीहाधमा नराः  ॥ भ्न्_२४।७ ॥  
एवं तु शीलतो नॄणां प्रकृतिस्त्रिविधा स्मृता  ।  
स्त्रीणां पुनश्च प्रकृतिं व्याख्यास्याम्यनुपूर्वशः  ॥ भ्न्_२४।८ ॥  
मृदुभाबा चाचपला स्मितभाषिण्यनिष्ठुरा  ।  
गुरूणां वचने दक्षा सलज्जा विनयान्विता  ॥ भ्न्_२४।९ ॥  
रूपाभिजनमाधुर्यैर्गुणैः स्वाभाविकेर्युता  ।  
गाम्भीर्यधैर्यसम्पन्ना विज्ञेया प्रमदोत्तमा  ॥ भ्न्_२४।१० ॥  
नात्युत्कृष्टैरनिखिलैरेभिरेवान्विता गुणैः  ।  
अल्पदोषानुविद्धा च मध्यमा प्रकृतिः स्मृता  ॥ भ्न्_२४।११ ॥  
अधमा प्रकृतिर्या तु पुरुषाणां प्रकीर्तिता  ।  
विज्ञेया सैव नारीणामधमानां समासतः  ॥ भ्न्_२४।१२ ॥  
नपुंसकस्तु विज्ञेयः सङ्कीर्णो ऽधम एव च  ।  
प्रेष्यादिरपि विज्ञेया सङ्कीर्णा प्रकृतिद्विजाः  ॥ भ्न्_२४।१३ ॥  
शकारश्च विटश्चैव ये चान्येप्येवमादयः  ।  
सङ्कीर्णास्ते ऽपि विज्ञेया ह्यधमा नाटके बुधैः  ॥ भ्न्_२४।१४ ॥  
एता ज्ञेयाः प्रकृतयः पुरुषस्त्रीनपुंसकैः  ।  
आसां तु सम्प्रवक्ष्यामि विधानं शीलसंश्रयम्  ॥ भ्न्_२४।१५ ॥  
अत्र चत्वार एव स्युर्नायकाः परिकीर्तिताः  ।  
मध्यमोत्तमप्रकृतौ नानालक्षणलक्षिताः  ॥ भ्न्_२४।१६ ॥  
धीरोद्धता धीरललिता धीरोदात्तास्तथैव च  ।  
धीरप्रशान्तकाश्चैव नायकाः परिकीर्तिताः  ॥ भ्न्_२४।१७ ॥  
देवा धीरोद्धता ज्ञेयाः स्युर्धीरललिता नृपाः  ।  
सेनापतिरमात्यश्च धीरोदात्तौ प्रकीर्तितौ  ॥ भ्न्_२४।१८ ॥  
धीरप्रशान्ता विज्ञेया ब्राह्मणा वाणिजस्तथा  ।  
एतेषां तु पुनर्ज्ञेयाश्चत्वारस्तु विदूषकः  ॥ भ्न्_२४।१९ ॥  
लिङ्गी द्विजो राजजीवी शिष्यश्चेति यथाक्रमम्  ।  
देवक्षितिभृतामात्यब्राह्मणानां प्रयोजयेत्  ॥ भ्न्_२४।२० ॥  
विप्रलम्भसुहृदोमी सङ्कथालापपेशलाः  ।  
व्यसनी प्राप्य दुःखं वा युज्यते ऽभ्युदयेन यः  ॥ भ्न्_२४।२१ ॥  
तथा पुरुषमाहुस्तं प्रधानं नायकं बुधाः  ।  
यत्रानेकस्य भवतो व्यसनाभ्युदयौ पुनः  ॥ भ्न्_२४।२२ ॥  
सपुष्टौ यत्र तौ स्यातां न भवेत्तत्र नायकः  ।  
दिव्या च नृपपत्नी च कुलस्त्री गणिका तथा  ॥ भ्न्_२४।२३ ॥  
एतास्तु नायिका ज्ञेय नानाप्रकृतिलक्षणाः  ।  
धीरा च ललिता च स्यादुदात्ता निभृता तथा  ॥ भ्न्_२४।२४ ॥  
दिव्या राजाङ्गनाश्चैव गुणैर्युक्ता भवन्ति हि  ।  
उदात्ता निभृता चैव भवेत्तु कुलजाङ्गना  ॥ भ्न्_२४।२५ ॥  
ललिते चाभ्युदात्ते च गणिकाशिल्पकारिके  ।  
प्रकृतीनां तु सर्वासामुपचाराद् द्विधा स्मृताः  ॥ भ्न्_२४।२६ ॥  
बाह्यश्चाभ्यन्तरश्चैव तयोर्वक्ष्यामि लक्षणम्  ।  
तत्र राजोपचारो यो भवेदाभ्यन्तरो हि सः  ॥ भ्न्_२४।२७ ॥  
ततो वाक्योपचारस्तु यस्य बाह्यः स उच्यते  ।  
अथ राजोपचारे च राज्ञामन्तःपुराश्रितम्  ॥ भ्न्_२४।२८ ॥  
स्त्रीविभागं प्रवक्ष्यामि विभक्तमुपचारतः  ।  
राजोपचारं वक्ष्यामि ह्यन्तःपुरसमाश्रयम्  ॥ भ्न्_२४।२९ ॥  
महादेवी तथा देव्यः स्वामिन्यः स्थापिता अपि  ।  
भोगिन्यः शिल्पकारिण्यो नाटकीयाः सनर्तकाः  ॥ भ्न्_२४।३० ॥  
अनुचारिकाश्च विज्ञेयास्तथा च परिचारिकाः  ।  
तथा सञ्चारिकाश्चैव तथा प्रेषणकारिकाः  ॥ भ्न्_२४।३१ ॥  
महत्तर्यः प्रतीहार्यः कुमार्यः स्थविरा अपि  ।  
आयुक्तिकाश्च नृपतेरयमन्तःपुरो जनः  ॥ भ्न्_२४।३२ ॥  
अत्र मूर्धाभिषिक्ता या कुलशीलसमन्विता  ।  
गुणैर्युक्ता वयस्स्था च मध्यस्था क्रोधना तथा  ॥ भ्न्_२४।३३ ॥  
मुक्तेर्ष्या नृपशीलज्ञा सुखदुःखसहा समा  ।  
शान्तिस्वस्त्ययनैर्भर्तुस्सततं मङ्गलैषिणी  ॥ भ्न्_२४।३४ ॥  
शान्ता पतिव्रता धीरा अन्तःपुरहिते रता  ।  
एभिर्गुणैस्तु संयुक्ता महदेवीत्युदाहृता  ॥ भ्न्_२४।३५ ॥  
एभिरेव गुणैर्युक्तास्तत्संस्कारविवर्जिताः  ।  
गर्विताश्चातिसौभाग्याः पतिसम्भोगतत्पराः  ॥ भ्न्_२४।३६ ॥  
शुचिनित्योज्वलाकाराः पतिपक्षाभ्यसूयकाः  ।  
वयोरूपगुणाढ्या यास्ता देव्य इति भाषिताः  ॥ भ्न्_२४।३७ ॥  
सेनापतेरमात्यानां भृत्यानामथवा पुनः  ।  
भवेयुस्तनया यास्तु प्रतिसम्मानवर्जिताः  ॥ भ्न्_२४।३८ ॥  
शीलरूपगुणैर्यास्तु सम्पन्ना नृपतेर्हिताः  ।  
स्वगुणैर्लब्धसम्माना स्वामिन्य इति ताः स्मृताः  ॥ भ्न्_२४।३९ ॥  
रूपयौवनशालिन्यः कर्कशा विभ्रमान्विताः  ।  
रतिसम्भोगकुशलाः प्रतिपक्षाभ्यसूयकाः  ॥ भ्न्_२४।४० ॥  
दक्षा भर्तुश्च चित्तज्ञा गन्धमाल्योज्वलास्सदा  ।  
नृपतेश्छन्दवर्तिन्यो न हीर्ष्यामानगर्विताः  ॥ भ्न्_२४।४१ ॥  
उत्थिताश्च प्रमत्ताश्च त्यक्तालस्या न निष्ठुराः  ।  
मान्यामान्यविशेषज्ञाः स्थापिता इति ताः स्मृताः  ॥ भ्न्_२४।४२ ॥  
कुलशीललब्धपूजामृदवो नातिचोद्भटाः  ।  
मध्यस्था निभृताः क्षान्ता भोगिन्य इति ताः स्मृताः  ॥ भ्न्_२४।४३ ॥  
नानाकलाविशेषज्ञा नानाशिल्पविचक्षणाः  ।  
गन्धपुष्पविभागज्ञा लेख्यालेख्यविकल्पिकाः  ॥ भ्न्_२४।४४ ॥  
शयनासनभागज्ञाश्चतुरा मधुरास्तथा  ।  
दक्षाः सौम्याः स्फुटाः श्लिष्ठा निभृताः शिल्पकारिकाः  ॥ भ्न्_२४।४५ ॥  
ग्रहमोक्षलयज्ञा या रसभावविकल्पिकाः  ।  
चतुरानाट्यकुशलाश्चोहापोहविचक्षणाः  ॥ भ्न्_२४।४६ ॥  
रूपयौवनसम्पन्ना नाटकीयास्तु ताः स्मृताः  ।  
हेलाभावविशेषाढ्या सत्वेनाभिनयेन च  ॥ भ्न्_२४।४७ ॥  
माधुर्येन च सम्पन्ना ह्यातोद्यकुशला तथा  ।  
अङ्गप्रत्यङ्गसम्पन्ना चतुष्षष्ठिकलान्विता  ॥ भ्न्_२४।४८ ॥  
चतुराः प्रश्नयोपेताः स्त्रीदोषैश्च विवर्जिताः  ।  
सदा प्रगल्भा च तथा त्यक्तालस्या जितश्रमा  ॥ भ्न्_२४।४९ ॥  
नानाशिल्पप्रयोगज्ञा नृत्तगीतविचक्षणा  ।  
अथ रूपगुणौदार्यधैर्यसौभाग्यशीलसम्पन्ना  ॥ भ्न्_२४।५० ॥  
पेशलमधुरस्निग्धानुनादिकलचित्रकण्ठा च  ।  
समागतासु नारीषु रूपयौवनकन्तिभिः  ॥ भ्न्_२४।५१ ॥  
न दृश्यते गुणैर्स्तुल्या यस्याः सा नर्तकी स्मृता  ।  
सर्वावस्थोपचारेषु या न मुञ्चति पर्थिवम्।  ॥ भ्न्_२४।५२ ॥  
विज्ञेया दक्षिणा दक्षा नाट्यज्ञैरनुचारिका  ।  
शय्यापाली छत्रधारी तथा व्यजनधारिणी  ॥ भ्न्_२४।५३ ॥  
संवाहिका गन्धयोक्त्री तथा चैव प्रसाधिका  ।  
तथाभरणयोक्त्री च माल्यसंयोजिका तथा  ॥ भ्न्_२४।५४ ॥  
एवं विधा भवेयुर्याः ता ज्ञेयाः परिचारिकाः  ।  
नानाकक्ष्या विचारिण्यः तथोअपवनसञ्चराः  ॥ भ्न्_२४।५५ ॥  
देवतायतनक्रीडा प्रासादपरिचारिकाः  ।  
यामकिन्यस्तथा चैव याश्चैवं लक्षणाः स्त्रियः  ॥ भ्न्_२४।५६ ॥  
सञ्चारिकास्तु विज्ञेया नाट्यज्ञैः समुदाहृताः  ।  
प्रेषणे ऽकामसंयुक्ते गुह्यागुह्यसमुत्थिते  ॥ भ्न्_२४।५७ ॥  
नृपैर्यास्तु नियुज्यन्ते ताः ज्ञेयाः परिचारिकाः  ।  
सर्वान्तःपुररक्षासु स्तुतिस्वस्त्ययनेन च  ॥ भ्न्_२४।५८ ॥  
या वृद्धिमभिनन्दन्ति ता विज्ञेया महत्तराः  ।  
सन्धिविग्रहसम्बद्धनानाचारसमुत्थितम्  ॥ भ्न्_२४।५९ ॥  
निवेदयन्ति याः कार्यं प्रतिहार्यस्तु ताः स्मृताः  ।  
अप्राप्तरससम्भोगा न सम्भ्रान्ता न चोद्भटाः  ॥ भ्न्_२४।६० ॥  
निभृताश्च सलज्जाश्च कुमार्यो बालिकाः स्मृताः  ।  
पुर्वराजनयज्ञा याः पुर्वराजाभिपूजिताः  ॥ भ्न्_२४।६१ ॥  
पुर्वराजानुचरितास्ता वृद्धा इति सुज्ञिताः  ।  
भाण्डागारेष्वधिकृताश्चायुधाधिकृतास्तथा  ॥ भ्न्_२४।६२ ॥  
फलमूलौषधीनां च तथा चैवान्ववेक्षकी  ।  
गन्धाभरणवस्त्राणां माल्यानां चैव चिन्तिका  ॥ भ्न्_२४।६३ ॥  
बह्वाश्रये तथा युक्ता ज्ञेया ह्यायुक्तिकास्तु ताः  ।  
इत्यन्तःपुरचारिण्यः स्त्रियः प्रोक्ता समासतः  ॥ भ्न्_२४।६४ ॥  
विशेषणविशेषेण तासां वक्ष्यामि वै द्विजाः  ।  
अनुरक्ताश्च भक्ताश्च नानापार्श्वसमुत्थिताः  ॥ भ्न्_२४।६५ ॥  
या नियुक्ता नियोगेषु कार्येषु विविधेषु च  ।  
न चोद्भटा असम्भ्रान्ता न लुब्धा नापि निष्ठुराः  ॥ भ्न्_२४।६६ ॥  
दान्ताः क्षान्ताः प्रसन्नाश्च जितक्रोधा जितेन्द्रियाः  ।  
अकामा लोभडीनाश्च स्त्रीदोषैश्च विवर्जिताः  ॥ भ्न्_२४।६७ ॥  
सा त्वन्तःपुरसञ्चारे योज्या पार्थिववेश्मनि  ।  
कारुकाः कञ्चुकीयाश्च तथा वर्षवराः पुनः  ॥ भ्न्_२४।६८ ॥  
औपस्थायिकनिर्मुण्डा स्त्रीणा प्रेषणकर्मणि  ।  
रक्षणं च कुमारीणां बालिकानां प्रयोजयेत्  ॥ भ्न्_२४।६९ ॥  
अन्तःपुराधिकारेषु राजचर्यानुवर्त्तिनाम्  ।  
सर्ववृत्तान्तसंवाहाः पत्यागारे नियोजयेत्  ॥ भ्न्_२४।७० ॥  
विनीताः स्वल्पसत्त्वा ये क्लीबा वै स्त्रीस्वभाविकाः  ।  
जात्या न दोषिणश्चैव ते वै वर्षवराः स्मृताः  ॥ भ्न्_२४।७१ ॥  
ब्रह्माणाः कुशला वृद्धाः कामदोषविवर्जिताः  ।  
प्रयोजनेषु देवीनां प्रयोक्तव्या नृपैः सदा  ॥ भ्न्_२४।७२ ॥  
एतदष्टादशविधं प्रोक्तमन्तःपुरं मया  ।  
अतः परं प्रवक्ष्यामि बाह्यं पुरुषसम्भवम्  ॥ भ्न्_२४।७३ ॥  
राजा सेनापतिश्चैव पुरोधा मन्त्रिणस्तथा  ।  
सचिवाः प्राड्विवाकाश्च कुमाराधिकृतास्तथा  ॥ भ्न्_२४।७४ ॥  
एके चान्ये च बहवो मान्या ज्ञेया नृपस्य तु  ।  
वेशेषमेषां वक्ष्यामि लक्षणेन निबोधत  ॥ भ्न्_२४।७५ ॥  
बलवान् बुद्धिसम्पन्नः सत्यवादी जितेन्द्रियः  ।  
दक्षः प्रगल्भो धृतिमान् विक्रान्तो मतिमाञ्छुचिः  ॥ भ्न्_२४।७६ ॥  
दीर्घदर्शी महोत्साहः कृतज्ञः प्रियवाङ्मृदुः  ।  
लोकपालव्रतधरः कर्ममार्गविशारदः  ॥ भ्न्_२४।७७ ॥  
उत्थितश्चाप्रमत्तश्च वृद्धसेव्यर्थशास्त्रवित्  ।  
परभावेङ्गिताभिज्ञः शूरो रक्षासमन्वितः  ॥ भ्न्_२४।७८ ॥  
ऊहापोहविचारी च नानाशिल्पप्रयोजकः  ।  
नीतिशास्त्रार्थकुशलस्तथा चैवानुरागवान्  ॥ भ्न्_२४।७९ ॥  
धर्मज्ञो ऽव्यसनी चैव गुणैरेतेर्भवेन्नृपः  ।  
कुलीना बुद्धिसम्पन्ना नानाशास्त्रविपश्चिताः  ॥ भ्न्_२४।८० ॥  
स्निग्धा परेरहार्यश्च न प्रमत्ताश्च देशजाः  ।  
अलुब्धाश्च विनीताश्च शुचयो धार्मिकास्तथा  ॥ भ्न्_२४।८१ ॥  
पुरोधो मन्त्रिणस्त्वेभिर्गुणैर्युक्ता भवन्ति हि  ।  
बुद्धिमान्नीतिसम्पन्नस्त्यक्तालस्यः प्रियंवदः  ॥ भ्न्_२४।८२ ॥  
पररन्ध्रविधिज्ञश्च यात्राकालविशेषवित्  ।  
अर्थशास्त्रार्थकुशलो ह्यनुरक्तः कुलोद्भवः  ॥ भ्न्_२४।८३ ॥  
देशवित्कालविच्चैव कर्तव्यः क्षितिपैः सदा  ।  
व्यवहारार्थतत्त्वज्ञा बुद्धिमन्तो बहुश्रुताः  ॥ भ्न्_२४।८४ ॥  
मध्यस्था धार्मिका धीराः कार्याकार्यविवेकिनः  ।  
क्षान्ता दान्ता जितक्रोधा सर्वत्र समदर्शिनः  ॥ भ्न्_२४।८५ ॥  
ईदृशः प्राड्विवाकास्तु स्थाप्या धर्मासने द्विजाः  ।  
उत्थिताश्च प्रमत्ताश्च त्यक्तालस्या जितश्रमाः  ॥ भ्न्_२४।८६ ॥  
स्निग्धा शान्ता विनीताश्च मध्यस्था निपुणास्तथा  ।  
नयज्ञा विनयज्ञाश्च ऊहापोहविचक्षणाः  ॥ भ्न्_२४।८७ ॥  
सर्वशात्रार्थसम्पन्नाः कुमाराधिकृतास्तथा  ।  
बृहस्पतिमतादेषां गुणांश्चाभिकाङ्क्षयेत्  ॥ भ्न्_२४।८८ ॥  
विज्ञेयं चोपहार्यं च सभ्यानां च विकल्पनम्  ।  
इत्येष वो मया प्रोक्तः प्राड्विवाकनिर्णयः  ॥ भ्न्_२४।८९ ॥  
अत ऊर्ध्वं प्रवक्ष्यामि चित्राभिनयनं पुनः  ।  
  
इति भारतीये नाट्यशास्रे पुंस्त्र्युपचारो नामाध्यायश्चतुर्विंशः  
  
_____________________________________________________________  
  
  
पञ्चविंशो ऽध्यायः  
  
अङ्गाभिनयस्यैव यो विशेषः क्वचित् क्वचित्  ।  
अनुक्त उच्यते चित्रः चित्राभिनयस्स्मृतः  ॥ भ्न्_२५।१ ॥  
उत्तानौ तु करौ कृत्वा स्वस्तिकौ पार्श्वसंस्थितौ  ।  
उद्वाहितेन शिरसा तथा चोर्ध्वनिरीक्षणात्  ॥ भ्न्_२५।२ ॥  
प्रभातं गगनं रात्रिः प्रदोषं दिवसं तथा  ।  
ऋतून् घनान् वनान्तांश्च विस्तीर्णांश्च जलाशयान्  ॥ भ्न्_२५।३ ॥  
दिशो ग्रहान् सनक्षत्रान् किञ्चित् स्वस्थं च यद्भवेत्  ।  
तस्य त्वभिनयः कार्यो नानादृष्टिसमन्वितः  ॥ भ्न्_२५।४ ॥  
एभिरेव करैर्भूयस्तेनैव शिरसा पुनः  ।  
अधो निरीक्षणेनाथ भूमिस्थान् सम्प्रदर्शयेत्  ॥ भ्न्_२५।५ ॥  
स्पर्शस्य ग्रहणेनैव तथोल्लुकसनेन च  ।  
चन्द्रज्योस्त्नां सुखं वायुं रसं गन्धं च निर्दिशेत्  ॥ भ्न्_२५।६ ॥  
वस्त्रावकुण्ठनात्सूर्यं रजोधूमानिलांस्तथा  ।  
भूमितापमथोष्णं च कुर्याच्छायाभिलाषतः  ॥ भ्न्_२५।७ ॥  
ऊर्ध्वाकेकरदृष्टिस्तु मध्याह्ने सूर्यमादिशेत्  ।  
उदयास्तगतं चैव विस्मयार्थैः प्रदर्शयेत्  ॥ भ्न्_२५।८ ॥  
यानि सौम्यार्थयुक्तानि सुस्वभावकृतानि च  ।  
गात्रस्पर्शैस्सरोमाञ्चैस्तेषामभिनयो भवेत्  ॥ भ्न्_२५।९ ॥  
यानि स्युस्तीक्ष्णरूपाणि तानि चाभिनयेत्सुधीः  ।  
असंस्पर्शैस्तथोद्वेगैस्तथा मुखविकुण्ठनैः  ॥ भ्न्_२५।१० ॥  
गम्भीरोदातसंयुक्तानर्थानभिनयेद्बुधः  ।  
साटोपैश्च सगर्वैश्च गात्रैः सौष्ठवसंयुतैः  ॥ भ्न्_२५।११ ॥  
यज्ञोपवीतदेशस्थमरालं हासमादिशेत्  ।  
स्वस्तिकौ विच्युतौ हारस्रग्दामार्थान् निदर्शयेत्  ॥ भ्न्_२५।१२ ॥  
भ्रमणेन प्रदर्शिन्या दृष्टेः परिगमेन च  ।  
अलपद्मकपीडायाः सर्वार्थग्रहणं भवेत्  ॥ भ्न्_२५।१३ ॥  
श्रव्यं श्रवणयोगेन दृश्यं दृष्टिविलोकनैः  ।  
आत्मस्थं परसंस्थं वा मध्यस्थं वा विनिर्दिशेत्  ॥ भ्न्_२५।१४ ॥  
विद्युदुल्काघनरवाविष्फुलिङ्गार्चिषस्तथा  ।  
त्रस्ताङ्गाक्षिनिमेषैश्च ते ऽभिनेयाः प्रयोक्तृभिः  ॥ भ्न्_२५।१५ ॥  
उद्वेष्टितकरावृत्तौ करौ कृत्वा नतं शिरः  ।  
असंस्पर्शे तथानिष्टे जिह्मदृष्टेन कारयेत्  ॥ भ्न्_२५।१६ ॥  
वायुमुष्णं तमस्तेजो मुखप्रच्छादनेन च  ।  
रेणुतोयपतङ्गांश्च भ्रमरांश्च निवारयेत्  ॥ भ्न्_२५।१७ ॥  
कृत्वा स्वस्तिकसंस्थानौ पद्मकोशावधोमुखौ  ।  
सिअंहर्क्षवानरव्याघ्रश्वापदांश्च निरूपयेत्  ॥ भ्न्_२५।१८ ॥  
स्वस्तिकौ त्रिपताकौ तु गुरूणां पादवन्दने  ।  
खटकस्वस्थिकौ चापि प्रतोदग्रहणे स्मृतौ  ॥ भ्न्_२५।१९ ॥  
एकं द्वि त्रीणि चत्वारि पञ्च षट् सप्त चाष्टधा  ।  
नव वा दश वापि स्युर्गणनाङ्गुलिभिर्भवेत्  ॥ भ्न्_२५।२० ॥  
दशाख्याश्च शताख्याश्च सहस्राख्यास्तथैव च  ।  
पताकाभ्यां तु हस्ताभ्यां प्रयोज्यास्ताः प्रयोक्तृभिः  ॥ भ्न्_२५।२१ ॥  
दशाख्यगणनायास्तु परतो या भवेदिह  ।  
वाक्यार्थेनैव साध्यासौ परोक्षाभिनयेन च  ॥ भ्न्_२५।२२ ॥  
छत्रध्वजपताकाश्च निर्देश्या दण्डधारणात्  ।  
नानाप्रहरणं चाथ निर्देश्यं धारणाश्रयम्  ॥ भ्न्_२५।२३ ॥  
एकचित्तो ह्यधोदृष्टिः किञ्चिन्नतशिरास्तथा  ।  
सव्यहस्तश्च सन्दंशः स्मृते ध्याने वितर्किते  ॥ भ्न्_२५।२४ ॥  
उद्वाहितं शिरः कृत्वा हंसपक्षौ प्रदक्षिणौ  ।  
अपत्यरूपणे कार्यावुछ्रयौ च प्रयोक्तृभिः  ॥ भ्न्_२५।२५ ॥  
उद्वाहितं शिरः कृत्वा हंसवक्त्रं तथोर्ध्वगम्  ।  
प्रसादयच्च यं मानं दीर्घसत्वं च निर्दिशेत्  ॥ भ्न्_२५।२६ ॥  
अरालं च शिरस्थाने समुद्वाह्य तु वामकम्  ।  
गते निर्वृत्ते ध्वस्ते च श्रान्तवाक्ये च योजयेत्  ॥ भ्न्_२५।२७ ॥  
सर्वेन्द्रियस्वस्थतया प्रसन्नवदनस्तथा  ।  
विचित्रभूतलालोकैः शरदन्तु विनिर्दिशेत्  ॥ भ्न्_२५।२८ ॥  
गात्रसङ्कोचनाच्चापि सूर्याग्निपटुसेवनात्  ।  
हेमन्तस्त्वभिनेतव्यः पुरुषैर्मध्यमाधमैः  ॥ भ्न्_२५।२९ ॥  
शिरोदन्तोष्ठकम्पेन गात्रसङ्कोचनेन च  ।  
कूजितैश्च सशीत्कारैरधमश्शीतमादिशेत्  ॥ भ्न्_२५।३० ॥  
अवस्थान्तरमासाद्य कदाचित्तूत्तमरैरपि  ।  
शीताभिनयनं कूर्याद्देवाद्व्यसनसम्भवम्  ॥ भ्न्_२५।३१ ॥  
ऋतुजानां तु पुष्पाणां गन्धघ्राणैस्तथैव च  ।  
रूक्षस्य वायोः स्पर्शाच्च शिशिरं रूपयेद्बुधः  ॥ भ्न्_२५।३२ ॥  
प्रमोदजननारम्भैरुपभोगैः पृथग्विधिः  ।  
वसन्तस्त्वभिनेतव्यो नानापुष्पप्रदर्शनात्  ॥ भ्न्_२५।३३ ॥  
स्वेद प्रमार्जनैश्चैव भूमितापैः सवीजनैः  ।  
उष्णस्य वायोः स्पर्शेन ग्रीष्मं त्वभिनयेद्बुधः  ॥ भ्न्_२५।३४ ॥  
कदम्बनीपकुटपैः शाद्वलैः सेन्द्रगोपकैः  ।  
मेघवातैः सुखस्पर्शैः प्रावृट्कालं प्रदर्शयेत्  ॥ भ्न्_२५।३५ ॥  
मेघौघनादैर्गम्भीरैर्धाराप्रपतनैस्तदा  ।  
विद्युन्निर्घातघोषैश्च वर्षारात्रं समादिशेत्  ॥ भ्न्_२५।३६ ॥  
यद्यस्य चिह्नं वेषो वा कर्म वा रूपमेव वा  ।  
निर्देश्यः स ऋतुस्तेन इष्टानिष्टार्थदर्शनात्  ॥ भ्न्_२५।३७ ॥  
एतानृतूनर्थवशाद्दर्शयेद्धि रसानुगान्  ।  
सुखिनस्तु सुखोपेतान् सुःखार्थान् दुःखसंयुतान्  ॥ भ्न्_२५।३८ ॥  
यो येन भावेनाविष्टः सुखदेनेतरेअन वा  ।  
स तदाहितसङ्कारः सर्वं पश्यति तन्मयम्  ॥ भ्न्_२५।३९ ॥  
भावाभिनयनं कुर्याद्विभावानां निदर्शनैः  ।  
तथैव चानुभावानां भावसिद्धिः प्रवर्तिता  ॥ भ्न्_२५।४० ॥  
विभावेनाहृतं कार्यमनुभावेन नीयते  ।  
आत्मानुभवनं भावो विभावः परदर्शनम्  ॥ भ्न्_२५।४१ ॥  
गुरुर्मित्रं सखा स्निग्धः सम्बन्धी बन्धुरेव वा  ।  
आवेद्यते हि यः प्राप्तः स विभाव इति स्मृतः  ॥ भ्न्_२५।४२ ॥  
यत्त्वस्य सम्भ्रमोत्थानैरर्घ्यपाद्यासनादिभिः  ।  
पूजनं क्रियते भक्त्या सो ऽनुभावः प्रकीर्तितः  ॥ भ्न्_२५।४३ ॥  
एवमन्येष्वपि ज्ञेयो नानाकार्यप्रदर्शनात्  ।  
विभावो वापि भावो वा विज्ञेयो ऽर्थवशाद्बुधैः  ॥ भ्न्_२५।४४ ॥  
यस्त्वपि प्रतिसन्देशो दूतस्येह प्रदीयते  ।  
सो ऽनुभाव इति ज्ञेयः प्रतिसन्देशदर्शितः  ॥ भ्न्_२५।४५ ॥  
एवं भावो विभावो वाप्यनुभावश्च कीर्तितः  ।  
पुरुषैरभिनेयः स्यात्प्रमदाभिरथापि वा  ॥ भ्न्_२५।४६ ॥  
स्वभावाभिनये स्थानं पुंसां कार्यं तु वैष्णवम्  ।  
आयतं वावहित्थं वा स्त्रीणां कार्यं स्वभावतः  ॥ भ्न्_२५।४७ ॥  
प्रयोजनवशाच्चैव शेषाण्यपि भवन्ति हि  ।  
नानाभवाभिनयनैः प्रयोगैश्च पृथग्विधैः  ॥ भ्न्_२५।४८ ॥  
धैर्यलीलाङ्गसम्पन्नं पुरुषाणां विचेष्टितम्  ।  
मृदुलीलाङ्गहारैश्च स्त्रीणां कार्यं तु चेष्टितम्  ॥ भ्न्_२५।४९ ॥  
करपादाङ्गसञ्चारास्स्त्रीणां तु ललिताः स्मृताः  ।  
सुधीरश्चोद्धतश्चैव पुरुषाणां प्रयोक्तृभिः  ॥ भ्न्_२५।५० ॥  
यथा रसं यथा भावं स्त्रीणां भावप्रदर्शनम्  ।  
नराणां प्रमदानां च भावाभिनयनं पृथक्  ॥ भ्न्_२५।५१ ॥  
भावानुभावनं युक्तं व्याख्यास्याम्यनुपूर्वशः  ।  
आलिङ्गनेन गात्राणां सस्मितेन च चक्षुषा  ॥ भ्न्_२५।५२ ॥  
तथोल्लुकसानच्चापि हर्षं सन्दर्शयेन्नरः  ।  
क्षिप्रस!न्जातरोमाञ्चात् बाष्पेणावृतलोचना  ॥ भ्न्_२५।५३ ॥  
कुर्वीत नर्तकी हर्षं प्रीत्या वाक्यैश्च सस्मितैः  ।  
उद्वृत्तरक्तनेत्रश्च सन्दष्टाधर एव च  ॥ भ्न्_२५।५४ ॥  
निश्वासकम्पिताङ्गश्च क्रोधं चाभिनयेन्नरः  ।  
नेत्राभ्यां बाष्पपूर्णाभ्यां चिबुकौष्ठप्रकम्पनात्  ॥ भ्न्_२५।५५ ॥  
शिरसः कम्पनाच्चैव भ्रुकुटीकरणेन च  ।  
मौनेनाङ्गुलिभङ्गेन माल्याभरणवर्जनात्  ॥ भ्न्_२५।५६ ॥  
आयतकस्थानकक्षाया ईर्ष्या क्रोधे भवेत्स्त्रियाः  ।  
निश्वासोच्छ्वासबहुलैरधोमुखविचिन्तनैः  ॥ भ्न्_२५।५७ ॥  
आकाशवचनाच्चापि दुःखं पुंसां तु योजयेत्  ।  
रुदितैः श्वसितैश्चैव शिरोभिहननेन च  ॥ भ्न्_२५।५८ ॥  
भूमिपाताभिघातैश्च दुःखं स्त्रीषु प्रयोजयेत्  ।  
आनन्दजं चार्तिजं वा ईर्ष्यासम्भूतमेव वा  ॥ भ्न्_२५।५९ ॥  
यत्पूर्वमुक्तं रुदितं तत्स्त्रीनीचेषु योजयेत्  ।  
सम्भ्रमावेगचेष्टाभिश्शस्त्रसम्पातनेन च  ॥ भ्न्_२५।६० ॥  
पुरुषाणां भयं कार्यं धैर्यावेगबलादिभिः  ।  
चलतारकनेत्रत्वाद्गात्रैः स्फुरितकम्पितैः  ॥ भ्न्_२५।६१ ॥  
सन्त्रस्तहृदयत्वाच्च पार्श्वाभ्यामवलोकनैः  ।  
भर्तृरन्वेषणाच्चैवमुच्चैराक्रन्दनादपि  ॥ भ्न्_२५।६२ ॥  
प्रियस्यालिङ्गनाच्चैव भयं कार्यं भवेत्स्त्रियाः  ।  
मदा ये ऽभिहिताः पूर्वं ते स्त्रीनीचेषु योजयेत्  ॥ भ्न्_२५।६३ ॥  
मृदुभिः स्खलितैर्नित्यमाकाशस्यावलम्बनात्  ।  
नेत्रावघूर्णनैश्चैव सालस्यैः कथितैस्तथा  ॥ भ्न्_२५।६४ ॥  
गात्राणां कम्पनैश्चैव मदः कार्यो भवेत्स्त्रियाः  ।  
अनेन विधिना कार्यः प्रयोगाः कारणोत्थिताः  ॥ भ्न्_२५।६५ ॥  
पौरुषः स्त्रीकृतो वापि भावा ह्यभिनयं प्रति  ।  
सर्वे सललिता भावास्स्त्रीभिः कार्याः प्रयत्नतः  ॥ भ्न्_२५।६६ ॥  
धैर्यमाधुर्यसम्पन्ना भावाः कार्यास्तु पौरुषाः  ।  
त्रिपताकाङ्गुलीभ्यां तु वलिताभ्यां प्रयोजयेत्  ॥ भ्न्_२५।६७ ॥  
शुकाश्च सारिकाश्चैव सूक्ष्मा ये चापि पक्षिणः  ।  
शिखिसारसहंसाद्याः स्थूला ये ऽपि स्वभावतः  ॥ भ्न्_२५।६८ ॥  
रेचकैरङ्गहारैश्च तेषामभिनयो भवेत्  ।  
खरोष्ट्राश्वतरासिंहव्याघ्रगोमहिषादय  ॥ भ्न्_२५।६९ ॥  
गतिप्रचरैरङ्गैश्च ते ऽभिनेयाः प्रयोक्तृभिः  ।  
भूताः पिशाचा यक्षाश्च दानवाः सहराक्षसैः  ॥ भ्न्_२५।७० ॥  
अङ्गहारैरविनिर्देश्या नामसङ्कीर्तनादपि  ।  
अङ्गहारैर्विनिर्देश्या अप्रत्यक्षा भवन्ति ये  ॥ भ्न्_२५।७१ ॥  
प्रत्यक्षास्त्वभिनेतव्या भयोद्वेगैः सविस्मयैः  ।  
देवाश्च चिह्नैश्च प्रणामकरणैर्भावैश्च विचेष्टितैः  ॥ भ्न्_२५।७२ ॥  
अभिनेयो ह्यर्थवशादप्रत्यक्षाः प्रयोगज्ञैः  ।  
सव्योत्थितेन हस्तेन ह्यरालेन शिरः स्पृशेत्  ॥ भ्न्_२५।७३ ॥  
नरे ऽह्यभिवादनं ह्येतदप्रत्यक्षे विधीयते  ।  
खटकावर्धमानेन कपोताख्येन वा पुनः  ॥ भ्न्_२५।७४ ॥  
दैवतानि गुरूंश्चैव प्रमदाश्चाभिवादयेत्  ।  
दिवौकसश्च ये पूज्याः प्रत्यक्षाश्च भवन्ति ये  ॥ भ्न्_२५।७५ ॥  
तान् प्रमाणैः प्रभावैश्च गम्भीरार्थैश्च योजयेत्  ।  
महाजनं सखीवर्गं विटधूर्तजनं तथा  ॥ भ्न्_२५।७६ ॥  
परिमण्डलसंस्थेन हस्तेनाभिनयेनन्नरः  ।  
पर्वतान् प्रांशुयोगेन वृक्षांश्चैव समुच्छ्रितान्  ॥ भ्न्_२५।७७ ॥  
प्रसारिताभ्यां बाहुभ्यामुत्क्षिप्ताभ्यां प्रयोजयेत्  ।  
समूहसागरं सेना बहुविस्तीर्णमेव च  ॥ भ्न्_२५।७८ ॥  
पताकाभ्यां तु हस्ताभ्यामुत्क्षिप्ताभ्यां प्रदर्शयेत्  ।  
शौर्यं धैर्यं च गर्वं च दर्पमौदार्यमुच्छ्रयम्  ॥ भ्न्_२५।७९ ॥  
ललाटदेशस्थानेन त्वरालेनाभिदर्शयेत्  ।  
वक्षोदेशादपाविद्धौ करौ तु मृगशीर्षकौ  ॥ भ्न्_२५।८० ॥  
विस्तीर्णप्रद्रुतोत्क्षेपौ योज्यौ यस्यादपावृतम्  ।  
अधोमुखोत्तानतलौ हस्तौ किञ्चित्प्रसारितौ  ॥ भ्न्_२५।८१ ॥  
कृत्वा त्वभिनयेद्वेलां बिलद्वारं गृहं गुहान्  ।  
कामं शापग्रहग्रस्तान् ज्वरोपहतचेतसः  ॥ भ्न्_२५।८२ ॥  
एतेषां चेष्टितं कुर्यादङ्गाद्यैः सदृशैर्बुधैः  ।  
दोलाभिनयनं कुर्याद्दोलायास्तु विलोकनैः  ॥ भ्न्_२५।८३ ॥  
सम्भोक्षेण च गात्राणां रज्वश्वाग्रहणेन च  ।  
यदा चाङ्गवती डोला प्रत्यक्षा पुस्तजा भवेत्  ॥ भ्न्_२५।८४ ॥  
आसनेषु प्रविष्टानां कर्तव्यं तत्र डोलनम्  ।  
आकाशवचनानीह वक्ष्याम्यात्मगतानि च  ॥ भ्न्_२५।८५ ॥  
अपवारितकं चैव जनान्तिकमथापि च  ।  
दूरस्थाभाषणं यत्स्यादशरीरनिवेदनम्  ॥ भ्न्_२५।८६ ॥  
परोक्षान्तरितं वाक्यमाकाशवचनं तु तत्  ।  
तत्रोत्तरकृतैर्वाक्यैः संलापं सम्प्रयोजयेत्  ॥ भ्न्_२५।८७ ॥  
नानाकारणसंयुक्तैः काव्यभावसमुत्थितैः  ।  
हृदयस्य वचो यत्तू तदात्मगतमीष्यते  ॥ भ्न्_२५।८८ ॥  
सवितर्कं च तद्योज्यं प्रायशो नाटकादिषु  ।  
निगूढभावसंयुक्तमपवारितकं स्मृतम्  ॥ भ्न्_२५।८९ ॥  
कार्यवशादश्रवणं पार्श्वगतैर्यज्जनान्तिकं तत्स्यात्  ।  
हृदयस्थं सविकल्पं भावस्थं चात्मगतमेव  ॥ भ्न्_२५।९० ॥  
इति गूढार्थयुक्तानि वचनानीह नाटके  ।  
जनान्तिकानि कर्णे तु तानि योज्यानि योक्तृभिः  ॥ भ्न्_२५।९१ ॥  
पूर्ववृत्तं तु यत्कार्यं भूयः कथ्यं तु कारणात्  ।  
कर्णप्रदेशे तद्वाच्यं मागात्तत्पुनरुक्तताम्  ॥ भ्न्_२५।८२ ॥  
अव्यभिचारेण पठेदाकाशजनान्तिकात्मगतपाठ्यम्  ।  
प्रत्यक्षपरोक्षकृतानामात्मसमुत्थान् परकृतांश्च  ॥ भ्न्_२५।९३ ॥  
हस्तमन्तरितं कृत्वा त्रिपताकं प्रयोक्तृभिः  ।  
जनान्तिकं प्रयोक्तव्यमपवारितकं तथा  ॥ भ्न्_२५।९४ ॥  
स्वप्नायितवाक्यार्थैस्त्वभिनेयो न खलु हस्तसञ्चारैः  ।  
सुप्ताभिहितैरेव तु वाक्यार्थैः सो ऽभिनेयः स्यात्  ॥ भ्न्_२५।९५ ॥  
मन्दस्वरसञ्चारैर्व्यक्ताव्यक्तं पुनरुक्तवचनार्थम्  ।  
पूर्वानुस्मरणकृतं कार्यं स्वप्नाञ्चिते पाठ्यम्  ॥ भ्न्_२५।९६ ॥  
प्रशिथिलगुरुकरुणाक्षरघण्टानुस्वरितवाक्यगद्गदजैः  ।  
हिक्काश्वसोपेतां काकुं कुर्यान्मरणकाले  ॥ भ्न्_२५।९७ ॥  
हिक्काश्वासोपेतां मूर्च्छोपगमे मरणवत्कथयेत्  ।  
अतिमत्तेष्वपि कार्यं तद्वत्स्वप्नायिते यथा पाठ्यम्  ॥ भ्न्_२५।९८ ॥  
वृद्धानां योजयेत्पाठ्यं गद्गदस्खलिताक्षरम्  ।  
असमाप्ताक्षरं चैव बालानां तु कलस्वनम्  ॥ भ्न्_२५।९९ ॥  
नानाभावोपगतं मरणाभिनये बहुकीर्तितं तु  ।  
विक्षिप्तहस्तपादैर्निभृतैः सन्नैस्तथा कार्यम्  ॥ भ्न्_२५।१०० ॥  
व्याधिप्लुते च मरणं निषण्णगात्रैस्तु सम्प्रयोक्तव्यम्  ।  
हिक्काश्वासोपेतं तथा पराधीनगात्रसञ्चारम्  ॥ भ्न्_२५।१०१ ॥  
विषपीते ऽपि च मरणं कार्यं विक्षिप्तगात्रकरचरणम्  ।  
विषवेगसम्प्रयुक्तं विस्फुरिताङ्गक्रियोपेतम्  ॥ भ्न्_२५।१०२ ॥  
प्रथेमे वेगे कार्श्यं त्वभिनेये वेपथुर्द्वितीये तु  ।  
दाहस्तथा तृतीये विलल्लिका स्याच्चतुर्थे तु  ॥ भ्न्_२५।१०३ ॥  
फेनस्तु पञ्चमस्थे तु ग्रीवा षष्ठे तु भज्यते  ।  
जडता सप्तमे तु स्यान्मरणं त्वष्टमे भवेत्  ॥ भ्न्_२५।१०४ ॥  
तत्र प्रथमवेगे तु क्षामवक्रकपोलता  ।  
कृशत्वे ऽभिनयः कार्यो वाक्यानामल्पभाषणम्  ॥ भ्न्_२५।१०५ ॥  
सर्वाङ्गवेपथुं च कण्डूयनं तथाङ्गानाम्  ।  
विक्षिप्तहस्तगात्रं दाहं चैवाप्यभिनयेत्तु  ॥ भ्न्_२५।१०६ ॥  
उद्वृत्तनिमेषत्वादुद्गारच्छर्दनैस्तथाक्षेपैः  ।  
अव्यक्ताक्षरकथनैः विलल्लिकामभिनयेदेवम्  ॥ भ्न्_२५।१०७ ॥  
उद्गारवमनयोगैः शिरसश्च विलोलनैरनेकविधैः  ।  
फेनस्त्वभिनेतव्यो निःसञ्ज्ञतया निमेषैश्च  ॥ भ्न्_२५।१०८ ॥  
अंसकपोलस्पर्शः शिरसो ऽथ विनामनं शिरो ऽपाङ्गः  ।  
सर्वेन्द्रिअयसम्मोहाज्जडतामेवं त्वभिनयेत्तु  ॥ भ्न्_२५।१०९ ॥  
सम्मीलितनेत्रत्वात् व्याधिविवृद्धौ भुजङ्गदशनाद्वा  ।  
एवं हि नाट्यधर्मे मरणानि बुधैः प्रयोज्यानि  ॥ भ्न्_२५।११० ॥  
सम्भ्रमेष्वथ रोषेषु शोकावेशकृतेषु च  ।  
यानि वाक्यानि युज्यन्ते पुनरुक्तं न तेष्विह  ॥ भ्न्_२५।१११ ॥  
साध्वहो मां च हेहेति किं त्वं मामावदेति च  ।  
एवंविधानि कार्याणि द्वित्रिसङ्ख्यानि कारयेत्  ॥ भ्न्_२५।११२ ॥  
प्रत्यङ्गहीनं यत्काव्यं विकृतं च प्रयुज्यते  ।  
न लक्षणकृतस्तत्र कार्यस्त्वभिनयो बुधैः  ॥ भ्न्_२५।११३ ॥  
भावो यत्रोत्तमानां तु न तं मध्येषु योजयेत्  ।  
यो भावश्चैव मध्यानां न ते नीचेषु योजयेत्  ॥ भ्न्_२५।११४ ॥  
पृथक् पृथग्भावरसैरात्मचेष्टासमुत्थितैः  ।  
ज्येष्ठमध्यमनीचेषु नाट्यं रागं हि गच्छति  ॥ भ्न्_२५।११५ ॥  
एते ऽभिनयविशेषाः कर्तव्याः सत्त्वभावसंयुक्ताः  ।  
अन्ये तु लौकिका ये तु ते सर्वे लोकवत्कार्याः  ॥ भ्न्_२५।११६ ॥  
नानाविधैर्यथा पुष्पैर्मालां ग्रथ्नाति माल्यकृत्  ।  
अङ्गोपाङ्गै रसैर्भावैस्तथा नाट्यं प्रयोजयेत्  ॥ भ्न्_२५।११७ ॥  
या यस्य लीला नियता गतिश्च रङ्गप्रविष्टस्य निधानयुक्तः  ।  
तामेव कुर्यादविमुक्तसत्त्वो यावन्नरङ्गात्प्रतिनिर्वृतः स्यात्  ॥ भ्न्_२५।११८ ॥  
एवमेते मया प्रोक्ता नाट्ये चाभिनयाः क्रमात्  ।  
अन्ये तु लौकिका ये ते लोकाद्ग्राह्याः सदा बुधैः  ॥ भ्न्_२५।११९ ॥  
लोको वेदस्तथाध्यात्मं प्रमाणं त्रिविधं स्मृतम्  ।  
वेदाध्यात्मपदार्थेषु प्रायो नाट्यं प्रतिष्ठितम्  ॥ भ्न्_२५।१२० ॥  
वेदाध्यात्मोपपन्नं तु शब्दच्छन्दस्समन्वितम्  ।  
लोकसिद्धं भवेत्सिद्धं नाट्यं लोकात्मकं तथा  ॥ भ्न्_२५।१२१ ॥  
न च शक्यं हि लोकस्य स्थावरस्य चरस्य च  ।  
शास्त्रेण निर्णयं कर्तुं भावचेष्टाविधिं प्रति  ॥ भ्न्_२५।१२२ ॥  
नानाशीलाः प्रकृतयः शीले नाट्यं प्रतिष्ठिअतम्  ।  
तस्माल्लोकप्रमाणं हि विज्ञेयं नाट्ययोक्तृभिः  ॥ भ्न्_२५।१२३ ॥  
एतान् विधींश्चाभिनयस्य सम्यग्विज्ञाय रङ्गे मनुजः प्रयुङ्क्ते  ।  
स नाट्यतत्त्वाभिनयप्रयोक्ता सम्मानमग्र्यं लभते हि लोके  ॥ भ्न्_२५।१२४ ॥  
एवमेते ह्यभिनया वाङ्नेपथ्याङ्गसम्भवाः  ।  
प्रयोगज्ञेन कर्तव्या नाटके सिद्धिमिच्छता  ॥ भ्न्_२५।१२५ ॥  
  
_____________________________________________________________  
  
  
षड्विंशो ऽध्यायः  
  
अनुरूपा विरूपा च तथा रूपानुरूपिणी  ।  
त्रिप्रकारेह पात्राणां प्रकृतिश्च विभाविता  ॥ भ्न्_२६।१ ॥  
नानावस्थाक्रियोपेता भूमिका प्रकृतिस्तथा  ।  
भृशमुद्योतयेन्नाट्यं स्वभावकरणाश्रयम्  ॥ भ्न्_२६।२ ॥  
बहुबाहूबहुमुखास्तथा च विकृताननाः  ।  
पशुश्वापदवक्त्राश्च खरोष्ट्राश्च गजाननाः  ॥ भ्न्_२६।३ ॥  
एते चान्ये च बहवो नानारूपा भवन्ति ये  ।  
आचार्येण तु ते कार्या मृत्काष्ठजतुचर्मभिः  ॥ भ्न्_२६।४ ॥  
स्वाभाविकेन रूपेन प्रविशेद्रङ्गमण्डलम्  ।  
आत्मरूपमवच्छाद्य वर्णकैर्भूषणैरपि  ॥ भ्न्_२६।५ ॥  
यादृशं यस्य यद्रूपं प्रकृत्या तत्र तादृशम्  ।  
वयोवेषानुरूपेण प्रयोज्यं नाट्यकर्मणि  ॥ भ्न्_२६।६ ॥  
यथा जीवत्स्वभावं हि परित्यज्यान्यदेहिकम्  ।  
परभावं प्रकुरुते परभावं समाश्रितः  ॥ भ्न्_२६।७ ॥  
एवं बुधः परम्भावं सो ऽस्मीति मनसा स्मरन्  ।  
येषां वागङ्गलीलाभिश्चेष्टाभिस्तु समाचरेत्  ॥ भ्न्_२६।८ ॥  
सुकुमारप्रयोगो यो राज्ञामामोदसम्भवः  ।  
शृङ्गाररसमासाद्य तन्नारीषु प्रयोजयेत्  ॥ भ्न्_२६।९ ॥  
युद्धोद्धताविद्धकृता संरम्भारभटाश्च ये  ।  
न ते स्त्रीभिः प्रयोक्तव्याः योक्तव्याः पुरुषेषु ते  ॥ भ्न्_२६।१० ॥  
अनुद्भटमसम्भ्रान्तमनाविद्धाङ्गचेष्टितम्  ।  
लयतालकलापातप्रमाणनियताक्षरम्  ॥ भ्न्_२६।११ ॥  
सुविभक्तपदालापमनिष्ठुरमकाहलम्  ।  
ईदृशं यद्भवेन्नाट्यं नारीभिश्च प्रयोजयेत्  ॥ भ्न्_२६।१२ ॥  
एवं कार्यं प्रयोगज्ञैर्भूमिकाविनिवेशनम्  ।  
स्त्रियो हि स्त्रीगतो भावः पौरुषः पुरुषस्यच  ॥ भ्न्_२६।१३ ॥  
यथा वयो यथावस्थमनुरूपेति सा स्मृता  ।  
पुरुषः स्त्रीकृतं भावं रूपात्प्रकुरुते तु यः  ॥ भ्न्_२६।१४ ॥  
रूपानुरूपा सा ज्ञेया प्रयोगे प्रकृतिर्बुधः  ।  
छन्दतः पौरुषीं भूमिं स्त्री कुर्यादनुरूपतः  ॥ भ्न्_२६।१५ ॥  
न परस्परचेष्टासु कार्यौ स्थविरबालिशौ  ।  
पाठ्यप्रयोगे पुरुषाः प्रयोक्तव्या हि संस्कृते  ॥ भ्न्_२६।१६ ॥  
स्त्रीणां स्वभावमधुराः कण्ठाः पुंसां तु बलवन्तः  ।  
यद्यपि पुरुषो विद्यात् गीतविधानं च लक्षणोपेतम्  ॥ भ्न्_२६।१७ ॥  
माधुर्यगुणविहीनं शोभां जनयेन्न तद्गीतम्  ।  
यत्र स्त्रीणां पाठ्याद्गुणैर्नराणां च कण्ठमाधुर्यम्  ॥ भ्न्_२६।१८ ॥  
प्रकृतिविपर्ययजनितौ विज्ञेयौ तावलङ्कारौ  ।  
प्रायेण देवपार्थिवसेनापतिमुख्यपुरुषभवनेषु  ॥ भ्न्_२६।१९ ॥  
स्त्रीजनकृताः प्रयोगा भवन्ति पुरुषस्वभावेन  ।  
रम्भोर्वशीप्रभृतिषु स्वर्गे नाट्यं प्रतिष्ठितम्  ॥ भ्न्_२६।२० ॥  
तथैव मानुषे लोके राज्ञामन्तःपुरेष्विह  ।  
उपदेष्टव्यमाचार्यैः प्रयत्नेनाङ्गनाजने  ॥ भ्न्_२६।२१ ॥  
न स्वयं भूमिकाभ्यासो बुधैः कार्यस्तु नाटके  ।  
स्त्रीषु योज्यः प्रयत्नेन प्रयोगः पुरुषाश्रयः  ॥ भ्न्_२६।२२ ॥  
यस्मात्स्वभावोपगतो विलासः स्त्रीषु विद्यते  ।  
तस्मात्स्वभावमधुरमङ्गं सुलभसौष्ठवम्  ॥ भ्न्_२६।२३ ॥  
ललितं सौष्ठवं यच्च सो ऽलङ्कारः परो मतः  ।  
प्रयोगो द्विविधश्चैव विज्ञेयो नाटकाश्रयः  ॥ भ्न्_२६।२४ ॥  
सुकुमारस्तथाविद्धो नानाभावरसाश्रयः  ।  
नाटकं सप्रकरणं भाणो वीथ्यङ्क एव च  ॥ भ्न्_२६।२५ ॥  
ज्ञेयानि सुकुमाराणि मानुषैराश्रितानि तु  ।  
सुकुमारप्रयोगो ऽयं राज्ञामामोदकारकः  ॥ भ्न्_२६।२६ ॥  
शृङ्गारसमासाद्य स्त्रीणां तत्तु प्रयोजयेत्  ।  
युद्धोद्धताविद्धकृतासंरम्भारभटाश्च ये  ॥ भ्न्_२६।२७ ॥  
न ते स्त्रीणां प्रकर्तव्याः कर्तव्याः पुरुषैर्हि ते  ।  
यथाविद्धाङ्गहारं तु भेद्यभेद्याहवात्मकम्  ॥ भ्न्_२६।२८ ॥  
मायेन्द्रजालबहुलं पुस्तनैपथ्यदीपितम्  ।  
पुरुषप्रायसञ्चारमल्पस्त्रीकमथोद्धतम्  ॥ भ्न्_२६।२९ ॥  
सात्वत्यारभटीयुक्तं नाट्यमाविद्धसञ्ज्ञितम्  ।  
डिमः समवकारश्च व्यायोगेहामृगौ तथा  ॥ भ्न्_२६।३० ॥  
एतान्याविद्धसञ्ज्ञानि विज्ञेयानि प्रयोक्तृभिः  ।  
एषां प्रयोगः कर्तव्यो देवदानवराक्षसैः  ॥ भ्न्_२६।३१ ॥  
उद्धता ये च पुरुषाः शौर्यवीर्यसमन्विताः  ।  
योग्यः स च प्रयत्नः कर्तव्यः सततप्रमादेन  ॥ भ्न्_२६।३२ ॥  
न हि योग्यया विना भवति च भावरससौष्ठवं किञ्चित्  ।  
सङ्गीतपरिक्लेशो नित्यं प्रमदाजनस्य गुण एव  ॥ भ्न्_२६।३३ ॥  
यन्मधुरकर्कशत्वं लभते नाट्यप्रयोगेण  ।  
प्रमदाः नाट्यविलासैर्लभते यत् कुसुमैर्विचित्रलावण्यम्  ।  
कामोपचारकुशला भवन्ति च काम्या विशेषेण  ॥ भ्न्_२६।३४ ॥  
गीतं वृत्तं तथा वाद्यं प्रस्तारगमनक्रिया  ।  
शिष्यनिष्पादनं चैव षडाचार्यगुणाः स्मृताः  ॥ भ्न्_२६।३५ ॥  
एतानि पञ्च यो वेत्ति स आचार्यः प्रकीर्तितः  ।  
ऊहापोहौ मतिश्चैव स्मृतिर्मेधा तथैव च  ॥ भ्न्_२६।३६ ॥  
मेधास्मृतिर्गुणश्लाघारागः सङ्घर्ष एव च  ।  
उत्साहश्च षडेवैतान् शिष्यस्यापि गुणान् विदुः  ॥ भ्न्_२६।३७ ॥  
एवं कार्यं प्रयोगज्ञैर्नानाभूमिविकल्पनम्  ।  
अत ऊर्ध्वं प्रवक्ष्यामि सिद्धीनामपि लक्षणम्  ॥ भ्न्_२६।३८ ॥  
  
इति भारतीये नाट्यशास्त्रे विकृतिविकल्पो नाम षड्विंशो ऽध्यायः  
  
_____________________________________________________________  
  
  
अथ सप्तविंशो ऽध्यायः  
  
सिद्धीनां तु प्रवक्ष्यामि लक्षणं नाटकाश्रयम्  ।  
यस्मात्प्रयोगः सर्वो ऽयं सिद्ध्यर्थंं सम्प्रदर्शितः  ॥ भ्न्_२७।१ ॥  
सिद्धिस्तु द्विविधा ज्ञेया वाङ्मनोङ्गसमुद्भवा  ।  
दैवी च मानुषी चैव नानाभावसमुत्थिता  ॥ भ्न्_२७।२ ॥  
दशाङ्गा मानुषी सिद्धीर्दैवी तु द्विविधा स्मृता  ।  
नानासत्त्वाश्रयकृता वाङ्नैपथ्यशरीरजा  ॥ भ्न्_२७।३ ॥  
स्मितापहासिनी हासा साध्वहो कष्टमेव च  ।  
प्रबद्धनादा च तथा सिद्धिर्ज्ञेयाथ वाङ्मयी  ॥ भ्न्_२७।४ ॥  
पुलकैश्च सरोमाञ्चैरभ्युत्थानैस्तथैव च  ।  
चेलदानाङ्गुलिक्षेपैः शारीरी सिद्धिरिष्यते  ॥ भ्न्_२७।५ ॥  
किञ्चिच्छिष्टो रसो हास्यो नृत्यद्भिर्यत्र युज्यते  ।  
स्मितेन स प्रतिग्राह्यः प्रेक्षकैर्नित्यमेव च  ॥ भ्न्_२७।६ ॥  
किञ्चिदस्पष्टहास्यं यत्तथा वचनमेव च  ।  
अर्थहास्येन तद्ग्राह्यं प्रेक्षकैर्नित्यमेव हि  ॥ भ्न्_२७।७ ॥  
विदूषकोच्छेदकृतं भवेच्छिल्पकृतं च यत्  ।  
अतिहास्येन तद्ग्राह्यं प्रेक्षकैर्नित्यमेव तु  ॥ भ्न्_२७।८ ॥  
अहोकारस्तथा कार्यो नृणां प्रकृतिसम्भवः  ।  
यद्धर्मपदसंयुक्तं यथातिशयसम्भवम्  ॥ भ्न्_२७।९ ॥  
तत्र साध्विति यद्वाक्यं प्रयोक्तव्यं हि साधकैः  ।  
विस्मयाविष्टभावेषु प्रहर्षार्थेषु चैव हि  ॥ भ्न्_२७।१० ॥  
करुणे ऽपि प्रयोक्तव्यं कष्टं शास्त्रकृतेन तु  ।  
प्रबद्धनादा च तथा विस्मयार्थेषु नित्यशः  ॥ भ्न्_२७।११ ॥  
साधिक्षेपेषु वाक्येषु प्रस्पन्दिततनूरुहैः  ।  
कुतूहलोत्तरावेधैर्बहुमानेन साधयेत्  ॥ भ्न्_२७।१२ ॥  
दीप्तप्रदेशं यत्कार्यं छेद्यभेद्याहवात्मकम्  ।  
सविद्रवमथोत्फुल्लं तथा युद्धनियुद्धजम्  ॥ भ्न्_२७।१३ ॥  
प्रकम्पितांसशीर्षञ्च साश्रं सोत्थानमेव च  ।  
तत्प्रेक्षकैस्तु कुशलैस्साध्यमेवं विधानतः  ॥ भ्न्_२७।१४ ॥  
एवं साधयितव्यैषा तज्ज्ञैः सिद्धिस्तु मानुषी  ।  
दैविकीञ्च पुनः सिद्धिं सम्प्रवक्ष्यामि तत्त्वतः  ॥ भ्न्_२७।१५ ॥  
या भावातिशयोपेता सत्त्वयुक्ता तथैव च  ।  
सा प्रेक्षकैस्तु कर्तव्या दैवी सिद्धिः प्रयोगतः  ॥ भ्न्_२७।१६ ॥  
न शब्दो न यत्र न क्षोभो न चोत्पातनिदर्शनम्  ।  
सम्पूर्णता च रङ्गस्य दैवी सिद्धिस्तु सा स्मृता  ॥ भ्न्_२७।१७ ॥  
दैवी च मानुषी चैव सिद्धिरेषा मयोदिता  ।  
अत ऊर्ध्वं प्रवक्ष्यामि घातान्दैवसमुत्थितन्  ॥ भ्न्_२७।१८ ॥  
दैवात्मपरसमुत्था त्रिविधा घाता बुधैस्तु विज्ञेया  ।  
औत्पातिकश्चतुर्थः कदाचिदथ सम्भवत्येषु  ॥ भ्न्_२७।१९ ॥  
वाताग्निवर्षकुञ्जरभुजङ्गमण्डपनिपाताः  ।  
कीटव्यालपिपीलिकपशुप्रवेशनाश्च दैवककृता  ॥ भ्न्_२७।२० ॥  
घातनतः परमहं परयुक्तान् सम्प्रवक्ष्यामि  ।  
[वैवर्ण्यं चाचेष्टं विभ्रमितत्वं स्मृतिप्रमोहश्च  ॥ भ्न्_२७।२१ ॥  
अन्यवचनं च काव्यं तथाङ्गदोषो विहस्तत्वम्  ।  
एते त्वात्मसमुत्था घाता ज्ञेया प्रयोगज्ञैः]  ॥ भ्न्_२७।२२ ॥  
मात्सर्याद्द्वेषाद्वा तत्पक्षत्वात्तथार्थभेदत्वात्  ।  
एते तु परसमुत्था ज्ञेया घाता बुधैर्नित्यम्  ॥ भ्न्_२७।२३ ॥  
अतिहसितरुदितविस्फोटितान्यथोत्कृष्टनालिकापाताः  ।  
गोमयलोष्टपिपीलिकाविक्षेपाश्चारिसम्भूताः  ॥ भ्न्_२७।२४ ॥  
औत्पतिकाश्च घाता मत्तोन्मत्तप्रवेशलिङ्गकृतः  ।  
पुनरात्मसमुत्था ये घातांस्तांस्तान् प्रवक्ष्यामि  ॥ भ्न्_२७।२५ ॥  
वैलक्षण्यमचेष्टितविभूमिकत्वं स्मृतिप्रमोषश्च  ।  
अन्यवचनं च काव्यं तथार्तनादो विहस्तत्वम्  ॥ भ्न्_२७।२६ ॥  
अतिहसितरुदितविस्वरपिपीलिकाकीटपशुविरावाश्च  ।  
मुकुटाभरणनिपाता पुष्करजाः काव्यदोषाश्च  ॥ भ्न्_२७।२७ ॥  
अतिहसितरुदितहसितानि सिद्धैर्भावस्य दूषकाणि स्युः  ।  
कीटपिपीलिकपाता सिद्धिं सर्वात्मना घ्नान्त  ॥ भ्न्_२७।२८ ॥  
विवस्वरमजाततालं वर्णस्वरसम्पदा च परिहीणम्  ।  
अज्ञातस्थानलयं स्वरगतमेवंविधं हन्यात्  ॥ भ्न्_२७।२९ ॥  
मुकुटाभरणनिपातः प्रबद्धनादश्च नाशनो भवति  ।  
पशुविशसनं तथ अ स्याद्बहुवचनघ्नं प्रयोगेषु  ॥ भ्न्_२७।३० ॥  
विषमं मानविहीनं विमार्जनं चाकुलप्रहारं च  ।  
अविभक्तग्रहमोक्षं पुष्करगतमीदृशं हन्ति  ॥ भ्न्_२७।३१ ॥  
पुनरुक्तो ह्यसमासो विभक्तिभेदो विसन्धयो ऽपार्थः  ।  
त्रैलिङ्गजश्च दोषः प्रत्यक्षपरोक्षसम्मोहाः  ॥ भ्न्_२७।३२ ॥  
छन्दोवृत्तत्यागो गुरुलाघवसङ्करो यतेर्भेदः  ।  
एतानि यथा स्थूलं घातस्थानानि काव्यस्य  ॥ भ्न्_२७।३३ ॥  
ज्ञेयौ तु काव्यजातौ द्वौ घातावप्रतिक्रियौ नित्यम्  ।  
प्रकृतिव्यसनसमुत्थः शेषोदकनालिकत्वम्  ॥ भ्न्_२७।३४ ॥  
अप्रतिभागं स्खलनं विस्वरमुच्चारणं च काव्यस्य  ।  
अस्थानभूषणत्वं पतनं मुकुटस्य विभ्रंशः  ॥ भ्न्_२७।३५ ॥  
वाजिस्यन्दनकुञ्जरखरोष्ट्रशिबिकाविमानयानानाम्  ।  
आरोहणावतरणेष्वनभिज्ञत्वं विहस्त्वम्  ॥ भ्न्_२७।३६ ॥  
प्रहरणकवचानामप्ययथाग्रहणं विधारणं चापि  ।  
अमुकुटभूषणयोगश्चिरप्रवेशो ऽथवा रङ्गे  ॥ भ्न्_२७।३७ ॥  
एभिः स्थानविशेषैर्घाता लक्ष्यास्तु सूरिभिः कुशलैः  ।  
यूपाग्निचयनदर्भस्त्रग्भाण्डपरिग्रहान्मुक्त्वा  ॥ भ्न्_२७।३८ ॥  
सिद्ध्या मिश्रो घातस्सर्वगतश्चैकदेशजो वापि  ।  
नाट्यकुशलैः सलेख्या सिद्धिर्वा स्याद्विघातो वा  ॥ भ्न्_२७।३९ ॥  
नालेख्यो बहुदिनजः सर्वगतो ऽव्यक्तलक्षणविशेषः  ।  
यस्त्वैकदिवसजातस्स प्रत्यवरो ऽपि लेख्यस्स्यात्  ॥ भ्न्_२७।४० ॥  
जर्जरमोक्ष्यस्यान्ते सिद्धेर्मोक्षस्तु नालिकायास्तु  ।  
कर्तव्यस्त्विह सततं नाट्यज्ञैः प्राश्निकैर्विधिना  ॥ भ्न्_२७।४१ ॥  
दैन्ये दीनत्वमायान्ति ते नाट्ये प्रेक्षकाः स्मृताः  ।  
ये तुष्टौ तुष्टिमायान्ति शोके शोकं व्रजन्ति च  ॥ भ्न्_२७।४२ ॥  
यो ऽन्यस्य महे मूर्धो नान्दीश्लोकं पठेद्धि देवस्य  ।  
स्ववशेन पूर्वरङ्गे सिद्धेर्घातः प्रयोगस्य  ॥ भ्न्_२७।४३ ॥  
यो देशभावरहितं भाषाकाव्यं प्रयोजयेद्बुद्ध्या  ।  
तस्याप्यभिलेख्यः स्याद्घातो देशः प्रयोगज्ञैः  ॥ भ्न्_२७।४४ ॥  
कः शक्तो नाट्यविधौ यथावदुपपादनं प्रयोगस्य  ।  
कर्तुं व्यग्रमना वा यथावदुक्तं परिज्ञातम्  ॥ भ्न्_२७।४५ ॥  
तस्माद्गम्भीरार्थाः शब्दा ये लोकवेदसंसिद्धाः  ।  
सर्वजनेन ग्राह्या योज्या नाटके विधिवत्  ॥ भ्न्_२७।४६ ॥  
न च किञ्चिद्गुणहीनं दोषैः परिवर्जितं न चाकिञ्चित्  ।  
तस्मान्नाट्यप्रकृतौ दोषा नाट्यार्थतो ग्राह्या  ॥ भ्न्_२७।४७ ॥  
न च नादरस्तु कार्यो नटेन वागङ्गसत्त्वनेपथ्ये  ।  
रसभावयोश्च गीतेष्वातोद्ये लोकयुक्त्यां च  ॥ भ्न्_२७।४८ ॥  
एवमेतत्तु विज्ञेयं सिद्धीनां लक्षणं बुधैः  ।  
अत ऊर्ध्वं प्रवक्ष्यामि प्राश्निकानां तु लक्षणम्  ॥ भ्न्_२७।४९ ॥  
चारित्राभिजनोपेताः शान्तवृत्ताः कृतश्रमाः  ।  
यशोधर्मपराश्चैव मध्यस्थवयसान्विताः  ॥ भ्न्_२७।५० ॥  
षडङ्गनाट्यकुशलाः प्रबुद्धाः शुचयः समाः  ।  
चतुरातोद्यकुशलाः वृत्तज्ञास्तत्त्वदर्शिनः  ॥ भ्न्_२७।५१ ॥  
देशभाषाविधानज्ञाः कलाशिल्पप्रयोजकाः  ।  
चतुर्थाभिनयोपेता रसभावविकल्पकाः  ॥ भ्न्_२७।५२ ॥  
शब्दच्छन्दोविधानज्ञा नानाशास्त्रविचक्षणाः  ।  
एवं विधास्तु कर्तव्याः प्राश्निका दशरूपके  ॥ भ्न्_२७।५३ ॥  
अव्यग्रैरिन्द्रियैः शुद्ध ऊहापोहविशारदः  ।  
त्यक्तदोषोनुअरागी च स नाट्ये प्रेक्षकः स्मृतः  ॥ भ्न्_२७।५४ ॥  
न चैवेते गुणाः सम्यक् सर्वस्मिन् प्रेक्षके स्मृताः  ।  
विज्ञेयस्याप्रमेयत्वात्सङ्कीर्णानां च पार्षदि  ॥ भ्न्_२७।५५ ॥  
यद्यस्य शिल्पं नेपथ्यं कर्मचेष्टितमेव वा  ।  
तत्तथा तेन कार्यं तु स्वकर्मविषयं प्रति  ॥ भ्न्_२७।५६ ॥  
नानाशीलाः प्रकृतयः शीले नाट्यं विनिर्मितम्  ।  
उत्तमाधममध्यानां वृद्धबालिशयोषिताम्  ॥ भ्न्_२७।५७ ॥  
तुष्यन्ति तरुणाः कामे विदग्धाः समयात्विते  ।  
अर्थेष्वर्थपराश्चैव मोक्षे चाथ विरागिणः  ॥ भ्न्_२७।५८ ॥  
शूरास्तु वीररौद्रेषु नियुद्धेष्वाहवेषु च  ।  
धर्माख्याने पुराणेषु वृद्धास्तुष्यन्ति नित्यशः  ॥ भ्न्_२७।५९ ॥  
न शक्यमधमैर्ज्ञातुमुत्तमानां विचेष्टितम्  ।  
तत्त्वभावेषु सर्वेषु तुष्यन्ति सततं बुधाः  ॥ भ्न्_२७।६० ॥  
बाला मूर्खाः स्त्रियश्चैव हास्यनैपथ्ययोः सदा  ।  
यस्तुष्टो तुष्टिमायाति शोके शोकमुपैति च  ॥ भ्न्_२७।६१ ॥  
क्रुद्धः क्रोधे भये भीतः स श्रेष्ठः प्रेक्षकः स्मृतः  ।  
एवं भावानुकरणे यो यस्मिन् प्रविशेन्नरः  ॥ भ्न्_२७।६२ ॥  
स तत्र प्रेक्षको ज्ञेयो गुणैरेभिरलङ्कृतः  ।  
एवं हि प्रेक्षका ज्ञेयाः प्रयोगे दशरूपतः  ॥ भ्न्_२७।६३ ॥  
सङ्घर्षे तु समुत्पन्ने प्राश्निकान् सन्निबोधत  ।  
यज्ञविन्नर्तकश्चैव छन्दोविच्छब्दवित्तथा  ॥ भ्न्_२७।६४ ॥  
अस्त्रविच्चित्रकृद्वेश्या गन्धर्वो रजसेवकः  ।  
यज्ञविद्यज्ञयोगे तु नर्तको ऽभिनये स्मृतः  ॥ भ्न्_२७।६५ ॥  
छन्दोविद्वृत्तबन्धेषु शब्दवित्पाठ्यविस्तरे  ।  
इष्वस्त्रवित्सौष्ठवे तु नेपथ्ये चैव चित्रकृत्  ॥ भ्न्_२७।६६ ॥  
कामोपचारे वेश्या च गान्धर्वः स्वरकर्मणि  ।  
सेवकस्तूपचारे स्यादेते वै प्राश्निकाः स्मृताः  ॥ भ्न्_२७।६७ ॥  
एभिर्दृष्टान्तसंयुक्तैर्दोषा वाच्यास्तथा गुणाः  ।  
अशास्त्रज्ञा विवादेषु यथा प्रकृतिकर्मतः  ॥ भ्न्_२७।६८ ॥  
अथैते प्रश्निका ज्ञेयाः कथिता ये मयानघाः  ।  
शास्त्रज्ञानाद्यदा तु स्यात्सङ्घर्षः शास्त्रसंश्रयः  ॥ भ्न्_२७।६९ ॥  
शास्त्रप्रामाणनिर्माणैर्व्यवहारो भवेत्तदा  ।  
भर्तृनियोगादन्यो ऽन्यविग्रात्स्पर्धयापि भरतानाम्  ॥ भ्न्_२७।७० ॥  
अर्थपताका हेतोस्सङ्घर्षो नाम सम्भवति  ।  
तेषां कार्यं व्यवहारदर्शनं पक्षपातविरहेण  ॥ भ्न्_२७।७१ ॥  
कृत्वा पणं पताकां व्यवहारः स भवितव्यस्तु  ।  
सर्वैरनन्यमतिभिः सुखोपविष्टैश्च शुद्धभावैश्च  ॥ भ्न्_२७।७२ ॥  
यैर्लेखकगमकसहायास्सह सिद्धिभिर्घाताः  ।  
नात्यासनैर्नदूरसंस्थितैः प्रेक्षकैस्तु भवितव्यम्  ॥ भ्न्_२७।७३ ॥  
तेषामासनयोगो द्वादशहस्तस्थितः कार्यः  ।  
यानि विहितानि पूर्वं सिद्धिस्थानानि तानि लक्ष्याणि  ॥ भ्न्_२७।७४ ॥  
घाताश्च लक्षणीयाः प्रयोगतो नाट्ययोगे तु  ।  
दैवाद्घातसमुत्थाः परोत्थिता वा बुधैर्नवैर्लेख्याः  ॥ भ्न्_२७।७५ ॥  
घाता नाट्यसमुत्था ह्यात्मसमुत्थास्तु लेख्याः स्युः  ।  
घाता यस्य त्वल्पाः सङ्ख्याताः सिद्धयश्च बहुलाः स्युः  ॥ भ्न्_२७।७६ ॥  
विदितं कृत्वा राज्ञस्तस्मै देया पताका हि  ।  
सिध्यतिशयात्पताका समसिद्धौ पार्थिवाज्ञया देया  ॥ भ्न्_२७।७७ ॥  
अथ नरपतिः समः स्यादुभयोरपि सा तदा देया  ।  
एवं विधिज्ञैर्यष्टव्यो व्यवहारः समञ्जसाम्  ॥ भ्न्_२७।७८ ॥  
स्वस्थचित्तसुखासिनैः सुविशिष्टैर्गुणार्थिभिः  ।  
विमृश्य प्रेक्षकैर्ग्राह्यं सर्वरागपराङ्गमुखैः  ॥ भ्न्_२७।७९ ॥  
साधन दूषणाभासः प्रयोगसमयाश्रितैः  ।  
समत्वमङ्गमाधुर्यं पाठ्यं प्रकृतयो रसाः  ॥ भ्न्_२७।८० ॥  
वाद्यं गानं सनेपथ्यमेतज्ज्ञेयं प्रयत्नतः  ।  
गीतवादित्रतालेन कलान्तरकलासु च  ॥ भ्न्_२७।८१ ॥  
उअदङ्गं क्रियते नाट्यं समन्तात् सममुच्यते  ।  
अङ्गोपाङ्गसमायुक्तं गीतताललयान्वितम्  ॥ भ्न्_२७।८२ ॥  
गानवाद्यसमत्वं च तद्बुधैः सममुच्यते  ।  
सनिर्भुग्नमुरः कृत्वा चतुरश्रक्रुतौ करौ  ॥ भ्न्_२७।८३ ॥  
ग्रीवाञ्चिता तथा कर्या त्वङ्गमाधुर्यमेव च  ।  
पूर्व्रोक्तानीह शेषाणि यानि द्रव्याणि साधकैः  ॥ भ्न्_२७।८४ ॥  
वद्यादीनां पुनर्वुप्रा लक्षणं सन्निबोधत  ।  
वाद्यप्रभृतयो गानं वाद्यमाणानि निर्दिशेत्  ॥ भ्न्_२७।८५ ॥  
यानि स्थानानि सिद्धीनां तैः सिद्धिं तु प्रकाशयेत्  ।  
हर्षादङ्गसमुद्भूतां नानारससमुत्थिताम्  ॥ भ्न्_२७।८६ ॥  
वारकालास्तु विज्ञेया नाट्यज्ञैर्विविधाश्रयाः  ।  
दिवसैश्चैव रात्रिश्च तयोर्वारान् निबोधत  ॥ भ्न्_२७।८७ ॥  
पूर्वाह्णस्त्वथ मध्याह्नस्त्वपराह्णस्तथैव च  ।  
दिवा समुत्था विज्ञेया नाट्यवाराः प्रयोगतः  ॥ भ्न्_२७।८८ ॥  
प्रादोषिकार्धरात्रिश्च तथा प्राभातिको ऽपरः  ।  
नाट्यवारा भवन्त्येते रात्रावित्यनुपूर्वशः  ॥ भ्न्_२७।८९ ॥  
एतेषां अत्र यद्योज्यं नाट्यकार्यं रसाश्रयम्  ।  
तदहं सम्प्रवक्ष्यामि वारकालसमाश्रयम्  ॥ भ्न्_२७।९० ॥  
यच्छ्रोत्ररमणीयं स्याद्धर्मोत्थनकृतं च यत्  ।  
पूर्वाह्णे तत्प्रयोक्तव्यं शुद्धं वा विकृतं तथा  ॥ भ्न्_२७।९१ ॥  
सत्त्वोत्थानगुणैर्युक्तं वाद्यभूयिष्ठमेव च  ।  
पुष्कलं सत्त्वयुक्तं च अपराह्णे प्रयोजयेत्  ॥ भ्न्_२७।९२ ॥  
कैशिकीवृत्तिसंयुक्तं शृङ्गारससंश्रयम्  ।  
नृत्यवादित्रगीताढ्यं प्रदोषे नाट्यमिष्यते  ॥ भ्न्_२७।९३ ॥  
यन्नर्महास्यबहुलं करुणप्रायमेव च  ।  
प्रभातकाले तत्कार्यं नाट्यं निद्राविनाशनम्  ॥ भ्न्_२७।९४ ॥  
अर्धरात्रे नियुञ्जीत समध्याह्ने तथैव च  ।  
सन्ध्याभोजनकाले च नाट्यं नैव प्रयोजयेत्  ॥ भ्न्_२७।९५ ॥  
एवं कालं च देशं च समीक्ष्य च बलाबलम्  ।  
नित्यं नाट्यं प्रयुञ्जीत यथाभावं यथारसम्  ॥ भ्न्_२७।९६ ॥  
अथव देशकालौ च न परीक्ष्यौ प्रयोक्तृभिः  
यथैवाज्ञापयेद्भर्ता तदा योज्यमसंशयम्।  ॥ भ्न्_२७।९७ ॥  
तथा समुदिआताश्चैव विज्ञेया नाटकाश्रिताः  ।  
पात्रं प्रयोगमृद्धिश्च विज्ञेयास्तु त्रयो गुणाः  ॥ भ्न्_२७।९८ ॥  
बुद्धिमत्वं सुरूपत्वं लयतालज्ञता तथा  ।  
रसभावज्ञता चैव वयस्स्थत्वं कुतूहलम्  ॥ भ्न्_२७।९९ ॥  
ग्रहणं धारणं चैव गात्रावैकल्यमेव च  ।  
निजसाध्वसतोत्साह इति पात्रगतो विधिः  ॥ भ्न्_२७।१०० ॥  
सुवाद्यता सुगानत्वं सुपाठ्यत्वं तथैव च  ।  
शास्त्रकर्मसमायोगः प्रयोग इति सञ्ज्ञितः  ॥ भ्न्_२७।१०१ ॥  
शुचिभूषणतायां तु माल्याभरणवाससाम्  ।  
विचित्ररचना चैव समृद्धिरिति सञ्ज्ञिता  ॥ भ्न्_२७।१०२ ॥  
यदा समुदिताः सर्वे एकीभूता भवन्ति हि  ।  
अलङ्काराः सकुतपा मन्तव्यो नाटकाश्रयाः  ॥ भ्न्_२७।१०३ ॥  
एतदुक्तं द्विजश्रेष्ठाः सिद्धीनां लक्षणं मया  ।  
अत ऊर्ध्वं प्रवक्ष्याम्यातोद्यानां विकल्पनम्  ॥ भ्न्_२७।१०४ ॥  
  
इति भारतीये नाट्यशास्त्रे सिद्धिव्यञ्जको नाम सप्तविंशो ऽध्यायः  
  
_____________________________________________________________  
  
  
अथ अष्टाविंशो ऽध्यायः  
  
आतोद्यविधिमिदानीं वक्ष्यामः  
ततं चैवावनद्धं च घनं सुषिरमेव च  ।  
चतुर्विधं तु विज्ञेयमातोद्यं लक्षणान्वितम्  ॥ भ्न्_२८।१ ॥  
ततं तन्त्रीकृतं ज्ञेयमवनद्धं तु पौष्करम्  ।  
घनं तालस्तु विज्ञेयः सुषिरो वंश उच्यते  ॥ भ्न्_२८।२ ॥  
प्रयोगस्त्रिविधो ह्येषां विज्ञेयो नाटकाश्रयः  ।  
ततं चैवावनद्धं च तथा नाट्यकृतो ऽपरः  ॥ भ्न्_२८।३ ॥  
ततः कुतपविन्यासो गायनः सपरिग्रहः  ।  
वैपञ्चिको वैणिकश्च वंशवादस्तथैव च  ॥ भ्न्_२८।४ ॥  
मार्दङ्गिकः पाणविकस्तथा दार्दुरिको बुधैः  ।  
अवनद्धविधावेष कुतपः समुदाहृतः  ॥ भ्न्_२८।५ ॥  
  
उत्तमाधममध्याभिस्तथा प्रकृतिभिर्युतः  ।  
कुतपो नाट्ययोगे तु नानादेशसमाश्रयः  ॥ भ्न्_२८।६ ॥  
एवं गानं च वाद्यं च नाट्यं च विविधाश्रयम्  ।  
अलातचक्रप्रतिमं कर्तव्यं नाट्ययोक्तृभिः  ॥ भ्न्_२८।७ ॥  
यत्तु तन्त्रीकृतं प्रोक्तं नानातोद्यसमाश्रयम्  ।  
गान्धर्वमिति तज्ज्ञेयं स्वरतालपदात्मकम्  ॥ भ्न्_२८।८ ॥  
अत्यर्थमिष्टं देवानां तथा प्रीतिकरं पुनः  ।  
गन्धर्वाणां च यस्माद्धि तस्माद्गन्धर्वमुच्यते  ॥ भ्न्_२८।९ ॥  
अस्य योनिर्भवेद्गानं वीणा वंशस्तथैव च  ।  
एतेषां चैव वक्ष्यामि विधिं स्वरसमुत्थितम्  ॥ भ्न्_२८।१० ॥  
गान्धर्वं त्रिविधं विद्यात्स्वरतालपदात्मकम्  ।  
त्रिविधस्यापि वक्ष्यामि लक्षणं कर्म चैव हि  ॥ भ्न्_२८।११ ॥  
द्व्यधिष्ठानाः स्वरा वैणाः शारीराश्च प्रकीर्तिताः  ।  
एतेषां सम्प्रवक्ष्यामि विधानं लक्षणान्वितम्  ॥ भ्न्_२८।१२ ॥  
स्वरा ग्रामौ मूर्च्छनाश्च तानाः स्थानानि वृत्तयः  ।  
शुष्कं साधारणे वर्णा ह्यलङ्काराश्च धातवः  ॥ भ्न्_२८।१३ ॥  
श्रुतयो यतयश्चैव नित्यं स्वरगतात्मकाः  ।  
दारव्यां समवायस्तु वीणायां समुदाहृतः  ॥ भ्न्_२८।१४ ॥  
स्वरा ग्रामावलङ्कारा वर्णाः स्थानानि जातयः  ।  
साधारणे च शरीर्यां वीणायामेष सङ्ग्रहः  ॥ भ्न्_२८।१५ ॥  
व्यञ्जनानि स्वरा वर्णाः सन्धयो ऽथ विभक्तयः  ।  
नामाख्यातोपसर्गाश्च निपातास्तद्धिताः कृतः  ॥ भ्न्_२८।१६ ॥  
छन्दोविधिरलङ्कारा ज्ञेयः पदगतो विधिः  ।  
निबद्धं चानिबद्धं च द्विविधं तत्पदं स्मृतम्  ॥ भ्न्_२८।१७ ॥  
ध्रुवस्त्वावापनिष्कामौ विक्षेपो ऽथ प्रवेशनम्  ।  
शम्या तालः सन्निपातः परिवर्तः सवस्तुकः  ॥ भ्न्_२८।१८ ॥  
मात्रा प्रकरणाङ्गानि विवारी यतयो लयाः  ।  
गीतयो ऽवयवा मार्गाः पादमार्गाः सपाणयः  ॥ भ्न्_२८।१९ ॥  
इत्येकविंशतिविधं ज्ञेयं तालगतं बुधैः  ।  
गान्धर्वसङ्ग्रहो ह्येष विस्तरं तु निबोधत  ॥ भ्न्_२८।२० ॥  
तत्र स्वराः:  
षड्जश्च ऋषभश्चैव गान्धारो मध्यमस्तथा  ।  
पञ्चमो धैवतश्चैव सप्तमो ऽथ निषादवान्  ॥ भ्न्_२८।२१ ॥  
चतुर्विधत्वमेतेषां विज्ञेयं गानयोक्तृभिः  ।  
वादी चैवाथ संवादी विवादी चानुवाद्यपि  ॥ भ्न्_२८।२२ ॥  
संवादो मध्यमग्रामे पञ्चमस्यर्षभस्य च  ।  
षड्जग्रामे तु षड्जस्य संवादः पञ्चमस्य च  ॥ भ्न्_२८।२३ ॥  
तिस्रो द्वे च चतस्रश्च चतस्रस्तिस्र एव च  ।  
द्वे चैवाद्य चतस्रश्च षड्जग्रामे भवेद्विधिः  ॥ भ्न्_२८।२४ ॥  
चतुःश्रुतिर्भवेत् षड्ज ऋषभस्त्रिश्रुतिः स्मृतः  ।  
द्विश्रुतिश्चैव गान्धारो मध्यमश्च चतुःश्रुतिः  ॥ भ्न्_२८।२५ ॥  
पञ्चमस्तद्वदेव स्यात् त्रिश्रुतिर्धैवतो मतः  ।  
द्विश्रुतिश्च निषादः स्यात् षड्जग्रामे विधिर्भवेत्  ॥ भ्न्_२८।२६ ॥  
अथ मूर्च्छनाः द्वैग्रामिक्यश्चतुर्दश:  
आदावुत्तरमन्द्रा स्याद्रजनी चोत्तरायता  ।  
चतुर्थी शुद्धषड्जा तु पञ्चमी मत्सरीकृता  ॥ भ्न्_२८।२७ ॥  
अश्वक्रान्ता तथा षष्ठी सप्तमी चाभिरुद्गता  ।  
षड्जग्रामाश्रिता ह्येता विज्ञेयाः सप्तमूर्च्छनाः  ॥ भ्न्_२८।२८ ॥  
षड्जे चोत्तरमन्द्रा स्यादृषभे चाभिरुद्गता  ।  
अश्वक्रान्ता तु गान्धारे मध्यमे मत्सरीकृता  ॥ भ्न्_२८।२९ ॥  
पञ्चमे शुद्धषड्जा स्याद्धैवते चोत्तरायता  ।  
निषादे रजनी च स्यादित्येताः षड्जमूर्च्छनाः  ॥ भ्न्_२८।३० ॥  
अथ मध्यमग्रामे:  
सौवीरी हरिणाश्वा च स्यात्कलोपनता तथा  ।  
शुद्धमध्या तथा मार्गी पौरवी हृष्यका तथा  ।  
मध्यमग्रामजा ह्येता विज्ञेयाः सप्तमूर्च्छनाः  ॥ भ्न्_२८।३१ ॥  
अपि च:  
क्रमयुक्ताः स्वराः सप्त मूर्च्छनेत्यभिसञ्ज्ञिताः  ।  
षट्पञ्चस्वरकास्तानाः षाडवौडुविताश्रयाः  ॥ भ्न्_२८।३२ ॥  
साधारणकृताश्चैव काकलीसमलङ्कृताः  ।  
अन्तरस्वरसंयुक्ता मूर्च्छना ग्रामयोर्द्वयोः  ॥ भ्न्_२८।३३ ॥  
यथा:  
छायासु भवति शीतं प्रस्वेदो भवति चातपस्थस्य  ।  
न च नागतो वसन्तो न च निःशेषः शिशिरकालः  ॥ भ्न्_२८।३४ ॥  
भवतश्चात्र:  
अन्तरस्वरसंयोगो नित्यमारोहिसंश्रयः  ।  
कार्यो ह्यल्पो विशेषेण नावरोही कदाचन  ॥ भ्न्_२८।३५ ॥  
क्रियमाणो ऽवरोही स्यादल्पो वा यदि वा बहुः  ।  
जातिरागं श्रुतिं चैव नयन्ते त्वन्तरस्वराः  ॥ भ्न्_२८।३६ ॥  
इति  
  
जातीरिदानीं वक्ष्यामः  
  
स्वरसाधारणगतास्तिस्रो ज्ञेयास्तु जातयः  ।  
मध्यमा पञ्चमी चैव षड्जमध्या तथैव च  ॥ भ्न्_२८।३७ ॥  
आसामंशास्तु विज्ञेयाः षड्जमध्यमपञ्चमाः  ।  
यथा स्वं दुर्बलतरा व्यक्ता सा पञ्चमी तथा  ॥ भ्न्_२८।३८ ॥  
जातयो ऽष्टादशेत्येवं ब्रह्मणाभिहितं पुरा  ।  
तास्त्वहं वर्तयिष्यामि ग्रहांशादिविभागतः  ॥ भ्न्_२८।३९ ॥  
षाड्जी चैवार्षभी चैव धैवत्यथ निषादिनी  ।  
षड्जोदीच्यवती चैव तथा वै षड्जकैशिकी  ॥ भ्न्_२८।४० ॥  
षड्जमध्या तथा चैव षड्जग्रामसमाश्रयाः  ।  
अत ऊर्ध्वं प्रवक्ष्यामि मध्यमग्रामसंश्रिताः  ॥ भ्न्_२८।४१ ॥  
गान्धारी मध्यमा चैव गान्धारोदीच्यवा तथा  ।  
पञ्चमी रक्तगान्धारी तथा गान्धारपञ्चमी  ॥ भ्न्_२८।४२ ॥  
मध्यमोदीच्यवा चैव नन्दयन्ति तथैव च  ।  
कर्मारवी च विज्ञेया तथान्ध्री कैशिकी मता  ॥ भ्न्_२८।४३ ॥  
स्वरसाधारणगतास्तिस्रो ज्ञेयास्तु जातयः  ।  
मध्यमा षड्जमध्या च पञ्चमी चैव सूरिभिः  ॥ भ्न्_२८।४४ ॥  
आसामंशास्तु विज्ञेयाः षड्जमध्यमपञ्चमाः  ।  
यथास्वं दुर्बलतरं व्यत्यासात्त्वत्र पञ्चमी  ॥ भ्न्_२८।४५ ॥  
शुद्धा विकृताश्चैव हि समवायाज्जातयस्तु जायन्ते  ।  
पुनरेवाशुद्धकृता भवन्त्यथैकादशान्यास्तु  ॥ भ्न्_२८।४६ ॥  
तासां यन्निर्वृत्ताः स्वरेष्वथांशेषु जातिषु च जातिः  ।  
तद्वक्ष्यामि यथावत्सङ्क्षेपेण क्रमेणेह  ॥ भ्न्_२८।४७ ॥  
परस्परविनिष्पन्ना ज्ञेया ह्येवं तु जातयः  ।  
पृथग्लक्षणसंयुक्ता द्वैग्रामिकाः स्वराश्रयाः  ॥ भ्न्_२८।४८ ॥  
चतस्रो जातयो नित्यं ज्ञेयाः सप्तस्वरा बुधैः  ।  
चतस्रः षट्स्वरा ज्ञेयाः स्मृताः पञ्चस्वरा दश  ॥ भ्न्_२८।४९ ॥  
मध्यमोदीच्यवा चैव तथा वै षड्जकैशिकी  ।  
कार्मारवी च सम्पूर्णा तथा गान्धारपञ्चमी  ॥ भ्न्_२८।५० ॥  
षाड्ज्यान्ध्री नन्दयन्ती च गान्धारोदीच्यवा तथा  ।  
चतस्रः षट्स्वरा ह्येताः ज्ञेयाः पञ्च स्वरा दश  ॥ भ्न्_२८।५१ ॥  
नैषादी चार्षभी चैव धैवती षड्जमध्यमा  ।  
षड्जोदीच्यवती चैव पञ्च षड्जाश्रिताः स्मृताः  ॥ भ्न्_२८।५२ ॥  
गान्धारी रक्तगान्धारी मध्यमा पञ्चमी तथा  ।  
कैशिकी चैव पञ्चैता मध्यमग्रामसंश्रयाः  ॥ भ्न्_२८।५३ ॥  
यास्ताः सप्तस्वरा ज्ञेया याश्चैताः षट्स्वराः स्मृताः  ।  
कदाचित् षाडवीभूताः कदाचिच्चौडुवे मताः  ॥ भ्न्_२८।५४ ॥  
षड्जग्रामे तु सम्पूर्णा विज्ञेया षड्जकैशिकी  ।  
षट्स्वरा चैव विज्ञेया षाड्जी गान्धारयोगतः  ॥ भ्न्_२८।५५ ॥  
गान्धारपञ्चमी चैव मध्यमोदीच्यवा तथा  ।  
पुनश्च षट्स्वरा ज्ञेया गान्धारोदीच्यवा बुधैः  ॥ भ्न्_२८।५६ ॥  
आन्ध्री च नन्दयन्ती च मध्यमग्रामसंश्रयाः  ।  
एवमेता बुधैर्ज्ञेया द्वैग्रामिक्यो ऽपि जातयः  ॥ भ्न्_२८।५७ ॥  
अत ऊर्ध्वं प्रवक्ष्यामि तासामंशविकल्पनम्  ।  
षट्स्वराः सप्तमे ह्यंशे नेष्यन्ते षड्जमध्यमाः  ॥ भ्न्_२८।५८ ॥  
संवाद्यलोपाद्गान्धारे तद्वदेव हि नेष्यते  ।  
गान्धारीरक्तगान्धारीकैशिकीनां तु पञ्चमः  ॥ भ्न्_२८।५९ ॥  
षड्जायां चैव गान्धारमंशकं विद्धि षाडवम्  ।  
षाडवं धैवते नास्ति षड्जोदीच्यामथांशके  ॥ भ्न्_२८।६० ॥  
संवाद्यलोपात्सप्तैताः षाट्स्वर्येण विवर्जिताः  ।  
गान्धारीरक्तगान्धार्योः षड्जमध्यमपञ्चमाः  ॥ भ्न्_२८।६१ ॥  
सप्तमश्चैव विज्ञेयो येषु नौडुवितं भवेत्  ।  
द्वौ षड्जमध्यमांशो तु गान्धारो ऽथ निषादवान्  ॥ भ्न्_२८।६२ ॥  
ऋषभश्चैव पञ्चम्यां कैशिक्यां चैव धैवतः  ।  
एवं तु द्वादशैवेह वर्ज्याः पञ्च स्वराः सदा  ॥ भ्न्_२८।६३ ॥  
तास्त्वनौडुविता नित्यं कर्तव्या हि स्वराश्रयाः  ।  
सर्वस्वराणां नाशस्तु विहितस्त्वथ जातिषु  ॥ भ्न्_२८।६४ ॥  
न मध्यमस्य नाशस्तु कर्तव्यो हि कदाचन  ।  
सर्वस्वराणां प्रवरो ह्यनाशी मध्यमः स्मृतः  ।  
गान्धर्वकल्पे विहितः सामस्वपि च मध्यमः  ॥ भ्न्_२८।६५ ॥  
दशकं जातिलक्षणम्:  
ग्रहांशौ तारमन्द्रौ च न्यासो ऽपन्यास एव च  ।  
अल्पत्वं च बहुत्वं च षाडवौडुविते तथा  ॥ भ्न्_२८।६६ ॥  
अथ ग्रहाः:  
ग्रहास्तु सर्वजातीनामंशवत्परिकीर्तिताः  ।  
यत्प्रवृत्तं भवेद्गेयमंशो ग्रहविकल्पितः  ॥ भ्न्_२८।६७ ॥  
तत्रांशो नाम:  
यस्मिन् भवति रागश्च यस्माच्चैव प्रवर्तते  ।  
मन्द्रश्च तारमन्द्रश्च यो ऽत्यर्थं चोपलभ्यते  ॥ भ्न्_२८।६८ ॥  
ग्रहापन्यासविन्याससन्न्यासन्यासगोचरः  ।  
अनुवृत्तश्च यस्येह स्ॐऽशः स्याद्दशलक्षणः  ॥ भ्न्_२८।६९ ॥  
पञ्चस्वरपरा तारगतिर्यथा  
अंशात्तारगतिं विद्यादाचतुर्थस्वरादिह  ।  
आ पञ्चमात्पञ्चमाद्वा नातःपरमिहेष्यते  ॥ भ्न्_२८।७० ॥  
  
त्रिधा मन्द्रगतिः ।  
अंशपरा न्यासपरा अपरन्यासपरा चेति ।  
  
मन्द्रस्त्वंशपरो नास्ति न्यासौ तु द्वौ व्यवस्थितौ  ।  
गान्धारन्यासलिङ्गे तु दृष्टमार्षभसेवनम्  ॥ भ्न्_२८।७१ ॥  
  
अथ न्यास एकविंशतिसङ्ख्यः ।  
अङ्गसमाप्तौ न्यासः ।  
तद्वदपन्यासो ह्यङ्गमध्ये षट्पञ्चाशत्सङ्ख्यः ।  
  
यथा:  
न्यासो ऽङ्गसमाप्तौ स चैकविंशतिसङ्ख्यस्तथा  ।  
अक्षराणि षट्पञ्चाशत्सङ्ख्यो ऽपन्यासो ऽङ्गमध्ये भवेत्  ॥ भ्न्_२८।७२ ॥  
तत्र प्रथमं विदारीमध्ये न्यासस्वरप्रयुक्तस्तु  ।  
विवदनशीलं मुक्त्वा सन्न्यासः सो ऽभिधातव्यः  ।  
कृत्वा पदावसाने विन्यासात्क्वापि विन्यासः  ॥ भ्न्_२८।७३ ॥  
  
तथा:  
अल्पत्वे ऽथ बहुत्वे बलवदबलता विनिश्चयादेव  ।  
जातिस्वरैस्तु नित्यं जात्यल्पत्वं द्विविधमेतत्  ॥ भ्न्_२८।७४ ॥  
सञ्चारांशे बलस्थानामल्पत्वे दुर्बलासु च  ।  
न्यासश्चान्तरमार्गस्तु जातीनां व्यक्तिकारकः  ॥ भ्न्_२८।७५ ॥  
पञ्चस्वरमौडुवितं विज्ञेयं दशविधं प्रयोगज्ञैः  ।  
त्रिंशत्प्रकारविहितं पूर्वोक्तं लक्षणं चास्य  ॥ भ्न्_२८।७६ ॥  
षट्स्वरस्य प्रयोगो ऽस्ति तथा पञ्चस्वरस्य च  ।  
चतुःस्वरप्रयोगो ऽपि ह्यवकृष्टध्रुवास्विह  ॥ भ्न्_२८।७७ ॥  
द्वैग्रामिकीणां जातीनां सर्वासामपि नित्यशः  ।  
अंशास्त्रिषष्टिर्विज्ञेयास्तेषां चैवांशवद् ग्रहाः  ॥ भ्न्_२८।७८ ॥  
  
अंशग्रहमिदानीं वक्ष्यामः ।  
तत्र:  
मध्यमोदीच्यवायास्तु नन्दयन्त्यास्तथैव च  ।  
तथा गान्धारपञ्चम्याः पञ्चम्ॐऽशो ग्रहस्तथा  ॥ भ्न्_२८।७९ ॥  
धैवत्याश्च तथा ह्यंशौ विज्ञेयौ धैवतर्षभौ  ।  
पञ्चम्याश्च तथा ज्ञेयौ ग्रहांशौ पञ्चमर्षभौ  ॥ भ्न्_२८।८० ॥  
गान्धारोदीच्यवायास्तु ग्रहांशौ षड्जमध्यमौ  ।  
आर्षभ्याश्च ग्रहा अंशा धैवतर्षभसप्तमाः  ॥ भ्न्_२८।८१ ॥  
गान्धारश्च निषादश्च ह्यार्षभश्च तथापरः  ।  
निषादिन्यास्त्रयो ह्येते ग्रहा अंशाश्च कीर्तिताः  ॥ भ्न्_२८।८२ ॥  
षड्जपञ्चमगान्धारैस्त्रिभिरेव प्रकीर्तिताः  ।  
अंशैर्ग्रहैस्तथा चैव विज्ञेया षड्जकैशिकी  ॥ भ्न्_२८।८३ ॥  
षड्जश्च मध्यमश्चैव निषादो धैवतस्तथा  ।  
षड्जोदीच्यवतीजातेर्ग्रहा अंशाश्च कीर्तिताः  ॥ भ्न्_२८।८४ ॥  
पञ्चमश्चार्षभश्चैव निषादो धैवतस्तथा  ।  
कार्मारव्या बुधैरंशा ग्रहाश्च परिकीर्तिताः  ॥ भ्न्_२८।८५ ॥  
गान्धारश्चार्षभश्चैव पञ्चमो ऽथ निषादवान्  ।  
चत्वर्ॐशा भवन्त्यान्ध्र्या ग्रहाश्चैव तथैव हि  ॥ भ्न्_२८।८६ ॥  
षड्जश्चाथर्षभश्चैव मध्यमः पञ्चमस्तथा  ।  
मध्यमाया ग्रहा ज्ञेया अंशाश्चैव सधैवताः  ॥ भ्न्_२८।८७ ॥  
निषादषड्जगान्धारमध्यमाः पञ्चमस्तथा  ।  
गान्धारीरक्तगान्धार्योर्ग्रहा अंशाः प्रकीर्तिताः  ॥ भ्न्_२८।८८ ॥  
षड्जी धैवतगान्धारषड्जमध्यमपञ्चमैः  ।  
ग्रहैरंशैश्च विज्ञेया विकृता स्वरयोगतः  ॥ भ्न्_२८।८९ ॥  
कैशिक्याश्चार्षभं हित्वा ग्रहांशाः षट् स्वराः स्मृताः  ।  
सप्तस्वरग्रहांशा तु विज्ञेया षड्जमध्यमा  ॥ भ्न्_२८।९० ॥  
एते त्रिषष्टिर्विज्ञेयाः सर्वास्वंशास्तु जातिषु  ।  
अंशवच्च ग्रहास्तासां सर्वासामेव नित्यशः  ॥ भ्न्_२८।९१ ॥  
सर्वासामेव जातीनां त्रिजातिस्तु गणः स्मृतः  ।  
ते च सप्त गणा ज्ञेया वर्धमानस्वरा बुधैः  ॥ भ्न्_२८।९२ ॥  
एकस्वरो द्विस्वरश्च त्रिस्वरो ऽथ चतुःस्वरः  ।  
पञ्चस्वरश्चतुर्था स्यादेकधा सप्तषट्स्वरौ  ॥ भ्न्_२८।९३ ॥  
एतदुक्तं मया त्वासां ग्रहांशपरिकल्पनम्  ।  
पुनश्चैव प्रवक्ष्यामि न्यासापन्यासयोगतः  ॥ भ्न्_२८।९४ ॥  
पञ्चांशा तु भवेत् षाड्जी निषादर्षभवर्जिता  ।  
अपन्यासो भवेदत्र गान्धारः पञ्चमस्तथा  ॥ भ्न्_२८।९५ ॥  
न्यासश्चात्र भवेत् षड्जो लोप्यः सप्तम एव च  ।  
षड्जगान्धारसञ्चारः षड्जधैवतयोस्तथा  ॥ भ्न्_२८।९६ ॥  
षाडवं सप्तमोपेतमल्पौ वै सप्तमर्षभौ  ।  
गान्धारस्य च बाहुल्यं त्वत्र कार्यं प्रयोक्तुभिः  ॥ भ्न्_२८।९७ ॥  
आर्षभ्यामृषभस्त्वंशो निषादो धैवतस्तथा  ।  
एत एव ह्यपन्यासा न्यासश्चाप्यृषभः स्मृतः  ।  
षट्पञ्चस्वरता चात्र षड्जपञ्चमयोर्विना  ॥ भ्न्_२८।९८ ॥  
धैवत्यां धैवतो न्यासस्त्वंशावृषभधैवतो  ।  
अपन्यासा भवन्त्यत्र धैवतार्षभमध्यमाः  ॥ भ्न्_२८।९९ ॥  
षड्जपञ्चमहीनं तु पाञ्च्स्वर्यं विधीयते  ।  
पञ्चमेन विना चैव षाडवं परिकीर्तितम्  ॥ भ्न्_२८।१०० ॥  
आरोहिणौ च तौ कार्यौ लङ्घनीयौ तथैव च  ।  
निषादश्चर्षभश्चैव गान्धारो बलवांस्तथा  ॥ भ्न्_२८।१०१ ॥  
निषादिन्यां निषाद्ॐऽशो सगान्धारर्षभस्तथा  ।  
एत एव ह्यपन्यासा न्यासश्चैवात्र सप्तमः  ॥ भ्न्_२८।१०२ ॥  
धैवत्या इव कर्तव्ये षाडवौडुविते तथा  ।  
तद्वच्च लङ्घनीयौ तु बलवन्तौ तथैव च  ॥ भ्न्_२८।१०३ ॥  
अंशास्तु षड्जकैशिक्याः षड्जगान्धारपञ्चमाः  ।  
अपन्यासा भवन्त्यत्र षड्जपञ्चमसप्तमाः  ॥ भ्न्_२८।१०४ ॥  
गान्धारश्च भवेन्न्यासो हैनस्वर्यं न चात्र तु  ।  
दौर्बल्यं चात्र कर्तव्यं धैवतस्यार्षभस्य च  ॥ भ्न्_२८।१०५ ॥  
(मध्यम)  
षड्जश्च मध्यमश्चैव निषादो धैवतस्तथा  ।  
स्युः षड्जोदीच्यवांशास्तु न्यासश्चैव तु मध्यमः  ॥ भ्न्_२८।१०६ ॥  
अपन्यासो भवत्यस्य धैवतः षड्ज एव च  ।  
परस्परांशगमनमिष्टतश्च विधीयते  ॥ भ्न्_२८।१०७ ॥  
षाट्स्वर्यमृषभापेतं कार्यं गान्धर्ववेदिभिः  ।  
पञ्चमार्षभहीनं तु पाञ्चस्वर्यं तु तत्र वै  ॥ भ्न्_२८।१०८ ॥  
षड्जश्चाप्यृषभश्चैव गान्धारश्च बली भवेत्  ।  
गान्धारस्य च बाहुल्यं मन्द्रस्थाने विधीयते  ॥ भ्न्_२८।१०९ ॥  
सर्वेंशाः षड्जमध्यायामपन्यासास्तथैव च  ।  
षड्जश्च मध्यमश्चापि न्यासौ नार्यौ प्रयोक्तृभिः  ॥ भ्न्_२८।११० ॥  
गान्धारसप्तमापेतं पाञ्चस्वर्यं विधीयते  ।  
षाडवं सप्तमापेतं कार्यं चात्र प्रयोगतः  ॥ भ्न्_२८।१११ ॥  
सर्वस्वराणां सञ्चार इष्टतस्तु विधीयते  ।  
षड्जग्रामाश्रिता ह्येता विज्ञेयाः सप्त जातयः  ॥ भ्न्_२८।११२ ॥  
अतः परं प्रवक्ष्यामि मध्यमग्रामसंश्रयाः  ।  
गान्धार्याः पञ्च एवांशा धैवतर्षभवर्जिताः  ॥ भ्न्_२८।११३ ॥  
षड्जश्च पञ्चमश्चैव ह्यपन्यासौ प्रकीर्तितौ  ।  
गान्धारश्च भवेन्न्यासः षाडवं चर्षभं विना  ॥ भ्न्_२८।११४ ॥  
धैवतर्षभयोर्हीनं तथा चौडुवितं भवेत्  ।  
लङ्घनीयौ च तौ नित्यमार्षभाद्धैवतं व्रजेत्  ।  
विहितस्त्विति गान्धार्याः स्वरन्यासांशगोचरः  ॥ भ्न्_२८।११५ ॥  
लक्षणं रक्तगान्धार्या गान्धार्या एव यत्स्मृतम्  ।  
धैवतो बलवानत्र दौर्बल्यं तस्य लोपतः  ॥ भ्न्_२८।११६ ॥  
गान्धारषड्जयोश्चात्र सञ्चारश्चार्षभाद्विना  ।  
अपन्यासस्तथा चैव मध्यमस्तु विधीयते  ॥ भ्न्_२८।११७ ॥  
गान्धारोदीच्यवांशौ तु विज्ञेयौ षड्जमध्यमौ  ।  
पाञ्चस्वर्यं न चैवात्र षाट्स्वर्यमृषभं विना  ॥ भ्न्_२८।११८ ॥  
कार्यश्चान्तरमार्गश्च न्यासोपन्यास एव च  ।  
षड्जोदीच्यवतीवत्तु पाञ्चस्वर्येण जातुचित्  ॥ भ्न्_२८।११९ ॥  
मध्यमाया भवन्त्यंशा विना गान्धारसप्तमौ  ।  
एत एव ह्यपन्यासा न्यासश्चैव तु मध्यमः  ॥ भ्न्_२८।१२० ॥  
गान्धारसप्तमापेतं पाञ्चस्वर्यं विधीयते  ।  
षाडवं चाप्यगान्धारं कर्तव्यं तु प्रयोगतः  ॥ भ्न्_२८।१२१ ॥  
षड्जमध्यमयोश्चात्र कार्यं बाहुल्यमेव हि  ।  
गान्धारलङ्घनं चात्र कार्यं नित्यं प्रयोक्तृभिः  ॥ भ्न्_२८।१२२ ॥  
मध्यमोदीच्यवा पूर्णा ह्यंश एकस्तु पञ्चमः  ।  
शेषो विधिस्तु कर्तव्यो गान्धारोदीच्यवां गतः  ॥ भ्न्_२८।१२३ ॥  
द्वावंशावथ पञ्चम्यामृषभः पञ्चमस्तथा  ।  
स(ऋ)निषादावपन्यासौ न्यासश्चैव तु पञ्चमः  ॥ भ्न्_२८।१२४ ॥  
मध्यमावत्तु कर्तव्ये षाडवौडुविते तथा  ।  
दौर्बल्यं चात्र कर्तव्यं षड्जगान्धारमध्यमैः  ॥ भ्न्_२८।१२५ ॥  
कुर्यादप्यत्र सञ्चारं पञ्चमस्यार्षभस्य च  ।  
गान्धारगमनं चैव कार्यं त्वल्पश्च सप्तमः  ॥ भ्न्_२८।१२६ ॥  
(ल्पं च सप्तमात्)  
अथ गान्धारपञ्चम्याः पञ्चम्ॐऽशः प्रकीर्तितः  ।  
तारगत्या तु षड्जो ऽपि कदाचिन्नातिवर्तते  ॥ भ्न्_२८।१२७ ॥  
ऋषभः पञ्चमश्चैव ह्यपन्यासौ प्रकीर्तितौ  ।  
न्यासश्चैव तु गान्धारो सा च पूर्णस्वरा सदा  ।  
पञ्चम्या यश्च गान्धार्याः सञ्चारः स विधीयते  ॥ भ्न्_२८।१२८ ॥  
पञ्चमश्चार्षभश्चैव गान्धारो ऽथ निषादवान्  ।  
चत्वार्ॐऽशा भवन्त्यान्ध्र्यामपन्यासास्त एव हि  ॥ भ्न्_२८।१२९ ॥  
गान्धारश्च भवेन्न्यासः षड्जापेतं तु षाडवम्  ।  
गान्धारार्षभयोश्चापि सञ्चारस्तु परस्परम्  ॥ भ्न्_२८।१३० ॥  
सप्तमस्य च षष्ठस्य न्यासो गत्यनुपूर्वशः  ।  
षड्जस्य लङ्घनं चात्र नास्ति चौडुवितं सदा  ॥ भ्न्_२८।१३१ ॥  
नन्दयन्त्याः क्रमान् न्यासापन्यासांशाः प्रकीर्तिताः  ।  
गान्धारो मध्यमश्चैव पञ्चमश्चैव नित्यशः  ॥ भ्न्_२८।१३२ ॥  
षड्जो लोप्यश्च लङ्घ्यश्च नान्ध्रीसञ्चरणं भवेत्  ।  
लङ्घनं ह्यृषभस्यापि तच्च मन्द्रगतं स्मृतम्  ॥ भ्न्_२८।१३३ ॥  
तारगत्या तु षड्जस्तु कदाचिन्नातिवर्तते  ।  
गान्धारो वा ग्रहः कार्यस्तथा न्यासश्च नित्यशः  ॥ भ्न्_२८।१३४ ॥  
कार्मारव्याः स्मृता ह्यंशा आर्षभः पञ्चमस्तथा  ।  
धैवतश्च निषादश्चाप्यपन्यासास्त एव तु  ।  
पञ्चमश्च भवेन्न्यासो हैनस्वर्यं न चात्र तु  ॥ भ्न्_२८।१३५ ॥  
गान्धारस्य विशेषेण सर्वतो गमनं भवेत्  ॥ भ्न्_२८।१३६ ॥  
कैशिक्यास्तु तथा ह्यंशाः सर्वे चैवार्षभं विना  ।  
एत एव ह्यपन्यासा न्यासौ गान्धारसप्तमौ  ॥ भ्न्_२८।१३७ ॥  
धैवतेंशे निषादे च न्यासः पञ्चम इष्यते  ।  
अपन्यासः कदाचित्तु ऋषभो ऽपि विधीयते  ॥ भ्न्_२८।१३८ ॥  
आर्षभे षाडवं चात्र धैवतर्षभवर्जितम्  ।  
तथा चौडुवितं कुर्याद् बलिनौ चान्त्यपञ्चमौ  ॥ भ्न्_२८।१३९ ॥  
दौर्बल्यमृषभस्यात्र लङ्घनं च विशेषतः  ।  
अंशवत् कल्पितश्चान्यैः षाडवे तु विधीयते  ।  
षड्जमध्यावदत्रापि सञ्चारस्तु भवेदिह  ॥ भ्न्_२८।१४० ॥  
एवमेता बुधैर्ज्ञेया जातयो दशलक्षणाः  ।  
यथा यस्मिन् रसे याश्च गदतो मे निबोधत  ॥ भ्न्_२८।१४१ ॥  
  
इति जातिविकल्पाध्यायो ऽष्टाविंशः समाप्तः  
  
_____________________________________________________________  
  
  
अथ एकोनत्रिंशत्तमो ऽध्यायः  
  
षड्जोदीच्यवती चैव षड्जमध्या तथैव च  ।  
मध्यपञ्चमबाहुल्यात् कार्या शृङ्गारहास्ययोः  ॥ भ्न्_२९।१ ॥  
षाड्जी त्वथार्षभी चैव स्वस्वरांशपरिग्रहात्  ।  
वीररौद्राद्भुतेष्वेते प्रयोज्ये गानयोक्तृभिः  ॥ भ्न्_२९।२ ॥  
निषादे ऽंशे तु नैषादी गान्धारे षड्जकैशिकी  ।  
करुणे तु रसे कार्या जातिगानविशारदैः  ॥ भ्न्_२९।३ ॥  
धैवती धैवतांशे तु बीभत्से सभयानके  ।  
ध्रुवाविधाने कर्तव्या जातिर्गाने प्रयत्नतः  ।  
रसं कार्यमवस्थां च ज्ञात्वा योज्या प्रयोक्तृभिः  ।  
षड्जग्रामाश्रिता ह्येताः प्रयोज्या जातयो बुधैः  ॥ भ्न्_२९।४ ॥  
अतः परं प्रवक्ष्यामि मध्यमग्रामसंश्रयाः  ।  
गान्धारीरक्तगान्धार्यौ गान्धारांशोपपत्तितः  ।  
करुणे तु रसे कार्ये निषादे ऽंशे तथैव च  ॥ भ्न्_२९।५ ॥  
मध्यमा पञ्चमी चैव नन्दयन्ती तथैव च  ।  
गान्धारपञ्चमी चैव मध्यमोदीच्यवा तथा  ।  
मध्यमपञ्चमबाहुल्यात् कार्याः शृङ्गारहास्ययोः  ॥ भ्न्_२९।६ ॥  
कार्मारवी तथा चान्ध्री गान्धारोदीच्यवा तथा  ।  
वीरे रौद्रे ऽद्भुते कार्याः षड्जर्षभांशयोजिताः  ।  
कैशिकी धैवतांशे तु बीभत्से सभयानके  ॥ भ्न्_२९।७ ॥  
एकैव षड्जमध्या ज्ञेया सर्वरससंश्रया जातिः  ।  
तस्यास्त्वंशाः सर्वे स्वरास्तु विहिताः प्रयोगविधौ  ॥ भ्न्_२९।८ ॥  
यो यदा बलवान् यस्मिन् स्वरो जातिसमाश्रयात्  ।  
तत्प्रवृत्तं रसे कार्यं गानं गेये प्रयोक्तृभिः  ॥ भ्न्_२९।९ ॥  
मध्यपञ्चमभूयिष्ठं गानं शृङ्गारहास्ययोः  ।  
षड्जर्षभप्रायकृतं वीररौद्राद्भुतेषु च  ॥ भ्न्_२९।१० ॥  
गान्धारः सप्तमश्चायं करुणे गानमिष्यते  ।  
तथा धैवतभूयिष्ठं बीभत्से सभयानके  ॥ भ्न्_२९।११ ॥  
एकैव षड्जमध्या विज्ञेयाखिलरसाश्रया जातिः  ।  
तस्यास्त्वंशाः सर्वे स्वराश्च विहिताः प्रयोगविधौ  ॥ भ्न्_२९।१२ ॥  
सर्वेष्वंशेषु रसा नियमविधानेन सम्प्रयोक्तव्याः  ।  
काकल्यन्तरविहिता विशेषयुक्तास्तु बलवन्तः  ।  
एवमेता बुधैर्ज्ञेया जातयो नाट्यसंश्रयाः  ॥ भ्न्_२९।१३ ॥  
पाठ्यप्रयोगविहितान् स्वरांश्चापि निबोधत  ।  
हास्यशृङ्गारयोः कार्यौ स्वरौ मध्यमपञ्चमौ  ॥ भ्न्_२९।१३*१ ॥  
षड्जर्षभौ च कर्तव्यौ वीररौद्राद्भुतेष्वथ  ।  
गान्धारश्च निषादश्च कर्तव्यौ करुणे रसे  ॥ भ्न्_२९।१३*२ ॥  
धैवतश्च प्रयोगज्ञैर्बीभत्से सभयानके  ।  
अत ऊर्ध्वं प्रवक्ष्यामि वर्णालङ्कारलक्षणम्  ॥ भ्न्_२९।१३*३ ॥  
आरोही चावरोही च स्थायिसञ्चारिणौ तथा  ।  
वर्णाश्चत्वार एवैते ह्यलङ्कारास्तदाश्रयाः  ॥ भ्न्_२९।१४ ॥  
आरोहन्ति स्वरा यत्रारोहीति स तु सञ्ज्ञितः  ।  
यत्र चैवावरोहन्ति सो ऽवरोही प्रकीर्तितः  ॥ भ्न्_२९।१५ ॥  
स्थिराः स्वराः समा यत्र स्थायी वर्णः स उच्यते  ।  
सञ्चरन्ति स्वरा यत्र स सञ्चारीति कीर्तितः  ॥ भ्न्_२९।१६ ॥  
शारीरस्वरसम्भूतास्त्रिस्थानगुणगोचराः  ।  
चत्वारो लक्षणोपेता वर्णास्तत्र प्रकीर्तिताः  ॥ भ्न्_२९।१७ ॥  
एवं लक्षणसंयुक्तं यदा वर्णो ऽनुकर्षति  ।  
तदा वर्णस्य निष्पत्तिर्ज्ञेया स्वरसमुद्भवा  ॥ भ्न्_२९।१८ ॥  
एते वर्णास्तु विज्ञेयाश्चत्वारो गीतयोजकाः  ।  
एतान् समाश्रितान् सम्यगलङ्कारान् निबोधत  ॥ भ्न्_२९।१९ ॥  
प्रसन्नादिः प्रसन्नान्तः प्रसन्नाद्यन्त एव च  ।  
प्रसन्नमध्यश्च तथा क्रमरेचित एव च  ।  
प्रस्तारश्च प्रसादश्च सप्तैते स्थायिवर्णगाः  ॥ भ्न्_२९।२० ॥  
अथ सञ्चारिजान् भूयः कीर्त्यमानान्निबोधत  ।  
मन्द्रस्तथा प्रसन्नादिः प्रेङ्खितो बिन्दुरेव च  ।  
सन्निवृत्तः प्रवृत्तश्च रेचितः कम्पितः समः  ॥ भ्न्_२९।२१ ॥  
कुहरश्चैव वेणुश्च रञ्चितो ह्यवलोकितः  ।  
आवर्तकः परावृत्तः सञ्चारिण्यश्चतुर्दश  ॥ भ्न्_२९।२२ ॥  
निष्कर्षोभ्युचयश्चैव हसितो बिन्दुरेव च  ।  
प्रेङ्खोलितस्तथाक्षिप्तो विस्तीर्णोद्धटितस्तथा  ॥ भ्न्_२९।२३ ॥  
ह्रादमानः सम्प्रदानः सन्धिः प्रच्छादनस्तथा  ।  
प्रसन्नादिः प्रसन्नान्त इत्यारोहे त्रयोदश  ॥ भ्न्_२९।२४ ॥  
विधूतश्च त्रिवर्णश्च तथोद्वाहित एव च  ।  
उद्गीतश्च तथा वेणिर्विज्ञेया ह्यवरोहिणः  ॥ भ्न्_२९।२५ ॥  
सप्तरूपगता ज्ञेया अलङ्कारा बुधैस्त्विमे  ।  
नैते सर्वे ध्रुवास्विष्टाः श्रुतिवर्णप्रकर्षणात्  ॥ भ्न्_२९।२६ ॥  
न हि वर्णप्रकर्षस्तु ध्रुवाणां सिद्धिरिष्यते  ।  
श्येनो वाप्यथवा बिन्दुर्ये चान्येति प्रकर्षिणः  ॥ भ्न्_२९।२७ ॥  
ते ध्रुवाणां प्रयोगेषु न कार्याः स्वप्रमाणतः  ।  
तद्ध्रुवाणां प्रयोगे तु कार्या ह्यारोहिणः स्वराः  ॥ भ्न्_२९।२८ ॥  
यस्मादर्थानुरूपा हि ध्रुवा कार्यार्थदर्शिका  ।  
वर्णानां तु पुनः कार्यं कृशत्वं पदसंश्रयम्  ॥ भ्न्_२९।२९ ॥  
ये ऽत्र प्रयोगे गच्छन्ति तांश्च वर्णान् निबोधत  ।  
प्रसन्नादिः प्रसन्नान्तः प्रसन्नाद्यन्त एव च  ॥ भ्न्_२९।३० ॥  
प्रसन्नमध्यमश्चैव बिन्दुः कम्पितरेचितौ  ।  
तारश्चैव हि मन्द्रश्च तथा तारतरः पुनः  ।  
प्रेङ्खोलितस्तारमन्द्रो मन्द्रतारः समस्तथा  ॥ भ्न्_२९।३१ ॥  
सन्निवृत्तः प्रवृत्तश्च प्रसादो ऽपाङ्ग एव च  ।  
ऊर्मिः प्रेङ्खो ऽवलोकश्च इत्येते सर्ववर्णगाः  ॥ भ्न्_२९।३२ ॥  
स्थायिवर्णादृते चैषां सम्प्रवक्ष्यामि लक्षणम्  ।  
क्रमशो दीपितो यः स्यात् प्रसन्नादिः स कथ्यते  ॥ भ्न्_२९।३३ ॥  
व्यस्तोच्चारित एवैष प्रसन्नान्तो विधीयते  ।  
आद्यन्तयोः प्रसन्नत्वात् प्रसन्नाद्यन्त इष्यते  ॥ भ्न्_२९।३४ ॥  
प्रसन्नमध्यो मध्ये तु प्रसन्नत्वादुदाहृतः  ।  
सर्वसाम्यात् समो ज्ञेयः स्थितस्त्वेकस्वरो ऽपि यः  ॥ भ्न्_२९।३५ ॥  
आदिमध्यलयो यत्र स चोर्मिरिति सञ्ज्ञितः  ।  
श्रुतयो ऽन्त्याद् द्वितीयस्य मृदुमध्यायताः स्वराः  ॥ भ्न्_२९।३६ ॥  
आयतत्वं भवेन्नीचे मृदुत्वं तु विपर्यये  ।  
स्वे स्वरे मध्यमत्वं च मृदुमध्यमयोस्तथा  ।  
दीप्तायते करुणानां श्रुतीनामेष निश्चयः  ॥ भ्न्_२९।३७ ॥  
बिन्दुरेककलो ज्ञेयः कम्पितश्च कलाद्वयम्  ।  
गतागतप्रवृत्तो यः स प्रेङ्खोलित इष्यते  ॥ भ्न्_२९।३८ ॥  
यस्तु कण्ठे स्वरो ऽधः स्यात् स तु तारः प्रकीर्तितः  ।  
उरोगतस्तथा मन्द्रो मूर्ध्नि तारतरस्तथा  ॥ भ्न्_२९।३९ ॥  
क्रमागतस्तु यस्तारः षष्ठः पञ्चम एव वा  ।  
तारमन्द्रप्रसन्नस्तु ज्ञेयो मन्द्रगतः स च  ॥ भ्न्_२९।४० ॥  
लङ्घयित्वा परान् मन्द्रात् परां तारगतिं गतः  ।  
मन्द्रतारप्रसन्नस्तु विज्ञेयो ह्यवरोहणात्  ॥ भ्न्_२९।४१ ॥  
प्रसन्नान्तः स्वरो यत्र प्रसादः स तु सञ्ज्ञितः  ।  
अपाङ्गकिस्तु विज्ञेयः स्वराणामथ सञ्चरात्  ॥ भ्न्_२९।४२ ॥  
रेचितः शिरसि ज्ञेयः कम्पितं तु कलात्रयम्  ।  
कण्ठे निरुद्धपवनः कुहरो नाम जायते  ॥ भ्न्_२९।४३ ॥  
एवमेते त्वलङ्कारा विज्ञेया वर्णसंश्रयाः  ।  
अथ गीतीः प्रवक्ष्यामि छन्दो ऽक्षरसमन्विताः  ॥ भ्न्_२९।४४ ॥  
शशिना रहितेव निशा विजलेव नदी लता विपुष्पेव  ।  
अविभूषितेव च स्त्री गीतिरलङ्कारहीना स्यात्  ॥ भ्न्_२९।४५ ॥  
प्रथमा मागधी ज्ञेया द्वितीया चार्धमागधी  ।  
सम्भाविता तृतीया तु चतुर्थी पृथुला स्मृता  ॥ भ्न्_२९।४६ ॥  
त्रिनिवृत्तप्रगीता या गीतिः सा मागधी स्मृता  ।  
अर्धतः सन्निवृत्ता च विज्ञेया ह्यर्धमागधी  ॥ भ्न्_२९।४७ ॥  
सम्भाविता च विज्ञेया गुर्वक्षरसमन्विता  ।  
पृथुलाख्या च विज्ञेया नित्यं लघ्वक्षरान्विता  ॥ भ्न्_२९।४८ ॥  
एतास्तु गीतयो ज्ञेया ध्रुवायोगं विनैव हि  ।  
गान्धर्व एव योज्यास्तु नित्यं गानप्रयोक्तृभिः  ॥ भ्न्_२९।४९ ॥  
गीतयो गदिताः सम्यग् धातूंश्चैव निबोधत  ।  
विस्तारः करणश्च स्यादाविद्धो व्यञ्जनस्तथा  ।  
चत्वारो धातवो ज्ञेया वादित्रकरणाश्रयाः  ॥ भ्न्_२९।५० ॥  
सङ्घातजो ऽथ समवायजश्च विस्तारजो ऽनुबन्धकृतः  ।  
ज्ञेतश्चतुष्प्रकारो धातुर्विस्तारसञ्ज्ञश्च  ॥ भ्न्_२९।५१ ॥  
विधयस्तु स्मृतास्तस्य पूर्वं विस्तार एव च  ।  
सङ्घातसमवायौ तु विज्ञेयौ तौ द्विअत्रिकौ  ॥ भ्न्_२९।५२ ॥  
पूर्वश्चतुर्विधस्तत्र पश्चिमो ऽष्टविधः स्मृतः  ।  
करणानां विशेषेण विज्ञेयौ तौ पृथक् पृथक्  ॥ भ्न्_२९।५३ ॥  
अधश्चोर्ध्वं च विज्ञेयावधरोत्तरजौ स्वरौ  ।  
सङ्घातजो विधिस्त्वेष विज्ञेयो वादनं प्रति  ॥ भ्न्_२९।५४ ॥  
द्विरुत्तरो द्विरधरस्त्वधरादिश्चोत्तरावसानश्च  ।  
ज्ञेयस्तथोत्तरादिः पुनरप्यधरावसानश्च  ॥ भ्न्_२९।५५ ॥  
समवायजस्तथा स्यात् त्रिरुत्तरस्त्रिरधरश्च विज्ञेयः  ।  
द्विरधरोत्तराधरान्तो द्विरधरश्चोत्तरविरामश्च  ॥ भ्न्_२९।५६ ॥  
उत्तरमुखो द्विरधरो द्विरुत्तरावसानश्च  ।  
मध्योत्तरो द्विरधरो द्विरुत्तरो ऽप्यधरमध्यश्च  ॥ भ्न्_२९।५७ ॥  
अनुबन्धस्तु ज्ञेयो व्याससमासाच्च नियतमेषां हि  ।  
एवं चतुर्दशविधो विस्तारो धातुराख्यातः  ॥ भ्न्_२९।५८ ॥  
रिभितोच्चयनीरिभितो ह्रादस्तु तथानुबन्धः स्यात्  ।  
पञ्चविधो विज्ञेयो वीणावाद्ये करणधातुः  ॥ भ्न्_२९।५९ ॥  
त्रिकपञ्चसप्तनवकैर्यथाक्रमं संयुतो भवेद्वाद्ये  ।  
सर्वैरनुबन्धकृतैर्गुर्वन्तः स्यात् करणधातुः  ॥ भ्न्_२९।६० ॥  
क्षेपः प्लुतो ऽतिपातो ऽतिकीर्णमनुबन्धसञ्ज्ञितश्चैव  ।  
आविद्धो विष्टो यो धातुर्वै पञ्चविध एव  ॥ भ्न्_२९।६१ ॥  
द्वित्रिचतुष्कनवकैः प्रहारैः क्रमशः कृतैः  ।  
आविद्धधातुर्विज्ञेयः सानुबन्धविभूषितः  ॥ भ्न्_२९।६२ ॥  
व्यञ्जनधातोः पुष्पं कलतलनिष्कोटितं तथोद्धृष्टम्  ।  
रेफो ऽनुबन्धसञ्ज्ञो ऽनुस्वनितं बिन्दुरवमृष्टम्  ॥ भ्न्_२९।६३ ॥  
कनिष्ठाङ्गुष्ठसंयुक्तं पुष्पमित्यभिसञ्ज्ञितम्  ।  
अङ्गुष्ठाभ्यां समं तन्त्र्योः स्पर्शनं यत् कलं तु तत्  ॥ भ्न्_२९।६४ ॥  
वामेन पीडनं कृत्वा दक्षिणेनाहतिस्तले  ।  
सव्याङ्गुष्ठप्रहारस्तु निष्कोटितमिहोच्यते  ॥ भ्न्_२९।६५ ॥  
प्रहारो वामतर्जन्या उद्धृष्टमिति सञ्ज्ञितम्  ।  
सर्वाङ्गुलिसमाक्षेपो रेफ इत्यभिसञ्ज्ञितः  ॥ भ्न्_२९।६६ ॥  
तलस्थाने ऽधस्तन्त्रीणामनुस्वनितमुच्यते  ।  
गुर्वक्षरकृता तन्त्री बिन्दुरित्यभिसञ्ज्ञितः  ॥ भ्न्_२९।६७ ॥  
कनिष्ठाङ्गुष्ठकाभ्यां तु दक्षिणाभ्यामधोमुखम्  ।  
तन्त्रीषु त्रिप्रहारं चाप्यवमृष्टं प्रकीर्तितम्  ॥ भ्न्_२९।६८ ॥  
व्याससमासादेषामनुबन्धः सार्वधातुको ज्ञेयः  ।  
इति दशविधः प्रयोज्यो वीणायां व्यञ्जनो धातुः  ॥ भ्न्_२९।६९ ॥  
इत्येते धातवः प्रोक्ताश्चत्वारो लक्षणान्विताः  ।  
तिसृणामपि वृत्तीनां येषु वाद्यं प्रतिष्ठितम्  ॥ भ्न्_२९।७० ॥  
तिस्रस्तु वृत्तयश्चित्रादक्षिणावृत्तिसञ्ज्ञिताः  ।  
वाद्यगीतोभयगुणा निर्दिष्टान्ता यथाक्रमम्  ॥ भ्न्_२९।७१ ॥  
  
तिस्रो गीतिवृत्तयः प्राधान्येन ग्राह्याः ।  
चित्रा वृत्तिर्दक्षिणा चेति ।  
तासां तालगीतिलययतिमार्गप्राधान्यानि यथास्वं व्यञ्जकानि भवन्ति ।  
तत्र चित्रायां सङ्क्षिप्तवाद्यतालद्रुतलयसमायत्य्नागतग्रहाणां प्राधान्यम् ।  
तथा  
वृत्तौ गीतवादित्रद्विकलातालमध्यलयस्रोतोगतायतिसमग्रहमार्गाणां प्राधान्यम् ।  
दक्षिणायां गीतिचतुष्कलतालविलम्बितलयगोपुच्छायत्यतीतग्रहमार्गाणां प्राधान्यम् ।  
  
सर्वासामेव वृत्तीनां ललिताद्यास्तु जातयः  ।  
धातुभिः सह संयुक्ता भवन्ति गुणवत्तराः  ॥ भ्न्_२९।७२ ॥  
एतेषां धातूनां समवायाज्जातयस्तु जायन्ते  ।  
स्यादुदात्तललितरिभितघनसञ्ज्ञाश्चतस्रस्तु  ॥ भ्न्_२९।७३ ॥  
तत्रोदाता विस्तारधातुविषया ह्युदात्तत्वात्  ।  
ललिता व्यञ्जनधातोर्ललितत्वादेव सम्प्रयोक्तव्या  ॥ भ्न्_२९।७४ ॥  
आविद्धधातुविषया रिभिता लघुसञ्चयाद् विनिर्दिष्टा  ।  
करणविषया च घनसञ्ज्ञा गुरुलघुसञ्चयात्तु स्यात्  ॥ भ्न्_२९।७५ ॥  
त्रिविधं गीते कार्यं वाद्यं वीणासमुद्भवं तज्ज्ञैः  ।  
तत्त्वं ह्यनुगतमोघः स्थानैककरणसमायुक्ताः  ॥ भ्न्_२९।७६ ॥  
लयतालवर्णपदयतिगीत्यक्षरभावकं भवेत् तत्त्वम्  ।  
गीतं तु यदनुगच्छत्यनुगतमिति तद्भवेद्वाद्यम्  ॥ भ्न्_२९।७७ ॥  
आविद्धकरणबहुलं ह्युपर्युपरिपाणिकं द्रुतलयं च  ।  
अनपेक्षितगीतार्थं वाद्यं त्वोघे विधातव्यम्  ॥ भ्न्_२९।७८ ॥  
एवं ज्ञेया वैणे वाद्यविधाने तु धातवस्तज्ज्ञैः  ।  
लक्ष्याम्यतः परमहं निर्गीतविधानसमवायम्  ॥ भ्न्_२९।७९ ॥  
आश्रावणा तथाऽरम्भो वक्त्रपाणिस्तथैव च  ।  
सङ्खोटना तथा कार्यं पुनश्च परिघट्टना  ॥ भ्न्_२९।८० ॥  
मार्गासारितमेतत् स्याल्लीलाकृतमथापि च  ।  
आसारितानि च तथा त्रिप्रकारकृतानि तु  ॥ भ्न्_२९।८१ ॥  
एतानि तु बहिर्गीतान्याहुर्वाद्यविदो जनाः  ।  
सतालानि ह्यतालानि चित्तवृत्तौ कृतानि तु  ॥ भ्न्_२९।८२ ॥  
प्रयोजनं च विज्ञेयं पूर्वरङ्गविधिं प्रति  ।  
एतेषां सम्प्रवक्ष्यामि लक्षणं सनिदर्शनम्  ॥ भ्न्_२९।८३ ॥  
आस्रावणा नाम  
विस्तारधातुविहितैः करणैः प्रविभागशो द्विरभ्यस्तैः  ।  
द्विश्चापि सन्निवृत्तैः करणोपचयैः क्रमेण स्यात्  ॥ भ्न्_२९।८४ ॥  
गुरुणी त्वादावेकादशकं चतुर्दशं सपञ्चदशम्  ।  
सचतुर्विंशकमेवं द्विगुणीकृतमेतदेव स्यात्  ॥ भ्न्_२९।८५ ॥  
लघुनी गुरु चैव स्यादथाष्टमं गुरु भवेत्तथा च पुनः  ।  
षट् च लघूनि ततो ऽन्त्ये गुर्वाद्याश्रावणायां तु  ॥ भ्न्_२९।८६ ॥  
त्रिःशम्योपरिपाणौ तालावप्येवमेव चैकिकवान्  ।  
समपाणौ द्वे शम्ये तालावप्येवमेवाथ  ॥ भ्न्_२९।८७ ॥  
भूयः शम्यातालाववपाणावुत्तरस्था चैव  ।  
चञ्चत्पुटस्तथा स्यादेवं ह्याश्रावणातालः  ॥ भ्न्_२९।८८ ॥  
अत्रोदाहरणम् ।  
झण्टुं जगति यवलितक जम्बुक झण्टुं तिति च लघु च झण्टुम् ।  
दिङ्गले गणपतिपशुपतिजम्बुक दिङ्गले वरभुज दिगिनगि चा ।  
तिति चादिनि निगिचा पशुपति नीतिचा ॥  
अथारम्भः ।  
दीर्घाण्यादावष्टौ द्वादश च लघूनि नैधनं चैव  ।  
चत्वारि गुरूणि तथा ह्रस्वान्यष्टौ च दीर्घं च  ॥ भ्न्_२९।८९ ॥  
लघुसञ्ज्ञानि चतुर्धा निधनं द्विगुणीकृतानि दीर्घे द्वे  ।  
अष्टौ लघूनि नैधनमित्यारम्भे ऽक्षरविधानम्  ॥ भ्न्_२९।९० ॥  
अत्रोदाहरणम् ।  
झण्टुं झण्टुं झण्टुं झण्टुं जगति यवलितक दिगिनिगिचा ।  
दिङ्ग्ले दिङ्ग्ले तिति झझलकुचझलजम्बुक तितिचा ।  
गणपति सुरपति पशुपति चा ॥  
अस्य तु वाद्यम् ।  
कार्यं त्रिपर्वरहितैरुद्वहनैरप्यथ समवरोहैः  ।  
तलरिभितह्रादयुतैः करणैर्विस्तारभूयिष्ठैः  ॥ भ्न्_२९।९०*१ ॥  
अपचययुक्तैर्द्विस्त्रिस्तथा निवृत्तैर्द्विरभ्यस्तैः  ।  
आरम्भो ऽप्यवतरणस्त्रिपर्वयुक्तैश्च कर्तव्यः  ॥ भ्न्_२९।९०*२ ॥  
तालस्त्रिकलस्त्वादौ शम्यैककला कलाद्वये तालः  ।  
द्विकला च पुनः शम्या तालो द्विकलश्च कर्तव्यः  ॥ भ्न्_२९।९१ ॥  
त्रिकलश्च सन्निपातः पुनः पितापुत्रकश्च षट्पूर्वः  ।  
चञ्चत्पुटस्तथा स्यादारम्भे तालयोगस्तु  ॥ भ्न्_२९।९२ ॥  
अस्य तु वाद्यम्:  
कार्यं त्रिपर्वरहितैरुद्वहनैरप्यथ समवरोहैः  ।  
तलरिभितह्रादयुतैः करणैर्विस्ताभूयिष्ठैः  ॥ भ्न्_२९।९३ ॥  
अपचययुक्तैर्द्विस्त्रिस्तथा निवृत्तैर्द्विरभ्यस्तैः  ।  
आरम्भो ऽप्यवतरणस्त्रिपर्वयुक्तैश्च कर्तव्यः  ॥ भ्न्_२९।९४ ॥  
अथ वक्त्रपाणिः  
गुरूणि पञ्च ह्रस्वानि षड्गुरुश्च चतुर्गुणः  ।  
गुरुणी द्वे लघु त्वेकं चत्वार्यथ गुरूणि हि  ॥ भ्न्_२९।९५ ॥  
चत्वार्यथ लघूनि स्युस्त्रीणि दीर्घाणि चैव हि  ।  
लघून्यष्टौ च दीर्घं च वक्त्रपाणौ भवेद्विधिः  ॥ भ्न्_२९।९६ ॥  
अत्रोदाहरणम् ।  
दिङ्गले झण्टुं जम्बुक जगति य झण्टुं दिङ्गले ।  
घेन्दृं घेटो घाटो भट्टुनकिटि इनं दुङ् ॥  
घदुगदुकिटमटनम् ।  
अस्य वाद्यम् ।  
आविद्धकरणयुक्तो द्व्यङ्गः स्यादेकप्रवृत्तौ वा  ।  
अल्पव्यञ्जनधातुर्वाद्यविधिर्वक्त्रपाणौ तु  ॥ भ्न्_२९।९७ ॥  
द्विकले मद्रके यत्तु शम्यातालादिपातम्  ।  
तत्सर्वं वक्त्रपाणौ तु कार्यमष्टकलान्वितम्  ॥ भ्न्_२९।९८ ॥  
तस्याधस्तात् पुनः कार्यं पञ्चपाणिचतुष्टयम्  ।  
वक्त्रपाणेरयं तालो मुखप्रतिमुखाश्रयः  ॥ भ्न्_२९।९९ ॥  
अथ सङ्खोटना  
गुरुणी लघून्यथाष्टौ दीर्घं द्विगुणं तथा च कर्तव्यम्  ।  
लघुदीर्घे लघु च पुनश्चतुर्गुणं सम्प्रकर्तव्यम्  ॥ भ्न्_२९।१०० ॥  
पुनरष्टौ ह्रस्वानि स्युरिह तथा नैधनं च कर्तव्यम्  ।  
सङ्खोटनवस्तुविधौ ह्रस्वगुरुविधिः समुद्दिष्टः  ॥ भ्न्_२९।१०१ ॥  
सङ्खोटनाया उदाहरणं प्रकल्प्य कृतम् ।  
दिङ्गले जगति य वलति कतेचातिचातिझ लघु चझल पशुपतिचा ।  
अस्या वाद्यविधिः ।  
अधिदण्डं हस्ताभ्यां वीणां विनिगृह्य दक्षिणाङ्गुल्या  ।  
अङ्गुष्ठाभ्यां च तथा कार्यं सङ्खोटनावाद्यम्  ॥ भ्न्_२९।१०२ ॥  
सङ्खोटयेत् स्वरं वादिना तु संवादिना तथाधिबलम्  ।  
समवायिभिश्च शेषैरनुवादिभिरल्पकैश्चांशैः  ॥ भ्न्_२९।१०३ ॥  
विस्तारचित्रकरणैर्द्विस्त्रिर्विनिवर्तितैर्द्विरभ्यस्तैः ।  
उपचययुक्तैः क्रमशो वदन्ति सङ्खोटनावाद्यम्  ।  
तालो ऽस्या गदितस्तज्ज्ञैः शीर्षवत् पञ्चपाणिना  ॥ भ्न्_२९।१०४ ॥  
अथ परिघट्टना  
दीर्घाण्यादावष्टौ लघूनि कुर्यात् पुनर्द्विगुणितानि  ।  
ह्रस्वान्यपि चत्वारि द्विगुणानि स्युः सदीर्घाणि  ॥ भ्न्_२९।१०५ ॥  
षोडश लघूनि च स्युः सह निधने चैव कार्याणि  ।  
एष परिघट्टनायां गुरुलघुवस्तुक्रमः प्रोक्तः  ॥ भ्न्_२९।१०६ ॥  
  
एतस्यामप्युदाहरणं प्रकल्प्य कृतम् ।  
दिङ्गले दिङ्गले दिङ्गले दिङ्गले जगति य वलति क ।  
तितिझलकुचझलदिगिनिगि गणपति चा ।  
चलति क गणपति पशुपतिसुरपति चा ।  
  
वाद्यं चास्यास्तज्ज्ञैः सोद्वहनं हस्तलाघवात् कार्यम्  ।  
व्यञ्जनधातुसमुत्थं नानाकरणाश्रयोपेतम्  ॥ भ्न्_२९।१०७ ॥  
सम्पिष्टकवच्चास्यास्तालः करणैस्तु धातुसंयुक्तैः  ।  
गुरुलघुयोगादेवं विहितः कार्यो बुधैर्नित्यम्  ॥ भ्न्_२९।१०८ ॥  
मार्गासारितवाद्यं विस्ताराविद्धकरणसंयुक्तम्  ।  
सकलैः सतलैः करणैरथ गुरुलघुसञ्चयश्चायम्  ॥ भ्न्_२९।१०९ ॥  
चत्वारि गुरूणि स्युर्लघूनि चत्वारि च द्विगुणितानि  ।  
गुरुणी लघून्यथाष्टौ गुरुणी चेत्येतत् त्रिधा योज्यम्  ॥ भ्न्_२९।११० ॥  
अथवा  
चत्वारि तु गुरूणि स्युर्ह्रस्वान्यष्टौ भवन्ति हि  ।  
गुरुणी नव ह्रस्वानि दीर्घमन्त्यमथापि च  ॥ भ्न्_२९।११०*१ ॥  
अत्रोदाहरणम् ।  
दिङ्गले झण्टुं जगति य ।  
थलितक झण्टुं तिति ।  
झलकुच झलतितिचा ।  
बालासारितवच्चैव तालो ऽस्य परिकीर्तितः  ॥ भ्न्_२९।११०*२ ॥  
श्रवणमधुराणि लीलाकृतान्यभिसृतपरिसृतान्तरकृतानि  ।  
तान्यप्यर्थवशादिह कर्तव्यानि प्रयोगविधौ  ॥ भ्न्_२९।१११ ॥  
  
यथासारितानि ज्येष्ठमध्यकनिष्ठानि तालप्रमाणनिर्दिष्टानि तानि तालविधाने वक्ष्यामः ।  
  
एवमेतत् स्वरगतं ज्ञेयं वीणाशरीरजम्  ।  
विपञ्चीवाद्ययुक्तानि करणानि निबोधत  ॥ भ्न्_२९।११२ ॥  
रूपं कृतं प्रतिकृतं प्रतिभेदो रूपशेषमोघश्च  ।  
षष्ठी वै प्रतिशुष्का त्वेवं ज्ञेयं करणजातम्  ॥ भ्न्_२९।११३ ॥  
वीणावाद्यद्विगुणं गुरुलाघववादनं भवेद्रूपम्  ।  
रूपं प्रतिभेदकृतं प्रतिकृतमित्युच्यते वाद्यम्  ॥ भ्न्_२९।११४ ॥  
युगपत्कृते ऽन्यकरणं प्रतिभेदो दीर्घलाघवकृतः स्यात्  ।  
कृतमेकस्यां तन्त्र्यां प्रतिशुष्का नाम विज्ञेया  ॥ भ्न्_२९।११५ ॥  
वीणावाद्यविरामे ऽप्यविरतकरणं तु रूपशेषः स्यात्  ।  
आविद्धकरणयुक्तो ह्युपर्युपरिपाणिकस्त्वोघः  ॥ भ्न्_२९।११६ ॥  
कार्यं ध्रुवाविधाने प्रायेण हि कोणवादनं तज्ज्ञैः  ।  
स्थानप्राप्त्यर्थं चेद्यत्तत्र भवेदयं नियमः  ॥ भ्न्_२९।११७ ॥  
तच्चौघतुल्यकरणं वाच्यं कार्यं विपञ्च्यास्तु  ।  
सप्ततन्त्री भवेच्चित्रा विपञ्ची तु भवेन्नव  ।  
कोणवादना विपञ्ची स्याच्चित्रा चाङ्गुलिवादना  ॥ भ्न्_२९।११८ ॥  
ततवाद्यविधानमिदं सर्वं प्रोक्तं समासयोगेन  ।  
वक्ष्याम्यतश्च भूयः सुषिरातोद्यप्रयोगं तु  ॥ भ्न्_२९।११९ ॥  
  
इति भरतीये नाट्यशास्त्रे ततातोद्यविधानं नाम एकोनत्रिंशत्तमो ऽध्यायः  
  
_____________________________________________________________  
  
त्रिंशो ऽध्यायः  
अतोद्यं सुषिरं नाम ज्ञेयं वंशगतं बुधैः  ।  
वैण एव विधिस्तत्र स्वरग्रामसमाश्रयः  ॥ भ्न्_३०।१ ॥  
द्विकत्रिकचतुष्कास्तु ज्ञेया वंशगताः स्वराः  ।  
कम्प्यमानार्थमुक्ताश्च व्यक्तमुक्तास्तथैव च  ॥ भ्न्_३०।२ ॥  
तत्रोपरि यथा ह्येकः स्वरो वैणस्वरान्तरे  ।  
प्राप्नोत्यन्यत्वमेवेह तथा वंशगतो ऽपि हि  ॥ भ्न्_३०।३ ॥  
द्विकस्त्रिकश्चतुष्को वा श्रुतिसङ्ख्यो भवेत् स्वरः  ।  
अनीरणात्तु शेषाणां स्वराणामपि सम्भवः  ।  
अङ्गुलीवादनकृतं तच्च मे सन्निबोधत  ॥ भ्न्_३०।४ ॥  
व्यक्तमुक्{ताङ्गुलिस्तत्र स्वरो ज्ञेयश्चतुःश्रुतिः  ।  
कम्प्यमानाङ्गुलिश्चैव त्रिश्रुतिः परिकीर्तितः  ।  
द्विको ऽर्धाङ्गुलिमुक्तः स्यादिति श्रुत्याश्रिताः स्वराः  ॥ भ्न्_३०।५ ॥  
एते स्युर्मध्यमग्रामे भूयः षड्जाश्रिताः पुनः  ।  
व्यक्तमुक्{ताङ्गुलिकृताः षड्जमध्यमपञ्चमाः  ॥ भ्न्_३०।६ ॥  
ऋषभो धैवतश्चापि कम्प्यमानाङ्गुलीकृतौ  ।  
अर्धमुक्ताङ्गुलिश्चैव गान्धारो ऽथ निषादवान्  ॥ भ्न्_३०।७ ॥  
स्वरसाधारणश्चापि काकल्यन्तरसञ्ज्ञया  ।  
निषादगान्धारकृतौ षड्जमध्यमयोरपि  ॥ भ्न्_३०।८ ॥  
विपर्यया सन्निकर्षे श्रुतिलक्षणसिद्धितः  ।  
वैणकण्ठप्रवेशेन सिद्धा एकाश्रिताः स्वराः  ॥ भ्न्_३०।९ ॥  
यं यं गाता स्वरं गच्छेत् तं तं वंशेन वादयेत्  ।  
शारीरवैणवंश्यानामेकीभावः प्रशस्यते  ॥ भ्न्_३०।१० ॥  
अविचलितमविच्छिन्नं वर्णालङ्कारसंयुतं विधिवत्  ।  
ललितं मधुरं स्निग्धं वेणोरेवं स्मृतं वाद्यम्  ॥ भ्न्_३०।११ ॥  
एवमेतत् स्वरगतं विज्ञेयङ्गानयोक्तृभिः  ।  
अतः परं प्रवक्ष्यामि धनातोद्यविकल्पनम्  ॥ भ्न्_३०।१२ ॥  
  
इति भरतीये नाट्यशास्त्रे सुषिरातोद्यलक्षणं नामाध्यायस्त्रिंशः  
  
_____________________________________________________________  
  
  
अथ त्रयस्त्रिंशो ऽध्यायः  
  
गुणात् प्रवर्तते गानं दोषं चैव निरस्यते  ।  
तस्माद्यत्नेन विज्ञेयौ गुणदोषौ समासतः  ॥ भ्न्_३३।१ ॥  
गाता प्रत्यग्रवयाः स्निग्धो मधुरस्वरोपचितकण्ठः  ।  
लयतालकलापातप्रमाणयोगेषु तत्त्वज्ञः  ॥ भ्न्_३३।२ ॥  
रूपगुणकान्तियुक्ता माधुर्योपेतसत्वसम्पन्नाः  ।  
पेशलमधुरस्निग्धानुनादिसमरक्त गुरुकण्ठाः  ॥ भ्न्_३३।३ ॥  
(शुभ)  
  
सुविहितगमकविधायिन्यो ऽक्षोभ्यास् ताललयकुशलाः  ।  
आतोद्यार्पितकरणा विज्ञेया गायिकाः श्यामाः  ॥ भ्न्_३३।४ ॥  
प्रायेण तु स्वभावात् स्त्रीणां गानं नृणां च पाठ्यविधिः  ।  
स्त्रीणां स्वभावमधुरः कण्ठो नृणां बलित्वं च  ॥ भ्न्_३३।५ ॥  
यत्र स्त्रीणां पाठ्यं गुणैर्नराणां च गानमधुरत्वम्  ।  
ज्ञेयो ऽलङ्कारो ऽसौ न हि स्वभावो ह्ययं तेषाम्  ॥ भ्न्_३३।६ ॥  
सुनिविष्टपाणिलययतियोगज्ञौसुमधुरलघुहस्तौ  ।  
गातृगुणैश्चोपेताववहितमनसौ सुसङ्गीतौ  ॥ भ्न्_३३।७ ॥  
स्फुटरचितचित्रकरणौ गीतश्रवणाचलौप्रवीणौ च  ।  
चित्रादिवाद्यकुशलौवीणाभ्यां वादकौ भवतः  ॥ भ्न्_३३।८ ॥  
बलवानवहितबुद्धिर्गीतलयज्ञस्तथासुसङ्गीतः  ।  
श्रावकमधुरस्निग्धो दृढपाणिर्वंशवादको ज्ञेयः  ॥ भ्न्_३३।९ ॥  
अविचलितमविच्छन्नं वर्णालङ्कारबोधकम्मधुरम्  ।  
स्निग्धं दोषविहीनं वेणोरेवं स्मृतं वाद्यम्  ॥ भ्न्_३३।१० ॥  
  
ज्ञानविज्ञानकरणवचनप्रयोगसिद्धिनिष्पादनानि षडाचार्यगुणा इति ।  
तत्र ज्ञानं शास्त्रावबोधः ।  
यथा च क्रियासम्पादनं विज्ञानम् ।  
कण्ठहस्तगौण्यं करणम् ।  
जितग्रन्थता वचनम् ।  
देशादिसम्पदाराधनं प्रयोगसिद्धिः ।  
शिष्यस्वभावमविशेष्योपात्तय उपदेशाच्छिष्यनिष्पादनमिति  ॥ भ्न्_३३।११ ॥  
श्रावणो ऽथ घनः स्निग्धो मधुरोह्यवधानवान्  ।  
त्रिस्थानशोभीत्येवं तु षट् कण्ठस्य गुणा मताः  ॥ भ्न्_३३।१२ ॥  
उदात्तं श्रूयते यस्मात्तस्माच्छ्रावण उच्यते  ।  
श्रावणः सुस्वरो यस्मादच्छिन्नः स घनो मतः  ॥ भ्न्_३३।१३ ॥  
अरूक्षध्वनिसंयुक्तः स्निग्धस्तज्ज्ञैः प्रकीर्तितः  ।  
मनःप्रह्लादनकरः स वै मधुर उच्यते  ॥ भ्न्_३३।१४ ॥  
स्वरे ऽधिके च हीने च ह्यविरक्तो विधानवान्  ।  
शिरःकण्ठेष्वभिहितन्त्रिस्थानमधुरस्वरः  ।  
त्रिस्थानशोभीत्येवं तु स हि तज्ज्ञैरुदाहृतः  ॥ भ्न्_३३।१५ ॥  
कपिलो ह्यवस्थितश्चैव तथा सन्दष्ट एव च  ।  
काकी च तुम्बकी चैव पञ्च दोषा भवन्ति हि  ॥ भ्न्_३३।१६ ॥  
वैस्वर्यं च भवेद्यत्र तथा स्याद् घर्घरायितम्  ।  
कपिलः स तु विज्ञेयः श्लेष्मकण्ठस्तथैव च  ॥ भ्न्_३३।१७ ॥  
ऊनताऽधिकता चापि स्वराणां यत्र दृश्यते  ।  
रूक्षदोषहतश्चैव ज्ञेयः स त्वव्यवस्थितः  ॥ भ्न्_३३।१८ ॥  
दण्डप्रयोगात् सन्दष्टस्त्वाचार्यैः परिकीर्तितः  ।  
यो न विस्तरति स्थाने स्वरमुच्चारणागतम्  ॥ भ्न्_३३।१९ ॥  
नासाग्रग्रस्तशब्दस्तुतुम्बकी सो ऽभिधीयते  ॥ भ्न्_३३।२० ॥  
अन्ये तु  
समप्रहरणे चैव जविनौ विशदौ तथा  ।  
जितश्रमौ विकृष्टौ च मधुरौ स्वेदवर्जितौ  ।  
तथा बृयन्नखौ चैव ज्ञेयौ हस्तस्य वै गुणाः  ॥ भ्न्_३३।२१ ॥  
इति  
एते गुणाश्च दोषाश्च तत्त्वतः कथितो मया  ।  
अत ऊर्ध्वं प्रवक्ष्यामि ह्यवनद्धविधिं पुनः  ॥ भ्न्_३३।२२ ॥  
पूर्वं यदुक्तं प्रपितामहेन कुर्यात् य एवं तु नरः प्रयोगे सम्मानमग्रयं लभते स लोके  ॥ भ्न्_३३।२३ ॥  
  
इति भरतीये नाट्यशास्त्रे गुणदोषविचारो नामाध्यायस्त्रयस्त्रिंशः  
_____________________________________________________________  
  
  
अथ पञ्चत्रिंशो ऽध्यायः  
  
विन्यासं भूमिकानां च सम्प्रवक्ष्यामि नाटके  ।  
यादृशो यस्य कर्तव्यो विन्यासो भूमिकास्वथ  ॥ भ्न्_३५।१ ॥  
गतिवागङ्गचेष्टाभिः सत्त्वशीलस्वभावतः  ।  
परीक्ष्य पात्रं तज्ज्ञस्तु युञ्ज्याद् भूमिनिवेशने  ॥ भ्न्_३५।२ ॥  
तस्मिन्नन्विष्य हि गुणवान् कार्या पात्रसमाश्रया  ।  
न खेदजननं बुद्धेराचार्यस्य भविष्यति  ॥ भ्न्_३५।३ ॥  
आचार्यः पात्रजांश्चैव गुणाञ्ज्ञात्वा स्वभावजान्  ।  
ततः कुर्याद् यथायोगं नृणां भूमिनिवेशनम्  ॥ भ्न्_३५।४ ॥  
अङ्गप्रत्यङ्गसंयुक्तमहीनाङ्गं वयोन्वितम्  ।  
न स्थूलं न कृशं चैव न दीर्घं न च मन्थरम्  ॥ भ्न्_३५।५ ॥  
श्लिष्टाङ्गं द्युतिमन्तं च सुस्वरं प्रियदर्शनम्  ।  
एतैर्गुणैश्च संयुक्तं देवभूमिषु योजयेत्  ॥ भ्न्_३५।६ ॥  
स्थूलं प्रांशुं बृहद्देहं मेघगम्भीरनिस्वनम्  ।  
रौद्रस्वभावनेत्रं च स्वभावभ्रुकुटीमुखम्  ॥ भ्न्_३५।७ ॥  
रक्षोदानवदैत्यानां भूमिकासु प्रयोजयेत्  ।  
पुरुषाणां प्रयोगस्तु तथाङ्गक्रिययान्वितः  ॥ भ्न्_३५।८ ॥  
सुनेत्रसुभ्रुवः स्वङ्गाः सुललाटाः सुनासिकाः  ।  
स्वोष्ठाः सुगण्डाः सुमुखाः सुकण्ठाः सुशिरोधराः  ॥ भ्न्_३५।९ ॥  
स्वङ्गप्रत्यङ्गसंयुक्ता न दीर्घा न च मन्थराः  ।  
न स्थूला न कृशाश्चैव स्वभावेन व्यवस्थिताः  ॥ भ्न्_३५।१० ॥  
सुशीला ज्ञानवन्तश्च तथा च प्रियदर्शनाः  ।  
कुमारराजभूमौ तु संयोज्याश्च नरोत्तमाः  ॥ भ्न्_३५।११ ॥  
अङ्गैरविकलैर्धीरं स्फुटं वसनकर्मणि  ।  
न दीर्घं नैव च स्थूलमूहापोहविचक्षणम्  ॥ भ्न्_३५।१२ ॥  
अदीनं च प्रगल्भं च प्रत्युत्पन्नविनिश्चयम्  ।  
सेनापतेरमात्यानां भूमिकासु प्रयोजयेत्  ॥ भ्न्_३५।१३ ॥  
पिङ्गाक्षं घोणनासं च नेत्रमुच्चमथापि वा  ।  
कञ्चुकिश्रोत्रियादीनां भूमिकासु नियोजयेत्  ॥ भ्न्_३५।१४ ॥  
एवमन्येष्वपि तथा नाट्यधर्मविभागतः  ।  
देशवेषानुरूपेण पात्रं योज्यं स्वभूमिषु  ॥ भ्न्_३५।१५ ॥  
मन्थरं वामनं कुब्जं विकृतं विकृताननम्  ।  
विष्टब्धनेत्रं काणाक्षं स्थूलं चिपिटनासिकम्  ॥ भ्न्_३५।१६ ॥  
दुर्जनं दुस्वभावं च विकृताचारमेव च  ।  
दासभूमौ प्रयुञ्जीत बुधो दासाङ्गसम्भवम्  ॥ भ्न्_३५।१७ ॥  
प्रकृत्याऽतिकृशं क्षामं तपःश्रान्तेषु योजयेत्  ।  
तथा च पुरुषं स्थूलमुपरोधेषु योजयेत्  ॥ भ्न्_३५।१८ ॥  
यदि वा नेदृशाः सन्ति प्रकृत्या पुरुषा द्विजाः  ।  
आचार्यबुद्ध्या योज्यास्तु भावचेष्टास्वभावतः  ॥ भ्न्_३५।१९ ॥  
या यस्य सदृशी चेष्टा ह्युत्तमाधममध्यमा  ।  
स तथाऽऽचार्ययोगेन नियम्या भावभाविनी  ॥ भ्न्_३५।२० ॥  
अतः परं प्रवक्ष्यामि भरतानां विकल्पनम्  ।  
भरताश्रयाश्च भरतो विदूषकः सौरिकस्तथा नान्दी  ।  
नन्दी ससूत्रधारो नाट्यरसो नायकश्चैव  ॥ भ्न्_३५।२१ ॥  
मुकुटाभरणविकल्पौ विज्ञेयो माल्यवस्तुविविधैश्च  ।  
कारककुशीलवाद्या विज्ञेया नामतश्चैव  ॥ भ्न्_३५।२२ ॥  
धुर्यवदेको यस्मादुद्धारो ऽनेकभूमिकायुक्तः  ।  
भाण्डग्रहोपकरणैनाट्यं भरतो भवेत् तस्मात्  ॥ भ्न्_३५।२३ ॥  
लोकाहृदाश्रयकृता सर्वप्रकृतिप्रचारसंयुक्ता  ।  
नानाश्रयां प्रकुरुते तथा च नारी तु सर्वत्र  ॥ भ्न्_३५।२४ ॥  
प्रत्युत्पन्नप्रतिभो नर्मकृतो नर्मगर्भनिर्भेदः  ।  
छेदविदूषितवचनो विदूषको नाम विज्ञेयः  ॥ भ्न्_३५।२५ ॥  
तूर्यतिस्तु नरः सर्वातोद्यप्रवादने कुशलः  ।  
तूरपरिग्रहयुक्तो विज्ञेयस्तौरिको नाम  ॥ भ्न्_३५।२६ ॥  
नटनृति धात्वर्थो ऽयं भूतं नाटयति लोकवृत्तान्तम्  ।  
रसभावसत्वयुक्तं यस्मात् तस्मान्नटो भवति  ॥ भ्न्_३५।२७ ॥  
स्तुत्यभिवादनकृतैर्मधुरैर्वाक्यैः सुमङ्गलाचारैः  ।  
सर्व स्तौति हि लोकं यस्मात् तस्माद्भवेद्वादी  ॥ भ्न्_३५।२८ ॥  
भावेभ्यो बहुधाऽस्मिन् रसा वदति नाट्ययोगेषु  ।  
प्राकृतसंस्कृतपाठ्यो नन्दी नामेति स ज्ञेयः  ॥ भ्न्_३५।२९ ॥  
गीतस्य च वाद्यस्य च पाठ्यस्य च नैकभावविहितस्य  ।  
शिष्टोपदेशयोगात् सूत्रज्ञः सूत्रधारस्तु  ॥ भ्न्_३५।३० ॥  
यस्मात् यथोपदिष्टान् रसांश्च भावांश्च सत्वसंयुक्तान्  ।  
भूमिविकल्पैर्नयति च नाट्यकरः कीर्तितस्तस्मात्  ॥ भ्न्_३५।३१ ॥  
चतुरातोद्यविधानं सर्वस्य तु शास्त्रखे दविहितस्य  ।  
नाट्यस्यान्तं गच्छति तस्माद्वै नायको ऽभिहितः  ॥ भ्न्_३५।३२ ॥  
नानाप्रकृतिसमुत्थं करोति यः शीर्षकं मुकुटयोगे  ।  
विविधैर्वेषविशेषैः स च कुटकारस्तु विज्ञेयः  ॥ भ्न्_३५।३३ ॥  
भाण्डकवाद्यज्ञा या लयतालज्ञा रसानुविद्धा च  ।  
सर्वाङ्गसुन्दरी वै कर्तव्या नाटकीया तु  ॥ भ्न्_३५।३४ ॥  
यस्त्वाभरणं कुर्याद् बहुविधविहितं स चाभरणः  ।  
यश्चोपकरणयोगात् स तेन नाम्नाऽभिधातव्यः  ॥ भ्न्_३५।३५ ॥  
यो वै माल्यं कुरुते पङ्चविधं माल्याकृत् स विज्ञेयः  ।  
यश्चापि वेषयोगं कुरुते स च वेषकारी तु  ॥ भ्न्_३५।३६ ॥  
चित्रज्ञश्चित्रकरो वस्त्रस्य रञ्जानात्तथा रजकः  ।  
जत्वश्मलोहकाष्ठैर्द्रव्यकरैः कारुकश्चैव  ॥ भ्न्_३५।३७ ॥  
नानातोद्यविधाने प्रयोगयुक्तः प्रवादने कुशलः  ।  
अतोद्ये ऽप्यतिकुशलो यस्मात् स कुशलवो ज्ञेयः  ॥ भ्न्_३५।३८ ॥  
यद्यत् समाश्रयन्ते शिल्पं वा कर्म वा प्रयोगं वा  ।  
तनैवोपगतगुणा विज्ञेया नामतः पुरुषाः  ॥ भ्न्_३५।३९ ॥  
एवं तु नाटकविधौ जातिर्नटसंश्रया बुधैर्ज्ञेया  ।  
नाट्योपकरणयुक्ता नानाशिल्पप्रसक्ता च  ॥ भ्न्_३५।४० ॥  
उक्तो ऽत्र भूमिकान्यासः प्रयोक्तारश्च योगतः  ।  
आदिष्टं नाट्यशास्त्रं च मुनयः किमिहोच्यताम्  ॥ भ्न्_३५।४१ ॥  
  
इति भरतीये नाट्यशास्त्रे भूमिकाविकल्पाध्यायः पञ्चत्रिंशः  
  
_____________________________________________________________  
  
  
अथ षट्त्रिंशो ऽध्यायः  
अथात्रेयो वसिष्ठश्च पुलस्त्यः पुलहः क्रतुः  ।  
अङ्गिरा गौतमो ऽगस्त्यो मनुरायुस्तथात्मवान्  ॥ भ्न्_३६।१ ॥  
विश्वामित्रः स्थूलशिराः संवर्तः प्रमतिर्दनुः  ।  
उशना बृहस्पतिर्व्यासश्च्यवनः काश्यपो ध्रुवः  ॥ भ्न्_३६।२ ॥  
दुर्वासा जामदग्न्यश्च मार्कण्डेयो ऽथ गालवः  ।  
भरद्वाजश्च रैभ्यश्च यवक्रीतस्तथैव च  ॥ भ्न्_३६।३ ॥  
स्थूलाक्षः शकलाक्षश्च काण्वो मेघातिथिः क्रतुः  ।  
नारदः पर्वतश्चैव सुवर्माथैकजो द्विजः  ॥ भ्न्_३६।४ ॥  
नितम्बुर्भुवनः सौम्यः शतानन्दः कृतव्रणः  ।  
जामदग्न्यस्तथा रामः कचश्चेत्येवमादयः  ॥ भ्न्_३६।५ ॥  
एवं ते मुनयः श्रुत्वा सर्वज्ञं भरतं ततः  ।  
पुनरूचुरिदं वाक्यं कुतूहलपुरोगमम्  ॥ भ्न्_३६।६ ॥  
यस्त्वया गदितो ह्येष नाट्यवेदः पुरातनः  ।  
एकचित्तैः स चास्माभिः सम्यक् समुपधारितः  ॥ भ्न्_३६।७ ॥  
एकश्च संशयो ऽस्माकं तं नो व्याख्यातुमर्हसि  ।  
को वान्यो नाट्यवेदस्य निश्चयं वक्तुमर्हति  ॥ भ्न्_३६।८ ॥  
न वयं परिहासेन न विरोधेन न चेर्ष्यया  ।  
पृच्छामो भगवन् नाट्यमुपदेशार्थमेव तु  ॥ भ्न्_३६।९ ॥  
अस्माभिश्च तदा नोक्तं कथाच्छेदो भवेदिति  ।  
इदानीं तूपशिक्षार्थं नाट्यगुह्यं निदर्शय  ॥ भ्न्_३६।१० ॥  
लोकस्य चरितं नाट्यमित्यवोचस्त्वमीदृशम्  ।  
तेषां तु लोकं गुह्यानां निश्चयं वक्तुमर्हसि  ॥ भ्न्_३६।११ ॥  
देवस्य कस्य चरितं पूर्वरङ्गे द्विजर्षभ  ।  
किमर्थं भुज्यते ह्येष प्रयुक्तः किं करोति वा  ॥ भ्न्_३६।१२ ॥  
कस्माच्चैव पुनः शौचं सम्यक् चरति सूत्रदृक्  ।  
कथमुर्वीतले नाट्यं स्वर्गान्निपतितं विभो  ॥ भ्न्_३६।१३ ॥  
कथं तवायं वंशश्च नटसञ्ज्ञः प्रतिष्ठितः  ।  
सर्वमेव यथातत्त्वं कथयस्व महामुने  ॥ भ्न्_३६।१४ ॥  
तेषं तु वचनं श्रुत्वा मुनीनां भरतो मुनिः  ।  
प्रत्युवाच पुनर्वाक्यं गुह्यार्थाभिनयं प्रति  ॥ भ्न्_३६।१५ ॥  
ब्रवीमि वः कथां गुह्यां यन्मां पृच्छन् सुव्रताः  ।  
पूर्वरङ्गविधानस्य तां च मे सन्निबोधत  ॥ भ्न्_३६।१६ ॥  
प्रोक्तवानस्मि यत्पूर्वं शुभं विघ्ननिबर्हणम्  ।  
तस्यानुबन्धेन मया पूर्वरङ्गः प्रकीर्तितः  ॥ भ्न्_३६।१७ ॥  
शस्त्राणां प्रतिकारार्थं शरीरावरणं यथा  ।  
क्रियते हि तथा पापं हुतेनैव प्रशाम्यति  ॥ भ्न्_३६।१८ ॥  
एवं जप्यैश्च होमैश्च देवताभ्यर्चनेन च  ।  
सर्वातोद्यविधानैश्च तथा गीतस्वनेन च  ॥ भ्न्_३६।१९ ॥  
स्तुत्याशीर्वचनैः शान्तैः कर्मभावानुकीर्तनैः  ।  
मया पापापहरणैः कृते विघ्ननिबर्हणे  ॥ भ्न्_३६।२० ॥  
स्तुतिगीतादिसंसृष्टैर्देवैरभिहितो ऽस्म्यहम्  ।  
नितरां परितुष्टाः स्मः प्रयोगेणामुना च ते  ॥ भ्न्_३६।२१ ॥  
देवतासुरमानन्द्य यस्मांल्लोकश्च नन्दति  ।  
तस्मादयं प्रयोगस्तु नान्दीनामा भविष्यति  ॥ भ्न्_३६।२२ ॥  
गीतवाद्यानुनादो हि यत्र काकुस्वनः शुभः  ।  
तस्मिन् देशे विपाप्मानो माङ्गल्यं च भविष्यति  ॥ भ्न्_३६।२३ ॥  
यावत्तं पूरयेद्देशं ध्वनिर्नाट्यसमाश्रयः  ।  
न स्थास्यन्ति हि रक्षांसि तं देशं न विनायकाः  ॥ भ्न्_३६।२४ ॥  
आवाहे च विवाहे च यज्ञे नृपतिमङ्गले  ।  
नान्दीशब्दमुपश्रुत्य हिंस्रा नश्यन्ति चैव हि  ॥ भ्न्_३६।२५ ॥  
पाठ्यं नाट्यं तथा गेयं चित्रवादित्रमेव च  ।  
वेदमन्त्रार्थवचनैः समं ह्येतद् भविष्यति  ॥ भ्न्_३६।२६ ॥  
श्रुतं मया देवदेवात् तत्त्वतः शङ्कराद्धितम्  ।  
स्नानजप्यसहस्रेभ्यः पवित्रं गीतवादितम्  ॥ भ्न्_३६।२७ ॥  
यस्मिन्नातोद्यनाट्यस्य गीतपाठ्यध्वनिः शुभः  ।  
भविष्यत्यशुभं देशे नैव तस्मिन् कदाचन  ॥ भ्न्_३६।२८ ॥  
एवं पूजाधिकारार्थं पूर्वरङ्गः कृतो मया  ।  
नानास्तुतिकृतैर्वाक्यैर्देवताभ्यर्चनेन च  ॥ भ्न्_३६।२९ ॥  
यतो ऽभिवादनं क्लिष्टं शिष्टं तद्रङ्गमण्डले  ।  
ततस्तस्य हि तच्छौचं विहितं तु द्विजोत्तमाः  ॥ भ्न्_३६।३० ॥  
शौचं कृत्वा यतो मन्त्रं पूजनं जर्जरस्य तु  ।  
उच्यते पूर्वरङ्गे ऽस्मिन् तस्माच्छौचं प्रकीर्तितम्  ॥ भ्न्_३६।३१ ॥  
यथावतारितं चैव नाट्यमेतन्महीतले  ।  
वक्तव्यं सर्वमेतद्धि न शक्यं हि निगूहितुम्  ॥ भ्न्_३६।३२ ॥  
ममैते तनयाः सर्वे नाट्यवेदसमन्विताः  ।  
सर्वलोकं प्रहसनैः बाधन्ते नाट्यसंश्रयैः  ॥ भ्न्_३६।३३ ॥  
कस्यचित्त्वथ कालस्य शिल्पकं ग्राम्यधर्मकम्  ।  
ऋषीणां व्यङ्ग्यकरणं कुर्वद्भिर्गुणसंश्रयम्  ॥ भ्न्_३६।३४ ॥  
अश्राव्यं तद्दुराचारं ग्राम्यधर्मप्रवर्तितम्  ।  
निष्ठुरं चाप्रस्तुतं च काव्यं संसदि योजितम्  ॥ भ्न्_३६।३५ ॥  
तच्छ्रुत्वा मुनयः सर्वे भीमरोषप्रकम्पिताः  ।  
ऊचुस्तान् भरतान् क्रुद्धा निर्दहन्त इवाग्नयः  ॥ भ्न्_३६।३६ ॥  
मा तावद्भो द्विजा युक्तमिदमस्मद्विडम्बनम्  ।  
को नामायं परिभवः किञ्च नास्मासु सम्मतम्  ॥ भ्न्_३६।३७ ॥  
यस्माज्ज्ञानमदोन्मत्ता न वेत्थाविनयाश्रिताः  ।  
तस्मादेतद्धि भवतां कुज्ञानं नाशमेष्यति  ॥ भ्न्_३६।३८ ॥  
ऋषीणां ब्राह्मणानां च समवायसमागताः  ।  
निराहुता विना होमैः शूद्राचारा भविष्यथ  ॥ भ्न्_३६।३९ ॥  
अपाङ्क्तेयाः कुत्सिताश्चावमा एव भविष्यथ  ।  
यश्च वो भविता वंशः सर्वाशौचो भविष्यति  ॥ भ्न्_३६।४० ॥  
ये च वो वंशजास्ते ऽपि भविष्यन्त्यथ नर्तकाः  ।  
परोपस्थानवन्तश्च शस्त्रपण्योपजीविनः  ॥ भ्न्_३६।४१ ॥  
शापं दत्तं तथा ज्ञात्वा सुतेभ्यो मे तदा सुराः  ।  
सर्वे विमनसो भूत्वा तानृषीन् समुपस्थिताः  ॥ भ्न्_३६।४२ ॥  
याचमानैस्ततः प्रोक्तं देवैः शक्रपुरोगमैः  ।  
इदानीं दुःखमुत्पन्नं नाट्यमेतद् विनङ्क्षति  ॥ भ्न्_३६।४३ ॥  
ऋषिभिश्च ततः प्रोक्तं न चैतद्धि विनक्ष्यति  ।  
शेषमन्यत्र यद् प्रोक्तं सर्वमेतद् भविष्यति  ॥ भ्न्_३६।४४ ॥  
एतच्छ्रुत्वा तु वचनं मुनीनामुग्रतेजसाम्  ।  
विष्ण्णास्ते ततः सर्वे श्रुत्वा मां समुपस्थिताः  ॥ भ्न्_३६।४५ ॥  
प्रोक्तवन्तश्च मां पुत्रास्त्वयाहो नाशिता वयम्  ।  
अनेन नाट्यदोषेण शूद्राचारा हि यत् कृताः  ॥ भ्न्_३६।४६ ॥  
मयापि सान्त्वयित्वोक्ता मा क्रोधं व्रजतानघाः  ।  
कृतान्तविहितो ऽस्माकं नूनमेष विधिः सुताः  ॥ भ्न्_३६।४७ ॥  
मुनीनां हि मृषा वाक्यं भविष्यति कदाचन  ।  
निधने च मनो मा भूद् युष्माकमिति सान्त्विताः  ॥ भ्न्_३६।४८ ॥  
जानीध्वं तत्तथा नाट्यं ब्रह्मणा सम्प्रवर्तितम्  ।  
शिष्येभ्यश्च तदन्येभ्यः प्रयच्छामः प्रयोगतः  ॥ भ्न्_३६।४९ ॥  
मा वै प्रणश्यतामेतन्नाट्यं दुःखप्रवर्तितम्  ।  
महाश्रयं महापुण्यं वेदाङ्गोपाङ्गसम्भवम्  ॥ भ्न्_३६।५० ॥  
अप्सरोभ्य इदं चैव यथातत्त्वं यथाश्रुतम्  ।  
नाट्यं दत्त्वा ततः सर्वे प्रायश्चित्तं चरिष्यथ  ॥ भ्न्_३६।५१ ॥  
  
इति भरतीये नाट्यशास्त्रे नाट्यशापो नाम षट्त्रिंशो ऽध्यायः  
  
_____________________________________________________________  
  
  
अथ सप्तत्रिंशो ऽध्यायः  
  
कस्यचित्त्वथ कालस्य नहुषो नाम पार्थिवः  ।  
प्राप्तवान् देवराज्यं हि नयबुद्धिपराक्रमः  ॥ भ्न्_३७।१ ॥  
प्रशशास तदा राज्यं देवैर्व्युष्टिमवाप्नुवन्  ।  
गान्धर्वं चैअ नाट्यं च दृष्ट्वा चिन्तामुपागमत्  ॥ भ्न्_३७।२ ॥  
स चिन्तयित्वा मनसा कथमेष गृहे मम  ।  
नाट्यप्रयोगो हि भवेदिति सादर एव सन्  ॥ भ्न्_३७।३ ॥  
कृताञ्जलिः प्रयोगार्थं प्रोक्तवांस्तु सुरान् नृपः  ।  
अप्सरोभिरिदं सार्धं नाट्यं भवतु मे गृहे  ॥ भ्न्_३७।४ ॥  
प्रत्युक्तश्च ततो देवैर्बृहस्पतिपुरोगमैः  ।  
दिव्याङ्गनानां नैवेह मानुषैः सह सङ्गतिः  ॥ भ्न्_३७।५ ॥  
हितं पथ्यं च वक्तव्यो भवान् स्वर्गाधिपो हि यत्  ।  
आचार्यास्तत्र गच्छन्तु गत्वा कुर्वन्तु ते प्रियम्  ॥ भ्न्_३७।६ ॥  
प्रोक्तवांस्तु ततो मां तु नृपतिः स कृताञ्जलिः  ।  
इदमिच्छामि भगवन् नाट्यमुर्व्यां प्रतिष्ठितम्  ॥ भ्न्_३७।७ ॥  
पूर्वमाचार्यकं चैव भवताऽभिहितं श्रुतम्  ।  
व्यक्तभावात्विदं लब्धं त्वत्सकाशाद् द्विजोत्तम  ॥ भ्न्_३७।८ ॥  
पितामहगृहे ऽस्माकं तदन्तःपुरे जने  ।  
पितामहक्रियायुक्त मुर्वश्यां सम्प्रवर्तितम्  ॥ भ्न्_३७।९ ॥  
तस्याः प्रणाशशोकेन उन्मादोपरते नृपे  ।  
विपन्ने ऽन्तःपुरजने पुनर्नाशमुपागतम्  ॥ भ्न्_३७।१० ॥  
प्रकाशमेतदिच्छामो भूयस्तत् सम्प्रयोजितम्  ।  
तिथियज्ञक्रियास्वेतद् यथा स्यान् मङ्गलैः शुभैः  ॥ भ्न्_३७।११ ॥  
तस्मिन् मम गृहे बद्धं नानाप्रकृतिसंश्रयम्  ।  
स्त्रीणां ललितविन्यासैर्यतो नः प्रथयिष्यति  ॥ भ्न्_३७।१२ ॥  
तथाऽस्त्विति मया प्रोक्तो नहुषः पार्थिवस्तदा  ।  
सुताश्चाहूय सम्प्रोक्ता सामपूर्वं सुरैः सह  ॥ भ्न्_३७।१३ ॥  
अयं हि नहुषो राजा याचते नः कृताञ्जलिः  ।  
गम्यतां सहितैर्भूमिं प्रयोक्तुं नाट्यमेव च  ॥ भ्न्_३७।१४ ॥  
करिष्यमश्च शापान्तमस्मिन् सम्यक् प्रयोजिते  ।  
ब्राह्मणानां नृपाणां च भविष्यथ न कुत्सिताः  ॥ भ्न्_३७।१५ ॥  
तत्र गत्वा प्रयुज्यन्तां प्रयोगान् वसुधातले  ।  
न शक्यं चान्यथा कर्तुं वचनं पार्थिवस्य हि  ॥ भ्न्_३७।१६ ॥  
अस्माकं चैव सर्वेषां नहुषस्य महात्मनः  ।  
आत्मोपदेशसिद्धं हि नाट्यं प्रोक्तं स्वयम्भुवा  ॥ भ्न्_३७।१७ ॥  
शेषमुत्तरतन्त्रेण कोहलस्तु करिष्यति  ।  
प्रयोगः कारिकाश्चैव निरुक्तानि तथैव च  ॥ भ्न्_३७।१८ ॥  
अप्सरोभिरिदं सार्धं क्रीडनीयकहेतुकम्  ।  
अधिष्ठितं मया स्वर्गे स्वातिना नारदेन च  ॥ भ्न्_३७।१९ ॥  
ततश्च वसुधां गत्वा नहुषस्य गृहे द्विजाः  ।  
स्त्रीणां प्रयोगं बहुधा बद्धवन्तो यथाक्रमम्  ॥ भ्न्_३७।२० ॥  
अत्रोपभोगतस्ते तु मानुषीषु मामात्मजाः  ।  
बद्धवन्तो ऽधिकस्नेहं तासु तद् द्विजसत्तमाः  ॥ भ्न्_३७।२१ ॥  
पुत्रानुत्पाद्य वध्वा च प्रयोगं च यथाक्रमम्  ।  
ब्रह्मणा समनुज्ञाताः प्राप्ताः स्वर्गं पुनः सुताः  ॥ भ्न्_३७।२२ ॥  
एवमुर्वीतले नाट्यं शिष्यैः समवतारितम्  ।  
भरतानां च वंशो ऽयं भविष्यं च प्रवर्तितः  ॥ भ्न्_३७।२३ ॥  
कोहलादिभिरेवं तु वत्सशाण्डिल्यधूर्तितैः  ।  
मत्यधर्मक्रियायुक्तैः कश्चित्कालमवस्थितैः  ॥ भ्न्_३७।२४ ॥  
एतच्छात्रं प्रणीतं हि नाराणां बुद्धिवर्धनम्  ।  
त्रैलोक्यस्य क्रियोपेतं सर्वशास्त्रनिदर्शनम्  ।  
मङ्गल्यं ललितं चैव ब्रह्मणो वदनोद्भवम्  ॥ भ्न्_३७।२५ ॥  
य इदं श्रुणुयान् नित्यं प्रोक्तं चेदं स्वयम्भुवा  ।  
कुर्यात् प्रयोगं यश्चैवमथवाऽधीतवान् नरः  ॥ भ्न्_३७।२६ ॥  
या गतिर्वेदविदुषां या गतिर्यज्ञकारिणाम्  ।  
या गतिर्दानशीलानां तां गतिं प्राप्नुयाद्धि सः  ॥ भ्न्_३७।२७ ॥  
दानधर्मेषु सर्वेषु कीर्त्यते तु महत् फलम्  ।  
प्रेक्षणीयप्रदानं हि सर्वदानेषु शस्यते  ॥ भ्न्_३७।२८ ॥  
न तथा गन्धमाल्येन देवास्तुष्यन्ति पूजिताः  ।  
यथा नाट्यप्रयोगस्थैर्नित्यं तुष्यन्ति मङ्गलैः  ॥ भ्न्_३७।२९ ॥  
गान्धर्वं चेह नाट्यं च यः सम्यक् परिपालयेत्  ।  
स ईश्वरगणेशानां लभते सद्गतिं पराम्  ॥ भ्न्_३७।३० ॥  
एवं नाट्यप्रयोगे बहुविधिविहितं कर्मशास्त्रं प्रणीतम् ।  
नोक्तं यच्चात्र लोकादनुकृतिकरणात् ।  
संविभाव्यं तु तज्ज्ञैः ॥  
  
किं चान्यत् सम्प्रपूर्णा भवतु वसुमती नष्टदुर्भिक्षरोगा  ।  
शान्तिर्गोब्राह्मणानां भवतु नरपतिः पातु पृथ्वीं समग्राम्  ॥ भ्न्_३७।३१ ॥  
  
इति भरतीये नाट्यशास्त्रे गुह्यतत्त्वकथनाध्यायः सप्तत्रिंशः  
  
नाट्यशास्त्रम् सम्पूर्णम्  
  
  
  
  
  
