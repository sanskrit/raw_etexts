---
title: 'Dhananjaya: Dasarupaka, Paricchedas 1-4'

---
## Intro
  
  
  
  
 Dhananjaya: Dasarupaka, Paricchedas 1-4   
  
  
  
  
Dhananjaya: Dasarupaka, Paricchedas 1-4 (without Dhanika's exposition "Avaloka")  
Based on the ed. by Fitz-Edward Hall: The Daśa-rūpa, or Hindu canons of dramaturgy,  
by Dhanañjaya ; with the exposition of Dhanika, the Avaloka.  
Calcutta : Baptist Mission Press 1865 (Bibliotheca Indica, 36)  
  
  
  
Input by Masahiro Takano  
  
  
  
  


## पाठः
  
  
  
  
  
  
  
दशरूपकम्  ।  
  
[परिच्छेद १]  
  
नमस्तस्मै गणेशाय यत्कण्ठः पुष्करायते  ।  
मदाभेगघनध्वानो नीलकण्ठस्य ताण्द्।अवे  ॥ ध्दश्_१।१ ॥  
  
दशरूपानुकारेण माद्यन्ति भावकः  ।  
नमः सर्वविदे तस्मै विष्णवे भरताय च  ॥ ध्दश्_१।२ ॥  
  
कस्यचिदेव कदाचिद् दयया विषयं सरस्वती विदुषः  ।  
घटयति कमपि तमन्यो जजति जनो येन वैदग्धीम्  ॥ ध्दश्_१।३ ॥  
  
उद्धृत्योद्धृत्य सारं यमखिलनिगमान् नाट्यवेदं विरिञ्चिश्  
चक्रे यस्य प्रयोगं मुनिरपि भरतस्ताण्डवं नीलकण्ठः  ।  
शर्वाणी लास्यमस्य प्रतिपदमपरं लक्ष्म कः कर्तुमीष्टे  
नाट्यानां किन्तु किञ्चित् प्रगुणरचनया लक्षणं सङ्क्षिपामि  ॥ ध्दश्_१।४ ॥  
  
व्याकीर्णे मन्दबुद्धीनां जायते मतिविभ्रमः  ।  
तस्यार्थस्तत्पदैस्तेन सङ्क्षिप्य क्रियते ऽञ्जसा  ॥ ध्दश्_१।५ ॥  
  
आनन्दनिस्यन्दिषु रूपकेषु  
व्युत्पत्तिमात्रं फलमल्पबुद्धिः  ।  
योऽपीतिहासादिवदाह साधुस्  
तस्मै नमः स्वादुपराङ्मुखाय  ॥ ध्दश्_१।६ ॥  
  
अवस्थानुकृतिर्नाट्यं रूपं दृश्यतयोच्यते  ।  
रूपकं तत् समारोपाद् दशधैव रसाश्रयम्  ॥ ध्दश्_१।७ ॥  
  
नाटकं सप्रकरणं भाणः प्रहसनं डिमः  ।  
व्यायोगसमवकारौ वीथ्यङ्केहामृगा इति  ॥ ध्दश्_१।८ ॥  
  
अन्यद भावाश्रयं नृत्यं नृत्तं ताललयाश्रयम्  ।  
आद्यं पदार्थाभिनयो मार्गो देशो तथा परम्  ॥ ध्दश्_१।९ ॥  
  
मधुरोद्धतभेदेन तद् द्वयं द्विविधं पुनः  ।  
लास्यताण्डवरूपेण नाटकाद्युपकारकम्  ॥ ध्दश्_१।१० ॥  
  
वस्तु नेता रसस्तेषां भेदको वस्तु च द्विधा  ।  
तत्राधिकारिकं मुख्यमङ्गं प्रासङ्गिकं विदुः  ॥ ध्दश्_१।११ ॥  
  
अधिकारः फलस्वाम्यमधिकारो च तत्प्रभुः  ।  
तन्निरवर्त्यमभिव्यापि वृत्तं स्यादाधिकारिकम्  ॥ ध्दश्_१।१२ ॥  
  
प्रासङ्गिकं परार्थस्य स्वार्थो यस्य प्रसङ्गतः  ।  
सानुबन्धं पताकाख्यं प्रकरी च प्रदेशभाक्  ॥ ध्दश्_१।१३ ॥  
  
प्रासङ्गिकं परार्थस्य स्वार्थो यस्य प्रसङ्गतः  ।  
सानुबन्धं तुल्यसंविधानविशेषणम्  ॥ ध्दश्_१।१४ ॥  
  
प्रख्यातोत्पाद्यमिश्रत्वभेदात् त्रेधापि तत् त्रिधा  ।  
प्रख्यातमितिहासादेरुत्पाद्यं कविकल्पितम्  ।  
मिश्रं च सङ्करात् ताभ्यां दिव्यनर्त्यादिभेदतः  ॥ ध्दश्_१।१५ ॥  
  
कार्यं त्रिवर्गस्तत् शुद्धमेकानेकानुबन्धि च  ।  
स्वल्पोद्दिष्टस्तु तद्धेतुर्बीजं विस्तार्यनेकधा  ।  
अवान्तरार्थविच्छेदे बिन्दुरच्छेदकारणम्  ॥ ध्दश्_१।१६ ॥  
  
बीजबिन्दुपताकाख्यप्रकरोकार्यलक्षणाः  ।  
अर्थप्रकृतयः पञ्च ता एताः परिकीर्तिताः  ॥ ध्दश्_१।१७ ॥  
  
अवस्थाः पञ्च कार्यस्य प्रारब्धस्य फलार्थिभिः  ।  
आरम्भयत्नप्राप्त्याशानियताप्तिफलागमाः  ॥ ध्दश्_१।१८ ॥  
  
औत्सुक्यमात्रमारम्भः फललाभाय भूयसे  ।  
प्रयत्नस्तु तदप्राप्तौ व्यापारोऽतित्वरान्वितः  ॥ ध्दश्_१।१९ ॥  
  
उपायापायशङ्काभ्यां प्राप्त्याशा प्राप्तिसम्भवः  ।  
अपायाभावतः प्राप्तिर्नियताप्तिः सुनिश्चिता  ।  
समग्रफलसम्पत्तिः फलयोगो यथोदितः  ॥ ध्दश्_१।२० ॥  
  
अर्थप्रकृतयः पञ्च पञ्चावस्थासमन्विताः  ।  
यथासङ्ख्येन जायन्ते मुखाद्याः पञ्च सन्धयः  ॥ ध्दश्_१।२१ ॥  
  
अन्तरैकार्थसम्बन्धः सन्धिरेकान्वये सति  ।  
मुखप्रतिमुखे गर्भः सावमर्शोपसंहृतिः  ॥ ध्दश्_१।२२ ॥  
  
मुखं बीजसमुत्पत्तिर्नानार्थरससम्भवा  ।  
अङ्गानि द्वादशैतस्य बीजारम्भसमन्वयात्  ॥ ध्दश्_१।२३ ॥  
  
उपक्षेपः परिकरः परिन्यासो विलोभनम्  ।  
युक्तिः प्राप्तिः समाधानं विधानं परिभावना  ।  
उद्भेदभेदकरणान्यन्वर्थान्यथ लक्षणम्  ॥ ध्दश्_१।२४ ॥  
  
बीजन्यासस् उपक्षेपः तद्बाहुल्यं परिक्रिया  ।  
तन्न्निष्पत्तिः परिन्यासो गुणाख्यानाद् विलोभनम्  ॥ ध्दश्_१।२५ ॥  
  
सम्प्रधारणमर्थानां युक्तिः प्राप्तिः सुखागमः  ।  
बीजागमः समाधानं विधानं सुखदुःखकृत्  ॥ ध्दश्_१।२६ ॥  
  
परिभावोद्भुतावेश उद्भेदो गूढभेदनम्  ।  
करणं प्रकृतारम्भो भेदः प्रोत्साहना मता  ॥ ध्दश्_१।२७ ॥  
  
लक्ष्यालक्ष्य इवोद्भेदस्तस्य प्रतिमुखं भवेत्  ।  
बिन्दुप्रयत्नानुगमादङ्गान्यस्य त्रयोदश  ॥ ध्दश्_१।२८ ॥  
  
विलासः परिसर्पश्च विधूतं शमनर्मणो  ।  
नर्मद्युतिः प्रगयणं निरोधः पर्युपासनम्  ॥ ध्दश्_१।२९ ॥  
  
वज्रं पुष्पमुपन्याप्तो वर्ण संहार इत्यपि  ।  
रत्यर्थेहा विलासः स्याद् दृष्टनष्टानुसर्पणम्  ।  
परिसर्पा विधूतं स्यादरतिस्तच्छमः शमः  ॥ ध्दश्_१।३० ॥  
  
परिहासवत्तो नर्म धृतिस्तज्जा द्युतिर्मता  ।  
उत्तरा वाक् प्रगयणं हितरोधो निरोधनम्  ॥ ध्दश्_१।३१ ॥  
  
पर्युपास्तिरनुनयः पुष्पं वाक्यं विशेषवत्  ।  
उपन्यासस्तु सोपायं वज्रं प्रत्यक्षनिष्ठुरम्  ।  
चातुर्वर्णोपगमनं वर्णसंहार इष्यते  ॥ ध्दश्_१।३२ ॥  
  
गर्भस्तु दृष्टनष्टस्य बीजस्यान्वेषणं मुहुः  ।  
द्वादशाङ्गः पताका स्यान् न वा स्यात् प्राप्तिसम्भवः  ॥ ध्दश्_१।३३ ॥  
  
अभूताहरणं मार्गा रूपोदाहरणे क्रमः  ।  
सङ्गहश्चानुमानं च तोटकाधिवले तथा  ॥ ध्दश्_१।३४ ॥  
  
उद्वेगसम्भ्रमाक्षेपा लक्षणं च प्रणीयते  ।  
अभूताहरणं छद्म मार्गस्तत्त्वार्थकीर्तनम्  ॥ ध्दश्_१।३५ ॥  
  
रूपं वितर्कवद् वाक्यं सोत्कर्षं स्यादुदाहृतिः  ।  
क्रमः सञ्चिन्त्यमानाप्तिर् भावज्ञानमथापरे  ॥ ध्दश्_१।३६ ॥  
  
सङ्ग्रहः सामदानोक्तिर् अभ्यूहो लिङ्गतोऽनुमा  ।  
अधिवलमभिसन्धिः संरब्धं तोटकं वचः  ॥ ध्दश्_१।३७ ॥  
  
उद्वेगोऽरिछ(?)ता भीतिः शङ्कात्रासौ च सम्भ्रमः  ।  
गर्भबीजसमुद्भेदादाक्षेपः परिकीर्तितः  ॥ ध्दश्_१।३८ ॥  
  
क्रोधेनावमृशेद् यत्र व्यसनाद् या विलोभनात्  ।  
गर्भनिर्भिन्नबीजार्थः सोऽवमर्शोऽङ्गसङ्गहः  ॥ ध्दश्_१।३९ ॥  
  
तत्रापवादसम्फेटौ विद्रवद्रवशक्तयः  ।  
द्युतिः प्रसङ्गश्छलनं व्यवसायो विरोधनम्  ।  
प्रयोचना विचलनमादानं च तर्योदश  ॥ ध्दश्_१।४० ॥  
  
दोषप्रख्यापवादः स्यात् सम्फेटो रोषभाषणम्  ।  
विद्रवो वधबन्धादिर् द्रवो गुरुतिरस्कृतिः  ॥ ध्दश्_१।४१ ॥  
  
विरोधशमनं शक्तिस्तर्जनोद्वेजने द्युतिः  ।  
गुरुकीर्तनं प्रसङ्गश्छलनं चावमाननम्  ॥ ध्दश्_१।४२ ॥  
  
व्यवसायः खशक्त्युक्तिः संरब्धानां विरोधनम्  ।  
सिद्धामन्त्रणतो भाविदर्शिका स्यात् प्रयोचना  ।  
विकत्थना विचलनम् आदानं कार्यसङ्ग्रहः  ॥ ध्दश्_१।४३ ॥  
  
बीजवन्तो मुखाद्यर्था विप्रकीर्णा यथायथम्  ।  
ऐकार्थ्यमुपनीयन्ते यत्र निर्वहणं हि तत्  ॥ ध्दश्_१।४४ ॥  
  
सन्धिर्विबोधो ग्रथनं निर्णयः परिभाषणम्  ।  
प्रसादानन्दसमयाः कृतिभाषोपगूहनाः  ।  
पूर्वभावोपसंहारौ प्रशस्तिश्च चतुर्दश  ॥ ध्दश्_१।४५ ॥  
  
सन्धिर्बीजोपगमनं विबोधः कार्यमार्गणम्  ।  
ग्रथनं तदुपक्षेपो ऽनुभूताख्या तु निर्णयः  ॥ ध्दश्_१।४६ ॥  
  
परिभाषा मिथो जल्पः प्रसादः पर्युपासनम्  ।  
आनन्दो वाञ्छितावाप्तिः समयो दुःखनिर्गमः  ॥ ध्दश्_१।४७ ॥  
  
कृतिर्लब्धार्थशमनं मानाद्याप्तिश्च भाषणम्  ।  
कार्यदृष्ट्यद्भुतप्राप्तो पूर्वभावोपगूहने  ।  
वराप्तिः काव्यसंहारः प्रशस्तिः शुभशंसनम्  ॥ ध्दश्_१।४८ ॥  
  
इष्टस्यार्थस्य रचना गोप्यगुप्तिः प्रकाशनम्  ।  
रागः प्रयोगस्याश्चर्यं वृत्तान्तस्यानुपक्षयः  ॥ ध्दश्_१।४९ ॥  
  
द्वेधा विभागः कर्तव्यः सर्वस्यापोह वस्तुनः  ।  
सूच्यमेव भवेत् किञ्चिद् दृश्यश्रव्यमथापरम्  ॥ ध्दश्_१।५० ॥  
  
नीरसोऽनुचितस्तत्र संसूच्यो वस्तुविस्तरः  ।  
दृश्यस्तु मधुरोदात्तरसभावनिरन्तरः  ॥ ध्दश्_१।५१ ॥  
  
अर्थोपक्षेपकैः सूच्यं पञ्चभिः प्रतिपादयेत्  ।  
विष्कम्भचूलिकाङ्गास्याङ्कावतारप्रवेशकैः  ॥ ध्दश्_१।५२ ॥  
  
वृत्तवर्तिष्यमाणानां कथांशानां निदर्शकः  ।  
सङ्क्षेपार्थस्तु विष्कम्भो मध्यपात्रप्रयोजितः  ।  
एकानेककृतः शुद्धः सङ्कीर्णो नीचमध्यमैः  ॥ ध्दश्_१।५३ ॥  
  
तद्वदेवानुदात्तोक्त्या नीचपात्रप्रयोजितः  ।  
प्रवेशोऽङ्कद्वयस्यान्तः शेषार्थस्योपसूचकः  ॥ ध्दश्_१।५४ ॥  
  
अन्तर्यवनिकासंस्थैश्चूलिकार्थस्य सूचना  ।  
अङ्कान्तपात्रैरङ्कास्यं छिन्नाङ्कस्यार्थसूचनात्  ॥ ध्दश्_१।५५ ॥  
  
अङ्कावतारस्त्वङ्कान्ते पातोऽङ्कस्याविभागतः  ।  
एभिः संसूचयेत् सूच्यं दृश्यमङ्कैः प्रदर्शयेत्  ॥ ध्दश्_१।५६ ॥  
  
नाट्यधर्ममपेक्ष्यैतत् पुनर्वस्तु त्रिधेष्यते  ।  
सर्वेषां नियतस्यैव श्राव्यमश्राव्यमेव च  ॥ ध्दश्_१।५७ ॥  
  
सर्वश्राव्यं प्रकाशं स्यादश्राव्यं स्वगतं मतम्  ।  
द्विधान्यन् नाट्यधर्माख्यं जनान्तमपवारितम्  ॥ ध्दश्_१।५८ ॥  
  
त्रिपताकाकरेणान्यानपवार्यान्तरा कथाम्  ।  
अन्योन्यामन्त्रणं यत् स्याज् जनान्ते तज् जनान्तिकम्  ।  
रहस्यं कथ्यते ऽन्यस्य परावृत्त्यापवारितम्  ॥ ध्दश्_१।५९ ॥  
  
किं ब्रवीष्येवमित्यादि विना पात्रं ब्रवीति यत्  ।  
श्रुत्वेवानक्तमप्येकस्तत् स्यादाकाशमापितम्  ॥ ध्दश्_१।६० ॥  
  
इत्याद्यशेषमिह वस्तुविभेदजातं  
रामायणादि च विभाव्य बृहत्कथां च  ।  
आसूत्रयेत् तदनु नेतृरसानुगुण्याच्  
चित्रां कथामुचितचारुवचःप्रपञ्चैः  ॥ ध्दश्_१।६१ ॥  
  
  
--------------------------------------------------------------------------------  
  
[परिच्छेद २]  
  
  
नेता विनीतो मधुरस्त्यागी दक्षः प्रियग्वदः  ।  
रक्तलोकः शुचिर्वाङ्मी रूढवंशः स्थिरो युवा  ॥ ध्दश्_२।१ ॥  
  
बुद्ध्युत्साहस्मृतिप्रज्ञाकलामानसमन्वितः  ।  
शूरो दृढश्च तेजस्वी शास्त्रचक्षुश्च धार्मिकः  ।  
भेदैश्चतुर्धा ललितशान्तोदात्तोद्धतैरयम्  ॥ ध्दश्_२।२ ॥  
  
निश्चिन्तो धीरललितः कलासक्तः सुखी मृदुः  ।  
सामान्यगु।अयुक्तस्तु धीरशान्तो द्विजादिकः  ॥ ध्दश्_२।३ ॥  
  
महासत्त्वोऽतिगम्भीरः क्षमावानविकत्थनः  ।  
स्थिरो निगूढाहङ्कारो धीरोदात्तो दृढव्रतः  ॥ ध्दश्_२।४ ॥  
  
दर्पमात्सर्यभूयिष्ठो मायाछद्मपरायणः  ।  
धीरोद्धतस्त्वहङ्कारो चलश्चण्डो विकत्त्थनः  ॥ ध्दश्_२।५ ॥  
  
स दक्षिणः शठो धृष्टः पूर्वां प्रत्यन्यया हृतः  ।  
दक्षिणोऽस्यां सहृदयः गूढविप्रियकृत् शठः  ।  
व्यक्ताङ्गवैकृतो धृष्टोऽनुकूलस्त्वेकनायिकः  ॥ ध्दश्_२।६ ॥  
  
पताकानायकस्त्वन्यः पीठमर्दो विचक्षणः  ।  
तस्यैवानुचरो भक्तः किञ्चिदूनश्च तद्गुणैः  ॥ ध्दश्_२।७ ॥  
  
एकविद्यो विटश्चान्यो हास्यकृच् च विदूषकः  ।  
लुब्धो धीरोद्धतस्तब्धः(?) पापकृद् व्यसनी रिपुः  ॥ ध्दश्_२।८ ॥  
  
शोभा विलासो माधुर्यं गाम्भीर्यं धैर्यतेजसी  ।  
ललितौदार्यमित्यष्टौ सत्त्वजाः पौरुषा गुणाः  ॥ ध्दश्_२।९ ॥  
  
नीचे धृणाधिके स्पर्धा शोभायां शौर्यदक्षते  ।  
गतिः सधैर्या दृष्टिश्च विलासे सम्मितं वचः  ॥ ध्दश्_२।१० ॥  
  
श्लक्ष्णो विकारो माधुर्यं सङ्क्षोभे सुमहत्यपि  ।  
गाम्भीर्यं यत्प्रभावेन विकारो नोपलक्ष्यते  ॥ ध्दश्_२।११ ॥  
  
व्यवसायादचलनं स्थैर्यं विघ्नकुलादपि  ।  
अधिक्षेपाद्यसहनं तेजः प्राणात्ययेष्वपि  ॥ ध्दश्_२।१२ ॥  
  
शृङ्गाराकारचेष्टात्वं सहजं ललितं मृदु  ।  
प्रियोक्त्याजीविताद् दानमौदार्यं सदुपग्रहः  ॥ ध्दश्_२।१३ ॥  
  
स्वान्या साधारणस्त्रीति तद्गुणा नायिका त्रिधा  ।  
मुग्धा मध्या प्रगल्भेति स्वीया शीलार्जवादियुक्  ॥ ध्दश्_२।१४ ॥  
मुग्धा नववयःकामा रतौ वामा मृदुः क्रुधि  ।  
मध्योद्यद्यावनानङ्गा मोहान्तसुरतक्षमा  ॥ ध्दश्_२।१५ ॥  
  
धीरा सोत्प्रासवक्रोक्त्या मध्या साश्रु कृतागमम्  ।  
खेदयेद् दयितं कोपादधीरा परुषाक्षरम्  ॥ ध्दश्_२।१६ ॥  
  
यौवनान्धा स्मरोन्मत्ता प्रगल्भा दयिताङ्गके  ।  
विलीयमानेवानन्दाद् रतारम्भेऽप्यचेतना  ॥ ध्दश्_२।१७ ॥  
  
सावहित्थादरोदास्ते रतौ धीरेतरा क्रुधा  ।  
सन्तर्ज्य ताडयेन् मध्या मध्याधीरेव तं वदेत्  ।  
द्वेधा ज्येष्ठा कनिष्टा चेत्यमुग्धा द्वादशोदिताः  ॥ ध्दश्_२।१८ ॥  
  
अन्यस्त्री कन्यकोढा च नान्योढाङ्गिरसे क्वचित्  ।  
कन्यानुरागमिच्छातः कुर्यादङ्गाङ्गिसंश्रयम्  ॥ ध्दश्_२।१९ ॥  
  
साधारणस्त्री गणिका कलाप्रागल्भ्यधौर्त्ययुक्  ।  
छन्नकामसुखार्थाज्ञस्वतन्त्राहंयुपण्डकान्  ॥ ध्दश्_२।२० ॥  
  
रक्तेव रञ्जयेदाढ्यान् निःस्वान् मात्रा विवासयेत्  ।  
रक्तैव त्वप्रहसने नैषा दिव्यनृपाश्रये  ॥ ध्दश्_२।२१ ॥  
  
आसामष्टाववस्थाः स्युः स्वाधीनपतिकादिकाः  ।  
आसन्नायत्तरमणा हृष्टा स्वाधीनभर्तृका  ॥ ध्दश्_२।२२ ॥  
  
मुदा वासकसज्जा स्वं मण्डयत्येष्यति प्रिये  ।  
चिरयत्यव्यलीके तु विरहोत्कण्ठितोन्मनाः  ॥ ध्दश्_२।२३ ॥  
  
ज्ञातेऽन्यासङ्गविवृते खण्ड्तेर्ष्याकषायिता  ।  
कलहान्तरितामर्षाद् विधूतेऽनुशयार्तियुक्  ॥ ध्दश्_२।२४ ॥  
  
विप्रलब्धोक्तसमयमप्राप्तेऽतिविमानिता  ।  
दूरदेशाब्तरस्थे तु कार्यतः प्रोषितप्रिया  ।  
कामार्ताभिसरेत् कान्तं सारयेद् वाभिसारिका  ॥ ध्दश्_२।२५ ॥  
  
चिन्तानिःश्वासखेदाश्रुवैवर्ण्यग्लान्यभूषणैः  ।  
युक्ताः षडन्त्या द्वे चाद्ये क्रोडौज्ज्वल्यप्रहर्षितैः  ॥ ध्दश्_२।२६ ॥  
  
दूत्यो दासी सखी कारूर्धात्रेयी प्रतिवेशिका  ।  
लिङ्गिनी शिल्पिनी स्वं च नेतृमित्रगुणान्विताः  ॥ ध्दश्_२।२७ ॥  
  
यौवने सत्त्वजाः स्त्रीणामलङ्कारास्तु विंशतिः  ।  
भावो हावश्च हेला च त्रयस्तत्र शरीरजाः  ॥ ध्दश्_२।२८ ॥  
  
शोभा कान्तिश्च दीप्तिश्च माधुर्यं च प्रगल्भता  ।  
औदार्यं धैर्यमित्येते सप्त भावा अयत्नजाः  ॥ ध्दश्_२।२९ ॥  
  
लीला विलासो विच्छित्तिर्विभ्रमः किलकिञ्चितम्  ।  
मोट्टायितं कुट्टमितं बिब्बोको ललितं तथा  ।  
विहृतं चेति विज्ञेया दश भावाः स्वभावजाः  ॥ ध्दश्_२।३० ॥  
  
निर्विकारात्मकात् सत्त्वाद् भावस्तत्राद्यविक्रिया  ।  
हेवाकसस्तु शृङ्गारो हावोऽक्षिभ्रूविकारकृत्  ॥ ध्दश्_२।३१ ॥  
  
स एव हेला सुव्यक्तशृङ्गाररससूचिका  ।  
रूपोपभोगतारुण्यैः शोभाङ्गानां विभूषणम्  ॥ ध्दश्_२।३२ ॥  
  
मन्मथावापितच्छाया सैव कान्तिरिति स्मृता  ।  
अनुलबणत्वं माधुर्यं दीप्तिः कान्तेस्तु विस्तरः  ॥ ध्दश्_२।३३ ॥  
  
निःसाध्वसत्वं प्रागल्भ्यं औदार्यं प्रश्रयः सदा  ।  
चापलाविहता धैर्यं चिद्वृत्तिरविकत्थना  ॥ ध्दश्_२।३४ ॥  
  
प्रियानुकरणं लीला मधुराङ्गविचेष्टितैः  ।  
तात्कालिको विशेषस्तु विलासोऽङ्गक्रियादिषु  ॥ ध्दश्_२।३५ ॥  
  
आकल्परचनाल्पापि विच्छित्तिः कान्तिपोप(?)कृत्  ।  
विभ्रमस्त्वरया काले भूषास्थानविपर्ययः  ॥ ध्दश्_२।३६ ॥  
  
क्रोधाश्रुहर्षभीत्यादेः सङ्करः किलकिञ्चितम्  ।  
मोट्टायितं तु तद्भावभावनेष्टकथादिषु  ॥ ध्दश्_२।३७ ॥  
  
सानन्दान्तः कुट्टमितं कुप्येत् केशाधरग्रहे  ।  
गर्वाभिमानादिष्टेऽपि बिब्बोकोऽनादरक्रिया  ॥ ध्दश्_२।३८ ॥  
  
सुकुमाराङ्गविन्यासो मसृणो ललितं भवेत्  ।  
प्राप्तकालं न यद् ब्रूयाद् व्रीडया विहृतं हि तत्  ॥ ध्दश्_२।३९ ॥  
  
मन्त्री स्वं वोभयं वापि सखा तस्यार्थचिन्तने  ।  
मन्त्रिणा ललितः शेषाः मन्त्रिस्वायत्तसिद्धयः  ॥ ध्दश्_२।४० ॥  
  
ऋत्विक्पुरोहितौ धर्मे तपस्विब्रह्मवादिनः  ।  
सुहृत्कुमाराटविका दण्डे सामन्तसैनिकाः  ॥ ध्दश्_२।४१ ॥  
  
अन्तःपुरे वर्षवराः किराता मूकवामनाः  ।  
म्लेच्छाभीरशकाराद्याः स्वस्वकार्योपयोगिनः  ॥ ध्दश्_२।४२ ॥  
  
ज्येष्ठमध्याधमत्वेन सर्वेषां च त्रिरूपता  ।  
तारतम्याद् यथोक्तानां गुणानां चोत्तमादिता  ।  
एवं नाट्ये विधातव्यो नायकः सपरिच्छदः  ॥ ध्दश्_२।४३ ॥  
  
तद्व्यापारात्मिका वृत्तिश्चतुर्धा तत्र कैशिकी  ।  
गतिनृत्यविलासाद्यैर्मृदुः शृङ्गारचेष्टितैः  ।  
नर्मतैस्फिञ्जतत्स्फोटतद्गैभैश्चतुरङ्गिका  ॥ ध्दश्_२।४४ ॥  
  
वैदग्ध्यक्रीडितं नर्म प्रियोपच्छन्दनात्मकम्  ।  
हास्येनैव सशृङ्गारभयेन विहितं त्रिधा  ॥ ध्दश्_२।४५ ॥  
  
आत्मोपक्षेपसम्भोगमानैः शृङ्गार्यपि त्रिधा  ।  
शुद्धमङ्गं भयं द्वेधा वाग्वेषचेष्टितैः  ।  
सर्वं सहास्यमित्येवं नर्मास्टादशधोदितम्  ॥ ध्दश्_२।४६ ॥  
  
नर्मस्फिञ्जः सुखारम्भो भयान्तो नवसङ्गमे  ।  
नर्मस्फोटस्तु भावानां सूचितोऽल्परसो लवैः  ॥ ध्दश्_२।४७ ॥  
  
छन्ननेत्रप्रतीचारो नर्मगर्भोऽर्थहेतवे  ।  
अङ्गैः सहास्यनिर्हास्यैरेभिरेषात्र कैशिकी  ॥ ध्दश्_२।४८ ॥  
  
विशोका सात्त्वती सत्त्वशौर्यत्यागदयाजवैः  ।  
संलापोत्थापकावस्यां साङ्घात्यः परिवर्तकः  ॥ ध्दश्_२।४९ ॥  
  
संलापको गभीरोक्तिर्नानाभावरसा मिथः  ।  
उत्थापकस्तु यत्रादौ युद्धायोत्थापयेत् परम्  ॥ ध्दश्_२।५० ॥  
  
मन्त्रार्थदैवशक्त्यादेः साङ्घात्यः सङ्घभेदनम्  ।  
प्रारब्धोत्थानकार्यान्यकरणात् परिवर्तकः  ॥ ध्दश्_२।५१ ॥  
  
एभिरङ्गैश्चतुर्धेयं सात्त्वत्यारभटी पुनः  ।  
मायेन्द्रजालसङ्ग्रामक्रोधोद्भ्रान्तादिचेष्टितैः  ।  
सङ्क्षिप्तिका स्यात् सम्फेटो वस्तूत्थानावपातने  ॥ ध्दश्_२।५२ ॥  
  
सङ्क्षिप्तवस्तुरचना सङ्क्षिप्तिः शिल्पयोगतः  ।  
पूर्वनेतृनिवृत्त्यान्ये नेत्रन्तरपरिग्रहः  ॥ ध्दश्_२।५३ ॥  
  
सम्फेटस्तु समाघातः क्रुद्धसंरब्धयोर्द्वयोः  ।  
मायाद्युत्थापितं वस्तु वस्तूत्थापनमिष्यते  ।  
अवपातस्तु निष्क्रामप्रवेशत्रासविद्रवैः  ॥ ध्दश्_२।५४ ॥  
  
एभिरङ्गैश्चतुर्धेयं नार्थवृत्तिरतः परा  ।  
चतुर्थी भारती सापि वाच्या नाटकलक्षणे  ॥ ध्दश्_२।५५ ॥  
  
कैशिकीं सात्त्वतीं चार्थवृत्तिमारभटीमिति  ।  
पठन्तः पञ्चमीं वृत्तिमौद्भटाः प्रतिजानते  ॥ ध्दश्_२।५६ ॥  
  
शृङ्गारे कौशिकी वीरे सात्त्वत्यारभटी पुनः  ।  
रसे रौद्रे च बीभत्से वृत्तिः सर्वत्र भारती  ॥ ध्दश्_२।५७ ॥  
  
देशभाषाक्रियावेषलक्षणाः स्युः प्रवृत्तयः  ।  
लोकादेवावगम्यैता यथौचित्यं प्रयोजयेत्  ॥ ध्दश्_२।५८ ॥  
  
पाद्यं तु संस्कृतं नॄणामनीचानां कृतात्मनाम्  ।  
लिङ्गिनीनां महादेव्या मन्त्रिजावेश्ययोः क्वचित्  ॥ ध्दश्_२।५९ ॥  
  
स्त्रीणां तु प्राकृतं प्रायः शूरसेन्यधमेषु च  ।  
पिशाचात्यन्तनीचादौ पैशाचं मागधं तथा  ॥ ध्दश्_२।६० ॥  
  
यद्देशं नीचपात्रं यत् तद्देशं तस्य भाषितम्  ।  
कार्यतश्चोत्तमादीनां कार्यो भाषाव्यतिक्रमः  ॥ ध्दश्_२।६१ ॥  
  
भगवन्तो वरैर्वाच्या विद्वद्देवर्षिलिङ्गिनः  ।  
विप्रामात्याग्रजाश्चार्या नटीसूत्रमृतौ मिथः  ॥ ध्दश्_२।६२ ॥  
  
रथी सूतेन चायुष्मान् पूज्यैः शिष्यात्मजानुजाः  ।  
वत्सेति तातः पूज्योऽपि सुगृहीताभिधस्तु तैः  ॥ ध्दश्_२।६३ ॥  
  
भावोऽनुगेन सूत्री च मार्षेत्येतेन सोऽपि च  ।  
देवः स्वामीति नृपतिर्भृत्यैर्भट्टेति चाधमैः  ॥ ध्दश्_२।६४ ॥  
  
आमन्त्रणीयाः पतिवज् ज्येष्ठमध्याधमैः स्त्रियः  ।  
समा हलेति प्रष्या च हञ्जे वेश्याज्जुका तथा  ॥ ध्दश्_२।६५ ॥  
  
कुट्टिन्यम्वेत्यनुगतैः पूज्या वा जरती जनैः  ।  
विदूषकेण भवती राज्ञी चेटीति शब्द्यते  ॥ ध्दश्_२।६६ ॥  
  
चेष्टागुणोदाहृतिसत्त्वभावान्  
अशेषतो नेतृदशाविभिन्नान्  ।  
को वक्तुमीशो भरतो न यो वा  
यो वा न देवः शशिखण्डमौलिः  ॥ ध्दश्_२।६७ ॥  
  
  
==============================  
  
[परिच्छेद ३]  
  
  
प्रकृतित्वादथान्येषां भूयोरसपरिग्रहात्  ।  
सम्पूर्णलक्षणत्वाच् च पूर्वं नाटकमुच्यते  ॥ ध्दश्_३।१ ॥  
  
पूर्वरङ्गं विधायादौ सूत्रधारे विनिर्गते  ।  
प्रविश्य तद्वदपरः काव्यमास्थापयेन् नटः  ॥ ध्दश्_३।२ ॥  
  
दिव्यमर्त्ये स तद्रूपो मिश्रमन्यतरस्तयोः  ।  
सूचयेद् वस्तु बीजं वा मुखं पात्रमथापि वा  ॥ ध्दश्_३।३ ॥  
  
रङ्गं प्रसाद्य मधुरैः श्लोकैः काव्यार्थसूचकैः  ।  
ऋतुं कञ्चिदुपादाय भारतीं वृत्तिमाश्रयेत्  ॥ ध्दश्_३।४ ॥  
  
भारती संस्कृतप्रायो वाग्व्यापारो नटाश्रयः  ।  
भेदैः प्ररोचनायुक्तैर्वीर्थीप्रहसनामुखैः  ॥ ध्दश्_३।५ ॥  
  
उन्मुखीकरणं तत्र प्रशंसातः प्ररोचना  ।  
वीथी प्रहसनं चापि स्वप्रसङ्गेऽभिधास्यते  ।  
वीथ्यङ्गाव्यामुखाङ्गत्वादुच्यन्तेऽत्रैव तत् पुनः  ॥ ध्दश्_३।६ ॥  
  
सूत्रधारो नटीं ब्रूते मार्षं वाथ विदूषकम्  ।  
स्वकार्यं प्रस्तुताक्षेपि चित्रोक्त्या यत् तदामुखम्  ॥ ध्दश्_३।७ ॥  
  
प्रस्तावना वा तत्र स्युः कथाद्घातः प्रवृत्तकम्  ।  
प्रयोगातिशयश्चाथ वीथ्यङ्गानि त्रयोदश  ॥ ध्दश्_३।८ ॥  
  
स्वेतिवृत्तसमं वाक्यमर्थं वा यत्र सूत्रिणः  ।  
गृहीत्वा प्रविशेत् पात्रं कथोद्घातो द्विधैव सः  ॥ ध्दश्_३।९ ॥  
  
कालसाम्यसमाक्षिप्तप्रवेशः स्यात् प्रवृत्तकम्  ।  
एषोऽयमित्युपक्षेपात् सूत्रधारप्रयोगतः  ।  
पात्रप्रवेशो यत्रैष प्रयोगातिशयो मतः  ॥ ध्दश्_३।१० ॥  
  
उद्घात्यकावलगिते प्रपञ्चत्रिगते छलम्  ।  
वाक्केल्यधिवले गण्डमवस्यन्दितनालिके  ।  
असत्प्रलापव्याहारमृदवानि त्रयोदश  ॥ ध्दश्_३।११ ॥  
  
गूढार्थपदपर्यायमाला प्रश्नोत्तरस्य वा  ।  
यत्रान्योन्यं समालापो द्वेधोद्घात्यं तदुच्यते  ॥ ध्दश्_३।१२ ॥  
  
यत्रैकत्र समावेशात् कार्यमन्यत् प्रसाध्यते  ।  
प्रस्तुतेऽन्यत्र वान्यत् स्यात् त(?) चावलगितं द्विधा  ॥ ध्दश्_३।१३ ॥  
  
असद्भूतमिथःस्तोत्रं प्रपञ्चो हास्यकृन् मतः  ।  
श्रुतिसाम्यादनेकार्थयोजनं त्रिगतं त्विह  ।  
नटादित्रितयालापः पूर्वरङ्गे तदिष्यते  ॥ ध्दश्_३।१४ ॥  
  
प्रियाभैरप्रियैर्वाक्यैर्विलोभ्य छलना छलम्  ।  
विनिवृत्त्यास्य वाक्केली द्विस्त्रिः प्रत्युक्तितोऽपि वा  ॥ ध्दश्_३।१५ ॥  
  
अन्योन्यवाक्याधिक्योक्तिः स्पर्धयाधिवलं भवेत्  ।  
गण्डः प्रस्तुतसम्बन्धिभिन्नार्थं सहसोदितम्  ॥ ध्दश्_३।१६ ॥  
  
रसोक्तस्यान्यथा व्याख्या यत्रावस्यन्दित हि तत्  ।  
सोपहासा निगूढार्था नालिकैव प्रहेलिका  ॥ ध्दश्_३।१७ ॥  
  
असम्बद्धकथाप्रायोऽसत्प्रलापो यथोत्तरः  ।  
अन्यार्थमेव व्याहारो हास्यलास्यकरं वचः  ।  
दोषा गुणा गुणा दोषा यत्र स्युर्मृदवं हि तत्  ॥ ध्दश्_३।१८ ॥  
  
एषामन्यतमेनार्थं पात्रं चाक्षिप्य सूत्रभृत्  ।  
प्रस्तावनान्ते निर्गच्छेत् ततो वस्तु प्रपञ्चयेत्  ॥ ध्दश्_३।१९ ॥  
  
अभिगम्यगुणैर्युक्तो धीरोदात्तः प्रतापवान्  ।  
कीर्तिकामो महोत्साहस्त्रय्यास्त्राता महीपतिः  ॥ ध्दश्_३।२० ॥  
  
प्रख्यातवंशो राजर्षिर्दिव्यो वा यत्र नायकः  ।  
तत्प्रख्यातं विधातव्यं वृत्तमत्राधिकारिकम्  ॥ ध्दश्_३।२१ ॥  
  
यत् तत्रानुचितं किञ्चिन् नायकस्य रसस्य वा  ।  
विरुद्धं तत् परित्याज्यमन्यथा वा प्रकल्पयेत्  ॥ ध्दश्_३।२२ ॥  
  
आद्यन्तमेवं निश्चित्य पञ्चधा तद् विभज्य च  ।  
खण्डशः सन्धिसञ्ज्ञांश्च विभागानपि खण्डयेत्  ॥ ध्दश्_३।२३ ॥  
  
चतुःषष्टिस्तु तानि स्युरङ्गानीत्यपरं तथा  ।  
पताकावृत्तमप्यूनमेकाद्यैरनुसन्धिभिः  ।  
अङ्गान्यत्र यथालाभमसन्धिं प्रकरीं न्यसेत्  ॥ ध्दश्_३।२४ ॥  
  
आदौ विष्कम्भकं कुर्यादङ्कं वा कार्ययुक्तितः  ।  
अपेक्षितं परित्यज्य नीरसं वस्तुविस्तरम्  ।  
यदा सन्दर्शयेत् शेषं कुर्याद् विष्कम्भकं तदा  ॥ ध्दश्_३।२५ ॥  
  
यदा तु सरसं वस्तु मूलादेव प्रवर्तते  ।  
आदावेव तदाङ्कः स्यादामुखाक्षेपसंश्रयः  ॥ ध्दश्_३।२६ ॥  
  
प्रत्यक्षनेतृचरितो बिन्दुव्याप्तिपुरस्कृतः  ।  
अङ्को नानाप्रकारार्थसंविधानरसाश्रयः  ॥ ध्दश्_३।२७ ॥  
  
अनुभावविभावाभ्यां स्थायिना व्यभिचारिभिः  ।  
गृहीतमुक्तैः कर्तव्यमङ्गिनः परिपोषणं  ॥ ध्दश्_३।२८ ॥  
  
न चातिरसतो वस्तु दूरं विच्छिन्नतां नयेत्  ।  
रसं वा न तिरोदध्याद् वस्त्वलङ्कारलक्षणैः  ॥ ध्दश्_३।२९ ॥  
  
एको रसोऽङ्गीकर्तव्यो वीरः शृङ्गार एव वा  ।  
अङ्गमन्ये रसाः सर्वे कुर्यान् निर्वहणेऽद्भुतम्  ॥ ध्दश्_३।३० ॥  
  
दूराध्वानं वधं युद्धं राज्यदेशादिविप्लवम्  ।  
संरोधं भोजनं स्नानं सुरतं चानुलेपनम्  ॥ ध्दश्_३।३१ ॥  
  
अम्बरग्रहणादीनि प्रत्यक्षाणि न निर्दिशेत्  ।  
नाधिकारिवधं क्वापि त्याज्यमावश्यकं न च  ॥ ध्दश्_३।३२ ॥  
  
एकाहाचरितैकार्थमित्थमासन्ननायकम्  ।  
पात्रैस्त्रिचतुरैरङ्कं तेषामन्तेऽस्य निर्गमः  ॥ ध्दश्_३।३३ ॥  
  
पताकास्थानकान्यत्र बिन्दुरन्ते च बीजवत्  ।  
एवमङ्काः प्रकर्तव्याः प्रवेशादिपुरस्कृताः  ।  
पञ्चाङ्कमेतदवरं दशाङ्कं नाटकं परम्  ॥ ध्दश्_३।३४ ॥  
  
अथ प्रकरणे वृत्तमुत्पाद्यं लोकसंश्रयम्  ।  
अमात्यविप्रवणिजामेकं कुर्याच् च नायकम्  ॥ ध्दश्_३।३५ ॥  
  
धीरप्रशान्तं सापायं धर्मकामार्थतत्परम्  ।  
शेपं नाटकवत् सन्धिप्रवेशकरसादिकम्  ॥ ध्दश्_३।३६ ॥  
  
नायिका तु द्विधा नेतुः कुलस्त्री गणिका तथा  ।  
क्वचिदेकैव कुलजा क्वापि द्वयं क्वचित्  ॥ ध्दश्_३।३७ ॥  
  
कुलजाभ्यन्तरा बाह्या वेश्या नातिक्रमोऽनयोः  ।  
आभिः प्रकरणं त्रेधा सङ्कीर्णं धूर्तसङ्कुलम्  ॥ ध्दश्_३।३८ ॥  
  
लक्ष्यते नाटिकाप्यत्र सङ्कीर्णान्यनिवृत्तये  ।  
तत्र वस्तु प्रकरणान् नाटकान् नायको नृपः  ।  
प्रख्यातो धीरललितः शृङ्गारोऽङ्गी सलक्षणः  ॥ ध्दश्_३।३९ ॥  
  
स्त्रीप्रायचतुरङ्कादिभेदकं यदि चेष्यते  ।  
एकद्वित्र्यङ्कपात्रादिभेदेनानन्तरूपता  ॥ ध्दश्_३।४० ॥  
  
देवी तत्र भवेज् ज्येष्ठा प्रगल्भा नृपवंशजा  ।  
गम्भीरा मानिनी कृच्छात् तद्वशान् नेतृसङ्गमः  ॥ ध्दश्_३।४१ ॥  
  
नायिका तादृशी मुग्धा दिव्या चातिमनोहरा  ।  
अन्तःपुरादिसम्बन्धादासन्ना श्रुतिदर्शनैः  ॥ ध्दश्_३।४२ ॥  
  
अनुरागो नवावस्थो नेतुस्तस्यां यथोत्तरम्  ।  
नेता तत्र प्रवर्तेत देवीत्रासेन शङ्कितः  ।  
कैशिक्यङ्गैश्चतुर्भिश्च यक्ताङ्कैरिव नाटिका  ॥ ध्दश्_३।४३ ॥  
  
भाणस्तु धूर्तचरितं स्वानुभूतं परेण वा  ।  
यत्रोपवर्णयेदेको निपुणः पण्डितो विटः  ॥ ध्दश्_३।४४ ॥  
  
सम्बोधनोक्तिप्रत्युक्ती कुर्यादाकाशभापितैः  ।  
सूचयेद् वीरशृङ्गारौ शौर्यसौभाग्यसंस्तवैः  ॥ ध्दश्_३।४५ ॥  
  
भूयसा भारती वृत्तिरेकाङ्कं वस्तु कल्पितम्  ।  
मुखनिर्वहणे साङ्गे लास्याङ्गानि दशापि च  ॥ ध्दश्_३।४६ ॥  
  
गेयं पदं स्थितं पाद्यमासीनं पुष्पगण्डिका  ।  
प्रच्छेदकस्त्रिगूढं च सैन्धवाख्यं द्विगूढकम्  ॥ ध्दश्_३।४७ ॥  
  
उत्तमोत्तमकं चैव उक्तप्रत्युक्तमेव च  ।  
लास्ये दशविधं ह्येतदङ्गनिर्देशकल्पनम्  ॥ ध्दश्_३।४८ ॥  
  
तद्वत् प्रहसनं त्रेधा शुद्धवैकृतसङ्करैः  ।  
पाखण्डिविप्रप्रभृतिचेटचेटीविटाकुलम्  ।  
चेष्टितं वेपभाषाभिः शुद्धं हास्यवचोन्वितम्  ॥ ध्दश्_३।४९ ॥  
  
कामुकादिवचिवेषैः षण्ढकञ्चुकितापसैः  ।  
विकृतं सङ्कराद् वीथ्या सङ्कीर्णं धूर्तसङ्कुलम्  ।  
रसस्तु भूयसा कार्यः षड्विधो हास्य एव तु  ॥ ध्दश्_३।५० ॥  
  
डिमे वस्तु प्रसिद्धं स्याद् वृत्तयः कैशिकीं विना  ।  
नेतारो देवगन्धर्वयक्षरक्षोमहोरगाः  ।  
भूतप्रेतपिशाचाद्याः षोडशात्यन्तमुद्धताः  ॥ ध्दश्_३।५१ ॥  
  
रसैरहास्यशृङ्गारैः षड्भिर्दीप्तैः समन्वितः  ।  
मायेन्द्रजालसङ्ग्रामक्रोधोद्भ्रान्तादिचेष्टितैः  ॥ ध्दश्_३।५२ ॥  
  
चन्द्रसूर्योपरागैश्च न्याय्ये रौद्ररसेऽङ्गिनि  ।  
चतुरङ्कश्चतुःसन्धिर्निर्विमर्शो डिमः स्मृतः  ॥ ध्दश्_३।५३ ॥  
  
ख्यातेतिवृत्तो व्यायोगः ख्यातोद्धतनराश्रयः  ।  
हीनो गर्भविमर्शाभ्यां दीप्ताः स्युर्डिमवद् रसाः  ॥ ध्दश्_३।५४ ॥  
  
अस्त्रीनिमित्तसङ्ग्रामो जामदग्न्यजये यथा  ।  
एकाहाचरितैकाङ्को व्यायोगो बहुभिर्नरैः  ॥ ध्दश्_३।५५ ॥  
  
कार्यं समवकारेऽपि आमुखं नाटकादिवत्  ।  
ख्यातं देवासुरं वस्तु निर्विमर्शास्तु सन्धयः  ॥ ध्दश्_३।५६ ॥  
  
वृत्तयो मन्दकैशिक्यो नेतारो देवदानवाः  ।  
द्वादशोदात्तविख्याताः फलं तेषां पृथक् पृथक्  ॥ ध्दश्_३।५७ ॥  
  
बहुवीररसाः सर्वे यद्वदम्भोधिमन्थने  ।  
अङ्कैःस्त्रिभिस्त्रिकपटस्त्रिशृङ्गारस्त्रिविद्रवः  ॥ ध्दश्_३।५८ ॥  
  
द्विसन्धिरङ्कः प्रथमः कार्यो द्वादशनालिकः  ।  
चतुर्द्विनालिकावन्त्यौ नालिका घटिकाद्वयम्  ॥ ध्दश्_३।५९ ॥  
  
वस्तुस्वभावदैवारिकृताः स्युः कपटास्त्रयः  ।  
नगरोपरोधयुद्धे वाताग्न्यादिकविद्रवाः  ॥ ध्दश्_३।६० ॥  
  
धर्मार्थकामैः शृङ्गारो नात्र विन्दुप्रवेशकौ  ।  
वीथ्यङ्गानि यथालाभं कुर्यात् प्रहसने यथा  ॥ ध्दश्_३।६१ ॥  
  
वीथी तु कैशिकीवृत्तौ सन्ध्यङ्गाङ्कैस्तु भाणवत्  ।  
रसः सूच्यस्तु शृङ्गारः स्पृशेदपि रसान्तरम्  ॥ ध्दश्_३।६२ ॥  
  
युक्ता प्रस्तावनाख्यातैरङ्गैरुद्घात्यकादिभिः  ।  
एवं वीथी विधातव्या द्व्येकपात्रप्रयोजिता  ॥ ध्दश्_३।६३ ॥  
  
उत्सृष्टिकाङ्के प्रख्यातं वृत्तं बुद्ध्या प्रपञ्चयेत्  ।  
रसस्तु करुणः स्थायी नेतारः प्राकृता नराः  ॥ ध्दश्_३।६४ ॥  
  
भाणवत् सन्धिवृत्त्यङ्गैर्युक्तः स्त्रीपरिदेवितैः  ।  
वाचा युद्धं विधातव्यं तथा जयपराजयौ  ॥ ध्दश्_३।६५ ॥  
  
मिश्रमोहामृगे वृत्तं चतुरङ्कं त्रिसन्धिमत्  ।  
नरदिव्यावनियमान् नायकप्रतिनायकौ  ॥ ध्दश्_३।६६ ॥  
  
ख्यातौ धीरोद्धतावन्त्यो विपर्यासादयुक्तकृत्  ।  
दिव्यस्त्रियमनिच्छन्तीमपहारादिनेच्छतः  ॥ ध्दश्_३।६७ ॥  
  
शृङ्गाराभासमप्यस्य किञ्चित् किञ्चित् प्रदर्शयेत्  ।  
संरम्भं परमानीय युद्धं व्याजान् निवारयेत्  ।  
वधप्राप्तस्य कुर्वीत वधं नैव महात्मनः  ॥ ध्दश्_३।६८ ॥  
  
इत्थं विचिन्त्य दशरूपकलक्ष्ममार्गम्   
आलोक्य वस्तु परिभाव्य कविप्रबन्धान्  ।  
कुर्यादयत्नवदलङ्कृतिभिः प्रबन्धं  
वाक्यैरुदारमधुरैः स्फुटमन्दवृत्तैः  ॥ ध्दश्_३।६९ ॥  
  
  
================================  
  
[परिच्छेद ४]  
  
  
विभावैरनुभावैश्च सात्त्विकैर्व्यभिचारिभिः  ।  
आनीयमानः स्वाद्यत्वं स्थायी भावो रसः स्मृतः  ॥ ध्दश्_४।१ ॥  
  
ज्ञायमानतया तत्र विभावो भावपोषकृत्  ।  
आलम्बनोद्दीपनत्वप्रभेदेन स च द्विधा  ॥ ध्दश्_४।२ ॥  
  
अनुभावो विकारस्तु भावसंसूचनात्मकः  ।  
हेतुकार्यात्मनोः सिद्धिस्तयोः संव्यवहारतः  ॥ ध्दश्_४।३ ॥  
  
सुखदुःखादिकैर्भावैर्भावस्तद्भावभावनम्  ।  
पृथग् भावा भवन्त्यन्येऽनुभावत्वेऽपि सात्त्विकाः  ।  
सत्त्वादेव समुत्पत्तेस्तच् च तद्भावभावनम्  ॥ ध्दश्_४।४ ॥  
  
स्तम्भप्रलयरोमाञ्चाः स्वेदो वैवर्ण्यवेपथू  ।  
अश्रुवैस्वर्यमित्यष्टौ स्तम्भोऽस्मिन् निष्क्रियाङ्गता  ।  
प्रलयो नष्टसञ्ज्ञत्वं शेषाः सुव्यक्तलक्षणाः  ॥ ध्दश्_४।५ ॥  
  
विशेषादाभिमुख्येन चरन्तो व्यभिचारिणः  ।  
स्थायिन्युन्मग्ननिर्मग्नाः कल्लोला इव वारिधौ  ॥ ध्दश्_४।६ ॥  
  
निर्वेदग्लानिशङ्काश्रमधृतिजडताहर्षदैन्यौग्र्यचिन्तास्  
त्रासेर्ष्यामर्षगर्वाः स्मृतिमरणमदाः सुप्तनिद्राविबोधाः  ।  
व्रीडापस्मारमोहाः समतिरलसतावेगतर्कावहित्था   
व्याध्युन्मादौ विपादोत्सुकचपलयुतास्त्रिंशदेते त्रयश्च  ॥ ध्दश्_४।७ ॥  
  
तत्त्वज्ञानापदीर्ष्यादेर्निर्वेदः स्वावमाननम्  ।  
तत्र चिन्ताश्रुनिःश्वासवैअवर्ण्योच्छ्वासदीनताः  ॥ ध्दश्_४।८ ॥  
  
रत्याद्यायासतृट्क्षुद्भिर्ग्लानिर्निष्प्राणतेह च  ।  
वैवर्ण्यकम्पानुत्साहक्षामाङ्गवचनक्रियाः  ॥ ध्दश्_४।९ ॥  
  
अनर्थप्रतिभा शङ्का परक्रौर्यात् स्वदुर्नयात्  ।  
कम्पशोषाभिवीक्षादिरत्र वर्णस्वरान्यता  ॥ ध्दश्_४।१० ॥  
  
श्रमः खेदोऽध्वरत्यादेः स्वेदोऽस्मिन् मर्दनादयः  ।  
सन्तोषो ज्ञानशक्त्यादेर्धृतिरव्यग्रभोगकृत्  ॥ ध्दश्_४।११ ॥  
  
अप्रतिपत्तिर्जडता स्यादिष्टानिष्टदर्शनश्रुतिभिः  ।  
अनिमिषनयननिरीक्षणतूष्णीम्भावादयस्तत्र  ॥ ध्दश्_४।१२ ॥  
  
प्रसत्तिरुत्सवादिभ्यो हर्षोऽश्रुस्वेदगद्गदाः  ।  
दौर्गत्याद्यैरनौजस्यं दैन्यं कार्ष्ण्याभृजादिमत्  ॥ ध्दश्_४।१३ ॥  
  
दुष्टेऽपराधदौर्मुख्यक्रौर्यैश्चण्डत्वमुग्रता  ।  
तत्र स्वेदशिरःकम्पतर्जनाताडनादयः  ॥ ध्दश्_४।१४ ॥  
  
ध्यानं चिन्तेहितानाप्तेः शून्यताश्वासतापकृत्  ।  
गर्जितादेर्मनःक्षोभस्त्रासोऽत्रोत्कम्पितादयः  ॥ ध्दश्_४।१५ ॥  
  
परोत्कर्षाक्षमासूया गर्वदौर्जन्यमन्युजा  ।  
दोषोक्त्यवज्ञे स्रुकुटिमन्युक्रोधेङ्गितानि च  ॥ ध्दश्_४।१६ ॥  
  
अधिक्षेपापमानादेरमर्षोऽभिनिविष्टता  ।  
तत्र खेदशिरःकम्पतर्जनाताडनादयः  ॥ ध्दश्_४।१७ ॥  
  
गर्वोऽभिजनलावण्यबलैश्वर्यादिभिर्मदः  ।  
कर्माण्याधर्पणावज्ञा सविलासाङ्गवीक्षणम्  ॥ ध्दश्_४।१८ ॥  
  
सदृशज्ञानचिन्ताद्यैः संस्कारात् स्मृतिरत्र च  ।  
ज्ञातत्वेनार्थभासिन्यां भ्रूसमुन्नयनादयः  ।  
मरणं सुप्रसिद्धत्वादनर्थत्वाच् च नोच्यते  ॥ ध्दश्_४।१९ ॥  
  
हर्षोत्कर्षो मदः पानात् स्खलदङ्गवचोगतिः  ।  
निद्रा हासोऽत्र रुदितं ज्येष्ठमध्याधमादिषु  ।  
सुप्तं निद्रोद्भवं तत्र श्वासोच्छासक्रिया परम्  ॥ ध्दश्_४।२० ॥  
  
मनःसम्मीलनं निद्रा चिन्तालस्यक्लमादिभिः  ।  
तत्र जृम्भाङ्गभङ्गाक्षिमीलनोत्स्वप्नतादयः  ।  
विवोधः परिणामादेस्तत्र जृम्भाक्षिमर्दने  ॥ ध्दश्_४।२१ ॥  
  
दुराचारादिभिर्व्रीडा धार्ष्ट्याभावस्तमुन्नयेत्  ।  
साचीकृताङ्गावरणवैवर्ण्याधोमुखादिभिः  ॥ ध्दश्_४।२२ ॥  
  
आवेशो ग्रहदुःखाद्यैरपस्मारो यथाविधिः  ।  
भूपातकम्पप्रखेदलालाफेनोद्गमादयः  ॥ ध्दश्_४।२३ ॥  
  
मोहो विचित्तता भीतिदुःखावेशानुचिन्तनैः  ।  
तत्राज्ञानभ्रमाघातघूर्णनादर्शनादयः  ॥ ध्दश्_४।२४ ॥  
  
भ्रान्तिच्छेदोपदेशाभ्यां शास्त्रादेस्तत्त्वधीर्मतिः  ।  
आलस्यं श्रमगर्भादेजह्यजृम्भासितादिमत्  ॥ ध्दश्_४।२५ ॥  
  
आवेगः सम्ग्रमोऽस्मिन्नभिसरजनिते शस्त्रनागाभियोगो  
वातात् पांसूपदिग्धस्त्वरितपदगतिर्वर्षजे पिण्डिताङ्गः  ।  
उत्पातात् स्रस्तताङ्गेष्वहितहितकृते शोकहर्षानुभावा  
वह्नेर्धूमाकुलास्यः करिजमनुभयस्तम्मकम्पापसाराः  ॥ ध्दश्_४।२६ ॥  
  
तर्को विचारः सन्देहाद् भ्रूशिरोङ्गुलिनर्तकः  ।  
लज्जाद्यैर्विक्रियागुप्ताववहित्थाङ्गविक्रिया  ।  
व्याधयः सन्निपाताद्यास्तेषामन्यत्र विस्तरः  ॥ ध्दश्_४।२७ ॥  
  
अप्रेक्षाकारितोन्मादः सन्निपातग्रहादिभिः  ।  
अस्स्मिन्नवस्था रुदितगीतहासासितादयः  ॥ ध्दश्_४।२८ ॥  
  
प्रारब्धकार्यासिद्ध्यादेर्विषादः सत्त्वसङ्क्षयः  ।  
निःश्वासोच्छ्वासहृत्तापसहायान्वेषणादिकृत्  ॥ ध्दश्_४।२९ ॥  
  
कालाक्षमत्वमौत्मुक्यं रम्येच्छारतिसम्ग्रमैः  ।  
तत्रोच्छ्वासत्वनिःश्वासहृत्तापस्वेदविभ्रमाः  ॥ ध्दश्_४।३० ॥  
  
मात्सर्यद्वेषरागादेश्चापलं त्वनवस्थितिः  ।  
तत्र भर्त्सनपारुष्यस्वच्छन्दाचरणादयः  ॥ ध्दश्_४।३१ ॥  
  
विरुद्धैरविरुद्धैर्वा भावैर्विच्छिद्यते  ।  
आत्मभावं नयत्यन्यान् स स्थायी लवणाकरः  ॥ ध्दश्_४।३२ ॥  
  
रत्युत्साहज्गुप्साः क्रोधो हासः स्मयो भयं शोकः  ।  
शममपि केचित् प्राहुः पुष्टिर्नाट्येषु नैतस्य  ॥ ध्दश्_४।३३ ॥  
  
निर्वेदादिरताद्रूप्यादस्थायी स्वदते कथम्  ।  
वैरस्यायैव तत्पोषस्तेनाष्टौ स्थायिनो मताः  ॥ ध्दश्_४।३४ ॥  
  
वाच्या प्रकरणादिभ्यो बुद्धिस्था वा यथा क्रिया  ।  
वाक्यार्थः कारकैर्युक्ता स्थायी भावस्तथेतरैः  ॥ ध्दश्_४।३५ ॥  
  
रसः स एव स्वाद्व्यत्वाद् रसिकस्यैव वर्तनात्  ।  
नानुकार्यस्य वृत्तत्वात् काव्यस्यातत्परत्वतः  ॥ ध्दश्_४।३६ ॥  
  
द्रष्टुः प्रतीतिर्व्रीडेर्ष्यारागद्वेषप्रसङ्गतः  ।  
लौकिकस्य स्वरमणीसंयुक्तस्येव दर्शनात्  ॥ ध्दश्_४।३७ ॥  
  
धीरोदात्ताद्यवस्थानां रामादिः प्रतिपादकः  ।  
विभावयति रत्यादीन् स्वदन्ते रसिकस्य ते  ॥ ध्दश्_४।३८ ॥  
  
क्रीडतां मृन्मयैर्यद्वद् बालानां द्विरदादिभिः  ।  
स्वोत्साहः स्वदते तद्वच्छ्रोतृणामर्जुनादिभिः  ॥ ध्दश्_४।३९ ॥  
  
काव्यार्थभावनास्वादो नर्तकस्य न वार्यते  ।  
स्वादः काव्यार्थसम्भेदानात्मानन्दसमुद्भवः  ॥ ध्दश्_४।४० ॥  
  
विकाशविस्तरक्षोभविक्षेपैः स चतुर्बिधः  ।  
शृङ्गारवीरबीभत्सरौद्रेषु मनसः क्रमात्  ॥ ध्दश्_४।४१ ॥  
  
हास्याद्भुतभयोत्कर्षकरुणानां त एव हि  ।  
अतस्तज्जन्यता तेषामत एवावधारणम्  ॥ ध्दश्_४।४२ ॥  
  
शमप्रकर्षो निर्वाच्यो मुदितादेस्तदात्मता  ।  
पदार्थैरिन्दुनिर्वेदरोमाञ्चादिस्वरूपकैः  ।  
काव्याद् विभावसञ्चार्यनुभावप्रख्यतां गतैः  ॥ ध्दश्_४।४३ ॥  
  
भावितः स्वदते स्थायी रसः स परिकीर्तितः  ।  
लक्षणैक्यं विभावैक्यादभेदाद् रसभावयोः  ॥ ध्दश्_४।४४ ॥  
  
रम्यदेशकलाकालवेषभोगादिसेवनैः  ।  
प्रमोदात्मा रतिः सैव यूनोरन्योन्यरक्तयोः  ।  
प्रहृष्यमाणा शृङ्गारो मधुराङ्गविचेष्टितैः  ॥ ध्दश्_४।४५ ॥  
  
ये सत्त्वजाः स्थायिन् एव चाष्टौ   
त्रिंशत् त्रयो ये व्यभिचारिणश्च  ।  
एकोनपञ्चाशदमी हि भावाः  
युक्त्या निबद्धाः परिपोषयन्ति  ।  
आलस्यमौग्र्यं मरणं जुगुप्सा   
तस्याश्रयाद्वैतविरुद्धमिष्टम्  ॥ ध्दश्_४।४६ ॥  
  
तत्रायोगोऽनुरागेऽपि नवयोरेकचित्तयोः  ।  
पारतन्त्र्येण दैवाद् वा विप्रकर्षादसङ्गमः  ॥ ध्दश्_४।४७ ॥  
  
दशावस्थः स तत्रादावभिलाषोऽथ चिन्तनम्  ।  
स्मृतिर्गुणकथोद्वेगप्रलापोन्मादसञ्ज्वराः  ।  
जडता मरणं चेति दुरवस्थं यथोत्तरम्  ॥ ध्दश्_४।४८ ॥  
  
अभिलापः स्पृहा तत्र कान्ते सर्वाङ्गसुन्दरे  ।  
दृष्टे श्रुते वा तत्रापि विस्मयानन्दसाध्वसाः  ॥ ध्दश्_४।४९ ॥  
  
साक्षात् प्रतिकृतिस्वप्नच्छायामायासु दर्शनम्  ।  
श्रुतिर्व्याजात् सखीगीतमागधादिगुणस्तुतेः  ॥ ध्दश्_४।५० ॥  
  
सानुभावविभावास्तु चिन्ताद्याः पूर्वदर्शिताः  ।  
दशावस्थत्वमाचार्यैः प्रायो वृत्या निदर्शितम्  ।  
महाकविप्रबन्धेषु दृश्यते तदनन्तता  ॥ ध्दश्_४।५१ ॥  
  
दृष्टे श्रुतेऽभिलाषाच् च किं नौत्सुक्यं प्रजायते  ।  
अप्राप्तौ किं न निर्वेदो ग्लानिः किं नातिचिन्तनात्  ॥ ध्दश्_४।५२ ॥  
  
विप्रयोगस्तु विश्लेषो रूढविभ्रम्भयोर्द्विधा  ।  
मानप्रवासभेदेन मानोऽपि प्रणयेर्ष्ययोः  ॥ ध्दश्_४।५३ ॥  
  
तत्र प्रणयमानः स्यात् कोपावसितयोर्द्वयोः  ।  
स्त्रीणामीर्ष्याकृतो मानः कोपोऽन्यासङ्गिनि प्रिये  ।  
श्रुते वानुमिते दृष्टे श्रुतिस्तत्र सखीमुखात्  ॥ ध्दश्_४।५४ ॥  
  
उत्स्वप्नायितभोगाङ्कगोत्रस्खलनकल्पितः  ।  
त्रिधानुमानिको दृष्टः साक्षादिन्द्रियगोचरः  ॥ ध्दश्_४।५५ ॥  
  
यथोत्तरं गुरुः षड्भिरुपायैस्तमुपाचरेत्  ।  
साम्ना भेदेन दानेन नत्युपेक्षारसान्तरैः  ॥ ध्दश्_४।५६ ॥  
  
तत्र ओरियवचः साम भेदस्तत्सख्युपार्जनम्  ।  
दानं व्याजेन भूषादेः पादयोः पतनं नतिः  ॥ ध्दश्_४।५७ ॥  
  
सामादौ तु परिक्षीणे स्यादुपेक्षावधीरणम्  ।  
रभसत्रासहर्षादेः कोपभ्रंशो रसान्तरम्  ।  
कोपचेष्टाश्च नारीणां प्रागेव प्रतिपादिताः  ॥ ध्दश्_४।५८ ॥  
  
कार्यतः सम्भ्रमाच्छापात् प्रवासो भिन्नदेशता  ।  
द्वयोस्तत्राश्रुनिःश्वासकार्श्यलम्बालकादिता  ॥ ध्दश्_४।५९ ॥  
  
द्वितीयः सहसोत्पन्नो दिव्यमानुपविप्लवात्  ।  
स्वरूपान्यत्वकरणाच्छापजः सन्निधावपि  ॥ ध्दश्_४।६० ॥  
  
मृते त्वेकत्र यत्रान्यः प्रलपेच्छोक एव सः  ।  
व्याश्रयत्वान् न शृङ्गारः प्रत्यापन्ने तु नेतरः  ॥ ध्दश्_४।६१ ॥  
  
प्रणयायोगयोरुत्का प्रवासे प्रोषितप्रिया  ।  
कलहान्तरितेर्ष्यायां विप्रलव्धा च खण्डिता  ॥ ध्दश्_४।६२ ॥  
  
अनुकूलौ निषेवेते यत्रान्योन्यं विलासिनौ  ।  
दर्शनस्पर्शनादीनि स सम्भोगो मुदान्वितः  ॥ ध्दश्_४।६३ ॥  
  
चेष्टास्तत्र प्रवर्तन्ते लीलाद्या दश योषिताम्  ।  
दाक्षिण्यमार्दवप्रेम्णामनुरूपाः प्रियं प्रति  ॥ ध्दश्_४।६४ ॥  
  
रमयेच् चाटुकृत् कान्तः कलाक्रीडादिभिश्च ताम्  ।  
न ग्राम्यमाचरेत् किञ्चिन् नर्मभ्रंशकरं न च  ॥ ध्दश्_४।६५ ॥  
  
वीरः प्रतापविनयाध्यवसायसत्त्व-  
मोहाविषादनयविस्मयविक्रमाद्यैः  ।  
उत्साहभूः स च दयारणदानयोगात्   
त्रेधा किलात्र मतिगर्वधृतिप्रहर्षाः  ॥ ध्दश्_४।६६ ॥  
  
बीभत्सः कृमिपूतिगन्धिवमथुप्रायैर्जुगुप्सैकभूर्   
उद्वेगो रुधिरान्त्रकीकसवसामांसादिभिः क्षोभणः  ।  
वैराग्याज् जघनस्तनादिषु घृणाशुद्धोऽनुभावैर्वृतो   
नासावक्त्रविकूणनादिभिरिहावेगार्तिशङ्कादयः  ॥ ध्दश्_४।६७ ॥  
  
क्रोधो मत्सरवैरिवैकृतमयैः पोषोऽस्य रौद्रोऽनुजः   
क्षोभः खाधरदंशकम्पभ्रुकुटिस्वेदास्यरागैर्युतः  ।  
शत्रोल्लासविकत्थमांसधरणीघातप्रतिज्ञाग्रहैर्   
अत्रामर्षमदौ स्मृतिश्चपलतासूयाग्र्यवेगादयः  ॥ ध्दश्_४।६८ ॥  
  
विकृताकृतिवाग्वेषैरात्मनोऽथ परस्य वा  ।  
हासः स्यात् परिपोषोऽस्य हास्यस्त्रिप्रकृतिः स्मृतः  ॥ ध्दश्_४।६९ ॥  
  
स्मितमिह विकासिनयनं किञ्चिल्लक्ष्यद्विजं तु हसितं स्यात्  ।  
मधुरस्वरं विहसितं सशिरःकम्पमिदमुपहसितम्  ॥ ध्दश्_४।७० ॥  
  
अपहसितं सास्राक्षं विक्षिप्ताङ्गं भवत्यतिहसितम्  ।  
द्वे द्वे हसिते चैषां ज्येष्ठे मध्येऽधमे क्रमशः  ॥ ध्दश्_४।७१ ॥  
  
निद्रालस्यश्रमग्लानिमूर्छाश्च सहचारिणः  ।  
अतिलोकैः पदार्थैः स्याद् विस्मयात्मा रसोऽद्भुतः  ॥ ध्दश्_४।७२ ॥  
  
कर्मास्य साधुवादाश्रुवेपथुस्वेदगद्गदाः  ।  
हर्षावेगधृतिप्राया भवन्ति व्यभिचारिणः  ॥ ध्दश्_४।७३ ॥  
  
विकृतस्वरसत्त्वादेर्भयभावो भयानकः  ।  
सर्वाङ्गवेपथुस्वेदशोषवैचित्त्यलक्षणः  ।  
दैन्यसम्भ्रमसम्मोहत्रासादिस्तत्सहोदरः  ॥ ध्दश्_४।७४ ॥  
  
इष्टनाशादनिष्टाप्तौ शोकात्मा करुणोऽनु तम्  ।  
निःश्वासोच्छ्वासरुदितस्तम्भप्रलपितादयः  ॥ ध्दश्_४।७५ ॥  
  
स्वापापस्मारदैन्याधिमरणालस्यसम्भ्रमाः  ।  
विषादजडयोन्मादचिन्ताद्या व्यभिचारिणः  ॥ ध्दश्_४।७६ ॥  
  
प्रीतिभक्त्यादयो भावा मृगयाक्षादयो रसाः  ।  
हर्षोत्साहादिषु स्पष्टमन्तर्भावान् न कीर्तिताः  ॥ ध्दश्_४।७७ ॥  
  
षट्त्रिंशद्भूषणादीनि सामादीन्येकविंशतिः  ।  
लक्ष्यसन्ध्यन्तराङ्गानि सालङ्कारेषु तेषु च  ॥ ध्दश्_४।७८ ॥  
  
रम्यं जुगुप्सितमुदारमथापि नीचम्   
उग्रं प्रसादि गहनं विकृतं च वस्तु  ।  
यद्वाप्यवस्तु कविभावकभाव्यमानं   
तन् नास्ति यन् न रसभावमुपैति लोके  ॥ ध्दश्_४।७९ ॥  
  
विष्णोः सुतेनापि धनञ्जयेन   
विद्वन्मनोरागनिबन्धहेतुः  ।  
आविष्कृटं मुञ्जमहीशगोष्ठी-  
वैदग्ध्यभाजा दशरूपमेतत्  ॥ ध्दश्_४।८० ॥  
  
  
  
  
