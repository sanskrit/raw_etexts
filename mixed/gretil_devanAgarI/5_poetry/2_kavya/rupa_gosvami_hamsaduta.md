---
title: 'Rupa Gosvami: Hamsaduta'

---
## Intro
  
  
  
  
Rupa Gosvami: Hamsaduta  
  
  
  
  
Rupa Gosvami: Hamsaduta  
  
  
  
  


## पाठः
  
  
  
  
  
  
हंसदूतं  
  
दुकूलं बिभ्राणो दलितहरितालद्युतिभरं  
जवापुष्पश्रेणीरुचिरुचिरपादाम्बुजतलः ।  
तमालश्यामाङ्गो दवहसितलीलाञ्चितमुखः  
परानन्दाभोगः स्फुरतु हृदि मे को।अपि पुरुषः ॥१  
  
यदा यातो गोपीहृदयमदनो नन्दसदनान्  
मुकुन्दो गान्दिन्यास्तनयमनुविन्दन् मधुपुरीम् ।  
तदामान्क्षीच्चिन्तासरिति घनघूर्णापरिचयैर्  
अगाधायां बाधामयपयसि राधा विरहिणी ॥२  
  
कदाचित् खेदाग्निं विघटयितुमन्तर्गतमसौ  
सहालीभिर्लेभे तरलितमना यामुनतटीम् ।  
चिरादस्याश्चित्तं परिचितकुटीरकलनाद्  
अवस्था तस्तार स्फुटमथ सुषुप्तेः प्रियसखी ॥३  
  
तदा निष्पन्दाङ्गी कलितनलिनीपल्लवकुलैः  
परीणाहात् प्रेमनामकुशलशताशङ्किहृदयैः ।  
दृगम्भोगम्भीरीकृतमिहिरपुत्रीलहरीभिः  
विलीना धुलीनामुपरि परिवव्रे परिजनैः ॥४  
  
ततस्तां न्यस्ताङ्गीमुरसि ललितायाः कमलिनी  
पलाशैः कालिन्दीसलिलशिशिरैर्वीजिततनुम् ।  
परावृतश्वासाङ्कुरचलितकण्ठिं कलयतां  
सखीसन्दोहानां प्रमदभरशाली ध्वनिरभूत् ॥५  
  
निधायाङ्के पङ्केरुहदलविटङ्कस्य ललिता  
ततो राधां नीराहरणसरणौ न्यस्तचरणा ।  
मिलन्तं कालिन्दीपुलिनभुवि खेलाञ्चितगतिं  
ददर्शाग्रे कञ्चिन् मधुरविरुतं श्वेतगरुतम् ॥६  
  
तदालोकस्तोकोच्छ्वसितहृदया सादरमसौ  
प्रणामं शंसन्ती लघु लघु समासाद्य सविधम् ।  
धृतोत्कण्ठा सद्यो हरिसदसि सन्देशहरणे  
वरं दूतं मेने तमतिललितं हन्त ललिता ॥७  
  
अमर्षात् प्रेमेर्ष्यां सपदि दधती कंसमथने  
प्रवृत्ता हंसाय स्वमभिलषितं शंसितुमसौ ।  
न तस्या दोषो।अयं यदिह विहगं प्रार्थितवती  
न कस्मिन् विश्रम्भं दिशति हरिभक्तिप्रणयिता ॥८  
  
पवित्रेषु प्रायो विरचयसि तोयेषु वसतिं  
प्रमोदं नालीके वहसि विशदात्मा स्वयमसि ।  
ततो।अहं दुःखार्ता शरणमबला त्वां गतवती  
न याच्ञा सत्पक्षे व्रजति हि कदाचिद्विफलताम् ॥९  
  
चिरं विस्मृत्यास्मान् विरहदहनज्वालविकलाः  
कलावान् सानन्दं वसति मुखरायां मधुरिपुः ।  
तदेतं सन्देशं स्वमनसि स्वमाधाय निखिलं  
भवान् क्षिप्रं तस्य शरणपदवीं सङ्गमयतु ॥१०  
  
निरस्तप्रत्यूहं भवतु भवतो वर्त्मनि शिवं  
समुत्तिष्ठ क्षिप्रं मनसि मुदमाधाय सदरं ।  
अधस्ताद्धावन्तो लघु लघु समुत्ताननयनैर्  
भवन्तं वीक्षन्तां कुतुकतरला गोपशिशवः ॥११  
  
स वैदग्धीसिन्धुः कठिनमतिना दानपतिना  
यया निन्ये तूर्णं पशुपयुवतीजीवनपतिः ।  
तया गन्तव्या ते निखिलजगदेकप्रथितया  
पदव्या भव्यानां तिलक किल दाशार्हनगरी ॥१२  
  
गलद्बाष्पासारप्लुतधवलगण्डा मृगदृशो  
विदूयन्ते यत्र प्रमदमदनावेशविवशाः ।  
त्वया विज्ञातव्या हरिचरणसङ्गप्रणयिनो  
ध्रुवं सा चक्राङ्कीरतिसख शताङ्गस्य पदवी ॥१३  
  
पिबन् जम्बूश्यामं मिहिरदुहितुर्वारि मधुरं  
मृणालीर्भुञ्जानो हिमकरकणाकोमलरुचः ।  
क्षणं हृष्टस्तिष्ठन् निविडविटपे शाखिनि सखे  
सुखेन प्रस्थानं रचयतु भवान् वृष्णिनगरे ॥१४  
  
बलादाक्रन्दन्ती रतपथिकमक्रूरमिलितं  
विदूरादाभीरीततिरनुययौ येन रमणम् ।  
तमादौ पन्थानं रचय चरितार्था भवतु ते  
विराजन्ती सर्वोपरि परमहंसस्थितिरियम् ॥१५  
  
अकस्मादस्माकं हरिरपहरन्न् अंशुकचयं  
यमारूढो गूढप्रणयलहरीं कन्दलयितुम् ।  
तवाश्रान्तस्यान्तःस्थगितरविबिम्बः किसलयैः  
कदम्बः कादम्ब त्वरितमवलम्बः स भविता ॥१६  
  
किरन्ती लावण्यं दिशि दिशि शिखण्डस्तवकिनी  
दधाना साधीयः कनकविमलज्योतिवसनम् ।  
तमालश्यामाङ्गी सरलमुरलीचुम्बितमुखी   
जगौ चित्रं यत्र प्रकटपरमानन्दलहरी ॥१७  
  
तया भूयः क्रीडारभसविकसद्वल्लववधूर्  
वपुर्वल्ली भ्रश्यन्मृगमदकणश्यामलिकया ।  
विधातव्यो हल्लीसकदलितमल्ललतिकया  
समन्तादुल्लासस्तव मनसि रासस्थलिकया ॥१८  
  
तदन्ते वासन्तीविरचितमनङ्गोत्सवकला-  
चतुःशालं शौरेः स्फुरति न दृशौ तत्र विकिरेः ।  
तदालोकोद्भेदिप्रमदभवविस्मारितगति-  
क्रिये जाते तावत् त्वयि बत हता गोपवनिता ॥१९  
  
मम स्यादर्थानां क्षतिरिह विलम्बाद्यदपि ते  
विलोकेथाः सर्वं तदपि हरिकेलिस्थलमिदम् ।  
तवेयं व्यर्था भवतु शुचिता कः स हि सखे  
गुणो यश्चाणूरद्विषि मतिनिवेशाय न भवेत् ॥२०  
  
सकृद्वंशीनादश्रवणमिलिताभीर्वनिता  
रहःक्रीडासाक्षी प्रतिपदलतासद्मसुभगः ।  
स धेनूनां बन्धुर्मधुमथनखट्टायितशिलः  
करिष्यत्य् आनन्दं सपदि तव गोवर्धनगिरिः ॥२१  
  
तमेवाद्रिं चक्राङ्कितकरपरिष्वङ्गिरसिकं  
महीचक्रे शङ्केमहि शिखरिणां शेखरतया ।  
अरातिं ज्ञातीनां ननु हरिहरं यः परिभवन्  
यथार्थं स्वं नाम व्यधित गोवर्धन इति ॥२२  
  
तमालस्यालोकाद् गिरि-परिसरे सन्ति चपलाः  
पुलिन्द्यो गोविन्द-स्मरण-रभसोत्तप्त-वपुषः ।  
शनैस् तासां तापं क्षणम् अपनयन् यास्यति भवान्  
अवश्यं कालिन्दी-सलिल-शिशिरैः पक्ष-पवनैः ॥२३  
  
तदन्ते श्रीकान्तस्मरणसमरघाटीपुलकिता  
कदम्बानां वाटी रसिकपरिपाटी स्फुरयति ।  
त्वमासीनस्तस्यां न यदि परितो नन्दसि ततो  
बभूव व्यर्था ते घनरसनिवासव्यसनिता ॥२४  
  
शरन्मेघश्रेणीप्रतिभटमरिष्टासुरशिरश्  
चिरं शुष्कं वृन्दावनपरिसरे द्रक्ष्यति भवान् ।  
यदारोढुं दूरान् मिलति किल कैलासशिखरि-  
भ्रमाक्रान्तस्वान्तो गिरिशसुहृदः किङ्करगणः ॥२५   
  
रुवन् याहि स्वैरं चरमदशया चुम्बितरुचो  
नितम्बिन्यो वृन्दावनभुवि सखे सन्ति बहवः ।  
परावर्तिष्यन्ते तुलितमुरजिन्नूपुररवात्  
तवाध्वानात् तासां बहिरपि गताः क्षिप्रमसवः ॥२६  
  
त्वमासीनः शाखान्तरमिलितचण्डत्विषि सुखं  
दधीथा भाण्डीरे क्षणमपि घनश्यामलरुचौ ।  
ततो हंसं बिभ्रन्निखिलनभसश्चित्रमिषया  
स वर्धिष्णुं विष्णुं कलितदरचक्रं तुलयिता ॥२७  
  
त्वमष्टाभिर्नेत्रैर्विगलदमलप्रेमसलिलैर्  
मुहुः सिक्तस्तम्बां चतुर चतुरास्यस्थितिभुवम् ।  
जिहीथाः विख्यातां स्फुतमिह भवद्बान्धवरथं  
प्रविष्टं मंस्यन्ते विधिमटविदेव्यस्त्वयि गते ॥२८  
  
उदञ्चन्नेत्राम्भःप्रसरलहरीपिच्छिलपथ-  
स्खलत्पादन्यासप्रणिहितविलम्बाकुलधियः ।  
हरौ यस्मिन् मग्ने त्वरितयमुनाकुलगमन-  
स्पृहाक्षिप्ता गोप्यो ययुरनुपदं कामपि दशाम् ॥२९  
  
मुहुर्लस्यक्रीडाप्रमदमिलदाहोपुरुषिका  
विकाशेन भ्रष्टैः फणिमणिकुलैर्धूमलरुचौ ।  
पुरस्तस्मिन् नीपद्रुमकुसुमकिञ्जल्कसुरभौ  
त्वया पुण्ये पेयं मधुरमुदकं कालियह्रदे ॥३०  
  
तृणावर्तारातेर्विरहदवसन्तापिततनोः  
सदाभीरीवृन्दप्रणयबहुमानोन्नतिविदः ।  
विधातव्यो नव्यस्तवकभरसंवर्धितशुचस्  
त्वया वृन्दादेव्याः परमविनयाद्वन्दनविधिः ॥३१  
  
इति क्रान्त्वा केकाकृतविरुतमेकादशवनं  
घनीभूतं चुतैर्व्रज मधुवनं द्वादशमिदम् ।  
पुरी यस्मिन्न् आस्ते यदुकुलभुवां निर्मययशो-  
भराणां धाराभिर्वलितधरित्रीपरिसरा ॥३२  
  
निकेतैराकीर्णा गिरिशगिरिडिम्भप्रतिभटैर्  
अवष्टम्भस्तम्भावलिविलसितैः पुष्पितवना ।  
निविष्टा कालिन्दीतटभुवि तवाधासाति सखे  
समस्तादानन्दं मधुरजलवृन्दा मधुपुरी ॥३३  
  
वृषः शम्भोर्यस्यां दशति नवमेकत्र यवसं  
विरिञ्चेरन्यस्मिन् गिलति कलहंसो विसलताम् ।  
क्वचित् क्रोञ्चारातेः कवलयति केकी विषधरं   
विलीढे शल्लक्या वलरिपुकरी पल्लवमितः ॥३४  
  
अरोधिष्ठाः कायान् न हि विचलितां प्रच्छदपटीं  
विमुक्तामज्ञासीः पथि पथि न मुक्तावलिमपि ।  
अयि श्रीगोविन्दस्मरणमदिरामत्तहृदये  
सतीति ख्यातिस्ते हसति कुलटानां कुलमिदम् ॥३५  
असव्यं बिभ्राणा पदमधूतलाक्षारसमसौ  
प्रयाताहं मुग्धे विरम मम वेशैः किमधुना ।  
अमन्दादाशङ्के सखि पुरपुरन्ध्रिकलकलाद्  
अलिन्दाग्रे वृन्दावनकुसुमधन्वा विजयते ॥३६  
अयं लीलापाङ्गस्नपितपुरवीथीपरिसरो  
नवाशोकोत्तंसश्चलति पुरतः कंसविजयी ।  
किमस्मान् एतस्मिन् मणिभवनपृष्ठाद्विनुदती  
त्वमेका स्तब्धाक्षी स्थगयसि गवाक्षावलिमपि ॥३७  
  
मुहुः शून्यां दृष्टिं वहसि ध्यायसि सदा  
शृणोषि प्रत्यक्षं नवपरिजनविज्ञापनशतं ।  
ततः शङ्के पङ्केरुहमुखि ययौ श्यामलरुचिः  
स यूनो मूर्तं सम्भव नयनवीथीपथिकताम् ॥३८  
  
विलज्जं मा रोदीरिह सखि पुनर्यास्यति हरि-  
स्तवापङ्गक्रीडानिविडपरिचर्याग्रहिलताम् ।  
इति स्वैरं यस्यां पथि पथि मुरारेरभिनव-  
प्रवेशे नारीणां रतिरभसजल्पा ववृधिरे ॥३९  
  
सखे साक्षाद्दामोदरवदनचन्द्रावकलन-  
स्फुरत्प्रेमानन्दप्रकरलहरीचुम्बितधियः ।  
मुहुरत्राभीरीसमुदयशिरोन्यस्तविपद-  
स्तवाक्ष्णोरानन्दं विदधीत पुरा पौरवनिताः ॥४०  
  
अथ भ्रामं भ्रामं क्रमघटनया सङ्कटतरान्  
निवासान् वृष्णीनामनुसर पुरीमधवसितम् ।  
मुरारातेर्यत्र स्थगितगगणाभिर्विजयते  
पताभिः सन्तापितभुवनमन्तःपुरवरम् ॥४१  
  
यदुत्सङ्गे तुङ्गस्फटिकरचिताः सन्ति परितो  
मरालामाणिक्यप्रकरघटितत्रौटिचरणाः ।  
सुहृद्बुद्ध्या हंसाः कलितमधुरस्याम्बुजभुवः  
समर्यादं येषां सपदि परिचर्यां विदधीत ॥४२  
  
चिरान् मृग्यन्तीनां पशुपरमणीनामपि कुलैर्  
अलब्धं कालिन्दीपुलिनविपिने {लीनमण्डितः} ।  
सदा लोकोल्लासिस्मितपरिचितास्यं सहचरि  
स्फुरन्तं वीक्षिष्ये पुनरपि किमग्रे मुरभिदम् ॥४३  
  
विषादं मा कार्षीद्रुतिमवितत्थव्याहृतिरसौ  
समागन्ता राधे धृतनवशिखण्डस्तव सखा ।  
इति ब्रूते यस्यां शुकमिथुनमिन्द्रानुजकृते  
यदाभीरिवृन्दैरुपधृतमभूदुद्धवकरे ॥४४  
  
घनश्यामा भ्राम्यत्य् उपरि हरिहर्मस्य शिखिभिः  
कृतस्तोत्रा मुग्धैरगुरुरचिता धूमलतिका ।  
तदालोकाद्धीर स्फुरति तव चेन् मानसरुचिर्  
जितं तर्हि स्वैरं जलसहनिवासप्रियतया ॥४५  
  
ततो मध्ये कक्षं प्रति नवगवाक्षस्तवकिनं  
चलन्मुक्तालम्बस्फुरितममलस्तम्भनिवहम् ।  
भवान् द्रष्टा हेमोल्लिखितदशमस्कन्धचरितो-  
ल्लसद्भित्तिप्रान्तं मुरविजयिनः केलिनिलयम् ॥४६  
  
अलिन्दे यस्यास्ते मरकतमयी यष्टिरमला  
शयालुर्यां रात्रौ मदकलकलापी कलयति ।  
निराटङ्कस्त्स्याः शिखरमधिरुह्य श्रमनुदं  
प्रतीक्षेथा भ्रातर्वरमवसरं यादवपतेः ॥४७  
  
निविष्टः पलाङ्के मृदुलतरतुलीधवलिते  
त्रिलोकलक्ष्मीणां ककुदि दरसातीकृततनूः ।  
अमन्दं पूर्णेन्दुप्रतिममुपधानं प्रमुदितो  
निधायाग्रे तस्मिन्न् उपहितकफोनिद्वयभरम् ॥४८  
  
उदञ्चत् कालिन्दीसलिलसुभगं भावुकरुचिः  
कपोलान्तः प्रेक्ष्यन्मणिमकरमुद्रामधुरिमा ।  
वसानः कौशेयं जितकनकलक्ष्मी परिमलं  
मुकुन्दस्ते साक्षात् प्रमदसुधया सेक्ष्यति दृशोः ॥४९  
  
विकद्रुः पौराणीरखिलकुलवृद्धो यदुपतेर्  
अदूरादासीनो मधुरभनितीर्गास्यति सदा ।  
पुरस्तादाभीरीगणभयदनामा स कठिनो  
मणिस्तम्भालम्बी कुरुकुलकथां सङ्कलयिता ॥५०  
  
शिनीनामुत्तंसः कलितकृतवर्माप्य् उभयतः  
प्रणेष्यते बालव्यजनयुगलान्दोलनविधिम् ।  
स जानुभ्यामष्टापदभुवनमवष्टभ्य भविता  
गुरोः शिष्यो नूनं पदकमलसंवाहनरतः ॥५१  
  
विहङ्गेन्द्रो युग्मीकृतकरसरोजो भुवि पुरः  
कृतासङ्गो भावी प्रजविनि निर्देशे।अर्पितमनाः ।  
छदद्वन्द्वे यस्य ध्वनति मथुरावासिबटवो  
व्यदस्यन्ते सामस्वरजनितमन्योन्यकलहम् ॥५२  
  
न निर्वक्तुं दामोदरपदकनिष्ठाङ्गुलिनख-  
द्युतीनां लावण्यं भवति चतुरास्यो।अपि चतुरः ।  
तथापि स्त्रीप्रज्ञासुलभतरलत्वादहमसौ  
प्रवृत्ता तन्मूर्तिस्तवरतिमहासाहसवशे ॥५३  
  
विराजन्ते यस्यव्रजशिशुकुलस्तेयविकल-  
स्वयम्भूचूडाग्रैर्लुलितशिखराः पादनखराः ।  
क्षणं यान् आलोक्य प्रकटपरमानन्दविवशः  
स देवर्षिर्मुक्तान् अपि तनुभृतः शोचति भृशम् ॥५४  
  
सरोजानां व्यूहः श्रियमभिलषन् यस्य पदयो-  
र्ययौ रागाढ्यानां विधुरमुदवासव्रतविधिम् ।  
हिमं वन्दे नीचैरनुचितविधानव्यसनिनां  
यदेषां प्राणान्तं दमनमनुवर्षं प्रणयति ॥५५  
  
रुचीनमुल्लासैर्मरकतमयस्थूलकदली-  
कदम्बाहङ्कारं कवलयति यस्योरुयुगलम् ।  
यदालानस्तम्भद्यूउतिमवललम्बे कलवतां  
मदादुद्दामानां पशुपरमणीचित्तकरिणीम् ॥५६  
  
सखे यस्याभीरीनयनसफरीजीवनविधौ  
निदानं गाम्भीर्यप्रसरकलिता नाभिसरसी ।  
यतः कल्पस्यादौ सजलजनकोत्पत्तिवडभी-  
गभीरान्तः कक्षाधृतभुवनमम्भोरुहमभूत् ॥५७  
  
द्युतिं धत्ते यस्य त्रिवलिलतिकासङ्कटतरं  
सखे दामश्रेणीक्षपणरचनाभिज्ञमुदरम् ।  
यशोदा यस्यान्तः सुरनरभुजङ्गैः परिवृतं  
मुखद्वारा वारद्वयमवलुलोके त्रिभुवनम् ॥५८  
  
उरौ यस्य स्फारं स्फुरति वनमालावलयितं  
वितन्वानं तन्वीजनमनसि सद्यो मनसिजम् ।  
मरीचीभिर्यस्मिन् रविनिवहतुल्यो।अपि वहते  
सदा खद्योताभां भुवनमधुरः कौस्तुभमणिः ॥५९  
  
समन्तादुन्मीलद्वलभिदुपलस्तम्भयुगल-  
प्रभाजैत्रं केशिद्विजदलितकेयूरललितम् ।  
मदक्लाम्यद्गोपीपटलहटकण्ठग्रहपरं  
भुजद्वन्द्व,ं यस्य स्फुटसुरभिगन्धं विजयते ॥६०  
  
जिहीते साम्राज्यं जगति नवलावण्यलहरी  
परीपाकस्यान्तर्मुदितमदनावेशमधुरम् ।  
नटद्भ्रूवल्लीकं स्मितनवसुधाकेलिसदनं  
स्फुरन्मुक्तापङ्क्तिप्रतिमरदनं यस्य वदनम् ॥६१  
  
किमेभिर्व्याहारैः कलय कथयामि स्फुटमहं  
सखे निःसन्देहं परिचयपदं केवलमिदम् ।  
परानन्दो यस्मिन् नयनपदवीभ्राजि भविता   
त्वया विज्ञातव्या मधुररव सो।अयं मधुरिपुः ॥६२  
  
विलोकेथाः कृष्णः मदकलमरालीरतिकला-  
विमुग्ध व्यामुग्धं यदि पुरवधूविभ्रमभरैः ।  
तदा नास्मान् ग्राम्याः प्रवणपदवीं तस्य गमयेः  
सुधापूर्णं चेतः कथमपि न तक्रं मृगयते ॥६३  
  
यदा वृन्दारण्यस्मरणलहरीहेतुरमणं  
पिकानां वेवेष्टि प्रतिहरितमुच्चैः कुहुरुतम् ।  
वहन्ते वा वाताः स्फुरति गिरिमल्लीपरिमला-  
स्तदैवास्माकीनां गिरमुपहरेथा मुरभिदि ॥६४  
  
पुरातिष्ठन् गोष्ठान् निखिलरमणीभ्यः प्रियतया  
भवान् यस्यां गोपीरमण विदधे गौरवभरम् ।  
सखी तस्या विज्ञापयति ललिता धीरललित  
प्रणम्य श्रीपादाम्बुजकनकपीठीपरिसरे ॥६५  
  
प्रयत्नादाबाल्यं नवकमलिनीपल्लवकुलै-  
स्त्वया भूयो यस्याः कृतमहह संवर्धनमभूत् ।  
चिरादूधोभारं स्फुरणपरमाक्रान्तजघना  
बभूव प्रष्ठौही मुरमथन सेयं कपलिका ॥६६  
  
समीपे नीपानां त्रिचतुरदला हन्त गमिता  
त्वया या माकन्दप्रियसहचरीभावनियतिम् ।  
इयं सा वासन्ती गलदमलमाध्वीकपटली-  
मिषादग्रे गोपीरमण रुदती रोदयती नः ॥६७  
  
प्रसूतो देवक्या मधुमथन यः को।अपि पुरुषः  
स यातो गोपालाभ्युदयपरमानन्दवसतिम् ।  
धृतो यो गान्धिन्या कठिनजठरे सम्प्रति ततः  
समन्तादेवास्तं शिव शिव गता गोकुलकथा ॥६८  
  
अरिष्टेनोद्धताः पशुपसुदृशो याति विपदं  
तृणावर्ताक्रान्तो रचयति भयं चत्वरचयः ।  
अमी व्योमीभूता व्रजवसतिभूमी परिसरा  
वहन्ते सन्तापं मुरहर विदूरं त्वयि गते ॥६९  
  
त्वया नागन्तव्यं कथमपि हरे गोष्ठमधुना  
लता श्रेणी वृन्दावनभुवि यतो।अभूद्विषमयी ।  
प्रसूनानां गन्धं मधुमथन तदा वातनिहितं  
भजन् सद्यो मूर्च्छां वहति निवहो गोपसुदृशाम् ॥७०  
  
कथं सङ्गो।अस्माभिः सह समुचितः सम्प्रति हरे-  
रयं ग्राम्या नार्यस्त्वमसि नृपकन्यार्चितपदः ।  
गतः कालो यस्मिन् पशुपरमणीसङ्गमकृते  
भवान् व्यग्रस्तस्थौ तमसि गृहवाटिविटपिनि ॥७१  
  
वयं त्यक्ताः स्वामिन् यदि तव किं दूषणमिदं  
निसर्गः श्यामानामयमतितरां दुष्परिहरः ।  
कुहूकण्ठैरण्डावधि सह निवासात् परिचिता  
विसृज्यन्ते सद्यः कलितनवपक्षैर्वलिभुजः ॥७२  
  
अयं पूर्वो रङ्गः किल परिचितो यस्य तरसा  
रसादाख्यातव्यं परिकलय तन् नाटकमिदम् ।  
मया प्रष्टव्यो।असि प्रथममिति वृन्दावनपते  
किमाहा राधेति स्मरसि हतकं वर्णयुगलम् ॥७३  
  
अये कुञ्जद्रोणीकुहरगृहमेधिन् किमधुना  
परोक्षं वक्ष्यन्ते पशुपरमणीदुर्नियतयः ।  
प्रवीणा गोपीनां तव चरणपद्मे।अपि यदियं  
ययौ राधा साधारणसमुचितप्रश्नपदवीम् ॥७४  
  
त्वया गोष्ठं गोष्ठीतिलक किल चेद्विस्मृतमिदं  
न तूर्णं धूमोर्णापतिरपि विधत्ते यदि कृपाम् ।  
अहर्वृन्दं वृन्दावनकुसुमपालीपरिमलैर्  
दरालोकं शोकास्पदमिव कथं नेष्यति सखी ॥७५  
  
तरङ्गैः कुर्वाणा शमनभगिनीलाघवमसौ  
नदीं काञ्चिद्गोष्ठे नयनजलपूरैरजनयत् ।  
इतीवास्या द्वेषादभिमतदशाप्रार्थनमयीं  
मुरारे विज्ञप्तिं निशमयति मानी न शमनः ॥७६  
  
कृताकृष्टिक्रीडं किमपि तव रूपं मम सखी  
सकृद्दृष्ट्वा दूरादहितहितबोधोज्झितमतिः ।  
हता सेयं प्रेमानलमनु विशन्ती सरभसं  
पतङ्गीवात्मानं मुरहर मुहुर्दाहितवती ॥७७  
  
मया वाच्यः किं वा त्वमिह निजदोषात् परमसौ  
ययौ मन्दा वृन्दावनकुसुमबन्धो विधुरताम् ।  
यदर्थं दुःखाग्निर्विकृशति तमद्यापि हृदयान्  
न यस्माद्दुर्मेधा लवमपि भवन्तं दवयति ॥७८  
  
त्रिवक्राहो धन्या हृदयमिव ते स्वं पुरमसौ  
समासाद्य स्वैरं यदिह विलसन्ती निवसति ।  
ध्रुवं पुण्यभ्रंशादजनि सरलेयं मम सखी  
प्रवेशस्तत्राभूत् क्षणमपि यदस्या न सुलभः ॥७९  
  
किमाविष्टा भूतैः सपदि यदि वाक्रूरफणिना  
क्षतापस्मारेण च्युतमतिरकस्मात् किमपतत् ।  
इति व्यग्रैरस्यां गुरुभिरभितः कीचकरव-  
श्रवादस्पन्दायां मुरहर विकल्पा विदधिरे ॥८०  
  
नवीनेयं सम्प्रत्यकुशलपरीपाकलहरी-  
निरीणर्ति स्वैरं मम सहचरीचित्तकुहरे ।  
जगन्नेत्रश्रेणीमधुरमथुरायां निवसत-  
श्चिरादार्ता वार्तामपि तव यदेषा न लभते ॥८१  
  
जनान् सिद्धादशान् नमति भजते मान्त्रिकगणान्  
विधत्ते शुश्रूषामधिकविनयेनौषधविदाम् ।  
त्वदीक्षादीक्षायै परिचरति भक्त्या गिरिसुतां  
मनीषा हि व्यग्रा किमपि शुभहेतुं न मनुते ॥८२  
  
पशूनां पातारं भुजगरिपुपुत्रप्रणयिनं  
स्मरोद्वर्धिक्रीडं निविडघनसारद्युतिहरम् ।  
सदाभ्यर्णे नन्दीश्वरगिरिभुवो रङ्गरसिकं  
भवन्तं कंसारे भजति भवदाप्त्यै मम सखी ॥८३  
  
भवन्तं सन्तप्ता विदलिततमालाङ्कुररसै-  
र्विलिख्य भ्रूभङ्गीकृतमदनकोदण्डकदनम् ।  
निधासयन्ती कण्ठे तव निजभुजावल्लरीमसौ   
धरन्यामुन्मीलज्जाडिमनिविडाङ्गी विलुठति ॥८४  
  
कदाचिन् मूढेयं निविडभवदीयस्मृतिमदा-  
दमन्दादात्मानं कलयति भवन्तं मम सखी ।  
तथास्या राधाया विरहदहनाकल्पितधियो  
मुरारे दुःसाध्या क्षणमपि न बाधा विरमति ॥८५  
  
त्वया सन्तापानामुपरि परिमुक्तातिरभसा-  
दिदानीमापेदे तदपि तव चेष्टां प्रियसखी ।  
यदेषा कंसारे भिदुरहृदयं त्वामवयति  
सतीनां मूर्धन्या भिदुरहृदयाभूदनुदिनम् ॥८६  
  
समक्षं सर्वेषां विहरसि मदाधिप्रणयिनाम्  
इति श्रुत्वा नूनं गुरुतरसमाधिं कलयति ।  
सदा कंसाराते भजसि यमिनां नेत्रपदवीम्  
इति व्यक्तं सज्जीभवति यममालोचितुमपि ॥८७  
  
मुरारे कालिन्दीसलिलदलदिन्दीवररुचे  
मुकुन्द श्रीवृन्दावनमदन वृन्दारकमणे ।  
व्रजानन्दिन् नन्दीश्वरदयित नन्दात्मज हरे  
सदेति क्रन्दन्ती परिजनशुचं कन्दलयति ॥८८  
  
समन्तादुत्तप्तस्तव विरहदावाग्निशिखरया  
कृतोद्वेगः पञ्चाशुगमृगयुवेध व्यतिकरैः ।  
तनूभूतं सद्यस्तनुवनमिदं हास्यति हरे  
हठादद्य श्वो वा मम सहचरीप्राणहरिणः ॥८९  
  
पयोराशिस्फीतत्विषि हिमकरोत्तंसमधुरे  
दधाने दृग्भङ्ग्या स्मरविजयिरूपं मम सखी ।  
हरे दत्तस्वान्ता भवति तदिमां किं प्रभवति  
स्मरो हन्तुं किन्तु व्यथयति भवान् एव कुतुकी ॥९०  
  
विजानीमे भावं पशुपरमणीनां यदुमणे  
न जानीमः कस्मात् तदपि तव माया रचयति ।  
समन्तादध्यात्मं यदिह पवनव्याधेरलप-  
द्बलादस्यास्तेन व्यसनकुलमेव द्विगुणितम् ॥९१  
  
गुरोरन्तेवासी स भजति यदूनां सचिवतां  
सखीयं कालिन्दी किल भवति कालस्य भगिनी ।  
भवेदन्यः को वा नरपतिपुरे मत्परिचितो  
दशामस्याः शंसन् यदुतिलक यस्त्वामनुनयेत् ॥९२  
  
विशीर्णाङ्गीमन्तर्व्रणविलुठनादुत्कलिकया  
परीतां भूयस्या सततमुपरागव्यतिकराम् ।  
परिध्वस्तामोदां विरमितसमस्तालिकुतुकां  
विधो पादस्पर्शादपि सुखय राधाकुमुदिनीम् ॥९३  
  
विपत्तिभ्यः प्राणान् कथमपि भवत्सङ्गमसुख-  
स्पृहाधीना शौरे मम सहचरी रक्षितवती ।  
अतिक्रान्ते सम्प्रत्य् अवधिदिवसे जीवनविधौ  
हताशा निःशङ्कं वितरति दृशौ चुतमुकुले ॥९४  
  
प्रतीकारारम्भश्लथमतिभिरुद्यत्परिणते-  
र्विमुक्ताया व्यक्तस्मरकदनभाजः परिजनैः ।  
अमुञ्चन्ती सङ्गं कुवलयदृशः केवलमसौ  
कलादद्य प्राणान् अवति भवाशासहचरी ॥९५  
  
अये रासक्रीडारसिक मम सख्यां नवनवा  
पुरा बद्धा येन प्रणयलहरी हन्त गहना ।  
स चेन् मुक्तापेक्षस्त्वमपि धिग् इमां तुलशकलं  
यदेतस्या नासानिहितमिदमद्यापि चलति ॥९६  
  
मुकुन्द भ्रान्ताक्षी किमपि यदसङ्कल्पितशतं  
विधत्ते तद्वक्तुं जगति मनुजः कः प्रभवति ।  
कदाचित् कल्याणी विलपति य उत्कण्ठितमति-  
स्तदाख्यामि स्वामिन् गमय मकरोत्तंसपदवीम् ॥९७  
  
अभूत् को।अपि प्रेमा मयि मुररिपोर्यः सखि पुरा  
परां कर्मापेक्षामपि तदवलम्बान् न गणयेत् ।  
तथेदानीं हा धिक् समजनि तटस्थः स्फुटमहं  
भजे लज्जां येन क्षणमपि पुनर्जीवितुमपि ॥९८  
  
गरीयान् मे प्रेमा त्वयि परमिति स्नेहलघुता  
न जीविष्यामीति प्रणयगरिमख्यापनविधिः ।  
कथं नायासीति स्मरणपरिपाटीप्रकटनं  
हरौ सन्देशाय प्रियसखि न मे वागवसरः ॥९९  
  
अमी कुञ्जः पूर्वं न मम दधिरे कामपि मुदं  
द्रुमालीयं चेतः सखि न कतिशो नन्दितवती ।  
इदानीं पश्यैते युगपदपतापं विदधते  
प्रभो मुक्तोपेक्षे भजति न हि को वा विमुखताम् ॥१००  
  
कदा प्रेमोन्मीलन्मदनमदिराक्षी समुदयात्  
बलादाकर्षन्तं मधुरमुरलीकाकलिकया ।  
मुहुर्भ्राम्यच्चिल्लीचुलुकितकुलस्त्रीव्रतमहं  
विलोकेयं लीलामदमिलदपाङ्गी मुरभिदम् ॥१०१  
  
ययौ कालः कल्याण्य् अधिकलितकेली परिमलां  
विलासार्थी यस्मिन्न् अचलकुहरे लीनवपुषम् ।  
स मां धृत्वा धूर्तः कृतकपटरोषां सखि हठा-  
दकार्षीदाकर्षन्न् उरसि शशिलेखाशतवृताम् ॥१०२  
  
राणद्भृङ्गश्रेणीसुहृदि शरदारम्भमधुरे  
वनान्ते चान्द्रीभिः किरणलहरीभिर्धवलिते ।  
कदा प्रेमोद्दण्डस्मरकलहवैतण्डिकमहं  
करिष्ये गोविन्दं निविडभुजबन्धप्रणयिनम् ॥१०३  
  
मनो मे हा कष्टं ज्वलति किमहं हन्त करवै  
न पारं नावारं किमपि कलयाम्य् अस्य जलधेः ।  
इयं वन्दे मूर्ध्ना सपदि तमुपायं कथय मां  
{पतामृष्ये} यस्माद्धृतिकणिकयापे क्षणिकया ॥१०४  
  
प्रयातो मां हित्वा यदि कठिनचूडामणिरसौ  
पर्यातु स्वच्छन्दं मम समयधर्मः किल गतिः ।  
इदं सोढुं का वा प्रभवति यतः स्वप्नकपटा-  
दिहायातो वृन्दावनभुवि कलान् मां रमयति ॥१०५  
  
अनौचित्यं तस्य व्यथयति मनो हन्त मथुरां  
त्वमासाद्य स्वैरं चपलहृदयं वारय हरिम् ।  
सखि स्वप्नारम्भे पुनरपि यथा विभ्रम मदा-  
दिहायातो धूर्तः क्षपयति न मे किङ्किनिगुणम् ॥१०६  
  
अयि स्वप्नो दूरे विरमतु समक्षं शृणु हठा-  
दविश्वस्ता मा भूरिह सखि मनोविभ्रमधिया ।  
वयस्यस्ते गोवर्धनविपिनमासाद्य कुतुका-  
दकाण्डे यद्भूयः स्मरकलहपाण्डित्यमतनोत् ॥१०७  
  
अमर्षाद्धावन्तीं गहनकुहरे सूचितपथां  
तुलाकोटिक्वानैश्चकितपदपातद्विगुणितैः ।  
विधीर्षन् मां हर्षोत्तरलनयनान्तः स कुतुकी  
न वंशीमज्ञासीद्भुवि करसरोजाद्विगलिताम् ॥१०८  
  
अशक्तां गन्तव्ये कलितनवचेलाञ्चलतया  
लतालीभिः पुष्पस्मितशवलिताभिर्विरुदतीम् ।  
परीहासारम्भी प्रियसखि स मां लम्बितमुखीं  
प्रपेदे चुम्बाय स्फुरदधरबिम्बस्तव सखा ॥१०९  
  
ततो।अहं धम्मिल्ले स्थगितमुरलीका सखि शनै-  
रलीकामर्षेण भ्रमदविरलभ्रूरुदचलम् ।  
कचाकृष्टिक्रीडाक्रमपरिचिते चौर्यचरिते  
हरिर्लब्धोपाधिः प्रसभमनयन् मां गिरिदरीम् ॥११०  
  
कदाचिद्वासन्तीकुहरभुवि धृष्टः सरभसं  
हसन् पृष्ठालम्बी स्थगयति कराभ्यां मम दृशौ ।  
दिधीर्षौ जातेर्ष्यं मयि सखि तदीयाङ्गुलिशिखां  
न जाने कुत्रायं व्रजति कितवानां किल गुरुः ॥१११  
  
अतीतेयं वार्ता विरमतु पुरः पश्य सरले  
वयस्यस्ते सो।अयं स्मितमधुरिमोन्मृष्टवदनः ।  
भुजस्तम्भोल्लासादभिमतपरीरम्भरभसः  
स्मरक्रीडासिन्धुः क्षिपति मयि बन्धुककुसुमम् ॥११२  
  
तदुत्तिष्ठ व्रीडावति निविडमुक्तालतिकया  
वधानेमं धूर्तं सखि मधुपुरीं याति न यथा ।  
इति प्रेमोन्मीलद्भवदनुभवारूढजडिमा  
सखीनामाक्रन्दं न किल कतिशः कन्दलयति ॥११३  
  
अहो कष्ट्।अं बाल्यादहमिह सखीं दुष्टहृदया  
मुहुर्मानग्रन्थिं सहजसरलां ग्राहितवती ।  
तदारम्भाद्गोपीगणरतिगुरो निर्भरमसौ  
न लेभे लुब्धापि त्वदमलभुजस्तम्भरभसम् ॥११४  
  
अलिन्दे कालिन्दीकमलसुरभौ कुञ्जवसते-  
र्वसन्तीं वासन्तीनवपरिमलोद्गारिचिकुराम् ।  
त्वदुत्सङ्गे निद्रासुखमुकुलिताक्षीं पुनरिमां  
कदाहं सेविष्ये किशलयकलापव्यजनिनी ॥११५  
  
धृतानन्दांवृन्दावनपरिसरे शारदनिशा-  
विलासोल्लासेन ग्लपितकवरीफुल्लकुसुमाम् ।  
तव स्कन्धोपान्ते विनिहितभुजावल्लरिमहं  
कदा कुञ्जे लीना रहसि विहसिष्यामि सुमुखीम् ॥११६  
  
विदूरादाहर्तुं कुसुममुपयामि त्वमधुना  
पुरस्तीरे तीरे कलय तुलसीपल्लवमिदम् ।  
इति व्याजादेनां विदितभवदीयस्थितिरहं  
कदा कुञ्जे गोपीरमण गमयिष्यामि समये ॥११७  
  
इति श्रीकंसारेः पदकमलयोर्गोकुलकथां  
निवेद्य प्रत्येकं भज परिजनेषु प्रणयिताम् ।  
निजाङ्के कादम्बीसहचर वहन् मण्डनतया  
न यान् उच्चैः प्रेमप्रवणमनुजग्राह भगवान् ॥११८  
  
मिलद्भङ्गीं हंसीरमण वनमालां प्रथमतो  
मुदा क्षेमं पृच्छन्न् इदमुपहरेथा मम वचः ।  
चिरं कंसारातेरुरसि सहवासप्रणयिनीं  
किमेनामेनाक्षीं गुणवति विसस्मार भवती ॥११९  
  
इदं किं वा हन्त स्मरसि रसिके खण्डनरुषा  
परीताङ्गी गोवर्धनगिरिनितम्बे मम सखी ।  
भिया सम्भ्रान्ताक्षं यदिह विचकर्ष त्वयि बला-  
द्गृहीत्वा विभ्रश्यन् नवशिखिशिखं गोकुलपतिम् ॥१२०  
  
ततः सम्भाषेथाः श्रुतिमकरमुद्रामिति मुदा  
भवत्यां कर्तव्यः किमिति कुशलप्रश्नजडिमा ।  
रुचिस्मेरा या त्वं रचयसि सदा चुम्बनकलाम्  
अपाङ्गेन स्पृष्टा सखि मुररिपोर्गण्डमुकुरे ॥१२१  
  
निवासस्ते देवि श्रवणलतिकायामिति धिया  
प्रयत्नात् त्वामेव प्रणयहृदया यामि शरणम् ।  
परोक्षं वृष्णीनां निभृतनिभृतं कर्णकुहरे  
हरेः काकून्मिश्रां कथय सखि राधाविधुरताम् ॥१२२  
  
परीरम्भं प्रेम्णा मम सविनयं कौस्तुभमणौ  
ब्रुवाणः कुर्वीथाः पतगवर विज्ञापनमिदम् ।  
अगाधा राधायामपि तव सखे विस्मृतिरभूत्  
कथं वा कल्याणं वहति तरले हि प्रणयिता ॥१२३  
  
मुहुः कूजत्काञ्चीमणिवलयमञ्जीरमुरली-  
रवालम्बो भ्राम्यद्युवतीकुलगीतैः सुरमणे ।  
स किं साक्षाद्भावी पुनरपि हरेस्ताण्डवरसै-  
रमन्दः कालिन्दीपुलिनभुवि तौर्यात्रिकभरः ॥१२४  
  
नवीनस्त्वं कम्बो पशुपरमणीभिः परिचयं  
न धत्से राधायाः गुणगरिमगन्धो।अपि न कृती ।  
तथापि त्वां याचे हृदयनिहितं दोहदमहं  
वहन्ते हि क्लान्ते प्रणयमवदातप्रकृतयः ॥१२५  
  
गृहीत्वा गोविन्दं जलधिहृदयानन्दन सखे  
सुखेन श्रीवृन्दावनपरिसरे नन्दतु भवान् ।  
कथं वा ते गोष्ठं भवतु दयितं हन्त बलवान्  
यदेतस्मिन् वेणोर्जयति चिरसौभाग्यमहिमा ॥१२६  
  
इति प्रेमोद्गारप्रवणमनुनीय क्रमवशां  
परीवारान् भ्रातर्निशमयति चाणूरमथने ।  
पुनः कोपोद्भिन्नप्रणयचटुलं तस्य निकटे  
कथामाचक्षीथाः दशभिरवतारैर्विलसिताम् ॥१२७  
  
ग्रहीतुं त्वां प्रेमामिषपरिवृतं चित्तवडिशं  
महामीन क्षिप्रं नाधित रसपूरे मम सखी ।  
विवेकाख्यं छित्त्वा गुणमथ तदग्रासि भवता  
हताशेयं किं वा शिव शिव विधातुं प्रभवति ॥१२८  
  
वराकीयं दृष्ट्वा सुभगवपुषो विभ्रमभरं  
तवाभ्यर्णं भेजे परमकुतुकोल्लासितमतिः ।  
तिरोधाय स्वाङ्गं प्रकटयसि यत् त्वं कठिनतां  
तदेतत् किं न स्यात् तव कमठमूर्तेः समुचितम् ॥१२९  
  
सदा कंसारते स्फुरति चिरमद्यापि भवतः   
स्फुटं क्रोडाकारे वपुषि निविडप्रेमलहरी ।  
यतः सा सैरन्ध्री मलयरुहपङ्कप्रणयिनी  
त्वया क्रोडीचक्रे परमरभसादात्मदयिता ॥१३०  
  
चिरादन्तर्भूता नरहरिमयी मूर्तिरभित-  
स्तदीयो व्यापारस्तव तु न ययौ विस्मृतिपथम् ।  
विनीतप्रह्लादस्त्वमिह परमक्रूरचरिते  
प्रसक्तो यद्भूयः परहृदयभेदं जनयसि ॥१३१   
  
यदात्मानं दर्पादगणितगुरुर्वामन मुदा  
मनोराज्येनाढ्यं त्वयि वलितया कल्पितवती ।  
प्रपेदे तस्येदं फलमुचितमेव प्रियसखी  
विदूरे यत् क्षिप्ता प्रणयमयपाशे निगडिता ॥१३२  
  
इयं नाथ क्रूरा भृगुपतनमकङ्क्षति ततो  
यदस्यां कठिनां तव समुचितं तद्भृगुपते ।  
असौ ते दुर्बोधा कृतिरिह भवद्विस्मृतिपथं  
यतो जातः साक्षाद्गुरुरपि स नन्दीश्वरपतिः ॥१३३  
  
निरानन्दा गावश्चिरमुपसृता दूषणकुलैः  
खरायन्ते सद्यो रघुतिलक गोवर्धनतटीः ।  
विराधत्वं घोषो व्रजति भवदीयप्रवसना-  
दिदानीं मारीचः स्फुटमिह नरीणर्ति परितः ॥१३४  
  
प्रसन्नः कालो।अयं पुनरुदयितुं रासभजनै-  
र्विलासिन्न् अद्यापि स्फुटमनपराधा वयमपि ।  
वितन्वानः कान्तिं वपुषि शरदाकाशवलितां  
कृतो न त्वं सीरध्वज भजसि वृन्दावनमिदम् ॥१३५  
  
न रागं सर्वज्ञ क्वचिदपि विधत्ते रतिपतिं  
मुहुर्द्वेष्टि द्रोहं कलयति बलादिष्टविधये ।  
चिरं ध्यानासक्ता निवसति सदा सौगतरति-  
स्तथाप्यस्यां हंहो सदयहृदय त्वं न दयसे ॥१३६  
  
परिक्लेशम्लेच्छान् समदमधुपाली मधुरया  
निकृन्तत्रोन्तप्रणयकलिकाखड्गलतया ।  
त्वमासीनः कल्किन्निह चतुरगोपाहितरतिः  
सदेशं कुर्वीथाः प्रतिमुदितवीराधिकमिदम् ॥१३७  
  
इति प्रेमोद्घाटसम्पुटितवचो भङ्गिरखिलं  
त्वमावेद्य क्लिद्यन् मुखपरिसरो लोचनजलैः ।  
ततो गोविन्दस्य प्रतिवचनमाध्वीकपदपी-  
मुपासीनो दृग्भ्यां क्षणमवधीथाः खगपते ॥१३८  
प्रणेतव्यो दृष्टेरनुभवपथं नन्दतनयो  
विधेयो गोपीनां भुवनमहितानामुपकृतिः ।  
इयं यामैर्गम्या चतुर मथुरापि त्रिचतुरै-  
रिति द्वैधं नान्तः कलय कलहंसीकुलपते ॥१३९  
  
अपूर्वा यस्यान्तर्विलसति मुदा सारलरुचि-  
र्विवेक्तुं शक्येते सपदि मिलिते येन पयसी ।  
कथं कारं युक्तो भवतु भवतस्तस्य कृतिना  
विलम्बः कादम्बीरमण मथुरासङ्गमविधौ ॥१४०  
  
प्रपन्नः प्रेमाणं प्रभवति सदा भागवतभाक्  
पराचीनो जन्मावधिभवरसाद्भक्तिमधुरः ।  
चिरं को।अपि श्रीमान् जयति विदितः शाकरतया  
धुरीणो धीराणामधिधरणि वैयासकिरिव ॥१४१  
  
रसानामाधारैरपरिचितदोषः सहृदयै-  
र्मुरारातेः क्रीडानिविडघटनारूपमहितः ।  
प्रबन्धो।अयं बन्धोरखिलजगतां तस्य सरसां  
प्रभोरन्तः सान्द्रां प्रमदलहरीं पल्लवयतु ॥१४२  
  
  
  
  
  
