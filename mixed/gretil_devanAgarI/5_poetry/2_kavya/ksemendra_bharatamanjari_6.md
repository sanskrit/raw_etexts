---
title: 'Ksemendra: Bharatamanjari, 6'

---
## Intro
  
  
  
  
Ksemendra: Bharatamanjari, 6  
  
  
  
  
Ksemendra: Bharatamanjari  
6. Bhismaparvan  
  
  
Input by members of the Sansknet project  
(sansknet.ac.in)  
  
  
  
This GRETIL version has been converted from a custom Devanagari encoding.  
Therefore, many word boundaries are not marked by blanks.  
  
  
  
  


## पाठः
  
  
  
  
  
  
  
भीष्मपर्व  
  
  
नारायणं नमस्कृत्य नरं चैव नरोत्तमम्  ।  
देवीं सरस्वतीं व्यासं ततो जयमुदीरयेत्  ॥ भ्म्ज्_६।१ ॥  
  
आसूर्यकिरणाक्रान्ताज्जगतो जनगोचरात्  ।  
पुण्यधाम्नि कुरुक्षेत्रे समायातेषु राजसु  ॥ भ्म्ज्_६।२ ॥  
  
एकीभूतेषु सैन्येषु कुरुपाण्डवसङ्गरे  ।  
वृद्धबालावशेषासु दिक्षु यातासु शून्यताम्  ॥ भ्म्ज्_६।३ ॥  
  
दारुणेषु निमित्तेषु प्रादुर्भूतेषु सर्वतः  ।  
मिथो दृष्टिपथं याते पताकाभिर्बलद्वये  ॥ भ्म्ज्_६।४ ॥  
  
सोत्साहं दध्मतुः शङ्खं हृषीकेशधनञ्जयौ  ।  
ययोर्गम्भीरघोषेण भुवनानि चकम्पिरे  ॥ भ्म्ज्_६।५ ॥  
  
विषमस्थो न हन्तव्यो न च सेनाविनिर्गतः  ।  
न निवृत्ते रणे चेति मर्यादां चक्रिरे नृपाः  ॥ भ्म्ज्_६।६ ॥  
  
अत्रान्तरे समभ्येत्य पाराशर्यो मुनीश्वरः  ।  
विषण्णं मन्दिरगतं धृतराष्ट्रमभाषत  ॥ भ्म्ज्_६।७ ॥  
  
वीराणां भूमिपालानामशेषे ऽस्मिन्समागमे  ।  
क्षत्त्रस्य सङ्क्षयो राजन्विषमः समुपस्थितः  ॥ भ्म्ज्_६।८ ॥  
  
दिव्यं गृहाम नयनं स्वयं युद्धं विलोकय  ।  
इत्युक्ते मुनिना राजा जगादाकुलिताशयः  ॥ भ्म्ज्_६।९ ॥  
  
भगवान्बन्धुनिधनं नाहं द्रष्टुं समुत्सहे  ।  
भाव्यस्यावश्यभावित्वान्न च वारयितुं क्षमः  ॥ भ्म्ज्_६।१० ॥  
  
इत्युक्तवति भूपाले सञ्जयं वरदो मुनिः  ।  
विधाय दिव्यनयनं पुनः क्षितिपमभ्यधात्  ॥ भ्म्ज्_६।११ ॥  
  
अयं ते निखिलं युद्धं कथयिष्यति सञ्जयः  ।  
नास्य किञ्चिदविज्ञातं दिव्यदृष्टेर्भविष्यति  ॥ भ्म्ज्_६।१२ ॥  
  
कृतान्तो जृम्भते राज्ञां धृतराष्ट्र तवानयात्  ।  
दृश्यन्ते दुर्निमित्तानि क्षयकर्णेजपानि यत्  ॥ भ्म्ज्_६।१३ ॥  
  
सौरेण पीडिता गाढं रोहिणी ज्वलिता दिशः  ।  
विपरीता प्रसूतिश्च कबन्धेनावृतो रविः  ॥ भ्म्ज्_६।१४ ॥  
  
क्रव्यादैरावृतं व्योम मेघा वर्षन्ति शोणितम्  ।  
किमन्यद्राजमहिषी हा मही न भविष्यति  ॥ भ्म्ज्_६।१५ ॥  
  
प्रदक्षिणशिखो वह्निः प्रसादो मनसस्तथा  ।  
लक्षव्यक्तं जयस्यैतद्धर्मो यत्रास्ति तत्र सः  ॥ भ्म्ज्_६।१६ ॥  
  
शतान्येकेन जीयन्ते नैको जेयः शतैरपि  ।  
तरला ह्यसिधारेयं निश्चयो नात्र गण्यते  ॥ भ्म्ज्_६।१७ ॥  
  
इत्युक्त्वान्तर्हिते क्षिप्रं मुनीन्द्रे सञ्जयं नृपः  ।  
पप्रच्छ द्वीपसंस्थानं स च पृष्ठो ऽभ्यभाषत  ॥ भ्म्ज्_६।१८ ॥  
  
राजन्विशाले शीतांशोर्मण्डले दर्पणाकृतौ  ।  
स्फारं सुदर्शनं द्वीपं निखिलं प्रतिबिम्बितम्  ॥ भ्म्ज्_६।१९ ॥  
  
एकतः पिप्पलाच्छायमन्यतः शशकाकृति  ।  
द्वीपे ऽस्मिन्मण्लाकारे लवणाम्बुधिवेष्टिते  ।  
कर्णिकेवाम्बुजे प्रांशुर्मध्ये कनकपर्वतः  ॥ भ्म्ज्_६।२० ॥  
  
शयाना भृधराश्चान्ये पार्श्वयोस्तस्य भूभृतः  ।  
स्थिता हिमालयमुखाः स्पृशन्तः पूर्वपश्चिमम्  ॥ भ्म्ज्_६।२१ ॥  
  
हिमवान्हेमकूटश्च निषदश्चेति दक्षिणे  ।  
उत्तरे शृङ्गवान्नीलः श्वेतश्चेति महाबलाः  ॥ भ्म्ज्_६।२२ ॥  
  
एषां रत्नविचत्राणामन्तरे वर्षभूमयः  ।  
कर्मभूर्भारतं वर्षमन्याश्च फलभूमयः  ॥ भ्म्ज्_६।२३ ॥  
  
हरिवर्षमुखेष्वेव प्रजासर्गः स्मरोपमः  ।  
स्थानं सुकृतिनां यत्र विख्याता गण्डिका इति  ॥ भ्म्ज्_६।२४ ॥  
  
जम्बूखण्डं तथा मेरोरधो यत्फलविस्रुता  ।  
जाता जम्बूनदी शुभ्रा जाम्बुनदविधायिनी  ॥ भ्म्ज्_६।२५ ॥  
  
उत्तराः कुरवः पीत्वा तामेव गतमृत्यवः  ।  
दिवस्पृशस्तरेस्तस्य नाम्नेदं द्वीपमुच्यते  ॥ भ्म्ज्_६।२६ ॥  
  
इत्युक्त्वा सञ्जयो गत्वा कुरुक्षेत्रे राणाङ्गणे  ।  
समेत्य धृतराष्ट्राय शशंय स्वभटक्षयम्  ॥ भ्म्ज्_६।२७ ॥  
  
  
***** जम्बूखण्डनिर्माणम्  ॥ १ ॥ *****  
  
  
शृणु राजन्हतानन्तसामन्तः शन्तनोः सुतः  ।  
विदधे पाण्डुपुत्राणां यथा विजयसंशयम्  ॥ भ्म्ज्_६।२८ ॥  
  
वज्रसूचीमुखाख्याभ्यां प्यूहाभ्यां राजकुञ्जरैः  
मिथो व्यूढेष्वनीकेषु गाङ्गेयेनार्जुनेन च  ॥ भ्म्ज्_६।२९ ॥  
  
तस्मिन्क्षत्त्रक्षयक्षेत्रे सर्वक्षत्त्रसमागमे  ।  
दुर्योधने ऽतिसंरब्धे पृथुसैन्याभिमानिनि  ॥ भ्म्ज्_६।३० ॥  
  
गाङ्गेयशङ्खनादेन समुद्भूते बलार्णवे  ।  
शङ्खशब्देन पार्थानां पाञ्चजन्यानुयायिना  ॥ भ्म्ज्_६।३१ ॥  
  
पूरिते भुवनाभोगे दिक्षु विस्फूर्जितास्विव  ।  
सर्वसेनाश्रयः श्रीमान्विजयो ऽच्युतसारथिः  ॥ भ्म्ज्_६।३२ ॥  
  
ददर्श कुरुसेनासु गुरुसम्बन्धिबान्धवान्  ।  
निजप्रतापदहने स तेषां शलभायितम्  ।  
मत्वा जगाद गोविन्दं विषण्णः करुणानिधिः  ॥ भ्म्ज्_६।३३ ॥  
  
अहो वत विमूढानां राज्यलेशे सुखाय नः  ।  
कृष्ण बन्धुवधे ऽप्यस्मिन्ससंरम्भो ऽयमुद्यमः  ॥ भ्म्ज्_६।३४ ॥  
  
अवतीर्य सदाचारस्तुतिक्रम्यकुलस्थितिम्  ।  
कथं गुरुवधप्राप्यां भजेदस्मद्विधऋ श्रियम्  ॥ भ्म्ज्_६।३५ ॥  
  
इत्युक्त्वा सास्रुनयनो बीभत्सुः कृपया रथे  ।  
करादुत्सृज्य गाण्डीवं निषसाद विषादवान्  ॥ भ्म्ज्_६।३६ ॥  
  
***** श्रीमद्भगवद्गीतासु प्रथमो ऽध्यायः ॥ २ ॥ *****  
  
तं दृष्ट्वा शोकविवशं जगाद मधुसूदनः  ।  
अकाण्डे धैर्यसारस्य केयं कातरता तव  ॥ भ्म्ज्_६।३७ ॥  
  
तरस्वी क्षत्रियो मानी प्राणैरपि यशःक्रयी  ।  
निजां कुलस्थितिं पार्थ न धर्म्यां हातुमर्हसि  ॥ भ्म्ज्_६।३८ ॥  
  
संयुक्तं वा वियुक्तं वा नित्यं देहेन देहिनम्  ।  
विश्वमायाप्रपञ्चे ऽस्मन्को ऽनुशोचति तत्त्वधीः  ॥ भ्म्ज्_६।३९ ॥  
  
सुखाद्यवस्था देहस्य काले काले यथाविधाः  ।  
देहिनो ऽस्य तथा देहाः सतः सत्ताविवर्जिताः  ॥ भ्म्ज्_६।४० ॥  
  
विषयेन्द्रियसंयोगान्क्षयिनो हर्षशोकदान्  ।  
सहते यो विलुप्तात्मा निर्वाणं तस्य शाश्वतम्  ॥ भ्म्ज्_६।४१ ॥  
  
अजस्य पुराणस्य देहिनो ऽस्याविनाशिनः  ।  
जीर्णपर्णपरावृत्तितुल्येयं देहकल्पना  ॥ भ्म्ज्_६।४२ ॥  
  
आदिमध्यावसानेषु व्यक्ताव्यक्तस्वरूपिणः  ।  
सत एवास्य सततं न विरामः शरीरिणः  ॥ भ्म्ज्_६।४३ ॥  
  
अयशस्यमतस्त्यक्त्वा सङ्कोचं विपुलाशयः  ।  
जयाजयौ समं मत्वा विश स्वर्गोन्मुखो रणम्  ॥ भ्म्ज्_६।४४ ॥  
  
आस्थाय यौगिकीं बुद्धिं कर्मबन्धविवर्जितः  ।  
शुष्कवेदक्रियाहीनं गुणातीतं पदं भुज  ॥ भ्म्ज्_६।४५ ॥  
  
सर्ववेदेषु विदुषामेतदेव प्रयोजनम्  ।  
जलाशयेषु पूर्णेषु यथा सलिलहारिणाम्  ॥ भ्म्ज्_६।४६ ॥  
  
निःसङ्गः फलसन्न्यासी कुरु कर्म सदोदितः  ।  
परमेश्वरमेवाहि(?)वाणिज्यं हि फलार्थिनाम्  ॥ भ्म्ज्_६।४७ ॥  
  
यदा ते वीतमोहस्य बुद्धिर्यास्यति निर्वृतिम्  ।  
कृती भविष्यसि तदा श्रुतेष्वर्थेष्वनादरः  ॥ भ्म्ज्_६।४८ ॥  
  
इति ब्रुवाणः पार्थेन स्थितप्रज्ञस्य लक्षणम्  ।  
पृष्टः समाधिसक्तस्य भगवानित्यभाषत  ॥ भ्म्ज्_६।४९ ॥  
  
ईश्वरादपरो नाहमिति स्वानन्दनिर्भरः  ।  
निरस्ताखिलसङ्कल्पः स्थितप्रज्ञो ऽभिधीयते  ॥ भ्म्ज्_६।५० ॥  
  
आस्ते कूर्म इवाङ्गानि कामान्संवृत्ययः श्रयम्  ।  
विषयाध्यानविरहात्स्थितधीर्न स नश्यति  ॥ भ्म्ज्_६।५१ ॥  
  
कष्टैस्तपोभिर्विषयाः शुष्यन्त्येव रसं विना  ।  
अनादरविरक्तानां सदाप्यध्यात्मदर्शिनाम्  ॥ भ्म्ज्_६।५२ ॥  
  
निद्रार्लुभूतकालेषु प्रबुद्धिस्तिमिरेषु यः  ।  
स महाब्धिरिवाक्षोभ्यः स्थितिं ब्राह्मीं प्रपद्यते  ॥ भ्म्ज्_६।५३ ॥  
  
***** श्रीगीतासु द्वितीयो ऽध्यायः  ॥ ३ ॥ *****  
  
श्रुत्वैतदर्जुनः कृष्णमुवाचाकुलिताशयः  ।  
कथमेवं वदन्घोरे समरे ऽस्मिन्युनक्षि माम्  ॥ भ्म्ज्_६।५४ ॥  
  
कर्मणः श्रेयसी बुद्धिरित्युक्त्वापि स्वयं विभो  ।  
कर्म दुर्मतियोग्यं मां प्रशंससि विमोहयन्  ॥ भ्म्ज्_६।५५ ॥  
  
श्रेयो वदेत्युक्तवति श्वेताश्वे केशवो ऽब्रवीत्  ।  
निष्ठा प्रज्ञानकर्मभ्यां मयोक्ता साङ्ख्ययोगयोः  ॥ भ्म्ज्_६।५६ ॥  
  
अनारम्भान्न च त्यागात्कर्मणो मुच्यते जनः  ।  
श्रोत्रादयो बलादस्य धावन्त्येव स्वकर्मसु  ॥ भ्म्ज्_६।५७ ॥  
  
स्मरन्ति मनसा सर्वं रुद्धकर्मेन्द्रिया अपि  ।  
मिथ्याचारानत्वसक्ताः(?)कर्मिणो नियतान्तराः  ॥ भ्म्ज्_६।५८ ॥  
  
श्रेयो ह्यकर्मणः कर्म न यज्ञः कर्मणा विना  ।  
यज्ञशेषाशिनः पुण्यद्रुमाः केवलभोगिनः  ॥ भ्म्ज्_६।५९ ॥  
  
कर्मस्थितो ऽपि निःसञ्ज्ञो(सङ्गो) यदा प्राप्नोति मानवः  ।  
आत्मारामदशास्तुष्ठस्तदा कार्यान्निवर्तते  ॥ भ्म्ज्_६।६० ॥  
  
कर्मणैव गताः सिद्धिं जनकप्रमुखाः पुरा  ।  
तन्मा कार्यान्निवर्तस्व लोकस्त्वामनुवर्तताम्  ॥ भ्म्ज्_६।६१ ॥  
  
ममापि कृतकृत्यस्य कर्मेदं स्थितिरक्षिणः  ।  
विनस्यत्यन्यथा लोको मत्प्रमाणविशृङ्खलः  ॥ भ्म्ज्_६।६२ ॥  
  
पात्रं सर्वज्ञयोग्येषु नादरेषु पृथग्जनः  ।  
तस्मान्नोत्साहयेदेतान्पङ्गून्वेगगतानिव  ॥ भ्म्ज्_६।६३ ॥  
  
युध्यस्व सर्वकर्माणि मयि सन्न्यस्य निर्वृतः  ।  
तरन्ति हि तमो घोरं नित्यं मन्मतवर्तिनः  ॥ भ्म्ज्_६।६४ ॥  
  
प्रकृतेरुचितं सर्वं स्वधर्मनिरतः कुरु  ।  
रागद्वेषौ परित्यज्य प्रियाप्रियसमुद्भवौ  ॥ भ्म्ज्_६।६५ ॥  
  
श्रुत्वैतदर्जुनो ऽवादीत्प्रेरितः केन पातकम्  ।  
चरत्यनीश्वरः प्राणी बलादिव वशीकृतः  ॥ भ्म्ज्_६।६६ ॥  
  
इति पृष्टो हृषीकेशो जगाद जगतां पतिः  ।  
रजोगुणसमुत्थेन हर्षशोकादिदायिना  ॥ भ्म्ज्_६।६७ ॥  
  
लोकसंहारशीलेन कामेन क्रोधबन्धुना  ।  
अहङ्कारेण बलिना घोरेणानेन वैरिणा  ॥ भ्म्ज्_६।६८ ॥  
  
शेवालेनैव सलिलं रजसेवामलं नभः  ।  
आवृतो मलिनोनात्मा मेघेनैवोदितो रविः  ॥ भ्म्ज्_६।६९ ॥  
  
मनोबुद्धिसमायुक्तं स्थानमिन्द्रियपञ्जरम्  ।  
यस्य तं दुःसहं शत्रुं कामरूप विनाशय  ॥ भ्म्ज्_६।७० ॥  
  
***** श्रीगीतासु तृतीयो ऽध्यायः  ॥ ४ ॥ *****  
  
सूर्येणाप्तः पुरा मत्तो योगो ऽयं मनुना ततः  ।  
य एव कालेनोत्सन्नस्तुभ्यमद्य मयोदितः  ॥ भ्म्ज्_६।७१ ॥  
  
अनेकजन्मसाक्षी त्वं भक्तः सहचरो ऽपि मे  ।  
न तत्स्मृतिपथं यातं किन्तु ते प्राक्तनं वपुः  ॥ भ्म्ज्_६।७२ ॥  
  
अहं तु नित्यधरमस्य स्थितये गुप्तये सताम्  ।  
युगे युगे भवाम्येष विनाशाय दृरात्मनाम्  ॥ भ्म्ज्_६।७३ ॥  
  
अकृतं धर्मकर्तारं कर्मैतन्नावृणोति माम्  ।  
त्वमप्यसक्तो निष्कामः कुरु कर्म कुलोचितम्  ॥ भ्म्ज्_६।७४ ॥  
  
दुर्ज्ञेयः प्रविभागस्तु कर्माकर्मविकर्मणाम्  ।  
स्वोचितं फलहीनं च विरुद्धं चेति भेदतः  ॥ भ्म्ज्_६।७५ ॥  
  
कर्मणः फलसन्न्यासाद्यो ऽनुपश्यत्यकर्मताम्  ।  
जानात्यकर्मणः पापात्कर्म यश्च स बुद्धिमान्  ॥ भ्म्ज्_६।७६ ॥  
  
ज्ञानाग्निना दग्धकर्मा नित्यानन्दो निराश्रयः  ।  
निराशीर्निरहङ्कारो यज्वा ब्रह्मणि लीयते  ॥ भ्म्ज्_६।७७ ॥  
  
ब्रह्मार्पणेन ब्रह्मग्नौ हुत्वा ब्रह्ममयं हविः  ।  
प्राणयज्ञरतो याति ब्रह्म ब्रह्मसमाधिना  ॥ भ्म्ज्_६।७८ ॥  
  
संयमाग्नाविन्द्रियाणि विषयानिन्द्रियानले  ।  
तत्कर्माण्यात्मयोगाग्नौ हुत्वा यान्ति परां गतिम्  ॥ भ्म्ज्_६।७९ ॥  
  
ये ऽपि द्रव्यतपोयोगस्वाध्यायज्ञानयाजिनः  ।  
प्राणापानादिह विषो धृत्वा नाडीषु धारणम्  ॥ भ्म्ज्_६।८० ॥  
  
समर्पयन्ति निखिलं ज्ञानं विगतकल्मषाः  ।  
ते प्रयान्ति परं धाम यज्ञशिष्टामृताशिनः  ॥ भ्म्ज्_६।८१ ॥  
  
तद्विधाः प्रणिपातेन सेविता ज्ञानिनस्त्वया  ।  
अयत्नात्त्वां विधास्यन्ति स्वात्मन्यखिलदर्शिनम्  ॥ भ्म्ज्_६।८२ ॥  
  
ज्ञानाग्निना दग्धपापः पवित्रेण भविष्यसि  ।  
कालेन श्रद्दधानानां स्वयं ज्ञानं प्रसीदति  ॥ भ्म्ज्_६।८३ ॥  
  
नश्यन्ति संशयजुषो मूढा न त्वस्तसंशयाः  ।  
ज्ञानिनः संशयं त्वस्मात्स्थित्वोत्तिष्ठ विभूतये  ॥ भ्म्ज्_६।८४ ॥  
  
***** श्रीगीतासु चतुर्थो ऽध्यायः  ॥ ५ ॥ *****  
  
निशम्य तत्पुनः पार्थः पप्रच्छ मधुसूदनम्  ।  
सन्न्यासकर्मयोगाभ्यां श्रेयो ब्रूहि जनार्दन  ॥ भ्म्ज्_६।८५ ॥  
  
इति पृष्टो ऽवदच्छौरिरुभावेतौ विमुक्तये  ।  
कर्मयोगस्तु सन्न्यासाद्विशिष्ट इति मे मतिः  ॥ भ्म्ज्_६।८६ ॥  
  
शृण्वन्तो ऽपि वदन्तो ऽपि स्पृशन्तो ऽपि स्वकर्मणि  ।  
सक्ता अपि न सज्जन्ति पङ्के रविकरा इव  ॥ भ्म्ज्_६।८७ ॥  
  
तदेव विहितं किञ्चित्पुंसां सुकृतदुष्कृतम्  ।  
अज्ञानपिहिते ज्ञाने किं त्वेषा कर्मवासना  ॥ भ्म्ज्_६।८८ ॥  
  
ज्ञानेनोत्सारिता ज्ञानाः परां निष्ठामुपागताः  ।  
ब्राह्मणे वा श्वपाके वा विबुधाः समदृष्टयः  ॥ भ्म्ज्_६।८९ ॥  
  
बाह्ये सुखे विरक्तानां दुःखजन्मनि नश्वरे  ।  
अन्तःसुखारामतया परं ज्योतिः प्रसीदति  ॥ भ्म्ज्_६।९० ॥  
  
बहिः स्पर्शान्समुत्सृज्य भ्रूमध्यनिहितेक्षणः  ।  
नासान्तरे समौ धृत्वा प्राणापानौ विमुक्तये  ॥ भ्म्ज्_६।९१ ॥  
  
कामरागमदद्वेषभयक्रोधविवर्जितः  ।  
अहन्ता ज्ञानतमसां शान्तिं विन्दत्यमत्सरः  ॥ भ्म्ज्_६।९२ ॥  
  
***** श्रीगीतासु पञ्चमो ऽध्यायः  ॥ ६ ॥ *****  
  
क्रियावानफलाकाङ्क्षी निजं कर्म करोति यः  ।  
आरुरुक्षुदशातीतो योगारूढो विमत्सरः  ॥ भ्म्ज्_६।९३ ॥  
  
कूटस्थो ज्ञानतृप्तश्च पश्यत्यात्मानमात्मना  ।  
समासनः समाकारो निस्तरङ्ग इवोदधिः  ॥ भ्म्ज्_६।९४ ॥  
  
घ्राणाग्रदर्शी शान्तात्मा मामुपैति समाधिना  ।  
युक्ताहारादिचेष्टस्य नित्यं निष्कम्पचेतसः  ॥ भ्म्ज्_६।९५ ॥  
  
आत्मलाभो भवत्येव त्यक्तकामस्य योगिनः  ।  
मनः संयम्य पश्यन्ति स्रवत्येतद्यतो यतः  ॥ भ्म्ज्_६।९६ ॥  
  
आत्मानं मां च सर्वत्र ममात्मनि तथाखिलम्  ।  
मनसश्चञ्चलस्यास्य वैराग्येणैव संयमः  ॥ भ्म्ज्_६।९७ ॥  
  
तथाभ्यासेन बलिना वातस्येव प्रमाथिनः  ।  
एतदाकर्ण्य कौन्तेयः पुनः पप्रच्छ केशवम्  ॥ भ्म्ज्_६।९८ ॥  
  
लोलत्वान्मनसो देव योगाद्भ्रष्टस्य का गतिः  ।  
अर्जुनेनेति भगवान्पुनः पृष्टो ऽभ्यभाषत  ॥ भ्म्ज्_६।९९ ॥  
  
योगभ्रष्टो ऽपि पुरुषः शुभकृत्तु भविष्यति  ।  
चिरं भुक्त्वा सुखं दिव्यं स कल्याणपुरः सरः  ॥ भ्म्ज्_६।१०० ॥  
  
भोगिनां योगिनां वापि सम्भूतो महतां कुले  ।  
पूर्वाभ्यस्तं पुनर्धीमाञ्जन्मभिः प्रतिपद्यते  ।  
तपो ज्ञानाधिकं योगं तस्माद्योगी भवार्जुन  ॥ भ्म्ज्_६।१०१ ॥  
  
***** श्रीगीतासु षष्ठो ऽध्यायः  ॥ ७ ॥ *****  
  
मयि न्यस्तमना नित्यं भक्त्या मां वेत्ति मानव  ।  
अष्टमूर्तिरहं सर्वं जीवभूतश्चराचरे  ॥ भ्म्ज्_६।१०२ ॥  
  
उत्पत्तिस्थितिसंहारकारणं मां विदुर्बुधाः  ।  
सर्वे मत्प्राणिता भावा मयि सर्वं प्रतिष्ठितम्  ॥ भ्म्ज्_६।१०३ ॥  
  
देवीं मायां दधानं मां न जानाति विमोहितः  ।  
ये तु जानन्ति मां मायां भवन्ति कृतिनः सदा  ॥ भ्म्ज्_६।१०४ ॥  
  
अर्थी जिज्ञासुरार्तो वा ज्ञानी वा मां प्रपद्यते  ।  
प्रियः प्रियस्य सततं ज्ञानिनस्त्वस्मि गोचरे  ॥ भ्म्ज्_६।१०५ ॥  
  
अनन्यदेवताभक्ताः श्रद्धावन्तो विसंशयाः  ।  
वासुदेवः सर्वमिति यजन्ते मां मुमुक्षवः  ॥ भ्म्ज्_६।१०६ ॥  
  
ते ब्रह्माध्यात्मकर्माख्यं साधिभूतं विदन्ति माम्  ।  
साधिदैवाधियज्ञं च देहव्युपरमेष्वपि  ॥ भ्म्ज्_६।१०७ ॥  
  
***** श्रीगीतासु सप्तमे ऽध्यायः  ॥ ८ ॥ *****  
  
अच्युतेनेत्यभिहिते शक्रसूनुरभाषत  ।  
किमेतद्ब्रह्म भगवन्नधियज्ञः किमुच्यते  ॥ भ्म्ज्_६।१०८ ॥  
  
इति पृष्टो हृषीकेशो बभाषे श्वेतवाहनम्  ।  
अनश्वरं परब्रह्म भावो ऽध्यात्मा तथात्मनः  ॥ भ्म्ज्_६।१०९ ॥  
  
निःसङ्गो भवकृत्कर्म नश्वरेष्वधिभूतता  ।  
अधिदैवो ऽहमेवात्र ह्यधियज्ञो ऽप्यहं विभुः  ॥ भ्म्ज्_६।११० ॥  
  
अन्तकाले स्मरन्तो मां प्रविशन्त्येव भाविताः  ।  
पर्यन्ते भावतुल्या हि नृणां जन्मान्तरस्थितिः  ॥ भ्म्ज्_६।१११ ॥  
  
कविं पुराणं शास्तारमणीयांसमणोरपि  ।  
परस्तात्तमसो नित्यं ये स्मरन्ति रविप्रभम्  ॥ भ्म्ज्_६।११२ ॥  
  
भ्रूमध्ये विहितप्राणा ब्रह्मरन्ध्रविभेदिनः  ।  
ओमित्येकाक्षरं ब्रह्म जपन्तो यान्ति ते परम्  ॥ भ्म्ज्_६।११३ ॥  
  
ब्रह्मादिभिर्भूतसर्गश्चक्रवत्परिवर्तते  ।  
परं मां प्रतिपन्नास्ते न भवन्ति भवे पुनः  ॥ भ्म्ज्_६।११४ ॥  
  
वैरञ्चे ऽस्मिन्नहोरात्रे भवन्ति न भवन्ति च  ।  
भूतान्येकस्तु भगवानव्यक्तो न विनश्यति  ।  
तेजोमयमहः शुक्लो मोक्षायैवोत्तरायणम्  ॥ भ्म्ज्_६।११५ ॥  
  
***** श्रीगीतास्वष्टमो ऽध्यायः  ॥ ९ ॥ *****  
  
राजगुह्यमिदं चान्यत्पवित्रं शृणु फल्गुण  ।  
अश्रद्दधानो नाप्नोति मां संसारवशीकृतः  ॥ भ्म्ज्_६।११६ ॥  
  
सर्वकर्तरि भूतानि मयि सन्ति न तेष्वहम्  ।  
लोकाः स्थिता न स्थिताश्च मयि व्योम्नीव वायवः  ॥ भ्म्ज्_६।११७ ॥  
  
अधिष्ठितैषा प्रकृतिर्मया सूते चराचरम्  ।  
असक्तं मां न जानन्ति मलिनामोघदर्शिनः  ॥ भ्म्ज्_६।११८ ॥  
  
सर्वं सर्वगतं यज्ञं वेद्यं बीजं भवाभवम्  ।  
विदन्ति मां सुकुतिनः सर्वकारणकारणम्  ॥ भ्म्ज्_६।११९ ॥  
  
त्रयीधर्मजुषः स्वर्गभोगलाभक्षयाकुलाः  ।  
न प्राप्नुवन्ति मां शुष्कक्रियापाशवशीकृताः  ॥ भ्म्ज्_६।१२० ॥  
  
मदेकशरणा नित्यं कृतिनो ऽनन्ययाजिनः  ।  
अप्यन्ययोनिसम्भूताः स्वयमायान्ति यत्पदम्  ॥ भ्म्ज्_६।१२१ ॥  
  
***** श्रीगीतासु नवमो ऽध्यायः  ॥ १० ॥ *****  
  
भूयो ऽपि मे शृणु सखे प्रीत्या यत्प्रतिबोध्यसे  ।  
न तत्त्वेनामरगणा मुनयो वा विदन्ति माम्  ॥ भ्म्ज्_६।१२२ ॥  
  
चराचरे ऽस्मिन्प्रवरं यद्यत्पश्यसि भूतिमत्  ।  
तदहं सर्वभूतात्मा न हि किञ्चिन्मया विना  ॥ भ्म्ज्_६।१२३ ॥  
  
अहं विष्णुरहं सूर्यश्चन्द्रो ऽहं मघवानहम्  ।  
शङ्करो ऽहं धनेशश्च वह्निः सुरगुरुस्तथा  ।  
अक्षरो ऽहमहं कालो जयो ऽहं भूतिरप्यहम्  ॥ भ्म्ज्_६।१२४ ॥  
  
***** श्रीगीतासु दशमो ऽध्यायः  ॥ ११ ॥ *****  
  
श्रुत्वैतदवदत्पार्थो जाने त्वां सर्वमच्युत  ।  
किन्तु विश्वमयं रूपं द्रष्टुमिच्छमि ते विभो  ॥ भ्म्ज्_६।१२५ ॥  
  
इत्युक्तः पाण्डुपुत्रेण भगवान्कैटभान्तकः  ।  
विश्वाविष्कारकलया विश्वरूपमदर्शयत्  ॥ भ्म्ज्_६।१२६ ॥  
  
तस्यानन्तशिरोनेत्रसहस्रभुजशालिनः  ।  
देहे जगन्निवासस्य लीनं विश्वमदृश्यत  ॥ भ्म्ज्_६।१२७ ॥  
  
अतिसूर्याग्निमहसा तेजसा पूरिताम्बरम्  ।  
दृष्ट्वा पुलकितः पार्थस्तमुवाच कृताञ्जलिः  ॥ भ्म्ज्_६।१२८ ॥  
  
पश्याम्युदग्रगीर्वाणग्रामव्याप्तोरुविग्रहम्  ।  
त्वां येन पूरितं सर्वमनवच्छिन्नवर्ष्मणा  ॥ भ्म्ज्_६।१२९ ॥  
  
ब्रह्मरुद्रमरुद्वह्निमुनीन्द्रभुजगाकुलम्  ।  
द्रष्टुं तदेव पर्यन्तरहितं नोत्सहे वपुः  ॥ भ्म्ज्_६।१३० ॥  
  
भीष्मद्रोणमुखान्वीरान्प्रविष्टान्वदनानि ते  ।  
दंष्ट्रोत्कटानि पश्यामि कालस्येव युगक्षये  ॥ भ्म्ज्_६।१३१ ॥  
  
को भवान्सर्वसंहारारौद्रेण वपुषासूदनः  ।  
अकाण्डे दग्धुमखिलान्स्वयं लोकान्समुद्यतः  ॥ भ्म्ज्_६।१३२ ॥  
  
इत्युक्तवति कौन्तेये जगाद मधुसूदनः  ।  
अहं जगत्क्षयोत्क्षोपदीक्षितः क्षितिपान्तकः  ॥ भ्म्ज्_६।१३३ ॥  
  
कुरुसेनाग्रगान्वीरान्पूर्वं विनिहतान्मया  ।  
हत्वा यशःश्रिया जृष्टमवाप्नुहि कुलोचितम्  ॥ भ्म्ज्_६।१३४ ॥  
  
तच्छ्रुत्वा कालियारातेर्वचः पार्थः कृताञ्जलिः  ।  
उवाच कम्पितमनाः प्रणतो गद्गदस्वनः  ॥ भ्म्ज्_६।१३५ ॥  
  
कीर्त्या जगन्ति हृष्यन्ति स्तुतया सिद्धचारणैः  ।  
दीप्त्या द्रवन्ति रक्षांसि स्थाने तव जनार्दन  ॥ भ्म्ज्_६।१३६ ॥  
  
नौमि त्वां जगदावासं विश्वरूपमधोक्षजम्  ।  
अनन्तं शाश्वतं धाम सर्वात्मानं पुनः पुनः  ॥ भ्म्ज्_६।१३७ ॥  
  
क्षम्यतां तत्सुहृदिति स्वयं यत्प्रणतप्रियः  ।  
उक्तो ऽसि कृष्ण गोविन्द यादवेति पुरा मया  ॥ भ्म्ज्_६।१३८ ॥  
  
उग्रं तदेवं भगवन्दृष्ट्वा रूपमहं महत्  ।  
चक्रारूढमिवाशेषं पश्यामि निखिलं जगत्  ॥ भ्म्ज्_६।१३९ ॥  
  
प्रसीद दर्शय विभो वपुः सौम्यं तदेव मे  ।  
शान्तिं मे याति सहसा नान्यता व्यथितं मनः  ॥ भ्म्ज्_६।१४० ॥  
  
इति प्रसादितः कृष्णः प्रणतेन किरीटिना  ।  
अदर्शयन्निजं रूपं तदेवाथ चतुर्भुजम्  ॥ भ्म्ज्_६।१४१ ॥  
  
देवा अपि न पश्यन्ति ममेदं सर्वगं वपुः  ।  
इत्युक्त्वाश्वासयामास कौन्तेयं कमलाधवः  ॥ भ्म्ज्_६।१४२ ॥  
  
***** श्रीगीतास्वेकादसो ऽध्यायः  ॥ १२ ॥ *****  
  
अथार्जुनो ऽवदत्कृष्णं ये भक्तास्त्वामुपासते  ।  
अव्यक्तमक्षरं ये च तेषां के ऽधिकयोगिनः  ॥ भ्म्ज्_६।१४३ ॥  
  
पार्थेनेति हरिः पृष्टो विहितानुग्रहो ऽवदत्  ।  
मद्भक्ताः श्रद्धयोपेताः सर्वथा योगिनो ऽधिकाः  ॥ भ्म्ज्_६।१४४ ॥  
  
क्लेशेनैव तु मत्प्राप्तिरव्यक्ताक्षरसेवनात्  ।  
सूक्ष्मस्थूलगतिर्दुःखं तत्त्वज्ञैरप्यवाप्यते  ॥ भ्म्ज्_६।१४५ ॥  
  
मद्भक्तास्त्वचिरादेव प्राप्नुवन्ति परं पदम्  ।  
अतस्त्वं मन्मना नित्यमनन्यनिरतो भव  ॥ भ्म्ज्_६।१४६ ॥  
  
वशे यदि न ते चित्तमभ्यासेन गृहाण तत्  ।  
तत्राप्यशक्तो मत्कर्मा सततं श्रेयसे भव  ॥ भ्म्ज्_६।१४७ ॥  
  
अथवा फलसन्न्यासं कर्मणां कुरु मत्परः  ।  
ज्ञानं हि परमाभ्यासाज्ज्ञानाद्ध्यानमिहोत्तमम्  ॥ भ्म्ज्_६।१४८ ॥  
  
ध्यानाच्च फलसन्न्यासस्ततः शान्तिर्विशिष्यते  ।  
अद्वेष्टा करुणासिन्धुः सुखदुःखसमः शमी  ॥ भ्म्ज्_६।१४९ ॥  
  
उदासीनः शुचिर्दक्षः क्षमी भक्तः प्रियो मम  ।  
  
***** श्रीगीतासु द्वादशो ऽध्यायः  ॥ १३ ॥ *****  
  
शरीरं क्षेत्रमित्याहुः क्षेत्रज्ञं मां विदुर्बुधाः  ।  
क्षेत्रं तत्सविकारं तु माया भूतादि च स्थितम्  ॥ भ्म्ज्_६।१५० ॥  
  
शान्तानां दृष्टदोषाणां ज्ञानिनां न विमोहनम्  ।  
मानदम्भमदक्रोधत्यागो गुरुनिषेवणम्  ॥ भ्म्ज्_६।१५१ ॥  
  
असक्तिर्नश्वरे नित्यं ज्ञानमज्ञानमन्यथा  ।  
ज्ञेयं तु मन्मयं ब्रह्म शुद्धं सदसतोः परम्  ॥ भ्म्ज्_६।१५२ ॥  
  
सर्वतः पाणिवदनं सर्वाकारमनामयम्  ।  
प्रकृतिः पुरुषश्चेति क्षेत्रक्षेत्रज्ञसङ्गमः  ॥ भ्म्ज्_६।१५३ ॥  
  
प्रकृतिः करणे हेतुर्भोक्ता तु पुरुषः स्मृतः  ।  
एकस्थानं पृथग्भावं भूतानां यो ऽनुपश्यति  ॥ भ्म्ज्_६।१५४ ॥  
  
तत्सङ्गमाच्च विस्तारं स याति ब्रह्म शाश्वतम्  ।  
परमात्मा गुणातीतो नित्यत्वादयमव्ययः  ।  
भौतिके ऽपि स्थितः काये सर्वव्यापी न लिप्यते  ॥ भ्म्ज्_६।१५५ ॥  
  
***** श्रीगीतासु त्रयोदशो ऽध्यायः  ॥ १४ ॥ *****  
  
सर्वज्ञानमिदं भूयः श्रूयतां सुरसेवितम्  ।  
यद्योगो ब्रह्मगर्भे ऽस्मिन्सम्भवन्मूर्तिसम्भवः  ॥ भ्म्ज्_६।१५६ ॥  
  
सत्त्वादयस्तदुद्भूता विभान्त्येते गुणास्त्रयः  ।  
वैचित्र्यादनिशं येषां संसरन्ति शरीरिणः  ॥ भ्म्ज्_६।१५७ ॥  
  
सत्त्वं प्रकाशकं ज्ञेयं यदुत्थैः स्तम्भकं रजः  ।  
तमो ह्यावरणं मोहप्रमादाद्यस्य सम्भवः  ॥ भ्म्ज्_६।१५८ ॥  
  
सततं सङ्करेणैषां न्यूनाधिक्यविभेदतः  ।  
गुणदोषाश्च दृश्यन्ते ते ते किल शरीरिणाम्  ॥ भ्म्ज्_६।१५९ ॥  
  
मद्भक्ताः शान्तमनसो जीवन्मुक्तिदशां श्रिताः  ।  
गुणैरेतैः परित्यक्ता भजन्ते सुखमक्षयम्  ॥ भ्म्ज्_६।१६० ॥  
  
***** श्रीकीतासु चतुर्दशो ऽध्यायः  ॥ १५ ॥ *****  
  
ऊर्ध्वमूलं भवाश्वत्थमाब्रह्मसदनोदितम्  ।  
लोकान्तरानेकशाखं विचित्रविषयाङ्कुरम्  ॥ भ्म्ज्_६।१६१ ॥  
  
गुणकर्मप्रबुद्धानां शुभाशुभफलोदयम्  ।  
स्वभावभूमाववृतं जानीते यः स वेदवित्  ॥ भ्म्ज्_६।१६२ ॥  
  
तमसङ्गकुठारेण च्छित्त्वा यान्ति पदं मम  ।  
निरस्तमोहं वैमल्यादतिसूर्येन्दुपावकम्  ॥ भ्म्ज्_६।१६३ ॥  
  
यदंशो जीवलोके ऽस्मिञ्जीवश्चरति सर्वगः  ।  
वायुर्गन्धमिवादाय यो यातीन्द्रियवासनाः  ॥ भ्म्ज्_६।१६४ ॥  
  
तद्विधं गुणयुक्तानां सर्वावस्थासु निर्गुणम्  ।  
पश्यन्ति ज्ञानिनः सर्वजगतां जीवनं परम्  ॥ भ्म्ज्_६।१६५ ॥  
  
भूतसर्गामिवागत्य अक्षरो ऽहं सनातनः  ।  
मन्मया धृतिमन्तो मां भजन्ते पुरुषोत्तमम्  ॥ भ्म्ज्_६।१६६ ॥  
  
***** श्रीगीतासु पञ्चदशो ऽध्यायः  ॥ १६ ॥ *****  
  
अभीः सत्त्वं शुचिर्ज्ञानं दमो दानं तपः क्रतुः  ।  
अहिंसाया गुणाश्चान्ये जायन्ते दिव्यसम्पदाम्  ॥ भ्म्ज्_६।१६७ ॥  
  
दम्भमानमदक्रोधपारुष्याज्ञानचापलैः  ।  
आसुरी सूच्यते सम्पन्मोहसोकविवर्धिनी  ॥ भ्म्ज्_६।१६८ ॥  
  
युक्तो ऽपि सततं दिव्यसम्पदा मा शुचः सखे  ।  
आसुरं भावमापन्ना भजन्ते योनिमासुरीम्  ॥ भ्म्ज्_६।१६९ ॥  
  
सत्त्वादिभिर्गुणैर्बद्धो ज्ञायते चेष्टितैर्जनः  ।  
मनोभोजनमाचारो गुणतुल्यो हि देहिनाम्  ॥ भ्म्ज्_६।१७० ॥  
  
***** श्रीगीतासु षोडशो ऽध्यायः  ॥ १७ ॥ *****  
  
आकर्ण्यैतदथोवाच फल्गुनः पुनरच्युतम्  ।  
सन्न्यासत्यागयोस्तत्वं ज्ञातुमिच्छाम्यहं विभो  ॥ भ्म्ज्_६।१७१ ॥  
  
उक्ते पाण्डुसुतेनेति भगवानभ्यभाषत  ।  
काम्यकर्मफलत्यागं सन्न्यासं सम्प्रचक्षते  ॥ भ्म्ज्_६।१७२ ॥  
  
सर्वकर्मफलत्यागस्त्याग इत्यभिधीयते  ।  
म(स)त्कर्म न परित्याज्यं त्याज्यं तु विधिगर्हितम्  ॥ भ्म्ज्_६।१७३ ॥  
  
नित्यकर्मपरित्यागो मोहात्तामस उच्यते  ।  
क्लेशदुःखभयात्त्यागो राजसो निष्फलः स्मृतः  ।  
कुर्वतामप्यसक्तानां त्यागः सत्त्वोचितो मतः  ॥ भ्म्ज्_६।१७४ ॥  
  
***** श्रीगीतासु सप्तदशो ऽध्यायः  ॥ १८ ॥ *****  
  
कर्म कर्ता च बुद्धिश्च त्रिविधा गुणभेदतः  ।  
धृतिः सुखं च त्रैगुण्यात्त्रिविधं देहिनां मतम्  ॥ भ्म्ज्_६।१७५ ॥  
  
यथोक्तसेवी निःसङ्गः कुरु कर्म निजं सखे  ।  
मद्भक्तो मत्स्तुतिपरः परं पदमवाप्स्यसि  ॥ भ्म्ज्_६।१७६ ॥  
  
इदं भक्ताय ते ज्ञानमुपदिष्टं मया स्वयम्  ।  
यः श्रोष्यति स संसारदुःखान्यतितरिष्यति  ॥ भ्म्ज्_६।१७७ ॥  
  
कच्चिन्मोहो विनष्टस्ते कच्चिदेतच्छ्रुतं त्वया  ।  
केशवेनेति कथिते बभाषे शक्रनन्दनः  ॥ भ्म्ज्_६।१७८ ॥  
  
भगवन्वीतमोहो ऽहं करिष्ये तव शासनम्  ।  
उक्त्वेति वीरो गाण्डीवमाचकर्ष रणोत्सुकः  ॥ भ्म्ज्_६।१७९ ॥  
  
***** श्रीगीतास्वंष्टादशो ऽध्यायः  ॥ १९ ॥ *****  
  
अथोदतिष्ठद्गम्भीरजलदध्वानमन्थरः  ।  
युयुत्सुं पार्थमालोक्य सैन्यानां हर्षनिःस्वनः  ॥ भ्म्ज्_६।१८० ॥  
  
पूर्वं ततः सुभटकङ्कटपातिखङ्गटाङ्कारनादमुखरेषु बलेषु राज्ञाम्  ।  
धर्मात्मजः कवचचापशरान्विमुच्य देवव्रताभिमुखमुत्सुकधीः ससर्पः  ॥ भ्म्ज्_६।१८१ ॥  
  
धिग्धिङ्नृपं कृपणचेष्ट मनुष्यसञ्ज्ञं भूरुं युधिष्ठिरमलीककृताभिधानम्  ।  
याच्ञा कृताञ्जलिरुपैति परान्यदेष शूरास्तदिङ्गितजडाः पृथगित्यवोचन्  ॥ भ्म्ज्_६।१८२ ॥  
  
सो ऽप्यच्छकीर्तिरथ भीष्ममुखानुपेत्य प्रह्वः शरीरपणसंश्रितधार्तराष्ट्रान्  ।  
तत्पादलग्नमुकुटः प्रकटं प्रणम्य लेभे तदाशिषमशेषमहीपजैत्रीम्  ॥ भ्म्ज्_६।१८३ ॥  
  
अभ्याहतं च रणरङ्गमृदङ्गतूर्ये पार्थान्गुणैकरसिको गुणवान्युयुत्सुः  ।  
अभ्याययौ तव सुतः स्वकुरून्निरस्य धावन्ति तुल्यगुममेव नृणां मनांसि  ॥ भ्म्ज्_६।१८४ ॥  
  
अस्मिन्महाक्षयमुखे करवालपट्टसंरक्षितप्रतिमुखे रणरङ्गनाट्ये  ।  
व्याकीर्णकीर्तिकुसुमाञ्जलिरर्जुनाग्रनान्दीमिवापठदमन्दधनुर्निनादैः  ॥ भ्म्ज्_६।१८५ ॥  
  
अत्रान्तरे नृपतिचक्रकिरीटकोटिसम्पातजातवबुशाकुलविस्फुलिङ्ग  ।  
जैत्री त्रिशूलकरशिष्यमुनेरुदग्रा गाङ्गेयशातविशिस्वावलिरुल्ललास  ॥ भ्म्ज्_६।१८६ ॥  
  
सन्त्राससङ्कुचितनिश्चलकर्णतालदिक्कुञ्जराकलितकम्पितसर्वलोकम्  ।  
क्षुभ्यत्क्षयाम्बुधरभैरवभीमनादं भीमं निशम्य भयमाविरभूद्भटानाम्  ॥ भ्म्ज्_६।१८७ ॥  
  
अथ भीमं समभ्यायात्स्वयं राजा सुयोधनः  ।  
भ्रातृभिः सहितो वीरैर्धुनानो विपुलं धनुः  ॥ भ्म्ज्_६।१८८ ॥  
  
ततः प्रवृत्ते सङ्ग्रामे दुर्लक्ष्ये शरवृष्टिभिः  ।  
स्वयं शान्तनवः श्रीमानभ्यधावद्धनञ्जयम्  ॥ भ्म्ज्_६।१८९ ॥  
  
सात्यकिं कृतवर्मा च ह्यभिमन्युं बृहद्बलः  ।  
दुःशासनो ऽपि नकुलं सहदेवं च दुर्मुखः  ॥ भ्म्ज्_६।१९० ॥  
  
युधिष्ठिरं तथा शल्य आचार्यो द्रुपदात्मजम्  ।  
सोमदत्तश्च वैराटिं बाह्लिकश्चेदिभूपतिम्  ॥ भ्म्ज्_६।१९१ ॥  
  
रक्षसां प्रवरं वीरं घटोत्कचमलुम्बुसः  ।  
शिखण्डिनं द्रोणसुतो मत्स्यं प्राग्ज्योतिषेश्वरः  ॥ भ्म्ज्_६।१९२ ॥  
  
कृपः केकयभूपालं द्रुपदं च जयद्रथः  ।  
सुतसोमं विकर्णश्च भीमसेनसुतं बली  ॥ भ्म्ज्_६।१९३ ॥  
  
चेकितानः विकर्णश्च प्रऐतिविन्ध्यं च सौबलः  ।  
इरावतश्च विक्रान्तं शतायुः फल्गुणात्मजम्  ॥ भ्म्ज्_६।१९४ ॥  
  
विन्दानुविन्दावावन्त्यौ कुन्तिभोजं यशस्विनम्  ।  
कौरवो वीरबाहुश्च विराटसुतमुत्तरम्  ॥ भ्म्ज्_६।१९५ ॥  
  
अन्ये च वीरा राजानो राजसिंहाः प्रहारिणः  ।  
उत्साहसत्त्वसम्पन्नाः ससैन्याः यमुपाद्रवन्  ॥ भ्म्ज्_६।१९६ ॥  
  
तेषां कङ्कणरत्नांशुपटलाः करनिर्गताः  ।  
हेमपुङ्खा शराश्चक्रुर्वह्निव्याप्तं दिगन्तरम्  ॥ भ्म्ज्_६।१९७ ॥  
  
अथोपुङ्खा रजसा गजवाजिरथाकुलम्  ।  
वीराणां तुमुलं युद्धं निर्मर्यादमवर्तत  ॥ भ्म्ज्_६।१९८ ॥  
  
ततः शिरोभिर्वीराणां पतितोत्फुल्लितैर्मुहुः  ।  
अमन्दकन्दुकक्रीडा बभूवेव रणश्रियः  ॥ भ्म्ज्_६।१९९ ॥  
  
ततः पाण्डवसैन्येषु भीष्मचापच्युतैः शरैः  ।  
विदारितेष बहुशः समुत्तस्थौ महारवः  ॥ भ्म्ज्_६।२०० ॥  
  
अथाभिमन्युरभ्येत्य शतमन्युसुतात्मजः  ।  
भीष्ममभ्याद्रवद्वीरो मिषतां सर्वभूभुजाम्  ॥ भ्म्ज्_६।२०१ ॥  
  
कृतवर्मप्रभृतिभिः सहितं भीष्ममोजसा  ।  
अयोधयत्स विशिश्वैर्ध्वजमस्य चकर्त च  ॥ भ्म्ज्_६।२०२ ॥  
  
हेमताले निपतिते संरब्धो ऽथ पितामहः  ।  
दिव्यास्रवर्षी सावेगं सौभद्रं समुपाद्रवत्  ॥ भ्म्ज्_६।२०३ ॥  
  
ततो वृकोदरमुखा विनदन्तो महारथाः  ।  
सानुगं शन्तनुसुतं समन्तात्पर्यवारयन्  ॥ भ्म्ज्_६।२०४ ॥  
  
भीष्मो ऽपि सात्यकिं विद्ध्वा ध्वजं पवनजन्मनः  ।  
उन्ममाथ शराग्रेण हैमं केसरिणं रथात्  ॥ भ्म्ज्_६।२०५ ॥  
  
  
अत्रान्तरे गिरिप्रांशुमारुह्य मदकुञ्जरम्  ।  
अयोध्यन्मद्रराजं हृष्टो वैराटिरुत्तरः  ॥ भ्म्ज्_६।२०६ ॥  
  
स कुञ्जरेन्द्रः शल्यस्य पादेन चतुरो हयान्  ।  
जघानाकृष्य हस्तेन गर्जञ्जलदनिःस्वनः  ॥ भ्म्ज्_६।२०७ ॥  
  
ततो मद्राधिपः क्रुद्धः शक्तिं शक्तिमतां वरः  ।  
प्रदीप्तां प्राहिणोद्वेगादुत्तरायेषुवर्षिणे  ॥ भ्म्ज्_६।२०८ ॥  
  
स तया भिन्नहृदयः पपात गलितायुधः  ।  
कर्णिकार इव भ्रष्टः करीन्द्राचलशेखरात्  ॥ भ्म्ज्_६।२०९ ॥  
  
उत्तरं निहतं दृष्ट्वा शङ्खस्तस्यानुजः क्रुधा  ।  
चकार शल्यमभ्येत्य शरैर्जटिलविग्रहम्  ॥ भ्म्ज्_६।२१० ॥  
  
तस्य शल्यो ऽथ गदया विदार्य दलशो रथम्  ।  
उन्ननादाभवन्येन दिशः शकलिता इव  ॥ भ्म्ज्_६।२११ ॥  
  
शङ्खो हताश्वः सहसा फल्गुणस्य रथं ययौ  ।  
भीष्मो ऽथ पाण्डवचमूं व्यगाहत नृपान्तकः  ॥ भ्म्ज्_६।२१२ ॥  
  
मत्स्यकेकयापाञ्चालचेदिसेनासु सर्वशः  ।  
भीष्मबाणविभिन्नासु सूर्यो ऽस्तशिखरं ययौ  ॥ भ्म्ज्_६।२१३ ॥  
  
ततो निवृत्ते सङ्ग्रामे शिबिराणि नरेश्वराः  ।  
भेजिरे प्रतिसंसन्तो विपुलं भीष्मविक्रमम्  ॥ भ्म्ज्_६।२१४ ॥  
  
***** प्रथमे युद्धदिवसे उत्तरवधः  ॥ २० ॥ *****  
  
दिनान्ते दीर्णपृतनः शोकार्तो धर्मनन्दनः  ।  
संहारं निजसैन्यानां प्रदध्यौ भीष्मविक्रमम्  ॥ भ्म्ज्_६।२१५ ॥  
  
स राजमध्ये गोविन्दमुवाच करुणाकुलः  ।  
क्षीयमाणस्य समरे सत्यं श्रेयस्तपो मम  ॥ भ्म्ज्_६।२१६ ॥  
  
अलं युद्धेन मे कृष्ण पृथिवीक्षयकारिणा  ।  
को मुच्येत रणे प्राप्य भीष्मं भीष्मपराक्रमम्  ॥ भ्म्ज्_६।२१७ ॥  
  
इति ब्रुवाणं राजानमुवाच मधुसूदनः  ।  
ध्रुवस्ते विजयो राजन्यस्य योद्धा धनञ्जयः  ॥ भ्म्ज्_६।२१८ ॥  
  
सात्यकिर्द्रुपदः शैब्यः सिखण्डी पञ्च केकयाः  ।  
सौभद्रश्च रणे क्रुद्धो हन्यादेव गणानपि  ॥ भ्म्ज्_६।२१९ ॥  
  
उक्ते जनार्दनेनेति तीव्रं भीष्मपराक्रमम्  ।  
मिथः कथयतां तेषां सा जगाम विभावरी  ॥ भ्म्ज्_६।२२० ॥  
  
अथोदिते सहस्रांशौ विहिते पाण्डुनन्दनैः  ।  
क्रुञ्चव्यूहे महोत्साहैर्व्यूहमन्ये ऽपि चक्रिरे  ॥ भ्म्ज्_६।२२१ ॥  
  
ततः प्रवृत्ते समरे तीव्रे भीरुभयङ्करे  ।  
हृदयाकम्पने नाज्ञां तालकेतुरदृश्यत  ॥ भ्म्ज्_६।२२२ ॥  
  
गम्भीरधीरसंरम्भो वर्जयन्स पृथग्जनम्  ।  
चकर्त भूभुजामेव शिरांसि लघुविक्रमः  ॥ भ्म्ज्_६।२२३ ॥  
  
भीष्मेणालोलिते व्यूहे वातोद्धूत इवार्मवे  ।  
तमभ्यधावत्संरब्धः श्वेताश्वो ऽच्युतसारथिः  ॥ भ्म्ज्_६।२२४ ॥  
  
तमापतन्तं विशखैर्भीष्मः क्षिप्रमपूरयत्  ।  
द्रोणदुर्योधनमुखाः सर्वे चान्ये महारथाः  ॥ भ्म्ज्_६।२२५ ॥  
  
पार्थो ऽपि सायकैश्चक्रे समन्तात्कुरुवाहिनीम्  ।  
तत्पक्षपवनस्फारैर्दीर्णामिव सहस्रधा  ॥ भ्म्ज्_६।२२६ ॥  
  
दुर्योधनप्रेरितो ऽथ स्वयं शन्तनुनन्दनः  ।  
निन्दन्निजं क्षत्रधर्ममभ्यदावद्धनञ्जयम्  ॥ भ्म्ज्_६।२२७ ॥  
  
निर्विशेषं तयोस्तत्र सुचिरं युध्यमानयोः  ।  
निरुद्धां शरजालेन नादृश्यन्त दिशो दश  ॥ भ्म्ज्_६।२२८ ॥  
  
न ददर्श तयोः कश्चिदन्तरं क्षिपतोः शरान्  ।  
धारासारप्रबलयोर्नदतोरिव मेघयोः  ॥ भ्म्ज्_६।२२९ ॥  
  
ततो द्रोणमुखा वीरा धृष्टद्युम्नपुरोगमैः  ।  
अयुध्यन्ताभवन्येन सुराः पुलकिता दिवि  ॥ भ्म्ज्_६।२३० ॥  
  
भीभसेनः कलिङ्गानां प्रविश्याथ वरुथिनीम्  ।  
पातयन्कुञ्जरांश्चक्रे निःसञ्चारां वसुन्धराम्  ॥ भ्म्ज्_६।२३१ ॥  
  
भीमनिर्भिन्नमत्तेभकुम्भोद्भूतासृगम्भसाम्  ।  
प्रवाहैर्ययुराकण्ठं तुरङ्गाः कृच्छगामिनः  ॥ भ्म्ज्_६।२३२ ॥  
  
निहत्य कुञ्जरानीकं कलिङ्गानां प्रहारिणाम्  ।  
केतुमन्तं नरपतिं जघान सपदानुगम्  ॥ भ्म्ज्_६।२३३ ॥  
  
निःशेषितकलिङ्गस्य भीमसेनस्य नादतः  ।  
घनगम्भीरनादेन पृथिवी समकम्पत  ॥ भ्म्ज्_६।२३४ ॥  
  
ततो भीष्मः समभ्येत्य दृष्ट्वा दीर्णामनीकिनीम्  ।  
विधाय विरथं भीमं शैनेयाश्वानपोथयत्  ॥ भ्म्ज्_६।२३५ ॥  
  
दुर्योधनसुतं वीरं लक्ष्मणं शौर्यलक्षणम्  ।  
अभिमन्युः शितैर्बाणैः क्षिप्रहस्तमपोथयत्  ॥ भ्म्ज्_६।२३६ ॥  
  
गोचरे पतितं पुत्रं सौभद्रस्य प्रमाथिनः  ।  
दृष्ट्वा दुर्योधनो राजा सानुगः स्वयमाद्रवत्  ॥ भ्म्ज्_६।२३७ ॥  
  
कुरुवीरैः परिवृतं विलोक्य सुतमर्जुनः  ।  
मण्डलीकृतगाण्डीवस्तूर्णं प्रत्युद्ययौ परान्  ॥ भ्म्ज्_६।२३८ ॥  
  
लाघवादभितस्तस्य सायकाश्चित्रयोधिनः  ।  
जह्नुः शिरांसि शूराणां फलानीव महीरुहाम्  ॥ भ्म्ज्_६।२३९ ॥  
  
आखण्डलभुवा चण्डगाण्डीवप्रेरितैः शरैः  ।  
विदारितेष्वनीकेषु विध्वस्तरथसादिषु  ॥ भ्म्ज्_६।२४० ॥  
  
रुधिरेणेव गगने सन्ध्यारागेम पूरिते  ।  
अवहारं रणे चक्रे वासरान्ते पितामहः  ॥ भ्म्ज्_६।२४१ ॥  
  
***** दितीयो युद्धदिवसः  ॥ २१ ॥ *****  
  
अन्येद्युर्गारुडं व्यूहं दृष्ट्वा भीष्मेण कल्पितम्  ।  
अर्धचन्द्रं प्रतिव्यूहं चक्रिरे पाण्डुनन्दनाः  ॥ भ्म्ज्_६।२४२ ॥  
  
ततः प्रवृते समरे भीरूणां धृतिखण्डने  ।  
आरूढेव महीव्योम रजसा समलक्ष्यत  ॥ भ्म्ज्_६।२४३ ॥  
  
असृक्प्रवाहैः सहसा प्रशान्ते रेणुमण्डले  ।  
सुघोरः सम्प्रहारो ऽभून्नृपाणां त्रिदशेक्षितः  ॥ भ्म्ज्_६।२४४ ॥  
  
भीष्मद्रोणमुखैर्वीरैः। फल्गुणप्रमुखा रणे  ।  
संसक्ताः समदृश्यन्त पूर्वदेवैरिवामराः  ॥ भ्म्ज्_६।२४५ ॥  
  
बाणजालेन महता संहतानां समन्ततः  ।  
अर्जुनेन निरुद्धासु रिपूणां शस्त्रवृष्टिषु  ॥ भ्म्ज्_६।२४६ ॥  
  
अकम्पितौ कुरुव्यूहे भीमसेनघटोत्कचौ  ।  
प्रविश्य चक्रतुर्वीरौ व्याकुलां परवाहिनीम्  ॥ भ्म्ज्_६।२४७ ॥  
  
तावभ्यधावत्संरम्भादमर्षी धृतराष्ट्रजः  ।  
कुर्वन्नाजसमाजेन मौलिरद्नारुणा दिशः  ॥ भ्म्ज्_६।२४८ ॥  
  
हैडम्बबाणनिहता वीरास्तस्य पदानुगाः  ।  
महावातसमाक्रान्ता द्रुमा इव चकम्पिरे  ॥ भ्म्ज्_६।२४९ ॥  
  
दुर्योधनप्रेरितानां शराणां दीप्ततेजसाम्  ।  
वृष्टिमभ्युद्गतां घोरां चिच्छेदाशु वृकोदरः  ॥ भ्म्ज्_६।२५० ॥  
  
भीमोत्सृष्टेन पृथुना पृषङ्के(त्के)नाथ कौरवः  ।  
हृदि विद्धो निमग्नेन मुमोह भृशविह्वलः  ॥ भ्म्ज्_६।२५१ ॥  
  
तस्मिन्सारथिना नीते रथेनाकुलकेतुना  ।  
दुद्राव सैन्यं तत्सर्वं पश्यतोर्द्रेणभीष्मयोः  ॥ भ्म्ज्_६।२५२ ॥  
  
महारथैर्वारिते ऽपि कीर्णे तस्मिन्बलार्णवे  ।  
प्रत्युद्ययौ समाश्वस्य तूर्णं राजा सुयोधनः  ॥ भ्म्ज्_६।२५३ ॥  
  
पार्थसात्यकिसौभद्रैः स दृष्ट्वा बहुशश्चमूम्  ।  
विद्रावितां समभ्येत्य पितामहमभाषत  ॥ भ्म्ज्_६।२५४ ॥  
  
दारितं पश्य मे सैन्यं लब्धलक्षैररातिभिः  ।  
पाण्डुपुत्रेषु कृपया त्वयि माध्यस्थ्यमाश्रिते  ॥ भ्म्ज्_६।२५५ ॥  
  
अलं द्रोमसहायस्य परिस्थातुं पुरस्तव  ।  
मदभाग्यवशान्न स्याद्यदि पार्थेषु वः कृपा  ॥ भ्म्ज्_६।२५६ ॥  
  
एतत्सुयोधनेनोक्तं श्रुत्वा सुरसरित्सुतः  ।  
ईषत्स्मितसुधाधौतकपोलफलको ऽवदत्  ॥ भ्म्ज्_६।२५७ ॥  
  
उक्तो ऽसि बहुशो राजन्नजेयाः पाण्डवा इति  ।  
यत्तु शक्यं मया किञ्चिद्वृद्धेनाद्य करोमि किम्  ॥ भ्म्ज्_६।२५८ ॥  
  
इत्युक्त्वा चापमाकृष्य तालमात्रं महाभुजः  ।  
मन्दायमाने दिवसे सममभ्युद्ययौ परान्  ॥ भ्म्ज्_६।२५९ ॥  
  
ततो भीष्मरथोदीर्णैः शरैः सूर्यकरप्रभैः  ।  
विदारितान्यनेकानि तमांसीव क्षयं ययुः  ॥ भ्म्ज्_६।२६० ॥  
  
तोमरेष्वातपत्रेषु शरीरेषु च भूभुजाम्  ।  
पेतुः पुनरभावाय भीष्मनामाङ्किताः शराः  ॥ भ्म्ज्_६।२६१ ॥  
  
अदृष्टपुङ्खवदनैर्घनश्रेणीकृतैर्मुहुः  ।  
तत्सायकैरदृश्याभूत्पाण्डवानामनीकिनी  ॥ भ्म्ज्_६।२६२ ॥  
  
तं युध्यमानं दीप्तास्त्रं वर्जयन्तो ऽपि सङ्गरे  ।  
दिक्षु भीष्मसहस्राणि ददृशुः सर्वपार्थिवाः  ॥ भ्म्ज्_६।२६३ ॥  
  
व्रजत्सु राजचक्रेषु भीष्मानलपतङ्गताम्  ।  
एकेनैकेन बाणेन भिन्नेषु त्रिषु दन्तिषु  ॥ भ्म्ज्_६।२६४ ॥  
  
याते सहस्रधा सैन्ये पाण्डवानां तरस्विनाम्  ।  
अनयत्फल्गुणरथं गाङ्गेयान्तिकमच्युतः  ॥ भ्म्ज्_६।२६५ ॥  
  
ततो ऽभवद्भीष्मशरैर्भास्वरैः सव्यसाचिनः  ।  
क्षणं पञ्चाननस्येव चारुकाञ्चनपञ्जरः  ॥ भ्म्ज्_६।२६६ ॥  
  
निरुद्धशरसञ्चारो यत्नेन शतमन्युजः  ।  
विचित्रैर्विचरन्मार्गैर्युयुधे कृष्णसारथिः  ॥ भ्म्ज्_६।२६७ ॥  
  
तस्यातिमानुषं धैर्यमास्थितस्य पितामहः  ।  
साधु पुत्रेति संहृष्टः पराक्रममपूजयत्  ॥ भ्म्ज्_६।२६८ ॥  
  
तत्कङ्कपत्त्रिनिर्भिन्नौ कृष्णावेकरथे स्थितौ  ।  
रक्ताशोकाविवोत्फुल्लौ बभतुः क्षतजोक्षितौ  ॥ भ्म्ज्_६।२६९ ॥  
  
ततो निरन्तरैर्बाणैर्भीष्मकार्मुकनिर्गतैः  ।  
आक्रान्तभुवनाभोगैर्नादृश्यन्त दिशो दश  ॥ भ्म्ज्_६।२७० ॥  
  
भीष्मे पृथुशरज्वाले कालानल इवोद्यते  ।  
दुद्राव पाण्डवचमूः पश्चादभिसृता परैः  ॥ भ्म्ज्_६।२७१ ॥  
  
भग्नेषु भटमुख्येषु बभाषे कैटभान्तकः  ।  
क्व नु मानधना यूयमपारयशसो रणे  ।  
परित्यज्य कुलाचारं याताः कातरतामिमाम्  ॥ भ्म्ज्_६।२७२ ॥  
  
इत्युक्त्वा तान्समालोक्य विद्रुतानेव केशवः  ।  
उवाच सात्यकिं वीरं युध्यमानं प्रयत्नतः  ॥ भ्म्ज्_६।२७३ ॥  
  
तिष्ठन्तु यान्तु वा सर्वे सात्यके पृतनाग्रगाः  ।  
एष स्वयं निहन्म्यद्य सानुगं शन्तनोः सुतम्  ॥ भ्म्ज्_६।२७४ ॥  
  
इत्युक्त्वा चण्डमार्तण्डमण्डलाग्रं सुदर्शनम्  ।  
स्वयमुद्यम्य कंसारिः स्यन्दनाग्रादवातरत्  ॥ भ्म्ज्_६।२७५ ॥  
  
क्रुद्धस्य तस्य कल्पान्तकरालानलरोचिषः  ।  
न रूपं सेहिरे द्रष्टुं सुरा अपि दिवि स्थिताः  ॥ भ्म्ज्_६।२७६ ॥  
  
संरम्भोद्भ्रान्तदोर्दण्डविलसत्पीतवाससा  ।  
शोभां भेजे स नीलाद्रेः सर्पत्सन्ध्याभ्रशालिनः  ॥ भ्म्ज्_६।२७७ ॥  
  
तमन्तकमिवायान्तं जगत्संहारदीक्षितम्  ।  
धीरः शान्तनवो दृष्ट्वा धुनानो धनुरभ्यधात्  ॥ भ्म्ज्_६।२७८ ॥  
  
एह्येहि भगवन्विष्णो जिष्णो त्रिदशविद्विषाम्  ।  
चक्रेण मे शिरश्छिन्धि भवक्लेशकृशानुना  ॥ भ्म्ज्_६।२७९ ॥  
  
भवता नाभिजाम्भोजसमुद्धूतस्वयम्भुवा  ।  
हतो जगन्निवासेन धन्यतां यात्वयं जनः  ॥ भ्म्ज्_६।२८० ॥  
  
सिद्धसिन्धुसुतेनेति भाषिते नतमौलिना  ।  
अवरुह्य रधात्तूर्णमर्जुनः कृष्णमन्वगात्  ॥ भ्म्ज्_६।२८१ ॥  
  
स निष्पीड्य बलात्पादौ पुरस्तात्कालियद्विषः  ।  
उवाच संहर विभो कोपं विश्वक्षयोचितम्  ॥ भ्म्ज्_६।२८२ ॥  
  
क्षपयामि रिपून्सर्वान्युधि सत्येन ते शपे  ।  
इति प्रसाद्य तं पार्थो रथमारोपयत्पुनः  ॥ भ्म्ज्_६।२८३ ॥  
  
ततो गाण्डीवघोषेण पाञ्चजन्यरवेण च  ।  
चक्राते राजचक्राणां कृष्णौ कृष्णाम्बुदभ्रमम्  ॥ भ्म्ज्_६।२८४ ॥  
  
ततो निर्विवरैर्बाणैः शल्यभिरिश्रवःशलाः  ।  
अवाकिरन्भीष्ममुखाः फल्गुणं शस्त्रवृष्टिभिः  ॥ भ्म्ज्_६।२८५ ॥  
  
तामायुधमहावृष्टिं छित्त्वा सपदि पाण्जवः  ।  
माहेन्द्रमस्त्रं विदधे सर्वलोकक्षयक्षमम्  ॥ भ्म्ज्_६।२८६ ॥  
  
तस्मिन्नुदीर्णे सहसा महास्त्रे दीप्ततेजसि  ।  
चण्डवातविकीर्णेव चकम्पे कुरुवाहिनी  ॥ भ्म्ज्_६।२८७ ॥  
  
वध्यमानेषु सैनेषु क्षिप्रं गाण्डीवधन्वना  ।  
नरनागाश्वदेहोत्था ससर्प रुधिरापगा  ॥ भ्म्ज्_६।२८८ ॥  
  
छत्त्राच्छफेनपटलां चलच्चामरसारसाम्  ।  
केशशेवालशबलां पिशाचास्तां सिषेविरे  ॥ भ्म्ज्_६।२८९ ॥  
  
घोरे नृपक्षये तस्मिन्वर्तमाने रणोत्सवे  ।  
सन्ध्यया दिक्षु जातासु शोणितेन भृतास्विव  ॥ भ्म्ज्_६।२९० ॥  
  
याते ऽस्तं चण्डकिरणे प्रत्यग्ररुधिरत्विषि  ।  
मांसपिण्ड इव ग्रस्ते घोरेण ध्वान्तरक्षसा  ॥ भ्म्ज्_६।२९१ ॥  
  
विध्वस्तचापकवचा विप्रकीर्णरथध्वजाः  ।  
अवहारमकुर्वन्त पाण्डवाः शस्त्रविक्षताः  ॥ भ्म्ज्_६।२९२ ॥  
  
***** तृतीयो युद्धदिवसः  ॥ २२ ॥ *****  
  
पुनः प्रभाते संरब्धा निर्ययुः कुरुपाण्डवाः  ।  
विनदन्तो महोत्साहा व्याडव्यूहाग्रवर्तिनः  ॥ भ्म्ज्_६।२९३ ॥  
  
अथ प्रवृत्ते समरे पृथिवीक्षयशंसिनि  ।  
सौभद्रप्रमुखा वीरान्भीष्ममुख्यानयोधयन्  ॥ भ्म्ज्_६।२९४ ॥  
  
ततः शरशतासारसम्पूरितदिगन्तरः  ।  
महारथानतीत्यान्यान्भीष्मोर्ऽजुनमुपाद्रवत्  ॥ भ्म्ज्_६।२९५ ॥  
  
निर्विशेषं तयोः क्षिप्रं पीरयोर्युध्यमानयोः  ।  
एको द्रोणिमुखान्वीरानभिमन्युरयोधयत्  ॥ भ्म्ज्_६।२९६ ॥  
  
छिन्नवर्मध्वजरथान्स विधाय महारथान्  ।  
शिरःप्रकरमुच्छिन्नं राज्ञां क्षिप्रमपातयत्  ॥ भ्म्ज्_६।२९७ ॥  
  
द्रोणप्रभृतिभिः सर्वैर्दृष्ट्वा सौभद्रमावृतम्  ।  
धृष्टद्युम्नश्चमूनाथश्चकर्ताभ्येत्य कौरवान्  ॥ भ्म्ज्_६।२९८ ॥  
  
स हत्वा चामरं शूरः पौरव्यतनयं नृपम्  ।  
शिरःसंयमनेः कायाज्जहाराकुलकुण्डलम्  ॥ भ्म्ज्_६।२९९ ॥  
  
अत्रान्तरे गजानीकैर्विपुलैश्च गजाधिपः  ।  
भीमदुर्योधनादिष्टो गदापाणिः समाद्रवत्  ॥ भ्म्ज्_६।३०० ॥  
  
भीमसेनो ऽथ रभसादवरुह्य रथाद्गजान्  ।  
गर्जन्नुरुगदाघातैर्जघान घनविक्रमः  ॥ भ्म्ज्_६।३०१ ॥  
  
गदाप्रहाराभिहतैर्वज्रभिन्नैरिवाचलैः  ।  
पतद्भिर्मत्तमातङ्गैश्चकम्पे चकितेव भूः  ॥ भ्म्ज्_६।३०२ ॥  
  
निहते कुञ्जरानीके भीमेन भयदायिना  ।  
तमभ्यधावन्सङ्क्रुद्धाः सर्वे दुर्योधनादयः  ॥ भ्म्ज्_६।३०३ ॥  
  
सुयोधनशराघातमूर्छितो ऽथ वृकोदरः  ।  
समाश्वास्य परानीकं रथेन कुपितो ऽविशत्  ॥ भ्म्ज्_६।३०४ ॥  
  
विश्वसंहारसङ्क्रुद्धं तं कृतान्तमिवोत्थितम्  ।  
प्राप्यानुजाः कुरुपतेश्चतुर्दश ययुः क्षयम्  ॥ भ्म्ज्_६।३०५ ॥  
  
सेनापतिं सुषेणं च जयसन्धं सुलोचनम्  ।  
भीममुग्रं भीमरथं भीमबाहुमलोलुपम्  ॥ भ्म्ज्_६।३०६ ॥  
  
समं ववित्सुं कटकं दुर्मुखं दुष्प्रदर्शनम्  ।  
हत्वैनामकरोत्सेनां कौरवाणां सहस्रधा  ॥ भ्म्ज्_६।३०७ ॥  
  
तमभ्यधावन्मत्तेन सुप्रतीकेन दन्तिना  ।  
गम्भीरघोरघोषेण भगदत्तः सहानुगैः  ॥ भ्म्ज्_६।३०८ ॥  
  
गजोदयाचलरवेः शरैस्तीक्ष्णैरिवांशुभिः  ।  
प्रतापधाम्नस्तस्यारात्स च कोपारिवाहिनी  ॥ भ्म्ज्_६।३०९ ॥  
  
तत्सायकेन विद्धो ऽथ हृदि मर्मावभेदिना  ।  
ध्वजयष्टिं समालम्ब्य तस्थौ भीमो ऽतिमूर्छितः  ॥ भ्म्ज्_६।३१० ॥  
  
ततो घटोत्कचः क्रुद्धो दृष्ट्वा जनकमाकुलम्  ।  
भगदत्तमभिद्रुत्य घोरां मायां समाददे  ॥ भ्म्ज्_६।३११ ॥  
  
ऐरावणगतः सो ऽथ प्रभिन्नैर्दिग्द्विपैः सह  ।  
अपीडयत्सुप्रतीकं दीप्ताभिः शस्त्रवृष्टिभिः  ॥ भ्म्ज्_६।३१२ ॥  
  
तस्य निर्भिद्यमानस्य कुञ्जरेन्द्रस्य गर्जतः  ।  
शब्देन तस्थुरालीय सर्वे सङ्कुचिता गजाः  ॥ भ्म्ज्_६।३१३ ॥  
  
घटोत्कचेन संसक्तं दृष्ट्वा प्राग्ज्योतिषेश्वरम्  ।  
सह द्रोणादिभिर्वीरैर्भीष्मस्तं देशमाद्रवत्  ॥ भ्म्ज्_६।३१४ ॥  
  
घटोत्कचं कालरूपं नदन्तं वीक्ष्य भैरवम्  ।  
सन्ध्यायां दुर्जयं मत्वा भीष्मस्तं भीमविक्रमम्  ॥ भ्म्ज्_६।३१५ ॥  
  
अवहारं सुसैन्यानां विदधे धीमतां वरः  ।  
येनाभवन्कालवक्त्रान्निष्क्रान्ता इव कौरवाः  ॥ भ्म्ज्_६।३१६ ॥  
  
***** चतुर्थो युद्धदिवसः  ॥ २३ ॥ *****  
  
ततो निशायामभ्येत्य कुरुराजः पितामहम्  ।  
पप्रच्छ पाण्डुपुत्राणां दुःखितो जयकारणम्  ॥ भ्म्ज्_६।३१७ ॥  
  
तमब्रवीच्छान्तनवो राजन्नुक्तो ऽसि सर्वदा  ।  
देवेन विष्णुना गुप्ता न जेयाः पाण्डवा इति  ॥ भ्म्ज्_६।३१८ ॥  
  
पुरा भूभारशान्त्यर्थं स्वयम्भूर्मुनिसंसदि  ।  
प्रादुर्भूतं स्वयं विष्णुं तुष्टाव सहसां निधिम्  ॥ भ्म्ज्_६।३१९ ॥  
  
जय विश्वेश विश्वात्मन्विश्वक्सेन सुधानिधे  ।  
अमन्दचिद्धनानन्द संवित्समरसद्युते  ॥ भ्म्ज्_६।३२० ॥  
  
नमस्तुभ्यं जगत्सर्गस्थितिसंहारकारिणे  ।  
त्रिविक्रमाय महते त्रिगुणाय त्रिमूर्तये  ॥ भ्म्ज्_६।३२१ ॥  
  
नमः प्रचण्डचक्राग्रप्रभाबासुरबाहवे  ।  
दैत्यान्धकारसंहारकारिणे मोहदारिणे  ॥ भ्म्ज्_६।३२२ ॥  
  
अवतीर्णा भुवं नाथ दानवा ये हतास्त्वया  ।  
तेषां वधाय दृप्तानां मानुषी तनुमाविश  ॥ भ्म्ज्_६।३२३ ॥  
  
इति स्तुताः पद्मभुवा देवो नारायणः प्रभुः  ।  
नरेण साकं भूभारशान्त्यै क्षितिमवातरत्  ॥ भ्म्ज्_६।३२४ ॥  
  
स एष कृष्णो भगवाञ्जातो यादवनन्दनः  ।  
नरश्च विजयो धीरः प्रवरः सर्वधन्विनाम्  ॥ भ्म्ज्_६।३२५ ॥  
  
देवौ कृष्णार्जुनावेतौ न जेयौ त्रिदशैरपि  ।  
इति ज्ञात्वा शमः पुत्र क्रियतां पाण्डुनन्दनैः  ॥ भ्म्ज्_६।३२६ ॥  
  
***** विश्वेपाख्यानम्  ॥ २५ ॥ *****  
  
अथ प्रभाते मकरश्येनव्यूहाग्रवर्तिनः  ।  
भीष्मभीममुखा युद्धं चक्रिरे पाण्डुनन्दनाः  ॥ भ्म्ज्_६।३२७ ॥  
  
हतानां हन्यमानानां घ्नतां च समरे मिथः  ।  
पततां तत्र वीराणां निःस्वस्तुमुलो ऽभवत्  ॥ भ्म्ज्_६।३२८ ॥  
  
भीमफल्गुणसौभद्रमत्स्यसात्यकिपार्षतैः  ।  
भीष्ममुख्यैश्च ते सेने भिन्ने संशयमापतुः  ॥ भ्म्ज्_६।३२९ ॥  
  
कबन्धताण्डवश्चण्डे मत्तवेतालसङ्कुले  ।  
तस्मिन्नायोधने घोरे भूतानामुत्सवो ऽभवत्  ॥ भ्म्ज्_६।३३० ॥  
  
धन्विनां शरजालेन दिवमुत्पततां मुहुः  ।  
रवौ सञ्छादिते राज्ञां व्यर्थो ऽभूच्छस्त्रसङ्ग्रहः  ॥ भ्म्ज्_६।३३१ ॥  
  
बीरेण भूरिश्रवसा संसक्तं वीक्ष्य सात्यकिम्  ।  
अभ्याद्रबन्धन्विनस्तं देशं सात्यकिसूनवः  ॥ भ्म्ज्_६।३३२ ॥  
  
तेषामापततां पूर्णं सृजतां शरदुर्दिनम्  ।  
भूरिश्रवाः शिरांस्यारादुश्चकर्त शितैः शरैः  ॥ भ्म्ज्_६।३३३ ॥  
  
हतेषु तेषु कुपितः प्रदीप्तास्त्रो धनञ्जयः  ।  
चकार कुरुसेनानां संहारं हरिसारथिः  ॥ भ्म्ज्_६।३३४ ॥  
  
हते लक्षचतुर्भागे भूभुजामनिवर्तिनाम्  ।  
गाम्डीवधन्वना सैन्यं वासरान्ते न्यवर्तत  ॥ भ्म्ज्_६।३३५ ॥  
  
***** पञ्चमो युद्धदिवसः  ॥ २६ ॥ *****  
  
पुनः प्रभाते सन्नद्धा निर्ययुः कुरुपाण्डवाः  ।  
अलक्ष्यभेदाव्यूहाभ्यां क्रौञ्चेन मकरेण च  ॥ भ्म्ज्_६।३३६ ॥  
  
ततः प्रमथ्य सहसा भीमसेनो ऽरिवाहिनीम्  ।  
विवेश भृशसङ्क्रुद्धः समं द्रुपदसूनुना  ॥ भ्म्ज्_६।३३७ ॥  
  
ताभ्यां विदारिते व्यूहे कुपिताः कुरुनन्दनाः  ।  
विमुखैः कुञ्जरानीकैस्तौ तूर्णं पर्यवारयन्  ॥ भ्म्ज्_६।३३८ ॥  
  
भीमसेनगदाघातनिष्पिष्टवपुषां रणे  ।  
अभूद्व्यतिकरो घोरः पततां गजयोधिनाम्  ॥ भ्म्ज्_६।३३९ ॥  
  
युध्यमानेषु सैन्येषु भीमेन भुजशालिना  ।  
अभ्याद्रवत्सानुगस्तं स्वयं राजा सुयोधनः  ॥ भ्म्ज्_६।३४० ॥  
  
छादितं कौरवैर्दृष्ट्वा भीमं विशिखवर्षिभिः  ।  
विमोहं विदधे तेषां मोहनास्त्रेण पार्षनः  ॥ भ्म्ज्_६।३४१ ॥  
  
द्रोणेन स्वयमभ्येत्य ज्ञानास्त्रेण विनाशिते  ।  
मोहनास्त्रे कुरुपतिं भीमस्तूर्णमुपाद्रवत्  ॥ भ्म्ज्_६।३४२ ॥  
  
मदान्ध क्वाधुना जीवन्मयि जीवति यास्यसि  ।  
इत्युक्त्वा ते शरशतैर्वज्रवेगैरवाकिरन्  ॥ भ्म्ज्_६।३४३ ॥  
  
भीमचापच्युतैर्बाणैः सो ऽथ कृत्तरथध्वजः  ।  
हृदि निर्दारितो भेजे मूर्छां व्यथितमानसः  ॥ भ्म्ज्_६।३४४ ॥  
  
अत्रान्तरे भीष्मशरैर्हन्यमानेषु राजसु  ।  
घोरो बभूव सम्मर्दः कृतान्तसमरोत्सवः  ॥ भ्म्ज्_६।३४५ ॥  
  
द्रौपदेयेषु वीरेषु युध्यमानेषु कौरवैः  ।  
अवर्तत रणो घोरो गजवाजिरथक्षयः  ॥ भ्म्ज्_६।३४६ ॥  
  
अथावहारं सैन्यानां चक्रे शन्तनुनन्दनः  ।  
राजसेवावृते सूर्ये याते ऽस्तं रुधिरारुणे  ॥ भ्म्ज्_६।३४७ ॥  
  
***** षष्ठो युद्धदिवसः  ॥ २७ ॥ *****  
  
अन्येद्युर्मण्डलव्यूहे भीष्मेण विहिते स्वयम्  ।  
युधिष्ठिरः स दुर्भेद्यं वज्रव्यूहमकल्पयत्  ॥ भ्म्ज्_६।३४८ ॥  
  
ततः प्रवृत्ते समरे भीषणे भीष्मपार्थयोः  ।  
विराट आद्रवद्द्रोणं गरिष्ठं सर्वधन्विनाम्  ॥ भ्म्ज्_६।३४९ ॥  
  
द्रोमस्तं बाणवर्षेण सञ्छाद्य शरवर्षिणम्  ।  
उन्ननाद धनध्वानो रथमस्य जघान च  ॥ भ्म्ज्_६।३५० ॥  
  
स हताश्वं समुत्सृज्य रथं पुत्रस्य सम्भ्रमात्  ।  
आरुरोह हतानीकं शङ्खस्यारूढधन्विनः  ॥ भ्म्ज्_६।३५१ ॥  
  
द्रोणो ऽथ तौ पितापुत्रौ विलोक्यैकरथे स्थितौ  ।  
शङ्खाय प्राहिणोद्धोरं मृत्युदण्डोपमं शरम्  ॥ भ्म्ज्_६।३५२ ॥  
  
स तेन भिन्नहृदयः पपात क्षतजोक्षितः  ।  
वातेनोन्मथितः शैलादुत्फुल्ल इव किशुकः  ॥ भ्म्ज्_६।३५३ ॥  
  
ततः शिखण्डिनं द्रोणः शरैर्विशिखवर्षिणम्  ।  
हताश्वे सात्यकिरथं समारूढे शिखण्डिनि  ।  
अलम्बुसो राक्षसेन्द्रः क्रूरकर्मा तमाद्रवत्  ॥ भ्म्ज्_६।३५४ ॥  
  
मायया युध्यमानं तं गर्जन्तं राक्षसेश्वरम्  ।  
चकार विमुखं कोपाद्रौर्द्रेणास्त्रेण सात्यकिः  ॥ भ्म्ज्_६।३५५ ॥  
  
शैनेयेन जिते तस्मिन्निरावानर्जुनात्मजः  ।  
विन्दानुविन्दावभ्यायाज्जम्भारिसमविक्रमः  ॥ भ्म्ज्_६।३५६ ॥  
  
घटोत्कचमथायान्तं कृतान्तमिव भैरवम्  ।  
अवारयद्गजेन्द्रेण भगदत्तो नृपाग्रणीः  ॥ भ्म्ज्_६।३५७ ॥  
  
वीरं स हत्वा हैडम्बं पाण्डवानामनीकिनीम्  ।  
दर्पाद्विलोडयामास गजेन्द्रो नलिनीमिव  ॥ भ्म्ज्_६।३५८ ॥  
  
माद्रीसुतौ ततः शल्यं विधाय विरथं शरैः  ।  
चक्रतुर्विमुखं सङ्ख्ये राजचक्रस्य पश्यत  ॥ भ्म्ज्_६।३५९ ॥  
  
स्वयं युधिष्ठिरो राजा नृपं जित्वा श्रुतायुधम्  ।  
विगाह्य कौरवानीकं विदधे विमुखं शरैः  ॥ भ्म्ज्_६।३६० ॥  
  
चेकितानेन विजिते गौतमे धन्विनां गुरौ  ।  
भीष्मश्चकार कदनं राज्ञामन्यत्र चार्जुनः  ॥ भ्म्ज्_६।३६१ ॥  
  
युधिष्ठिरगिरा वीक्ष्य भीष्माय समभिद्रवत्  ।  
शिखण्डिनं मद्रराजो दिव्यैरस्त्रैरवारयत्  ॥ भ्म्ज्_६।३६२ ॥  
  
भीष्मेण हन्यमानेषु भूपालेष्वनिवर्तिषु  ।  
पार्थेन च त्रिगर्तेषु जगामास्तं दिवाकरः  ॥ भ्म्ज्_६।३६३ ॥  
  
तमोभिरावृते लोके रणे रक्तासवाकुले  ।  
प्रमत्तैरिव वेतालैः शिबिराणि ययुर्नृपाः  ॥ भ्म्ज्_६।३६४ ॥  
  
***** सप्तमो युद्धदिवसः  ॥ २८ ॥ *****  
  
भीष्मेण सागरव्यूहे प्रातर्विरचिते पुनः  ।  
शृङ्गाटकं महाव्यूहं चक्रे द्रुपदनन्दनः  ॥ भ्म्ज्_६।३६५ ॥  
  
विदीर्णेष्विव सैन्येषु भीष्मचापच्युतैः शरैः  ।  
बभूवाभिमुखः कोपादेक एव वृकोदरः  ॥ भ्म्ज्_६।३६६ ॥  
  
स हत्वा सारथिं बाणैस्तूर्णं शन्तनुजन्मनः  ।  
द्रोणस्य च समुद्भ्रान्तपताकं विदधे रथम्  ॥ भ्म्ज्_६।३६७ ॥  
  
लब्धलक्ष्यस्ततो भीमः सप्त दुर्योधनानुजान्  ।  
जघान मदसंरब्धान्पञ्चानन इव द्विपान्  ॥ भ्म्ज्_६।३६८ ॥  
  
बह्वाशिनं कुण्डधारं विशालाक्षं सुदुर्जयम्  ।  
महोदरं मण्डितकं सुनाभं च निहत्य तान्  ॥ भ्म्ज्_६।३६९ ॥  
  
विद्राव्य कौरवचमूं ननादास्फालयन्दिशः  ।  
क्षयाय सर्वजगतां देवै रुद्र इवोदितः  ॥ भ्म्ज्_६।३७० ॥  
  
इरावानथ विक्रान्तो विवेश कुरुवाहिनीम्  ।  
उलूपी नागललना फल्गुनाद्यमजीजनत्  ॥ भ्म्ज्_६।३७१ ॥  
  
कार्यं समारसाहाय्यं स्वयमित्यर्जुनेन सः  ।  
उक्तः पुरा सुरपुरे तां युद्धभुवमाययौ  ॥ भ्म्ज्_६।३७२ ॥  
  
रत्नकाञ्चनसन्नाहैः स पातालतुरङ्गमैः  ।  
उह्यमानः शरैश्चक्रे फणिलोकमिवापरम्  ॥ भ्म्ज्_६।३७३ ॥  
  
स गत्वा विपुलानीकान्गान्धारान्हययोधिनः  ।  
शकुनेस्तनयान्सप्त जघान घनविक्रमान्  ॥ भ्म्ज्_६।३७४ ॥  
  
ततो दुर्योधनादिष्टो मायावी राक्षसाधिपः  ।  
अलम्बुसः समभ्यायादिरावन्तं रणोत्कटः  ॥ भ्म्ज्_६।३७५ ॥  
  
इरावनथ खङ्गेन छित्त्वा सपदि रक्षसः  ।  
स निषङ्गं धनुर्दीप्तं ननाद बलिनां वरः  ॥ भ्म्ज्_६।३७६ ॥  
  
ततो मायां समाश्रित्य महतीं मोहनीं नृणाम्  ।  
युयुधाते समाविश्य तौ नभो भीमविक्रमौ  ॥ भ्म्ज्_६।३७७ ॥  
  
इरावता निजास्त्रौघैर्हन्यमानस्य रक्षसः  ।  
घोरः समुदभून्नादः सर्वप्राणिभयङ्करः  ॥ भ्म्ज्_६।३७८ ॥  
  
अथ साहाय्यकं चक्रुर्भुजङ्गा भुजगीभुवः  ।  
तद्वमन्तो विषं तीक्ष्णं भोगान्भोगभृतां वराः  ॥ भ्म्ज्_६।३७९ ॥  
  
राक्षसो ऽथ भृशं क्रुद्धो रूपमास्थाय गारुडम्  ।  
भक्षयित्वाखिलान्सर्पान्भीमं स्वं वपुराददे  ॥ भ्म्ज्_६।३८० ॥  
  
मायाविमोहितस्याथ खङ्गेनारादिरावतः  ।  
जहार राक्षसं कायाच्छिरस्तलकुण्डलम्  ॥ भ्म्ज्_६।३८१ ॥  
  
हते धनञ्जयसुते हैडम्बः क्रोधमूर्छितः  ।  
रुराव येन वसुधा चचाल सकुलाचला  ॥ भ्म्ज्_६।३८२ ॥  
  
तमभिद्रुतमालोक्य राजा दुर्योधनः स्वयम्  ।  
सह सर्वैर्निजानीकैर्महामायमयोधयत्  ॥ भ्म्ज्_६।३८३ ॥  
  
विद्युज्जिह्वं वेगवन्तं महारौद्रं प्रमाथिनम्  ।  
हैडिम्बानुचरान्घोरान्स जघान निशाचरान्  ॥ भ्म्ज्_६।३८४ ॥  
  
शक्तिं घटोत्कचेनाथ प्रेरितां कुरुभुभूजे  ।  
महागजेन जग्राह वङ्गानामधिपः पुरः  ॥ भ्म्ज्_६।३८५ ॥  
  
नागे निपतिते तस्मिन्रक्षिते च सुयोधने  ।  
संहारं पुरुसैन्यानां चकार पिशिताशनः  ॥ भ्म्ज्_६।३८६ ॥  
  
भगदत्तो ऽथ विद्राव्य पाण्डवानामनीकिनीम्  ।  
सुप्रतीकेन नागेन घटोत्कचमयोधयत्  ॥ भ्म्ज्_६।३८७ ॥  
  
तनयं निहतं श्रुत्वा कुपितः शतमन्युजः  ।  
शिरोभिर्भूमिपालानां दुर्गमां वसुधां व्यधात्  ॥ भ्म्ज्_६।३८८ ॥  
  
भीमो ऽपि क्रोधसन्तप्तो भ्रातुः पुत्रे निपातिते  ।  
सुयोधनानुजान्वीरान्प्राहिणोद्यममन्दिरम्  ॥ भ्म्ज्_६।३८९ ॥  
  
अनाधृष्टिं कुण्डलिनं कुण्डभेदिं सुलोचनम्  ।  
विराटं दीर्घबाहुं च सुबाहुं कनकध्वजम्  ॥ भ्म्ज्_६।३९० ॥  
  
हत्वैतान्कौरवानीकं कबन्धशतसङ्कुलम्  ।  
विदधे मत्तवेतालनन्दने दिनसङ्क्षये  ॥ भ्म्ज्_६।३९१ ॥  
  
विस्रस्तचापकवचे भग्नस्यन्दनकुञ्जरे  ।  
रणे ऽवहारं सैन्यानां ततश्चक्रुर्महारथाः  ॥ भ्म्ज्_६।३९२ ॥  
  
***** अष्टमे युद्धदिवसे इरावद्वधः  ॥ २९ ॥ *****  
  
ततो निशायामनुजैः सह राजा सुयोधनः  ।  
कर्ममानाय्य पार्थानां पराभवमचिन्तयत्  ॥ भ्म्ज्_६।३९३ ॥  
  
वैकर्तनस्तमवदत्क्रियतां मद्वचः सखे  ।  
शस्त्रं न्यासय गाङ्गेयमहं जेष्यामि पाण्डवान्  ॥ भ्म्ज्_६।३९४ ॥  
  
एष वृद्धो निरीहश्च सपक्षश्च धनञ्जये  ।  
त्वया न्यस्तो ऽतिभारो ऽस्मिन्नविचार्यैव केवलम्  ॥ भ्म्ज्_६।३९५ ॥  
  
एतदाकर्ण्य कर्णोक्तं हर्षात्कर्मशतैरिव  ।  
उत्थाय भीष्मशिबिरं प्रतस्थे भ्रातृभिः सह  ॥ भ्म्ज्_६।३९६ ॥  
  
मणिदीपसहस्रांशुपिङ्गीकृतदिगन्तरः  ।  
नक्तं दीप्तौषधिवनः सकुलाद्रिरिवाबभौ  ॥ भ्म्ज्_६।३९७ ॥  
  
रत्नकुण्डलकेयूरकिरीटद्युतिनिर्जिताः  ।  
पुरो निष्प्रतिभा दीपास्तस्यासंल्लज्जिता इव  ॥ भ्म्ज्_६।३९८ ॥  
  
प्रणतान्दृक्त्रिमोदारैः भूमिपालान्विलोकयन्  ।  
नामभिर्विक्रभागेन सूचितान्वेत्रिमण्डलैः  ॥ भ्म्ज्_६।३९९ ॥  
  
स बभौ गतिलोलेन हारेण तुहिनात्विषा  ।  
सुधाकल्लोलजालेन पाददारेण मन्मथः  ॥ भ्म्ज्_६।४०० ॥  
  
श्रीमान्सम्प्राप्य शिबिरं शुभ्रं शन्तनुजन्मनः  ।  
शयानं रत्नपर्यङ्के प्रणनाम विलोक्य तम्  ॥ भ्म्ज्_६।४०१ ॥  
  
राज्ञेति पूजितस्तेन कृतासनपरिग्रहः  ।  
दुर्योधनः क्षणं ध्यात्वा पितामहमभाषत  ॥ भ्म्ज्_६।४०२ ॥  
  
अयं जेता भृगुभुवः कार्मुकप्रमयी तव  ।  
भुजस्त्रैलोक्यविजये पर्याप्त इति मे मतिः  ॥ भ्म्ज्_६।४०३ ॥  
  
कारुण्यादानृशंस्याद्वा रक्ष्यास्ते यदि पाण्डवाः  ।  
तत्कर्णमनुजानीहि युद्धाय रणकर्कशम्  ॥ भ्म्ज्_६।४०४ ॥  
  
इत्युक्तः कुरुराजेन मर्मणीव समाहतः  ।  
प्रभाते द्रक्ष्यसीत्युक्त्वा निःश्वसन्क्ष्मामलोकयत्  ॥ भ्म्ज्_६।४०५ ॥  
  
कौरवो ऽपि तमामन्त्र्य निजं शिबिरमाययौ  ।  
दिशः शबलयन्क्षिप्तं दीपदीप्तौर्विभूषणैः  ॥ भ्म्ज्_६।४०६ ॥  
  
अथ प्रभाते भीष्मेण द्रोणद्रौणिमुखैः सह  ।  
विहिते सर्वतोभद्रे व्यूहे व्यूहाग्रवर्तिना  ॥ भ्म्ज्_६।४०७ ॥  
  
प्रतिव्यूहेष्वनीकेषु नदद्भिः पाण्डुनन्दनैः  ।  
अभिमन्युः कुरुचमूरग्रे वीरो व्यदारयत्  ॥ भ्म्ज्_६।४०८ ॥  
  
  
शरांशुशतदुष्प्रेक्ष्यं निदाघार्कमिवोद्यतम्  ।  
न सेहिरे तं भूपाला मानिनः संहता अपि  ॥ भ्म्ज्_६।४०९ ॥  
  
दुर्योधनप्रेरितो ऽथ रक्षःपतिरलम्बुसः  ।  
तमभ्यधावद्बिभ्राणो मायां त्रैलोक्यमोहिनीम्  ॥ भ्म्ज्_६।४१० ॥  
  
तस्य नादेन महता जगत्प्रलयशंसिना  ।  
निपेतुः सहसा योधा बहवो विगतासवः  ॥ भ्म्ज्_६।४११ ॥  
  
द्रौपदेयैः पुरः प्राप्तैः स विधाय रणं क्षणम्  ।  
अभिमन्युरधं बाणैः समं देहमिवाकरोत्  ॥ भ्म्ज्_६।४१२ ॥  
  
शरनिर्दारितेनाथ विहितां तेन रक्षसा  ।  
सौभद्रस्तामसीं मायां चिच्छेदार्कास्त्रतेजसा  ॥ भ्म्ज्_६।४१३ ॥  
  
अथ द्रौणिप्रभृतिभिः सात्यकिप्रमुखा युधि  ।  
संसक्ता गगनं चक्रुर्दिव्यास्त्रदहनाकुलम्  ॥ भ्म्ज्_६।४१४ ॥  
  
अर्जुनो द्रोणमभ्येत्य महास्त्रग्रामदुःसहम्  ।  
वायव्यास्त्रेण विदधे जगतां क्षोक्षविभ्रमम्  ॥ भ्म्ज्_६।४१५ ॥  
  
समुदीर्य च शैलास्त्रं द्रौणेन क्षपिते ऽनले  ।  
धनञ्जयः कुरुचमूं शरजालैरपूरयत्  ॥ भ्म्ज्_६।४१६ ॥  
  
भीमभीमगदाघातनिर्भिन्ने गजमण्डले  ।  
सुस्राव शोणितनदी पताकाफेनमालिनी  ॥ भ्म्ज्_६।४१७ ॥  
  
तस्मिन्नाकुलसङ्ग्रामे वर्तमाने भयङ्करे  ।  
वेतालदत्ततालेषु नृत्यत्सु च्छिन्नमूर्धसु  ॥ भ्म्ज्_६।४१८ ॥  
  
भीष्मः पृथुशरज्वालादुःसहः सुभटेन्धनः  ।  
जज्वाल चापक्रेङ्कारमन्त्रपूत इवानलः  ॥ भ्म्ज्_६।४१९ ॥  
  
तद्भुजप्रेरिताः क्षिप्रं सायका विविशुर्नुपान्  ।  
विहङ्गा इव सायाह्ने घनच्छायान्महीरुहान्  ॥ भ्म्ज्_६।४२० ॥  
  
खद्योता इव वृक्षेषु शलभा इव शालिषु  ।  
भीष्मबाणा नरेन्द्रेषु पेतुर्हंसाः सहःस्विव  ॥ भ्म्ज्_६।४२१ ॥  
  
निकृत्तैश्चामरोष्णीषैश्छन्नाश्च पृथिवीभुजाम्  ।  
चकार समरे भीष्मः स्वयशोविषदा दिशः  ॥ भ्म्ज्_६।४२२ ॥  
  
राज्ञां शिरोभिः पृथिवीमास्तीर्य पुलकोज्ज्वलः  ।  
रणलक्ष्म्याः स विदधे केलिपद्माकरानिव  ॥ भ्म्ज्_६।४२३ ॥  
  
शिरस्त्रशरनिर्घर्षजाता वह्निकणा बभुः  ।  
राज्ञां हतानां भीष्मेण जीवा इव नभश्चराः  ॥ भ्म्ज्_६।४२४ ॥  
  
घनेन शरजालेन ग्रस्ता लोकेन सर्वतः  ।  
स चक्रे सर्वसैन्यानामकण्डरजनीभ्रमम्  ॥ भ्म्ज्_६।४२५ ॥  
  
विदीर्णे पाण्डवबले छिन्नवर्मरथध्वजे  ।  
गजानीकेषु भग्नेषु भाघशेषेषु राजसु  ॥ भ्म्ज्_६।४२६ ॥  
  
लज्जामुत्सृज्य यातेषु त्यक्तचापेषु केशवः  ।  
सत्यसन्धं रणे भीष्मं जहीत्यर्जुनमब्रवीत्  ॥ भ्म्ज्_६।४२७ ॥  
  
धनञ्जयो ऽथ निःश्वस्य विषण्णवदनाम्बुजः  ।  
निन्दन्मुहुः क्षत्त्रधर्मं पितामहमुपाद्रवत्  ॥ भ्म्ज्_६।४२८ ॥  
  
दृषट्वा गाण्डीवधन्वानमुद्यतं शरवर्षिणम्  ।  
बले तूर्णमुपावृत्ते पुनर्युयुधिरे भटाः  ॥ भ्म्ज्_६।४२९ ॥  
  
भीष्मचापच्युतैर्बाणैश्छादितं वीक्ष्य फल्गुणम्  ।  
रथमुत्सृज्य कंसारिस्तमधावद्भुजायुधः  ॥ भ्म्ज्_६।४३० ॥  
  
विलोक्य कुपितं भीष्मः स्वयं कृष्ममभिद्रुतम्  ।  
उवाच धन्यतामानी पुलकालङ्कृताकृतिः  ॥ भ्म्ज्_६।४३१ ॥  
  
पुण्यभाजामहं धुर्यो भगवन्कृतिनां वरः  ।  
यस्य त्वं जगतां नाथो वधाय स्वयमुद्यतः  ॥ भ्म्ज्_६।४३२ ॥  
  
इति वादिनि गाङ्गेये रथात्तूर्णं धनञ्जयः  ।  
अवरुह्य ततः कृष्णमानिनाय रथं पुनः  ॥ भ्म्ज्_६।४३३ ॥  
  
अथार्जुनशरासारैराकीर्णे कुरुकानने  ।  
पुनः शान्तनवश्चक्रे संहारं पृथिवीभुजाम्  ॥ भ्म्ज्_६।४३४ ॥  
  
घोरे व्यतिकरे तस्मिन्भग्ने सुभटमण्डले  ।  
अवहारमकुर्वन्त दिनान्ते पाण्डुनन्दनाः  ॥ भ्म्ज्_६।४३५ ॥  
  
***** नवमो युद्धदिवसः  ॥ ३० ॥ *****  
  
ततो राजन्यां विजने धर्मराजो जनार्दनम्  ।  
जगाद राजकं दृष्ट्वा भिन्नं भीष्मेण दुःखितः  ॥ भ्म्ज्_६।४३६ ॥  
  
पश्य कृष्ण प्रबुद्धेन गाङ्गेयवडवाग्निना  ।  
सैन्याम्बुधिरपर्यन्ते मम नीतो ऽल्पशेषताम्  ॥ भ्म्ज्_६।४३७ ॥  
  
मण्डलीकृतचापस्य सहस्रांशुशतत्विषः  ।  
भीष्मस्याखण्डलोप्यग्रे सत्यं परिभावास्पदम्  ॥ भ्म्ज्_६।४३८ ॥  
  
अलं राज्येन मे तावदिति वादिनि धर्मजे  ।  
उवाच शौरिर्योत्स्ये ऽहं स्वयं शन्तनुनन्दनम्  ॥ भ्म्ज्_६।४३९ ॥  
  
नाकार्य मे भवत्कार्यमुत्सृष्टसमयो ऽधुना  ।  
पालयामि रणे भीष्मं पश्यतां जगतीभुजाम्  ॥ भ्म्ज्_६।४४० ॥  
  
एतदाकर्ण्य कृष्णोक्तं बभाषे पाण्डवाग्रजः  ।  
न मिथ्यावादिनं कामात्त्वां कुर्यामहमच्युत  ॥ भ्म्ज्_६।४४१ ॥  
  
जयोपायमितो गत्वा भीष्मं पृच्छामि भूतले  ।  
स हि मामाशिषा पूर्वं वात्सल्यात्समयोजयत्  ॥ भ्म्ज्_६।४४२ ॥  
  
इति निश्चित्य कृष्णेन भ्रातृभिश्च सहाशु कृत्  ।  
जगाम भीष्मशिबिरं गूढचारी युधिष्ठिरः  ॥ भ्म्ज्_६।४४३ ॥  
  
स प्रमम्यानुजसखः शौर्यराशिं पितामहम्  ।  
पप्रच्छ विजयोपायं स च पृष्टस्तमब्रवीत्  ॥ भ्म्ज्_६।४४४ ॥  
  
न तं पश्यामि लोकेषु वीरो मां विजयेत यः  ।  
जयलाभे च युष्माकं मयि जीवति का कथा  ॥ भ्म्ज्_६।४४५ ॥  
  
न विशस्त्रेन सन्त्रस्ते न स्त्रीपूर्वे ममेषवः  ।  
पतन्ति तस्मात्क्लीवेन मां घातय शिखण्डिना  ॥ भ्म्ज्_६।४४६ ॥  
  
उक्ते देवव्रतेनेति लज्जाविनमिताननः  ।  
अकाम इव दुःखेन ययौ स्वशिबिरं नृपः  ॥ भ्म्ज्_६।४४७ ॥  
  
ततः प्रभाते व्यूहेषु सैन्येषु सुभटैर्मिथः  ।  
शिखण्डिप्रमुखा वीरा परानीकमुपाद्रवन्  ॥ भ्म्ज्_६।४४८ ॥  
  
ततो भीष्मशरश्रेणीलुलिते राजमण्डले  ।  
शिखण्डी धुतकोदण्डश्चण्डकोपस्तमभ्यधात्  ॥ भ्म्ज्_६।४४९ ॥  
  
तमब्रवीच्छान्तनवः कामं प्रहर पार्षत  ।  
ननाम भीष्मविशिखाः पतन्त्यनुजने जने  ॥ भ्म्ज्_६।४५० ॥  
  
इति वादिनमभ्येत्य मण्डलीकृतकार्मुकः  ।  
शिखण्डी निःश्वसन्कोपादापगेयमभाषत  ॥ भ्म्ज्_६।४५१ ॥  
  
जेतारं भार्गवस्यापि जानामि त्वां महौजसम्  ।  
युधि युध्यस्व वा मा वा न मे जीवन्गमिष्यसि  ॥ भ्म्ज्_६।४५२ ॥  
  
उक्त्वैतद्बाणजालेन पार्षतः समपूरयत्  ।  
रक्ष्यमाणः समभ्येत्य पश्चाद्गाण्डीवधन्वना  ॥ भ्म्ज्_६।४५३ ॥  
  
भीष्मो ऽपि तमनादृत्य विद्ध्वा कृष्णार्जुनौ शरैः  ।  
विवेश पाण्डवचमूं राजवेणुवनानलः  ॥ भ्म्ज्_६।४५४ ॥  
  
धृष्टद्युम्नमुखैर्वीरैः कौरवाणां तरस्विनाम्  ।  
दारुणो ऽथ प्रहारो ऽभूद्रजःपिहितदिड्भुखः  ॥ भ्म्ज्_६।४५५ ॥  
  
ततो द्रोणिप्रभृतयो वीरा द्रोणस्य शासनात्  ।  
रक्षन्तः समरे भीष्मं धनञ्जयमयोधयन्  ॥ भ्म्ज्_६।४५६ ॥  
  
ततः शान्तनवो राज्ञां शरैरशनिगौरवैः  ।  
मौलिरत्नांशुशबलं समुन्मथ्य विरोचनम्  ॥ भ्म्ज्_६।४५७ ॥  
  
आक्रीडमिव कालस्य विधाय कदनं रणे  ।  
अब्रवीत्कूणितमना दूरादेव युधिष्ठिरम्  ॥ भ्म्ज्_६।४५८ ॥  
  
वधाय कुरु कौन्तेय यत्नं मे नृपतिक्षयात्  ।  
विषण्णो ऽहं भृशं पुत्र रौद्रेणानेन कर्मणा  ॥ भ्म्ज्_६।४५९ ॥  
  
इति वादिनि गाङ्गेये शिथिलीकृतकार्मुके  ।  
सृञ्जयाः सह पाञ्चालैः सोमकैश्च सहाद्रवन्  ॥ भ्म्ज्_६।४६० ॥  
  
ततः कुरुचमूवीराः पाण्डवानां महारथान्  ।  
आवार्य भीष्मरक्षायै द्वन्द्वं युद्धानि चक्रिरे  ॥ भ्म्ज्_६।४६१ ॥  
  
अथ गाङ्गेयविशिखैरप्रयत्नोज्झितैरपि  ।  
अवर्तत महारौद्रो राजजीवितसङ्क्षयः  ॥ भ्म्ज्_६।४६२ ॥  
  
तमभ्यधावदाकर्णाकृष्टकोदण्डलः  ।  
शिखण्डी खण्डपरशुप्रभावं फल्गुणेरितः  ॥ भ्म्ज्_६।४६३ ॥  
  
स्वयं दुर्योधनेनाथ प्रेरितां वीक्ष्य वाहिनीम्  ।  
तस्मिन्स्वभटसंहारे वर्तमाने पितामहः  ॥ भ्म्ज्_६।४६४ ॥  
  
उदीर्य घोरं दिव्यास्त्रमभ्यधावद्धनञ्जयम्  ।  
अथार्जुनस्याग्रमेत्य शिखण्डिनि पुरःस्थिते  ॥ भ्म्ज्_६।४६५ ॥  
  
विमाना इव गाङ्गेयो महास्त्रं सञ्जहार तत्  ।  
ब्रह्मलोकाबिकामेषु युध्यमानेषु राजसु  ॥ भ्म्ज्_६।४६६ ॥  
  
वीराणां भीष्मविशिखैरयुतेषु पतत्सु च  ।  
दारयन्तं परानीकं तमेत्य वसवो ऽब्रुवन्  ॥ भ्म्ज्_६।४६७ ॥  
  
भीष्म सन्न्यासकालो ऽयं तवास्मदभिकाङ्क्षितः  ।  
ततः श्लथोद्यमे तस्मिन्प्रसन्ने भुवनत्रये  ॥ भ्म्ज्_६।४६८ ॥  
  
अर्जुनप्रमुखाः सर्वे सायकैस्तमपूरयन्  ।  
छिद्यमानेषु बालेषु तस्य तूर्णं किरीटिना  ॥ भ्म्ज्_६।४६९ ॥  
  
शिखण्डी प्राहिणोत्तस्मै हेमपुङ्खशरावलीम्  ।  
शैखण्डीं शरमालां तां शैरोषीमिव पेशलाम्  ॥ भ्म्ज्_६।४७० ॥  
  
जग्राह प्रहसन्भीष्मः क्षणं स्थगितकार्मुकः  ।  
दुर्योधनसमादिष्टान्भीष्मस्य रथरक्षिणः  ॥ भ्म्ज्_६।४७१ ॥  
  
मोहयन्बाणजालेन फल्गुणस्तमवाकिरत्  ।  
विदार्यमाणो नीरन्ध्रैर्गाण्डीवान्निःसृतैः शरैः  ॥ भ्म्ज्_६।४७२ ॥  
  
दुःशासनं पार्श्वगतं भीष्मः सस्मितमब्रवीत्  ।  
नैते शिखण्डिनो बाणाः शिलासङ्घातभेदिनः  ॥ भ्म्ज्_६।४७३ ॥  
  
विशन्ति मम मर्माणि बिलं विषधरा इव  ।  
एते ते वज्रसंस्पर्शा निवातकवचच्छिदः  ॥ भ्म्ज्_६।४७४ ॥  
  
शरीरहारिणो घोराः किरातरणसाक्षिणः  ।  
इत्युक्त्वा पाण्डुपुत्राय शक्तिं चिक्षेप शक्तिमान्  ॥ भ्म्ज्_६।४७५ ॥  
  
तां च शक्रसुतस्तूर्णं चकार विशिखैस्त्रिधा  ।  
सर्वायुधेषु च्छिन्नेषु ततो गाण्डीवधन्वना  ॥ भ्म्ज्_६।४७६ ॥  
  
क्षणाद्बभूव दुर्लक्ष्यो भीष्मो निर्विवरैः शरैः  ।  
युध्यमानेषु वीरेषु भूताविष्टेष्विवाकुलम्  ॥ भ्म्ज्_६।४७७ ॥  
  
दारुमे तुमुले तस्मिन्निर्विभागे बलद्वये  ।  
अपराह्णे रथाद्भीष्मः सहस्रांशुरिवापरः  ॥ भ्म्ज्_६।४७८ ॥  
  
अस्पृष्टभूमिर्विशिखैः पपात महसां निधिः  ।  
तस्मिन्निपतिते वीरे केतौ सर्वधनुष्मताम्  ॥ भ्म्ज्_६।४७९ ॥  
  
महतामपि वीराणां हृदयानि चकम्पिरे  ।  
ततो निवृत्ते सङ्ग्रामे हाहाकारे नभःस्पृशिः  ॥ भ्म्ज्_६।४८० ॥  
  
दिव्यं भेजे निजं भावमलुप्तात्मा पितामहः  ।  
आकम्पमाने भुवने वागुवाचाशरीरिणी  ॥ भ्म्ज्_६।४८१ ॥  
  
भीष्म कालं प्रतीक्षस्व योगवानुत्तरायणम्  ।  
सर्वज्ञ धारय प्राणान्स्वच्छन्दनिधनो हृदि  ॥ भ्म्ज्_६।४८२ ॥  
  
श्रुत्वैतत्परमं योगमाससाद सुरव्रतः  ।  
ततस्त्रिदशवाहिन्या विसृष्ट हंसरूपिणः  ॥ भ्म्ज्_६।४८३ ॥  
  
तमेवार्थं समभ्येत्य मुनयो भीष्ममब्रुवन्  ।  
स्थितो ऽस्मीति च गाङ्गेयो निगद्य यशसां निधिः  ॥ भ्म्ज्_६।४८४ ॥  
  
इरतल्पे गतः सर्वान्कुरून्भीतानसान्त्वयत्  ।  
प्रणतानथ सम्प्राप्तान्पुनः कौरवपाण्डवान्  ॥ भ्म्ज्_६।४८५ ॥  
  
अश्रुपूर्णेक्षणानूचे सम्भाव्य कुरुपुङ्गवः  ।  
धारणं लम्बमानस्य शिरसो मे विधीयताम्  ॥ भ्म्ज्_६।४८६ ॥  
  
श्रुत्वैतदुपधानेषु समानीतेषु राजभिः  ।  
जग्राह शासनात्तस्य त्रिभिः पार्थः शरैः शिरः  ॥ भ्म्ज्_६।४८७ ॥  
  
भीष्मस्तत्कर्मतुष्टो ऽथ प्रशशंस धनञ्जयम्  ।  
पाण्डवैः क्रियतां सन्धिरित्युवाच च कौरवम्  ॥ भ्म्ज्_६।४८८ ॥  
  
***** दशमो युद्धदिवसः  ॥ ३१ ॥ *****  
  
ततो रजन्यां यातायामुपाविष्टेषु राजसु  ।  
सेव्यमानो मुनिजनैर्भीष्मो जलमयाचत  ॥ भ्म्ज्_६।४८९ ॥  
  
मणिकाञ्चनचित्रेषु कलशेष्वमलाम्भसः  ।  
समानीतेषु भूपालैर्व्यधान्मेघास्त्रमर्जुनः  ॥ भ्म्ज्_६।४९० ॥  
  
तदुद्भूतेन पयसा गाङ्गेयस्तेन तर्पितः  ।  
नरावतारं प्रीतात्मा सादरं तमपूजयत्  ॥ भ्म्ज्_६।४९१ ॥  
  
महारथेषु यातेषु समामन्त्र्यापगासुतम्  ।  
कर्णः प्रसादयामास तदभ्यर्च्य कृताञ्जलिः  ॥ भ्म्ज्_६।४९२ ॥  
  
तमुवाच प्रसन्नात्मा वीतमन्युः पितामहः  ।  
भजस्व पार्थेषु शमं वीरास्ते भ्रातरस्तव  ॥ भ्म्ज्_६।४९३ ॥  
  
वैकर्तनस्तदाकर्ण्य जगाद विनताननः  ।  
जाने सर्वमवश्यं तु भवितव्यमिदं प्रभो  ॥ भ्म्ज्_६।४९४ ॥  
  
किन्तु दुर्योधनस्यार्थे सुहृदो मानकारिणः  ।  
अनुजानीहि मां तात समराय समुद्यतम्  ॥ भ्म्ज्_६।४९५ ॥  
  
इति ब्रुवाणो भीष्मेण सो ऽनुज्ञातो वरूथिनीम्  ।  
प्रययौ कुरुपुत्राणां रथेन घननादिना  ॥ भ्म्ज्_६।४९६ ॥  
  
अथ कुरुवृषबाणामङ्गराजोत्सुकानां परपरिभवदीक्षाभग्नमानादराणाम्  ।  
पतिहितमनीकं साम्यमाप द्रुतानां सरयपवनपानीकम्पितानां वनानाम्  ॥ भ्म्ज्_६।४९७ ॥  
  
  
इति श्रीक्षेमेन्द्रविरचितायां भारतमञ्जर्या भीष्मपर्व  
  
  
  
  
  
  
  
  
  
