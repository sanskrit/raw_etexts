---
title: 'Kalidasa: Rtusamhara'

---
## Intro
  
  
  
  
Kalidasa: Rtusamhara  
  
  
  
  
  
Kalidasa: Rtusamhara  
Based on the ed. Kalidasagranthavali,  
Benares: Chaukhamba Surabharati Prakashan, 1980.  
  
  
Input by Oliver Hellwig  
  
  
  
TEXT WITH PADA MARKERS  
  
  
  


## पाठः
  
  
  
  
  
पद मर्केर्स्  
  
ड़ोर् अ ड़ोउर्-पद वेर्से:  
॥॥॥॥  $ ॥॥॥॥  &  
॥॥॥॥  % ॥॥॥॥  ॥  
  
ड़ोर् अ सिx-पद वेर्से:  
॥॥॥॥  $ ॥॥॥॥  &  
॥॥॥॥  % ॥॥॥॥  \  
॥॥॥॥  # ॥॥॥॥  ॥  
  
  
प्रथमः सर्गः  
प्रचण्डसूर्यः स्पृहणीयचन्द्रमाः  $ सदावगाहक्षतवारिसञ्चयः  &  
दिनान्तरम्यो ऽभ्युपशान्तमन्मथो  % निदाघकालो ऽयमुपागतः प्रिये  ॥ कल्र्स्_१।१ ॥  
निशाः शशाङ्कक्षतनीलराजयः  $ क्वचिद्विचित्रं जलयन्त्रमन्दिरम्  &  
मणिप्रकाराः सरसं च चन्दनं  % शुचौ प्रिये यान्ति जनस्य सेव्यताम्  ॥ कल्र्स्_१।२ ॥  
सुवासितं हर्म्यतलं मनोहरं  $ प्रियामुखोच्छ्वासविकम्पितं मधु  &  
सुतन्त्रिगीतं मदनस्य दीपनं  % शुचौ निशीथे ऽनुभवन्ति कामिनः  ॥ कल्र्स्_१।३ ॥  
नितम्बबिम्बैः सदुकूलमेखलैः  $ स्तनैः सहाराभरणैः सचन्दनैः  &  
शिरोरुहैः स्नानकषायवासितैः  % स्त्रियो निदाघं शमयन्ति कामिनाम्  ॥ कल्र्स्_१।४ ॥  
नितान्तलाक्षारसरागरञ्जितैर्  $ नितम्बिनीनां चरणैः सनूपुरैः  &  
पदे पदे हंसरुतानुकारिभिर्  % जनस्य चित्तं क्रियते समन्मथम्  ॥ कल्र्स्_१।५ ॥  
पयोधराश्चन्दनपङ्कचर्चितास्  $ तुषारगौरार्पितहारशेखराः  &  
नितम्बदेशाश्च सहेममेखलाः  % प्रकुर्वते कस्य मनो न सोत्सुकम्  ॥ कल्र्स्_१।६ ॥  
समुद्गतस्वेदचिताङ्गसन्धयो  $ विमुच्य वासांसि गुरूणि साम्प्रतम्  &  
स्तनेषु तन्वंशुकमुन्नतस्तना  % निवेशयन्ति प्रमदाः सयौवनाः  ॥ कल्र्स्_१।७ ॥  
सचन्दनाम्बुव्यजनोद्भवानिलैः  $ सहारयष्टिस्तनमण्डलार्पणैः  &  
सवल्लकीकाकलिगीतनिस्वनैर्  % विबोध्यते सुप्त इवाद्य मन्मथः  ॥ कल्र्स्_१।८ ॥  
सितेषु हर्म्येषु निशासु योषितां  $ सुखप्रसुप्तानि मुखानि चन्द्रमाः  &  
विलोक्य नूनं भृशमुत्सुकश्चिरं  % निशाक्षये याति ह्रियेव पाण्डुताम्  ॥ कल्र्स्_१।९ ॥  
असह्यवातोद्धतरेणुमण्डला  $ प्रचण्डसूर्यातपतापिता मही  &  
न शक्यते द्रष्टुमपि प्रवासिभिः  % प्रियावियोगानलदग्धमानसैः  ॥ कल्र्स्_१।१० ॥  
मृगाः प्रचण्डातपतापिता भृशं  $ तृषा महत्या परिशुष्कतालवः  &  
वनान्तरे तोयमिति प्रधाविता  % निरीक्ष्य भिन्नाञ्जनसन्निभं नभः  ॥ कल्र्स्_१।११ ॥  
सविभ्रमैः सस्मितजिह्मवीक्षितैर्  $ विलासवत्यो मनसि प्रवासिनाम्  &  
अनङ्गसन्दीपनमाशु कुर्वते  % यथा प्रदोषाः शशिचारुभूषणाः  ॥ कल्र्स्_१।१२ ॥  
रवेर्मयूखैर् अभितापितो भृशं  $ विदह्यमानः पथि तप्तपांसुभिः  &  
अवाङ्मुखो जिह्मगतिः श्वसन्मुहुः  % फणी मयूरस्य तले निषीदति  ॥ कल्र्स्_१।१३ ॥  
तृषा महत्या हतविक्रमोद्यमः  $ श्वसन्मुहुर् दूरविदारिताननः  &  
न हन्त्यदूरे ऽपि गजान्मृगेश्वरो  % विलोलजिह्वश्चलिताग्रकेसरः  ॥ कल्र्स्_१।१४ ॥  
विशुष्ककण्ठोद्गतसीकराम्भसो  $ गभस्तिभिर् भानुमतो ऽनुतापिताः  &  
प्रवृद्धतृष्णोपहता जलार्थिनो  % न दन्तिनः केसरिणो ऽपि बिभ्यति  ॥ कल्र्स्_१।१५ ॥  
हुताग्निकल्पैः सवितुर्गभस्तिभिः  $ कलापिनः क्लान्तशरीरचेतसः  &  
न भोगिनं घ्नन्ति समीपवर्तिनं  % कलापचक्रेषु निवेशिताननम्  ॥ कल्र्स्_१।१६ ॥  
सभद्रमुस्तं परिशुष्ककर्दमं  $ सरः खनन्न् आयतपोतृमण्डलैः  &  
रवेर्मयूखैरभितापितो भृशं  % वराहयूथो विशतीव भूतलम्  ॥ कल्र्स्_१।१७ ॥  
विवस्वता तीक्ष्णतरांशुमालिना  $ सपङ्कतोयात् सरसो ऽभितापितः  &  
उत्प्लुत्य भेकस्तृषितस्य भोगिनः  % फणातपत्रस्य तले निषीदति  ॥ कल्र्स्_१।१८ ॥  
समुद्धृताशेषमृणालजालकं  $ विपन्नमीनं द्रुतभीतसारसम्  &  
परस्परोत्पीडनसंहतैर्गजैः  % कृतं सरः सान्द्रविमर्दकर्दमम्  ॥ कल्र्स्_१।१९ ॥  
रविप्रभोद्भिन्नशिरोमणिप्रभो  $ विलोलजिह्वाद्वयलीढमारुतः  &  
विषाग्निसूर्यातपतापितः फणी  % न हन्ति मण्डूककुलं तृषाकुलः  ॥ कल्र्स्_१।२० ॥  
सफेनलालावृतवक्त्रसम्पुटं  $ विनिःसृतालोहितजिह्वमुन्मुखम्  &  
तृषाकुलं निःसृतमद्रिगह्वराद्  % अवेक्षमाणं महिषीकुलं जलम्  ॥ कल्र्स्_१।२१ ॥  
पटुतरदवदाहोच्छुष्कसस्य प्ररोहाः  $ परुषपवनवेगोत्क्षिप्तसंशुष्कपर्णाः  &  
दिनकरपरितापक्षीणतोयाः समन्ताद्  % विदधति भयमुच्चैर् वीक्ष्यमाणा वनान्ताः  ॥ कल्र्स्_१।२२ ॥  
श्वसिति विहगवर्गः शीर्णपर्णद्रुमस्थः  $ कपिकुलमुपयाति क्लान्तमद्रेर् निकुञ्जम्  &  
भ्रमति गवययूथः सर्वतस्तोयमिच्छञ्  % शरभकुलमजिह्मं प्रोद्धरत्यम्बु कूपात्  ॥ कल्र्स्_१।२३ ॥  
विकचनवकुसुम्भस्वच्छसिन्दूरभासा  $ प्रबलपवनवेगोद्भूतवेगेन तूर्णम्  &  
तटविटपलताग्रालिङ्गनव्याकुलेन  % दिशि दिशि परिदग्धा भूमयः पावकेन  ॥ कल्र्स्_१।२४ ॥  
ज्वलति पवनवृद्धः पर्वतानां दरीषु  $ स्फुटति पटुनिनादैः शुष्कवंशस्थलीषु  &  
प्रसरति तृणमध्ये लब्धवृद्धिः क्षणेन  % ग्लपयति मृगवर्गं प्रान्तलग्नो दवाग्निः  ॥ कल्र्स्_१।२५ ॥  
बहुतर इव जातः शाल्मलीनां वनेषु  $ स्फुरति कनकगौरः कोटरेषु द्रुमाणाम्  &  
परिणतदलशाखानुत्पतन्प्रांशुवृक्षान्  % भ्रमति पवनधूतः सर्वतो ऽग्निर्वनान्ते  ॥ कल्र्स्_१।२६ ॥  
गजगवयमृगेन्द्रा वह्निसन्तप्तदेहाः  $ सुहृद इव समेता द्वन्द्वभावं विहाय  &  
हुतवहपरिखेदाद् आशु निर्गत्य कक्षाद्  % विपुलपुलिनदेशां निम्नगां संविशन्ति  ॥ कल्र्स्_१।२७ ॥  
कमलवनचिताम्बुः पाटलामोदरम्यः  $ सुखसलिलनिषेकः सेव्यचन्द्रांशुहारः  &  
व्रजतु तव निदाघः कामिनीभिः समेतो  % निशि सुललितगीते हर्म्यपृष्ठे सुखेन  ॥ कल्र्स्_१।२८ ॥  
  
  
द्वितीयः सर्गः  
ससीकराम्भोधरमत्तकुञ्जरस्  $ तडित्पताको ऽशनिशब्दमर्दलः  &  
समागतो राजवद् उद्धतद्युतिर्  % घनागमः कामिजनप्रियः प्रिये  ॥ कल्र्स्_२।१ ॥  
नितान्तनीलोत्पलपत्त्रकान्तिभिः  $ क्वचित् प्रभिन्नाञ्जनराशिसन्निभैः  &  
क्वचित्सगर्भप्रमदास्तनप्रभैः  % समाचितं व्योम घनैः समन्ततः  ॥ कल्र्स्_२।२ ॥  
तृषाकुलैश्चातकपक्षिणां कुलैः  $ प्रयाचितास् तोयभरावलम्बिनः  &  
प्रयान्ति मन्दं बहुधारवर्षिणो  % बलाहकाः श्रोत्रमनोहरस्वनाः  ॥ कल्र्स्_२।३ ॥  
बलाहकाश्चाशनिशब्दमर्दलाः  $ सुरेन्द्रचापं दधतस्तडिद्गुणम्  &  
सुतीक्ष्णधारापतनोग्रसायकैस्  % तुदन्ति चेतः प्रसभं प्रवासिनाम्  ॥ कल्र्स्_२।४ ॥  
प्रभिन्नवैडूर्यनिभैस् तृणाङ्कुरैः  $ समाचिता प्रोत्थितकन्दलीदलैः  &  
विभाति शुक्लेतररत्नभूषिता  % वराङ्गनेव क्षितिरिन्द्रगोपकैः  ॥ कल्र्स्_२।५ ॥  
सदा मनोज्ञं स्वनदुत्सवोत्सुकं  $ विकीर्णविस्तीर्णकलापिशोभितम्  &  
ससम्भ्रमालिङ्गनचुम्बनाकुलं  % प्रवृत्तनृत्यं कुलमद्य बर्हिणाम्  ॥ कल्र्स्_२।६ ॥  
निपातयन्त्यः परितस्तटद्रुमान्  $ प्रवृद्धवेगैः सलिलैर् अनिर्मलैः  &  
स्त्रियः सुदुष्टा इव जातिविभ्रमाः  % प्रयान्ति नद्यस्त्वरितं पयोनिधिम्  ॥ कल्र्स्_२।७ ॥  
तृणोत्करैर् उद्गतकोमलाङ्कुरैश्  $ चितानि नीलैर् हरिणीमुखक्षतैः  &  
वनानि वैन्ध्यानि हरन्ति मानसं  % विभूषितान्युद्गतपल्लवैर् द्रुमैः  ॥ कल्र्स्_२।८ ॥  
विलोलनेत्रोत्पलशोभिताननैर्  $ मृगैः समन्तादुपजातसाध्वसैः  &  
समाचिता सैकतिनी वनस्थली  % समुत्सुकत्वं प्रकरोति चेतसः  ॥ कल्र्स्_२।९ ॥  
अभीक्ष्णमुच्चैर् ध्वनता पयोमुचा  $ घनान्धकारीकृतशर्वरीष्वपि  &  
तडित्प्रभादर्शितमार्गभूमयः  % प्रयान्ति रागादभिसारिकाः स्त्रियः  ॥ कल्र्स्_२।१० ॥  
पयोधरैर् भीमगभीरनिस्वनैस्  $ तडिद्भिर् उद्वेजितचेतसो भृशम्  &  
कृतापराधानपि योषितः प्रियान्  % परिष्वजन्ते शयने निरन्तरम्  ॥ कल्र्स्_२।११ ॥  
विलोचनेन्दीवरवारिबिन्दुभिर्  $ निषिक्तबिम्बाधरचारुपल्लवाः  &  
निरस्तमाल्याभरणानुलेपनाः  % स्थिता निराशाः प्रमदाः प्रवासिनाम्  ॥ कल्र्स्_२।१२ ॥  
विपाण्डुरं कीटरजस्तृणान्वितं  $ भुजङ्गवद् वक्रगतिप्रसर्पितम्  &  
ससाध्वसैर्भेककुलैर् निरीक्षितं  % प्रयाति निम्नाभिमुखं नवोदकम्  ॥ कल्र्स्_२।१३ ॥  
विपत्त्रपुष्पां नलिनीं समुत्सुका  $ विहाय भृङ्गाः श्रुतिहारिनिस्वनाः  &  
पतन्ति मूढाः शिखिनां प्रनृत्यतां  % कलापचक्रेषु नवोत्पलाशया  ॥ कल्र्स्_२।१४ ॥  
वनद्विपानां नववारिदस्वनैर्  $ मदान्वितानां ध्वनतां मुहुर्मुहुः  &  
कपोलदेशा विमलोत्पलप्रभाः  % सभृङ्गयूथैर् मदवारिभिश् चिताः  ॥ कल्र्स्_२।१५ ॥  
सितोत्पलाभाम्बुदचुम्बितोपलाः  $ समाचिताः प्रस्रवणैः समन्ततः  &  
प्रवृत्तनृत्यैः शिखिभिः समाकुलाः  % समुत्सुकत्वं जनयन्ति भूधराः  ॥ कल्र्स्_२।१६ ॥  
कदम्बसर्जार्जुनकेतकीवनं  $ विकम्पयंस्तत्कुसुमाधिवासितः  &  
ससीकराम्भोधरसङ्गशीतलः  % समीरणः कं न करोति सोत्सुकम्  ॥ कल्र्स्_२।१७ ॥  
शिरोरुहैः श्रोणितटावलम्बिभिः  $ कृतावतंसैः कुसुमैः सुगन्धिभिः  &  
स्तनैः सहारैर्वदनैः ससीधुभिः  % स्त्रियो रतिं सञ्जनयन्ति कामिनाम्  ॥ कल्र्स्_२।१८ ॥  
वहन्ति वर्षन्ति नदन्ति भान्ति  $ व्यायन्ति नृत्यन्ति समाश्रयन्ति  &  
नद्यो घना मत्तगजा वनान्ताः  % प्रियाविहीनाः शिखिनः प्लवङ्गाः  ॥ कल्र्स्_२।१९ ॥  
तडिल्लताशक्रधनुर्विभूषिताः  $ पयोधरास्तोयभरावलम्बिनः  &  
स्त्रियश्च काञ्चीमणिकुण्डलोज्ज्वला  % हरन्ति चेतो युगपत्प्रवासिनाम्  ॥ कल्र्स्_२।२० ॥  
मालाः कदम्बनवकेसरकेतकीभिर्  $ आयोजिताः शिरसि बिभ्रति योषितो ऽद्य  &  
कर्णान्तरेषु ककुभद्रुममञ्जरीभिर्  % इच्छानुकूलरचितान् अवतंसकांश्च  ॥ कल्र्स्_२।२१ ॥  
कालागुरुप्रचरचन्दनचर्चिताङ्ग्यः  $ पुष्पावतंससुरभीकृतकेशपाशाः  &  
श्रुत्वा ध्वनिं जलमुचां त्वरितं प्रदोषे  % शय्यागृहं गुरुगृहात्प्रविशन्ति नार्यः  ॥ कल्र्स्_२।२२ ॥  
कुवलयदलनीलैर् उन्नतैस् तोयनम्रैर्  $ मृदुपवनविधूतैर् मन्दमन्दं चलद्भिः  &  
अपहृतमिव चेतस्तोयदैः सेन्द्रचापैः  % पथिकजनवधूनां तद्वियोगाकुलानाम्  ॥ कल्र्स्_२।२३ ॥  
मुदित इव कदम्बैर्जातपुष्पैः समन्तात्  $ पवनचलितशाखैः शाखिभिर्नृत्यतीव  &  
हसितमिव विधत्ते सूचिभिः केतकीनां  % नवसलिलनिषेकच्छिन्नतापो वनान्तः  ॥ कल्र्स्_२।२४ ॥  
शिरसि बकुलमालां मालतीभिः समेतां  $ विकसितनवपुष्पैर्यूथिकाकुड्मलैश्च  &  
विकचनवकदम्बैः कर्णपूरं वधूनां  % रचयति जलदौघः कान्तवत्काल एषः  ॥ कल्र्स्_२।२५ ॥  
दधति वरकुचाग्रैरुन्नतैर् हारयष्टिं  $ प्रतनुसितदुकूलान्यायतैः श्रोणिबिम्बैः  &  
नवजलकणसेकादुद्गतां रोमराजीं  % ललितवलिविभङ्गैर्मध्यदेशैश्च नार्यः  ॥ कल्र्स्_२।२६ ॥  
नवजलकणसङ्गाच्छीततामादधानः  $ कुसुमभरनतानां लासकः पादपानाम्  &  
जनितरुचिरगन्धः केतकीनां रजोभिः  % परिहरति नभस्वान् प्रोषितानां मनांसि  ॥ कल्र्स्_२।२७ ॥  
जलभरनमितानाम् आश्रयो ऽस्माकम् उच्चैर्  $ अयमिति जलसेकैस्तोयदास्तोयनम्राः  &  
अतिशयपरुषाभिर् ग्रीष्मवह्नेः शिखाभिः  % समुपजनिततापं ह्लादयन्तीव विन्ध्यम्  ॥ कल्र्स्_२।२८ ॥  
बहुगुणरमणीयः कामिनीचित्तहारी  $ तरुविटपलतानां बान्धवो निर्विकारः  &  
जलदसमय एष प्राणिनां प्राणभूतो  % दिशतु तव हितानि प्रायशो वाञ्छितानि  ॥ कल्र्स्_२।२९ ॥  
  
  
तृतीयः सर्गः  
काशांशुका विकचपद्ममनोज्ञवक्त्रा  $ सोन्मादहंसरवनूपुरनादरम्या  &  
आपक्वशालिरुचिरानतगात्रयष्टिः  % प्राप्ता शरन्नववधूरिव रूपरम्या  ॥ कल्र्स्_३।१ ॥  
काशैर् मही शिशिरदीधितिना रजन्यो  $ हंसैर्जलानि सरितां कुमुदैः सरांसि  &  
सप्तच्छदैः कुसुमभारनतैर्वनान्ताः  % शुक्लीकृतान्युपवनानि च मालतीभिः  ॥ कल्र्स्_३।२ ॥  
चञ्चन्मनोज्ञशफरीरसनाकलापाः  $ पर्यन्तसंस्थितसिताण्डजपङ्क्तिहाराः  &  
नद्यो विशालपुलिनान्तनितम्बबिम्बा  % मन्दं प्रयान्ति समदाः प्रमदा इवाद्य  ॥ कल्र्स्_३।३ ॥  
व्योम क्वचिद्रजतशङ्खमृणालगौरैस्  $ त्यक्ताम्बुभिर्लघुतया शतशः प्रयातैः  &  
संलक्ष्यते पवनवेगचलैः पयोदै  % राजेव चामरशतैर् उपवीज्यमानः  ॥ कल्र्स्_३।४ ॥  
भिन्नाञ्जनप्रचयकान्ति नभो मनोज्ञं  $ बन्धूकपुष्परजसारुणिता च भूमिः  &  
वप्राश्च पक्वकलमावृतभूमिभागाः  % प्रोत्कण्ठयन्ति न मनो भुवि कस्य यूनः  ॥ कल्र्स्_३।५ ॥  
मन्दानिलाकुलितचारुतराग्रशाखः  $ पुष्पोद्गमप्रचयकोमलपल्लवाग्रः  &  
मत्तद्विरेफपरिपीतमधुप्रसेकश्  % चित्तं विदारयति कस्य न कोविदारः  ॥ कल्र्स्_३।६ ॥  
तारागणप्रवरभूषणमुद्वहन्ती  $ मेघावरोधपरिमुक्तशशाङ्कवक्त्रा  &  
ज्योत्स्नादुकूलममलं रजनी दधाना  % वृद्धिं प्रयात्यनुदिनं प्रमदेव बाला  ॥ कल्र्स्_३।७ ॥  
कारण्डवाननविघट्टितवीचिमालाः  $ कादम्बसारसकुलाकुलतीरदेशाः  &  
कुर्वन्ति हंसविरुतैः परितो जनस्य  % प्रीतिं सरोरुहरजो ऽरुणितास् तटिन्यः  ॥ कल्र्स्_३।८ ॥  
नेत्रोत्सवो हृदयहारिमरीचिमालः  $ प्रह्लादकः शिशिरसीकरवारिवर्षी  &  
पत्युर्वियोगविषदग्धशरक्षतानां  % चन्द्रो दहत्यतितरां तनुमङ्गनानाम्  ॥ कल्र्स्_३।९ ॥  
आकम्पयन् फलभरानतशालिजालान्  $ यानर्तयंस् तरुवरान् कुसुमावनम्रान्  &  
उत्फुल्लपङ्कजवनां नलिनीं विधुन्वन्  % न्यूनां मनश्चलयति प्रसभं नभस्वान्  ॥ कल्र्स्_३।१० ॥  
सोन्मादहंसमिथुनैरुपशोभितानि  $ स्वच्छप्रफुल्लकमलोत्पलभूषितानि  &  
मन्दप्रभातपवनोद्गतवीचिमालान्य्  % उत्कण्ठयन्ति सहसा हृदयं सरांसि  ॥ कल्र्स्_३।११ ॥  
नष्टं धनुर्बलभिदो जलदोदरेषु  $ सौदामिनी स्फुरति नाद्य वियत्पताका  &  
धुन्वन्ति पक्षपवनैर्न नभो बलाकाः  % पश्यन्ति नोन्नतमुखा गगनं मयूराः  ॥ कल्र्स्_३।१२ ॥  
नृत्यप्रयोगरहिताञ्शिखिनो विहाय  $ हंसानुपैति मदनो मधुरप्रगीतान्  &  
मुक्त्वा कदम्बकुटजार्जुनसर्जनीपान्  % सप्तच्छदानुपगता कुसुमोद्गमश्रीः  ॥ कल्र्स्_३।१३ ॥  
शेफालिकाकुसुमगन्धमनोहराणि  $ स्वस्थस्थिताण्डजकुलप्रतिनादितानि  &  
पर्यन्तसंस्थितमृगीनयनोत्पलानि  % प्रोत्कण्ठयन्त्युपवनानि मनांसि पुंसाम्  ॥ कल्र्स्_३।१४ ॥  
कह्लारपद्मकुमुदानि मुहुर्विधुन्वंस्  $ तत्सङ्गमादधिकशीतलतामुपेतः  &  
उत्कण्ठयत्यतितरां पवनः प्रभाते  % पत्त्रान्तलग्नतुहिनाम्बुविधूयमानः  ॥ कल्र्स्_३।१५ ॥  
सम्पन्नशालिनिचयावृतभूतलानि  $ स्वस्थस्थितप्रचुरगोकुलशोभितानि  &  
हंसैः ससारसकुलैः प्रतिनादितानि  % सीमान्तराणि जनयन्ति नृणां प्रमोदम्  ॥ कल्र्स्_३।१६ ॥  
हंसैर्जिता सुललिता गतिरङ्गनानाम्  $ अम्भोरुहैर् विकसितैर्मुखचन्द्रकान्तिः  &  
नीलोत्पलैर्मदकलानि विलोचनानि  % भ्रूविभ्रमाश्च रुचिरास् तनुभिस् तरङ्गैः  ॥ कल्र्स्_३।१७ ॥  
श्यामा लताः कुसुमभारनतप्रवालाः  $ स्त्रीणां हरन्ति धृतभूषणबाहुकान्तिम्  &  
दन्तावभासविशदस्मितचन्द्रकान्तिं  % कङ्केलिपुष्परुचिरा नवमालती च  ॥ कल्र्स्_३।१८ ॥  
केशान्नितान्तघननीलविकुञ्चिताग्रान्  $ आपूरयन्ति वनिता नवमालतीभिः  &  
कर्णेषु च प्रवरकाञ्चनकुण्डलेषु  % नीलोत्पलानि विविधानि निवेशयन्ति  ॥ कल्र्स्_३।१९ ॥  
हारैः सचन्दनरसैः स्तनमण्डलानि  $ श्रोणीतटं सुविपुलं रसनाकलापैः  &  
पादाम्बुजानि कलनूपुरशेखरैश्च  % नार्यः प्रहृष्टमनसो ऽद्य विभूषयन्ति  ॥ कल्र्स्_३।२० ॥  
स्फुटकुमुदचितानां राजहंसाश्रितानां  $ मरकतमणिभासा वारिणा भूषितानाम्  &  
श्रियमतिशयरूपां व्योम तोयाशयानां  % वहति विगतमेघं चन्द्रतारावकीर्णम्  ॥ कल्र्स्_३।२१ ॥  
शरदि कुमुदसङ्गाद्वायवो वान्ति शीता  $ विगतजलदवृन्दा दिग्विभागा मनोज्ञाः  &  
विगतकलुषमम्भः श्यानपङ्का धरित्री  % विमलकिरणचन्द्रं व्योम ताराविचित्रम्  ॥ कल्र्स्_३।२२ ॥  
करकमलमनोज्ञाः कान्तसंसक्तहस्ता  $ वदनविजितचन्द्राः काश्चिदन्यास्तरुण्यः  &  
रचितकुसुमगन्धि प्रायशो यान्ति वेश्म  % प्रबलमदनहेतोस्त्यक्तसङ्गीतरागाः  ॥ कल्र्स्_३।२३ ॥  
सुरतरसविलासाः सत्सखीभिः समेता  $ असमशरविनोदं सूचयन्ति प्रकामम्  &  
अनुपममुखरागा रात्रिमध्ये विनोदं  % शरदि तरुणकान्ताः सूचयन्ति प्रमोदान्  ॥ कल्र्स्_३।२४ ॥  
दिवसकरमयूखैर् बाध्यमानं प्रभाते  $ वरयुवतिमुखाभं पङ्कजं जृम्भते ऽद्य  &  
कुमुदमपि गते ऽस्तं लीयते चन्द्रबिम्बे  % हसितमिव वधूनां प्रोषितेषु प्रियेषु  ॥ कल्र्स्_३।२५ ॥  
असितनयनलक्ष्मीं लक्षयित्वोत्पलेषु  $ क्वणितकनककाञ्चीं मत्तहंसस्वनेषु  &  
अधररुचिरशोभां बन्धुजीवे प्रियाणां  % पथिकजन इदानीं रोदिति भ्रान्तचित्तः  ॥ कल्र्स्_३।२६ ॥  
स्त्रीणां विहाय वदनेषु शशाङ्कलक्ष्मीं  $ काम्यं च हंसवचनं मणिनूपुरेषु  &  
बन्धूककान्तिमधरेषु मनोहरेषु  % क्वापि प्रयाति सुभगा शरदागमश्रीः  ॥ कल्र्स्_३।२७ ॥  
विकचकमलवक्त्रा फुल्लनीलोत्पलाक्षी  $ विकसितनवकाशश्वेतवासो वसाना  &  
कुमुदरुचिरकान्तिः कामिनीवोन्मदेयं  % प्रतिदिशतु शरद्वश्चेतसः प्रीतिमग्र्याम्  ॥ कल्र्स्_३।२८ ॥  
  
  
चतुर्थः सर्गः  
नवप्रवालोद्गमसस्यरम्यः  $ प्रफुल्ललोध्रः परिपक्वशालिः  &  
विलीनपद्मः प्रपतत्तुषारो  % हेमन्तकालः समुपागतो ऽयम्  ॥ कल्र्स्_४।१ ॥  
मनोहरैश् चन्दनरागगौरैस्  $ तुषारकुन्देन्दुनिभैश् च हारैः  &  
विलासिनीनां स्तनशालिनीनां  % नालङ्क्रियन्ते स्तनमण्डलानि  ॥ कल्र्स्_४।२ ॥  
न बाहुयुग्मेषु विलासिनीनां  $ प्रयान्ति सङ्गं वलयाङ्गदानि  &  
नितम्बबिम्बेषु नवं दुकूलं  % तन्वंशुकं पीनपयोधरेषु  ॥ कल्र्स्_४।३ ॥  
काञ्चीगुणैः काञ्चनरत्नचित्रैर्  $ नो भूषयन्ति प्रमदा नितम्बान्  &  
न नूपुरैर्हंसरुतं भजद्भिः  % पादाम्बुजान्य् अम्बुजकान्तिभाञ्जि  ॥ कल्र्स्_४।४ ॥  
गात्राणि कालीयकचर्चितानि  $ सपत्त्रलेखानि मुखाम्बुजानि  &  
शिरांसि कालागुरुधूपितानि  % कुर्वन्ति नार्यः सुरतोत्सवाय  ॥ कल्र्स्_४।५ ॥  
रतिश्रमक्षामविपाण्डुवक्त्राः  $ सम्प्राप्तहर्षाभ्युदयास् तरुण्यः  &  
हसन्ति नोच्चैर् दशनाग्रभिन्नान्  % प्रपीड्यमानान् अधरान् अवेक्ष्य  ॥ कल्र्स्_४।६ ॥  
पीनस्तनोरःस्थलभागशोभाम्  $ आसाद्य तत्पीडनजातखेदः  &  
तृणाग्रलग्नैस्तुहिनैः पतद्भिर्  % आक्रन्दतीवोषसि शीतकालः  ॥ कल्र्स्_४।७ ॥  
प्रभूतशालिप्रसवैश्चितानि  $ मृगाङ्गनायूथविभूषितानि  &  
मनोहरक्रौञ्चनिनादितानि  % सीमान्तराण्य् उत्सुकयन्ति चेतः  ॥ कल्र्स्_४।८ ॥  
प्रफुल्लनीलोत्पलशोभितानि  $ सोन्मादकादम्बविभूषितानि  &  
प्रसन्नतोयानि सुशीतलानि  % सरांसि चेतांसि हरन्ति पुंसाम्  ॥ कल्र्स्_४।९ ॥  
मार्गं समीक्ष्यातिनिरस्तनीरं  $ प्रवासखिन्नं पतिमुद्वहन्त्यः  &  
अवेक्ष्यमाणा हरिणेक्षणाक्ष्यः  % प्रबोधयन्तीव मनोरथानि  ॥ कल्र्स्_४।१० ॥  
पाकं व्रजन्ती हिमजातशीतैर्  $ आधूयमाना सततं मरुद्भिः  &  
प्रिये प्रियङ्गुः प्रियविप्रयुक्ता  % विपाण्डुतां याति विलासिनीव  ॥ कल्र्स्_४।११ ॥  
पुष्पासवामोदसुगन्धिवक्त्रो  $ निःश्वासवातैः सुरभीकृताङ्गः  &  
परस्पराङ्गव्यतिषङ्गशायी  % शेते जनः कामरसानुविद्धः  ॥ कल्र्स्_४।१२ ॥  
दन्तच्छदैः सव्रणदन्तचिह्नैः  $ स्तनैश्च पाण्यग्रकृताभिलेखैः  &  
संसूच्यते निर्दयमङ्गनानां  % रतोपभोगो नवयौवनानाम्  ॥ कल्र्स्_४।१३ ॥  
काचिद्विभूषयति दर्पणसक्तहस्ता  $ बालातपेषु वनिता वदनारविन्दम्  &  
दन्तच्छदं प्रियतमेन निपीतसारं  % दन्ताग्रभिन्नम् अवकृष्य निरीक्षते च  ॥ कल्र्स्_४।१४ ॥  
अन्या प्रकामसुरतश्रमखिन्नदेहा  $ रात्रिप्रजागरविपाटलनेत्रपद्मा  &  
स्रस्तांसदेशललिताकुलकेशपाशा  % निद्रां प्रयाति मृदुसूर्यकराभितप्ता  ॥ कल्र्स्_४।१५ ॥  
निर्माल्यदाम परिभुक्तमनोज्ञगन्धं  $ मूर्ध्नो ऽपनीय घननीलशिरोरुहान्ताः  &  
पीनोन्नतस्तनभरानतगात्रयष्ट्यः  % कुर्वन्ति केशरचनामपरास्तरुण्यः  ॥ कल्र्स्_४।१६ ॥  
अन्या प्रियेण परिभुक्तमवेक्ष्य गात्रं  $ हर्षान्विता विरचिताधरचारुशोभा  &  
कूर्पासकं परिदधाति नखक्षताङ्गी  % व्यालम्बिनीलललितालककुञ्चिताक्षी  ॥ कल्र्स्_४।१७ ॥  
अन्याश्चिरं सुरतकेलिपरिश्रमेण  $ खेदं गताः प्रशिथिलीकृतगात्रयष्ट्यः  &  
संहृष्यमाणपुलकोरुपयोधरान्ता  % अभ्यञ्जनं विदधति प्रमदाः सुशोभाः  ॥ कल्र्स्_४।१८ ॥  
बहुगुणरमणीयो योषितां चित्तहारी  $ परिणतबहुशालिव्याकुलग्रामसीमा  &  
विनिपतिततुषारः क्रौञ्चनादोपगीतः  % प्रदिशतु हिमयुक्तः काल एषः सुखं वः  ॥ कल्र्स्_४।१९ ॥  
  
  
पञ्चमः सर्गः  
प्ररूढशालीक्षुचयावृतक्षितिं  $ क्वचित्स्थितक्रौञ्चनिनादराजितम्  &  
प्रकामकामं प्रमदाजनप्रियं  % वरोरु कालं शिशिराह्वयं शृणु  ॥ कल्र्स्_५।१ ॥  
निरुद्धवातायनमन्दिरोदरं  $ हुताशनो भानुमतो गभस्तयः  &  
गुरूणि वासांस्यबलाः सयौवनाः  % प्रयान्ति काले ऽत्र जनस्य सेव्यताम्  ॥ कल्र्स्_५।२ ॥  
न चन्दनं चन्द्रमरीचिशीतलं  $ न हर्म्यपृष्ठं शरदिन्दुनिर्मलम्  &  
न वायवः सान्द्रतुषारशीतला  % जनस्य चित्तं रमयन्ति साम्प्रतम्  ॥ कल्र्स्_५।३ ॥  
तुषारसङ्घातनिपातशीतलाः  $ शशाङ्कभाभिः शिशिरीकृताः पुनः  &  
विपाण्डुतारागणचारुभूषणा  % जनस्य सेव्या न भवन्ति रात्रयः  ॥ कल्र्स्_५।४ ॥  
गृहीतताम्बूलविलेपनस्रजः  $ पुष्पासवामोदितवक्त्रपङ्कजाः  &  
प्रकामकालागुरुधूपवासितं  % विशन्ति शय्यागृहमुत्सुकाः स्त्रियः  ॥ कल्र्स्_५।५ ॥  
कृतापराधान्बहुशो ऽभितर्जितान्  $ सवेपथून् साध्वसलुप्तचेतसः  &  
निरीक्ष्य भर्तॄन् सुरताभिलाषिणः  % स्त्रियो ऽपराधान्समदा विसस्मरुः  ॥ कल्र्स्_५।६ ॥  
प्रकामकामैर् युवभिः सुनिर्दयं  $ निशासु दीर्घास्वभिरामिताश्चिरम्  &  
भ्रमन्ति मन्दं श्रमखेदितोरवः  % क्षपावसाने नवयौवनाः स्त्रियः  ॥ कल्र्स्_५।७ ॥  
मनोज्ञकूर्पासकपीडितस्तनाः  $ सरागकौशेयकभूषितोरवः  &  
निवेशितान्तः कुसुमैः शिरोरुहैर्  % विभूषयन्तीव हिमागमं स्त्रियः  ॥ कल्र्स्_५।८ ॥  
पयोधरैः कुङ्कुमरागपिञ्जरैः  $ सुखोपसेव्यैर्नवयौवनोष्मभिः  &  
विलासिनीभिः परिपीडितोरसः  % स्वपन्ति शीतं परिभूय कामिनः  ॥ कल्र्स्_५।९ ॥  
सुगन्धिनिःश्वासविकम्पितोत्पलं  $ मनोहरं कामरतिप्रबोधकम्  &  
निशासु हृष्टा सह कामिभिः स्त्रियः  % पिबन्ति मद्यं मदनीयमुत्तमम्  ॥ कल्र्स्_५।१० ॥  
अपगतमदरागा योषिदेका प्रभाते  $ कृतनिबिडकुचाग्रा पत्युरालिङ्गनेन  &  
प्रियतमपरिभुक्तं वीक्षमाणा स्वदेहं  % व्रजति शयनवासाद्वासमन्यं हसन्ती  ॥ कल्र्स्_५।११ ॥  
अगुरुसुरभिधूपामोदितं केशपाशं  $ गलितकुसुममालं कुञ्चिताग्रं वहन्ती  &  
त्यजति गुरुनितम्बा निम्ननाभिः सुमध्या  % उषसि शयनमन्या कामिनी चारुशोभाम्  ॥ कल्र्स्_५।१२ ॥  
कनककमलकान्तैश् चारुताम्राधरोष्ठैः  $ श्रवणतटनिषक्तैः पाटलोपान्तनेत्रैः  &  
उषसि वदनबिम्बैरंससंसक्तकेशैः  % श्रिय इव गृहमध्ये संस्थिता योषितो ऽद्य  ॥ कल्र्स्_५।१३ ॥  
पृथुजघनभरार्ताः किञ्चिदानम्रमध्याः  $ स्तनभरपरिखेदान्मन्दमन्दं व्रजन्त्यः  &  
सुरतसमयवेषं नैशमाशु प्रहाय  % दधति दिवसयोग्यं वेशमन्यास्तरुण्यः  ॥ कल्र्स्_५।१४ ॥  
नखपदचितभागान् वीक्षमाणाः स्तनान्तान्  $ अधरकिसलयाग्रं दन्तभिन्नं स्पृशन्त्यः  &  
अभिमतरतवेषं नन्दयन्त्यस्तरुण्यः  % सवितुरुदयकाले भूषयन्त्याननानि  ॥ कल्र्स्_५।१५ ॥  
प्रचुरगुडविकारः स्वादुशालीक्षुरम्यः  $ प्रबलसुरतकेलिर्जातकन्दर्पदर्पः  &  
प्रियजनरहितानां चितसन्तापहेतुः  % शिशिरसमय एष श्रेयसे वो ऽस्तु नित्यम्  ॥ कल्र्स्_५।१६ ॥  
  
  
षष्ठः सर्गः [वसन्तवर्णन]  
प्रफुल्लचूताङ्कुरतीक्ष्णसायको  $ द्विरेफमालाविलसद्धनुर्गुणः  &  
मनांसि भेत्तुं सुरतप्रसङ्गिनां  % वसन्तयोद्धा समुपागतः प्रिये  ॥ कल्र्स्_६।१ ॥  
द्रुमाः सपुष्पाः सलिलं सपद्मं  $ स्त्रियः सकामाः पवनः सुगन्धिः  &  
सुखाः प्रदोषा दिवसाश्च रम्याः  % सर्वं प्रिये चारुतरं वसन्ते  ॥ कल्र्स्_६।२ ॥  
ईषत्तुषारैः कृतशीतहर्म्यः  $ सुवासितं चारुशिरश्च चम्पकैः  &  
कुर्वन्ति नार्यो ऽपि वसन्तकाले  % स्तनं सहारं कुसुमैर्मनोहरैः  ॥ कल्र्स्_६।३ ॥  
वापीजलानां मणिमेखलानां  $ शशाङ्कभासां प्रमदाजनानाम्  &  
चूतद्रुमाणां कुसुमान्वितानां  % ददाति सौभाग्यमयं वसन्तः  ॥ कल्र्स्_६।४ ॥  
कुसुम्भरागारुणितैर् दुकूलैर्  $ नितम्बबिम्बानि विलासिनीनाम्  &  
तन्वंशुकैः कुङ्कुमरागगौरैर्  % अलङ्क्रियन्ते स्तनमण्डलानि  ॥ कल्र्स्_६।५ ॥  
कर्णेषु योग्यं नवकर्णिकारं  $ चलेषु नीलेष्वलकेष्वशोकम्  &  
पुष्पं च फुल्लं नवमल्लिकायाः  % प्रयान्ति कान्तिं प्रमदाजनानाम्  ॥ कल्र्स्_६।६ ॥  
स्तनेषु हाराः सितचन्दनार्द्रा  $ भुजेषु सङ्गं वलयाङ्गदानि  &  
प्रयान्त्यनङ्गातुरमानसानां  % नितम्बिनीनां जघनेषु काञ्च्यः  ॥ कल्र्स्_६।७ ॥  
सपत्त्रलेखेषु विलासिनीनां  $ वक्त्रेषु हेमाम्बुरुहोपमेषु  &  
रत्नान्तरे मौक्तिकसङ्गरम्यः  % स्वेदागमो विस्तरतामुपैति  ॥ कल्र्स्_६।८ ॥  
उच्छ्वासयन्त्यः श्लथबन्धनानि  $ गात्राणि कन्दर्पसमाकुलानि  &  
समीपवर्तिष्वधुना प्रियेषु  % समुत्सुका एव भवन्ति नार्यः  ॥ कल्र्स्_६।९ ॥  
तनूनि पाण्डूनि मदालसानि  $ मुहुर्मुहुर् जृम्भणतत्पराणि  &  
अङ्गान्यनङ्गः प्रमदाजनस्य  % करोति लावण्यससम्भ्रमाणि  ॥ कल्र्स्_६।१० ॥  
छायां जनः समभिवाञ्छति पादपानां  $ नक्तं तथेच्छति पुनः किरणं सुधांशोः  &  
हर्म्यं प्रयाति शयितुं सुखशीतलं च  % कान्तां च गाढमुपगूहति शीतलत्वात्  ॥ कल्र्स्_६।११ ॥  
नेत्रेषु लोलो मदिरालसेषु  $ गण्डेषु पाण्डुः कठिनः स्तनेषु  &  
मध्येषु निम्नो जघनेषु पीनः  % स्त्रीणामनङ्गो बहुधा स्थितो ऽद्य  ॥ कल्र्स्_६।१२ ॥  
अङ्गानि निद्रालसविभ्रमाणि  $ वाक्यानि किञ्चिन्मदिरालसानि  &  
भ्रूक्षेपजिह्मानि च वीक्षितानि  % चकार कामः प्रमदाजनानाम्  ॥ कल्र्स्_६।१३ ॥  
प्रियङ्गुकालीयककुङ्कुमाक्तं  $ स्तनेषु गौरेषु विलासिनीभिः  &  
आलिप्यते चन्दनम् अङ्गनाभिर्  % मदालसाभिर् मृगनाभियुक्तम्  ॥ कल्र्स्_६।१४ ॥  
गुरूणि वासांसि विहाय तूर्णं  $ तनूनि लाक्षारसरञ्जितानि  &  
सुगन्धिकालागुरुधूपितानि  % धत्ते जनः काममदालसाङ्गः  ॥ कल्र्स्_६।१५ ॥  
पुंस्कोकिलश् चूतरसासवेन  $ मत्तः प्रियां चुम्बति रागहृष्टः  &  
कूजद्द्विरेफाप्ययम् अम्बुजस्थः  % प्रियं प्रियायाः प्रकरोति चाटु  ॥ कल्र्स्_६।१६ ॥  
ताम्रप्रवालस्तबकावनम्राश्  $ चूतद्रुमाः पुष्पितचारुशाखाः  &  
कुर्वन्ति कामं पवनावधूताः  % पर्युत्सुकं मानसमङ्गनानाम्  ॥ कल्र्स्_६।१७ ॥  
आमूलतो विद्रुमरागताम्रं  $ सपल्लवाः पुष्पचयं दधानाः  &  
कुर्वन्त्यशोका हृदयं सशोकं  % निरीक्ष्यमाणा नवयौवनानाम्  ॥ कल्र्स्_६।१८ ॥  
मत्तद्विरेफपरिचुम्बितचारुपुष्पा  $ मन्दानिलाकुलितनम्रमृदुप्रवालाः  &  
कुर्वन्ति कामिमनसां सहसोत्सुकत्वं  % बालातिमुक्तलतिकाः समवेक्ष्यमाणाः  ॥ कल्र्स्_६।१९ ॥  
कान्तामुखद्युतिजुषामचिरोद्गतानां  $ शोभां परां कुरबकद्रुममञ्जरीणाम्  &  
दृष्ट्वा प्रिये सहृदयस्य भवेन्न कस्य  % कन्दर्पबाणपतनव्यथितं हि चेतः  ॥ कल्र्स्_६।२० ॥  
आदीप्तवह्निसदृशैर् मरुतावधूतैः  $ सर्वत्र किंशुकवनैः कुसुमावनम्रैः  &  
सद्यो वसन्तसमयेन समाचितेयं  % रक्तांशुका नववधूरिव भाति भूमिः  ॥ कल्र्स्_६।२१ ॥  
किं किंशुकैः शुकमुखच्छविभिर्न भिन्नं  $ किं कर्णिकारकुसुमैर्न कृतं नु दग्धम्  &  
यत्कोकिलः पुनरयं मधुरैर्वचोभिर्  % यूनां मनः सुवदनानिहितं निहन्ति  ॥ कल्र्स्_६।२२ ॥  
पुंस्कोकिलैः कलवचोभिरुपात्तहर्षैः  $ कूजद्भिरुन्मदकलानि वचांसि भृङ्गैः  &  
लज्जान्वितं सविनयं हृदयं क्षणेन  % पर्याकुलं कुलगृहे ऽपि कृतं वधूनाम्  ॥ कल्र्स्_६।२३ ॥  
आकम्पयन्कुसुमिताः सहकारशाखा  $ विस्तारयन्परभृतस्य वचांसि दिक्षु  &  
वायुर् विवाति हृदयानि हरन्नराणां  % नीहारपातविगमात्सुभगो वसन्ते  ॥ कल्र्स्_६।२४ ॥  
कुन्दैः सविभ्रमवधूहसितावदातैर्  $ उद्द्योतितान्युपवनानि मनोहराणि  &  
चित्तं मुनेरपि हरन्ति निवृत्तरागं  % प्रागेव रागमलिनानि मनांसि यूनाम्  ॥ कल्र्स्_६।२५ ॥  
आलम्बिहेमरसनाः स्तनसक्तहाराः  $ कन्दर्पदर्पशिथिलीकृतगात्रयष्ट्यः  &  
मासे मधौ मधुरकोकिलभृङ्गनादैर्  % नार्या हरन्ति हृदयं प्रसभं नराणाम्  ॥ कल्र्स्_६।२६ ॥  
नानामनोज्ञकुसुमद्रुमभूषितान् तान्  $ हृष्टान्यपुष्टनिनदाकुलसानुदेशान्  &  
शैलेयजालपरिणद्धशिलातलान्तान्  % दृष्ट्वा जनः क्षितिभृतो मुदमेति सर्वः  ॥ कल्र्स्_६।२७ ॥  
नेत्रे निमीलयति रोदिति याति शोकं  $ घ्राणं करेण विरुणद्धि विरौति चोच्चैः  &  
कान्तावियोगपरिखेदितचित्तवृत्तिर्  % दृष्ट्वाध्वगः कुसुमितान्सहकारवृक्षान्  ॥ कल्र्स्_६।२८ ॥  
समदमधुकराणां कोकिलानां च नादैः  $ कुसुमितसहकारैः कर्णिकारैश् च रम्यः  &  
इषुभिरिव सुतीक्ष्णैर्मानसं मानिनीनां  % तुदति कुसुममासो मन्मथोद्दीपनाय  ॥ कल्र्स्_६।२९ ॥  
रुचिरकनककान्तीन् मुञ्चतः पुष्पराशीन्  $ मृदुपवनविधूतान्पुष्पितांश्चूतवृक्षान्  &  
अभिमुखमभिवीक्ष्य क्षामदेहो ऽपि मार्गे  % मदनशरनिघातैर् मोहमेति प्रवासी  ॥ कल्र्स्_६।३० ॥  
परभृतकलगीतैर् ह्लादिभिः सद्वचांसि  $ स्मितदशनमयूखान्कुन्दपुष्पप्रभाभिः  &  
करकिसलयकान्तिं पल्लवैर्विद्रुमाभैर्  % उपहसति वसन्तः कामिनीनामिदानीम्  ॥ कल्र्स्_६।३१ ॥  
कनककमलकान्तैराननैः पाण्डुगण्डैर्  $ उपरिनिहितहारैश् चन्दनार्द्रैः स्तनान्तैः  &  
मदजनितविलासैर् दृष्टिपातैर् मुनीन्द्रान्  % स्तनभरनतनार्यः कामयन्ति प्रशान्तान्  ॥ कल्र्स्_६।३२ ॥  
मधुसुरभि मुखाब्जं लोचने लोध्रताम्रे  $ नवकुरबकपूर्णः केशपाशो मनोज्ञः  &  
गुरुतरकुचयुग्मं श्रोणिबिम्बं तथैव  % न भवति किमिदानीं योषितां मन्मथाय  ॥ कल्र्स्_६।३३ ॥  
आकम्पितानि हृदयानि मनस्विनीनां  $ वातैः प्रफुल्लसहकारकृताधिवासैः  &  
उत्कूजितैः परभृतस्य मदाकुलस्य  % श्रोत्रप्रियैर्मधुकरस्य च गीतनादैः  ॥ कल्र्स्_६।३४ ॥  
रम्यः प्रदोषसमयः स्फुटचन्द्रभासः  $ पुंस्कोकिलस्य विरुतं पवनः सुगन्धिः  &  
मत्तालियूथविरुतं निशि सीधुपानं  % सर्वं रसायनमिदं कुसुमायुधस्य  ॥ कल्र्स्_६।३५ ॥  
रक्ताशोकविकल्पिताधरमधुर् मत्तद्विरेफस्वनः  $ कुन्दापीडविशुद्धदन्तनिकरः प्रोत्फुल्लपद्माननः  &  
चूतामोदसुगन्धिमन्दपवनः शृङ्गारदीक्षागुरुः  % कल्पान्तं मदनप्रियो दिशतु वः पुष्पागमो मङ्गलम्  ॥ कल्र्स्_६।३६ ॥  
मलयपवनविद्धः कोकिलालापरम्यः  $ सुरभिमधुनिषेकाल्लब्धगन्धप्रबन्धः  &  
विविधमधुपयूथैर् वेष्ट्यमानः समन्ताद्  % भवतु तव वसन्तः श्रेष्ठकालः सुखाय  ॥ कल्र्स्_६।३७ ॥  
आम्री मञ्जुलमञ्जरी वरशरः सत्किंशुकं यद्धनुर्  $ ज्या यस्यालिकुलं कलङ्करहितं छत्त्रं सितांशुः सितम्  &  
मत्तेभो मलयानिलः परभृता यद्बन्दिनो लोकजित्  % सो ऽयं वो वितरीतरीतु वितनुर्भद्रं वसन्तान्वितः  ॥ कल्र्स्_६।३८ ॥  
  
  
  
  
