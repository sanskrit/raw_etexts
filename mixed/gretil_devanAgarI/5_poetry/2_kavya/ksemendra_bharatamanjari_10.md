---
title: 'Ksemendra: Bharatamanjari, 10'

---
## Intro
  
  
  
  
Ksemendra: Bharatamanjari, 10  
  
  
  
  
Ksemendra: Bharatamanjari  
10. Gadaparvan  
  
  
Input by members of the Sansknet project  
(sansknet.ac.in)  
  
  
  
This GRETIL version has been converted from a custom Devanagari encoding.  
Therefore, many word boundaries are not marked by blanks.  
  
  
  
  
  


## पाठः
  
  
  
  
  
  
॥गदापर्व॥  
  
  
नारायणं नमस्कृत्य नरं चैव नरोत्तमम्  ।  
देवीं सरस्वतीं व्यासं ततो जयमुदीरयेत्  ॥ भ्म्ज्_१०।१ ॥  
  
ततो द्रौणिमुखा वीराः समभ्येत्य रथास्त्रयः  ।  
ह्रदं प्रविष्टं राजानमूचुर्मानधनं शरैः  ॥ भ्म्ज्_१०।२ ॥  
  
राजन्नुत्तिष्ठ सङ्ग्रामे जहि शत्रुं धनुर्धर  ।  
सहास्माभिरयं कालो विक्रमस्य यशोभुवः  ॥ भ्म्ज्_१०।३ ॥  
  
इति श्रुत्वा कुरुपतिः प्रशंसंस्तत्पराक्रमम्  ।  
ऊचे प्रातः समाश्वास्य मम क्षत्रोचिता गतिः  ॥ भ्म्ज्_१०।४ ॥  
  
इति तेषां समालापं श्रुत्वा ज्ञात्वा सुयोधनम्  ।  
शशंसुर्भीमसेनाय लुब्धका धनलुब्धकाः  ॥ भ्म्ज्_१०।५ ॥  
  
भीमसेनगिरा राजा ससैन्यो ऽथ युधिष्ठिरः  ।  
कृष्णप्रधानैः सहितस्तं देशं तूर्णमाययौ  ॥ भ्म्ज्_१०।६ ॥  
  
गर्जद्गजरथानीकैः पार्थान्वीक्ष्य समागतान्  ।  
नरेन्द्रसूचनभयात्प्रययुर्गौतमादयः  ॥ भ्म्ज्_१०।७ ॥  
  
तस्य कृष्णस्य वचसा धर्मसूनुः सुयोधनम्  ।  
ततः स सलिलान्तःस्थमुवाच क्ष्माभृतां वरः  ॥ भ्म्ज्_१०।८ ॥  
  
राजन्रजतकर्पूररजनीपतिसुन्दरम्  ।  
अहो वीर यशः शुभ्रं भवता मलिनीकृतम्  ॥ भ्म्ज्_१०।९ ॥  
  
घातयित्वा नरपतींल्लक्ष्मीकुलगृहान्रणे  ।  
प्राणरक्षापरो मानी कथं जीवन्न लज्जसे  ॥ भ्म्ज्_१०।१० ॥  
  
उत्तिष्ठ युद्धे स्वां लक्ष्मीं त्रिदिवं वा समाप्नुहि  ।  
लाक्षः समो हि वीराणां विजयो निधनं नु वा  ॥ भ्म्ज्_१०।११ ॥  
  
इति यौधिष्ठिरं श्रुत्वा वचो मन्युविषाकुलः  ।  
प्राह दूर्योधनस्तोये स्तम्भेरम् इव श्वसन्  ॥ भ्म्ज्_१०।१२ ॥  
  
एवमेतद्यथात्थ त्वं श्रियं निधनमेव मे  ।  
बन्धुस्वजनहीना तु लक्ष्मीः कस्य मनः स्पृशेत्  ॥ भ्म्ज्_१०।१३ ॥  
  
ध्वजिनी वीरहीनेन गोष्ठीव बुधवर्जिता  ।  
स्वजनेन विना लक्ष्मीः कस्य प्रीणाति मानसम्  ॥ भ्म्ज्_१०।१४ ॥  
  
स कर्णः सुहृदामग्र्यः स गुरुः स पितामहः  ।  
विना तपोवनमहो सुमुनेः कस्य विस्मरेत्  ॥ भ्म्ज्_१०।१५ ॥  
  
बन्धुमित्त्रवियुक्तानां भूतयो हि विडम्बनाः  ।  
अन्धानामिव सौन्दर्यविचित्राश्चित्रमालिकाः  ॥ भ्म्ज्_१०।१६ ॥  
  
भुङ्क्ष्व भुक्तां मया पृथ्वीं वीररत्नविवर्जिताम्  ।  
वैराग्यमुक्ताभरणां जरतीमिव योषितम्  ॥ भ्म्ज्_१०।१७ ॥  
  
इत्याकर्ण्य पृथासूनुर्धार्तराष्ट्रमभाषत  ।  
दिष्ट्या तपोवनरुचिः शान्तो ऽसि वसुधापते  ॥ भ्म्ज्_१०।१८ ॥  
  
सूच्यग्रमपि न त्याज्यं पाण्डवान्प्रति ते भुवः  ।  
समग्रां पृथिवीमद्य दातुमिच्छसि कौतुकम्  ॥ भ्म्ज्_१०।१९ ॥  
  
उत्तिष्ठ युद्धमेकेन तवास्तु विजितः स चेत्  ।  
जिताः सर्वे त्वया राजन्मा प्रलापैः कृशो भव  ॥ भ्म्ज्_१०।२० ॥  
  
उदतिष्ठन्निशम्यैतत्पार्थवाक्यं नृपः क्रुधा  ।  
सावलेपं वचः श्रुत्वा न सहन्ते हि मानिनः  ॥ भ्म्ज्_१०।२१ ॥  
  
हेमाङ्गदगदापाणिः सुमेरुरिव शृङ्गवान्  ।  
उत्थितः स बभौ राजा दण्डधार इवापरः  ॥ भ्म्ज्_१०।२२ ॥  
  
कृष्णवाक्यात्स सन्नद्धो गदापाणिर्वृकोदरः  ।  
तस्य तस्थौ पुरः कृष्णानिकारगणनापरः  ॥ भ्म्ज्_१०।२३ ॥  
  
***** दुर्योधनाविर्भावः  ॥ १ ॥ *****  
  
अत्रान्तरे हलधरः कुरुपाण्डवसङ्क्षये  ।  
बन्धुनाशभयोद्विग्नस्तीर्थयात्रागतः शनैः  ॥ भ्म्ज्_१०।२४ ॥  
  
तदाभ्येत्य कुरुक्षेत्रं तावपश्यद्गदायुधौ  ।  
शिष्ययोः समरं पश्यञ्शृण्वन्निव गिरो मिथः  ॥ भ्म्ज्_१०।२५ ॥  
  
स पूजितः कृष्णमुख्यैः पार्थैः शशिशतद्युतिः  ।  
उपाविशन्नीलवासा हिमवानिव साम्बुदः  ॥ भ्म्ज्_१०।२६ ॥  
  
इत्याकर्ण्य कथापध्ये पप्रच्छ जनमेजयः  ।  
तीर्थयात्रां हलभृतो वैशम्पायनमादरात्  ॥ भ्म्ज्_१०।२७ ॥  
  
सो ऽब्रवीत्प्रस्तुते युद्धे कुरुपाण्डवभूभुजाम्  ।  
आमन्त्र्य कृष्णं प्रययौ क्षयाशङ्की प्रलम्बहा  ॥ भ्म्ज्_१०।२८ ॥  
  
पुष्पेण निर्गतो रामो द्विजेभ्यः सर्वकामदः  ।  
सरस्वतीमवाप्याथ प्रभासं शयनेन सः  ॥ भ्म्ज्_१०।२९ ॥  
  
यत्र तारापतिं तारा रोहिणीसक्तमानसम्  ।  
खिन्ना न्यवेदयत्पित्रे तच्छापात्सो ऽभवत्क्षयी  ॥ भ्म्ज्_१०।३० ॥  
  
क्षणेन शापात्प्रक्षीणे शशलक्ष्मणि यक्ष्मणा  ।  
सर्वक्षयभयोद्विग्नैर्दैवैर्दिष्टं तदा ययौ  ॥ भ्म्ज्_१०।३१ ॥  
  
तत्प्रभासं हसंस्तूर्णं तत्रापि प्राप पूर्णताम्  ।  
तत्र भराद्वजः स्नात्वा त्रितकूपं समाययौ  ॥ भ्म्ज्_१०।३२ ॥  
  
उपेक्षितः पुरा यत्र भ्रातृभ्यां नृपतिस्त्रितः  ।  
स चक्रे मानसं यज्ञं ततो देवाः समभ्ययुः  ॥ भ्म्ज्_१०।३३ ॥  
  
ततो वरात्सकूपो ऽभूत्सोमपानफलप्रदः  ।  
तस्मिन्सरस्वतीतीरे सस्ने रामेण सादरम्  ॥ भ्म्ज्_१०।३४ ॥  
  
ततो विनशनं पुण्यं प्राप यत्र सरस्वती  ।  
शूद्रभीरुकविद्विष्टा विनष्टा दुष्टनाशिनी  ॥ भ्म्ज्_१०।३५ ॥  
  
स भूमिकं ततः प्रायाद्बली यत्राप्सरःसखा  ।  
क्रीडन्ति सुरगन्धर्वा नृत्यगीतविनोदनैः  ॥ भ्म्ज्_१०।३६ ॥  
  
दुर्गस्रोतः शङ्खतीर्थं पुण्यं द्वैतवनं तथा  ।  
अवाप्य नगधन्वानं वसतिर्यत्र वासुकेः  ॥ भ्म्ज्_१०।३७ ॥  
  
विवेश नैमिष रामो यत्र प्राची सरस्वती  ।  
मुनीनां दर्शनं यत्र नैमिषारण्यवासिनाम्  ॥ भ्म्ज्_१०।३८ ॥  
  
सप्त सारस्वतं प्रायाद्यत्र चङ्कणको मुनिः  ।  
ननर्त गात्रादालोक्य निजाच्छाकरसं स्रुतम्  ॥ भ्म्ज्_१०।३९ ॥  
  
नृत्यतस्तस्य सावेगं सखेलं वरकाननम्  ।  
मुनेस्तपःप्रभावेन जगत्सर्वं ननर्त च  ॥ भ्म्ज्_१०।४० ॥  
  
देवैरथार्थितो ऽभ्येत्य तस्य शम्बरदर्शनात्  ।  
स्वकरान्निःसृतं भस्म तेनाभून्निर्मदो मुनिः  ॥ भ्म्ज्_१०।४१ ॥  
  
तस्मै स्तुतिकृते तुष्टस्तपोवृद्धिं ददौ विभुः  ।  
सप्तसारस्वते तीर्थे सन्निधानं च शङ्करः  ॥ भ्म्ज्_१०।४२ ॥  
  
कपालमोचनं प्राप तीर्थमौशनसं बलः  ।  
यत्र जङ्घाग्रहान्मुक्तो मुनिर्घोरान्महोदरः  ॥ भ्म्ज्_१०।४३ ॥  
  
राघवेषुनिकृत्तस्य राक्षसस्य शिरः पुरा  ।  
महोदरस्य जङ्घायां लग्नं किल विसर्पदम्  ॥ भ्म्ज्_१०।४४ ॥  
  
सर्वतीर्थनिमग्नो ऽपि तत्रैव स्वास्थ्यमाप सः  ।  
उत्तङ्काश्रममासाद्य पृथूदकमवाप च  ॥ भ्म्ज्_१०।४५ ॥  
  
वसिष्ठेन जितः पूर्वं धेनुहृद्ब्रह्मतेजसा  ।  
राजन्यवंश्यो यत्राप ब्रह्मतां कौशिको मुनिः  ॥ भ्म्ज्_१०।४६ ॥  
  
तत्र रामो ददौ भूरि धनं वार्ष्णेयनन्दनः  ।  
ततः सारस्वते कुञ्जे यत्रेन्द्रो नमुचेर्वधात्  ॥ भ्म्ज्_१०।४७ ॥  
  
ब्रह्महत्याकुलो मुक्तस्तं प्राप दारुणं शनैः  ।  
सोमतीर्थं ततः प्राप यत्रेष्टममृतत्विषा  ॥ भ्म्ज्_१०।४८ ॥  
  
तारकख्यो हतो यत्र षण्मुखेन महासुरः  ।  
स्कन्दाभिषेकात्स्नात्वाथ वह्नितीर्थं समाययौ  ॥ भ्म्ज्_१०।४९ ॥  
  
यत्रानलो भृगोः शापान्नष्टो ऽभून्निर्वृतः पुनः  ।  
कौबेरमिन्द्रतीर्थं च यामुनं चाच्युताग्रजः  ॥ भ्म्ज्_१०।५० ॥  
  
देवलस्याश्रमं प्राप्य जैजीषव्यः सुयोगवित्  ।  
यत्र सर्वगतं ब्रह्म देवलाय जगौ मुनिः  ॥ भ्म्ज्_१०।५१ ॥  
  
ततः सारस्वतं तीर्थमाससाद हलायुधः  ।  
अपसरोदर्शनात्पूर्वं शुक्रं निपतितं जले  ॥ भ्म्ज्_१०।५२ ॥  
  
दधीचस्य मुनेस्तेन पुत्रं लेभे सरस्वती  ।  
दधीचस्यास्थिनिचये महेन्द्रायुधतां गते  ॥ भ्म्ज्_१०।५३ ॥  
  
अनावृष्ट्यां स तनयस्तया मत्स्याशनैर्वृतः  ।  
सारस्वतः सुतो वेदान्स सस्मार महामतिः  ॥ भ्म्ज्_१०।५४ ॥  
  
दुर्भिक्षकर्षिता नाम विस्मृते ऽध्ययने ततः  ।  
सर्वेषां मुनिमुख्यानां बभूव गुरुरर्थितः  ॥ भ्म्ज्_१०।५५ ॥  
  
तस्मिंस्तीर्थे बलः स्नात्वा ययौ यत्र पुरा वपुः  ।  
सनत्कुमारी तपसा स्वर्गाय त्यक्तुमुद्यता  ॥ भ्म्ज्_१०।५६ ॥  
  
नारदः प्राह नोद्वाहं विना स्वर्गो भवेदिति  ।  
सा गालवसुतायैव दिनभोग्यां तनुं ददौ  ॥ भ्म्ज्_१०।५७ ॥  
  
कृत्वा ललितमाकारं त्रिदिवं च ययौ ततः  ।  
तत्र स्नात्वा च दत्वा च प्लक्षप्रस्रवणे तथा  ॥ भ्म्ज्_१०।५८ ॥  
  
अवाप कारपवनं तीर्थान्यालोकयञ्शनैः  ।  
नारदात्तत्र शुश्राव कुरुक्षेत्रे नृपक्षयम्  ॥ भ्म्ज्_१०।५९ ॥  
  
***** रामतीर्थयात्रा  ॥ २ ॥ *****   
  
पृष्टो ऽथ धृतराष्ट्रेण सञ्जयो युद्धमब्रवीत्  ।  
भीमसेनस्य विरथं कौरवस्य च मानिनः  ॥ भ्म्ज्_१०।६० ॥  
  
समन्तपञ्चकं गत्वा पद्भ्यामेव सुयोधनः  ।  
तस्थावकम्पो महतामधिकं धैर्यमापदि  ॥ भ्म्ज्_१०।६१ ॥  
  
ततो दुर्योधनो ऽवादीद्धर्मपुत्रं सहानुगाः  ।  
उपविश्य निरीक्षन्तां भवन्तो युध्यमानयोः  ॥ भ्म्ज्_१०।६२ ॥  
  
अजातशत्रुः श्रुत्वैतत्सह पाञ्चालसैनिकैः  ।  
उपाविशत्कृष्णसखः परिवार्य हलायुधम्  ॥ भ्म्ज्_१०।६३ ॥  
  
अथ भीमं गदापाणिं बद्धकक्षस्तरस्विनम्  ।  
आजुहाव वचोयुद्धे प्रवृत्ते कुरुनन्दनः  ॥ भ्म्ज्_१०।६४ ॥  
  
ततस्तयोर्गदाघातजाता वह्निकणावली  ।  
विदधे सम्भ्रमावृत्तहेमाभरणविभ्रमम्  ॥ भ्म्ज्_१०।६५ ॥  
  
सुरैरापूरिते व्योम्नि युद्धदर्शनलालसैः  ।  
बभूव नाककान्तानां को ऽपि कौतुकविभ्रमः  ॥ भ्म्ज्_१०।६६ ॥  
  
आक्षेपे वर्जने मोक्षे राजवृत्तौ निवर्तके  ।  
धावने समवस्थाने विप्लुते समविप्लुते  ॥ भ्म्ज्_१०।६७ ॥  
  
तौ प्रगल्भतया वीरौ चित्रमण्डलचारिणौ  ।  
सनिर्घोषं महावेगः पार्श्वदेशमताडयत्  ॥ भ्म्ज्_१०।६८ ॥  
  
ततो भीमः समाधूय गदामशनिनिःस्वनाम्  ।  
भ्रामयामास येनाभूद्धोरो घरघरारवः  ॥ भ्म्ज्_१०।६९ ॥  
  
ततस्तां प्रहिणोद्भीमो गिरिगुर्वीं गदां जवात्।  
अकम्पितस्ताडितो ऽपि पुनर्भीमो ऽसृजद्गदाम्  ।  
पुनर्मोघीकृता राज्ञा सापतत्कम्पितावनिः  ॥ भ्म्ज्_१०।७० ॥  
  
अथ वक्षस्तटे भीमः कौरवेण समाहतः  ।  
न विवेद क्षणं किञ्चिन्मूर्छाव्याकुलिताशयः  ॥ भ्म्ज्_१०।७१ ॥  
  
पाञ्चालसृञ्जयानीके सन्देहाकुलिते ततः  ।  
शनैर्भीमः समाश्वस्य पार्श्वे नृपमताडयत्  ॥ भ्म्ज्_१०।७२ ॥  
  
गाढप्रहाराभिहतः पतितः कौरवेश्वरः  ।  
उत्थाय तूर्णमाहत्य भुवि भीममपातयत्  ॥ भ्म्ज्_१०।७३ ॥  
  
अथापतत्सुरोत्सृष्ट पुष्पवृष्टिर्यशःसिता  ।  
साधुवादावली मूर्धि सूनवे कुरुभूपतेः  ॥ भ्म्ज्_१०।७४ ॥  
  
अथोत्थिते भीमसेने परिमृज्याशु शोणितम्  ।  
को ऽनयोरधिको योद्धा पप्रच्छेत्यर्जुनो हरिम्  ॥ भ्म्ज्_१०।७५ ॥  
  
सो ऽब्रवीद्बलवान्भीमो भीमवीर्यः किमुच्यते  ।  
उपदेशे गदायुद्धे किन्तु युद्धपराक्रमे  ॥ भ्म्ज्_१०।७६ ॥  
  
स प्रयत्नः कुरुपतिर्भीमसेनाद्विलोक्यते  ।  
तस्मान्न धर्मयुद्धेन भीमः शक्तो निपातने  ॥ भ्म्ज्_१०।७७ ॥  
  
मायया निहता दैत्या मायावध्या हि मायिनः  ।  
ऊरुभङ्गमतो भीमो विदधात्वस्य मायया  ॥ भ्म्ज्_१०।७८ ॥  
  
अन्यथा दुर्जयो राजा त्रयोदशसमाव्यधात्  ।  
एष लोकभयं भीमो(मे) विधाय गदया श्रमम्  ॥ भ्म्ज्_१०।७९ ॥  
  
व्यायामचतुरो वेगादूर्ध्वचारी सुयोधनः  ।  
महाशैलेयभङ्गो ऽस्मिन्सुकरश्छिद्रदर्शनात्  ॥ भ्म्ज्_१०।८० ॥  
  
उक्ते जनार्दनेनेति भीमश्चिक्षेप भीषणाम्  ।  
गदां तां कुरुराजो ऽपि विलङ्घ्य तमताडयत्  ॥ भ्म्ज्_१०।८१ ॥  
  
व्यथां संस्तम्भ्य भीमो ऽथ घूर्णमानतनुः क्षणम्  ।  
गदां रन्ध्रं विचिन्त्यास्मै प्राहिणोत्कनकाङ्गदाम्  ॥ भ्म्ज्_१०।८२ ॥  
  
पुष्पायुधपुरोदारहेमाभरणविभ्रमे  ।  
ऊरुयुग्मे भुजङ्गीव सा पपात महीपतेः  ॥ भ्म्ज्_१०।८३ ॥  
  
निर्घातघोरघनघोषगदानिपातनिष्पेषजर्जरतरत्रुटितोरुसन्धिः  ।  
दुर्योधनो ऽथ निपपात दिवं विलोक्य वज्रावपातहतपक्ष इवाद्रिराजः  ॥ भ्म्ज्_१०।८४ ॥  
  
अक्षौहिणीपतिनरेश्वरमौलिरत्नरश्मिच्छटापटलपाटलपादपीठे  ।  
अस्मिन्महीपरिवृढे पतिते च भूमौ कैर्निन्दितं न भवभङ्गुरभङ्गि जन्म  ॥ भ्म्ज्_१०।८५ ॥  
  
***** गदायुद्धम्  ॥ ३ ॥ *****  
  
तस्मिन्नेकादशचमूनाथे भुवि निपातिते  ।  
चकम्पे लोलतटिनीरशना वसुधावधूः  ॥ भ्म्ज्_१०।८६ ॥  
  
बभूव भयदैर्व्याप्तं दुर्निमित्तशतैर्जगत्  ।  
प्रशंसन्तश्च तद्युद्धं प्रययुर्व्योमचारिणः  ॥ भ्म्ज्_१०।८७ ॥  
  
भीमो निकारगणनां कुर्वन्कुरुपतेः शिरः  ।  
चरणेनास्पृशल्लक्ष्मीविलाससदनं ततः  ॥ भ्म्ज्_१०।८८ ॥  
  
तं विलोक्य रुरोदेव पतितं चक्रवर्तिनम्  ।  
त्वङ्गद्गदाङ्गदच्छिन्नहारमुक्ताश्रुभिर्मही  ॥ भ्म्ज्_१०।८९ ॥  
  
भीमं निरस्य गर्जन्तं धर्मराजः सुयोधनम्  ।  
ऊचे राजंस्तवैवायमनयात्सुहृदां क्षयः  ॥ भ्म्ज्_१०।९० ॥  
  
दृष्ट्वा शिरः पदा स्पृष्टं भीमेन जगतीभुजः  ।  
प्राहोत्तालहलः कोपकरालस्ताललाञ्छनः  ॥ भ्म्ज्_१०।९१ ॥  
  
प्रतापतापितरिचोर्यशः शत्रुहृतश्रियः  ।  
शिरो व्याजहतस्यास्य कः स्पृशेदपशुः पदा  ॥ भ्म्ज्_१०।९२ ॥  
  
इत्युक्त्वा क्रोधशिखिना तं भीमं दग्धुमुद्यतम्  ।  
शमयामास कंसारिस्तैस्तैर्विनयभाषितैः  ॥ भ्म्ज्_१०।९३ ॥  
  
विषद्युताग्निदोषाणां प्रभावो ऽसीति वादिनम्  ।  
कृष्णं दुर्योधनो ऽवादीत्संस्तम्भ्य रुजमुत्कटाम्  ॥ भ्म्ज्_१०।९४ ॥  
  
गोपालबाल मूर्खाणां सञ्ज्ञां कृत्वास्मि वञ्चितः  ।  
त्वया भीष्ममुखा वीरास्ते व्याजैरेव पातिताः  ॥ भ्म्ज्_१०।९५ ॥  
  
भुक्तं सुहृद्भिर्विहृतं कान्ताभिर्हुतमग्र्यजैः  ।  
वधः क्षत्रोचितः प्राप्तः को ऽन्यो ऽस्ति सदृशो मया  ॥ भ्म्ज्_१०।९६ ॥  
  
भ्रूभङ्गेन निवासिता वनभुवं शुष्यन्मुखाः शत्रवो दृष्टा श्रीः स्वयमर्पिताग्र्यसुहृदामुष्णीषहारस्मिता  ।  
सङ्ग्रामे ऽप्यपराङ्मुखस्य निधनं दिक्षु प्ररूढं यशः कर्तव्य स्पृहणीयमन्यदिचितं युक्तं किमस्त्यायुषः  ॥ भ्म्ज्_१०।९७ ॥  
इत्याकर्ण्य वचस्तस्य लज्जिता इव मानिनः  ।  
नृपैः सह ययुः पार्था नादयन्तो रथैर्जयम्  ॥ भ्म्ज्_१०।९८ ॥  
  
अथावरोप्य प्रथमं फल्गुणं मधुसूदनः  ।  
रथादवातरत्पस्चाज्जज्वाल स रथस्ततः  ॥ भ्म्ज्_१०।९९ ॥  
  
द्रोणकर्णास्त्रदग्धो ऽयमत्यन्तं ज्वलितो रथः  ।  
इति पृष्टो ऽवदत्पार्थं विस्मितं कालियान्तकः  ॥ भ्म्ज्_१०।१०० ॥  
  
श्रुत्वेति सञ्जयाद्राजा दारुणं मोहविह्वलः  ।  
शुशोच पुत्रान्वाक्यानि विदुरस्य स्मरन्मुहुः  ॥ भ्म्ज्_१०।१०१ ॥  
  
ततः कृष्णमुनौ प्राप्ते कुरुवेश्म हरिर्नृपम्  ।  
गान्धारीं चावदत्प्राप्य विसृष्टो ऽजातशत्रुणा  ॥ भ्म्ज्_१०।१०२ ॥  
  
याचितो ऽपिशमं नैच्छत्कौरवो निजदुर्नयात्  ।  
न च धर्माच्च्युताः पार्थास्तेन तेन पदं रुषः  ॥ भ्म्ज्_१०।१०३ ॥  
  
पुत्रास्ते युवयोरद्य पाण्डुपुत्राः सुरत्विषः  ।  
युवाभ्यामेव चोक्तं प्राग्यतो धर्मस्ततो जयः  ॥ भ्म्ज्_१०।१०४ ॥  
  
इति प्रसाद्य तौ याते वृष्णिवीरे ऽम्बिकासुतः  ।  
मुनावाश्वास्य याते च शेषं पप्रच्छ सञ्जयम्  ॥ भ्म्ज्_१०।१०५ ॥  
  
सो ऽब्रवीदथ पुत्रस्ते वेष्य(प)मानो महीतले  ।  
मामूचे पश्य सूदेन माययाहं निपातितः  ॥ भ्म्ज्_१०।१०६ ॥  
  
अत्रान्तरे समभ्येत्य द्रौणिहार्दिक्यगौतमाः  ।  
ददृशुः कौरवपतिं नीतं कालेन तां दशाम्  ॥ भ्म्ज्_१०।१०७ ॥  
  
ततो गुरुसुतः कोपाद्विनिष्पिष्य करे करम्  ।  
निःशेषशत्रुनिधने प्रतिज्ञां निःश्वसन्व्यधात्  ॥ भ्म्ज्_१०।१०८ ॥  
  
अथ वीरं तमालिङ्ग्य चक्रे सेनापतिं नृपः  ।  
न ह्यहङ्कारशैथिल्यं पर्यन्ते ऽप्यभिमानिनाम्  ॥ भ्म्ज्_१०।१०९ ॥  
  
प्रलयाम्बुदनिर्घोषं विनद्य द्रोणनन्दनः  ।  
निशायां तां रुजा राजा विषमामगमद्दशाम्  ॥ भ्म्ज्_१०।११० ॥  
  
ततो गौतमहार्दिक्यगुरुपुत्रा महावनम्  ।  
विविशुः कलयन्तो ऽन्तः श्रियः कल्लोललोलताम्  ॥ भ्म्ज्_१०।१११ ॥  
  
  
इति क्षेमेन्द्रविरचितायां भारतमञ्जर्यां गदापर्व  
  
  
  
  
  
