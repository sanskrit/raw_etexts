---
title: 'Anandabhatta: Vallalacarita'

---
## Intro
  
  
  
  
 Anandabhatta: Vallalacarita   
  
  
  
  
Anandabhatta: Vallalacarita  
Based on the ed. Haraprasāda Śāstrī: Vallāla Caritam, Calcutta : Asiatic Society 1904  
(Bibliotheca Indica, 164)  
  
  
Input by Oliver Hellwig  
  
  
  
[[nn]] = pagination of the printed edition  
  
  
  
  


## पाठः
  
  
  
  
  
  
  
[[००१]]  
ॐ नमो विघ्नविनायकाय ।  
प्रणमामि जगत्सृष्टिस्थितिसंहारकारणम्  ।  
विश्वेश्वरं विश्वधरं विश्वं च विश्वहेतुकम्  ॥ वल्च्_१।१ ॥  
जगद्वीजं सत्यरूपं सर्वसाक्षिणमव्ययम्  ।  
सर्व्वज्ञं सर्वभूतस्थं सर्वशक्तिधरं विभुम्  ॥ वल्च्_१।२ ॥  
ब्राह्मणेभ्यो नमस्कृत्य नवद्वीपनृपाज्ञया  ।  
ब्राह्मणानां समुत्पत्तितद्भेदादिसमन्वितम्  ।  
राढीयानां वरेन्द्राणां गोत्रगाञीसमन्वितम्  ।  
वल्लालचरिताख्यं तद्राजचरितमुच्यते  ॥ वल्च्_१।३ ॥  
सिसृक्षोर्ब्रह्मणो जातः पुलहो वामकर्णतः  ।  
अङ्गिरा नासिकारन्ध्रदजायत मुखाद्रुचिः  ॥ वल्च्_१।४ ॥  
मरीचिः स्कन्धदेशाच्च प्रचेता अधरोष्ठतः  ।  
एकादश चैव रुद्रा ललाटात् क्रोधसम्भवाः  ॥ वल्च्_१।५ ॥  
पुलहस्य सुतो वात्स्यः शाण्डिल्यश्च रुचेः सुतः  ।  
बृहस्पतेराङ्गिरसो भरद्वाजः सुतः स्मृतः  ॥ वल्च्_१।६ ॥  
[[००२]]  
मरीचेर्मनसो जातः कश्यपश्च प्रजापतिः  ।  
प्रचेतसोपि मनसो गौतमो भगवानृषिः  ॥ वल्च्_१।७ ॥  
सावर्णिर्गौतमाज्जज्ञे मुनिप्रवर एव सः  ।  
बभूवुः पञ्चगोत्राणि चैतेषां प्रवरा भवे  ॥ वल्च्_१।८ ॥  
बभूवुर्ब्रह्मणो वक्त्रादन्या ब्राह्मणजातयः  ।  
ताः स्थिताः देशभेदेन गोत्रशून्याश्च भूपते  ॥ वल्च्_१।९ ॥  
अदित्यां द्वादशादित्यान् जनयामास कश्यपः  ।  
अत्रेर्नेत्रमलाच्चन्द्रः क्षीरोदे च बभूव ह  ॥ वल्च्_१।१० ॥  
चन्द्रादित्यमनूनाञ्च प्रवराः क्षत्रियाः स्मृताः  ।  
ब्रह्मणो वाहुदेशाच्चैवान्याः क्षत्रियजातयः  ।  
ऊरुदेशाच्च वैश्याश्च पादतः शूद्रजातयः  ॥ वल्च्_१।११ ॥  
जन्मना जायते शूद्रः संस्कारैर्द्विज उच्यते  ।  
वेदपाठाद्भवेद्विप्रो ब्राह्मणो ब्रह्मविद्यया  ॥ वल्च्_१।१२ ॥  
सारस्वताः कान्यकुब्जा गौडा मैथिलकोल्कलाः  ।  
पञ्चगौडाः समाक्ष्याताः विन्ध्यस्योत्तरवासिनः  ॥ वल्च्_१।१३ ॥  
कर्णाटाश्चैव तैलङ्गाः गुर्ज्जरा राष्ट्रवासिनः  ।  
अन्ध्राश्च द्रविडाः पञ्च विन्ध्यदक्षिणवासिनः  ॥ वल्च्_१।१४ ॥  
सर्व्वे द्विजाः कान्यकुजाः माथुरं मागधं विना  ।  
मागधो ब्रह्मणा पर्व्वूं कल्पितो द्विज एव च  ।  
वराहस्य च घर्म्मेण माथुरो जायते तथा  ॥ वल्च्_१।१५  ।  
वेदवाणाङ्कशकि तु गौडे विप्राः समागताः  ।  
हययानं समारुह्य सर्वशास्त्रविशारदाः  ॥ वल्च्_१।१६ ॥  
[[००३]]  
मेधातिथिः क्षितीशश्च वीतरागसुषेणकौ  ।  
सौभरिरत्नगर्भौ च तथा विप्रः सुधानिधिः  ॥ वल्च्_१।१७ ॥  
तैरूढा नृपतेर्व्वाक्यात् सप्त सप्तशतात्मजाः  ।  
तद्देववशतो जातास्तासु सप्त सुता वराः  ।  
वरन्दरं गताः पञ्च कनिष्ठो राढसंस्थितौ  ॥ वल्च्_१।१८ ॥  
नृपेन्द्रेनादिशूरेण चानीतं विप्रपञ्चकम्  ।  
पञ्चगोत्रान्वितं तेषां नाम गोत्रञ्च कथ्यते  ॥ वल्च्_१।१९ ॥  
श्रीहर्षस्य भरद्वाजो दक्षस्य काश्यपः स्मृतः  ।  
वेदगर्भस्य सावर्णो वात्स्यश्च छान्दडस्य च  ।  
शाण्डिल्यगोत्रः कथितो भट्टनारायणस्य च  ॥ वल्च्_१।२० ॥  
भट्टतः षोडशोद्भूता दक्षतश्चापि षोडश  ।  
चत्वारः श्रीहर्षजाता भरद्वाजकुलोद्वहाः  ।  
द्वादश वेदगर्भाच्च तथैकादथ छान्दडात्  ॥ वल्च्_१।२१ ॥  
केचिद्विप्रा आगताश्च वैदिका वेदपारगाः  ।  
पाश्चात्या दाक्षिणात्याश्च शेषोक्ता द्राविडाः स्मृताः  ॥ वल्च्_१।२२ ॥  
बल्लालविषये नूनं कुलीमा देवताः स्वयम्  ।  
श्रोत्रिया मेरवो ज्ञेया घटकाः स्तुतिपाठकाः  ॥ वल्च्_१।२३ ॥  
आचारो विनयो विद्या प्रतिष्ठा तीर्थदर्शनम्  ।  
निष्ठावृत्तिस्तपोदानं नवधा कुललक्षणम्  ॥ वल्च्_१।२४ ॥  
काममामरणात् तिष्ठेत् गृहे कन्यर्त्तुमत्यपि  ।  
न चैवैनां प्रयच्छेत्तु कुलहीनाय कर्हिचित्  ॥ वल्च्_१।२५ ॥  
[[००४]]  
एकां शाखां सकल्पां वा षड्भिरङ्गैरधीत्य च  ।  
षट्कर्म्मनिरतो विप्रः श्रोत्रियो नाम धर्म्मवित्  ॥ वल्च्_१।२६ ॥  
गुणानुसारतोऽकारि कुलीनश्चैव मौलिकः  ।  
वंशजश्च पुरा राज्ञा वल्लालेन सुनिश्चितम्  ॥ वल्च्_१।२७ ॥  
  
इति वल्लालचरिते वर्णानामुत्पत्तिकथनम् ।  
  
  
अथ प्रतिग्राहि-सञ्ज्ञा-कारण-कथनम ।  
धेनुं स्वर्णमयीं यज्ञे विप्रेभ्यः प्रददौ नृपः  ।  
धेनोस्तस्याः स्वर्णमय्याश्छेदने पतितोऽभवत्  ॥ वल्च्_१।२८ ॥  
ततो निर्व्वासितो राज्ञा कश्चन स्वर्णकारकः  ।  
विप्राः प्रतिग्रहाज्जाताः सर्व्वधर्म्मबहिष्कृताः  ॥ वल्च्_१।२९ ॥  
इति प्रतिग्राहिकारणम् ।  
  
अथ प्रतिग्राहि-सञ्ज्ञकानां सग्रामि-नामानि ।  
शङ्करे पीतमुण्डी च गडोपि च दिवाकरः  ।  
गुडो दाडकनामा च दोकडिश्चैव पिप्पली  ॥ वल्च्_१।३० ॥  
वन्द्यो मार्त्तण्डनामा च ब्राह्मणो नाम नामतः  ।  
आयानिश्च गणायिश्च हाडो गोपी च वन्द्यजाः  ॥ वल्च्_१।३१ ॥  
[[००५]]  
माषो दोकडिनामा च रायो च मधुसूदनः  ।  
कुशिको यवनामा च हडो नारायणो ऽपि च  ॥ वल्च्_१।३२ ॥  
महिन्ता दिविधो नाम दावारिश्चैव केशवः  ।  
चट्टः शकुनिनामा च तैलवाटीर्नयारिकः  ॥ वल्च्_१।३३ ॥  
कुन्दो विश्वेश्वरो नाम वन्द्यजो विठुसञ्ज्ञकः  ।  
घोषजौ भ्रातरावेतौ मदनविश्वरूपकौ  ॥ वल्च्_१।३४ ॥  
गाङ्गुलिर्हास्यनामा च पूतिर्गौतमसञ्ज्ञकः  ।  
पराशराख्यः शिम्ली च शङ्करो डिण्डिसञ्ज्ञकः  ॥ वल्च्_१।३५  ।  
अमी विप्रकुलोद्भतूआ गोदानं जगृहुर्द्विजाः  ।  
तेषां सम्बन्धमात्रेण पङ्के गौरिव सीदति  ॥ वल्च्_१।३६ ॥  
सम्बन्धे भोजने चैव दाने यज्ञे तथैव च  ।  
विद्वद्भिः श्राद्धकाले च वर्ज्ज्या एते पुनः पुनः  ॥ वल्च्_१।३७ ॥  
इति प्रतिग्राहिणां नामादयः ।  
  
अथ प्रतिग्राहिसुतानां विवाहकथनम् ।  
गणकन्या वशिष्ठेन टोटेन शकुनेः सुताः  ।  
हाड्कन्या दायिकेन कुबेरो हास्यजापतिः  ॥ वल्च्_१।३८ ॥  
चक्रपाणिनापि कन्या गृहीता धनलोभतः  ।  
[[००६]]  
विठुसुतापतिर्भूत्वा चट्टजः कुलभूषणः  ।  
प्रतिग्राहिसुतोद्वाहात् षडेते वंशजाः स्मृताः  ॥ वल्च्_१।३९ ॥  
श्रोत्रियाय सुतां दत्त्वा कुलीनो वंशजः पुनः  ॥ वल्च्_१।४० ॥  
ग्रामं लब्ध्वा च वल्लालात् कौण्डिल्यस्तत्प्रचारितः  ।  
यवग्रामी कडारो च कौण्डिल्यो वैदुडीस्तथा  ॥ वल्च्_१।४१ ॥  
इति प्रतिग्राहिसुतानां विवाहकथनम् ।  
  
अथ पञ्चगोत्रीयानां सग्रामि-नामादि-कथनम् ।  
अथ शाण्डिल्यगोत्रस्य भट्टनारायणस्य वंशधराणां गाṁइनामानि ।  
आदौ वन्द्यो वराहः स्यात् रामो गड्गडिस्तथा  ।  
नृपः स्यात् केशरश्चैव नानः कुसुमकौलिकः  ॥ वल्च्_१।४२ ॥  
वाटुः स्यात् पारिहालोसौ कुलभिर्गुइनामकः  ।  
गणो घोषलितां प्राप्तः सेयुः शाण्डीश्वरीस्तथा  ॥ वल्च्_१।४३ ॥  
वुडोमाश्चरकश्चैव, वटव्यालो विकर्त्तनः  ।  
वसुरायिस्तथा नीलः कड्यालो मधुसूदनः  ॥ वल्च्_१।४४ ॥  
कुशी च कोयनामा च कुलिसा चैव वासुकः  ।  
आकाशो माधवो दीर्घग्रामी चैव महामतिः  ॥ वल्च्_१।४५ ॥  
एते षोडश शाण्डिल्याः कथिता राजपूजिताः  ।  
ततः काश्यप-गोत्रीय-दक्ष-वंशश्च कथ्यते  ॥ वल्च्_१।४६ ॥  
  
[[००७]]  
अथ काश्यपगोत्रस्य दक्षस्य वंशधराणां गाṁइनामानि  ।  
धीरो ऽभवत् गुडीग्रामी नीरः स्यादामरूलिकः  ।  
भूरिष्टालः शुभश्चैव शम्भुः स्यात्तैलवाटिकः  ॥ वल्च्_१।४७ ॥  
कौतुकः पीतमुण्डी स्यात् चट्टग्रामी सुलोचनः  ।  
पलशायी पालुनामा हड्ःकाको मतस्तथा  ॥ वल्च्_१।४८ ॥  
पोडारिः कृष्णसञ्ज्ञो ऽसौ पालधी रामनामकः  ।  
जननामा कोयारिः स्यात् पर्क्कटिर्वनमालिकः  ॥ वल्च्_१।४९ ॥  
सिमलायी श्रीहरिः स्यात् जटः पूषलिकस्तथा  ।  
भट्टग्रामी शशिधरो मूलग्रामी च केशवः  ।  
एते षोडश भूदेवाः ज्ञेयाः काश्यपसञ्ज्ञकाः  ॥ वल्च्_१।५० ॥  
  
अथ भरद्वाजगोत्रस्य श्रीहर्षस्य वंशधराणाम् गाṁइनामानि ।  
धाṁदुनामा मुखैटिः स्यात् जनः स्याद्दीनसायिकः  ।  
नानः साहरिको ज्ञेयो रायी च रामनामकः  ॥ वल्च्_१।५१ ॥  
श्रीहर्षस्य सुता एते भरद्वाजकुलोद्भवाः  ।  
सर्व्वदेशेषु विदितमग्रवर्तचतुष्टयम्  ॥ वल्च्_१।५२ ॥  
  
[[००८]]  
अथ सावर्णगोत्रस्य वेदगर्भस्य वंशधराणां गाṁइनामानि ।  
गाङ्गुली हलनामा च कुन्दो राज्यधरस्तथा  ।  
वशिष्ठः सिद्धलो ज्ञेयो दायी च मदनो भवत्  ॥ वल्च्_१।५३ ॥  
विश्वरूपस्तथा नन्दी वालिग्रामी कुमारकः  ।  
योगी सियारिको ज्ञेयः पुंसिको रामनामकः  ॥ वल्च्_१।५४ ॥  
दक्षः साकटसञ्ज्ञो  ऽसौ पारी च मधुसूदनः  ।  
घण्टाग्रामी माधवश्च नायारी च गुणाकरः  ।  
एते पुत्रा महाप्राज्ञाः सावर्णा द्वादश स्मृताः  ॥ वल्च्_१।५५ ॥  
  
अथ वात्स्यगोत्रस्य छान्दड्स्य वंशधराणां गाṁइनामानि ।  
रविर्महिन्ता सुरभिश्च घोषः कविः पृथिव्यां खलु शिम्बलालः  ।  
महायशा वापुलिकश्च पिप्ली धीरश्च पूतिर्ननु शङ्कराख्यः  ॥ वल्च्_१।५६ ॥  
  
विश्वम्भरो ऽभूत् खलु पूर्ब्बग्रामी वात्स्याश्च तादर्थनिवासदेशाः  
[[००९]]  
श्रीश्रीधरोभूत् खलु काञ्जिविल्ली नारायणो नाम च काञ्जियारी  ।  
चौत्खण्डिको नाम गुणाकरः स्यात् मनो दीघालो भुवि रुद्रतुल्यः  ॥ वल्च्_१।५७ ॥  
  
अथ गौणकुलीनानामुल्लेखनम्  ।  
दीर्घाङ्गी पारिः कुलभी पोडारी राइः केशरी  ।  
घण्टा डिण्डिः पीतमुण्डीर् महिन्ता गुड्पिप्पली  ।  
हड्श्च गड्गडिश्चैव इमे गौणाः प्रकीर्त्तिताः  ।  
अतःपरं विशेषं यदत्रैव वर्ण्यते मया  ॥ वल्च्_१।५८ ॥  
एकदा राजवल्लालः कौलिन्य-स्थापनाय च  ।  
आमन्त्रयामास विप्रान् सभारोहण-कर्म्मणि  ॥ वल्च्_१।५९ ॥  
नित्यकर्म्माणि निष्पाद्य ततस्तन्निश्चिते ऽहनि  ।  
आययुर्ब्राह्मणाः सर्व्वे सभायां नृपसन्निधौ  ॥ वल्च्_१।६० ॥  
केचित् प्रहरमध्ये च सार्द्धप्रहरमध्यतः  ।  
सार्द्धद्विप्रहरे के वा ययुर्नृपतिसन्निधिम्  ॥ वल्च्_१।६१ ॥  
[[०१०]]  
ततस्तु मतिमान् राजा विविच्य द्विज-चेष्टितान्  ।  
कौलीन्यादियथायोग्यं तेभ्यस्तत्र ददौ मुदा  ॥ वल्च्_१।६२ ॥  
सार्द्धद्विप्रहरातीते सभायामागतास्तु ये  ।  
ते सम्पर्णूधर्म्म-निष्ठाः कौलीन्यं लेभिरे द्विजाः  ॥ वल्च्_१।६३ ॥  
ये सार्द्धप्रहरे प्राप्ताः श्रोत्रियास्ते प्रकीर्त्तिताः  ।  
बभूर्गौणकुलीनास्ते यामान्तरगतास्तु ये  ॥ वल्च्_१।६४ ॥  
कालेनादिश्रोत्रियेषु विशुद्धेषु निवेशिताः  ।  
आसन् गौणाश्च विख्याताः कष्टश्रोत्रियसञ्ज्ञया  ॥ वल्च्_१।६५ ॥  
यथा गौणास्तथा कष्टा हेया एव समं सदा  ।  
इति राढीयविप्राणां कथितः कुलनिश्चयः  ॥ वल्च्_१।६६ ॥  
इति राढीयविप्राणाम् कौलीन्यादिप्राप्तिकथनम्  ।  
  
अथ वरेन्द्रवंशकथनम्  ।  
काश्यपे ऽष्टादश ज्ञेयाः शाण्डिल्येषु चतुर्दश  ।  
चतुर्व्विंशतिर्वात्स्यानाम् भरद्वाजे तथाविधः  ॥ वल्च्_१।६७ ॥  
सावर्णे विंशतिर्ज्ञेयाः कथिताः पञ्चगोत्रकाः  ।  
तेषां ग्रामी सविस्तारं कथ्यते च यथाक्रमम्  ॥ वल्च्_१।६८ ॥  
  
[[०११]]  
अथ काश्यपगोत्रस्य कृपानिधेर्वंशधराणाम् गाṁइनामानि  ।  
करञ्जो भादुडी मैत्रो बालयष्टिककेरलौ  ।  
मधुग्रामी बलीहारी मोयाली बीजकुञ्जकः  ॥ वल्च्_१।६९ ॥  
कोटिः सर्व्वग्रामकोटिः परेशश्चैव धोसकः  ।  
भद्रयामी चाश्रुकोटिः शरग्रामी च विश्रुतः  ।  
वेलग्रामी चमग्रामौ वंशजाश्च कृपानिधेः  ॥ वल्च्_१।७० ॥  
  
अथ शाण्डिल्यगोत्रस्य दामोदरस्य वंशधराणां गाṁइनामानि  ।  
रुद्रवाग्ची साधुवाग्ची लाहिडी चम्पटिस्तथा  ।  
नन्दनावाटी कालिन्दी चट्टग्रामी च पूषणः  ॥ वल्च्_१।७१ ॥  
शिहरिर्विशी मत्स्याशी वेलुडीश्चम्पसञ्ज्ञकः  ।  
सुवर्णतोटः शाण्डिल्योदामोदरस्य वंशजाः  ॥ वल्च्_१।७२ ॥  
  
अथ वात्स्यगोत्रस्य धराधरस्य वंशधराणां गाṁइनामानि  ।  
संयामिनी भीमकाली भट्टशाली च कुड्मुडिः  ॥ वल्च्_१।७३ ॥  
[[०१२]]  
भाडियालः कामकाली वात्स्यग्रामी च लक्षकः  ।  
वोड्ग्रामी जामरूखी कालीग्रामी कलीहरः  ॥ वल्च्_१।७४ ॥  
शीतली धोसली चैव तालुडी कुक्कुटी तथा  ।  
निद्राली चाक्षुषग्रामी देउलि सिहरी तथा  ॥ वल्च्_१।७५ ॥  
प्रौण्ड्रीकाक्षिः श्रुतवटी चतुरान्दी तथा स्मृतः  ।  
कालिन्दी वात्स्यगोत्रस्य धराधरस्य वंशजाः  ॥ वल्च्_१।७६ ॥  
  
अथ भरद्वाजगोत्रस्य गौतमस्य वंशधराणां गाṁइनामानि  ।  
भादडो लाड्डेल-झामा झामाली झम्पटी च वा  ।  
उर्त्तिवाही उग्ररेखी आखु-रत्नाबली खनिः  ॥ वल्च्_१।७० ॥  
गोस्वाशिराथः पिस्वीनि चेङ्गा चाखुरि पिप्पली  ।  
विशाला काञ्चनग्रामी असृक् शाकोटकस्तथा  ॥ वल्च्_१।७८ ॥  
क्षेत्रग्रामी राजग्रामी नन्दीग्रामी च जध्यलः  ।  
पुक्तिर्वृहती गोत्रेषु भरद्वाजेषु गोतमात्  ॥ वल्च्_१।७९ ॥  
  
अथ सावर्णगोत्रस्य पराशरस्य वंशधराणां गाṁइनामानि  ।  
सिंहडालक उन्दुडी शृङ्गी पाकडी लेधुडी  ।  
धुन्धुडी तातोया सेतुः कपाली लोमपेटरौ  ॥ वल्च्_१।८० ॥  
[[०१३]]  
पञ्चवटी खण्डवटी निकडिश्च समुद्रकः  ।  
पुण्डरिको यशोग्रामी केतुग्रामी च विश्रुतः  ॥ वल्च्_१।८१ ॥  
पुष्पपो भादुषी चैव वरेन्द्रा गाṁइसञ्ज्ञकाः  ।  
मुनिकल्पा अमी जाता सावर्णेषु पराशरात्  ॥ वल्च्_१।८२ ॥  
  
अथ वैदिकानां कौलिन्यादिविहीनत्वकारणम्  ।  
वैदिका ब्राह्मणा आसन् वणिजां पक्षपातिणः  ।  
ततस्तान्सदसि क्रोधान्नाजुहाव महीपतिः  ॥ वल्च्_१।८३ ॥  
नाकाङ्क्षन्नभिहारं ते राजदत्तं तपोधनाः  ।  
ब्राह्मणाः ब्रह्मविद्वांसो वैदिका इति केचन  ॥ वल्च्_१।८४ ॥  
इति वैदिकानां कौलीन्यादिराहित्यकथनम्  ।  
  
अथ कान्यकुब्जागत-कायस्यानां नामगोत्राणि  ।  
काश्यपे गोत्रे सञ्जातो दक्षनामा महामतिः  ।  
तस्य दासो गौतमस्य गोत्रे दशरथो वसुः  ॥ वल्च्_१।८५ ॥  
शाण्डिल्यगोत्रे सम्भूते भट्टनारायणः क्वती  ।  
तस्य सौकालिनो दासो घोषजो मकरन्दकः  ॥ वल्च्_१।८६ ॥  
भरद्वाजेषु विख्यातः श्रीहर्षो मुनिसत्तमः  ।  
दासस्तस्य विराटाख्यः गुहकः काश्यपः स्मृतः  ॥ वल्च्_१।८७ ॥  
[[०१४]]  
सावर्णगोत्रो निर्दिष्टो वेदगर्भस्तपोधनः  ।  
तस्य दासो मित्रवंशो विश्वामित्रस्य गोत्रकः  ।  
कालिदास इति ख्यातः शूद्रवंशसमुद्भवः  ॥ वल्च्_१।८८ ॥  
वात्स्यगोत्रेषु सम्भूतः छान्दड् इति सञ्ज्ञितः  ।  
मौद्गल्यगोत्रकोदत्तः पुरुषोत्तमसञ्ज्ञकः  ।  
एतेषां रक्षणार्थाय स्वागतो गौढ्मण्डलम्  ॥ वल्च्_१।८९ ॥  
ये घोषवसुमित्रास्तु कुलीनाः सर्व्व एव ते  ।  
देव-दत्तौ सेनसिङ्घौ पालितश्च करो गुहः  ।  
दासश्च मध्यमा अष्टौ द्विसप्ततिर्घरास्ततः  ॥ वल्च्_१।९० ॥  
अशीति र्मौलिका राजवल्लालसेन-सम्मताः  ।  
द्विसप्ततिर्घरा ये ते कायस्थेष्वधमाः स्मृताः  ॥ वल्च्_१।९१ ॥  
  
अथ गुणवत्कायस्थप्रशंसा  ।  
शूद्रास्तु ये दानपरा भवन्ति व्रतान्विता विप्रपरायणाश्च  ।  
अन्नं हि तेषां सततं सुभोज्यं भवेत् द्विजैर् दृष्टम् इदं पुरातनैः  ॥ वल्च्_१।९२ ॥  
  
इत्यानन्दभट्टप्रोक्ते वल्लालचरिते पूर्व्वखण्डं सम्पूर्णम् ।  
  
___________________________________________________________________________  
[[०१५]]  
  
वल्लालचरितम्  
उत्तरखण्डम्  
  
अथ प्रथमो ऽध्यायः  ।  
वल्लालचरितं पूर्ब्बखण्डीयं कथितं मया  ।  
श्रूयतामुत्तरे खण्डे विस्तरात् कथ्यते ऽधुना  ॥ वल्च्_२,१।१ ॥  
सेनवंशधरो राजा वल्लालो नाम विश्रुतः  ।  
पुरेमामभुनक् पृथ्वीं प्रभावाक्षतशासनः  ॥ वल्च्_२,१।२ ॥  
प्रभुश्च यौवनस्थो ऽपि तस्मिन्नासीद्विवेकता  ।  
नाहारि ब्राह्मणी कन्या कदाचिदपि भूभृता  ॥ वल्च्_२,१।३  
कामाचारो ऽपि दृप्तो ऽपि स प्रियङ्करकिङ्करः  ।  
कदाचिच्च परस्त्रीणां जारत्वं नाकरोन्नृपः  ॥ वल्च्_२,१।४ ॥  
असेवि चाण्डालकन्या राज्ञा द्वादशवार्षिकी  ।  
नटीकन्या च सिद्ध्यर्थं पाषण्डमतवर्त्तिना  ॥ वल्च्_२,१।५ ॥  
यावन्नासीत् भट्टपादैरुपदिष्टो महीपतिः  ।  
तावत् स कृतवान् कर्म्म तत्तत् सज्जनगर्हितम्  ॥ वल्च्_२,१।६ ॥  
[[०१६]]  
भट्टानुव्रतिना तेन ततो विमलबुद्धिना  ।  
किं किं नानुष्ठितं कर्म्म ब्राह्मणानां प्रियङ्करम्  ॥ वल्च्_२,१।७ ॥  
वङ्गवागदडिवारेन्द्रराढाभूर्मिथिलापि च  ।  
तस्यासीद्विपुलं राष्ट्रमेतद्विषयपञ्चकम्  ॥ वल्च्_२,१।८ ॥  
वसतिस्म नृपः श्रीमान् पुरा गौडे पुरोत्तमे  ।  
कदाचिद्वा यथाकामं नगरे विक्रमे पुरे  ॥ वल्च्_२,१।९ ॥  
स्वर्णग्रामे कदाचिद्वा प्रासादे सुमनोहरे  ।  
रममानः सह श्रीभिर्दिवीव त्रिदिवेश्वरः  ॥ वल्च्_२,१।१० ॥  
वैहारिकासु विद्यासु वाजिपृष्ठे च पण्डितः  ।  
शस्त्रास्तेषु परं दक्षो दाने कर्ण इवापरः  ॥ वल्च्_२,१।११ ॥  
  
इत्यानन्दभट्टप्रोक्ते वल्लालचरिते वल्लालपरिचयो नाम प्रथमो ऽध्यायः ।  
  
_______________________________________  
  
[[०१७]]  
  
अथ द्वितीयो ऽध्यायः  ।  
पुरोदन्तपुराधीशं जिगीषुरवनीपतिः  ।  
वित्ताढ्याद्वल्लभानन्दाग्निष्ककोटिं गृहीतवान्  ॥ वल्च्_२,२।१ ॥  
वारं वारं जितो राजा यतो मणिपुराहवे  ।  
ततो ऽभियानं घोरं स कर्त्तुमासीत्समुद्यतः  ॥ वल्च्_२,२।२ ॥  
वल्लभे ऽदातुकामे ऽपि दृष्ट्वा संविद्व्यतिक्रमम्  ।  
प्रेषयामास दूतं स वणिजाय महात्मने  ॥ वल्च्_२,२।३ ॥  
स दूतः सङ्ककोटस्थं वल्लभं समुपागतः  ।  
विज्ञापयामास तदा वल्लालनृपशासनम्  ॥ वल्च्_२,२।४ ॥  
  
वल्लाल उवाच:  
यथास्माभि र्हि कर्त्तव्यं संयानं प्रति कीकटम्  ।  
विधाय सुमहोद्योगं षड्ङ्गबलसंयुतैः  ॥ वल्च्_२,२।५ ॥  
ततो वल्लभचन्द्रः स गृह्णन् प्राणित्यलेखनम्  ।  
प्रेषयन् तु सार्द्धकोटिं सुवर्णमिति माचिरम्  ॥ वल्च्_२,२।६ ॥  
  
वल्लभ उवाच:  
अमितव्ययिना राज्ञा कालिका पातिता सकृत्  ।  
किं ब्रूमो नृपतिं नैवं मया दृष्टः सतां विधिः  ॥ वल्च्_२,२।७ ॥  
[[०१८]]  
कस्माद्वा समरोद्योगः लब्धस्य परिपालनम्  ।  
राष्ट्रस्यैवोचितं कर्त्तुं युद्धमेतदकारणम्  ॥ वल्च्_२,२।८ ॥  
त्यज्यताम् ग्राṁवारबुद्धिः प्रजानां हितकाम्यया  ।  
प्रजाक्षयकरं युद्धमधर्म्म्यं निरयप्रदम्  ॥ वल्च्_२,२।९ ॥  
यदृच्छाचारो नृपती राजधर्म्मं न पश्यति  ।  
अरक्षणे महद्दोषः किं गुणो राष्ट्रवर्द्धनैः  ॥ वल्च्_२,२।१० ॥  
क्षेत्रियं भगवद्भक्तमथवा मुषलं धनुः  ।  
न को ऽपि पुरुषः कर्त्तुं कदाचिद्भवति प्रभुः  ॥ वल्च्_२,२।११ ॥  
अरक्षित्वा प्रजा राजा केवलं वलिमाददत्  ।  
अयशो महदाप्नोति निरयञ्चैव गच्छति  ॥ वल्च्_२,२।१२ ॥  
इत्याहुः कोशातकिनः किं राजनयचर्च्चया  ।  
राजनीति र्हि विज्ञेयं शत्रूणां परिमर्दनम्  ॥ वल्च्_२,२।१३ ॥  
अथवा विग्रहैर्यस्मात् पीड्यन्ते ऽस्मद्विधा जनाः  ।  
उलपा इव सामान्या ब्रवीमि तेन हेतुना  ॥ वल्च्_२,२।१४ ॥  
यदि स्यान्नृपति र्द्दद्यात् करादानसमन्वितम्  ।  
आधित्वे हरिकेलीयं ऋणं दातुं तदोत्सहे  ॥ वल्च्_२,२।१५ ॥  
तस्य तद्भाषितं सर्व्वं स दूतः श्रान्तवाहनः  ।  
विक्रमं पुरमागत्य वल्लालाय न्यवेदयत्  ॥ वल्च्_२,२।१६ ॥  
एतच्छ्रुत्वाथ सन्देशं वल्लालः पृथिवीपतिः  ।  
मन्युना स प्रजज्वाल कुटङ्को वह्निना यथा  ॥ वल्च्_२,२।१७ ॥  
तदास्य कोपताम्रास्यात् सुस्राव स्वेदशम्बरम्  ।  
अग्निसंयोगतः स्विन्नदह्यमानेन्धनाद् यथा  ॥ वल्च्_२,२।१८ ॥  
वल्लभे ज्रातसंरोषो निर्द्दोषेषु वणिक्ष्वपि  ।  
क्रुद्धो भूत्वा स वल्लालः चकार कदनं भृशम्  ॥ वल्च्_२,२।१९ ॥  
शुल्कादानमिषेणापि जहार वणिजां बलात्  ।  
व्यवहारे धृतं वस्तु केषाञ्चित् क्रोशतामपि  ॥ वल्च्_२,२।२० ॥  
असवर्णाविवाहस्तु निषिद्धोपि कलौ युगे  ।  
गोविन्दाढ्यस्य कन्यां स जहार वणिजो बलात्  ॥ वल्च्_२,२।२१ ॥  
नहर्द्देवो ऽपि सौवर्णादनुदर्शं चकार ह  ।  
कुलवृद्धैः सहागत्य नापि प्रत्यग्रहीच्च तम्  ॥ वल्च्_२,२।२२ ॥  
ततः स मन्त्रयन् राजा गूढ्ं चाटुविटैः सह  ।  
पीडयामास वणिजो दूतञ्चेदमुवाच ह  ॥ वल्च्_२,२।२२ ॥  
  
वल्लाल उवाच:  
सुवर्णा वणिजो राष्ट्रे दुःशीला धनगर्व्विताः  ।  
ब्राह्मणान् ते तूलयन्ति ब्रह्मक्षत्रञ्च मामपि  ॥ वल्च्_२,२।२३ ॥  
[[०२०]]  
वल्लभानन्दनामा च वणिग्गणमहत्तरः  ।  
अशिष्टः कुलजन्मन्यो दाम्भिकश्च विशेषतः  ॥ वल्च्_२,२।२४ ॥  
इत्यादीन् सुवहून् दोषानारोप्य पण्यजीविषु  ।  
वल्लभाय सङ्ककोटे राजा दूतं व्यसर्जयत्  ॥ वल्च्_२,२।२५ ॥  
आसेधं विपुलं चक्रे भयं मैत्रं च दर्शयन्  ।  
येन केन प्रकारेण तं वशीकरणेच्छया  ॥ वल्च्_२,२।२६ ॥  
तदाददे द्विगुणितमन्यायेन करं भरम्  ।  
माद्दादावाहरच्छुल्कमसकृच्छौल्किकच्छलात्  ॥ वल्च्_२,२।२७ ॥  
  
इत्यानन्दभट्टप्रोक्ते वल्लालचरिते वणिगावर्षणं नाम द्वितीयो ऽध्यायः  ।  
  
  
_______________________________________  
  
  
  
अथ तृतीयो ऽध्यायः  ।  
एकदारुह्य जवनमश्वं राजा यदृच्छया  ।  
प्रययौ धवलेश्वर्य्यास्तीन् रुचिरकाननम्  ॥ वल्च्_२,३।१ ॥  
उपकूलेषु रम्येषु वनेषु सैकतेषु च  ।  
भ्रममाणो ददर्शासौ नदीतीरविचारिणीम्  ॥ वल्च्_२,३।२ ॥  
वर्त्तुलौ स्फुटकेशोरौ दृढावविरलौ कुचौ  ।  
लज्जया वसनान्तेन छादयन्तीं सुलोचनाम्  ॥ वल्च्_२,३।३ ॥  
सुकेशां शुद्धदशनां बालां सरसिजाननाम्  ।  
तन्वङ्गीं सुकोमलाङ्गीं सुनासां मृदुहासिनीम्  ॥ वल्च्_२,३।४ ॥  
वृहन्नितम्बविम्बाढ्यां सुकपोलां मनोहराम्  ।  
स हितामेकया सख्या स्थलजामिव पद्मिनीम्  ॥ वल्च्_२,३।५ ॥  
तस्याः परमकामिन्याः ललिताद्वदनाम्बुजात्  ।  
अपिवल्लावण्यरसं राज्ञो नयनषट्पदः  ॥ वल्च्_२,३।६ ॥  
उन्मादनकटाक्षेण विविद्धाङ्गो महीपतिः  ।  
तां विलोक्य ययौ तूर्णं मन्मथस्य विधेयताम्  ॥ वल्च्_२,३।७ ॥  
[[०२२]]  
उपप्रयाय सुश्रोणिं स तां पद्मनिभेक्षणाम्  ।  
पश्यन्नेव निर्निमेषं तिष्ठन्तीं वाक्यमब्रवीत्  ॥ वल्च्_२,३।८ ॥  
  
राजोवाच:  
नेत्रेण नीलकमलं कमलं मुखेन  
कुन्देन दन्तमधरेण सुपक्वविम्बम्  ।  
गात्रेण चम्पकदलं परिभूय भासि  
का त्वं सरित्तटवने वनदेवतेव  ॥ वल्च्_२,३।९ ॥  
सामन्तसङ्घपरिसेवितपादपद्मो  
वैधव्यकारणविधिः परसुन्दरीणाम्  ।  
वल्लालसेननृपतिस्तव कुन्ददन्ति  
यातो विधेयविषयः कुरु नेत्रपातम्  ॥ वल्च्_२,३।१० ॥  
तच्छ्रुत्वा जातरागा सा भावमावृण्वती तदा  ।  
किञ्चिदवाङ्मुखी प्राह नृपतिं मृदुसुस्वना  ॥ वल्च्_२,३।११ ॥  
  
कन्योवाच:  
आचक्ष्व मैवमवनीश्वर मां कुमारीम्  ।  
वंशः क्व ते विधुभवः क्वच सम्भवो मे  ॥ वल्च्_२,३।१२ ॥  
चर्म्मारकोरितनया विदितास्मि लोके  ।  
नाहं त्वया ह्यकुलजा परिणेतुमर्हा  ॥ वल्च्_२,३।१३ ॥  
  
राजोवाच:  
किं व्यामोहयसे बाले कोरिकन्येतिवादिनी  ।  
चर्म्मार्य्या ईदृशं रूपं किं स्यात् भुवनमोहनम्  ॥ वल्च्_२,३।१४ ॥  
चर्म्मारस्य नासि कन्या पालकः स तु केवलम्  ।  
राजकन्यासि भद्रे त्वं ध्रुवमेव न संशयः  ॥ वल्च्_२,३।१५ ॥  
को वा कापुरुषो लोके भवेदीदृक् वरानने  ।  
यस्त्वां निधिमिव प्राप्यामूल्यं करगतं त्यजेत्  ॥ वल्च्_२,३।१६ ॥  
कुलजाकुलजा वासि त्वमेव हृदयप्रिया  ।  
आयाहि त्वं मया सार्द्धं त्वां नयामि निजं पुरम्  ॥ वल्च्_२,३।१७ ॥  
तच्छ्रत्वा वचनं तस्य राज्ञः साचीकृतेक्षणा  ।  
सा सखीं नोदयामास वक्तुं तत्रोचितं तदा  ॥ वल्च्_२,३।१८ ॥  
  
सख्युवाच:  
यद्यस्याः पाणिं विधिना ग्रहीतुं कृतनिश्चयः  ।  
तदैनां नय ते सार्द्धमेषात्मानं ददाति ते  ॥ वल्च्_२,३।१९ ॥  
  
राजोवाच:  
गान्धर्वेण विधानेन इयं प्राप्ता स्वयंवरा  ।  
पतित्वेन भवाम्यस्या इयं मे जीवितेश्वरी  ॥ वल्च्_२,३।२० ॥  
[[०२४]]  
इत्युक्त्वा कोरिकन्यां स पुनरेव जगाद ताम्  ।  
सुमुखीं परमानन्दसन्दोहविकचाननः  ॥ वल्च्_२,३।२१ ॥  
  
राजोवाच:  
चल मम साकं भव मम भार्य्या स्वारोहेदं वरयानम्  ।  
अवरोधे स्वामिनी च भव मम चैवान्तःपुराणाम्  ॥ वल्च्_२,३।२२ ॥  
इत्युक्त्वा स्मयमानस्त्वां वेपमानां समग्रहीत्  ।  
ससखीं याप्य यानेन निनाय विक्रमं पुरम्  ॥ वल्च्_२,३।२३ ॥  
ततस्तामनवद्याङ्गीं स्वस्य गेहे न्यवेशयन्  
बुभुजे कामतो राजा राजकृत्ये हतादरः  ॥ वल्च्_२,३।२४ ॥  
अत्यन्तं लालिता सातु राज्ञा चर्म्मारदारिका  ।  
सिषेवे ऽवरोधमध्ये चलच्चामरमारुतम्  ॥ वल्च्_२,३।२५ ॥  
शुद्धान्तगतया सार्द्धं विहरन् स तया सुखम्  ।  
नृपतिर्बुबुधे नैव कालातिक्रमणं महत्  ॥ वल्च्_२,३।२६ ॥  
  
इत्यानन्दभट्टप्रोक्ते वल्लालचरिते सुन्दरीसमागमो नाम तृतीयो ऽध्यायः  ।  
  
  
_______________________________________  
  
  
  
चतुर्थो ऽध्यायः  
ततः कालेन कियता क्रीडारत्नसमुत्सुकः  ।  
एकदान्तःपुरं राजा विवेश रजनीमुखे  ॥ वल्च्_२,४।१ ॥  
प्रविश्य शयनागारं दयितां भूमिशायिनीम्  ।  
ददृशे सुकुमाराङ्गीं कृत्तमूललतामिव  ॥ वल्च्_२,४।२ ॥  
वाससा मुखमाच्छाद्य रुदतीं कमलेक्षणाम्  ।  
अदुःखार्हां प्रियतरामात्मनो जीवितादपि  ॥ वल्च्_२,४।३ ॥  
तां दृष्ट्वा मलिनाकारां लुठन्तीं धरणीतले  ।  
जुघूर्ण मस्तकं तस्य नेत्राभ्यां ददृशे तमः  ॥ वल्च्_२,४।४ ॥  
विस्मयानो नरपतिस्तस्या नयनजं जलं  ।  
परिमृज्याकुलीभूतः सभयं वाक्यमब्रवीत्  ॥ वल्च्_२,४।५ ॥  
  
राजोवाच:  
किन्न्विदं मृगशावाक्षि नेत्राभ्यां स्रवते जलम्  ।  
अवाङ्मुखी किमर्थं त्वं भूमावेव विलुण्ठसे  ॥ वल्च्_२,४।६ ॥  
नत्वहं विप्रियं किञ्चिदकार्षं तव भामिनि  ।  
क्रन्दनेन दुःखयसे कथं मां तनुमध्यमे  ॥ वल्च्_२,४।७ ॥  
कथं कौसुम्भवसनं सौवर्णम्बा शुचिस्मिते  ।  
नानुगृह्णासि सुश्रोणि मणिवीजपयोधरे  ॥ वल्च्_२,४।८ ॥  
[[०२६]]  
धम्मिल्लरचना सुभ्रु मल्लीदाम्ना सुगन्धिना  ।  
कुचयोश्चन्द्रलेखेव पत्राङ्का च न कारिता  ॥ वल्च्_२,४।९ ॥  
पुरानितम्बसंसर्गात् यत्ते सारसनोत्तमम्  ।  
शोभितं नाधुना भूमौ पतितं तद्विराजते  ॥ वल्च्_२,४।१० ॥  
मक्तावली भ्राजते न च्युता तव कुचद्वयात्  ।  
ग्रैवेयकं च्युतं कण्ठादनाभरणतां गतम्  ॥ वल्च्_२,४।११ ॥  
पूर्णिमाकौमुदीकान्तिनिर्ज्जितस्मितशोभिना  ।  
किं नो वदसि वक्तेन कुशेशयसुगन्धिना  ॥ वल्च्_२,४।१२ ॥  
सर्व्वथाम्बुजपत्राक्षि तवास्मि वचनङ्करः  ।  
प्रतीक्षन्ते तवादेशं मज्जनाश्च सदा प्रिये  ॥ वल्च्_२,४।१३ ॥  
कथं नादिशसे प्राग्वत् स्मितपूर्व्वाभिभाषिणि  ।  
प्रपन्नं प्रपदे प्राप्तं दासं हिमकरानने  ॥ वल्च्_२,४।१४ ॥  
त्वत्त्वः प्रियतरा नान्या वर्त्तते मम सुन्दरि  ।  
त्वं हि मे जीवनं प्राणाः त्वं हि मे परमा गतिः  ॥ वल्च्_२,४।१५ ॥  
श्रवणामृतवाक्येन मां जीवय सुहासिनि  ।  
कायस्थञ्चाप्यकायस्थं स्फुरन्तमपि मां मृतम्  ॥ वल्च्_२,४।१६ ॥  
दास्ये प्रत्ययकारिण्याः कोटिं प्रत्ययकारिणि  ।  
रत्नालङ्कारभारं वा यत्ते मनसि वर्त्तते  ॥ वल्च्_२,४।१७ ॥  
अप्यहं लक्ष्मणं जह्याम् त्वत्प्रियार्थं वरानने  ।  
गाङ्गेयं सागरं बाले प्रविशेयम् हुताशनम्  ॥ वल्च्_२,४।१८ ॥  
[[०२७]]  
किमाभीलकारणं ते जीवितेश्वरि कथ्यताम्  ।  
तत्प्रियं प्राकरिष्यामि शपे ते ललिताङ्घ्रिणा  ॥ वल्च्_२,४।१९ ॥  
निरीक्षसे किं न सुभ्रु प्रेष्य मां तव सुन्दरि  ।  
केनावमानितासि त्वमग्नौ कः शलभायते  ॥ वल्च्_२,४।२० ॥  
अनाट्यः को भवेदाढ्यः आढ्यो यायादनाट्यताम्  ।  
को वद्धो मुच्यतामद्य को ऽवध्यो वा निहन्यताम्  ॥ वल्च्_२,४।२१ ॥  
श्रुत्वैवं भाषितं तस्य कामस्य वशवर्त्तिनः  ।  
साभिमानवती राज्ञः स्थिता नतमुखी तदा  ॥ वल्च्_२,४।२२ ॥  
व्यावृत्तवदनं रामा किञ्चित् साचीकृतेक्षरणा  ।  
सकृद्विलोक्य नृपतिं तस्थौ नतमुखी पुनः  ॥ वल्च्_२,४।२३ ॥  
श्वासकम्पदृढोरोजा स्फुरद्विम्बाधरा ततः  ।  
परिमृज्याञ्चलेनास्रं बभाषे गद्गदस्वना  ॥ वल्च्_२,४।२४ ॥  
  
पद्माक्ष्युवाच:  
यदि ते मत्प्रियं कार्य्यं मां प्रेषय पितुर्गृहम्  ।  
दुःखार्हां दुःखिनीं नाथ काननान्तरचारिणीम्  ॥ वल्च्_२,४।२५ ॥  
भोगिनीं कृपाणां मां मन्नामधेयञ्च विस्मर  ।  
राज्यं भुङ्क्ष्व महाराज मां विहाय सुखं सदा  ॥ वल्च्_२,४।२६ ॥  
प्राप्तोसि सुमहद्दुखं नृपते मम कारणात्  ।  
देशदेशान्तरे कान्त मद्धैतोस्त्वं कलङ्कभाक्  ॥ वल्च्_२,४।२७ ॥  
[[०२८]]  
राज्ञां वा राजपुत्राणां प्राज्ञानामभिजन्मनाम्  ।  
पुरा नाज्ञासिषं नाथ प्रकृतिं वनचारिणी  ॥ वल्च्_२,४।२८ ॥  
अद्य लोकचरित्राणां जाताभिज्ञावनीपते  ।  
जीवेयं यदि पश्येयं तदा किं किं न किल्बिषम्  ॥ वल्च्_२,४।२९ ॥  
धनादौ नहि मे कार्य्यं किमलङ्करणादिना  ।  
पतित्वा धवलेश्वर्य्यां निमज्जेयमहं ध्रुवम्  ॥ वल्च्_२,४।३० ॥  
एवं विलपमानां तां वल्लालः क्षौणिपालकः  ।  
प्रवेशयन् वक्षसीव तां पुनर्वाक्यमब्रवीत्  ॥ वल्च्_२,४।३१ ॥  
  
राजोवाच:  
शिरो मे घूर्णते जाये वदनञ्च विशुष्यति  ।  
किमु तत्कारणं यस्मात् त्वमेवं भृशमाकुला  ॥ वल्च्_२,४।३२ ॥  
त्वं हि मे जीवनं पत्नि त्वं हि मे परमं तपः  ।  
त्वमेव मे राजधर्म्मः प्राणानामीश्वरी च मे  ॥ वल्च्_२,४।३३ ॥  
त्वया हीनं न काङ्क्षेयं काञ्चीशत्वमपि प्रिये  ।  
त्वया सह विशालाक्षि वने वासो वरं मम  ॥ वल्च्_२,४।३४ ॥  
प्राणा अपि मया शक्यास्त्यक्तुं न त्वां कदाचन  ।  
शक्नुयामसितापाङ्गि कलङ्केषु च का कथा  ॥ वल्च्_२,४।३५ ॥  
[[०२९]]  
पादानतं महादेवि किं नानुकम्पसे पतिम्  ।  
प्राणैर्म्मम शापितासि वद त्रैलोक्यसुन्दरि  ॥ वल्च्_२,४।३६ ॥  
त्वमेव महिषी राज्ञि भर्त्ताहं ते महागुरुः  ।  
आचक्ष हृद्गतं भावमेषोहं विहिताञ्जलिः  ॥ वल्च्_२,४।३७ ॥  
पतामि त्वत्पदौ मूर्द्ध्ना कस्मान्न दयसे पतिम्  ।  
भक्तमन्यास्वनासक्तं प्रसीदाम्बजलोचने  ॥ वल्च्_२,४।३८ ॥  
एवं तदा व्याहरन्तं राजानमुत्पलेक्षणा  ।  
उवाच दारुणं वाक्यमुच्छसन्ती मुहुर्मुहुः  ॥ वल्च्_२,४।३९ ॥  
  
राज्ञ्युवाच:  
अवक्तव्यमपि स्वामिन् त्वां वदामि शृण प्रभो  ।  
आकर्ण्य च प्राणनाथ यत्कर्त्तव्यं तदाचर  ॥ वल्च्_२,४।४० ॥  
भर्त्ता हि रक्षकः स्त्रीणां युवतीनां विशेषतः  ।  
भर्त्तारं यदि नो वच्मि कं वदामि सयौवना  ॥ वल्च्_२,४।४१ ॥  
भर्त्ता गतिर्हि नारीनां भर्त्ता परमदेवता  ।  
ब्राह्मणस्य मुखात् पित्रालये देव मया श्रुतम्  ॥ वल्च्_२,४।४२ ॥  
पातिव्रत्यं परो धर्म्मः श्रयते योषितामिति  ।  
नाहमत्याचरामि त्वां मनसापि कदाचन  ॥ वल्च्_२,४।४३ ॥  
नाहं प्राकृतनारीव पतिभक्तिविवर्ज्जिता  ।  
हृत्पद्मासनमास्थाप्य सदा त्वां पूजयाम्यहम्  ॥ वल्च्_२,४।४४ ॥  
येनाहं सततं पूज्या प्रणिपातेन भक्तितः  ।  
तेनाहं नीचवृत्तेन विमार्गेणावमानिता  ॥ वल्च्_२,४।४५ ॥  
[[०३०]]  
धिक् तं स किल्विषाचारः कामान्धो व्यत्थितेन्द्रियः  ।  
मातरं यः कामयते दुरात्मा मां पतिव्रताम्  ॥ वल्च्_२,४।४६ ॥  
अद्य साहं गता नाथ पायुक्षालनमन्दिरम्  ।  
एकाकिनीमसौ दृष्ट्वा स्मयन्ननुससार माम्  ॥ वल्च्_२,४।४७ ॥  
भीतया यन्मयाहूता सखी तत्र द्रुतं गता  ।  
ततो दुष्टात्मना नाथ न तेन मलिनीकृता  ॥ वल्च्_२,४।४८ ॥  
धर्मेण रक्षिता साहं त्वाम् वदामि यथायथम्  ।  
कम्पन्ते मम गात्राणि स्मृत्वा तस्य कुचेष्टितम्  ॥ वल्च्_२,४।४९ ॥  
भीतास्मि कुत्सिताचारात् तस्मादहमरक्षिता  ।  
विपत्स्ये निर्णायकेव चमूरायोधनं गता  ॥ वल्च्_२,४।५० ॥  
इत्युक्त्वा दारुणं वाक्यं क्रूरा वल्लालवल्लभा  ।  
विररामोत्सृजन्त्यस्रं तदा वल्लभवक्षसि  ॥ वल्च्_२,४।५१ ॥  
तच्छ्रुत्वा वचनं राजा प्रियास्यकमलच्युतम्  ।  
कोपेनासौ प्रजज्वाल दावेनेव धराधरः  ॥ वल्च्_२,४।५२ ॥  
तदा क्रुद्धस्य म्लेच्छास्यसदृशास्यमहीक्षितः  ।  
स्फुरत् सर्व्वाङ्गस्य नेत्रयुगलं लोहितायते  ॥ वल्च्_२,४।५३ ॥  
तां वारणवल्लभोरु वल्लालो वल्लभां ततः  ।  
पुत्रे दण्डं प्रतिज्ञाय सान्त्वयामास विक्लवाम्  ॥ वल्च्_२,४।५४ ॥  
पुत्रदुश्चेष्टितं ध्यायन् तल्पे कोपाकुलो नृपः  ।  
जाग्रदेव यामिनीं तां कथञ्चिदत्यवाहयत्  ॥ वल्च्_२,४।५५ ॥  
  
इत्यानन्दभट्टप्रोक्ते वल्लालचरिते दयिताप्रसाधनं नाम चतुर्थो ऽध्यायः  ।  
  
  
_______________________________________  
  
  
[[०३२]]  
  
अथ पञ्चमो ऽध्यायः  
  
उत्थायाहर्म्मुखे राजा क्रोधमाहारयन् भृशम्  ।  
घातुकानादिशद्धन्तुमुपांशु तनयं प्रियम्  ॥ वल्च्_२,५।१ ॥  
श्रुत्वा स्वस्य बधादेशं तपस्वी लक्ष्मणमस्ततः  ।  
व्याकुलो मन्त्रयामास कान्तया सह निर्ज्जने  ॥ वल्च्_२,५।२ ॥  
रजन्यां गाहमानायामामन्त्र्य रहसि प्रियाम्  ।  
गुप्तां तरणिमारुह्य पलायत महाभयात्  ॥ वल्च्_२,५।३ ॥  
प्रभातायां विभावर्य्यां ज्ञात्वा तस्य पलायनम्  ।  
दुर्गावाडीं ययौ राजा चिन्ताजृम्भविलोचनः  ॥ वल्च्_२,५।४ ॥  
प्रविशन् मन्दिरं तत्र भित्तिकायां महीपतिः  ।  
स्वस्नुषालिखितं श्लोकं दृष्ट्वेममपठत् स्वयम्  ॥ वल्च्_२,५।५ ॥  
पतत्यविरतं वारि नृत्यन्ति शिखिनो मुदा  ।  
अद्य कान्तः कृतान्तो वा दुःखस्यान्तं करिष्यति  ॥ वल्च्_२,५।६ ॥  
श्लोकमेतं वाचयित्वा वल्लालो धरणीपतिः  ।  
पुत्रस्नेहचलच्चित्तः कैवर्त्तानाजुहाव ह  ॥ वल्च्_२,५।७ ॥  
तान् प्राप्तानब्रवीद्राजा हंहो नौकर्म्मजीविनः  ।  
मत्प्रियं यदि कर्त्तव्यं श्रयतां वचनं मम  ॥ वल्च्_२,५।८ ॥  
इतो ऽपक्रान्तस्तनयो लक्ष्मणः क्रोधलक्षणः  ।  
युष्मभ्यमीप्सितं दद्यामन्विष्यानयताञ्जसा  ॥ वल्च्_२,५।९ ॥  
  
नाविका ऊचुः:  
भूधरे कन्दरे दुर्गे कान्तारे सलिलेश्वरे  ।  
पाताले वानयिष्यामस्तिष्ठन्तमपि माचिरात्  ॥ वल्च्_२,५।१० ॥  
इत्युक्त्वा चाभिवाद्याथ राजानं नाविका मुदा  ।  
आनेतुं लक्ष्मणं जग्मुः कृत्वा कोलाहलं भृशम्  ॥ वल्च्_२,५।११ ॥  
अरित्राणां द्विसप्तत्या वाहयन्तस्तरीं द्रुतम्  ।  
आनिन्युर्लक्ष्मणं द्वाभ्यामहोभ्यां जालजीविनः  ॥ वल्च्_२,५।१२ ॥  
ततस्तेभ्यो ददौ राजा सन्तोषविमलाननः  ।  
धनरत्नवस्त्रभारान् हालिक्यञ्चोपजीवनम्  ॥ वल्च्_२,५।१३ ॥  
  
इत्यानन्दभट्टप्रोक्ते वल्लालचरिते लक्ष्मणानयनं नाम पञ्चमो ऽध्यायः  ।  
  
  
_______________________________________  
  
[[०३४]]  
  
अथ षष्ठोध्यायः  
  
अथास्ति शैवैः सकलैश्च शाक्तैः सौरैस्तथा वैष्णवगाणपत्यैः  ।  
उपासिकोपासकदण्डिभिश्च वन्द्यः सदा भिक्षुकभिक्षुणीभिः  ॥ वल्च्_२,६।१ ॥  
विप्रैश्च क्षेत्रैः वरिगजैश्च शूद्रैः सन्न्यासिभि र्मानुषमानुषीभिः  ।  
सर्व्वैश्च पूज्यो वरदः प्रसिद्ध उ माधवोग्रः किल देवदेवः  ॥ वल्च्_२,६।२ ॥  
अथानादिमहालिङ्गं पूर्व्वस्मिन् गौड्मण्डले  ।  
गताः स्म पूजितुं देवं मानवा उग्रमाधवम्  ॥ वल्च्_२,६।३  ।  
ब्राह्मणाः क्षत्रियाः सर्व्वे वैश्याश्च मनुजादयः  ।  
सत्शूद्राद्याश्च शूद्राश्च महास्थानमुपागताः  ॥ वल्च्_२,६।४  
केचित् पुष्पाणि सङ्गृह्य धूपदीपानथापरे  ।  
केचित् गन्धञ्च नैवेद्यान् केचित् व्यजनचामरान्  ॥ वल्च्_२,६।५ ॥  
केचिच्छत्राणि रत्नानि दाम्नश्च वसनानि च  ।  
इत्यादीनि समागृह्य ते द्रव्याणि समागताः  ॥ वल्च्_२,६।६ ॥  
षडार्त्तवैः प्रसूनैश्च करवीरादिभिर्जनाः  ।  
स्वभुवं पूजयामास र्धूपैश्च चन्दनादिभिः  ॥ वल्च्_२,६।७ ॥  
वारिभिस्तीर्थजैः स्वच्छैः कुङ्कुमैः सह रञ्जितैः  ।  
शङ्करं स्नापयामासुः शीतलैश्च सुगन्धिभिः  ॥ वल्च्_२,६।८ ॥  
ददु र्घृतप्रदीपान् च तैलदीपानथापरे  ।  
क्षीरार्घञ्च ददुस्तत्र पाद्यञ्चामलवारिभिः  ॥ वल्च्_२,६।९ ॥  
गोपायसै र्गोघृतैश्च मधुकुङ्कुमकर्पूरैः  ।  
पञ्चामृतैः केशरैश्च गुडैश्च शर्करैरपि  ॥ वल्च्_२,६।१० ॥  
चन्दनश्च सुगन्धश्च पञ्चगन्धै र्मुदापरे  ।  
शङ्करं लेपयामासु र्मानवा भक्तितत्पराः  ॥ वल्च्_२,६।११ ॥  
शाल्यन्नमोदनैर्युक्तं परमान्नं ददु र्मुदा  ।  
लड्डुकाञ्च पिष्टकाञ्च नैवेद्यान् विविधानपि  ॥ वल्च्_२,६।१२ ॥  
पताकान् स्थापयामासुश्चलच्चीनांशुकान् तथा  ।  
ननृतुश्च जगुः केचित् केचित् घण्टामवीवदन्  ॥ वल्च्_२,६।१३ ॥  
सुवर्णं रजतं ताम्रं ददुः केचित् स्वयम्भुवे  ।  
ददुश्च पञ्चरत्नानि सह लाजाक्षतै र्नराः  ॥ वल्च्_२,६।१४ ॥  
करोद्धर्त्तनताम्बलमुखवासान् ददुस्तथा  ।  
देवस्यारूरुपन् मूर्द्ध्नि दुर्व्वापुष्पाक्षतानि च  ॥ वल्च्_२,६।१५ ॥  
एवं पञ्चोपचारेण मानवा भूसुरादयः  ।  
शिवमीजु र्जपञ्चक्रुः प्रचक्रुश्च प्रदक्षिणाम्  ॥ वल्च्_२,६।१६ ॥  
नृत्यै र्गीतै र्महोत्साहैः वाद्यैश्च मधुरस्वनैः  ।  
हां हुङ्कारैः समुल्लासैर्वाहयन्नुग्रमाधवम्  ॥ वल्च्_२,६।१७ ॥  
[[०३६]]  
केचित्पञ्चाङ्गयुक्तेन साष्टाङ्गेन तथापरे  ।  
प्रणेमुश्चार्पयामासुः स्तोत्रञ्च मधुरस्वनैः  ॥ वल्च्_२,६।१८ ॥  
भल्लकै र्झल्लरीभिश्च मृदङ्गैर्मर्द्दलैस्तथा  ।  
मुरलीभिश्च तन्त्रीभिः केचिदीजुः स्वयम्भुवम्  ॥ वल्च्_२,६।१९ ॥  
जयमङ्गलगाथाभिर्धारणीभिश्च गीतिभिः  ।  
शङ्करं भिक्षुभिक्षुण्यरीजुर्गानैश्च भाषजैः  ॥ वल्च्_२,६।२० ॥  
सुस्वरै र्वेदपाठैश्च विप्रा वेदविदां वराः  ।  
क्षत्रिया स्वर्णरत्नादिछत्रकैश्च महोत्तमैः  ॥ वल्च्_२,६।२१ ॥  
वणिकाश्चूडामणिभिः सौवर्णै र्बिल्वपत्रकैः  ।  
शूद्राश्च पूजयामासु र्विविधैश्च क्रियाफलैः  ॥ वल्च्_२,६।२२ ॥  
अथान्ये आगता ये च जातयो रजकादयः  ।  
ते सर्व्वे दूरतः स्थित्वा प्रणेमुश्च पुनः पुनः  ॥ वल्च्_२,६।२३ ॥  
  
इत्यानन्दभट्टप्रोक्ते वल्लालचरिते उग्रमाधवपूजनं नाम षष्ठोध्यायः  ।  
  
  
_______________________________________  
  
  
  
अथ सप्तमा ऽध्यायः  
  
कस्मिंश्चित् काले पद्माक्षी वल्लालदयिता पुरा  ।  
शङ्करं पूजितुं तत्र महास्थानमुपागता  ॥ वल्च्_२,७।१ ॥  
गृहीत्वा बहुद्रव्याणि हैमानि राजतानि च  ।  
आतपत्रञ्च देवस्य देव्याश्च कर्णपालिकाम्  ॥ वल्च्_२,७।२ ॥  
प्रालम्बिकाञ्च कटकं किरीटं कण्ठभूषणम्  ।  
अङ्गदं कङ्कणं सारशनञ्च नूपुरादिकम्  ॥ वल्च्_२,७।३ ॥  
वस्त्राणि च महार्हाणि पताकाश्च ध्वजानि च  ।  
यज्ञसूत्राणि गन्धानि नानोपकरणानि च  ॥ वल्च्_२,७।४ ॥  
अर्चयामास देवं सा देवीं च स पुरोहितः  ।  
नैवेद्ये स्तैरलङ्कारैच्छत्रेण च परं मुदा  ॥ वल्च्_२,७।५ ॥  
पूजयित्वा गता देवी सारुह्य हयनं वरम्  ।  
पुरोहितः स्थितस्तत्र द्रव्याणामंशकाङ्क्षया  ॥ वल्च्_२,७।६ ॥  
स महान्तम् धर्म्मगिरिं वलदेव उवाच ह  ।  
भदन्त देहि मे भागम् मत्प्राप्यमचिरेण भोः  ॥ वल्च्_२,७।७ ॥  
तच्छ्रत्वा तद्वचः स्थानाधिपः स प्रत्युवाच तम्  ।  
अददाम न कस्मैचित् भागमेव कदाचन  ॥ वल्च्_२,७।८ ॥  
[[०३८]]  
अतो न दद्यां भवते गच्छ गच्छ गृहं व्रज  ।  
इत्थं ताभ्यामभूत्तत्र वाक्पारुष्यं कियत्क्षणम्  ॥ वल्च्_२,७।९ ॥  
वलदेवस्ततः क्रद्धो देवलेशं शशाप ह  ।  
निपतध्वमरे मूढ न ते भद्रं भविष्यति  ॥ वल्च्_२,७।१० ॥  
श्रुत्वा तद्देवलेशस्त्वं क्रोधम्लेच्छाननाननः  ।  
वलदेवं गण्डदेशे चपेटेन व्यतीतडत्  ॥ वल्च्_२,७।११ ॥  
आदिशत् व्यायतान् शिष्यान् एषोपसार्य्यतामिति  ।  
ततस्ते पुरुषाश्चक्रुः गुरोराज्ञाप्रपालनम्  ।  
वलदेवस्ततो ऽगच्छद्रुदन्नृपतिसन्निधिम्  ॥ वल्च्_२,७।१२ ॥  
आद्योपान्तं यथावृत्तं नृपे सर्व्वमचीकथत्  ।  
पार्षद्या ब्राह्मणाश्चापि चक्रुस्तस्य समर्थनम्  ॥ वल्च्_२,७।१३ ॥  
वलदेवस्य वाक्यस्य प्रोचुश्च दण्ड्यतां गिरेः  ।  
एवं विज्ञाय राजासावपमानं पुरोधसः  ।  
मन्युना स प्रजज्वाल वह्निना पटलं यथा  ॥ वल्च्_२,७।१४ ॥  
निर्व्वास्यतां धर्म्मगिरी राष्ट्रान्मे स्वगणैः सह  ।  
इति राजा रुद्रनागमन्वशात् दण्डनायकम्  ॥ वल्च्_२,७।१५ ॥  
निधिर्गुणानां स्वजनैकबन्धुः सत्यं विधातुर्द्विजवर्य्यवाक्यम्  ।  
चकार राष्ट्रात् स वहिष्कृतं तं गणेन सार्द्धं किल राजसिंहः  ॥ वल्च्_२,७।१६ ॥  
  
इत्यानन्दभट्टप्रोक्ते वल्लालचरिते देवलानां निर्व्वासनं नाम सप्तमो ऽध्यायः  ।  
  
  
_______________________________________  
  
  
  
[[०४०]]  
अथ अष्टमो ऽध्यायः  
  
ओṁ नमः शिवाय  ।  
नारायणं नमस्कृत्य नरञ्चैव नरोत्तमम्  ।  
देवीं स्वरस्वतीं व्यासं ततोजयमुदीरयेत्  ॥ वल्च्_२,८।१ ॥  
ओṁ नमो भगवते वासुदेवाय  ।  
नमो ऽस्तु सिंहगिरये प्रभवे ऽद्भुतशक्तये  ।  
वल्लालभूपति र्निन्ये मार्गे येन सनातने  ॥ वल्च्_२,८।२ ॥  
अथ श्रीवल्लालसेनः पुरा गौडे पुरोत्तमे  ।  
नानारत्नज्वलत्शोभासभायां सुखमासत  ॥ वल्च्_२,८।३ ॥  
नीलकुञ्चितकेशान्तव्यालोलचूर्णकुन्तलाः  ।  
सभाजनाक्षिभ्रमरैः पीयमानमुखाम्बुजाः  ॥ वल्च्_२,८।४ ॥  
कञ्चुकितस्तनाभोगाः क्वनद्वलयकङ्कणाः  ।  
सुवस्त्राश्चारुसर्व्वाङ्ग्यः आरक्तदशनच्छदाः  ॥ वल्च्_२,८।५ ॥  
आविष्कुर्व्वद्वाहुमूला नृत्यद्धस्ता इव स्त्रियः  ।  
सेवयन्ति नृपं तत्र चलच्चामरमारुतैः  ॥ वल्च्_२,८।६ ॥  
राजन्या राजपुत्राश्च वावदूकविटादयः  ।  
उपासते स्म वल्लालं ब्राह्मणाश्च महौजसः  ॥ वल्च्_२,८।७ ॥  
गीतै र्हल्लीषै र्लास्यैश्च नट्यो हरिणलोचनाः  ।  
भ्रुकुंशाश्च वाद्यविदो वाद्यैश्चरमयन्ति तम्  ॥ वल्च्_२,८।८ ॥  
कदाचिद्वेदवेदाङ्गोपनिषद्धर्म्मशास्त्रवित्  ।  
इतिहासपुराणानां वेत्ता लोकनमस्कृतः  ॥ वल्च्_२,८।९ ॥  
मेधावी नयवान् वाग्मी महाराजगुरुर्मुनिः  ।  
योगीश्वरो महाप्राज्ञः सर्व्वशास्त्रविशारदः  ॥ वल्च्_२,८।१० ॥  
भट्टः सिंहगिरि र्नाम शिष्यैः परिवृतस्तदा  ।  
उद्भासयन् दिशः सर्व्वाः श्रिया परमया ज्वलन्  ॥ वल्च्_२,८।११ ॥  
सभास्थं राजवल्लालं द्रष्टुकामो मनोजवः  ।  
वदरिकाश्रमोद्देशं भ्रमन् तामगमत् सभां  ॥ वल्च्_२,८।१२ ॥  
जयाशीर्भि र्वर्द्धयन्तं विलोक्य नृपति र्मुनिम्  ।  
प्रत्युत्पत्यासनात् तूर्णं बबन्दे चरणौ मुनेः  ॥ वल्च्_२,८।१३ ॥  
दत्त्वासनं ततस्तस्मै भक्त्या प्रीत्या च पार्थिवः  ।  
धनैः रत्नै र्यथाकामैः पूजयामास यत्नतः  ॥ वल्च्_२,८।१४ ॥  
वल्लालेनार्च्चितो राज्ञा मुनिः प्रीतमनास्तदा  ।  
अनामयञ्चाव्ययञ्य पर्य्यपृच्छज्जनेश्वरम्  ॥ वल्च्_२,८।१५ ॥  
वलदेवं समागम्य सस्मितो मुनिसत्तमः  ।  
प्रतिपूज्य यथान्यायं पप्रच्छ कुशलं तदा  ॥ वल्च्_२,८।१६ ॥  
स हृष्टमानसो राजा भट्टसिंहगिरिं मुनिम्  ।  
उवाच परमप्रीतस्तापसं द्योतितप्रभम्  ॥ वल्च्_२,८।१७ ॥  
[[०४२]]  
अद्य मे सफलं जन्म महद्गृञ्च पवित्रितम्  ।  
भवदभ्यागमेनैव सुप्रभाता विभावरी  ॥ वल्च्_२,८।१८ ॥  
ततो विश्रान्तमालक्ष्य तं मुनिं संशितव्रतम्  ।  
सुखासीनमुपासीन उवाच भुवनेश्वरः  ॥ वल्च्_२,८।१९ ॥  
  
राजोवाच:  
भगवन् सर्व्वशास्त्रज्ञः सर्वज्ञः सर्वतत्त्ववित्  ।  
भवतो ऽविदितं किञ्चिन्नास्तीति कृपया वद  ॥ वल्च्_२,८।२० ॥  
चतुर्व्वर्णसमुत्पत्तिं गोत्रवंशादिकं शुभम्  ।  
वर्णानां शङ्करोत्पत्तिं कथयस्व च मे मुने  ॥ वल्च्_२,८।२१ ॥  
इति राज्ञो वचः श्रुत्वा सन्तोषविशदाननः  ।  
प्रत्युवाच महातेजा स्ततो नारायणात्मजः  ॥ वल्च्_२,८।२२ ॥  
  
सिंहगिरिरुवाच:  
शुश्रूषुभ्यो यथा राजन् राजर्षिभ्यस्तपोनिधिः  ।  
कृष्णद्वैपायरगः प्राह तथाद्य कथयामि ते  ॥ वल्च्_२,८।२३ ॥  
वदरिकाश्रमे पुण्ये देवदारुवनालये  ।  
नानापक्षिमृगाकीर्णे शान्तिकान्तिनिकेतने  ॥ वल्च्_२,८।२४ ॥  
हुतहव्यं त्रिकालज्ञं महर्षिं चिरजीविनम्  ।  
व्यासं राजर्षयः सुस्थं प्रणिपत्योपतस्थिरे  ॥ वल्च्_२,८।२५ ॥  
  
राजर्षय ऊचुः:  
गताः स्म नैमिषारण्यं पुरीं वाराणसीमपि  ।  
भवान् न च शुको दृष्टः सौति वां शौनकादयः  ॥ वल्च्_२,८।२६ ॥  
दिष्ट्या दृष्टो ऽसि भगवं श्चिरेणाद्य गिराविह  ।  
सुचिरं मार्गमाणानां कृष्णो भक्तिमतामिव  ॥ वल्च्_२,८।२७ ॥  
विभाजितस्त्वया वेदः पुरा सत्यवतीसुत  ।  
इतिहासपुराणानि कथितान्यनुकम्पया  ॥ वल्च्_२,८।२८ ॥  
कथितं धर्म्मशास्त्रञ्च कलिः सम्प्रति वर्त्तते  ।  
कृष्णो ऽपि पलितैः केशैः शुक्लतां गतवानसि  ॥ वल्च्_२,८।२९ ॥  
अतोद्य कथय ब्रह्मन् स्वयमेव महामुने  ।  
पुराणं धर्म्मतत्वज्ञ ह्यनुग्राह्या वयं तव  ॥ वल्च्_२,८।३० ॥  
भवन्तं नहि त्यक्ष्यामः पुराणकथनं विना  ।  
बद्धो ऽस्ति पदयो र्भक्तिदामभि स्त्ववशो भवान्  ॥ वल्च्_२,८।३१ ॥  
इति तेषां वचः श्रुत्वा स किञ्चित् प्रहसन्निव  ।  
उवाच वाग्विदां श्रेष्ठः श्रूयतां कथयामि वः  ॥ वल्च्_२,८।३२ ॥  
  
इति वल्लालचरिते व्यासपुराणे अष्टमो ऽध्यायः  ।  
  
  
_______________________________________  
  
  
  
[[०४४]]  
  
अथ नवमा ऽध्यायः  
  
व्यास उवाच:  
सहस्रशीर्षा पुरुषः सहस्राक्षः सहस्रपात्  ।  
स भूमिं विश्वतो वृत्त्वा अत्यतिष्ठदशाङ्गुलम्  ॥ वल्च्_२,९।१ ॥  
तस्माद्विराडजायत विराजो ऽधिपूरुषः  ।  
ततो ऽभिध्यायतो रुद्रो ललाटाच्च व्यजायत  ॥ वल्च्_२,९।२ ॥  
चन्द्रमा मनसो जातश्चक्षोः सूर्य्यो ऽजायत  ।  
मुखादिन्द्रश्च अग्निश्च प्राणाद्वायुरजायत  ॥ वल्च्_२,९।३ ॥  
मरीचिमत्र्यङ्गिरसं पुलस्त्यं पुलहं क्रतुम्  ।  
वशिष्ठञ्च महातेजाः सो ऽसृजत्सप्त मानसान्  ॥ वल्च्_२,९।४ ॥  
लोकानान्तु विवृद्ध्यर्थं मुखवाहूरुपादतः  ।  
ब्राह्मणं क्षत्रियं वैश्यं शूद्रञ्च निरवर्त्तयत्  ॥ वल्च्_२,९।५ ॥  
सृज्यमामाः प्रजा नैव विवर्द्धन्ते यदा यदा  ।  
द्विधा कृत्वात्मनो देहमर्द्धेन पुरुषो ऽभवत्  ।  
अर्द्धेन नारी तस्यां स ससृजे विविधाः प्रजाः  ॥ वल्च्_२,९।६ ॥  
दिवञ्च पृथिवीञ्चैव महिम्ना व्याप्य तिष्ठतः  ।  
पित्ःणान्तु गणाः सप्त पुराणे कथिता मया  ॥ वल्च्_२,९।७ ॥  
वैराजा अग्निष्वात्ताश्च तथा वर्हिषदः स्मृताः  ।  
सुकालाश्च हविष्मन्त सुस्वधाश्चव सोमपाः  ॥ वल्च्_२,९।८ ॥  
एषामाद्यास्त्रयो भूपाः पितरो ऽमूर्त्तयः स्मृताः  ।  
सकालाद्याश्च चत्वारः सप्तैवैते गणाः स्मृताः  ॥ वल्च्_२,९।९ ॥  
विराट्सुताः सोमसदः अग्निष्वात्ता मरीचिजाः  ।  
पौलस्त्याश्च बर्हिषदः सुकालाश्च वशिष्ठजाः  ।  
सुस्वधाः पुलहाज्जाताः सोमपास्तु कवेः सुताः  ॥ वल्च्_२,९।१० ॥  
सुकालाञ्च हविष्यन्तान् सुस्वधाञ्चैव सोमपान्  ।  
ब्रह्मक्षत्रियविट्शूद्रा भावयन्ति फलार्थिनः  ॥ वल्च्_२,९।११ ॥  
यत्र ते तु गणा मुख्याः पित्ःणां परिकीर्त्तिताः  ।  
तेषामपि ह विज्ञेयं पुत्रपौत्रमनन्तकम्  ॥ वल्च्_२,९।१२ ॥  
विश्वो विश्वभुगाराध्यो धर्म्मो धन्यः शुभाननः  ।  
भूतिदो भूतिकृद्भतिः पित्ःणाञ्च गणा नव  ॥ वल्च्_२,९।१३ ॥  
कल्याण कल्यताकर्त्ता कल्यः कल्यतराश्रयः  ।  
कल्यताहेतुरनघः षडिमे च गणाः स्मृताः  ॥ वल्च्_२,९।१४ ॥  
वरो वरेण्यो वरदः पुष्टिदस्तुष्टिदस्तथा  ।  
विश्वपाता तथा धाता सप्तैवैते तथा गणाः  ॥ वल्च्_२,९।१५ ॥  
महान् महात्मा महितो महिमावान् महाबलः  ।  
गणाः पञ्च तथैवैते पित्ःणां पापनाशनाः  ॥ वल्च्_२,९।१६ ॥  
सुखदो धनदश्चान्यो धर्म्मदो न्यश्च भूतिदः  ।  
पित्ःणां कथ्यते चैतत् तथा गणचतुष्टयम्  ॥ वल्च्_२,९।१७ ॥  
  
इति वल्लालचरिते व्यासपुराणे सृष्टिविसृष्टिकथनं नाम नवमो ऽध्यायः  ।  
  
  
_______________________________________  
  
  
  
[[०४६]]  
  
अथ दशमा ऽध्यायः  
  
व्यास उवाच:  
विराजमसृजत्कालः सो ऽसृजत् पुरुषं विराट्  ।  
पुरुषं तं मनुं विद्धि विराज ऊरुसम्भवम्  ॥ वल्च्_२,१०।१ ॥  
स सृष्ट्वा तु प्रजास्त्वेव आपवः स प्रजापतिः  ।  
लब्धवान् पुरुषः पत्नीम् शतरूपामयोनिजाम्  ॥ वल्च्_२,१०।२ ॥  
वैराजात् पुरुषात् वीरं शतरूपा व्यजायत  ।  
प्रियव्रतोत्तानपादौ वीरात् काम्या व्यजायत  ॥ वल्च्_२,१०।३ ॥  
काम्या नाम महाभागा कर्दमस्य प्रजापतेः  ।  
कन्या पुत्राश्च चत्वारः सम्राट् कुक्षि र्विराट् प्रभुः  ॥ वल्च्_२,१०।४ ॥  
प्रियव्रतं समासाद्य पतिं सा जनयत् सुतान्  ।  
उत्तानपादं जग्राह पुत्त्रमत्रिः प्रजापतिः  ॥ वल्च्_२,१०।५ ॥  
उत्तानपादाच्चतुरः सुनृता सुषुवे सुतान्  ।  
धर्म्मस्य कन्या सुश्रोणी सुनृता नाम विश्रुता  ॥ वल्च्_२,१०।६ ॥  
उत्पन्ना वाजिमेधेन ध्रुवस्य जननी शुभा  ।  
ध्रुवञ्च कीर्त्तिमन्तञ्च आयुष्मन्तं वसुन्तथा  ।  
उत्तानपादो ऽजनयत् सुनृतायां प्रजापतिः  ॥ वल्च्_२,१०।७ ॥  
सप्तर्षीणां पुरःस्थानं ध्रुवश्च तपसाप्तवान्  ।  
तस्मात् श्लिष्टिञ्च भव्यञ्च ध्रुवाच्छम्भुर्व्यजायत  ॥ वल्च्_२,१०।८ ॥  
श्लिष्टेराधत्त सुच्छाया पञ्चपुत्रानकल्मषान्  ।  
रिपुं रिपुञ्जयं रिप्रं वृकलं वृकतेजसम्  ॥ वल्च्_२,१०।९ ॥  
रिपोराधत्त वृहती चाक्षुषं सर्व्वतेजसम्  ।  
अजीजनत् पुष्करिण्यां वीरण्यां चाक्षुषो मनुम्  ॥ वल्च्_२,१०।१० ॥  
प्रजापेतरात्मजायामरण्यस्य महात्मनः  ।  
मनोरजायन्त दश नड्वलायां महौजसः  ॥ वल्च्_२,१०।११ ॥  
कन्यायां मानवश्रेष्ठा वैराजस्य प्रजापतेः  ।  
ऊरुः पुरुः शतद्युम्नस्तपस्वी सत्यवाक् कविः  ॥ वल्च्_२,१०।१२ ॥  
अग्निष्टुरतिरात्रश्च सुद्युम्नश्चेत्यमी नव  ।  
अभिमन्युश्च दशमो नड्वलायां महौजसः  ॥ वल्च्_२,१०।१३ ॥  
ऊरोरजनयत् पुत्रान् षडाग्नेयी महाप्रभान्  ।  
अङ्गं सुमनसं स्वातिं क्रतुमङ्गिरसं गयम्  ॥ वल्च्_२,१०।१४ ॥  
अङ्गात् सुनीथकन्यायां वेण एको व्यजायत  ।  
वेणस्य मथिते पाणौ सम्बभूव पृथुर्नृपः  ॥ वल्च्_२,१०।१५ ॥  
पृथु र्वैण्यस्तदा चेमां ररक्ष क्षत्रपूर्व्वजः  ।  
राजसूयाभिषिक्तानामाद्यः स पृथिवीपतिः  ॥ वल्च्_२,१०।१६ ॥  
तस्माच्चैव समुत्पन्नौ निपुणौ सुतमागधौ  ।  
पृथोः पुत्रौ तु धर्म्मज्ञौ जज्ञाते ऽन्तर्द्धिपालिनौ  ॥ वल्च्_२,१०।१७ ॥  
[[०४८]]  
शिखण्डिनी हविर्धानमन्तर्द्धामाद्व्यजायत  ।  
हविर्धानात् षडाग्नेयी धीषणा जनयत् सुतान्  ॥ वल्च्_२,१०।१८ ॥  
प्राचीनवर्हिषं शुक्रं गयं कृष्णं व्रजाजिनौ  ।  
प्राचीनवर्हिर्भगवान् महानासीत् प्रजापतिः  ॥ वल्च्_२,१०।१९ ॥  
समुद्रतनयायान्तु कृतदारो ऽभवत् प्रभुः  ।  
सुवर्णाधत्त सामुद्री दश प्राचीनवर्हिषः  ॥ वल्च्_२,१०।२० ॥  
सर्व्वे प्रचेतसो नाम धनुर्वेदस्य पारगाः  ।  
प्रजापतित्वं सम्प्राप्य तुष्टाः प्राचीनवर्हिषः  ॥ वल्च्_२,१०।२१ ॥  
भू खं व्याप्तं हि तरुभिस्तांस्तरूनदहंश्च ते  ।  
द्रुमक्षयमथो बुद्ध्वा किञ्चिच्छिष्टेषु शाखिषु  ।  
उपगम्याब्रवीदेतान् राजा सोमः प्रजापतीन्  ॥ वल्च्_२,१०।२२ ॥  
कोपं यच्छत दास्यन्ति कन्यां वो मारिषां वराम्  ।  
तपस्विनो मुनेः कण्डोः प्रम्लोचायां ममैव च  ॥ वल्च्_२,१०।२३ ॥  
भविष्यं जानता सृष्टा भार्य्या वो ऽस्तु कुलङ्करी  ।  
अस्यामुत्पत्स्यते दक्षः प्रजाः संवर्द्धयिष्यति  ॥ वल्च्_२,१०।२४ ॥  
प्रचेतसस्तां जगृह दङ्क्षो ऽस्याञ्च ततो ऽभवत्  ।  
दशभ्यस्तु प्रचेतोभ्यो मारिषायां प्रजापतिः  ॥ वल्च्_२,१०।२५ ॥  
दक्षो जज्ञे महातेजाः सोमस्यांशेन भूमिपाः पुत्रानुत्पादयामास शतशो ऽथ सहस्रशः  ।  
हर्य्यश्य नाम दक्षस्य सहस्राणि च पञ्च च पुत्राणां वेदितुं पृथ्व्याः प्रमाणं हि गतादिशः  ॥ वल्च्_२,१०।२६ ॥  
ततो ऽन्यपुत्रसाहस्रं तेषामन्वेषणे गतम्  ।  
अद्यापि न निवर्त्तन्ते समुद्रेभ्य इवापगाः  ॥ वल्च्_२,१०।२७ ॥  
  
इति वल्लालचरिते व्यासपुराणे स्वायम्भुववंशकथनं नाम दशमो ऽध्यायः  ।  
  
  
_______________________________________  
  
  
  
[[०५०]]  
एकादशो ऽध्यायः  
  
सिंहगिरिरुवाच:  
ब्रह्मणो मानसादत्रिः सोमस्तत्पुत्रतां गतः  ।  
तस्य वंशं प्रवक्ष्यामि यत्र जातो ऽसि पार्थिव  ॥ वल्च्_२,११।१ ॥  
  
व्यास उवाच:  
कृत्वा सोमो राजसूयं त्रैलोक्यं दक्षिणां ददौ  ।  
सदस्येभ्यश्च मुख्येभ्यो ब्रह्मर्षिः परन्तपाः  ॥ वल्च्_२,११।२ ॥  
समाप्तेवभृथे सोमं तद्रूपालोकनेप्सवः  ।  
कामवाणाभितप्ताङ्ग्यो नवदेव्यः सिषेविरे  ॥ वल्च्_२,११।३ ॥  
शिनीवाली कर्द्दमञ्च हविष्मन्तं क्रतुः स्वयम्  ।  
द्युतिर्विभावसुं त्यक्त्वा पुष्टिर्धातारमव्ययम्  ॥ वल्च्_२,११।४ ॥  
प्रभा प्रभाकरं त्यक्त्वा वसुर्मारीचिकाश्यपम्  ।  
कीर्त्तिर्जयन्तं भर्त्तारं नन्दीं त्यक्त्वा पतिं धृतिः  ।  
लक्ष्मीनारायणं त्यक्त्वा सोममेवाभजत् तदा  ॥ वल्च्_२,११।५ ॥  
सोमो ऽपि कामयामास स्वकीया इव तास्तदा  ।  
वृहस्पतेः स वै भार्य्यां तारां नाम यशस्विनीम्  ॥ वल्च्_२,११।६ ॥  
जहार तरसा सोमो ह्यवमत्याङ्गिरः सुतम्  ।  
स याच्यमानो देवैश्च सोमो देवर्षिर्भिः सह  ॥ वल्च्_२,११।७ ॥  
आङ्गिरसे तदा तस्मै तारां नैव व्यवसर्ज्जयत्  ।  
स संरब्धस्ततस्तस्मिन् देवाचार्यो वृहस्पतिः  ॥ वल्च्_२,११।८ ॥  
उशनास्तस्य जग्राह पार्ष्णिमाङ्गिरसस्तदा  ।  
स हि शिष्यो महातेजाः पितुः पूर्व्वो वृहस्पतेः  ॥ वल्च्_२,११।९ ॥  
तेन स्नेहेन भगवान् रुद्रस्तस्य वृहस्पतेः  ।  
पार्ष्णिग्राहो ऽभवद्देवः प्रगृह्मायगवं धनुः  ॥ वल्च्_२,११।१० ॥  
तेन ब्रह्मशिरो नाम परमास्त्रं महात्मना  ।  
उद्दिश्य दैत्यानुत्सृष्टं येनैषां नाशितं यशः  ॥ वल्च्_२,११।११  ।  
तत्र युद्धमभूद्घोरं प्रख्यातं तारकामयम्  ।  
देवानां दानवानाञ्च लोकक्षयकरं महत्  ॥ वल्च्_२,११।१२ ॥  
तत्र शिष्टास्तु ये देवाः तुषिताश्चैव पार्थिवाः  ।  
ब्रह्माणं शरणं जग्मुरादिदेवं सनातनम्  ॥ वल्च्_२,११।१३ ॥  
ब्रह्मा निवार्योशनसं तारामाङ्गिरसे ददौ  ।  
तामन्तःप्रसवां दृष्ट्वा गर्भं त्यजाब्रवीद्गुरुः  ॥ वल्च्_२,११।१४ ॥  
गर्भस्त्यक्तः प्रदीप्तो ऽथ प्राहाहं सोमसम्भवः  ।  
एवं सोमाद्वुधः पुत्रः पुत्रस्तस्य पुरूरवाः  ॥ वल्च्_२,११।१५ ॥  
उर्व्वश्यां जज्ञिरे यस्य पुत्राः सप्त महात्मनः  ।  
गन्धर्व्यां सुमहात्मानः आयुर्धीमानमावसुः  ॥ वल्च्_२,११।१५ ॥  
विश्वायुश्चैव धर्म्मात्मा श्रुतायुश्च तथापरः  ।  
दृढायुश्च वनायुश्च शतायुश्चोर्व्वशीसुताः  ॥ वल्च्_२,११।१६ ॥  
स्वर्भानुतनयायां तु प्रभायां जज्ञिरे पुरा  ।  
[[०५२]]  
  
सिंहगिरिरुवाच:  
तेषां वंशेषु वल्लाल महात्मानो महौजसः  ।  
ब्राह्मणाः क्षत्रिया वैश्याः शूद्रा जाताः सहस्रशः  ॥ वल्च्_२,११।१७ ॥  
  
व्यास उवाच:  
आयुषः नहुषः पुत्रो वृद्धशर्म्मा ततः परम्  ।  
रम्भो रजिरनेनाश्च रजेः पुत्रशतं ह्यभूत्  ॥ वल्च्_२,११।१८ ॥  
राजेयमिति विख्यातं विष्णुदत्तवरो रजिः  ।  
युद्धे देवासुरे दैत्यानबधीत् सुरयाचितः  ॥ वल्च्_२,११।१९ ॥  
उत्पन्ना पितृकन्यायां विरजायां महौजसः  ।  
नहुषस्य सुताः सप्त षडिन्द्रोपमतेजसः  ॥ वल्च्_२,११।२० ॥  
यतिर्ययातिः संयाति रायातिः पाञ्चिको भवः  ।  
सुयातिः षष्टस्तेषां वै ययातिः पार्थिवो ऽभवत्  ॥ वल्च्_२,११।२१ ॥  
यतिस्तु मोक्षमास्थाय ब्रह्मभूतो ऽभवन्मुनिः  ।  
तेषां ययातिः पञ्चानां विजित्य वसुधामिमाम्  ।  
देवयानीमुशनसः सुतां भार्य्यामवाप सः  ॥ वल्च्_२,११।२२ ॥  
शर्म्मिष्ठामासुरीं चैव तनयां वृषपर्व्वणः  ।  
यदुञ्च तुर्व्वसुञ्चैव देवयानी व्यजायत  ।  
दुह्युं चानुं पुरुञ्चैव शर्म्मिष्ठा वार्षपर्व्वणी  ॥ वल्च्_२,११।२३ ॥  
यदुः पुरुश्चाभवतां तेषां वंशविवर्द्धनौ  ।  
शृणुताथ यदोस्तस्य वंशमद्भुतपौरुषम्  ॥ वल्च्_२,११।२४ ॥  
बभूवुस्तु यदोः पुत्राः पञ्च देवसुतोपमाः  ।  
सहस्रदः पयोदश्च क्रोष्टा नीलो ऽञ्जिकस्तथा  ॥ वल्च्_२,११।२५ ॥  
सहस्रदस्य दायादास्त्रयः परमधार्म्मिकाः  ।  
हैहयश्च हयश्चैव राजा वेणुहयस्तथा  ॥ वल्च्_२,११।२६ ॥  
हैहयस्याभवत्पत्नी धर्म्मनेत्र इति श्रुतः  ।  
धर्म्मनेत्रस्य कार्त्तस्तु साहञ्जस्तस्य चात्मजः  ।  
साहञ्जनी नाम पुरी तेन राज्ञा निवेशिता  ॥ वल्च्_२,११।२७ ॥  
साहञ्जस्य तु दायादो महिष्मान्नाम पार्थिवः  ।  
माहीष्मती नाम पुरी तेन राज्ञा निवेशिता  ॥ वल्च्_२,११।२८ ॥  
आसीन्महिष्मतः पुत्रो भद्रश्रेण्यः प्रतापवान्  ।  
वाराणस्यधिपो राजा पुराणे परिकीर्त्तितः  ॥ वल्च्_२,११।२९ ॥  
भद्रश्रेण्यस्य दायादो दुर्दमो नाम विश्रुतः  ।  
दुर्दमस्य सुतो राजा कणको नाम विश्रुतः  ॥ वल्च्_२,११।३० ॥  
कणकात् कृतवीर्य्यस्तु कृताग्निः करवीरकः  ।  
कृतौजाश्च चतुर्थो ऽभूत् कृतवीर्य्यादथार्ज्जुनः  ॥ वल्च्_२,११।३१ ॥  
यः स बाहुसहस्रेण सप्तद्वीपेश्वरो भवत्  ।  
जिगाय पृथिवीमेको रथेनादित्यवर्च्चसा  ॥ वल्च्_२,११।३२ ॥  
लङ्केशं मोहयित्वा तु सबलं रावणं बलात्  ।  
असौ बद्ध्वा धनुर्ज्याभि रुत्सिक्तं पञ्चभिः शरैः  ॥ वल्च्_२,११।३३ ॥  
निर्ज्जित्यैव समानीय माहिष्मत्यां बबन्ध तम्  ।  
तस्य बाहुसहस्रन्तु युध्यतो भुवनेश्वराः  ।  
योगाद्योगेश्वरस्यैव प्रादुर्भवति मायया  ॥ वल्च्_२,११।३४ ॥  
अहो वत मृधे वीर्य्यं भार्गवो ऽस्य यदाच्छिनत्  ।  
राज्ञो बाहुसहस्रन्तु हैमतालवनं यथा  ॥ वल्च्_२,११।३५ ॥  
[[०५४]]  
जामदग्नात्तदा रामात् बाहुजान् क्षत्रियान् घ्नतः  ।  
कार्त्तवीर्य्यस्य महिषी पलायत सुदारुणात्  ॥ वल्च्_२,११।३६ ॥  
अन्तर्व्वत्नी तु सा देवी सुषुवे कौशिकाश्रमे  ।  
पुत्रं सुभौमनामानम् बालार्कमिव सुन्दरम्  ॥ वल्च्_२,११।३७ ॥  
स मात्रा वर्द्धितः काले पुत्रः सरसिजाननः  ।  
कौशिकात् प्रतिजग्राह धनुर्वेदं महाभुजः  ॥ वल्च्_२,११।३८ ॥  
ब्राह्मणं पितृहन्तारं श्रुत्वा मातृमुखाद्युवा  ।  
जगाम ब्राह्मणान् हन्तुं दिक्षु क्रोधारुणेक्षणः  ॥ वल्च्_२,११।३९ ॥  
एकविंशतिवारान् स महीमब्राह्मणामिमाम्  ।  
चकारातो न विद्यन्ते ब्राह्मणा मुखजाः कलौ  ॥ वल्च्_२,११।४० ॥  
शवरान् कढुकैवर्त्तान् विलोक्य भार्गवस्ततः  ।  
अब्राह्मण्ये तदा देशे तेषां सूत्रमकल्पयत्  ॥ वल्च्_२,११।४१ ॥  
तुष्यन्ति भूषणैर्नार्य्यो गावः स्वच्छन्दचारतः  ।  
कुञ्जराः पांशुवर्षेण किं त्वेते परनिन्दया  ॥ वल्च्_२,११।४२ ॥  
जामदग्न्यं ततो युद्धे जघानार्ज्जुननन्दनः  ।  
एवं स ब्राह्मणान् जित्वा सुभीमो ऽभूज्जयध्वजः  ॥ वल्च्_२,११।४३ ॥  
ततो विप्राः सुतार्थिन्यः क्षत्रियानुपतस्थिरे  ।  
जातयो जज्ञिरे तासु कदम्बपल्लवादयः  ॥ वल्च्_२,११।४४ ॥  
ब्रह्महत्या पापविद्धो निर्वृतिं सो ऽलभन्नृपः  ।  
अयष्ट वाजिमेधेन यज्ञं पापविनाशनम्  ॥ वल्च्_२,११।४५ ॥  
तस्य ययोः प्रतिकृतिरद्याप्यस्ति शिलामयी  ।  
माहिष्मतीपुरे रम्ये नर्म्मदातटिनीतटे  ॥ वल्च्_२,११।४६ ॥  
कार्त्तवीर्य्यस्य तु शतं पुत्राणाम् पञ्च वै पराः  ।  
शूरसेनश्च शूरश्च धृष्टोक्तः कृष्ण एव च  ।  
जयध्वज इति ख्यातः सुभौमश्च महावलः  ॥ वल्च्_२,११।४७ ॥  
जयध्वजात् तालजङ्घः तालजङ्घात् शतं सुताः  ।  
तालजङ्घा इति ख्याताः शूरा उत्तमपौरुषाः  ॥ वल्च्_२,११।४८ ॥  
तेषां कुले ऽतिविमले हेहयानां महात्मनाम्  ।  
वीतिहोत्राः स्वयं जाताः भोजाश्चावन्तयः स्मृताः  ॥ वल्च्_२,११।५९ ॥  
तौण्डिकेयाश्च विख्यातास्तालजङ्घास्तथैव च  ।  
भरताश्च सुजाताश्च पुराणे कथिता मया  ॥ वल्च्_२,११।५० ॥  
वृषप्रभृतयो वीराः यादवाः पुण्यकर्म्मिणः  ।  
वृषो वंशधरस्तत्र तस्य पुत्रो ऽभवन्मधुः  ॥ वल्च्_२,११।५१ ॥  
मधोः पुत्रशतं त्वासीत् वृषणस्तस्य वंशकृत्  ।  
वृषणात् वृष्णयः सर्व्वे मधोस्तु माधवाः स्मृताः  ॥ वल्च्_२,११।५२ ॥  
यादवाश्च यदोर्जाता वहुत्वान्नानुकीर्त्त्यते  ।  
तुर्व्वसोर्यवना जाता भोजा द्रुह्योः सुताः स्मृताः  ।  
अनोर्म्लेच्छजातयस्तु पुरोस्तु पौरवाः स्मृताः  ॥ वल्च्_२,११।५३ ॥  
  
इति वल्लालचरिते व्यासपुराणे सोमवंशवर्णनं नाम एकादशो ऽध्यायः  ।  
  
  
_______________________________________  
  
  
  
[[०५६]]  
  
अथ द्वादशो ऽध्यायः  ।  
  
सिंहगिरिरुवाच:  
शृणु राजन् व्यासप्रोक्तं वंशमुत्तमपौरुषम्  ।  
विस्तरेणानुपूर्व्व्या च यत्र जातो ऽसि पार्थिव  ॥ वल्च्_२,१२।१ ॥  
  
व्यास उवाच:  
पुरोः पुत्रो महावीर्य्यो राजासीज्जनमेजयः  ।  
प्रचिन्वांस्तु सुतस्तस्य यः प्राचीमजयद्दिशम्  ॥ वल्च्_२,१२।२ ॥  
प्रचिन्वतः प्रवीरो ऽभुत् मनस्युस्तस्य चात्मजः  ।  
राजा चाभयदो नाम मनस्योरभवत् सुतः  ॥ वल्च्_२,१२।३ ॥  
तथैवाभयदस्यासीत् सुधन्वा नाम पार्थिवः  ।  
सुधन्वनो वहुगवः सम्पातिस्तस्य चात्मजः  ॥ वल्च्_२,१२।४ ॥  
सम्पातेस्तु रहम्पाती रौद्राश्वस्तस्य वै सुतः  ।  
रौद्राश्वस्य घृताच्यां वै दशाप्सरसि सूनवः  ॥ वल्च्_२,१२।५ ॥  
ऋचेयुः प्रथमस्तेषां कृकनेयु र्द्वितीयकः  ।  
कक्षेयुः स्थण्डिलेयुश्च सन्नतेयुर्महामतिः  ॥ वल्च्_२,१२।६ ॥  
दशार्णेयुर्जलेयुश्च स्थलेयुश्च महाबलः  ।  
बलनित्यो बलेयुश्च रोद्राश्वसूनवो दश  ॥ वल्च्_२,१२।७ ॥  
कक्षेयोस्तनयास्त्वासन् त्रय एव महावलाः  ।  
सभानरश्चाक्षुषश्च परमन्थुस्तथैव च  ॥ वल्च्_२,१२।८ ॥  
सभानरस्य पुत्त्रस्तु विद्वान् कालानलो नृपः  ।  
कालानलस्य धर्म्मज्ञः सृञ्जयो नाम वै सुतः  ॥ वल्च्_२,१२।९ ॥  
सृञ्जयस्याभवत् पुत्रो वीरो राजा पुरञ्जयः  ।  
पुरञ्जयात्मजः श्रीमान् राजाभूज्जनमेजयः  ॥ वल्च्_२,१२।१० ॥  
महाशालस्तु राजर्षिर्जनमेजयदेहजः  ।  
देवेषु स परिज्ञातः प्रतिष्ठितयशा भुवि  ॥ वल्च्_२,१२।११ ॥  
महामना नाम सुतो महाशालस्य धार्म्मिकः  ।  
जज्ञे वीरः शूरगणैः पूजितः स महामनाः  ॥ वल्च्_२,१२।१२ ॥  
महामनास्तु पुत्रौ द्वौ जनयामास सत्तमः  ।  
उशीनरञ्च धर्म्मज्ञं तितिक्षुञ्च महाबलम्  ॥ वल्च्_२,१२।१३ ॥  
उशीनरस्य पत्न्यस्तु पञ्चराजर्षिवंशजाः  ।  
मृगा कृमिर्नवा दर्व्वा पञ्चमी च दृषद्वती  ॥ वल्च्_२,१२।१४ ॥  
उशीनरस्य पुत्रास्तु पञ्च तासु कुलोद्वहाः  ।  
तपसा चैव महता जाता वृद्धस्य चात्मजाः  ॥ वल्च्_२,१२।१५ ॥  
नृगायान्तु नृगः पुत्रः कृम्यां कृमिरजायत  ।  
नवायास्तु नवः पुत्रो दर्व्वायाः सुव्रतो ऽभवत्  ॥ वल्च्_२,१२।१६ ॥  
दृषद्वत्यास्तु सञ्जज्ञे शिविरौशीनरो नृपः  ।  
शिवेस्तु शिवयः ख्याताः यौधेयास्तु मृगस्य ह  ॥ वल्च्_२,१२।१७ ॥  
[[०५८]]  
नवस्य नवराष्ट्रन्तु कृमेस्तु कृमिला पुरी  ।  
सुव्रतस्य तथाम्बष्ठाः शिविपुत्रान् निबोधत  ॥ वल्च्_२,१२।१८ ॥  
शिवेस्तु शिवयः पुत्राश्चत्वारो लोकविश्रुताः  ।  
वृषदर्भः सुवीरश्च कैकेयो मद्रकस्तथा  ॥ वल्च्_२,१२।१९ ॥  
तेषां जनपदाः स्फीताः कैकेया मद्रकास्तथा  ।  
वृषदर्भाः सुवीराश्च तितिक्षोः शृणुत प्रजाः  ॥ वल्च्_२,१२।२० ॥  
तैतिक्षवो भवद्राजा पूर्वस्यां दिशि पार्थिवाः  ।  
उषद्रथो महासत्वः फेणस्तस्य सुतो ऽभवत्  ॥ वल्च्_२,१२।२१ ॥  
फेणात्त सुतपा जज्ञे सुतः सुतपसो वलिः  ।  
जातो मानुषयौनौ स नृपतिः काञ्चनेषुधिः  ॥ वल्च्_२,१२।२२ ॥  
महायोगी स तु बलिर्बभूव नृपतिः पुरा  ।  
पुत्रानुत्पादयामास पञ्च वंशकरान् भुवि  ॥ वल्च्_२,१२।२३ ॥  
अङ्गः प्रथमतो जज्ञे वङ्गः सुह्मस्तथैव च  ।  
पुण्ड्रः कलिङ्गश्च तथा बालेयं क्षत्रमुच्यते  ॥ वल्च्_२,१२।२४ ॥  
बालेया ब्राह्मणाश्चैव तस्य वंशकरा भुवि  ।  
बलेस्तु ब्रह्मणा दत्तो वरः प्रीतेन धीमता  ॥ वल्च्_२,१२।२५ ॥  
महायोगित्वमायुश्च कल्पस्य परिमाणतः  ।  
सङ्ग्रामे चाप्यजेयत्वं धर्म्मे चैव प्रधानता  ।  
त्रैलोक्यदर्शनञ्चापि प्राधान्यं प्रसवे तथा  ॥ वल्च्_२,१२।२६ ॥  
बले चाप्रतिमत्वं वै धर्म्मतत्त्वाभिदर्शनम्  ।  
चतुरो नियतान् वर्णान् त्वञ्च स्थापयितेति ह  ॥ वल्च्_२,१२।२७ ॥  
इत्युक्ते विभुना राजा बलिः शान्तिं परां ययौ  ।  
बलिस्तानभिषिच्येह पञ्चपुत्रानकल्मषान्  ॥ वल्च्_२,१२।२८  ।  
कृतार्थो योगयुक्तात्मा योगमाश्रित्य स प्रभुः  ।  
अधृष्यः सर्व्वभूतानाम् कालापेक्षी चरन्नृषिः  ॥ वल्च्_२,१२।२९ ॥  
कालेन महता धीरः स्वञ्च स्थानमुपागमत्  ।  
तेषां जनपदाः पञ्च अङ्गा वङ्गा ससुह्मका  ॥ वल्च्_२,१२।३० ॥  
कलिङ्गाः पुण्ड्रकाश्चैव त्वङ्गस्य शृणुत प्रजाः  ।  
अङ्गपुत्रो महानासीत् राजेन्द्रो दधिवाहनः  ॥ वल्च्_२,१२।३१ ॥  
दधिवाहनपुत्रस्तु राजा दिविरथो ऽभवत्  ।  
विद्वान् धर्म्मरथो नाम तस्य चित्ररथः सुतः  ॥ वल्च्_२,१२।३२ ॥  
तेन धर्म्मरथेनाथ तदा विष्णुपदे गिरौ  ।  
यजता सह शक्रेण सोमः पीतो महात्मना  ॥ वल्च्_२,१२।३३ ॥  
अथ चित्ररथस्यापि पुत्रो दशरथो ऽभवत्  ।  
लोमपाद इति ख्यातो यस्य शान्ता सुताभवत्  ॥ वल्च्_२,१२।३४ ॥  
तस्य दाशरथिर्वीरः चतुरङ्गो महायशाः  ।  
ऋष्वशृङ्गप्रसादेन जज्ञे कुलविवर्द्धनः  ॥ वल्च्_२,१२।३५ ॥  
चतुरङ्गस्य पुत्रस्तु पृथुलाक्ष इति श्रुतः  ।  
पृथुलाक्षसुतो राजा चम्पो नाम महायशाः  ॥ वल्च्_२,१२।३६ ॥  
चम्पस्य तु पुरी चम्पा या मालिन्यभवत्पुरा  ।  
पूर्णभद्रप्रसादेन हर्य्यक्षोस्य सुतो ऽभवत्  ॥ वल्च्_२,१२।३७ ॥  
ततो वैभाण्डकिस्तस्य वारणं शत्रुवारणम्  ।  
भुव्यवतारयामास मन्त्रैर्वाहनमुत्तमम्  ॥ वल्च्_२,१२।३८ ॥  
[[०६०]]  
हर्य्यक्षस्य तु दायादो राजा भद्ररथः स्मृतः  ।  
पुत्रो भद्ररथस्यासीत् वृहत्कर्म्मा प्रजेश्वरः  ॥ वल्च्_२,१२।३९ ॥  
वृहदर्भः सुतस्तस्य यस्मात् यज्ञे वृहन्मनाः  ।  
वृहन्मनास्तु राजेन्द्रो जनयामास वै सुतम्  ॥ वल्च्_२,१२।४० ॥  
नाम्ना जयद्रथं वीरं यस्माद्दृढरथो नृपः  ।  
आसीत् दृढरथस्यापि विश्वजित् कुलनन्दनः  ॥ वल्च्_२,१२।४१ ॥  
दायादस्तस्य कर्णस्तु विकर्णस्तस्य चात्मजः  ।  
तस्य पुत्रशतन्त्वासीदङ्गानां कुलवर्धनम्  ॥ वल्च्_२,१२।४२ ॥  
वृहदर्भसुतो यस्तु राजा नाम्ना वृहन्मनाः  ।  
तस्य पत्नीद्वयं चासीत् वैनतेयसुते शुभे  ॥ वल्च्_२,१२।४३ ॥  
यशोदेवी च सत्या च ताभ्यां वंशस्तु विद्यते  ।  
जयद्रथस्तु राजेन्द्रो यशोदेव्यां व्यजायत  ॥ वल्च्_२,१२।४४ ॥  
सत्यायां विजयो नाम ब्रह्मक्षत्रोत्तरः स्मृतः  ।  
विजयस्य धृतिः पुत्रस्तस्य पुत्रो धृतव्रतः  ॥ वल्च्_२,१२।४५ ॥  
धृतव्रतस्य पुत्रस्तु सत्यकर्म्मा महायशाः  ।  
तस्य पुत्रस्त्वधिरथः सुत इत्यपराभिधः  ॥ वल्च्_२,१२।४६ ॥  
यः कर्णं प्रतिजग्राह तेन कर्णस्तु सूतजः  ।  
कर्णस्य वृषसेनस्तु पृथुसेनस्तदात्मजः  ॥ वल्च्_२,१२।४७ ॥  
पृथुसेनान्वये वीरो वीरसेनो भविष्यति  ।  
गौडब्राह्मणकन्यां यः सोमटामुद्वहिष्यति  ॥ वल्च्_२,१२।४८ ॥  
तदन्ववायजन्मानो राजानो ऽमितपौरुषाः  ।  
सप्तद्वीपपतीन् वीराः करिष्यन्ति वशानुगान्  ॥ वल्च्_२,१२।४९ ॥  
तद्वंशे सामन्तसेनो भूत्वा पालयिता वली  ।  
आविन्ध्यादासेतुबन्धाद्धरित्रीं सागराम्बराम्  ॥ वल्च्_२,१२।५० ॥  
  
सिंहगिरिरुवाच:  
तस्माद्धेमन्तसेनो ऽभूद्राजन् तव पितामहः  ।  
धाम धाम्नां महिम्नाञ्च द्विषद्बलहुताशनः  ॥ वल्च्_२,१२।५१ ॥  
तस्माद्विजयसेनो ऽभूच्चोडगङ्गसखो नृपः  ।  
यो ऽजयत् पृथिवीं कृत्स्नां चतुःसागरमेखलाम्  ॥ वल्च्_२,१२।५२ ॥  
तस्य पुत्रो ऽसि वल्लाल सार्व्वभौममहीक्षितः  ।  
प्रत्यर्थि-पृथिवीपाला यस्य ते शरणं गताः  ॥ वल्च्_२,१२।५३ ॥  
ब्रह्मक्षत्रस्य यो योनिर्व्वंशः क्षत्रियपूर्व्वजः  ।  
सेनवंशस्ततोजातः यस्मिञ्जातो ऽपि पाण्डव  ॥ वल्च्_२,१२।५४ ॥  
द्वेष्टि यः पाण्डवं मूढो दुर्बुद्धिश्च विनिन्दति  ।  
स विष्ठायां कृमिर्भूत्वा पच्येत नरके चिरम्  ॥ वल्च्_२,१२।५५ ॥  
स वल्लभानन्दचन्द्रश्चन्द्रमायुतवल्लभः  ।  
तस्येदानीं महाराज कार्य्यं भवति शासनम्  ॥ वल्च्_२,१२।५६ ॥  
तस्यास्ति कन्यकारत्नं रूपेणानुपमं भुवि  ।  
सुप्रभामिव नाभागस्तां कन्यां हर पौरव  ॥ वल्च्_२,१२।५७ ॥  
[[०६२]]  
उच्चन्द्रे सा याति वाला गौरीं स्नातुं यदा यदा  ।  
तदा तदा त्वरयति द्रष्टुं तामरुणो ऽरुणम्  ॥ वल्च्_२,१२।५८ ॥  
दण्डद्वयावशेषायां रजन्यामरुणोदयम्  ।  
विलोक्य घरियारेषु विश्वसन्ति न नैगमाः  ॥ वल्च्_२,१२।५९ ॥  
  
इति वल्लालचरिते व्यासपुराणे पुरुवंशकीर्त्तनं नाम द्वादशो ऽध्यायः  ।  
  
  
_______________________________________  
  
  
  
अथ त्रयोदशो ऽध्यायः  ।  
  
व्यास उवाच:  
वेदः स्मृतिः सदाचारः स्वस्य च प्रियमात्मनः  ।  
सम्यक्सङ्कल्पजः कामो धर्म्ममूलमिदं स्मृतम्  ॥ वल्च्_२,१३।१ ॥  
अध्यापनञ्चाध्ययनं यजनं याजनं तथा  ।  
दानं प्रतिग्रहं कर्म्म ब्राह्मणानामुदाहृतम्  ॥ वल्च्_२,१३।२ ॥  
श्रूतिस्मृती च विप्राणां चक्षुषी देवनिर्म्मिते  ।  
काणस्तत्रैकया हीनः द्वाभ्यामन्धः प्रकीर्त्तितः  ॥ वल्च्_२,१३।३ ॥  
वैवाहिकेग्नौ कुर्व्वीत गृह्यकर्म्म यथाविधि  ।  
पञ्चयज्ञविधानञ्च पक्तिञ्चान्वहिकीं गृही  ॥ वल्च्_२,१३।४ ॥  
अध्यापनं ब्रह्मयज्ञः पितृयज्ञस्तु तर्पणम्  ।  
होमो दैवो बलिभोतो नृयज्ञो ऽतिथिपूजनम्  ॥ वल्च्_२,१३।५ ॥  
देवतातिथिभृत्यानां पित्ःणामात्मनश्च यः  ।  
न निर्व्वपति पञ्चानामुच्छ्वसन्न स जीवति  ॥ वल्च्_२,१३।६ ॥  
एकरात्रं वसन् विप्रः क्षत्रियश्चातिथिः स्मृतः  ।  
अनित्या हि स्थिति र्यस्मात्तस्मादतिथिरुच्यते  ॥ वल्च्_२,१३।७ ॥  
वैश्यशूद्रावपि प्राप्तौ कुटुम्बे ऽतिथिधर्म्मिणौ  ।  
भोजयेत् सहभृत्यै स्तावानृशंस्यं प्रदर्शयन्  ॥ वल्च्_२,१३।८ ॥  
[[०६४]]  
स्वदारनिरतो नित्यं परदारविवर्ज्जितः  ।  
कृतहोमस्तु भुञ्जीत सायम्प्रातरुदारधीः  ॥ वल्च्_२,१३।९ ॥  
सर्व्वतः प्रतिगृह्णीयादवृत्त्या कर्षितो द्विजः  ।  
न भवेद्दोषभाक् तेन ज्वलनार्कसमो हि सः  ॥ वल्च्_२,१३।१० ॥  
भूतानां रक्षणं दानमिज्याध्ययनमेव च  ।  
शिवार्चनं क्षत्रियाणां तथा नारायणार्च्चनम्  ॥ वल्च्_२,१३।११ ॥  
नित्योद्युक्तो दस्युवधे रणे कुर्य्यात् पराक्रमम्  ।  
नास्य कृत्यतमं किञ्चित् राज्ञो दस्युविनिग्रहात्  ॥ वल्च्_२,१३।१२ ॥  
चाटभाटतस्करेभ्यो महासाहसिकादिभिः  ।  
पीड्यमानाः प्रजा रक्षेत् कायस्थैश्च विशेषतः  ॥ वल्च्_२,१३।१३ ॥  
सम्मानदानसत्कारैः वैदिकान् वासयेत् सदा  ।  
राजन्यो धर्म्मकृत्यञ्च कुर्य्यादेव प्रयत्नतः  ॥ वल्च्_२,१३।१४ ॥  
पण्डितं नीतिशास्त्रज्ञं नित्यञ्च प्रतिपालयेत्  ।  
नियोजयेत् सभामध्ये नित्यं सद्भिश्च संयुतः  ॥ वल्च्_२,१३।१५ ॥  
संविशेत् तूर्य्यघोषेण प्रतिबुध्येत्तथैव च  ।  
शास्त्राणि चिन्तयेद्बुद्ध्या सर्व्वकर्त्तव्यतां तथा  ॥ वल्च्_२,१३।१६ ॥  
दृष्ट्वा ज्योतिर्व्विदो वैद्यान् दद्यात् गां काञ्चनं महीम्  ।  
निवेशिकानि च तथा श्रोत्रियाणां गृहानि च  ॥ वल्च्_२,१३।१७ ॥  
य एव धर्म्मो नृपतेः स्वराष्ट्रप्रतिपालने  ।  
तमेव कृत्स्नमाप्नोति परराष्ट्रं वशं नयन्  ॥ वल्च्_२,१३।१८ ॥  
देवब्राह्मणभक्तश्च पितृकार्य्यपरायणः  ।  
स्वभार्य्यानिरतो नित्यं षड्भागार्हः सदा नृपः  ॥ वल्च्_२,१३।१९ ॥  
एकांशेन बलं धार्य्यं दानमंशद्वयेन च  ।  
एकांशेन प्रकृतय एकांशेनाधिकारिणः  ॥ वल्च्_२,१३।२० ॥  
एकांशेनात्मभोगश्च कुटुम्बादिप्रपालनम्  ।  
आयस्यैवं षडविभागै र्व्ययं कुर्य्यान्महीपतिः  ॥ वल्च्_२,१३।२१ ॥  
सन्ध्यामुपास्य कुरुते गीतं वाद्यं मनोहरम्  ।  
नृत्यगीतैश्च जग्धीं वा स्त्रीभिर्निशि सुखावहाम्  ॥ वल्च्_२,१३।२२ ॥  
गोरक्षां कृषिवाणिज्यं कुर्य्याद्वैश्यो यथाविधि  ।  
दानं देयं यथाशक्त्या ब्राह्मणानाञ्च भोजनम्  ॥ वल्च्_२,१३।२३ ॥  
दम्भमोहविनिर्म्मुक्तस्तथा वागनसूयकः  ।  
स्वदारनिरतो दान्तः परदारविवर्ज्जितः  ॥ वल्च्_२,१३।२४ ॥  
धनैर्विप्रान् भोजयित्वा यज्ञकाले तु याजकान्  ।  
अप्रभुत्वञ्च वर्त्तेत धर्म्मेष्वादेहपातनात्  ॥ वल्च्_२,१३।२५ ॥  
यज्ञाध्ययनदानानि कुर्य्यान्नित्यमतन्द्रितः  ।  
पितृकार्य्यपरश्चैव विष्णुशिवार्च्चनापरः  ॥ वल्च्_२,१३।२६ ॥  
वर्णत्रयस्य शुश्रूषां कुर्य्याच्छूद्रः प्रयत्नतः  ।  
दासवद्ब्राह्मणानां च विशेषेण समाचरेत्  ॥ वल्च्_२,१३।२७ ॥  
अयाचितप्रदाता स्यात् कृषिं वृत्त्यर्थमाश्रयेत्  ।  
शुद्धा तु वृत्तिस्तस्यैव कारु-चारण-कर्म्म च  ॥ वल्च्_२,१३।२८ ॥  
पाकयज्ञविधानेन यजेद्देवानतन्द्रितः  ।  
तस्य तु द्विजशुश्रूषा परो धर्म्मः प्रकीर्त्तितः  ॥ वल्च्_२,१३।२९ ॥  
धारणं जीर्णवस्त्रस्य विप्रस्योच्छिष्टभोजनम्  ।  
स्वदारेषु रतिश्चैव परदारविवर्जनम्  ॥ वल्च्_२,१३।३० ॥  
[[०६६]]  
लवणं मधुतैलं च दधि तक्रं घृतं पयः  ।  
न दुष्येच्छूद्रजातीनां कुर्य्यात् सर्व्वस्य विक्रयम्  ॥ वल्च्_२,१३।३१ ॥  
क्रियाभेदैस्तु सर्व्वेषां भृतिवृत्तिरनिन्दिता  ।  
सीरभेदैः कृषिः प्रोक्ता मन्वाद्यैर्ब्राह्मणादिषु  ॥ वल्च्_२,१३।३२ ॥  
ब्राह्मणैः षोडशगबं चतुरूनं तथापरैः  ।  
द्विगवं वान्त्यजैः सीरं दृष्ट्वा भूमार्द्दवं तथा  ॥ वल्च्_२,१३।३३ ॥  
भूमिं भित्वौषधिं छित्वा हत्वा कीटपिपीलिकाम्  ।  
पुनन्ति खलु यज्ञेन कर्षका देवपूजनात्  ॥ वल्च्_२,१३।३४ ॥  
वैदिकैः कर्म्मभिः पुण्यैर्निषेकादिर्द्विजन्मनाम्  ।  
कार्य्यः शरीरसंस्कारः पावनः प्रेत्य चेह च  ॥ वल्च्_२,१३।३५ ॥  
गर्भाधानमृतौ पुंसः सवनं स्पन्दनात् पुरा  ।  
तुर्य्ये ऽष्टमे वा सीमन्तो जनने जातकर्म्म च  ॥ वल्च्_२,१३।३६ ॥  
निष्क्रमस्तृतीयमासि नाम व्युष्टे शताहनि  ।  
षष्ठे ऽन्नप्राशनं चूडा जन्यब्दे वा यथाकुलम्  ॥ वल्च्_२,१३।३७ ॥  
कर्णवेधो व्रतादेशो वेदारम्भः क्रियाविधिः  ।  
केशान्तः स्नानमुद्वाहो विवाहाग्निपरिग्रहः  ॥ वल्च्_२,१३।३८ ॥  
त्रेताग्निसङ्ग्रहश्चेति संस्काराः षोडश स्मृताः  ।  
नवैताः कर्णवेधान्ताः मन्त्रवर्ज्जं क्रिया स्त्रियाः  ॥ वल्च्_२,१३।३९ ॥  
विप्रो गर्भाष्टमे वर्षे क्षत्र एकादशे तथा  ।  
द्वादशे वैश्यजातिस्तु व्रतोपनयमर्हति  ॥ वल्च्_२,१३।४० ॥  
तस्य प्राप्तव्रतस्यायं कालः स्याद्विगुणाधिकः  ।  
वेदव्रतच्युतो व्रात्यः स व्रात्यस्तोममर्हति  ॥ वल्च्_२,१३।४१ ॥  
ब्राह्मो दैवस्तथैवार्षः प्राजापत्यस्तथासुरः  ।  
गान्धर्ब्बो राक्षसश्चैव पैशाचश्चाष्टमो ऽधमः  ॥ वल्च्_२,१३।४२ ॥  
एते धर्म्मास्तु चत्वारः पूर्व्वं विप्रे प्रकीर्त्तिताः  ।  
गान्धर्ब्बो राक्षसश्चैव क्षत्रियस्य प्रशस्यते  ॥ वल्च्_२,१३।४३ ॥  
अप्रार्थितः प्रयत्नेन ब्राह्मस्तु परिकीर्त्तितः  ।  
प्रार्थितार्थप्रदानेन प्राजापत्यः प्रकीर्त्तितः  ॥ वल्च्_२,१३।४४ ॥  
आसुरो द्रविणादानात् गान्धर्ब्बः समयान्मिथः  ।  
राक्षसो युद्धहरणात् पैशाचः कन्यकाच्छलात्  ॥ वल्च्_२,१३।४५ ॥  
तिस्रस्तु भार्य्याः क्षत्रस्य भार्यैका ब्राह्मणस्य तु  ।  
एकैव भार्य्या वैश्यस्य शूद्रस्य च विधीयते  ॥ वल्च्_२,१३।४६ ॥  
क्षत्रिया वैश्या शूद्रा च क्षत्रियस्य प्रकीर्त्तिता  ।  
एकैव भार्य्या विप्रस्य ब्राह्मणी तु विधीयते  ॥ वल्च्_२,१३।४७ ॥  
वैश्यैव भार्य्या वैश्यस्य शूद्रा शूद्रस्य कीर्त्तिता  ।  
ब्राह्मणो नोद्वहेत् कन्यामसवर्णां कदाचन  ॥ वल्च्_२,१३।४८ ॥  
ब्राह्मणाद्वैश्यकन्यायामम्बष्ठो यो व्यजायत  ।  
स तु शूद्रत्वमापन्नो विवहेन्न ततो विशाम्  ॥ वल्च्_२,१३।४९ ॥  
शूद्राभार्य्यस्य पातित्यं राजन्यस्य यदुच्यते  ।  
नैतन्मम मतं ज्ञेयं सा तेनोन्नीयते यतः  ॥ वल्च्_२,१३।५० ॥  
पतेत् विप्रश्च वैश्यश्च शूद्रां कन्यामुदावहन्  ।  
पातित्यं नास्ति क्षत्रस्य शद्रूदारोपसङ्ग्रहात्  ॥ वल्च्_२,१३।५१ ॥  
विप्रकन्याविवाहो ऽपि कृतो राजर्षिभिः पुरा  ।  
तेजीयसां न दोषाय वह्नेः सर्व्वभुजो यथा  ॥ वल्च्_२,१३।५२ ॥  
[[०६८]]  
राजा नो नावमन्तव्यो नृबुद्ध्या मनुरब्रवीत्  ।  
महती देवता ह्येषा नररूपेण तिष्ठति  ॥ वल्च्_२,१३।५३ ॥  
अनुष्ठितन्तु यद्देवैर्मुनिभिर्यदनुष्ठितम्  ।  
नानुष्ठेयं मनुष्यैस्तदुक्तं कर्म्म समाचरेत्  ॥ वल्च्_२,१३।५४ ॥  
ऊढायां हि सवर्णायामविप्रां काममुद्वहेत्  ।  
तस्यामुत्पादितः पुत्रो न सवर्णात् प्रहीयते  ॥ वल्च्_२,१३।५५ ॥  
क्षत्राज्जातः क्षत्रियायां क्षत्रियः स्यात् न संशयः  ।  
वैश्यायां च तथैव स्यात् शद्रायामपि चैव हि  ॥ वल्च्_२,१३।५६ ॥  
यावन्न विन्दते जायां तावदर्द्धो भवेत्पुमान्  ।  
नार्द्धं प्रजायते सर्व्वं प्रजायेते इति श्रुतिः  ॥ वल्च्_२,१३।५७ ॥  
सकामायान्तु कन्यायां सङ्गमे नास्त्यतिक्रमः  ।  
किन्त्वलङ्कृत्य सत्कृत्य स एवैनां समुद्वहेत्  ॥ वल्च्_२,१३।५८ ॥  
सवर्णामुद्वहेत् भार्य्यां प्रथमं धर्म्मसिद्धये  ।  
ततोह्यप्रतिलोमेन यथाकामं वहेन्नृपः  ॥ वल्च्_२,१३।५९ ॥  
विषाद्यथामृतं ग्राह्यममेध्यात् काञ्चनं यथा  ।  
नीचाद्यथोत्तमा विद्या स्त्रीरत्नं दुष्कुलात्तथा  ॥ वल्च्_२,१३।६० ॥  
स्त्रियोरत्नान्यथो विद्या धर्म्मः शौचं सुभाषितम्  ।  
विविधानि च शिल्पानि समादेयानि सर्व्वतः  ॥ वल्च्_२,१३।६१ ॥  
यत्र नार्य्यस्तु पूज्यन्ते रमन्ते तत्र देवताः  ।  
यत्रैतास्तु न पूज्यन्ते सर्व्वास्तत्राफलाः क्रियाः  ॥ वल्च्_२,१३।६२ ॥  
प्रजनार्थं महाभागा पूजार्हा गृहदीप्तयः  ।  
स्त्रियः श्रियश्च गेहेषु न विशेषो ऽस्ति कश्चन  ॥ वल्च्_२,१३।६३ ॥  
उत्पादनमपत्यस्य जातस्य परिपालनम्  ।  
प्रत्यहं लोकयात्रायाः प्रत्यक्षं स्त्री निबन्धनम्  ॥ वल्च्_२,१३।६४ ॥  
अपत्यं दारकर्म्माणि शुश्रषा रतिरुत्तमा  ।  
दाराधीनस्तथा स्वर्गः पित्ःणामात्मनश्च वै  ॥ वल्च्_२,१३।६५ ॥  
  
इति वल्लालचरिते व्यासपुराणे वर्णधर्म्मादिकीर्त्तनं नाम त्रयोदशो ऽध्यायः  ।  
  
  
_______________________________________  
  
  
  
[[०७०]]  
  
अथ चतुर्दशो ऽध्यायः  
  
व्यास उवाच:  
शस्ता स्त्री चारुसर्व्वाङ्गी मत्तमातङ्गगामिनी  ।  
गुरूरुजघना या च कृष्णसारमृगेक्षणा  ॥ वल्च्_२,१४।१ ॥  
सुनीलकेशी तन्वङ्गी विलोमाङ्गी मनोहरा  ।  
समभूमिस्पृशौ पादौ संहतौ च तथा स्तनौ  ॥ वल्च्_२,१४।२ ॥  
नाभिः प्रदक्षिणावर्त्ता गुह्यमश्वत्थपत्रवत्  ।  
गुल्फौ निगूढौ मध्येन नाभिरङ्गुष्ठमानिका  ॥ वल्च्_२,१४।३  
गण्डैर्मधूकपुष्पाभैर्न शिराला न लोमशा  ।  
न संहतभ्रूकुटिला पतिप्राणा पतिप्रिया  ॥ वल्च्_२,१४।४ ॥  
बाला खेलनकैः काले दत्तैर्दिव्यफलाशनैः  
मोदते युवती वस्त्रालङ्कारालिङ्गनादिभिः  ॥ वल्च्_२,१४।५ ॥  
हृष्येन्मध्यवयाः प्रौढा रतक्रीडासु कौशलैः  ।  
वृद्धा तु मधुरालापै र्गौरवेण च युज्यते  ॥ वल्च्_२,१४।६ ॥  
षोडशाब्दा भवेद्बाला त्रिंशताद्भूतयौवना  ।  
पञ्च पञ्चाशता प्रौढा वृद्धा स्त्री तदनन्तरम्  ॥ वल्च्_२,१४।७ ॥  
कामाधीना एव नार्य्यस्तदर्थं रत्नसङ्ग्रहः  ।  
सेव्यास्ता नातिसेव्याश्च भूभुजा विषयैषिणा  ॥ वल्च्_२,१४।८  ।  
स्त्रियां षोडशवर्षायां चतुर्व्विंशतिहायनः  ।  
बुद्धिमानुद्यमं कुर्य्याद्विशिष्टसुखकाङ्क्षया  ॥ वल्च्_२,१४।९ ॥  
तथा पूर्णाङ्गवीर्य्यौ तौ पुत्त्रं जनयतः परम्  ।  
सर्व्वेन्द्रियसमायुक्तं बलवन्तं शतायुषम्  ॥ वल्च्_२,१४।१० ॥  
निदाघशरदोर्ब्बला हिता विषयिणी मता  ।  
तरुणी शीतसमये मध्या वर्षावसन्तयोः  ॥ वल्च्_२,१४।११ ॥  
नित्यं बाला सेव्यमाना नित्यं वर्द्धयते बलम्  ।  
युवती ह्रासयेच्छक्तिं मध्योद्भावयते जराम्  ॥ वल्च्_२,१४।१२ ॥  
सद्यो मांसं च शाल्यन्नं बालास्त्रीसेवनं घृतम्  ।  
क्षीरमुष्णोदके स्नानं सद्यः प्राणकराणि षट्  ॥ वल्च्_२,१४।१३ ॥  
सेवेत कामतः कामी बलात् वाजीकृतो हिमे  ।  
प्रकामं तु निषेवेत सुरतं शिशिरागमे  ॥ वल्च्_२,१४।१४ ॥  
शीते रात्रौ दिने ग्रीष्मे वसन्ते च दिवानिशि  ।  
वर्षायामम्बुदध्वाने काले शरदि सस्मरः  ॥ वल्च्_२,१४।१५ ॥  
अभिकामः समुल्लास्य पूर्व्वमालिङ्गनादिभिः  ।  
समेयात् प्रमदां युक्त्या वाजीकरणवृंहितः  ॥ वल्च्_२,१४।१६ ॥  
नित्यमुष्णाम्भसा स्नानं पयःपानं नवा स्त्रियः  ।  
राजानः पथ्यमेतद्वः सुस्निग्धमल्पभोजनम्  ॥ वल्च्_२,१४।१७ ॥  
कपित्थचूर्णयोगेन तथा दध्ना सृजा तथा  ।  
घृतं सुगन्धि भवति दुग्धैः क्षिप्तैस्तथा यवैः  ॥ वल्च्_२,१४।१८ ॥  
[[०७२]]  
भोज्यस्य कल्पनैवं स्याद्गन्धमुक्तिः प्रदर्श्यते  ।  
शौचमाचमनं सम्यक् तथैव च विरेचनम्  ॥ वल्च्_२,१४।१९ ॥  
भावना चैव पाकश्च बोधनं धूपनं तथा  ।  
वासनञ्चैव निर्द्दिष्टं कर्म्माष्टकमिदं स्मृतम्  ॥ वल्च्_२,१४।२० ॥  
कपित्थविल्वजम्ब्वाम्र-करवीरक पल्लवैः  ।  
कृत्वोदकन्तु यद्द्रव्यं शोचितं शौचनन्तु तत्  ॥ वल्च्_२,१४।२१ ॥  
तेषामभावे शौचन्तु मृगदर्पाम्भसा भवेत्  ।  
नखं कुष्ठं घनं मांसं स्पृक्का शैलेयजं जलम्  ॥ वल्च्_२,१४।२२ ॥  
तथैव कुङ्कुमं लाक्षा चन्दनागुरुनीरदम्  ।  
सरलं देवकाष्ठञ्च कर्परं कान्तया सह  ॥ वल्च्_२,१४।२३ ॥  
बाला कुन्दुरकश्चैव गुग्गुलुः श्रीनिवासकः  ।  
सह सर्ज्जरसेनैव धूपद्रव्यैकविंशतिः  ॥ वल्च्_२,१४।२४ ॥  
धूपद्रव्यगणादस्मादेकविंशाद्यथेच्छया  ।  
द्वे द्वे द्रव्ये समादाय सर्ज्जभागैर्नियोजयेत्  ॥ वल्च्_२,१४।२५ ॥  
नखपिण्याकमलयैः संयोज्य मधुना तथा  ।  
धूपयोगा भवन्तीह यथावत् स्वेच्छया कृताः  ॥ वल्च्_२,१४।२६ ॥  
त्वचं नाडीं फलं तैलं कुङ्कुमं ग्रन्थिपर्णकम्  ।  
शैलेयं तगरं कान्ताम् चोलकर्पूरमेव च  ॥ वल्च्_२,१४।२७ ॥  
मासीं मुराञ्च कुष्ठञ्च स्नानद्रव्याणि निर्दिशेत्  ।  
एतभ्यस्तु समादाय द्रव्यत्रयमथेच्छया  ।  
मृगदर्पयुतं स्नानं कार्य्यं कन्दर्पवर्द्धनम्  ॥ वल्च्_२,१४।२८ ॥  
त्वङ्मुरानलदैस्तुल्यैर्वासकार्द्धसमायुतैः  ।  
स्नानमुत्पलगन्धि स्यात् सतैलं कुङ्कुमायते  ॥ वल्च्_२,१४।२९ ॥  
जातिपुष्पसुगन्धि स्यात् तगरार्द्धेन योजितम्  ।  
सद्वासकं स्याद्वकुलैस्तुल्यगन्धि मनोहरम्  ॥ वल्च्_२,१४।३० ॥  
मञ्जिष्ठा तगरं चोलं त्वचं व्याघ्रनखं नखम्  ।  
गन्धपत्रञ्च विन्यस्य गन्धतैलं भवेच्छुभम्  ॥ वल्च्_२,१४।३१ ॥  
मल्लीभिर्गन्धितात् तैलं तिलात् स्यात् प्रमदाप्रियम्  ।  
तैलं निपीडितं घानौ तिलैः पुष्पाधिवासितैः  ।  
वासनात् पुष्पसदृशं गन्धेन तु भवेद्ध्रुवम्  ॥ वल्च्_२,१४।३२ ॥  
एला-लवङ्ग-कक्कोल-जातीफल-निशाकराः  ।  
जातिपत्रिकया सार्द्धं स्वतन्त्रा मुखवासकाः  ॥ वल्च्_२,१४।३३ ॥  
कर्पूरं कुङ्कुमं कान्ता मृगदर्पं हरेणुकम्  ।  
कक्कोलैलालवङ्गञ्च जाती कोशकमेव च  ॥ वल्च्_२,१४।३४ ॥  
त्वक्पत्रं त्रुटिमुस्तौ च लतां कस्तुरिकं तथा  ।  
कण्टकानि लवङ्गस्य फलपत्रे च जातितः  ॥ वल्च्_२,१४।३५ ॥  
कुटकञ्च फलं गृह्य कार्षिकाण्युपकल्पयेत्  ।  
तच्चूर्णे खदिरं सारं दद्यात्तुर्य्यन्तु वासितम्  ॥ वल्च्_२,१४।३६ ॥  
सहकाररसेनास्मात् कर्त्तव्या गुटिकाः शुभाः  ।  
मुखे न्यस्ता सुगन्धास्ता मुखरोगविनाशकाः  ॥ वल्च्_२,१४।३७ ॥  
पूगं प्रक्षालितं सम्यक् पञ्चपल्लववारिणा  ।  
शक्त्या तु गुटिका द्रव्यैर्वासितं मुखवासकम्  ॥ वल्च्_२,१४।३८ ॥  
[[०७४]]  
कटुकं दण्डकाष्ठञ्च गोमूत्रवासितं त्र्यहम्  ।  
कृतञ्च पूगवत् सम्यक् मुखसौगन्धिकारकम्  ॥ वल्च्_२,१४।३९ ॥  
त्वक्पथ्ययोः समावंशौ शशिभागार्द्धसंयुतौ  ।  
नागवल्लीसमो भाति मुखवासो मनोहरः  ॥ वल्च्_२,१४।४० ॥  
एवं कुर्य्यात् सदा स्त्रीणां रक्षणं पृथिवीपतिः  ।  
न चासां विश्वसेज्जातु पुत्रमातुर्व्विशेषतः  ॥ वल्च्_२,१४।४१ ॥  
  
इति वल्लालचरिते व्यासपुराणे स्त्रीलक्षणादिकीर्त्तनं नाम चतुर्दशो ऽध्यायः  ।  
  
  
_______________________________________  
  
  
  
अथ पञ्चदशो ऽध्यायः  
  
व्यास उवाच:  
तपः परं कृतयुगे त्रेतायां ज्ञानमुच्यते  ।  
द्वापरे यज्ञमेवाहुर्दानमेकं कलौयुगे  ॥ वल्च्_२,१५।१ ॥  
दानधर्म्मात् परो धर्म्मो भूतानां नेह विद्यते  ।  
स्वर्गायुर्भूतिकामेन देयं पापोपशान्तये  ॥ वल्च्_२,१५।२ ॥  
न दानादधिकं किञ्चिद्दृश्यते भुवनत्रये  ।  
दानेन प्राप्यते स्वर्गः श्री दानेनैव लभ्यते  ॥ वल्च्_२,१५।३ ॥  
दानेन शत्रुञ्जयति व्याधिर्दानेन नश्यति  ।  
दानेन लभ्यते विद्या दानेन युवतीजनः  ॥ वल्च्_२,१५।४ ॥  
दानेन भोगानाप्नोति दानेनायुश्च विन्दति  ।  
धर्म्मार्थकाममोक्षाणां साधनं परमं स्मृतम्  ॥ वल्च्_२,१५।५ ॥  
दद्यात् पूर्व्वमुखो दानं घ्णीयादुत्तरामुखः  ।  
आयुर्व्विवर्द्धते दातुर्गृहीतुः क्षीयते न तत्  ॥ वल्च्_२,१५।६ ॥  
मातुः शतगुणं दानं सहस्रं पितुरुच्यते  ।  
अनन्तं दुहितुर्दानं सोदर्ये दत्तमक्षयम्  ॥ वल्च्_२,१५।७ ॥  
अमनुष्ये समं दानं पापे ज्ञेयं महाफलम्  ।  
वर्णसङ्करे द्विगुणं शूद्रे दानं चतुर्गुणम्  ॥ वल्च्_२,१५।८ ॥  
[[०७६]]  
वैश्ये चाष्टगुणं क्षत्रे षोडशत्वं द्विजब्रुवे  ।  
वेदाध्याये शतगुणमनन्तं वेदबोधके  ॥ वल्च्_२,१५।९ ॥  
गुरौ पुरोहितादौ च दानमक्षयमुच्यते  ।  
श्रीविहीनेषु यद्दत्तन्तदनन्तञ्च यज्वनि  ॥ वल्च्_२,१५।१० ॥  
अभयं सर्वदैवत्यं भूमि र्वै विष्णुदेवता  ।  
कन्या दासास्तथा दासी प्राजापत्याः प्रकीर्त्तिताः  ॥ वल्च्_२,१५।११  ।  
प्राजापत्यो गजः प्रोक्तस्तुरगो यमदैवतः  ।  
तथा चैकशफाः सर्व्वे याम्यश्च महिषस्तथा  ॥ वल्च्_२,१५।१२ ॥  
उष्ट्रश्च नैरृतो धेनू रौद्रीछागोनलस्तथा  ।  
आप्यो मेषो हरिः क्रोडः आरण्याः पशवो निलाः  ॥ वल्च्_२,१५।१३ ॥  
जलाशयं वारुणं स्यात् वारिधानी घटादयः  ।  
समुद्रजानि रत्नानि हेमलौहानि चानलः  ॥ वल्च्_२,१५।१४ ॥  
प्राजापत्यानि शस्यानि पक्वान्नमपि पार्थिवाः  ।  
गान्धर्ब्ब गन्धमित्याहु र्वस्त्रं वार्हस्पतं स्मृतम्  ॥ वल्च्_२,१५।१५ ॥  
वायव्याः पक्षिणः सर्व्वे विद्या ब्राह्मी तथाङ्गकम्  ।  
सारस्वतं पुस्तकादि विश्वकर्म्मा तु शिल्पके  ॥ वल्च्_२,१५।१६ ॥  
वनस्पतिर्द्रुमादीनां द्रव्यदेवा हरेस्तनुः  ।  
छत्रं कृष्णाजिनं शय्या रथ आसनमेव च  ॥ वल्च्_२,१५।१७ ॥  
उपानहौ तथा यानमष्टावाङ्गिर ईरितम्  ।  
रथोपकरणं शस्त्रं ध्वजाद्यं सर्व्वदैवतम्  ॥ वल्च्_२,१५।१८ ॥  
गृहञ्च सर्व्वदैवत्यं सर्व्वेषां विष्णुदेवता  ।  
शिवो वा न ततो द्रव्यं व्यतिरिक्तं यतो ऽस्ति हि  ॥ वल्च्_२,१५।१९  ।  
शृणताहं प्रवक्ष्यामि महादानानि षोडश  ॥ वल्च्_२,१५।२० ॥  
तुलापुरुष आद्यन्तु हिरण्यगर्भदानकम्  ।  
ब्रह्माण्डं कल्पवृक्षश्च गोसहस्रञ्च पञ्चमम्  ॥ वल्च्_२,१५।२१ ॥  
हिरण्यकामधेनुश्च हिरण्याश्वश्च सप्तमम्  ।  
हिरण्याश्वरथस्तद्वद्धेमहस्तिरथस्तथा  ॥ वल्च्_२,१५।२२ ॥  
पञ्चलाङ्गलकं तद्वद्धरादानं महाफलम्  ।  
द्वादशं विष्नुचक्रञ्च ततः कल्पलतात्मकम्  ॥ वल्च्_२,१५।२३ ॥  
सप्तसागरदानञ्च रत्रधेनुस्तथैव च  ।  
महाभूतघटस्तद्वत् दानं शुभदिने ऽर्पयेत्  ॥ वल्च्_२,१५।२४ ॥  
मण्डपे मण्डले दानं देवान् प्राच्यार्पयेद्द्विजे  ।  
द्रव्यस्य नाम गृह्णीयात् ददानि च तथा वदेत्  ॥ वल्च्_२,१५।२५ ॥  
तोयं दद्यात्ततो हस्ते दाने विधिरयं स्मृतः  ।  
मनसा पात्रमुद्दिश्य जलं भूमौ विनिक्षपेत्  ॥ वल्च्_२,१५।२६ ॥  
विद्यते सागरस्यान्तो दानस्यान्तो न विद्यते  ॥ वल्च्_२,१५।२७ ॥  
यथानाम सगोत्राय प्रवरायामुकाय च  ।  
वेदवेदाङ्गयुक्ताय पात्राय सुमहात्मने  ॥ वल्च्_२,१५।२८ ॥  
मातापित्रोरात्मनश्च पुण्ययशोभिवृद्धये  ।  
सर्व्वपापोपशान्त्यर्थं स्वर्गार्थं भुक्तिमुक्तये  ॥ वल्च्_२,१५।२९ ॥  
यथानाम महाद्रव्यं विष्णुरुद्रादिदैवतम्  ।  
एतत्तुभ्यं सम्प्रददे प्रीयतां मे हरिः शिवः  ॥ वल्च्_२,१५।३० ॥  
एतद्दानप्रतिष्ठार्थं सुवर्णं दक्षिणां ददे  ।  
अनेन दानवाक्येन सर्व्वदानानि वै ददेत्  ॥ वल्च्_२,१५।३१ ॥  
[[०७८]]  
सुवर्णे दीयमाने तु रजतं दक्षिणेष्यते  ।  
अन्येषामपि दानानां सुवर्णं दक्षिणा स्मृता  ॥ वल्च्_२,१५।३२ ॥  
सुवर्णं रजतं ताम्रं तण्डुलं धान्यमेव च  ।  
नित्यश्राद्धं देवपूजा सर्व्वमेतददक्षिणम्  ॥ वल्च्_२,१५।३३ ॥  
रजतं दक्षिणा पित्र्ये धर्म्मकामार्थसाधनम्  ।  
सुवर्णं रजतं ताम्रं मणिमुक्तावसूनि च  ॥ वल्च्_२,१५।३४ ॥  
सर्व्वमेतत् महाप्राज्ञे ददाति वसुधां ददत्  ।  
पित्ःश्च पितृलोकस्थान्देवस्थाने च देवता  ॥ वल्च्_२,१५।३५ ॥  
सन्तर्पयति शान्तात्मा यो ददाति वसुन्धराम्  ।  
खर्व्वटं खेटकं वापि ग्रामं वा शस्यशालिनम्  ॥ वल्च्_२,१५।३६ ॥  
निवर्त्तनशतं वापि तदर्द्धं वा गृहादिकम्  ।  
अप्याढावापमात्रं वा दत्त्वोर्व्वीं फलभाक् भवेत्  ॥ वल्च्_२,१५।३७ ॥  
इक्षुभिः सन्ततां भूमिं यवगोधमशालिनीम्  ।  
ददाति वेदविदुषे स न भूयोभिजायते  ॥ वल्च्_२,१५।३८ ॥  
फालकृष्टां महीं दत्त्वा सवृक्षां शस्यशालिनीम्  ।  
यावत् सूर्य्यकरालोकास्तावत् स्वर्गे महीयते  ॥ वल्च्_२,१५।३९ ॥  
विप्राय दद्याच्च गुणान्विताय  
तपोभियुक्ताय जितेन्द्रियाय  ।  
यावन्मही तिष्ठति सागरान्ता  
तावत् फलं तस्य भवेदनन्तम्  ॥ वल्च्_२,१५।४० ॥  
यथा वीजानि रोहन्ति प्रकीर्णानि महीतले  ।  
एवं कामाः प्ररोहन्ति भूमिदानसमार्जिताः  ॥ वल्च्_२,१५।४१ ॥  
यथाप्सु पतितः सद्यस्तैलविन्दुः प्रसर्पति  ।  
एवं भूमिकृतं दानं शस्ये शक्ष्ये प्ररोहति  ॥ वल्च्_२,१५।४२ ॥  
अन्नदाः सुखिनो नित्यं वस्त्रदश्चैव रूपवान्  ।  
स नरः सर्व्वदो भूपा यो ददाति वसुन्धराम्  ॥ वल्च्_२,१५।४३ ॥  
यथा गौर्भरते वत्सं क्षीरमुत्सृज्य क्षीरिणी  ।  
एवं दत्ता महीपाला भूमिर्भरति भूमिदम्  ॥ वल्च्_२,१५।४४ ॥  
आदित्यो वरुणो विष्णुर्ब्रह्मा सोमो हुताशनः  ।  
शूलपाणिश्च भगवानभिनन्दति भूमिदम्  ॥ वल्च्_२,१५।४५ ॥  
आस्फोटयन्ति पितरो वर्णयन्ति पितामहाः  ।  
भूमिदाता कुले जातः स नस्त्राता भविष्यति  ॥ वल्च्_२,१५।४६ ॥  
बहुभिर्वसुधा दत्ता राजभिः सगरादिभिः  ।  
यस्य यस्य यदा भूमिस्तस्य तस्य तदा फलम्  ॥ वल्च्_२,१५।४७ ॥  
भूमिं यः प्रतिगृह्णाति यश्च भूमिं प्रयच्छति  ।  
उभौ तौ पुण्यकर्म्माणौ नियतौ स्वर्गगामिणौ  ॥ वल्च्_२,१५।४८ ॥  
दद्याद्भूमिं निबन्धं वा कृत्वा लेख्यञ्च कारयेत्  ।  
आगामिभद्रनृपतिपरिज्ञानाय पार्थिवः  ॥ वल्च्_२,१५।४९ ॥  
पटे वा ताम्रपट्टे वा स्वमुद्रोपरिचिह्नितम्  ।  
अभिलेख्यात्मनो वंशानात्मानञ्च महीपतिः  ॥ वल्च्_२,१५।५० ॥  
प्रतिग्रहपरिच्छेददानाच्छेदोपवर्णनम्  ।  
स्वहस्तकालसम्पन्नं शासनं कारयेत् स्थिरम्  ॥ वल्च्_२,१५।५१ ॥  
सुवर्णदानं गोदानं भूमिदानञ्च पार्थिवाः  ।  
एतत् प्रयच्छमानस्तु सर्व्वपापैः प्रमुच्यते  ॥ वल्च्_२,१५।५२ ॥  
[[०८०]]  
अग्नेरपत्यं प्रथमं सुवर्णम्  
भूर्वैष्णवी सूर्यसुताश्च गावः  ।  
यः काञ्चनं गाञ्च महीञ्च दद्यात्  
दत्तास्त्रयस्तेन भवन्ति लोकाः  ॥ वल्च्_२,१५।५३ ॥  
यस्तटाकं नवं कुर्य्यात् पुराणं वापि खानयेत्  ।  
स सर्व्वं कुलमुद्धृत्य स्वर्गे लोके महीयते  ॥ वल्च्_२,१५।५४ ॥  
कृत्वापि पापकर्म्माणि यो दद्यादन्नमर्थिने  ।  
ब्राह्मणाय विशेषेण स पापेन न लिप्यते  ॥ वल्च्_२,१५।५५ ॥  
त्रिसप्तकुलमुद्धृत्य कन्यादो ब्रह्मलोकभाक्  ।  
देवालयञ्च प्रतिमां कारयन् सर्वमाप्नुयात्  ॥ वल्च्_२,१५।५६ ॥  
दासीदस्तु द्विजेन्द्रेभ्यो ह्यप्सरोलोकमाप्नुयात्  ।  
तस्य शिश्नेन्द्रियं भूपा नाग्निर्दहति कर्हिचित्  ॥ वल्च्_२,१५।५७ ॥  
  
सिंहगिरिरुवाच:  
स्वालङ्कृता वसनभूषणगन्धपुष्पैः कैशोर्य्यरूपकमनीयवपुःसुभोग्याः  ।  
दासीः प्रदाय बहुशो द्विजसत्तमेभ्यः श्रीलादिशूरनृपतीरमते ऽप्सरोभिः  ॥ वल्च्_२,१५।५८ ॥  
  
इति वल्लालचरिते व्यासपुराणे दानमाहात्मादिकीर्त्तनं नाम पञ्चदशो ऽध्यायः  ।  
  
  
_______________________________________  
  
  
  
अथ षोडशो ऽध्यायः  
  
व्यास उवाच:  
उपाध्यायः पिता ज्येष्ठभ्राता चैव महीपतिः  ।  
मातुलः श्वशुरस्त्राता मातामहपितामहौ  ॥ वल्च्_२,१६।१ ॥  
बन्धुर्ज्येष्ठः पितृव्यश्च पुंस्येते गुरवः स्मृताः  ।  
माता मातामही चैव पितृमातृष्वसादयः  ॥ वल्च्_२,१६।२ ॥  
श्वश्रूः पितामही ज्येष्ठा धात्री च गुरवः स्त्रियः  ।  
इत्युक्तो गुरुवर्गो ऽयं मातृतः पितृतो नृपाः  ।  
अनुवर्त्तनमेतेषां मनोवाक्कायकर्म्मभिः  ॥ वल्च्_२,१६।३ ॥  
गुरुं दृष्ट्वा समुत्तिष्ठेदभिवाद्य कृताञ्जलिः  ।  
नैतैरुपविशेत् सार्द्धं विवदेत् नात्मकारणात्  ॥ वल्च्_२,१६।४ ॥  
जीवितार्थमपि द्वेषात् गुरुभिर्नैव भाषणम्  ।  
उदितो ऽपि गुणैरन्यै र्गुरुद्धेषी पतत्यधः  ॥ वल्च्_२,१६।५ ॥  
गुरूणाञ्चैव सर्व्वेषां पूज्याः पञ्च प्रयत्नतः  ।  
तेषामाद्यास्त्रयः श्रेष्ठास्तेषु माता गरीयसी  ॥ वल्च्_२,१६।६ ॥  
यो भावयति या सूते येन विद्योपदिश्यते  ।  
ज्येष्ठभ्राता च भर्त्ता च पञ्चैते गुरवः स्मृताः  ॥ वल्च्_२,१६।७ ॥  
आत्मनः सर्व्वयत्नेन प्राणत्यागेन वा पुनः  ।  
[[०८२]]  
पूजनीया विशेषेण पञ्चैते भूतिमिच्छता  ।  
नास्ति पितृसमो देवो नास्ति मातृसमो गुरुः  ॥ वल्च्_२,१६।८ ॥  
तयोर्नित्यं प्रियं कुर्य्यात् कर्म्मणा मनसा गिरा  ।  
न ताभ्यामननुज्ञातो धर्म्ममन्यं समाश्रयेत्  ॥ वल्च्_२,१६।९ ॥  
गुरुरग्निर्द्विजातीनां वर्णानां ब्राह्मणो गुरुः  ।  
पतिरेको गुरुः स्त्रीणां सर्व्वत्राभ्यागतो गुरुः  ॥ वल्च्_२,१६।१० ॥  
ब्राह्मणं प्रणमेद् यस्तु विष्णुबुद्ध्या नरोत्तमः  ।  
आयुः पुत्रश्च कीर्त्तिश्च सम्पत्तिस्तस्य वर्द्धते  ॥ वल्च्_२,१६।११ ॥  
दुःशीलो ऽपि द्विजः पूज्यो न शूद्रो विजेतेन्द्रियः  ।  
विप्रा हि क्षत्रियात्मानो नावज्ञेयाः कदाचन  ॥ वल्च्_२,१६।१२ ॥  
धर्म्मशास्त्ररथारूढा वेदखड्गधरा द्विजाः  ।  
क्रीडार्थमपि यद्ब्रूयुः स धर्म्मः परमः स्मृतः  ॥ वल्च्_२,१६।१३ ॥  
  
इति वल्लालचरिते व्यासपुराणे गुरुवर्गकीर्त्तनं नाम षोडशो ऽध्यायः  ।  
  
  
_______________________________________  
  
  
  
अथ सप्तदशो ऽध्यायः  
  
व्यास उवाच:  
मानव्यश्च काश्यपश्च काङ्कायन-रहूगणौ  ।  
भरद्वाजो गौतमश्च कल्विषश्च सुकालिनः  ॥ वल्च्_२,१७।१ ॥  
आर्ष्टिषेणो ऽग्निवेशश्च कृष्णचियवशिष्ठकौ  ।  
विश्वामित्रो गालवश्च चन्द्रात्रेयश्च कौशिकः  ॥ वल्च्_२,१७।२ ॥  
घृतकौशिक-मौद्गल्यौ लाभायन-पराशरौ  ।  
सौपायनात्रिकुहलाः वासुकी रोहितस्तथा  ॥ वल्च्_२,१७।३ ॥  
वार्ध्यश्वो वैयाघ्रपद्यो दर्भःशालावतः कपिः  ।  
जमदग्निः काञ्चनश्च कात्यायन-वृहस्पती  ॥ वल्च्_२,१७।४ ॥  
विशुवृद्धश्च साङ्कृत्यो गर्गः कौण्डिन्य-बम्पुलौ  ।  
सावर्णाङ्गिरसौ मौनः कौश्यो यौगन-जैमिनी  ॥ वल्च्_२,१७।५ ॥  
शक्त्रिः कात्यायनो वात्स्यो लोगाक्षिः शुनकस्तथा  ।  
अगस्तिः सोमराजश्च सन्दानो माधवो भृगुः  ॥ वल्च्_२,१७।६ ॥  
मैत्रायणिश्च शाण्डिल्य उपमन्युर्धनञ्जयः  ।  
मधुकुल्यो हारितश्च विदलो गोभिलस्तथा  ॥ वल्च्_२,१७।७ ॥  
कास्कायनश्च यास्कश्च वार्ष्णेयो ब्रह्मक्षत्रकः  ।  
युवनाश्वश्च वैण्यश्च जातूकर्णो ऽघमर्षणः  ॥ वल्च्_२,१७।८ ॥  
[[०८४]]  
अम्बरीष इध्मवाहो लौहित्य इन्द्रकौशिकः  ।  
अजश्च निध्रुवो रेभ ऋषयो गोत्रकारकाः  ॥ वल्च्_२,१७।९ ॥  
  
इति वल्लालचरिते व्यासपुराणे गोत्रकीर्त्तनं नाम सप्तदशो ऽध्यायः  ।  
  
  
_______________________________________  
  
  
  
अथाष्टादशो ऽध्यायः  
  
राजर्षय ऊचुः:  
ब्राह्मणानां क्षत्रियाणां वैश्यामाञ्चान्त्यजन्मनाम्  ।  
भेदान् ब्रूहि महाप्राज्ञ श्रोतुं कौतुहलं परम्  ॥ वल्च्_२,१८।१ ॥  
  
व्यास उवाच:  
सारस्वताः कान्यकुब्जाः गौडा मैथिलकोत्कलाः  ।  
पञ्च गौडा इति ख्याता विन्ध्यस्योत्तरवासिनः  ॥ वल्च्_२,१८।२ ॥  
कर्णाटाश्चैव तैलङ्गा गुर्ज्जरा राष्ट्रवासिनः  ।  
अन्ध्राश्च द्राविडाः पञ्च विन्ध्यदक्षिणवासिनः  ॥ वल्च्_२,१८।३ ॥  
मगास्तु ब्राह्मणाः पूर्व्वं निःसृताः सूर्यमण्डलात्  ।  
ज्वलदर्कप्रतीकाशाः शाकद्वीपमवातरन्  ॥ वल्च्_२,१८।४ ॥  
इति ब्रह्मवर्गाः  ।  
पाण्डवाः पौरवा बौधाः सहस्रार्ज्जुनहैहयाः  ।  
चन्द्रात्रेय-कलचुरि-रट्ट-यादव-तोमराः  ॥ वल्च्_२,१८।५ ॥  
कौशिकाः कौकुराः कुश्या एते सौम्याः प्रकीर्त्तिताः  ।  
ऐक्ष्वाकवो निकुम्भाश्च मौर्य्याश्च सागरास्तथा  ॥ वल्च्_२,१८।६ ॥  
[[०८६]]  
तथा कच्छपघाताश्च राघवा गोभिलास्तथा  ।  
तथा गाहडवालाश्च एते सौराः प्रकीर्त्तिताः  ॥ वल्च्_२,१८।७ ॥  
चाहमानाश्च मल्लाश्च छिन्दाश्चापोत्कटास्तथा  ।  
चौलूक्याश्च सिलाराश्च हूनाश्च ब्रह्मवाहुजाः  ॥ वल्च्_२,१८।८ ॥  
अग्निकुण्डसमुत्पन्नाः परमारा महाबलाः  ।  
शालुकिकाः सेन्द्रकाश्च काद्रवेया इति स्मृताः  ॥ वल्च्_२,१८।९ ॥  
वेणाद्वैण्यः पृथु र्जातः पृष्वीहारास्ततो ऽभवन्  ।  
वैनतेयास्तु तार्क्ष्या वै पालास्तु क्षत्रियाधमाः  ॥ वल्च्_२,१८।१० ॥  
इति क्षत्रियवर्गाः  ।  
उपकेशाश्व प्राक्वाटा रोहिताश्च महोत्सवाः  ।  
माहिष्मत्याश्च वैशाल्याः कौशाम्ब्याः श्रावकास्तथा  ॥ वल्च्_२,१८।११ ॥  
आयोध्यिकाश्च वणिजो गुर्ज्जरा भुवि विश्रुताः  ।  
उजानिकाश्च धनिनः सुवर्णा वणिजाधमाः  ॥ वल्च्_२,१८।१२ ॥  
जेजातुतीया वणिजश्चन्द्ररश्मिसमुद्भवाः  ॥ वल्च्_२,१८।१३ ॥  
इति वैश्ववर्गाः  ।  
  
इति वल्लालचरिते व्यासपुराणे त्रैवर्णिकवर्गकीर्त्तनं नामाष्टादशो ऽध्यायः  ।  
  
  
_______________________________________  
  
  
  
अथोनविंशो ऽध्यायः  
  
व्यास उवाच:  
सत्शूद्रश्चैव शूद्रश्च शूद्रस्तु द्विविधो मतः  ।  
आद्यो विप्रविशोः शूद्र्यां द्वितीयः पादजः स्मृतः  ॥ वल्च्_२,१९।१ ॥  
ब्राह्मणात् क्षत्त्रकन्यायां मौलो नाम प्रजायते  ।  
ब्राह्मणात् वैश्यकन्यायामम्बष्ठस्तनयः स्मृतः  ॥ वल्च्_२,१९।२ ॥  
अम्बष्ठाद्वैश्यकन्यायां वैद्यो नाम प्रजायते  ।  
शूद्रायां करणो वैश्यात् करण्याञ्च ततः पुनः  ।  
स्थितः करणकायेषु ततः कायस्य उच्यते  ।  
पादजाः सन्ति कायस्थास्तथैवाम्बष्ठजा अपि  ।  
ये तु किरातकायस्था ते सर्व्वे निन्दिताः स्मृता  ॥ वल्च्_२,१९।३ ॥  
निगमश्च गन्धिकश्च वैश्यवंशसमुद्भवौ  ।  
शनैः शूद्रत्वमापन्नौ क्रियालोपादिहेतुना  ॥ वल्च्_२,१९।४ ॥  
[[०८८]]  
रत्नकाराः स्वर्णकारा रूप्यकारलिपीकरौ  ।  
ताम्रकारा लोहकाराः शङ्खकाराश्च तन्त्रिणः  ॥ वल्च्_२,१९।५ ॥  
तण्डुलिनो व्यञ्जनिनः सत्शूद्राश्च प्रकीर्त्तिताः  ।  
वैश्याद्रामकवैदेहौ ब्राह्मणीक्षत्रियासुतौ  ॥ वल्च्_२,१९।६ ॥  
रामकात् क्षत्रकन्यायामुग्रो नाम प्रजायते  ।  
ब्राह्मणादुग्रकन्यायामावृतो नाम जायते  ॥ वल्च्_२,१९।७ ॥  
आभीरः शूद्रः शूद्रायां ब्रात्यक्षत्रविशोरपि  ।  
वैश्याद्वैदेहकन्यायां कांसकारः प्रजायते  ॥ वल्च्_२,१९।८ ॥  
वैश्यादम्बष्ठकन्यायां गोपगोपालकौ सुतौ  ।  
जज्ञे वैदेहकन्यायां लेषकारस्तु रामकात्  ॥ वल्च्_२,१९।९ ॥  
वैश्यायां जायते शूद्रात् तैलकार इति स्मृतः  ।  
अम्बष्ठायां स्वर्णकारात् शौचिको नाम जायते  ॥ वल्च्_२,१९।१० ॥  
विशः कुविन्दकन्यायां कृषिको नाम जायते  ।  
कृषिकात्गोपकन्यायां ताम्बोलिरिति नःश्रुतम्  ॥ वल्च्_२,१९।११ ॥  
वणिजः शूद्रकन्यायां कन्दुको नाम जायते  ।  
कन्दुकाद्विप्रकन्यायां कलुपालो व्यजायत  ॥ वल्च्_२,१९।१२ ॥  
शूद्रादायोगवो वैणश्चाण्डालश्चाधमो नृणाम्  ।  
वैश्यराजन्यविप्रासु जायन्ते वर्णसङ्कराः  ॥ वल्च्_२,१९।१३ ॥  
कदाचिद्वीजमाहात्मात् क्षेत्रमाहात्मतः क्वचित्  ।  
नीचोत्तमत्वं भवति श्रेष्ठत्वं क्षेत्रवीजतः  ॥ वल्च्_२,१९।१४ ॥  
  
[[०८९]]  
[[वेर्से नुम्बेर् जुम्प्स् ड़्रोम् "१४" तो "१६"]]  
  
कदाचिदानुलोम्येन जातिर्मातृसमा स्मृता  ।  
कर्म्मणोत्तमनीचत्वं कालतश्च भवेद्गुणैः  ॥ वल्च्_२,१९।१६ ॥  
जातो नार्य्यामनार्य्यायामार्य्यादार्य्योभवेद्गुणैः  ।  
अनार्य्याज्जात आर्य्यायामनाय्य इति निश्चयः  ॥ वल्च्_२,१९।१७ ॥  
अम्बष्ठायान्तु कृषिकाद्व्यजायन्त कुटुम्बिनः  ।  
कुटुम्बिनश्च गोपाल्यां कुम्भकारो व्यजायत  ॥ वल्च्_२,१९।१८ ॥  
करण्यां लोहकारात्तु वर्द्धकि र्नाम जायते  ।  
वर्द्धकेस्ताम्रकारिण्यां वारकि र्नाम जायते  ॥ वल्च्_२,१९।१९ ॥  
कुम्भकारेण शूद्रायां जनितः पलगण्डकः  ।  
शूद्रात् कुम्भकारनार्य्यां मालाकारः प्रजायते  ॥ वल्च्_२,१९।२० ॥  
क्रयक्रीतासु कन्यासु भवन्ति दासजातयः  ।  
ब्राह्मणाच्छूद्रकन्यायां नापितो नाम जायते  ॥ वल्च्_२,१९।२१ ॥  
अजायन्त च क्षेत्रेषु हतानां मुखजन्मनाम्  ।  
शूद्रविट् क्षत्रैश्चण्डालाः किराताभरजातयः  ॥ वल्च्_२,१९।२२ ॥  
किरातावेल्लोहकारिण्यां कर्म्मारः शस्त्रविक्रयी  ।  
ताम्रकुट्यां तन्तुवायात् पट्टकारः प्रजायते  ॥ वल्च्_२,१९।२३ ॥  
शूद्रादायोगवं वैश्या जनयामास वै सुतम्  ।  
कलुपालात् कुविन्दायां शौण्डिकोनाम जायते  ॥ वल्च्_२,१९।२४ ॥  
[[०९०]]  
रङ्गाजीवस्तु शौण्डिक्यां सुतो वर्द्धकिसम्भवः  ।  
सङ्कराणान्तु साङ्कर्य्यासाङ्कर्य्याच्च पुनः पुनः  ॥ वल्च्_२,१९।२५ ॥  
जात्यानन्त्यन्तु सम्प्राप्तं सर्व्वं वक्तुं न शक्यते  ।  
पौण्ड्राः सुह्माश्च पल्हाश्च पुलिन्दाश्च किनारयः  ॥ वल्च्_२,१९।२६ ॥  
कोला भूषारा वरटास्तुर्कानाः शवराः शकाः  ।  
पारदा दरदा व्याधा निषादाः पुक्कशा अमी  ॥ वल्च्_२,१९।२७ ॥  
म्लेच्छवाचश्चार्य्यवाचो दस्यवः षोडश स्मृताः  ॥ वल्च्_२,१९।२८ ॥  
रजकश्चर्म्मकारश्च नटो वरुड् एव च  ।  
कैवर्त्तमेदभिल्लाश्च सप्तैते चान्त्यजाः स्मृताः  ॥ वल्च्_२,१९।२९ ॥  
अन्त्यजानां गृहे तोयं भाण्डे पर्य्युषितन्तु यत्  ।  
प्रायश्चित्तं यदा पीतं तदैव हि समाचरेत्  ॥ वल्च्_२,१९।३० ॥  
  
इति वल्लालचरिते शूद्रवर्गकथनं नाम ऊनविंशो ऽध्यायः  ।  
  
  
_______________________________________  
  
  
  
अथ विंशो ऽध्यायः  
  
व्यास उवाच:  
अतःपरं रुद्रगीता कथ्यते मनुजेश्वराः  ।  
शृणतावहिता भूत्वा इमां गीतां सनातनीम्  ॥ वल्च्_२,२०।१ ॥  
नमस्ते मन्यवे रुद्र उतोत इषवे नमः  ।  
नमामि तव वाहुभ्यां गिरिशन्त गिरीश्वर  ॥ वल्च्_२,२०।२ ॥  
रुद्रस्ते ऽपापकाशिन्या शिवया घोररूपया  ।  
तन्वानो ऽभि चाकशीहि सुखं शन्तमया शिव  ॥ वल्च्_२,२०।३ ॥  
यामिषुमस्तवे हस्ते गिरिशन्त विभर्षि च  ।  
तां गिरित्र कुरु शिवां मा हिंसीः पुरुषं जगत्  ॥ वल्च्_२,२०।४ ॥  
शिवेन वचसाच्छत्वा वदामो गिरिश प्रभो  ।  
यथा यक्ष्मं सुमनसो जगत्सर्व्वमिदं भवेत्  ॥ वल्च्_२,२०।५ ॥  
अध्यवोचदधिवक्ता प्रथमो देव्यको भिषक्  ।  
अहींश्च जम्भयन् सर्व्वान् यातुधानीः परासुव  ॥ वल्च्_२,२०।६ ॥  
असौ यस्ताम्र आदित्य उत वभ्रूः सुमङ्गलः  ।  
ये चैनं रुद्रा अभितो दिक्ष्वेषां हेडईमहे  ॥ वल्च्_२,२०।७ ॥  
असाववसर्पति यो नीलग्रीवो विलोहितः  ।  
गोपाःस्त्रियो ऽप्यदृश्रन् यं स दृष्टोमृडयाति नः  ॥ वल्च्_२,२०।८ ॥  
[[०९२]]  
नमो ऽस्तु नीलग्रीवाय सहस्राक्षाय मीढुषे  ।  
सन्त्यथो ये ऽस्य सत्वा नस्तेभ्यो ऽहमकरं नमः  ॥ वल्च्_२,२०।९ ॥  
धन्वनस्त्वं प्रमुञ्चार्त्न्यो रुभयोर्ज्यामुमाधव  ।  
याश्च ते हस्त इषवो भगवन् ताः परा वप  ।  
कपर्द्दिनो धनुर्दिव्यं विशल्यो वाणवानुत  ।  
अनेशन्निषवश्चास्य चाभुरस्तु निषङ्गधीः  ॥ वल्च्_२,२०।१० ॥  
या मीढुष्टम ते हेतिर्हस्ते प्रविद्यते धनुः  ।  
अयक्षन् या तथास्मान् त्वं विश्वतः परिपालय  ॥ वल्च्_२,२०।११ ॥  
अस्मान् ते धन्वनो हेतिः परिवृणक्तु विश्वतः  ।  
अथो यश्चेषुधी रुद्र अस्मदारे निधेहि तम्  ॥ वल्च्_२,२०।१२ ॥  
अवतत्य धनुः शल्यमुखानि विनिशीर्य्य च  ।  
शतेषुधे सहस्राक्ष शिवो नः सुमना भव  ॥ वल्च्_२,२०।१३ ॥  
आयुधाय नमस्ते ऽस्तु धृष्णवे ऽनातताय च  ।  
उभाभ्यामुत वाहुभ्यां नमस्ते ऽस्तु च धन्वने  ॥ वल्च्_२,२०।१४ ॥  
मा नो महान्त मुत मा नो अर्भकम्  
मा न उक्षन्तमुतमा न उक्षितम्  ।  
मा नो वधीः पितरम्मोत मातरम्  
मा नः प्रियास्तन्वो रुद्र रीरिषः  ॥ वल्च्_२,२०।१५ ॥  
मानस्तोके च तनये गवाश्वेषु च रीरिषः  ।  
आयूंषि भामिनो वीरान् मावधीस्त्वां हवामहे  ॥ वल्च्_२,२०।१६ ॥  
सेनान्ये दिशाम् पतये नमो हिरण्यवाहवे  ।  
वृक्षेभ्यो हरिकेशेभ्यः पशूनाम्यतये नमः  ॥ वल्च्_२,२०।१७ ॥  
शष्यिञ्जाय त्विषीमते पथीनाम्पतये नमः  ।  
सूत्रिणे हरिकेशाय पुष्टानाम्पतये नमः  ॥ वल्च्_२,२०।१८ ॥  
वभ्लुशाय नमो व्याधिने ऽन्नानाम्पतये नमः  ।  
भवस्य हेत्यै जगताम् पतये च नमो नमः  ॥ वल्च्_२,२०।१९ ॥  
रुद्रायाततायिने च क्षेत्राणाम्पतये नमः  ।  
नमोस्त्वहन्त्रे सूताय वनानाम्पतये नमः  ॥ वल्च्_२,२०।२० ॥  
रोहिताय स्थपतये वृक्षाणम्पतये नमः  ।  
भुवन्तये नमस्तस्मै वरिवस्यकृताय च  ॥ वल्च्_२,२०।२१ ॥  
मन्त्रिणे वै वाणिजाय कक्षाणाम्पतये नमः  ।  
घोषायोच्चैः क्रन्दयते पत्तीनाम्पतये नमः  ॥ वल्च्_२,२०।२२ ॥  
धावते कृत्स्नवीताय सत्वानाम्पतये नमः  ।  
नमो ऽस्तु सहमानाय नमो निव्याधिने नमः  ॥ वल्च्_२,२०।२३ ॥  
आव्याधिनीनाम्पतये ककुभाय निषङ्गिणे  ।  
निचेरवे नमस्तुभ्यं स्तेनानाम्पतये नमः  ॥ वल्च्_२,२०।२४ ॥  
नमो ऽरण्यानाम्पतये नमः परिचराय च  ।  
स्तायूनाम्पतये तुभ्यं वञ्चते परिवञ्चते  ॥ वल्च्_२,२०।२५ ॥  
प्रणमामीषुधिमते नमस्तुभ्यं निषङ्गिणे  ।  
तस्कराणान्ते पतये नमामि च पुनः पुनः  ॥ वल्च्_२,२०।२६ ॥  
सृकायिभ्यो जिघांसद्भ्यो मुष्णताम्पतये नमः  ।  
असिमद्भ्यो विकृन्तानाम् पतये ते नमोनमः  ॥ वल्च्_२,२०।२७ ॥  
नक्तञ्चरेभ्यो रुद्रेभ्यो धावद्भ्यश्च नमोनमः  ।  
उष्णीषिणे कुलुञ्चानाम्पतये ते नमोनमः  ॥ वल्च्_२,२०।२८ ॥  
[[०९४]]  
धन्वायिभ्य इषुमद्भ्यो नमो गिरिचराय ते  ।  
आतन्वाभ्यो वश्च प्रतिदधानेभ्यो नमोनमः  ॥ वल्च्_२,२०।२९ ॥  
आयच्छद्भ्यो नमो ऽस्यद्भ्यो विसृजद्भ्यो नमो नमः  ।  
विध्यद्भ्यश्च स्वपद्भ्यश्च जाग्रद्भ्यश्च नमोनमः  ॥ वल्च्_२,२०।३० ॥  
शयानेभ्य आसीनेभ्यस्तिष्ठद्भ्यो वो नमो नमः  ।  
नमः सभापतिभ्यो वः सभाभ्यश्च नमोनमः  ॥ वल्च्_२,२०।३१ ॥  
अश्वेभ्यो ऽश्वपतिभ्यश्चाव्याधिनीभ्यो नमोनमः  ।  
विविध्यन्तीभ्यश्च नमः उगणाभ्यो नमोनमः  ॥ वल्च्_२,२०।३२ ॥  
तृंहतीभ्यो गणेभ्यश्च व्रातेभ्यश्च नमोनमः  ।  
नमो गणपति-व्रातपतिभ्यश्च नमोनमः  ॥ वल्च्_२,२०।३३ ॥  
गृत्सपतिभ्यो गृत्सेभ्यो विरूपेभ्यो नमोनमः  ।  
विश्वरूपेभ्यश्च नमः सेनाभ्यश्च नमोनमः  ॥ वल्च्_२,२०।३४ ॥  
सेनानीभ्यो रथिभ्यो वो अरथेभ्यो नमोनमः  ।  
क्षत्तृभ्यः सङ्ग्रहीतृभ्यो महद्भ्यश्च नमोनमः  ॥ वल्च्_२,२०।३५ ॥  
अर्भकेभ्यस्तक्षकेभ्यो रथकृद्भ्यो नमोनमः  ।  
कर्म्मारेभ्यः कुलालेभ्यो निषादेभ्यो नमोनमः  ॥ वल्च्_२,२०।३६ ॥  
पुञ्जिष्ठेभ्यः श्वनिभ्यश्च मृगयुभ्यश्च वो नमः  ।  
श्वभ्यश्च श्वपतिभ्यश्च रुद्राय च भवाय च  ॥ वल्च्_२,२०।३७ ॥  
नीलग्रीवाय सर्व्वाय पशूनाम्पतये नमः  ।  
नमस्ते शितिकण्ठाय नमस्तेस्तु कपर्द्दिने  ॥ वल्च्_२,२०।३८ ॥  
सहस्राक्षाय च व्यप्तकेशाय शतधन्वने  ।  
गिरिशाय नमस्तुभ्यं शिपिविष्टाय ते नमः  ॥ वल्च्_२,२०।३९ ॥  
मीढुष्टमायेषुमते ह्रस्वाय वामनाय च  ।  
वृहते च वर्षीयसे वृद्धाय सवृधे नमः  ॥ वल्च्_२,२०।४० ॥  
प्रथमाय नमो ऽग्राय आशवे चाजिराय च  ।  
नमः शीघ्राय शीभ्याय ऊर्म्मायावस्वनाय च  ॥ वल्च्_२,२०।४१ ॥  
नादेयाय नमस्तुभ्यं द्वीप्याय च नमोनमः  ।  
ज्येष्ठाय च कनिष्ठाय पूर्व्वजाय नमोनमः  ॥ वल्च्_२,२०।४२ ॥  
मध्यमायापगल्भाय वुध्न्यायापरजाय च  ।  
जघन्याय च सोम्याय प्रतिसर्य्याय ते नमः  ॥ वल्च्_२,२०।४७ ॥  
नमो याम्याय क्षेम्याय श्लोक्याय च नमोनमः  ।  
उर्वर्य्यायावसान्याय खल्याय च नमस्तु ते  ॥ वल्च्_२,२०।४४ ॥  
नमो वन्द्याय कक्ष्याय श्रवाय च नमोनमः  ।  
प्रतिश्रवाय च नमः आशुषेणाय ते नमः  ॥ वल्च्_२,२०।४५ ॥  
आशुरथाय च नमः शूराय चावभेदिने  ।  
विल्मिने च कवचिने वर्म्मिणे च वरूथिने  ॥ वल्च्_२,२०।४६ ॥  
श्रुताय श्रुतसेनाय दुन्दुभ्याय नमोनमः  ।  
अहन्याय धृष्णवे च प्रमृषाय नमोनमः  ॥ वल्च्_२,२०।४७ ॥  
तीक्ष्णोषवे चायुधिने स्वायुधाय सुधन्वने  ।  
नमः सत्याय पथ्याय काट्याय च नमोनमः  ॥ वल्च्_२,२०।४८ ॥  
नीप्याय च नमस्तुभ्यं कुल्याय च नमोनमः  ।  
सरस्याय नादेयाय वैशन्ताय नमोनमः  ॥ वल्च्_२,२०।४९ ॥  
अवट्याय च कुप्याय वीघ्राय च नमोनमः  ।  
आतप्याय च मेध्याय विद्युत्याय नमोनमः  ॥ वल्च्_२,२०।५० ॥  
[[०९६]]  
अवर्ष्याय च वर्षाय वात्याय च नमोनमः  ।  
नमो ब्रात्याय रेष्माय वास्तव्याय नमोनमः  ॥ वल्च्_२,२०।५१ ॥  
वास्तुपाय च सोमाय रुद्राय च नमोनमः  ।  
अरुणाय च ताम्राय शङ्गवे च नमोनमः  ॥ वल्च्_२,२०।५२ ॥  
नम उग्राय भीमायाग्रेवधाय नमो ऽस्तु ते  ।  
दूरेवधाय हन्त्रे च नमो हनीयसे नमः  ॥ वल्च्_२,२०।५३ ॥  
सम्भवाय शङ्कराय मयोभवाय ते नमः  ।  
मयस्कराय च शिवतराय च शिवाय च  ॥ वल्च्_२,२०।५४ ॥  
अवार्य्याय च पार्य्याय नमः प्रतरणाय च  ।  
उत्तरणाय तीर्य्याय कुब्जाय च नमोनमः  ॥ वल्च्_२,२०।५५ ॥  
नमः शष्याय फेण्याय सिकत्याय नमोनमः  ।  
प्रवाह्याय किंशिलाय क्षयणाय नमोनमः  ॥ वल्च्_२,२०।५६ ॥  
इरिण्याय प्रपथ्याय नमस्तुभ्यं पुलस्तये  ।  
नमो व्रज्याय गोष्ठाय तल्पाय च नमोनमः  ॥ वल्च्_२,२०।५७ ॥  
गेह्याय च हृदय्याय निवेष्याय च ते नमः  ।  
गह्वरेष्ठाय शुष्काय हरित्याय नमोनमः  ॥ वल्च्_२,२०।५८ ॥  
पांसव्याय रजस्याय लोप्याय च नमो ऽस्तु ते  ।  
उलप्याय च ऊर्व्वाय सर्व्वाय च नमोनमः  ॥ वल्च्_२,२०।५९ ॥  
पर्णशदाय पर्णाय नमश्चाभिघ्नते नमः  ।  
नम उद्गुरमाणाय नमः आखिदते नमः  ॥ वल्च्_२,२०।६० ॥  
इषुकृद्भो धनुष्कृद्भ्यो नमः प्रखिदते नमः  ।  
किरिकेभ्यश्च देवानां हृदयेभ्यो नमोनमः  ॥ वल्च्_२,२०।६१ ॥  
विचिन्वत्केभ्यो वो विक्षिणत्केभ्यश्च नमो नमः  ।  
आनिर्हतेभ्यो युष्मभ्यं नमामि च पुनः पुनः  ॥ वल्च्_२,२०।६२ ॥  
भो अन्धसस्पते द्रापे दरिद्र नीललोहित  ।  
प्रजानां नः पशूनाञ्च माभेर्मारोक् कथञ्चन  ॥ वल्च्_२,२०।६३ ॥  
इमा नो रुद्राय मतीस्तवसे प्रभरामहे  ।  
ग्रामे विश्वे यथा शंस्वाद्विपदे च चतुष्पदे  ॥ वल्च्_२,२०।६४ ॥  
या ते रुद्र शिवतनूः शिवविश्वाहभेषजी  ।  
रुद्रस्य भेषजी रुद्र तया नो मृड् जीवसे  ॥ वल्च्_२,२०।६५ ॥  
रुद्रस्य हेतिः परितो वृणक्त त्वेषस्य चास्मासु न दुर्म्मतिश्च  ।  
स्थिराणि रुद्र अवतारय त्वम् तोकाय पौत्राय सुखं यथा स्यात्  ॥ वल्च्_२,२०।६६ ॥  
मीढुष्टम शिवतम शिवो नः सुमना भव  ।  
निधाय परमे वृक्षे आयुधं तव शङ्कर  ॥ वल्च्_२,२०।६७ ॥  
कृत्तिं वसान आगच्छ पिनाकं धारयन् शिवः  ।  
नमस्तुभ्यं भगवते विकिरिद्रविलोहित  ॥ वल्च्_२,२०।६८ ॥  
या हेतयः सहस्रन्ते ऽस्मदन्यं निवपन्तु ताः  ।  
यास्तव हेतयो वाह्वोः सहस्राणि सहस्रशः  ॥ वल्च्_२,२०।६९ ॥  
तासामीशानो भगवन् पराचीना मुखाकृधि  ।  
असङ्ख्याताः सहस्राणि ये रुद्रा अधि भूतले  ॥ वल्च्_२,२०।७० ॥  
तेषां सहस्रयोजने धन्वानि ह्यवतन्मसि  ।  
अस्मिन्महत्यन्तरीक्षे ऽर्णवे सन्ति भवास्तु ये  ॥ वल्च्_२,२०।७१ ॥  
[[०९८]]  
तेषां सहस्रयोजने धन्वानि चावतन्मसि  ।  
नीलग्रीवाः श्वेतकण्ठाः दिवं रुद्रा उपश्रिताः  ॥ वल्च्_२,२०।७२ ॥  
तेषां सहस्रयोजने धन्वानि चावतन्मसि  ।  
नीलग्रीवाः श्वेतकण्ठाः अधः शर्व्वाः क्षमाचराः  ।  
तेषां सहस्रयोजने धन्वानि चावतन्मसि  ॥ वल्च्_२,२०।७३ ॥  
शष्पिञ्जरा वृक्षेषु ये नीलग्रीवा विलोहिताः  ।  
तेषां सहस्रयोजे धन्वानि चावतन्मसि  ॥ वल्च्_२,२०।७४ ॥  
ये च भूतानामधिपा विशिखासः कपर्दिनः  ।  
तेषां सहस्रयोजने धन्वानि चावतन्मसि  ॥ वल्च्_२,२०।७५ ॥  
ऐलवृदा आयुर्युधो ये पथाम्यतिरक्षसः  ।  
तेषां सहस्रयोजने धन्वानि चावतन्मसि  ॥ वल्च्_२,२०।७६ ॥  
ये च चरन्ति तीर्थानि सृकाहस्ता निषङ्गिणः  ।  
तेषां सहस्रयोजने धन्वानि चावतन्मसि  ॥ वल्च्_२,२०।७७ ॥  
ये चान्नेषु विविध्यन्ति पात्रेषु पिवतो जनान्  ।  
तेषां सहस्रयोजने धन्वानि चावतन्मसि  ॥ वल्च्_२,२०।७८ ॥  
एतावन्तश्च भूयांसो दिशो रुद्रा वितस्थिरे  ।  
तेषां सहस्रयोजने धन्वानि चावतन्मसि  ॥ वल्च्_२,२०।७९ ॥  
नमो रुद्रेभ्यो दुःस्थेभ्यो येषां वर्षन्तु सायकाः  ।  
सर्वदिक् विदिक्षु च तेषां कुर्व्वे दशाङ्गुलीः  ॥ वल्च्_२,२०।८० ॥  
नमो ऽस्तु तेभ्यो नो ऽवन्तु तथास्मान् मृडयन्तु ते  ।  
जम्भे दध्मस्तमेतेषां यन्द्विष्मो यश्च द्वेष्टि नः  ॥ वल्च्_२,२०।८१ ॥  
नमस्तेभ्यो ऽन्तरिक्षे ये येषां वातस्तु सायकाः  ।  
सर्व्वदिक्षु विदिक्ष्वेव तेषां कुर्व्वे दशाङ्गुली  ॥ वल्च्_२,२०।८२ ॥  
नमस्तु तेभ्यो नो ऽवन्तु तथास्मान् मृडयन्तु ते  ।  
जम्भे दध्मस्तमेतेषां यन्द्विष्मो यश्च द्वेष्टि नः  ॥ वल्च्_२,२०।८३ ॥  
नमो रुद्रेभ्यो ये पृष्व्यां येषामन्नन्तु सायकाः  ।  
सर्व्वदिक्षु विदिक्षेव तेषां कुर्व्वे दशाङ्गुली  ॥ वल्च्_२,२०।८४ ॥  
नमस्तु तेभ्यो नो ऽवन्तु तथास्मान् मृडयन्तु ते  ।  
जम्भेदध्मस्तमेतेषां यन्द्विष्मो यश्च द्वेष्टि नः  ॥ वल्च्_२,२०।८५ ॥  
इमां गीतां नरो रौद्रीं पठंश्चापि श्रवन् स्मरन्  ।  
प्रयाति रुद्रसालोक्यं न चासौ जायते पुनः  ॥ वल्च्_२,२०।८६ ॥  
  
इति वल्लालचरिते व्यासपुराणे रुद्रगीतोपनिषत्सु विंशो ऽध्यायः  ।  
  
  
_______________________________________  
  
  
[[१००]]  
  
एकविंशो ऽध्यायः  
  
सिंहगिरिरुवाच:  
एतत्ते कथितं व्यास पुराणं मनुजेश्वर  ।  
राजर्षिभ्यो यथा प्राह पुरा व्यासो महामुनिः  ॥ वल्च्_२,२१।१ ॥  
भुङ्क्ष भोगान् यथाकामं पित्ःन् देवान् च तर्पय  ।  
ब्राह्मणांश्च प्रजानाथ दानैर्वहुविधैः सदा  ॥ वल्च्_२,२१।२ ॥  
कुरुपितृपिण्डयज्ञं सह राज्ञ्या नवीनया  ।  
शिलादेव्या महीपाल तस्यां पुत्रो भविष्यति  ॥ वल्च्_२,२१।३ ॥  
तुलापुरुषदानञ्च यज्ञे तत्र परन्तप  ।  
विधत्स्व नियतः कृच्छ्रञ्चरित्वा धरणीपते  ॥ वल्च्_२,२१।४ ॥  
स्वस्त्यस्तु ते गमिष्यामि जगन्नाथपुरीं प्रति  ।  
पुनरेवागमिष्यामि यदा मां संस्मरिष्यसि  ॥ वल्च्_२,२१।५ ॥  
  
शरणदत्त उवाच:  
आख्यायैवं पार्थिवाय मुनिः सिंहगिरिस्ततः  ।  
जगाम तैर्वृतः शिष्ये र्यैः स राजन् समागतः  ॥ वल्च्_२,२१।६ ॥  
गते सिंहगिरौ राजा चिन्तयन् मनसि क्षणम्  ।  
पिण्डयज्ञे च दानेषु मनो दध्रे पुनः पुनः  ॥ वल्च्_२,२१।७ ॥  
यज्ञादीनां फलं ध्यायन् मन्त्रिणा च पुरोधसा  ।  
वलदेवेन विप्रैश्च मन्त्रयामाश्च पार्थिवः  ॥ वल्च्_२,२१।८ ॥  
मन्त्रयित्वा ततो राजा तदानीं ब्राह्मणैः सह  ।  
यज्ञञ्च दानानि कर्त्तुं करणाण्युपचक्रमे  ॥ वल्च्_२,२१।९ ॥  
आज्ञापयत् ततो भूप आदिदेवं रहस्विनम्  ।  
मन्त्रिणं सद्गुणैर्युक्तं कर्त्तव्यानि च सर्व्वशः  ॥ वल्च्_२,२१।१० ॥  
  
राजोवाच:  
आनयन्तु यथा प्रोक्तं वलदेवादिभिर्द्विजैः  ।  
सर्व्वद्रव्यं यथायोगं यज्ञे चैव विहापिते  ॥ वल्च्_२,२१।११ ॥  
हरदासो विष्णुदासो दुर्गासिंहश्च सत्वरम्  ।  
अन्नादीनाञ्च सम्भारान् शकटैश्च यथाक्रमम्  ॥ वल्च्_२,२१।१२ ॥  
विधीयतां यज्ञवाटः पताकादिविभूषितः  ।  
कार्य्यन्तामुपकार्य्याश्च राजन्यानां महात्मनाम्  ॥ वल्च्_२,२१।१३ ॥  
शतञ्च सूत्रकण्टानां पाके च परिवेशने  ।  
वीणावादञ्च गायन्ताम् नृत्यन्तां नटनर्त्तकाः  ॥ वल्च्_२,२१।१४ ॥  
प्रेक्षागृहाश्च कार्य्यन्तां सर्व्वान्तःपुरयोषिताम्  ।  
आमन्त्र्यन्तां ब्रह्मक्षत्रवेश्यसत्शूद्रजातयः  ॥ वल्च्_२,२१।१५ ॥  
अन्नादिसुसमृद्धानि कार्य्यन्तां शरणान्युत  ।  
ब्राह्मणा वेदवेत्तारो वसेयुर्य्येषु पूजिताः  ॥ वल्च्_२,२१।१६ ॥  
[[१०२]]  
आहूय लक्ष्मणं राजा प्राहेदं वचनं ततः  ।  
आमन्त्रयस्व यज्ञाय गत्वा त्वं विक्रमं पुरम्  ॥ वल्च्_२,२१।१७ ॥  
श्रीसुखसेनं पितृव्यं कुमारञ्च ध्रुवं तथा  ।  
आगच्छन्तु च सर्व्वाणि तयो रन्तःपुराणि च  ॥ वल्च्_२,२१।१८ ॥  
  
शरणदत्त उवाच:  
गत्वासौ विक्रमपुरं लक्ष्मणः परवीरहा  ।  
सुखमामन्त्रयाञ्चक्रे अभिवाद्य कृताञ्जलिः  ॥ वल्च्_२,२१।१९ ॥  
ध्रुवश्च सुखसेनश्च सत्कृत्यामन्त्रितो मुदा  ।  
यज्ञाय जग्मतुर्गौडं गृहीत्वान्तःपुराणि तौ  ॥ वल्च्_२,२१।२० ॥  
यज्ञं वल्लालसेनस्य संश्रुत्य वैदिका द्विजाः  ।  
जग्मुः प्रहृष्टमनसो यज्ञं यज्ञविदस्तदा  ॥ वल्च्_२,२१।२१ ॥  
अनाहूता रवाहूता ब्राह्मणाश्च धनाशया  ।  
समापेतुः सर्व्वदिग्भ्यः शतशो ऽथ सहस्रशः  ॥ वल्च्_२,२१।२२ ॥  
ययुः सामन्तराजानो गृहीत्वोपायनानि च  ।  
सानुगा विविधैर्यानैरनुभोक्तुं महोत्सवम्  ॥ वल्च्_२,२१।२३ ॥  
आवसथान् ददुस्तेषां नृपतेरधिकारिणः  ।  
सुवहून् शोभनाकारान् भक्ष्यभोज्यसमन्वितान्  ॥ वल्च्_२,२१।२४ ॥  
वल्लालं ते ततो दृष्ट्वा तेनाथ प्रतिपूजिताः  ।  
यथोद्दिष्टानावसथान् जग्मुस्ते मण्डलेश्वराः  ॥ वल्च्_२,२१।२५ ॥  
संविश्रम्य ततः कामं राजराजन्यकादयः  ।  
ददृशुस्ते प्रजानाथं पाण्डवं तं सदोगतम्  ॥ वल्च्_२,२१।२६ ॥  
ततो विप्रा यथाकाले वेदवेदाङ्गपारगाः  ।  
दीक्षयामासुर्नृपतिं वल्लालं मल्हनात्मजम्  ॥ वल्च्_२,२१।२७ ॥  
सुखसेनं विष्णुमल्लं प्रत्युद्गम्य धरापतिः  ।  
अभिवाद्याभिवादार्हौ इदं वचनमब्रवीत्  ॥ वल्च्_२,२१।२८ ॥  
धरसेनं यज्ञसेनं धर्म्मसिंहं ध्रवं तथा  ।  
प्रसीदन्तु भवन्तो मां यज्ञादिदानकर्म्मसु  ॥ वल्च्_२,२१।२९ ॥  
एवमुक्त्वा ततस्तान् स धार्म्मिको धरणीपतिः  ।  
यथायोग्याधिकारेषु युयोजाधिकृतान् तदा  ॥ वल्च्_२,२१।३० ॥  
भक्ष्यभोज्याधिकारेषु भीमसेनमयोजयत्  ।  
अयुजद्दानाधिकारे दानाचार्य्यं वृहस्पतिम्  ॥ वल्च्_२,२१।३१ ॥  
अन्येष्वप्यधिकारेषु पुरुषान् सन्न्ययोजयत्  ।  
परिग्रहे ब्रह्मक्षत्रविशां लक्ष्मणमुक्तवान्  ॥ वल्च्_२,२१।३२ ॥  
राज्ञो यज्ञसभा गौडे नानापादपशोभिता  ।  
भ्राजिष्णु र्विश्रामवेश्मवती रम्या सुरूपिणी  ॥ वल्च्_२,२१।३३ ॥  
नानारत्नैः कुप्यरत्नैः कुथैश्चित्रैर्वितानकैः  ।  
पर्य्यङ्कैश्च पताकाभिर्ध्वजैश्च पर्य्यशोभत  ॥ वल्च्_२,२१।३४ ॥  
स्थानान्यपकल्पितानि सगणानां पृथक् पृथक्  ।  
ब्राह्मणानां क्षत्रियाणां वणिजाञ्चान्त्यजन्मनाम्  ॥ वल्च्_२,२१।३५ ॥  
[[१०४]]  
ब्राह्मणाः क्षत्रिया वैश्यास्तथा सत्शूद्रजातयः  ।  
नृपेणामन्त्रिताः सर्व्वे तत्र रासे रसं गताः  ॥ वल्च्_२,२१।३६ ॥  
भोजका राजपुत्राश्च राजराजन्यकादयः  ।  
महामाण्डलिकाः सर्व्वे चान्तरङ्गा महापदाः  ॥ वल्च्_२,२१।३७ ॥  
यथायोग्येष्वासनेषु निषेदुः प्रतिपूजिताः  ।  
वल्लालेन सभायां ते दिवीव त्रिदिवौकसः  ॥ वल्च्_२,२१।३८ ॥  
भ्राजमानः सभामध्ये सुत्रामेव सुधर्म्मणि  ।  
देवान् पित्ःंश्च यज्ञेन पापघ्नेनायजन्नृपः  ॥ वल्च्_२,२१।३९ ॥  
अथ सखड्गः सोष्णीषः सर्व्वाभरणभूषितः  ।  
पुष्टिकामो ऽकरोद्राजा दानं कर्ण इवापरः  ॥ वल्च्_२,२१।४० ॥  
तत्रात्मपरिमाणेन काञ्चनेन धरामरान्  ।  
दानेन तोषयामास सहस्रदक्षिणावता  ॥ वल्च्_२,२१।४१ ॥  
अपवर्गे ऽभिरूपान् स ब्राह्मणान् नृपतिस्ततः  ।  
अन्यांश्च भोजयामास शतशो ऽथ सहस्रशः  ॥ वल्च्_२,२१।४२ ॥  
देवा वभूवुः पितरश्च तत्र हृद्यैश्च कव्यै र्नितरां सुतृप्ताः  ।  
भूदेव वर्गास्तपनीयदानैर्भोज्यान्नपानैर्वहुदक्षिणाभिः  ॥ वल्च्_२,२१।४३ ॥  
  
इत्यानन्दभट्टप्रोक्ते शरणदत्तीये वल्लालचरिवे यज्ञोत्सवो नाम एकविंशो ऽध्यायः  ।  
  
  
_______________________________________  
  
  
  
अथ द्वाविंशो ऽध्यायः  
  
ज्ञातयश्च कुटुम्बाश्च मिलिताश्च ततो ऽन्यदा  ।  
भोज्यशालां प्रविविशूराणका राजपुत्रकाः  ॥ वल्च्_२,२२।१ ॥  
आसनेषूपविष्टेषु ततस्तेषु महात्मसु  ।  
भुज्यमानेषु सर्वेषु वल्लालेन मुदा सह  ॥ वल्च्_२,२२।२ ॥  
सत्शूद्राणां गणास्तत्रापरा भोजनशालिकाः  ।  
स्पर्द्धया विविशुर्भोक्तुं विशां न दृश्यते स्थली  ॥ वल्च्_२,२२।३ ॥  
तस्मिन्नवसरे वैश्या मन्त्रयन्तः परस्परम्  ।  
उत्तस्थु र्निर्य्यातुकामास्तदानीं राजसद्मनः  ॥ वल्च्_२,२२।४ ॥  
यदा केचिद्वहिर्याताः केचिद्वा गमनोद्यताः  ।  
तदा ताननुगत्याह भीमसेनो विनीतवत्  ॥ वल्च्_२,२२।५ ॥  
अनाहाराः किमर्थं भो निर्गच्छथ महाजनाः  ।  
अस्मासु वो यदाकूतं सर्व्वथार्हथ भाषितुम्  ॥ वल्च्_२,२२।६ ॥  
तच्छ्रुत्वा वणिजः प्राहुः श्रूयतां भो महाशय  ।  
स्पृष्टास्पृष्टिः समभवत् तदर्थं भोक्तुमक्षमाः  ॥ वल्च्_२,२२।७ ॥  
अनाहत्य यतस्तेषां भीमसेनो ऽतिकोपनः  ।  
शूद्राणामीदृशी स्पर्द्धा इत्युक्त्वा तानवाक्षिपत्  ॥ वल्च्_२,२२।८ ॥  
[[१०६]]  
ततो वादातिवादाश्च बभूवुः कुपितस्तदा  ।  
भीमसेनो ऽब्रवीद्वाक्यं परुषं राजवल्लभः  ॥ वल्च्_२,२२।९ ॥  
ततस्ते वणिजः सर्व्वे निर्ययूराजसद्मनः  ।  
आक्रोशन्तो विक्रोशन्तो वर्षान्ते वारिदा इव  ॥ वल्च्_२,२२।१० ॥  
  
इत्यानन्दभट्टप्रोक्ते शरणदत्तीये वल्लालचरिते वणिजावमाननं नाम द्वाविंशो ऽध्यायः  ।  
  
  
_______________________________________  
  
  
  
अथ त्रयोविंशो ऽध्यायः  
  
अथान्येद्युः सभासीनमभ्येत्य पृथिवीश्वरं  ।  
ऊचे भूमिन्यस्तजानुर्भीमो नृपतिवल्लभः  ॥ वल्च्_२,२३।१ ॥  
देव सर्व्वे शूद्रगण भोजनैः परितोषिताः  ।  
सुवर्णा वणिजो दर्पादभुक्त्वैव विनिर्गताः  ॥ वल्च्_२,२३।२ ॥  
वणिजो ऽतिदुरात्मानो ऽविनीताः कुलगर्व्विताः  ।  
ब्रह्मक्षत्रपङ्क्तिभोज्यं ते काङ्क्षन्ति दुराशयाः  ॥ वल्च्_२,२३।३ ॥  
भोज्यभूमिं विलोक्यापि विहीनं वृषलैर्जनैः  ।  
श्रीमन्तमवजानन्तो गतवन्तो यथागतम्  ॥ वल्च्_२,२३।४ ॥  
सर्व्वेषां वणिजां नेता वल्लभः स दुराशयः  ।  
पालैर्हृतो महाराज त्वया सह विरुध्यते  ॥ वल्च्_२,२३।५ ॥  
वर्णमानो ऽस्य भवति जामाता मगधेश्वरः  ।  
धरां स मन्यते तेन शरावमिव गर्वितः  ॥ वल्च्_२,२३।६ ॥  
एतदाकर्ण्य नृपतिर्भीमसेनवचस्तदा  ।  
ज्वलनो हवनेनेव प्रजज्वाल स मन्युना  ॥ वल्च्_२,२३।७ ॥  
दन्तान् कटकटाय्यासौ राजा राजासनोपरि  ।  
चकाशे गगणरूढस्तडित्वानिव घोषवान्  ॥ वल्च्_२,२३।८ ॥  
पपात मस्तकात्तस्य किरीटं हीरकोज्ज्वलम्  ।  
कम्पमानतनोः सायमुल्कापिण्डमिवाम्बरात्  ॥ वल्च्_२,२३।९ ॥  
[[१०८]]  
तदानीं राजवल्लालः क्रोधघूर्णद्विलोचनः  ।  
वणिजां दर्पचूर्णार्थं शपथं कृतवान् भृशम्  ॥ वल्च्_२,२३।१० ॥  
  
राजोवाच:  
यदि दाम्भिखान् सुवर्णान् वणिजः शूद्रत्वे न पातयिष्यामि, वल्लभचन्द्रसौदागिरस्य दुरात्मनो दण्डं न विधास्यामि, तदा गोब्राह्मणघातेन यानि पातकानि भवितव्यानि तानि मे भविष्यन्तीति   । धार्त्तराष्ट्राणां विनाशाय भीमसेनेन यादृशः शपथः कृतः एतेषां पातनाय शपथो मे तादृशो ज्ञातव्यः, अद्यावधि एते सत्रे शूद्रवद्ग्राह्याः   । व्यर्थमेषां यज्ञसूत्नधारणमतःपरमेतेषां याजनाध्यापने प्रतिग्रहञ्च ये ब्राह्मणाः करिष्यन्ति, ते ज्वलन्तो ऽपि पतिष्यन्ति, नान्यथा  ॥ वल्च्_२,२३।११ ॥  
  
अचिरेणायमादेशो ऽभवद्राष्ट्रे प्रचारितः  ।  
तच्छ्रुत्वा मन्त्रयामासु र्वणिजो मिलितास्तदा  ॥ वल्च्_२,२३।१२ ॥  
अविचारात्ततो राज्ञः क्रोधकम्पत्कलेवराः  ।  
रुरुधुर्नगराद्गौडाद् दासानां व्यवसायिनः  ॥ वल्च्_२,२३।१३ ॥  
द्विगुणं त्रिगुणं मूल्यं दासानां प्रददुर्विशः  ।  
दासाभावात् महाकष्टं बभूव सर्व्वजातिषु  ॥ वल्च्_२,२३।१४ ॥  
एवम्भूते महाकष्टे प्रजावर्गैर्निवेदितः  ।  
कर्त्तव्यं चिन्तयामास तदानीं भुवनेश्वरः  ॥ वल्च्_२,२३।१५ ॥  
नान्योपायं तदा दृष्ट्वा ब्राह्मणानन्वशादिदम्  ।  
कार्य्या लोकहितार्थाय कैवर्त्ता दास्यकर्म्मसु  ॥ वल्च्_२,२३।१६ ॥  
दास्यकामास्तु कैवर्त्ता श्रुत्वा नृपतिशासनम्  ।  
आजग्मुस्ते राजकुलं शतशो ऽथ सहस्रशः  ॥ वल्च्_२,२३।१७ ॥  
तान् चाब्रवीत्ततो राजा गलवस्त्रकृताञ्जलीन्  ।  
वृत्तिर्वो दीयते सेवा गच्छध्वं व्यवहारताम्  ॥ वल्च्_२,२३।१८ ॥  
महामाण्डलिकं कृत्वा ततस्तेषां महत्तरं  ।  
महेशं दक्षिणाघाटे प्रेरयामास पार्थिवः  ॥ वल्च्_२,२३।१९ ॥  
मालाकाराः कुम्भकाराः कर्म्माराश्च ततो ऽन्यदा  ।  
युक्तहस्ता गलेवस्त्राः पुरस्तस्थुर्महीक्षितः  ॥ वल्च्_२,२३।२० ॥  
सन्तुष्टः सेवया तेषां व्याजहार वचो नृपः  ।  
यूयं सत्शूद्रवद्ग्रह्या भवेत वचनान्मम  ॥ वल्च्_२,२३।२१ ॥  
अशुचिर्वचनाद्यस्य शुचिर्भवति मानवः  ।  
शुचिश्चैवाशुचिः सम्यक् कथं राजा न दैवतम्  ॥ वल्च्_२,२३।२२ ॥  
कालेन गच्छता राजा दासानां व्यवसायिनः  ।  
ब्रह्मत्वाच्च्यावयामास ब्रह्मबन्धून् सुदुर्म्मतीन्  ॥ वल्च्_२,२३।२३ ॥  
स्वसेवायां नियुक्तश्च धावञ्चक्रे महत्तरम्  ।  
ठक्कुरं च चकारासौ प्रसन्नो राजनापितम्  ॥ वल्च्_२,२३।२४ ॥  
[[११०]]  
अनाहतस्वधर्म्मान् स विलोक्य वणिजस्ततः  ।  
आदिशत् तान् नृपः सर्व्वान् यज्ञसूत्राणि वर्ज्जितुम्  ॥ वल्च्_२,२३।२५ ॥  
त्यजन्तु यज्ञसूत्राणि वणिजो राष्ट्रवासिनः  ।  
त्यजेद्यो न स दण्ड्यः स्यात् सेवकान्नृप इत्यशात्  ॥ वल्च्_२,२३।२६ ॥  
आहत्य डिण्डिमान् भृत्या नगरे नगरे विशाम्  ।  
राजाज्ञां घोषयामासुश्चत्वरेषु च वीथिषु  ॥ वल्च्_२,२३।२७ ॥  
राजाज्ञामवजानन्तो धर्म्मभीता महाजनाः  ।  
त्वरमाणा दिशो जग्मुः सदारादिपरिच्छदाः  ॥ वल्च्_२,२३।२८ ॥  
अयोध्यां प्रययुः केचित् केचिन्मुद्गगिरिं तथा  ।  
चन्द्रमायुतं पाट्लीञ्च ताम्रलिप्तीञ्च केचन  ॥ वल्च्_२,२३।२९ ॥  
तथोदयं पुरं केचित् केचिन्मानगढं ययुः,  
विनीतञ्च पुरं केचिच्छ्रिङ्खलामपि केचन  ॥ वल्च्_२,२३।३० ॥  
येन यातास्तु ते सर्व्वे राजदण्डभयार्द्दिताः  ।  
तत्यजुर्यज्ञसूत्राणि हैमानि तान्तवाणि च  ॥ वल्च्_२,२३।३१ ॥  
तत्रानेहसि वल्लालो विलोक्य व्याकुलं कुलम्  ।  
ब्रह्मणाञ्च क्षत्रियाणां मन्त्रयामास वैदिकैः  ॥ वल्च्_२,२३।३२ ॥  
विविच्य वीजमाहात्म्यं ततः संस्कारयंश्च तान्  ।  
ब्रह्मत्वं क्षत्रियत्वञ्च कल्पयामास स प्रभुः  ॥ वल्च्_२,२३।३३ ॥  
  
इत्यान्दभट्टप्रोक्ते शरणदत्तीये वल्लालचरिते जातीनां पातनोन्नयनादिनाम त्रयोविंशो ऽध्यायः ।  
  
  
_______________________________________  
  
  
  
[[११२]]  
  
अथ चतुर्विंशो ऽध्यायः  
  
पुरा श्रीराजवल्लालो वसन् गौडे पुरोत्तमे  ।  
अर्हतामनुरूपाणामुपाचक्रे पृथुप्रथः  ॥ वल्च्_२,२४।१ ॥  
कारयित्वा मठं सौम्यं न्यस्तचित्रशिलातलम्  ।  
पक्वेष्टकामयं दिव्यं शयनासनसंयुतम्  ॥ वल्च्_२,२४।२ ॥  
सुभौमं चित्रशालाढ्यम् दृढस्तम्भम् मनोहरम्  ।  
न्यस्तग्रन्थाधारभूतप्रत्यग्रनागदन्तकम्  ॥ वल्च्_२,२४।३ ॥  
नानापुष्पफलालोलरम्यारामविभूषितम्  ।  
अत्यच्छस्वादुपानीय-सम्पन्नसलिलाशयम्  ॥ वल्च्_२,२४।४ ॥  
द्वारवातायनोपेतं नानोपस्करसंयुतम्  ।  
सुधोपलिप्तम् श्वेताभम् सदन्नादिप्रपूरितम्  ॥ वल्च्_२,२४।५ ॥  
व्याख्यानध्यानहोमादिपठनस्थलशोभितम्  ।  
यतीनां पथिकानाञ्च वासवेश्मसमन्वितम्  ॥ वल्च्_२,२४।६ ॥  
गुह्यापचरकैर्युक्तं प्रद्युम्नेश्वरसन्निधौ  ।  
योगिनः श्रीसिंहगिरेर्विधिनासौ न्यवेदयत्  ॥ वल्च्_२,२४।७ ॥  
कौपीनेन्धनवस्त्रादिवस्तूनां प्राप्तये तथा  ।  
प्रददौ विपुलां भूमिं राजा श्रद्धासमन्वितः  ॥ वल्च्_२,२४।८ ॥  
ततः सर्व्वगुणोत्कर्षशुद्धबुद्धिर्नृपोत्तमः  ।  
ताम्रपट्टे कारयित्वा शासनं परशासनः  ॥ वल्च्_२,२४।९ ॥  
सुवर्णमुक्तिकस्यान्तर्ग्रामं कासारकं ददौ  ।  
वर्षवृद्धौ महाराजो गौतमानन्तशर्म्मणे  ॥ वल्च्_२,२४।१० ॥  
उपकृप्तभक्ष्यभोज्यसर्व्वधान्यसमन्वितम्  ।  
दासदासीसमायुक्तं सर्व्वोपस्करसंयुतम्  ॥ वल्च्_२,२४।११ ॥  
सुधावलिप्तं सुदृढं कपाटार्गलयन्त्रितम्  ।  
शुभप्रवेशनिष्काशं जालादिपरिशोभितम्  ॥ वल्च्_२,२४।१२ ॥  
एवंविधं कारयित्वा बहुशो भवनं नृपः  ।  
दाक्षिणात्यान् ततस्तेषु वासयामास भूसुरान्  ॥ वल्च्_२,२४।१३ ॥  
स्वर्णदानं रौप्यदानं गोदानञ्च धरापतिः  ।  
दानञ्च विविधञ्चक्रे नित्यनैमित्तिकादिकम्  ॥ वल्च्_२,२४।१४ ॥  
नानोपभोगानुपभुञ्जतः सत्पात्रेषु दानं ददतश्च नित्यम्  ।  
जगाम कालः सुखतः समानो भूतो न कश्चिद्भवितास्ति चास्य  ॥ वल्च्_२,२४।१५ ॥  
[[११४]]  
न येन भुक्ताः सुखदाः सुभोगाः दानं न दत्तं धनिनार्हताञ्च  ।  
अवाप्यते तेन कठोरघोर दुःसह्यदुःखमधिकं परत्र  ॥ वल्च्_२,२४।१६ ॥  
  
इत्यानन्दभट्टप्रोक्ते वल्लालचरिते दानवर्म्मानुष्ठानं नाम चतुर्विंशो ऽध्यायः  ।  
  
  
_______________________________________  
  
  
  
अथ पञ्चविंशो ऽध्यायः  
  
ॐनमः शिवाय  ।  
आदित्यवर्णस्तमसः परस्तात् हिरण्यगर्भो जगदन्तरात्मा  ।  
त्वत्तो ऽस्ति जातः पुरुषः पुराणः त्वत्तो ऽपि वेदा जय देव देव  ॥ वल्च्_२,२५।१ ॥  
त्वत्तः प्रसूता जगतः प्रसूतिः सर्व्वानुभूस्त्वं परमाणुभूतः  ।  
अनोरणीयान् महतो महीयान् आनन्दरुप जय देव शम्भो  ॥ वल्च्_२,२५।२ ॥  
त्वमेव विष्णुश्चतुराननस्त्वम्  
त्वमेव रुद्रो भगवान् महेशः  ।  
खं ब्रह्म शून्यं सगुणोगुणश्च  
चिन्मात्ररुपो जय देव सर्व्व  ॥ वल्च्_२,२५।३ ॥  
एकोरुद्रस्त्वं करोषीह विश्वम्  
त्वं पालयस्यखिलं विश्वरूपम्  ।  
त्वामेवान्ते निलयं विन्दतीदम्  
वन्दामहे जयदेवादिदेव  ॥ वल्च्_२,२५।४ ॥  
[[११६]]  
प्रमुञ्चमान अमृतस्य धारां  
समेहि तापं सुरमानुषाणाम्  ।  
अनन्तरुपं खलु बोधयन्ति  
त्वामेव वेदा जय विश्वनाथ  ॥ वल्च्_२,२५।५ ॥  
अधिमुक्तिविमुक्तिप्रदं भवम्  
महामुनिं ब्रह्मपरं पवित्रम्  ।  
शिरसा वन्दामहे जगद्गुरुम्  
स्वयम्भवं देव जय लोकनाथ  ॥ वल्च्_२,२५।६ ॥  
त्रातासि दीप्तोसि परायणेसि  
नाथोसि लोके प्रणतो ऽस्मि तुभ्यम्  ।  
वैद्योत्तमस्त्वं खलु शल्यहर्त्ता  
चिकित्सकस्त्वं जय देवदेव  ॥ वल्च्_२,२५।७ ॥  
अमलं विमलं रजताद्रिनिभम्  
भवपारकारं जगदर्थकरम्  ।  
पञ्चधा विमोक्षवर चक्षुःप्रदम्  
वन्दामहे त्रिनयनं जय देव  ॥ वल्च्_२,२५।८ ॥  
सहस्रपादाक्षिशिरोभियुक्तम्  
सहस्रवाहुं परतः परस्तात्  ।  
त्वां ब्रह्मपारं प्रणमामि शम्भुम्  
पिनाकिनं त्वां जय देवदेव  ॥ वल्च्_२,२५।९ ॥  
उमाधवोग्राय भवोद्भवाय  
नमामि सर्व्वाय हराय तुभ्यम्  ।  
कालाय भगाय प्रभाकराय  
सर्व्वात्मने देव नमः शिवाय  ॥ वल्च्_२,२५।१० ॥  
  
इति श्रीमदानन्दभट्टप्रोक्ते वल्लालचरिते कालिदासनन्दिलिखित-श्रीजयमङ्गलगाथा-कीर्त्तनं नाम पञ्चविंशो ऽध्यायः  ।  
  
  
_______________________________________  
  
  
  
[[११८]]  
  
अथ षड्विंशो ऽध्यायः  
  
अथ निर्व्वासितः पूर्व्वं गणैर्धर्म्मगिरिः सह  ।  
वृत्तिहीनो ययौ दूरं देशाद्देशान्तरं भ्रमन्  ॥ वल्च्_२,२६।१ ॥  
राजाज्ञया कृतं ध्यायन्नवमानं च पीडनम्  ।  
स्वस्य भ्रष्टाधिकारञ्च न लेभे निर्वृतिं गिरिः  ॥ वल्च्_२,२६।२ ॥  
वैरस्यान्तं चिन्तयान आवर्त्त्य वत्सरान् ततः  ।  
वायादुम्बं ददर्शासौ म्लेच्छेशं स्वगणैर्वृतम्  ॥ वल्च्_२,२६।३ ॥  
वल्लालधनरत्नानां उत्थाप्य पणनात् स तम्  ।  
म्लेच्छेशं निशि तत् सैन्यैर्न्यरुणद्विक्रमं पुरम्  ॥ वल्च्_२,२६।४ ॥  
धूम्रवर्णो धनुर्द्धारी धनुष्मानिव वारिदः  ।  
वायादुम्बः सैन्यमध्ये जगर्ज च ललम्फ च  ॥ वल्च्_२,२६।५ ॥  
कुद्दालपरशुग्राहं कुर्दनोर्म्मिमहास्वनम्  ।  
अट्टहासवारिहासं तत्सैन्यं सागरायते  ॥ वल्च्_२,२६।६ ॥  
पद्घातैः कम्पयन् पृथ्वीं हुङ्कारैश्च दिशो दश  ।  
नादयन् पञ्चसाहस्रं म्लेच्छसैन्यं ननर्त्त ह  ॥ वल्च्_२,२६।७ ॥  
अथ भोगसुखाच्छन्नो राजान्तःपुरमध्यगः  ।  
काले ऽविदितवृत्तान्तश्चिराय प्रत्यबुध्यत  ॥ वल्च्_२,२६।८ ॥  
प्रभाते पार्थिवः श्रुत्वा महाहलहलारवम्  ।  
कान्ताभुजलतां हित्वा जग्राहासिलतां तदा  ॥ वल्च्_२,२६।९ ॥  
अशोधिताम्बुपरिखाञ्चाट्टयन्त्रविवर्ज्जिताम्  ।  
चिन्तयन् पुरमात्मानममंस्त निहतं नृपः  ॥ वल्च्_२,२६।१० ॥  
ततो विलोक्य राजानं युद्धयात्रासमुद्यतम्  ।  
सर्व्वा राजसीमन्तिन्यो वाष्पाकुलविलोचनाः  ॥ वल्च्_२,२६।११ ॥  
शिलादेवी च पद्माक्षी सुभगा हेममालिका  ।  
सोनदेवा च चण्डेली तमुपेत्य वभाषिरे  ।  
माभूदभद्रं युद्धे ऽस्मिन् भद्राभद्रं भवेद्यदि  ॥ वल्च्_२,२६।१२ ॥  
अनाथाः किं करिष्यामो वद नाथ तदावलाः  ।  
तच्छ्रत्वा वचनं तासां राजा वाष्पाविलेक्षणः  ॥ वल्च्_२,२६।१३ ॥  
परिष्यज्य क्रमात्ताश्च चुम्बित्वा वदनेषु च  ।  
प्रत्यूचे मुखपद्मानि तासां पश्यन् महीपतिः  ॥ वल्च्_२,२६।१४ ॥  
पारावतद्वयं याति प्रेयस्यः समराङ्गणम्  ।  
यदि तौ प्रत्यागच्छेताम् खगौ प्रावृत्तिकाविव  ॥ वल्च्_२,२६।१५ ॥  
तदानीं ज्ञास्यथास्माकं रणक्षेत्रे पराजयम्  ।  
रक्षितं वो सतीधर्म्मं यवनेभ्यो वराननाः  ।  
वह्निं प्रज्वालयिष्यन्ति भृत्या दत्ताज्ञया मया  ॥ वल्च्_२,२६।१६ ॥  
इत्युक्ता पुनरालिङ्ग्य चुम्बित्वा च पुनः पुनः  ।  
सन्नद्धो युद्धयात्रां स चकार स्ववलैर्वृतः  ॥ वल्च्_२,२६।१७ ॥  
तस्याभिषेणनं रेजे नानाप्रहरणायुतम्  ।  
हस्त्यारोहैरश्ववारै रथिभिश्च पदातिभिः  ॥ वल्च्_२,२६।१८ ॥  
[[१२०]]  
ततोभूत्तुमुलं युद्धं म्लेच्छक्षयकरं महत्  ।  
हताहतयोद्धृवर्गरक्तप्लावितभूतलम्  ॥ वल्च्_२,२६।१९ ॥  
जजं नष्टबलं तत्र वायादुम्बम् महावलम्  ।  
रुरोध क्ष्मापतिर्युद्धे श्रीराम इव रावणम्  ॥ वल्च्_२,२६।२० ॥  
ततस्तरसा विक्रम्य शीघ्रहस्तो महीपतिः  ।  
मस्तकं तस्य चिच्छेद नमूचेरिव वासवः  ॥ वल्च्_२,२६।२१ ॥  
जयश्रीर्वरयामास दामहस्ता नृपं यदा  ।  
दामहस्तास्तदा दुम्बमवध्नन् यमकिङ्कराः  ॥ वल्च्_२,२६।२२ ॥  
काले तस्मिन् भाग्यदोषात् पिञ्जरान्निःसृतौ खगौ  ।  
उन्मक्तौ केनचिद्वा चेत् रामपालपुरं गतौ  ॥ वल्च्_२,२६।२३ ॥  
तत्र पारावतौ दृष्ट्वा यमदूताविवागतौ  ।  
सर्व्वा ज्वलद्वह्निकुण्डे पेतुर्नृपतियोषितः  ॥ वल्च्_२,२६।२४ ॥  
  
इति वल्लालचरिते श्रीमदानन्दभट्टकृतं खिलवल्लालचरितं नाम षड्वविंशो ऽध्यायः  ।  
  
  
_______________________________________  
  
  
  
अथ सप्तविंशो ऽध्यायः  
  
पिञ्जरं शून्यमालक्ष्य रणक्षेत्रे महीपतिः  ।  
अत्यन्तमशुभाशङ्की त्वरया स परावृतत्  ॥ वल्च्_२,२७।१ ॥  
वह्निध्वजं पश्यमानो दूरतः परमाकुलः  ।  
ततः स्वं प्राविशद्वेश्म सर्व्वनाशं विलोकितुम्  ॥ वल्च्_२,२७।२ ॥  
दृष्ट्वार्द्धदग्धा ज्वलने स्वपत्नी रुम्मत्तरूपो नितरां बभूव  ।  
निवार्य्यमानोपि जनैः प्रयत्नात् पपात राजा ज्वलदग्निकुण्डे  ॥ वल्च्_२,२७।३ ॥  
सहस्रे ऽष्टविंशयुते शकाब्दे पृथिवीपतिः  ।  
स्त्रीभिः सार्द्धं महाभाग उत्पपात दिवं प्रति  ॥ वल्च्_२,२७।४ ॥  
श्रूयते ऽत्र प्रवचनं पारम्यर्य्यक्रमागतम्  ।  
वल्लालो ऽनुययौ युद्धे पितरं शौर्य्यशालिनम्  ॥ वल्च्_२,२७।५ ॥  
मिथिलायां स्थितस्तत्र कश्चिद्योगी धृतव्रतः  ।  
वल्लालो युद्धयात्रायां तरसा तमलङ्घयत्  ॥ वल्च्_२,२७।६ ॥  
[[१२२]]  
अश्वपादेनाभिहतो वल्लालमशपन्मुनिः  ।  
सकलत्रो वह्निकुण्डे पतित्वा त्वं मरिष्यसि  ॥ वल्च्_२,२७।७ ॥  
तत् स्मृत्वा ब्रह्मशापं स विजयं लब्धवानपि  ।  
चिन्तयामास मनसि मृत्युकाल उपस्थितः  ॥ वल्च्_२,२७।८ ॥  
तेनैव विवशो राजा ध्रुवं ज्वलनमाविशत्  ।  
ब्रह्मशापादृते नैव विपत्तिर्भवेदीदृशी  ॥ वल्च्_२,२७।९ ॥  
स ब्रह्मदण्डेन पुरा हतो ऽभूत् दारैश्च सार्द्धमवनीश्वरः सः  ।  
कपोतप्रत्यागमनञ्च मृत्यौ राज्ञश्च शोको न हि मुख्यहेतुः  ॥ वल्च्_२,२७।१० ॥  
  
  
_______________________________________  
  
  
  
राजन् जानासि भद्रं ते इयं शिवजला शुभा  ।  
कीर्त्तिशेषं गतवतः कीर्त्तिं वदति दीर्घिका  ॥ वल्च्_२,२७*।१ ॥  
  
[[वेर्से नुम्बेर् जुम्प्स् ड़्रोम् "१" तो "४"]]  
  
राज्ञो विनष्टीकृतकीर्त्तिजाते गवाशनैः कालवशाच्च पापः  ।  
कीर्त्त्यानयासाविव विद्यमानः हाहा गतः क्वावनिनाथवंशः  ॥ वल्च्_२,२७*।४ ॥  
आनन्दभट्टकविना कलितं प्रयत्नैर्व्यासास्यपङ्कजविनिःसृतवागुपेतम्  ।  
वल्लालराजचरितम् नवचन्द्ररूपं सल्लोकहृत्कुमुदिनीं विकसीकरोतु  ॥ वल्च्_२,२७*।५ ॥  
यद्व्याहृतं भट्टपादैरुक्तं यच्चान्यसूरिभिः  ।  
तत्तद्राजचरित्रे ऽस्मिन् वाल्लाले प्रकटीकृतम्  ॥ वल्च्_२,२७*।६ ॥  
निर्ब्राह्मणेयं पृयिवी सुभौमेन कृतेति यत्  ।  
उक्तं तत्तु राजभयादिति मन्यामहे वयम्  ॥ वल्च्_२,२७*।७ ॥  
तत्तु क्रीडार्थमथवा भट्टपादैरुदाहृतम्  ।  
मध्ये व्यासपुराणस्य भवेद्वा तन्निरर्थकम्  ॥ वल्च्_२,२७*।८ ॥  
निःक्षत्रियेयं वसुधा भार्गवेण कृता पुरा  ।  
एवं हि भारते प्राह स्वयं व्यासो महामुनिः  ॥ वल्च्_२,२७*।९ ॥  
क्षत्रायां ब्राह्मणाच्छेत्री राजपुत्रो य उच्यते  ।  
सुवर्णा नोपनयनाद्वणिजो व्रात्यतां गताः  ॥ वल्च्_२,२७*।१० ॥  
गोपो माली च ताम्बली कांसारतन्त्रिशङ्खिकाः  ।  
कुलालः कर्म्मकारश्च नापितो नव शायकाः  ॥ वल्च्_२,२७*।११ ॥  
तैलिको गान्धिको वैद्यः सत्शूद्राश्च प्रकीर्त्तिताः  ।  
सत्शूद्रानान्तु सर्व्वेषां कायस्थ उत्तमः स्मृतः  ॥ वल्च्_२,२७*।१२ ॥  
विष्णुपादोद्भवा गङ्गा पुनाति भुवनत्रयं  
शतं जीव महाराज तस्याः सहजवंशज  ॥ वल्च्_२,२७*।१३ ॥  
यद्यत् प्रियतमं लोके यस्मिंश्च रमते मनः  ।  
तत्तदच्युतमुद्दिश्य विप्रेभ्यः प्रतिपादय  ॥ वल्च्_२,२७*।१४ ॥  
नवद्वीपपतेः श्रीमद्बुद्धिमन्तस्य भूभुजः  ।  
सभासीनस्य सद्बुद्धेरग्रे पठनपूर्व्वकम्  ॥ वल्च्_२,२७*।१५ ॥  
शाके चतुर्द्दशशते मनुष्यरदनायुते  ।  
पौषशुक्लद्वितीयायां तज्जन्मतिथिवासरे  ॥ वल्च्_२,२७*।१६ ॥  
[[१२४]]  
आनन्दभट्टविदुषा विदग्धकुलवेधसा  ।  
वल्लालचरितं तस्मै मया दत्तं सहाशिषा  ॥ वल्च्_२,२७*।१७ ॥  
यस्येदं विद्यते गेहे वल्लालचरितं शुभम्  ।  
इह पुण्यं स लभते परत्र च परां गतिम्  ॥ वल्च्_२,२७*।१८ ॥  
इति दाक्षिणात्यद्राविडश्रीमदनन्तभट्टवंशोद्भवश्रीमदानन्दभट्टमहामहोपाध्यायकृतखिलवल्लालचरितं समाप्तमिति  ।  
  
  
_______________________________________  
  
  
[चोलोफोन् इन् म्स् क:]  
गुरवे नमः  ।  
शुभमस्तु शकाब्दाः १६२९  ।  
कामदेवचक्रवर्त्तिणः आत्मज  
श्रीलक्ष्मीनारायणदेवशर्मणः स्वाक्षरम्  ।  
श्रीरामजीवनरायस्य स्वीयपुस्तकमिति  ।  
साहारन्देवपञ्चत्वाब्दे समाप्तश्चायं ग्रन्थः  ।  
श्रीकृष्णाय नमः श्रीरस्तु मयि लेखके  ।  
गौरीशो जयति  ।  
  
  
[चोलोफोन् इन् म्स् ख:]  
नामान्यथा यदि पुनश्च कश्चिन् मिथ्यानुवादं हरते च पुस्तिम्  ।  
नेत्रस्य हानिं तनयस्य शोकं सर्व्वाङ्गकुष्ठं लभते च नूनम्  ॥  
रुद्रशेषसमायां च शुभमस्त्वेकमार्गनाः  ।  
ग्रहस्तु वसुना सार्द्धं प्रौष्ठपद्यां दिवा सिते  ॥  
लेखको विष्णुपुत्रश्च ततः शाण्डिल्यवन्द्यकः  ।  
नाम्ना प्रकीर्त्तयेल्लोकः श्रीमान् मुरलीधरः  ॥  
भाद्रे मासि सिते पक्षे एकादश्यां बुधवासरे  ।  
लिखितन्तु इदं यत्नात् वल्लालचरितं शुभम्  ॥  
श्रीश्रीयुगाद्यायै नमोस्तु सततं मम ।  
श्रीमुरलीधरदेवशर्म्मणः पुस्तकमिदम् ।  
  
  
  
  
