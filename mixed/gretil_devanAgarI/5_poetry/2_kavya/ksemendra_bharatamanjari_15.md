---
title: 'Ksemendra: Bharatamanjari, 15'

---
## Intro
  
  
  
  
Ksemendra: Bharatamanjari, 15  
  
  
  
  
Ksemendra: Bharatamanjari  
15. Asramavasikaparvan  
  
  
Input by members of the Sansknet project  
(sansknet.ac.in)  
  
  
  
This GRETIL version has been converted from a custom Devanagari encoding.  
Therefore, many word boundaries are not marked by blanks.  
  
  
  
  


## पाठः
  
  
  
  
  
  
॥आश्रमवासिकं पर्व॥  
  
  
नारायणं नमस्कृत्य नरं चैव नरोत्तमम्  ।  
देवीं सरस्वतीं व्यासं ततो जयमुदीरयेत्  ॥ भ्म्ज्_१५।१ ॥  
  
एकच्छत्रां महीं राज्ञि प्रशासति युधिष्ठिरे  ।  
नाश्रूयतार्तिजः शब्दो न चादृश्यत याचकः  ॥ भ्म्ज्_१५।२ ॥  
  
यशसा धर्मवीरस्य तस्य व्याप्ते जगत्त्रये  ।  
राघवादिकथाबन्धेष्वभून्मन्दाचरो जनः  ॥ भ्म्ज्_१५।३ ॥  
  
धृतराष्ट्रः सविदुरो गान्धारी च पतिव्रता  ।  
सततं दैवतं तस्य बभूवुः प्रतिमां विना  ॥ भ्म्ज्_१५।४ ॥  
  
राज(ज्ञः) षड्रसवैचित्र्यवेशवारविधायिनः  ।  
भोजने धृतराष्ट्रस्य स सूदान्स्वयमैक्षत  ॥ भ्म्ज्_१५।५ ॥  
  
तच्छासनान्नाप्रियाणि कुरुवृद्धस्य पाण्डवाः  ।  
अश्लीलं ददतः सर्वे प्रतिवादं प्रचक्रिरे  ॥ भ्म्ज्_१५।६ ॥  
  
राजार्हं भोजनं भुङ्क्ते सर्वमेवाम्बिकासुतः  ।  
इति विश्राव्य गूढं तु सो ऽभवत्फलभोजनः  ॥ भ्म्ज्_१५।७ ॥  
  
अहो व्रतवतस्तस्य जापिनः क्षितिशायिनः  ।  
जायासखस्य वैराग्यं बुबुधे न युधिष्ठिरः  ॥ भ्म्ज्_१५।८ ॥  
  
एवं निवसतां तेषां मिथः प्रणयशालिनाम्  ।  
काले प्रवाहिनि ययुः समः पञ्चाधिका दश  ॥ भ्म्ज्_१५।९ ॥  
  
कदाचिदथ संस्मृत्य भीमः कौरवदुर्नयान्  ।  
चकार तद्वधकथां बहुशब्दं च दुर्मदः  ॥ भ्म्ज्_१५।१० ॥  
  
धृतराष्ट्रो जितक्रोधस्तदाकर्ण्य वधूसखः  ।  
विधायाश्रुतवत्सर्वमभूत्सन्न्यासलालसः  ॥ भ्म्ज्_१५।११ ॥  
  
ततस्तस्यातिनिर्वेदाद्भावभ्रमपराङ्भुखम्  ।  
बभुव शमकामस्य वैराग्याभरणं मनः  ॥ भ्म्ज्_१५।१२ ॥  
  
वियोगशतदग्धानामवमानविषाशिनाम्  ।  
सर्वत्यागः सुखायैव निर्वाणामृतनिर्झरः  ॥ भ्म्ज्_१५।१३ ॥  
  
स युधिष्ठिरमभ्येत्य वनवाससमुत्सुकः  ।  
उवाच नियमक्षामो दमोपशममन्थनम्  ॥ भ्म्ज्_१५।१४ ॥  
  
वर्णाश्रमगुरो राजन्ननुजानीहि पार्थ माम्  ।  
दशां वृद्धोचितां लब्धुं व्रजाम्येष तपोवनम्  ॥ भ्म्ज्_१५।१५ ॥  
  
इयं भवसुखास्वादरतिस्तत्परचेतसाम्  ।  
नृणामजीर्णतृष्णेव सततं परिवर्धते  ॥ भ्म्ज्_१५।१६ ॥  
  
स्पृश मां पुण्यगन्धेन वपुषा धर्मनन्दन  ।  
स्वस्ति ते पाहि पृथिवीं पुत्रवत्पश्य च प्रजाः  ॥ भ्म्ज्_१५।१७ ॥  
  
कोशदुर्गबलादाने कुर्वीथा यत्नमुत्तमम्  ।  
गूढमन्त्रः प्रजापाल उन्मूला हि नृपश्रियः  ॥ भ्म्ज्_१५।१८ ॥  
  
इत्युक्त्वा मूर्ध्न्युपाघ्राय निराहारः कृशो नृपम्  ।  
कम्पमानतनुर्वृद्धो बभूव गमनोत्सुकः  ॥ भ्म्ज्_१५।१९ ॥  
  
तं साश्रुलोचनो राजा ययाचे रचिताञ्जलिः  ।  
मामुत्सृज्य कथं नाम गन्तुमर्हसि काननम्  ॥ भ्म्ज्_१५।२० ॥  
  
त्वत्पादसेवासन्तोषं त्युक्तुं नाहमिहोत्सहे  ।  
वीतरागस्य ते तात गृहेष्वेव तपोवनम्  ॥ भ्म्ज्_१५।२१ ॥  
  
इति तेनार्थ्यमानो ऽपि बुबुधे न यदा स तत्  ।  
तदा सत्यवतीसूनुर्मुनिः स्वयमुपाययौ  ॥ भ्म्ज्_१५।२२ ॥  
  
स धर्मराजमभ्येत्य बभाषे ज्ञानलोचनः  ।  
त्यज्यतामेष भूपाल वृद्धो यातु तपोवनम्  ॥ भ्म्ज्_१५।२३ ॥  
  
श्रुतस्य वयसो बुद्धेर्विवेकस्य कुलस्य च  ।  
सुपक्वमनसां काले वैराग्यं परमं फलम्  ॥ भ्म्ज्_१५।२४ ॥  
  
जराशुभ्रेषु केशेषु प्रशान्ते विषयादरे  ।  
तपोवनात्परं मन्ये भूषणं न शरीरिणाम्  ॥ भ्म्ज्_१५।२५ ॥  
  
इत्युक्त्वान्तर्हिते व्यासे विषण्णेन महीभुजा  ।  
कृच्छ्रादिव तथेत्युक्तो जहर्ष कुरुपुङ्गवः  ॥ भ्म्ज्_१५।२६ ॥  
  
स कृत्वा भीष्ममुख्यानां गुरूणां श्राद्धमुत्तमम्  ।  
महार्हः विपुलं दानं ददौ ब्राह्मणसम्मतम्  ॥ भ्म्ज्_१५।२७ ॥  
  
ददतस्तस्य नो विघ्नं चक्रिरे पाण्डुनन्दनाः  ।  
भमस्तु कोपताम्राक्षो धनञ्जयमभाषत  ॥ भ्म्ज्_१५।२८ ॥  
  
किल्बिषं यैः कृतं घोरं पुरास्मासु बहुच्छलम्  ।  
कौरवाणां कथं श्राद्धे तेषां वित्तव्ययं सहे  ॥ भ्म्ज्_१५।२९ ॥  
  
यातु दुर्योधनः पापो नरकं सहितो ऽनुजैः  ।  
वयं श्राद्धं करिष्यामः स्वयं शन्तनुनन्दने  ॥ भ्म्ज्_१५।३० ॥  
  
इति ब्रुवाणमसकृन्निवार्य पवनात्मजम्  ।  
नैतद्वाच्यं पुनरिति प्रोवाच श्वेतवाहनः  ॥ भ्म्ज्_१५।३१ ॥  
  
अथ प्रतस्थे गान्धार्या सह राजाम्बिकासुतः  ।  
गावल्गनिसखः पौरानामन्त्र्य विदुरानुगः  ॥ भ्म्ज्_१५।३२ ॥  
  
पुत्रैरुदश्रुनयनैः स्नुषाभिश्चार्थिता भृशम्  ।  
कुन्ती तपोवनरुचिं नात्यजद्देवरानुगा  ॥ भ्म्ज्_१५।३३ ॥  
  
अथाग्रे सहितः कुन्त्या धृतराष्ट्रः सहानुजः  ।  
राजर्षिजुष्टं विपिनं विवेश विशदाशयः  ॥ भ्म्ज्_१५।३४ ॥  
  
तत्र राजर्षिवर्येण शतयूपेन सङ्गतः  ।  
जटावल्कलभृच्चक्रे सानुजः सुचिरं तपः  ॥ भ्म्ज्_१५।३५ ॥  
  
तं तीव्रनियमक्षामं नारदाद्या महर्षयः  ।  
कृतकृत्यतया प्राप्तं द्रष्टव्या द्रष्टुमाययुः  ॥ भ्म्ज्_१५।३६ ॥  
  
सर्वाभिर्भरतस्त्रीभिः सहितास्ते महारथाः  ।  
निधाय काननोपान्ते चतुरङ्गे महद्बलम्  ॥ भ्म्ज्_१५।३७ ॥  
  
अपनीतसितच्छत्त्रचामराः पादचारिणः  ।  
तपोवनं प्रविविशुर्धृतराष्ट्रेण सेवितम्  ॥ भ्म्ज्_१५।३८ ॥  
  
ते प्रणम्याम्बिकासूनुं जननीं सञ्जयं तथा  ।  
विषण्णाः प्रययुर्मूर्च्छां स्नायुशेषान्विलोक्य तान्  ॥ भ्म्ज्_१५।३९ ॥  
  
धृतराष्ट्रो ऽपि राजानं सञ्जयेन निवेदितम्  ।  
पप्रच्छ कुशलं कोशे पौरे जनपदे तथा  ॥ भ्म्ज्_१५।४० ॥  
  
तपोवृद्धिं ततः पृष्ट्वा कुरुवृद्धं युधिष्ठिरः  ।  
विदुरः क्वेति पप्रच्छ स च पृष्टस्तमब्रवीत्  ॥ भ्म्ज्_१५।४१ ॥  
  
वायुभक्षो ऽस्थिशेषाङ्गः स्वेच्छाचारी निरम्बरः  ।  
विदुरो ऽस्मिन्वने पुत्र दृश्यते न च दृश्यते  ॥ भ्म्ज्_१५।४२ ॥  
  
इत्युक्ते धृतराष्ट्रेण समभ्यायाद्यदृच्छया  ।  
विदुरो धूलिदिग्धाङ्गो बिल्वमात्रमुखः कृशः  ॥ भ्म्ज्_१५।४३ ॥  
  
आश्रमे स जनं दृष्ट्वा पलायनपरो ऽभवत्  ।  
तमन्वधावदेकाकी साश्रुनेत्रो युधिष्ठिरः  ॥ भ्म्ज्_१५।४४ ॥  
  
दृश्यः क्वचिददृश्यश्च विदुरस्तमनादरात्  ।  
अपश्यद्वीतरागाणां तृणे राज्ञि च तुल्यता  ॥ भ्म्ज्_१५।४५ ॥  
  
स वृक्षमूलमाश्रित्य ज्ञानदेहो ज्वलन्निव  ।  
उक्तो युधिष्ठिरो ऽस्मीति राज्ञा सम्भाषणार्थिना  ॥ भ्म्ज्_१५।४६ ॥  
  
निर्निमेषेक्षणो मौनी तं वीक्ष्य क्षपिताशयः  ।  
नेत्रपाणेन्द्रियैः क्षिप्रं तमेव सहसाविशत्  ॥ भ्म्ज्_१५।४७ ॥  
  
देहं निर्मोकवत्त्यक्त्वा प्रविष्टे विदुरे नृपः  ।  
विहाय राजसं भावं बभूव ज्ञाननिर्भरः  ॥ भ्म्ज्_१५।४८ ॥  
  
दग्धुमभ्युद्यतं क्षत्तुरथ तत्र कलेवरम्  ।  
युधिष्ठिरं व्योमचरा ज्ञानसिद्धा न्यवारयन्  ॥ भ्म्ज्_१५।४९ ॥  
  
ततः समेत्य तत्सर्वं धृतराष्ट्राय भूपतिः  ।  
निवेद्य तस्थौ निर्दुःखः सानुजो मातुरन्तिके  ॥ भ्म्ज्_१५।५० ॥  
  
फलाहारः क्षमाशायी क्षपयित्वाथ शर्वरीम्  ।  
प्रातर्दत्वा यथाकामं द्विजेभ्यो रत्नकाञ्चनम्  ॥ भ्म्ज्_१५।५१ ॥  
  
राजर्षिभिः सहासीनं प्रणम्य कुरुपुङ्गवम्  ।  
ददर्श तेजसां राशिं प्राप्तं सत्यवतीसुतम्  ॥ भ्म्ज्_१५।५२ ॥  
  
व्यासो ऽपि धर्मतनयं सम्भाव्य रचिताञ्जलिम्  ।  
यतिधर्मेण तां सिद्धिं श्लाघ्यां क्षत्तुरपूजयत्  ॥ भ्म्ज्_१५।५३ ॥  
  
अर्थितः क्षत्रवृद्धेन गान्धार्या पृथया तया  ।  
परलोकगतान्सर्वान्भूपालान्सह कौरवैः  ॥ भ्म्ज्_१५।५४ ॥  
  
अदर्शयत्कुरुस्त्रीणां व्यासः स्वर्गनदीजले  ।  
साध्व्यो ऽपि ताननुययुर्विमानैस्त्यक्तविग्रहाः  ॥ भ्म्ज्_१५।५५ ॥  
  
अथ धर्मात्मजो राजा तत्र सप्तर्षिसेविते  ।  
मासं स्थित्वा पुरं प्रायात्कुरुवृद्धेन चोदितः  ॥ भ्म्ज्_१५।५६ ॥  
  
रथाश्वकुञ्जरानीकैः स गत्वा निःश्वसन्मुहुः  ।  
अकाम इव कृच्छ्रेण राजधानीं समाविशत्  ॥ भ्म्ज्_१५।५७ ॥  
  
अथ धर्मेण वसुधां धर्मराजस्य शासतः  ।  
याति काले सुरमुनिर्नारदः समुपाययौ  ॥ भ्म्ज्_१५।५८ ॥  
  
धृतराष्ट्रकथां पृष्टः पूजितः स महीभुजा  ।  
उवाच राजन्यातो ऽसौ राजर्षिः परमां गतिम्  ॥ भ्म्ज्_१५।५९ ॥  
  
संवत्सरं वायुभक्षो वर्षं च त्यक्तभोजनः  ।  
कन्दुकाकारवदनो दुर्लक्ष्यः सो ऽभवत्कृशः  ॥ भ्म्ज्_१५।६० ॥  
  
ततः स वह्नींस्तत्याज मुमुक्षुर्निष्क्रियो मुनिः  ।  
कानने ते ऽप्यवर्तन्त जरत्तरुनिरन्तरे  ॥ भ्म्ज्_१५।६१ ॥  
  
तत्र प्रियासखो राजा कुन्त्या सह महामतिः  ।  
वनं प्रज्वलितं दृष्ट्वा समाधि विदधे परम्  ॥ भ्म्ज्_१५।६२ ॥  
  
अव्याप्ता व्यापकाः स्वच्छाः स्वयं गलितवृत्तयः  ।  
स्फुचब्रह्माण्डविवरास्ते धाम परमं ययुः  ॥ भ्म्ज्_१५।६३ ॥  
  
एवं शमाङ्कुरस्तेषां सर्वसन्न्यासपल्लवः  ।  
स्वान्तप्रकाशकुसुमः फलितो ज्ञानपादपः  ॥ भ्म्ज्_१५।६४ ॥  
  
ततो दावाग्निना तेन दग्धास्ते बन्धुना यथा  ।  
सञ्जयस्तु व्रतक्षामो यातस्तुहिनभूधरम्  ॥ भ्म्ज्_१५।६५ ॥  
  
श्रुत्वैतत्पाण्डुतनयो व्याप्तः शोककृषाणु(शानु)ना  ।  
शुशोच सानुजः कुन्तीं ससुतं च कुरूद्वहम्  ॥ भ्म्ज्_१५।६६ ॥  
  
ततः प्रयाते देवर्षौ राजा कृत्वा जलक्रियाम्  ।  
तानेवोद्दिश्य विपुलं ददौ द्रविणमक्षयम्  ॥ भ्म्ज्_१५।६७ ॥  
  
सो ऽथ धैर्यं समालम्ब्य शोकमुत्सार्य देहजम्  ।  
संसारासारतां ध्यायन्विवेकशरणो ऽभवत्  ॥ भ्म्ज्_१५।६८ ॥  
  
भावाः स्वभावविशरारव एव तेषु सक्तं मनो न विरहे सहते ऽनुतापम्  ।  
तत्सर्वथा प्रियवियोगविषाहतानां शान्त्यै सुधा तनुभृतां विपुलो विवेकः  ॥ भ्म्ज्_१५।६९ ॥  
  
  
इति श्रीक्षेमेन्द्रविरचितायां भारतमञ्जर्यामाश्रमवासिकं पर्व  
  
  
  
  
  
