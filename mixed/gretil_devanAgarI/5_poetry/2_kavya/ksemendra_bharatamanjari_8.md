---
title: 'Ksemendra: Bharatamanjari, 8'

---
## Intro
  
  
  
  
Ksemendra: Bharatamanjari, 8  
  
  
  
  
Ksemendra: Bharatamanjari  
8. Karnaparvan  
  
  
Input by members of the Sansknet project  
(sansknet.ac.in)  
  
  
  
This GRETIL version has been converted from a custom Devanagari encoding.  
Therefore, many word boundaries are not marked by blanks.  
  
  
  
  
  
  


## पाठः
  
  
  
  
  
  
  
॥कर्णपर्व॥  
  
  
नारायणं नमस्कृत्य नरं चैव नरोत्तमम्  ।  
देवीं सरस्वतीं व्यासं ततो जयमुदीरयेत्  ॥ भ्म्ज्_८।१ ॥  
  
हते द्रोणे कुरुक्षेत्रे पुनरभ्येत्य सञ्जयः  ।  
राज्ञे न्यवेदयद्युद्धमाश्चर्यं कर्णपार्थयोः  ॥ भ्म्ज्_८।२ ॥  
  
ततो दुर्योधनः कर्णं चित्तसङ्कल्पशालिनम्  ।  
चक्रे द्रौणिगिरा हृष्टः शूरं सेनासु नायकम्  ॥ भ्म्ज्_८।३ ॥  
  
अभिषिक्तो मणिमयैः कलशैर्यशसां निधिः  ।  
मनोरथसुधावर्षी सो ऽभवत्कुरुभूपतेः  ॥ भ्म्ज्_८।४ ॥  
  
विधाय मकरव्यूहं स्थितो वैरिकुलेषु सः  ।  
चक्रिरे पाण्डवा व्यूहमर्धचन्द्रमतन्द्रितम्  ॥ भ्म्ज्_८।५ ॥  
  
ततः शस्त्रास्त्रसङ्घर्षकीर्णवह्निकणाकुले  ।  
घोरे प्रवृत्ते समरे निर्धोषस्तुमुलो ऽभवत्  ॥ भ्म्ज्_८।६ ॥  
  
भीमो ऽथ कुञ्जरारूढो मत्तमातङ्गमास्थितम्  ।  
चतुर्दन्तं जघानोग्रं कुलूतनृपतिं रणे  ॥ भ्म्ज्_८।७ ॥  
  
ततः कर्णान्तनिर्मुक्तैः कर्णचापच्युतैः शरैः  ।  
निर्भिन्नाः कुञ्जराः पेतुश्छिन्नपक्षा इवाचलाः  ॥ भ्म्ज्_८।८ ॥  
  
पार्थसात्यकिपाञ्चालद्रौपदेयशिखण्डिनः  ।  
कृपद्रौणिमुखैश्चक्रुः परं नवमिवाहरम्  ॥ भ्म्ज्_८।९ ॥  
  
पार्थः संशप्तकान्हत्वा निनाय भ्रातरौ नृपौ  ।  
दण्डाधारं सदण्डं च दण्डाधारपुरं शरैः  ॥ भ्म्ज्_८।१० ॥  
  
अथ पाण्ड्यः कुरुचमूं दारयञ्जगतीभुजाम्  ।  
भल्लैः शिरांसि चिच्छेद लब्धलक्ष्यः प्रहारिणाम्  ॥ भ्म्ज्_८।११ ॥  
  
भीष्मद्रोणार्जुनस्पर्धां दर्पज्वरभवां नयः  ।  
सहते नित्यमात्मानं मन्यमानो बलाधिकम्  ॥ भ्म्ज्_८।१२ ॥  
  
दक्षिणापथनाथेन कर्णाटीस्मितकीर्तिना  ।  
लाटीनेत्रशितास्त्रेण तेन बाणैर्निपीडिता  ॥ भ्म्ज्_८।१३ ॥  
  
द्रौणिना सूतपूत्रेण सौबलेन कृपेण च  ।  
वार्यमाणापि दुद्राव कुरुराजवरूथिनी  ॥ भ्म्ज्_८।१४ ॥  
  
तमभ्येत्य जवाद्द्रौणिर्विशिखाशनिवर्षिणम्  ।  
अयोधयदसम्भ्रान्तो जम्भारिरिव शम्बरम्  ॥ भ्म्ज्_८।१५ ॥  
  
तस्य लीलावतीलोललोचनभ्रमराम्बुजम्  ।  
द्रौणिः शिरो जहाराथ भल्लेनान्देलिकुण्डलम्  ॥ भ्म्ज्_८।१६ ॥  
  
पाण्ड्यसञ्ज्ञे हते वीरे मौलिरत्ने महीभुजाम्  ।  
पाण्डुसेना न शुशुभे शशिहिनेव शर्वरी  ॥ भ्म्ज्_८।१७ ॥  
  
***** पाण्ड्यवधः  ॥ १ ॥ *****  
  
  
ततो गाढनिषक्तेषु शस्त्रवृष्टिं पिबत्सिव  ।  
आविष्टेष्विव वीरेषु युधि मानेष्ववारितम्  ॥ भ्म्ज्_८।१८ ॥  
  
मिश्रीभूतेषु भूपानां रथेषु च गजेषु च  ।  
नष्टालोकेषु लोकेषु वपुर्गाढेन पांसुना  ॥ भ्म्ज्_८।१९ ॥  
  
म्लेच्छराजं महानीकं नकुलः क्रूरयोधिनम्  ।  
जघान राक्षसाचारं सर्वायुधविशारदम्  ॥ भ्म्ज्_८।२० ॥  
  
विमर्दे निबिडे तस्मिन्नकुलं वधगोचरम्  ।  
स्मरन्कुन्तीवचः कर्णो नावधीत्सत्यविक्रमः  ॥ भ्म्ज्_८।२१ ॥  
  
ततः कर्णमुखैर्वीरैः कीर्णाः पाञ्चालसॄञ्जयाः  ।  
न लेभिरे परित्राणं कुरवश्चार्जुनादिभिः  ॥ भ्म्ज्_८।२२ ॥  
  
हतवीरेषु भग्नेषु च्छिन्नध्वजरथेषु च  ।  
गाढविद्धस्रवद्दन्तिघटानिष्पिष्टपत्तिषु  ॥ भ्म्ज्_८।२३ ॥  
  
अकाण्डताण्डवाविद्धकबन्धाकुलवर्त्मसु  ।  
विशालशोणितनदीमञ्जत्कुञ्जरवाजिषु  ॥ भ्म्ज्_८।२४ ॥  
  
हतशेषेषु सैन्येषु श्रान्तेषु कुरुपाण्डवाः  ।  
अवहारं दिनापाये चक्रुः शिथिलकार्मुकाः  ॥ भ्म्ज्_८।२५ ॥  
  
***** प्रथमो युद्धदिवसः  ॥ २ ॥ *****  
  
अथ प्रभाते सन्नद्धे सन्निकृष्टे बलद्वये  ।  
ऊचे दुर्योधनं कर्णः पाण्डुसेनां व्यलोकयन्  ॥ भ्म्ज्_८।२६ ॥  
  
त्वत्प्रसादप्रणयिनो मानस्य विभवस्य च  ।  
अद्याहमनृणो भूत्वा रणे गच्छामि निर्वृतिम्  ॥ भ्म्ज्_८।२७ ॥  
  
अद्य गाण्डीवधन्वानं हत्वा सारं भवद्द्विषाम्  ।  
सफलं ते करोम्येष सङ्कल्पं चिरसम्भृतम्  ॥ भ्म्ज्_८।२८ ॥  
  
निन्द्यं सर्वात्मना लोके सतां स्वगुणकीर्तनम्  ।  
किन्तु कर्तव्यकालेषु न प्रशंसन्ति मूकताम्  ॥ भ्म्ज्_८।२९ ॥  
  
अहमभ्यधिकः पार्थाद्विद्यया विक्रमेण च  ।  
एतावदधिकं कृष्णो यदनर्घो ऽस्य सारथिः  ॥ भ्म्ज्_८।३० ॥  
  
कृष्णादभ्यधिकः शल्यो विदितः सर्वभूभुजाम्  ।  
तेन सारथिना जिष्णुं विजेतुमहमुत्सहे  ॥ भ्म्ज्_८।३१ ॥  
  
इति वैकर्तनेनोक्ते हृष्टो राजा सुयोधनः  ।  
तदेवाभ्येत्य विनयान्मद्रराजमभाषत  ॥ भ्म्ज्_८।३२ ॥  
  
ततो मद्राधिपः क्रुद्धः संरम्भलुलितांशुकः  ।  
सासूयं वीक्ष्य राधेयं कौरवाधिपमभ्यधात्  ॥ भ्म्ज्_८।३३ ॥  
  
अहो सरलता राजन्नवमानाय केवलम्  ।  
यदहं दीर्घसङ्घाभ्यां सारथ्ये गदितस्त्वया  ॥ भ्म्ज्_८।३४ ॥  
  
किमहं पाण्डवान्सर्वान्हन्तुं शक्ते न सङ्गरे  ।  
नृपं मां सूतपुत्रस्य सूतं कर्तुं यदिच्छसि  ॥ भ्म्ज्_८।३५ ॥  
  
उक्त्वेति सहसा शल्ये सानुगे हन्तुमुद्यते  ।  
प्रसाद्य तं कुरुपतिर्वक्तुं समुपचक्रमे  ॥ भ्म्ज्_८।३६ ॥  
  
मद्रराज ज संरम्भमस्थाने कर्तुमर्हसि  ।  
अधिकस्त्वं हि गोविन्दादतो ऽस्माभिरिहार्थ्यते  ॥ भ्म्ज्_८।३७ ॥  
  
अर्जुनादधिकः कृष्णः सारथिर्विहितः परैः  ।  
त्वं कर्णादधिकस्तस्मात्सारथ्ये मा हठं कृथाः  ॥ भ्म्ज्_८।३८ ॥  
  
त्रैलोक्योपप्लवे दैत्यैः प्रजापतिवरोर्जितैः  ।  
राजतायससौवर्णस्वच्छन्दपुरवासिभिः  ॥ भ्म्ज्_८।३९ ॥  
  
वध्यमानेषु लोकेषु देवाः शक्रपुरोगमाः  ।  
पुरा पिनाकिनं देवं शङ्करं शरणं ययुः  ॥ भ्म्ज्_८।४० ॥  
  
विश्वत्राणाय विश्वेशस्त्रिदशैरर्थितस्ततः  ।  
सर्वदेवमयं कृत्वा रथं विष्णुं च सायकम्  ॥ भ्म्ज्_८।४१ ॥  
  
उवाच देवान्सन्नद्धः सारथिः कल्प्यतां मम  ।  
मत्प्रभावाधिकः कश्चिद्येन हन्तास्मि दानवान्  ॥ भ्म्ज्_८।४२ ॥  
  
ततः शक्रमुखा देवा विचार्य सुचिरं धिया  ।  
ब्रह्माणं विश्वकर्तारं सारथ्ये पर्यकल्पयन्  ॥ भ्म्ज्_८।४३ ॥  
  
तेनोङ्कारप्रतोदेन गृहीते स्यन्दने हरः  ।  
एकीभूतान्पुरे दैत्यान्ददाह विशिखाग्निना  ॥ भ्म्ज्_८।४४ ॥  
  
***** त्रिपुरवधोपाख्यानम्  ॥ ३ ॥ *****  
  
इति रुद्रस्य धातापि स्वयं सूतो ऽभवत्पुरा  ।  
तथा त्वमपि कर्मस्य नावज्ञां कर्तुमर्हसि  ॥ भ्म्ज्_८।४५ ॥  
  
ऐश्वर्यस्याभिजन्यस्य गुणानां विक्रमस्य च  ।  
सन्तः फलं हि मन्यन्ते मित्रप्रणयपूरणम्  ॥ भ्म्ज्_८।४६ ॥  
  
उक्ते दुर्योधनेनेति मद्रराजः स्मिताननः  ।  
स्वच्छन्दवादी सूतो ऽहं भविष्यामीत्यभाषत  ॥ भ्म्ज्_८।४७ ॥  
  
***** शल्यसारथ्यस्वीकारः  ॥ ४ ॥ *****  
  
ततः स्वकल्पितैः श्वेतैस्तुरङ्गैरिव मातलिः  ।  
तप्तकाञ्चनसन्नाहे कर्णस्य रुचिरे रथे  ॥ भ्म्ज्_८।४८ ॥  
  
जग्राह हेलया शल्यो रश्मिममालां सुशिक्षिताम्  ।  
प्रतापधाम्नः सूर्यस्य दिवीव गरुडाग्रजः  ॥ भ्म्ज्_८।४९ ॥  
  
युयुत्सुं कर्णमालोक्य धन्विनं शल्यसारथिम्  ।  
जयं हस्तगतं मेने कुरुराजः सहानुगः  ॥ भ्म्ज्_८।५० ॥  
  
नदस्तु कुरुसैन्येषु शङ्खदुन्दुभिनिःस्वनैः  ।  
मौर्वीमास्फालयन्कर्णो मद्रराजमभाषत  ॥ भ्म्ज्_८।५१ ॥  
  
अद्य शक्रः सुतं दृष्ट्वा मया निहतमर्जुनम्  ।  
दिव्यास्त्रेषु दृशः शङ्के सासूयं क्षिपति क्षणात्  ॥ भ्म्ज्_८।५२ ॥  
  
अद्य मद्बाणदलितं पार्थं वीक्ष्य युधिष्ठिरः  ।  
भीष्मद्रोणवधायासवैफल्यात्परितप्यताम्  ॥ भ्म्ज्_८।५३ ॥  
  
इति ब्रुवाणं राधेयं कर्ण मद्राधिपो ऽब्रवीत्  ।  
मा सूतपुत्र मिथ्यैव प्रलापं शिशुवत्कृथाः  ॥ भ्म्ज्_८।५४ ॥  
  
गन्धर्वसमरे पूर्वं त्वयि धीमति विद्रुते  ।  
येन त्रैलोक्यवीरेण कौरवाः परिरक्षिताः  ॥ भ्म्ज्_८।५५ ॥  
  
मानिनामात्तशस्त्रभाणां तस्मिन्गोग्रहविग्रहे  ।  
युष्मद्विधानां सहसा हृता येनांशुकावली  ॥ भ्म्ज्_८।५६ ॥  
  
आखण्डलः सानुचरः खाण्डवे येन निर्जितः  ।  
तं समुत्सहसे जेतुं कर्ण कर्णो ऽसि किं न वा  ॥ भ्म्ज्_८।५७ ॥  
  
इति शल्येन सहसा शल्येनेवार्दितो मुहुः  ।  
संस्तम्भ्य कोपं राधेयो द्रक्ष्यसीति तमभ्यधात्  ॥ भ्म्ज्_८।५८ ॥  
  
ततो व्यूहेष्वनीकेषु सव्यसाचिरणोत्सुकः  ।  
अग्रेसरो रथाग्र्याणां कर्णः पप्रच्छ सैनिकान्  ॥ भ्म्ज्_८।५९ ॥  
  
क्वासौ जयद्रथारातिर्वीरो वानरकेतनः  ।  
तं विना रभसादेते ताम्यन्त्येव ममेषवः  ॥ भ्म्ज्_८।६० ॥  
  
विधत्ते लोचनपथं मम यस्तूर्णमर्जुनम्  ।  
ददामि तस्मै वासांसि चित्राण्याभरणानि च  ॥ भ्म्ज्_८।६१ ॥  
  
रथान्समत्तमातङ्गान्गाः सुवर्णं पुराणि च  ।  
कान्ताश्च विविधं चान्यद्द्रविणं यावदिच्छति  ॥ भ्म्ज्_८।६२ ॥  
  
एतदाकर्ण्य सोत्प्रासं बभाषे मद्रभूपतिः  ।  
हासो दुःखाय जायेत राधेय त्वद्विचेष्टितैः  ॥ भ्म्ज्_८।६३ ॥  
  
मूमूर्षुरिव निष्पुत्रो द्रविणं चिरसम्भृतम्  ।  
अविचार्यैव किं मोहात्परेषु त्यक्तुमिच्छसि  ॥ भ्म्ज्_८।६४ ॥  
  
स्वयमर्जुनमायान्तं वशः सितसटाभरम्  ।  
द्रष्टासि बाणनखरैः कुरङ्ग इव कातरः  ॥ भ्म्ज्_८।६५ ॥  
  
श्रुत्वैतत्कुपितः कर्णो जगाद भ्रुकुटीमुखः  ।  
निर्गुणस्त्वं न जानीषे न मां न च धनञ्जयम्  ॥ भ्म्ज्_८।६६ ॥  
  
अहमेवार्जुनं जाने प्रतिमल्लं पिनाकिनः  ।  
स च मां वेत्ति तत्त्वेन त्वं मिथ्या तु प्रगल्भसे  ॥ भ्म्ज्_८।६७ ॥  
  
अयं मित्रोपधिः शत्रुः केनापि प्रेषितो ऽसि नः  ।  
कुदेशजस्य वा नैतत्तव कौटिल्यमद्भुतम्  ॥ भ्म्ज्_८।६८ ॥  
  
मद्रकाः कुत्सिताचाराः सत्यशीलार्जवोज्झिताः  ।  
मानं प्रचक्षते लोके सर्ववेदविदो जनाः  ॥ भ्म्ज्_८।६९ ॥  
  
निर्लज्जाः सर्वगामिन्यो लोभमोहमदाकुलाः  ।  
अनार्या मद्रिकायास्ताः स्वसारो मातरश्च ते  ॥ भ्म्ज्_८।७० ॥  
  
राधेयेनेति संरम्भाद्भाषितो मद्रभूपतिः  ।  
उवाच मूढ बहुशो हितमुक्तं न बुध्यसे  ॥ भ्म्ज्_८।७१ ॥  
  
स्मर्तासि विगलद्दर्पो निर्जितः सव्यसाचिना  ।  
हितोपदेशवाक्यानां शोचन्ननुशयाकुलः  ॥ भ्म्ज्_८।७२ ॥  
  
समुद्रकूलनिलयः पुरा वैश्यो महाधनः  ।  
बह्वपत्यो ऽभवद्राज्ञा रक्षितो निरुपद्रवः  ॥ भ्म्ज्_८।७३ ॥  
  
तत्पुत्राणामभूत्काकः सततोच्चिष्टभोजनः  ।  
पुष्टाङ्गो यो धनाढ्यानां प्रणयी पुत्रवत्प्रियः  ॥ भ्म्ज्_८।७४ ॥  
  
ततः कदाचिदायाता हंसा मानसगामिनः  ।  
सो ऽवदज्जातसङ्घर्षस्तुल्या यूयं न मे जवे  ॥ भ्म्ज्_८।७५ ॥  
  
जाने पातशतं पूर्णं विडीनोड्डीनभेदतः  ।  
ज्ञायते तुल्यपातान्मे युष्माकं च तरस्विता  ॥ भ्म्ज्_८।७६ ॥  
  
इत्युच्छिष्टभुजा तेन राजहंसा विवल्गिताः  ।  
आहूता विहसन्तो ऽन्तर्वीरा नो किञ्चिदूचिरे  ॥ भ्म्ज्_८।७७ ॥  
  
एकस्तु हंसो जलधौ व्रजाव इति संविदा  ।  
काकेन सार्धं शरवन्निपपात स्मिताननः  ॥ भ्म्ज्_८।७८ ॥  
  
तेन वातजवेनाब्धौ वायसः खे व्रजन्समम्  ।  
स च क्रोशार्धमात्रे ऽभूद्धस्तपक्षो ऽतिविह्वलः  ॥ भ्म्ज्_८।७९ ॥  
  
तेनैव भग्नदर्पो ऽथ तीरे न्यस्तः कृपावता  ।  
रक्तष्ठीवी चिरात्प्राप सञ्ज्ञां ज्ञातखगान्तरः  ॥ भ्म्ज्_८।८० ॥  
  
***** हंसकाकीयम्  ॥ ५ ॥ *****  
  
एवं त्वमपि राधेय कौरवैः परिवारितः  ।  
अर्जुनं समरे प्राप्य हीनदर्पो भविष्यसि  ॥ भ्म्ज्_८।८१ ॥  
  
श्रुत्वैतन्मद्रराजेन कथितं मर्मदारणम्  ।  
ऊचे वैकर्तनो वीरः पृथुकोपो ऽप्यविक्रियः  ॥ भ्म्ज्_८।८२ ॥  
  
युष्मद्विधानां वचसा जायते न भयं मम  ।  
पश्यार्जुनं मया शल्य समरे विनिपातितम्  ॥ भ्म्ज्_८।८३ ॥  
  
लक्ष्याभ्यासे मया वत्सः पुरा बाणेन दारितः  ।  
प्रच्छन्नस्तरुखण्डेन होमधेनोर्द्विजन्मनः  ॥ भ्म्ज्_८।८४ ॥  
  
तच्छापाद्रथचक्रं मे पर्यन्तं साधयिष्यति  ।  
इत्येतच्छिद्रमेकं मे दुर्जयो ऽहमतो ऽन्यथा  ॥ भ्म्ज्_८।८५ ॥  
  
त्वं तु केवलयानेन नृपेण वाहिना वृतः  ।  
मया स्वयं सन्निकर्षे द्विजिह्वः कुटिलो वृतः  ॥ भ्म्ज्_८।८६ ॥  
  
मद्रकाणां कुवृत्तानां पापदेशनिवासिनाम्  ।  
तीर्थाचारविहीनानामधिपो ऽसि किमुच्यते  ॥ भ्म्ज्_८।८७ ॥  
  
अभक्ष्यं भुञ्जते नित्यमपातव्यं पिबन्ति ये  ।  
अगम्यासु रमन्ते च ते मद्रास्तव बान्धवाः  ॥ भ्म्ज्_८।८८ ॥  
  
सर्वसाधारणा योषाः सर्वभक्ष्या द्विजातयः  ।  
सर्वपातकसम्पृक्ता मद्रा येषु भवान्नृपः  ॥ भ्म्ज्_८।८९ ॥  
  
***** मद्रकुत्सनम्  ॥ ६ ॥ *****  
  
इति कर्णेन गदिते मद्रराजो ऽप्यभाषत  ।  
कर्ण राजा त्वमङ्गानां मातुल्यत्यागपापिनाम्  ॥ भ्म्ज्_८।९० ॥  
  
विक्रीयन्ते सदा यत्र दाराः पुत्राश्च मानवैः  ।  
तस्मिन्प्रणेता विषये नैवं मे वक्तुमर्हसि  ॥ भ्म्ज्_८।९१ ॥  
  
  
***** अङ्गकुत्सनम्  ॥ ७ ॥ *****   
  
इत्युक्ते मद्रराजेन चोदितास्ते तुरङ्गमाः  ।  
दारयन्त इव क्षोणीं जातपक्षा इवोद्ययुः  ॥ भ्म्ज्_८।९२ ॥  
  
अथादृश्यत शुभ्राश्वो जिष्णुरच्युतसारथिः  ।  
अग्रे समग्रसैन्यानां व्यग्रः शत्रुनिबर्हणे  ॥ भ्म्ज्_८।९३ ॥  
  
ततः प्रवृत्ते वीराणां समरे प्राणहारिणि  ।  
धनुषां कूजतां शब्दे छादिते तूर्यनिःस्वनैः  ॥ भ्म्ज्_८।९४ ॥  
  
उवाच शल्यो राधेयं धनञ्जयरणोत्सुकम्  ।  
पश्य गाण्डीवधन्वानं भिन्दानं कुरुवाहिनीम्  ॥ भ्म्ज्_८।९५ ॥  
  
एते संशप्तकाः पार्थशरश्रेणीशतार्दिताः  ।  
हतद्विपघटाकूटकुटीषु निभृतं स्थिताः  ॥ भ्म्ज्_८।९६ ॥  
  
पश्यार्जुनशरोत्कृत्तकण्ठानां मौक्तिकावली  ।  
पतिता भूमिपालानामश्रुमाला इव श्रियः  ॥ भ्म्ज्_८।९७ ॥  
  
इति मद्राधिपेनोक्ते क्व यास्यति धनञ्जयः  ।  
मद्बाणगोचरं यातो हर्षादित्यवदन्नृपः  ॥ भ्म्ज्_८।९८ ॥  
  
ततो वैकर्तनशरैः पूरिते भुवनोदरे  ।  
चकम्पे पाण्डवानीकं वातैरिव महद्वनम्  ॥ भ्म्ज्_८।९९ ॥  
  
धृष्टद्युम्नमुखान्वीरान्कुर्वाणो विरथान्मुहुः  ।  
अयुतानि क्षणात्कर्णो वीराणामवधीद्दश  ॥ भ्म्ज्_८।१०० ॥  
  
चेदिमागधपाञ्चालसैन्ये भग्ने युधिष्ठिरः  ।  
महारथैरनुगतः स्वंय राधेयमाद्रवत्  ॥ भ्म्ज्_८।१०१ ॥  
  
राजवल्लभ वाग्युद्धं नेदं यत्र प्रगल्भसे  ।  
इत्युक्त्वा धर्मतनयः शरैः कर्णमपूरयत्  ॥ भ्म्ज्_८।१०२ ॥  
  
अथ कर्णो नरपतेश्चक्ररक्षौ महारथौ  ।  
हत्वा शरैरुन्ममाथ ध्वजं चापं चकर्त च  ॥ भ्म्ज्_८।१०३ ॥  
  
ततः शक्तिं निशाताग्रां कालदंष्ट्रामिवोत्कटाम्  ।  
प्राहिणोत्सूतवृत्राय स निर्ह्नादां युधिष्ठिरः  ॥ भ्म्ज्_८।१०४ ॥  
  
भित्त्वा वैकर्तनः शक्तिं तां घण्टाक्रन्दिनीं मुहुः  ।  
जातरूपमयं वर्म चकर्त नृपतेः शरैः  ॥ भ्म्ज्_८।१०५ ॥  
  
मुहूर्तं तं समापूर्य च्छिन्नवर्माणमाशुगैः  ।  
दन्तवर्णाञ्जघानास्य कृष्णबालांस्तुरङ्गमान्  ॥ भ्म्ज्_८।१०६ ॥  
  
विद्रुतं धर्मतनयं दृष्ट्वा क्रोधी वृकोदरः  ।  
कर्णं पराङ्मुखं चक्रे शरैरशनिदारुणैः  ॥ भ्म्ज्_८।१०७ ॥  
  
दुर्योधनानुजान्वीरानायातान्भ्रातुरज्ञया  ।  
विदधे विपुलैर्बाणैर्भीमः प्रेतपुराश्रयान्  ॥ भ्म्ज्_८।१०८ ॥  
  
नन्दोपनन्दौ दुर्धर्षं धनुर्ग्राहं महाभुजम्  ।  
जरासन्धं श्रुतर्वाणं दुर्दिनं सनिषङ्गिणम्  ॥ भ्म्ज्_८।१०९ ॥  
  
पाशहस्तं कवचिनं क्रोधं च स महाभुजम्  ।  
हत्वा प्रविश्य पृतनां नागानीकमपोथयत्  ॥ भ्म्ज्_८।११० ॥  
  
ततः सात्यकिपाञ्चालमाद्रीसुतयुधिष्ठिराः  ।  
अयोधयन्कर्णमुख्यांस्तस्मिन्सुभटसङ्क्षये  ॥ भ्म्ज्_८।१११ ॥  
  
वृषसेनमुखैर्वीरैर्भिद्यमाने बलार्णवे  ।  
उदभूच्चण्डगाण्डीवध्वनिराघट्टिताम्बरः  ॥ भ्म्ज्_८।११२ ॥  
  
हत्वा संशप्तकान्सर्वान्प्रत्यावृत्ते धनञ्जये  ।  
आवर्तनर्तितेवाभूत्सहसा कुरुवाहिनी  ॥ भ्म्ज्_८।११३ ॥  
  
भग्ने सुशर्मप्रमुखे पार्थास्त्रैर्नृपमण्डले  ।  
कर्णः पाण्डवसैन्येषु काललीलायितं व्यधात्  ॥ भ्म्ज्_८।११४ ॥  
  
अयुतानि गजेन्द्राणां सप्त हत्वा तरस्विनाम्  ।  
तावन्त्येव रथानां च चक्रे भूमिभुजां क्षयम्  ॥ भ्म्ज्_८।११५ ॥  
  
व्याघ्रकेतुं जयं शङ्कुं रुद्रमुग्रायुधं परम्  ।  
सिंहसेनं रोचमानं शुक्तं चित्रायुधं हरिम्  ॥ भ्म्ज्_८।११६ ॥  
  
देवापिं जिष्णुकर्माणं शलभं चित्रदण्डकौ  ।  
अन्यांश्च भूमिपान्हत्वा पाञ्चालकदनं व्यधात्  ॥ भ्म्ज्_८।११७ ॥  
  
वध्यमाने ऽथ कर्णेन विदीर्णे च सहस्रधा  ।  
बभूव पाण्डवे सैन्ये घोरो व्यतिकरो नवः  ॥ भ्म्ज्_८।११८ ॥  
  
कर्णेन द्रोणपुत्रेण कृपेण कृतवर्मणा  ।  
किरीटिना पार्षतेन शैनेयेन शिखण्डिना  ॥ भ्म्ज्_८।११९ ॥  
  
कुपितेन च भीमेन ते सेने प्रविदारिते  ।  
बभूवतुर्विप्रकीर्णे विध्वस्तकवचायुधे  ॥ भ्म्ज्_८।१२० ॥  
  
दिव्यास्त्रवर्षिणं द्रौणिं दिव्यास्त्रेणैव फल्गुणः  ।  
जित्वा ददर्श कर्णेन वध्यमानान्महारथान्  ॥ भ्म्ज्_८।१२१ ॥  
  
तमब्रवीन्मधुरिपुर्विस्मितः कर्णाविक्रमात्  ।  
पश्य कौन्तेय कर्णास्त्रवह्निदग्धां वरूथिनीम्  ॥ भ्म्ज्_८।१२२ ॥  
  
पश्य कालकटाक्षेण लक्षितः सूतनन्दनः  ।  
कटाक्षेण मदाध्मातः सारथ्ये मां यदैक्षत  ॥ भ्म्ज्_८।१२३ ॥  
  
क्षणेन निखिलां स्यूतां तां सेनां कुरुते नृपः  ।  
पश्यास्य शरजालेन नीरन्ध्रेणावृता दिशः  ॥ भ्म्ज्_८।१२४ ॥  
  
इत्युक्त्वा केशवस्तूर्णं रथेन घननादिना  ।  
निनाय शक्रतनयं भीमसेनरथान्तिकम्  ॥ भ्म्ज्_८।१२५ ॥  
  
ततो भीमगिरा ध्यात्वा धर्मराजं धनञ्जयः  ।  
कर्णसायकनिर्भिन्नं प्रयातं शिबिरं शनैः  ॥ भ्म्ज्_८।१२६ ॥  
  
निःश्वसन्भृशसन्तप्तः केसरीव तलाहतः  ।  
प्रययौ भ्रातरं द्रष्टुं सह कालियविद्विषा  ॥ भ्म्ज्_८।१२७ ॥  
  
स हेमपुङ्खैर्निर्भिन्नं कर्णनामाङ्कितैः शरैः  ।  
शयानं धर्मतनयं ददर्श च्छिन्नकङ्कटम्  ॥ भ्म्ज्_८।१२८ ॥  
  
तस्याभिवाद्य चरणौ निषण्णौ केशवार्जुनौ  ।  
चिन्तासन्तापिततनू तस्थतुः क्षणमाकुलौ  ॥ भ्म्ज्_८।१२९ ॥  
  
युधिष्ठिरस्तं विज्ञाय कर्णं हत्वा समागतम्  ।  
उत्थाय निर्व्यथो हर्षाज्जयादपृथुविस्मयः  ॥ भ्म्ज्_८।१३० ॥  
  
प्रायो निःशेषिताः सेना येनास्त्रदहनेन नः  ।  
स दिष्ट्या समरे पार्थ त्वया कर्णो निपातितः  ॥ भ्म्ज्_८।१३१ ॥  
  
वीराः स विद्विषां हन्ता धौरेयः सर्वधन्विनाम्  ।  
रामशिष्यस्त्वया ब्रूहि कथं वैकर्तनो हतः  ॥ भ्म्ज्_८।१३२ ॥  
  
इति पृष्टो नृपतिना बभाषे श्वेतवाहनः  ।  
युध्यमानस्य सुचिरं द्रौणिना रुद्रतेजसा  ॥ भ्म्ज्_८।१३३ ॥  
  
संशप्तकैश्च विघनो ऽभून्मम कर्णनिपातने  ।  
भीमसेनमवस्थाप्य प्रत्यनीके महाभुजम्  ॥ भ्म्ज्_८।१३४ ॥  
  
प्रहारविक्षतं देव त्वामहं द्रष्टुमागतः  ।  
अधुना त्वदनुज्ञातः कौरवाणां परायणम्  ॥ भ्म्ज्_८।१३५ ॥  
  
कथाशेषं करो ऽप्येष कर्णं कर्णायतैः शरैः  ।  
इति ब्रुवाणं बिभत्सुं मोघसङ्कल्पदुःखितः  ॥ भ्म्ज्_८।१३६ ॥  
  
उवाच सायकाकीर्णः कोपतप्तो युधिष्ठिरः  ।  
भारं विन्यस्य विपुलं भीमसेने धनुर्धरः  ॥ भ्म्ज्_८।१३७ ॥  
  
अपयातो ऽसि कर्णस्य सत्यं दृष्ट्वा पराक्रमम्  ।  
मिथ्यैव कुन्त्या गर्भे त्वं क्षत्रियव्यञ्जनो धृतः  ॥ भ्म्ज्_८।१३८ ॥  
  
पूरकः पुत्रसङ्ख्यायां बाणस्तृणमयो यथा  ।  
त्रयोदश समास्ते ते सङ्कल्पा विहितास्त्वयि  ॥ भ्म्ज्_८।१३९ ॥  
  
सर्वे प्रयाता वैफल्यमुपकारा इवाधमे  ।  
क एव नाम जानीते कर्णाद्भीतो धनञ्जयः  ॥ भ्म्ज्_८।१४० ॥  
  
अपयास्यति सङ्ग्रामाद्यो वर्तेत तथा विधिम्  ।  
एतत्प्रयच्छ कस्मैचिद्गाण्डीवं शौर्यशालिने  ॥ भ्म्ज्_८।१४१ ॥  
  
समरे कर्णसन्त्रासं यो ऽस्माकमपनेष्यति  ।  
एतदाकर्ण्य बीभत्सुर्मर्मणीव समाहतः  ॥ भ्म्ज्_८।१४२ ॥  
  
एतद्गिरा ददौ खड्गे क्रुद्धः साश्रुलवा दृशः  ।  
तं कोपसङ्कटो घोरे दुःखाग्नौ च निरन्तरे  ॥ भ्म्ज्_८।१४३ ॥  
  
पतितं वीक्ष्य गोविन्दः सर्वव्यापी तमभ्यधात्  ।  
जाने ते हृद्गतं पार्थ येन दोलायसे मुहुः  ॥ भ्म्ज्_८।१४४ ॥  
  
गाण्डीवं वितरान्यस्मै त्वां ब्रूयाद्यः स ते ध्रुवम्  ।  
वध्य इत्युचिताचार प्रतिज्ञा तव विश्रुता  ॥ भ्म्ज्_८।१४५ ॥  
  
तदर्थमसि कोपान्धो निहन्तुं किंस्विदग्रजम्  ।  
आत्मानं वा व्रतभ्रंशभयात्खङ्गं निरीक्षसे  ॥ भ्म्ज्_८।१४६ ॥  
  
श्रुयतामत्र सत्येन केवलेन विमुह्यसे  ।  
धर्माधर्मौ न जानीषे सत्यमात्रदृढव्रतः  ॥ भ्म्ज्_८।१४७ ॥  
  
असत्यं धर्मतां याति सत्यमायात्यधर्मताम्  ।  
कदाचित्कर्मभेदेन तद्विचार्यं धिया बुधैः  ॥ भ्म्ज्_८।१४८ ॥  
  
धर्मो ऽपि गहनः सूक्ष्मो ज्ञायते न यथा तथा  ।  
पुरा बभूव विपिने बलाको नाम लुब्धकः  ॥ भ्म्ज्_८।१४९ ॥  
  
घोरसत्त्वं कदाचित्स गोब्राह्मणगणान्तकम्  ।  
हत्वा शरेण सहसा शक्रलोकमवाप्तवान्  ॥ भ्म्ज्_८।१५० ॥  
  
कौशिको नाम विप्रः प्राक्सत्यवाक्यकृतव्रतः  ।  
विद्रुतान्धनिकान्पृष्टो दस्युभिः क्व गता इति  ॥ भ्म्ज्_८।१५१ ॥  
  
अदर्शयत्सत्यवादी स तान्गुणदयाश्रयान्  ।  
दृष्टांश्च दस्यवो जघ्नुस्तूर्णं तान्द्रविणाशया  ॥ भ्म्ज्_८।१५२ ॥  
  
कौशिको ऽप्यथ कालेन पतितो नरकं ययौ  ।  
इत्येवं गहना पार्थ प्रवृत्तिः सत्यधर्मयोः  ॥ भ्म्ज्_८।१५३ ॥  
  
तस्मात्त्वमग्रजे राज्ञि धर्मनिष्ठे युधिष्ठिरे  ।  
मोहादसाम्प्रतं किञ्चिन्न चिन्तयितुमर्हसि  ॥ भ्म्ज्_८।१५४ ॥  
  
श्रुत्वैतत्खड्गमाकृष्य हन्तुमात्मानमुद्यतम्  ।  
प्रतिज्ञाभङ्गनिर्भिन्नं पार्थं कृष्णो ऽब्रवीत्पुनः  ॥ भ्म्ज्_८।१५५ ॥  
  
अवमानेन निहतो गुरुर्भवति सर्वथा  ।  
भवत्यात्मा च निहतः श्लाघया गुरुसंसदि  ॥ भ्म्ज्_८।१५६ ॥  
  
रक्षन्प्रतिज्ञामज्ञानं निरस्य क्रोधसम्भवम्  ।  
तस्मादेतद्वधायाद्य निवृत्तो भव फल्गुण  ॥ भ्म्ज्_८।१५७ ॥  
  
इत्युक्तवति दाशार्हे तथेत्युक्त्वा धनञ्जयः  ।  
भीरुः प्रमादी क्रूरस्त्वमित्युवाच युधिष्ठिरम्  ॥ भ्म्ज्_८।१५८ ॥  
  
मयैकेन हताः सर्वे संहता दैत्यदानवाः  ।  
धुर्यो ऽहं कार्मुकभृतामित्यात्मानमुवाच च  ॥ भ्म्ज्_८।१५९ ॥  
  
ततो धर्मसुतं दुःखात्काननं गन्तुमुद्यतम्  ।  
यत्नात्प्रसादयामास गृहीत्वा चरणौ हरिः  ॥ भ्म्ज्_८।१६० ॥  
  
पार्थं च पादपतितं साश्रुनेत्रं युधिष्ठिरः  ।  
रुरोध गाढमालिङ्ग्य विगलन्मन्युविप्लवः  ॥ भ्म्ज्_८।१६१ ॥  
  
कृतशौचौ ततो वीरौ धर्मराजधनञ्जयौ  ।  
रथावारुह्य सन्नद्धौ जग्मतुः समराङ्गणम्  ॥ भ्म्ज्_८।१६२ ॥  
  
अथार्जुनशरव्रातकृत्तवक्त्रैर्नरेश्वरैः  ।  
क्षणं बभूव पतितैः सा कबन्धमयीव भूः  ॥ भ्म्ज्_८।१६३ ॥  
  
अत्रान्तरे भीमसेनो हत्वा दुर्योधनानुजान्  ।  
दुःशासनं युध्यमानमाससादेभविक्रमम्  ॥ भ्म्ज्_८।१६४ ॥  
  
निष्पिष्य गदया तस्य रथं साश्वायुधध्वजम्  ।  
आचकर्ष रणे ध्वस्तं तं हिडिम्बापतिर्बलात्  ॥ भ्म्ज्_८।१६५ ॥  
  
प्रियापरिभवं घोरं स्मरन्नथ वृकोदरः  ।  
प्रकोपराक्षसाविष्टः कोष्णं शोणितमापपौ  ॥ भ्म्ज्_८।१६६ ॥  
  
घोरं तत्कर्म भीमस्य दृष्ट्वा स्रस्तासिकार्मुकाः  ।  
त्रस्ता महारथाः सर्वे मीलिताक्षाकम्पिरे  ॥ भ्म्ज्_८।१६७ ॥  
  
असृक्प्रसरगर्वितः पुलकदण्डगण्डाननो मदादतिविशृङ्खलः स्खलितपादचारक्रमः  ।  
बभौ भयदविभ्रमभ्रमितभीमभास्वद्गदः प्रियाचिकुरसंयमोद्यतमतिः समीरात्मजः  ॥ भ्म्ज्_८।१६८ ॥  
  
अपूर्वेणैव विधिना हते दुःशासने तथा  ।  
महतामपि भूतानामभूत्कण्टकिता तनुः  ॥ भ्म्ज्_८।१६९ ॥  
  
***** ***** दुःशासनवधः  ॥ ८ ॥ ***** *****  
  
अत्रान्तरे पाण्डवानां वृषसेनशरार्दिते  ।  
सैन्ये बभूव निर्घोषः पततां गजवाजिनाम्  ॥ भ्म्ज्_८।१७० ॥  
  
संहता अपि भूपाला भीमसात्यकिरक्षिताः  ।  
न सेहिरे रणे दीप्तं कर्णसूनोः पराक्रमम्  ॥ भ्म्ज्_८।१७१ ॥  
  
स सात्यकिं भीमसेनं माद्रीपुत्रौ किरीटिनम्  ।  
धृष्टद्युम्नं नृपाश्चान्यान्वीरस्तुल्यमयोधयत्  ॥ भ्म्ज्_८।१७२ ॥  
  
आश्चर्ययोधिनस्तस्य स्मयमान इवार्जुनः  ।  
भुजौ शिरश्च चिच्छेद कमलाकमलोपमम्  ॥ भ्म्ज्_८।१७३ ॥  
  
***** वृषसेनवधः  ॥ ९ ॥ *****  
  
वृषसेने हते कर्णः पुरो गाण्डीवधन्वना  ।  
सस्मार साश्रुनयनः सौभद्रं बहुभिर्हतम्  ॥ भ्म्ज्_८।१७४ ॥  
  
अथामर्षाज्यसिक्तेन भ्रुकुटीधूमकेतुना  ।  
क्रोधाग्निना दह्यमानः कर्णो ऽधावद्धनञ्जयम्  ॥ भ्म्ज्_८।१७५ ॥  
  
मनोरथशताभ्यस्ते प्रवृत्ते समरे तयोः  ।  
बभूव कौतुकायातसुरसिद्धाकुलं नभः  ॥ भ्म्ज्_८।१७६ ॥  
  
कर्णार्जुनरणे तस्मिन्स्वपुत्रजयशंसिनोः  ।  
जाते विवादे सहसा दिवि सूर्यसुरेन्द्रयोः। भ्म्ज्_८।१७७ ॥  
  
पृष्टो द्विधा स्थितैर्देवैर्वृषाङ्ककमलोद्भवौ  ।  
कृष्णो यत्र जयस्तत्रेत्यूचतुर्निश्चितं पुरा  ॥ भ्म्ज्_८।१७८ ॥  
  
अथ गम्भीरनिर्घोषौ शङ्खौ कर्णकिरीटिनौ  ।  
दध्मतुः शौरिशल्यौ च यैश्चकम्पे जगत्त्रयी  ॥ भ्म्ज्_८।१७९ ॥  
  
ततो धवलपक्षाग्राः स्वयशोभिरिवाङ्किताः  ।  
वैकर्तनः पाण्डवाय प्राहिणोद्विशिखावलीः  ॥ भ्म्ज्_८।१८० ॥  
  
पार्थध्वजेनाभिहतः कर्णकेतुरकम्पत  ।  
कृष्णस्य दृक्त्रिभागश्च शल्यं शल्यमिवाविशत्  ॥ भ्म्ज्_८।१८१ ॥  
  
अथार्जुनशरैर्दिक्षु पूर्यमाणासु सन्ततम्  ।  
बाणपातमतिक्रम्य तस्थुः कौरवसैनिकाः  ॥ भ्म्ज्_८।१८२ ॥  
  
दुर्योधनप्रयुक्तानां राधेयरथरक्षिणाम्  ।  
महारथानां वक्त्राणि जहाराथ कपिध्वजः  ॥ भ्म्ज्_८।१८३ ॥  
  
असम्भ्रान्तस्ततः कर्णो मुष्टिमूले किरीटिनः  ।  
प्रयुज्यमानमसकृच्चिच्छेद शरमण्डलम्  ॥ भ्म्ज्_८।१८४ ॥  
  
ततो भीमो ऽब्रवीत्पार्थमच्युतश्चातिविस्मितः  ।  
दुर्जयः समरे कर्णः स्थिरो युध्यस्व फल्गुण  ॥ भ्म्ज्_८।१८५ ॥  
  
कैराते खाण्डवे वीर कालकेयवधे ऽपि वा  ।  
यो ऽभवत्तव संरम्भो गृहाणाभ्यधिकं ततः  ॥ भ्म्ज्_८।१८६ ॥  
  
एतदाकर्ण्य विजयो वेल्लन्मुखरकङ्कणः  ।  
गाढमाकृष्य गाण्डीवं दिव्यास्त्रैर्द्यामपूरयत्  ॥ भ्म्ज्_८।१८७ ॥  
  
भार्गवास्त्रेण हत्वा तामस्त्रवृष्टिं किरीटिनः  ।  
तं च भीमं च कृष्णं च कर्णो बाणैरपूरयत्  ॥ भ्म्ज्_८।१८८ ॥  
  
ततः कर्णशरासारैरर्जुनास्त्रैश्च सर्वतः  ।  
पाण्डुकौरवसेनासु बभूव विपुलः क्षयः  ॥ भ्म्ज्_८।१८९ ॥  
  
अथ सर्पमुखं दीप्तं कीर्णचन्दनशालिनम्  ।  
अस्त्रं कर्णो महाभोगं प्राहिणोत्सव्यसाचिनः  ॥ भ्म्ज्_८।१९० ॥  
  
विसृष्टे भुजगे तस्मिन्शल्यो ऽङ्गपतिमभ्यधात्  ।  
नायं प्राप्नोति पार्थस्य कण्ठं नागस्त्वयेरितः  ॥ भ्म्ज्_८।१९१ ॥  
  
पुनः सन्धानयोग्यस्ते राधेय यदि मन्यसे  ।  
अकर्णो ऽस्यथ वा कर्णहितवाक्येषु सर्वदा  ॥ भ्म्ज्_८।१९२ ॥  
  
इति तेजोवधायोक्तः शल्येन तपनात्मजः  ।  
उवाच द्विर्न सन्धत्ते कर्ण इत्यमलाशयः  ॥ भ्म्ज्_८।१९३ ॥  
  
कर्णच्युतं महाघोरमापतन्तं विषोल्बणम्  ।  
व्यालं दृष्ट्वा हरिश्चक्रे वपुर्मन्दरगौरवम्  ॥ भ्म्ज्_८।१९४ ॥  
  
जानुभिर्वसुधां याते ततो हयचतुष्टये  ।  
फणी जग्राह नम्रस्य किरीटाग्रं किरीटिनः  ॥ भ्म्ज्_८।१९५ ॥  
  
किरीटखण्डे पतिते मुक्तारत्नाट्टहासिनि  ।  
सो ऽविशद्वसुधां सर्पो विप्रलब्धो विनिःश्वसन्  ॥ भ्म्ज्_८।१९६ ॥  
  
ततः कृष्णार्जुनौ विध्यन्कालदण्डोपमैः शरैः  ।  
कर्णः कर्णायतो ऽसृष्टैरुन्ननाद हसन्मुहुः  ॥ भ्म्ज्_८।१९७ ॥  
  
अथ शक्रसुतः कोपाद्दिव्यरत्नविराजितम्  ।  
वर्म चिच्छेद कर्णस्य शरैश्चापूरयद्वपुः  ॥ भ्म्ज्_८।१९८ ॥  
  
खाण्डवे कृतवैरं तं खं व्रजन्तं महोरगम्  ।  
छित्त्वा षड्भिः शरैः पार्थः कर्णं पुनरताडयत्  ॥ भ्म्ज्_८।१९९ ॥  
  
वैकर्तनेन निहते ब्रह्मास्त्रे शाक्रमर्जुनः  ।  
प्रादुश्चक्रे विघाताय वज्राशनिशताकुलम्  ॥ भ्म्ज्_८।२०० ॥  
  
हत्वा तमस्त्रं राधेयो ज्यां चिच्छेद किरीटिनः  ।  
क्षणादभिनवां मौर्वी विदधे च धनञ्जयः  ॥ भ्म्ज्_८।२०१ ॥  
  
ततो रौद्रं स्फुरज्ज्वालाजटालं सन्दधेर्ऽजुनः  ।  
अस्त्रं येनाभवद्व्योम घोरदिग्दाहभीषणम्  ॥ भ्म्ज्_८।२०२ ॥  
  
अत्रान्तरे मही स्वयं रथचक्रं विधेर्वशात्  ।  
जग्राह समये तस्मिन्नङ्गराजस्य सङ्गरे  ॥ भ्म्ज्_८।२०३ ॥  
  
ततस्तच्चक्रमुद्धर्तुमुद्यतो विषमस्थितः  ।  
उवाच कर्णः कौन्तेयं मुहूर्तं क्षमतां भवान्  ॥ भ्म्ज्_८।२०४ ॥  
  
उद्धृते ऽस्मिन्मया चक्रे महास्त्रं मुञ्च फल्गुण  ।  
व्यसनस्थे विशस्त्रे च नहि शूरा भवादृशः  ॥ भ्म्ज्_८।२०५ ॥  
  
एतच्छ्रुत्वावदत्कर्णं हसन्कालियसूदनः  ।  
दिष्ट्याद्य कर्ण जानीषे धर्मं वीरव्रते स्थितः  ॥ भ्म्ज्_८।२०६ ॥  
  
बहुभिर्निहतो बालः सौभद्रः किं नु विस्मृतः  ।  
गण्यतां तच्च यत्कृष्णां सभायामुक्तवानसि  ॥ भ्म्ज्_८।२०७ ॥  
  
विषवह्निप्रदानेषु च्छिन्नधर्मः स्मृतस्त्वया  ।  
नूनं विपदि नीचानां नृपाणां धर्मवृत्तयः  ॥ भ्म्ज्_८।२०८ ॥  
  
उक्ते जनार्दनेनेति मन्युना प्रज्वलन्निव  ।  
ब्रह्मास्त्रं कर्णविहितं ब्राह्मेण विजयो ऽवधीत्  ॥ भ्म्ज्_८।२०९ ॥  
  
आग्नेयमर्जुनोत्सृष्टं वारुणेनाङ्गभूपतिः  ।  
अस्त्रेणास्त्रं समाहृत्य ग्रस्तचक्रो व्यलम्बत  ॥ भ्म्ज्_८।२१० ॥  
  
अथोन्ममाथ बाणेन ध्वजं कनकभास्वरम्  ।  
कर्णस्याखण्डलसुतो मनोरथमिवोन्नतम्  ॥ भ्म्ज्_८।२११ ॥  
  
ततो ऽञ्जलिकमादाय शरं काञ्चनभूषितम्  ।  
अभिमन्त्र्य समाकृष्य मृत्युदंष्ट्रासिताननम्  ॥ भ्म्ज्_८।२१२ ॥  
  
रुद्रादयो ऽस्त्रगुरवस्तुष्टा मे तपसा यदि  ।  
तदनेन रिपुं हन्यामित्युक्त्वासृजदर्जुनः  ॥ भ्म्ज्_८।२१३ ॥  
  
निर्भिन्नस्तेन सहसा कण्ठे हारपरिष्कृते  ।  
राधेयः क्रकचोत्कृत्तहेमताल इवापतत्  ॥ भ्म्ज्_८।२१४ ॥  
  
हते धनुष्मतां धुर्ये कौरवानीकनायके  ।  
कर्णे द्रुतं ययौ शल्यः शल्ययन्हृदयाननम्  ॥ भ्म्ज्_८।२१५ ॥  
  
प्राप्तं रथेन शून्येन दृष्ट्वा मद्रनरेश्वरम्  ।  
हतो दुर्योधनः कर्णो जीवतीत्यूचिरे नृपाः  ॥ भ्म्ज्_८।२१६ ॥  
  
दुर्योधनो ऽर्जुनशरैरङ्गराजे निपातिते  ।  
उत्तमाङ्ग इवाज्ञासीन्न किञ्चिद्विहतोन्द्रियः  ॥ भ्म्ज्_८।२१७ ॥  
  
तेजस्ततस्तरलदीधितिकर्णदेहादभ्युद्गतं तरणिमण्डलमाविवेश  ।  
येनावकाशविशरारुविमानमासीज्ज्वालाकलापजटिलं क्षणमन्तरिक्षम्  ॥ भ्म्ज्_८।२१८ ॥  
  
इति क्षेमेन्द्रविरचितायां भारतमञ्जर्यां कर्णपर्व   
  
  
  
  
  
  
  
  
  
