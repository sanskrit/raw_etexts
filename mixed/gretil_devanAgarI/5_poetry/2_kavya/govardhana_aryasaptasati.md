---
title: 'Govardhana: Aryasaptasati'

---
## Intro
  
  
  
  
Govardhana: Aryasaptasati  
  
  
  
  
Govardhana (c. 12th cent.):  
Aryasaptasati  
  
Based on the ed. by Ramakant Tripathi,  
Varanasi : Chowkhamba Vidyabhawan, 1965  
(Vidyabhawan Sanskrit Granthamala 127)  
  
Input by Jan Brzezinski (Jagat)  
  
Missing verses: 238-245, 480-489, 514-517, 531  
  
  
  
  


## पाठः
  
  
  
  
  
  
गोवर्धनाचार्य-विरचिता  
आर्या-सप्तशती  
  
  
॥ श्रीः ॥  
ग्रन्थारम्भ-व्रज्या  
  
पाणि-ग्रहे पुलकितं वपुर् ऐशं भूति-भूषितं जयति ।  
अङ्कुरित इव मनो-भूर् यस्मिन् भस्मावशेषो ऽपि ॥गस्स्_*१॥  
  
मा वम संवृणु विषम् इदम् इति सातङ्कं पितामहेनोक्तः ।  
प्रातर् जयति सलज्जः कज्जल-मलिनाधरः शम्भुः ॥गस्स्_*२॥  
  
जयति प्रिया-पदान्ते गरल-ग्रैवेयकः स्मरारातिः ।  
विषम-विशिखे विशन्न् इव शरणं गल-बद्ध-करवालः ॥गस्स्_*३॥  
  
जयति ललाट-कटाक्षः शशि-मौलेः पक्ष्मलः प्रियाग्रणतौ ।  
धनुषि स्मरेण निहितः स-कण्टकः केतकेषुर् इव ॥गस्स्_*४॥  
  
जयति जटा-किञ्जल्कं गङ्गा-मधु मुण्ड-वलय-बीजम् अयम् ।  
गल-गरल-पङ्क-सम्भवम् अभोरुहम् आननं शम्भोः ॥गस्स्_*५॥  
  
सन्ध्या-सलिलाञ्जलिम् अपि कङ्कण-फणि-पीयमानम् अविजानन् ।  
गौरी-मुखार्पित-मना विजया-हसितः शिवो जयति ॥गस्स्_*६॥  
  
प्रतिबिम्बित-गौरी-मुख-विलोकनोत्कम्प-शिथिल-कर-गलितः ।  
स्वेद-भर-पूर्यमाणः शम्भोः सलिलाज् जलिर् जयति ॥गस्स्_*७॥  
  
प्रणय-कुपित-प्रिया-पद-लाक्षा-सन्ध्यानुबन्ध-मधुरेन्दुः ।  
तद्-वलय-कनक-निकष-ग्राव-ग्रीवः शिवो जयति ॥गस्स्_*८॥  
  
पूर्ण-नखेन्दुर् द्विगुणित-मञ्जीरा प्रेम-शृङ्खला जयति ।  
हर-शशि-लेखा गौरी-चरणाङ्गुलि-मध्य-गुल्फेषु ॥गस्स्_*९॥  
  
श्री-कर-पिहितं चक्षुः सुखयतु वः पुण्डरीक-नयनस्य ।  
जघनम् इवेक्षितुम् आगतम् अब्ज-निभं नाभि-सुषिरेण ॥गस्स्_*१०॥  
  
श्यामं श्री-कुच-कुङ्कुम-पिञ्जरितम् उरो मुरद्विषो जयति ।  
दिन-मुख-नभ इव कौस्तुभ-विभाकरो यद् विभूषयति ॥गस्स्_*११॥  
  
प्रतिबिम्बित-प्रिया-तनु स-कौस्तुभं जयति मधुभिदो वक्षः ।  
पुरुषायितम् अभ्यस्यति लक्ष्मीर् यद् वीक्ष्य मुकुरम् इव ॥गस्स्_*१२॥  
  
केलि-चलाङ्गुलि-लम्भित-लक्ष्मी-नाभिर् मुरद्विषश् चरणः ।  
स जयति येन कृता श्रीर् अनुरूपा पद्मनाभस्य ॥गस्स्_*१३॥  
  
रोमावली मुरारेः श्रीवत्स-निषेविताग्र-भागा वः ।  
उन्नाल-नाभि-नलिन-च्छायेवोत्तापम् अपहरतु ॥गस्स्_*१४॥  
  
आदाय सप्त-तन्त्रोचितां विपञ्चीम् इव त्रयीं गायन् ।  
मधुरं तुरङ्ग-वदनोचितं हरिर् जयति हय-मूर्धा ॥गस्स्_*१५॥  
  
स जयति महाबाहो जल-निधि-जठरे चिरं निमग्नापि ।  
येनान्त्रैर् इव सह फणि-गणैर् बलाद् उद्धृता धरणी ॥गस्स्_*१६॥  
  
ब्रह्माण्ड-कुम्भकारं भुजगाकारं जनार्दनं नौमि ।  
स्फारे यत्-फण-चक्रे धरा शराव-श्रियं वहति ॥गस्स्_*१७॥  
  
चण्डी-जङ्घा-काण्डः शिरसा चरण-स्पृशि प्रिये जयति ।  
शङ्कर-पर्यन्त-जितो विजय-स्तम्भः स्मरस्येव ॥गस्स्_*१८॥  
  
उन्नाल-नाभि-पङ्केरुह इव येनावभाति शम्भुर् अपि ।  
जयति पुरुषायितायास् तद्-आननं शैल-कन्यायाः ॥गस्स्_*१९॥  
  
अङ्क-निलीन-गजानन-शङ्काकुल-बाहुलेय-हृत-वसनौ ।  
स-स्मित-हर-कर-कलितौ हिम-गिरि-तनया-स्तनौ जयतः ॥गस्स्_*२०॥  
  
कण्ठोचितो ऽपि हुङ्कृति-मात्र-निरस्तः पदान्तिके पतितः ।  
यस्याश् चन्द्र-शिखः स्मर-भल्ल-निभो जयति सा चण्डी ॥गस्स्_*२१॥  
  
देवेऽर्पित-वरण-स्रजि बहुमाये वहति कैटभी-रूपम् ।  
जयति सुरासुर-हसिता लज्जा-जिह्मेक्षणा लक्ष्मीः ॥गस्स्_*२२॥  
  
तान् असुरान् अपि हरिम् अपि तं वन्दे कपट-कैटभी-रूपम् ।  
यैर् यद् बिम्बाधर-मधु-लुब्धैः पीयुषम् अपि मुमुचे ॥गस्स्_*२३॥  
  
तल्पी-कृताहिर् अगणित-गरुडो हाराभिहत-विधिर् जयति ।  
फण-शत-पीत-श्वासो रागान्धायाः श्रियः केलिः ॥गस्स्_*२४॥  
  
स्मेरान् अनेन हरिणा यत् स्पृहम् आकार-वेदिनाकलितम् ।  
जयति पुरुषायितायाः कमलायाः कैटभी-ध्यानम् ॥गस्स्_*२५॥  
  
कृत-कान्त-केलि-कुतुक-श्री-शीत-श्वास-सेक-निद्राणः ।  
घोरित-विततालि-रुतो नाभि-सरोजे विधिर् जयति ॥गस्स्_*२६॥  
  
एक-रद द्वैमातुर निस्त्रिगुण चतुर्भुजापि पञ्च-कर ।  
जय षण्-मुख-नुत सप्त-च्छद-गन्धि-मदाष्ट-तनु-तनय ॥गस्स्_*२७॥  
  
मङ्गल-कलश-द्वय-मय-कुम्भम् अदम्भेन भजत गज-वदनम् ।  
यद्-दान-तोय-तरलैस् तिल-तुलनालम्बि रोलम्बैः ॥गस्स्_*२८॥  
  
याभिर् अनङ्गः साङ्गी-कृतः स्त्रियो ऽस्त्री-कृताश् च ता येन ।  
वामाचरण-प्रवणौ प्रणम्ततौ कामिनी-कामौ ॥गस्स्_*२९॥  
  
विहित-घनालङ्कारं विचित्र-वर्णावली-मय-स्फुरणम् ।  
शक्रायुधम् इव वक्रं वल्मीक-भुवं कविं नौमि ॥गस्स्_*३०॥  
  
व्यास-गिरां निर्यासं सारं विश्वस्य भारतं वन्दे ।  
भूषणयैव सञ्ज्ञां यद् अङ्कितां भारती वहति ॥गस्स्_*३१॥  
  
सति काकुत्स्थ-कुलोन्नति-कारिणि रामायणे किम् अन्येन ।  
रोहति कुल्या गङ्गा-पूरे किं बहुरसे वहति ॥गस्स्_*३२॥  
  
अतिदीर्घ-जीवि-दोषाद् व्यासेन यशो ऽपहारितं हन्त ।  
कैर् नोच्येत गुणाढ्यः स एव जन्मान्तरापन्नः ॥गस्स्_*३३॥  
  
श्री-रामायण-भारत-बृहत्-कथानां कवीन् नमस्कुर्मः ।  
त्रिस्रोता इव सरसा सरस्वती स्फुरति यैर् भिन्ना ॥गस्स्_*३४॥  
  
साकूत-मधुर-कोमल-विलासिनी-कण्ठ-कूजित-प्राये ।  
शिक्ष-समयेऽपि मुदे रत-लीला-कालिदासोक्ती ॥गस्स्_*३५॥  
  
भवभूतेः सम्बन्धाद् भूधर-भूर् एव भारती भाति ।  
एतत्-कृत-कारुण्ये किम् अन्यथा रोदिति ग्रावा ॥गस्स्_*३६॥  
  
जाता शिखण्डिनी प्राग् यथा शिखण्डी तथावगच्छामि ।  
प्रागल्भ्यम् अधिकम् आप्तुं वाणी बाणो बभूवेति ॥गस्स्_*३७॥  
  
यं गणयति गुरोर् अनु यस्यास् ते धर्म-कर्म सङ्कुचितम् ।  
कविम् अहम् उशनसम् इव तं तातं नीलाम्बरं वन्दे ॥गस्स्_*३८॥  
  
सकल-कलाः कल्पयितुं प्रभुः प्रबन्धस्य कुमुद-बन्धोश् च ।  
सेन-कुल-तिल-भूपतिर् एको राका-प्रदोषश् च ॥गस्स्_*३९॥  
  
काव्यस्याक्षर-मैत्री-भाजो न च कर्कशा न च ग्राम्याः ।  
शब्दा अपि पुरुषा अपि साधव एवार्थ-बोधाय ॥गस्स्_*४०॥  
  
वंशे घुण इव न विशति दोषो रस-भाविते सतां मनसि ।  
रसम् अपि तु न प्रतीच्छति बहु-दोषः सन्निपातीव ॥गस्स्_*४१॥  
  
विगुणो ऽपि काव्य-बन्धः साधूनाम् आननं गतः स्वदते ।  
फूत्कारो ऽपि सुवंशैर् अनूद्यमानः श्रुतिं हरति ॥गस्स्_*४२॥  
  
स्वयम् अपि भूरि-च्छिद्रश् चापलम् अपि सर्वतोमुखं तन्वन् ।  
तितौस् तुषस्य पिशुनो दोषस्य विवेचनेऽधिकृतः ॥गस्स्_*४३॥  
  
अन्तर्-गूढानर्थानव्यञ्जयतः प्रसाद-रहितस्य ।  
सन्दर्भस्य नदस्य च न रसः प्रीत्यै रस-ज्ञानाम् ॥गस्स्_*४४॥  
  
यदसेवनीयम् असताम् अमृत-प्रायं सुवर्ण-विन्यासम् ।  
सुरसार्थमयं काव्यं त्रिविष्टपं वा समं विद्मः ॥गस्स्_*४५॥  
  
सत्-कवि-रसना-शूर्पी-निस्तुषतर-शब्द-शालि-पाकेन ।  
तृप्तो दयिताधरम् अपि नाद्रियते का सुधा दासी ॥गस्स्_*४६॥  
  
अकलित-शब्दालङ्कृतिर् अनुकूला स्खलि-पद-निवेशापि ।  
अभिसारिकेव रमयति सूक्तिः सोत्कर्ष-शृङ्गारा ॥गस्स्_*४७॥  
  
अध्वनि पद-ग्रह-परं मदयति हृदयं न वा न वा श्रवणम् ।  
काव्यम् अभिज्ञ-सभायां मञ्जीरं केलि-वेलायाम् ॥गस्स्_*४८॥  
  
आस्वादित-दयिताधर-सुधा-रसस्यैव सूक्तयो मधुराः ।  
अकलित-रसाल-मुकुलो न कोकिलः कलम् उदञ्चयति ॥गस्स्_*४९॥  
  
बाला-कटाक्ष-सूत्रितम् असती-नेत्र-त्रिभाग-कृत-भाष्यम् ।  
कवि-माणवका दूती-व्याख्यातम् अधीयते भावम् ॥गस्स्_*५०॥  
  
मसृण-पद-गीति-गतयः सज्जन-हृदयाभिसारिकाः सुरसाः ।  
मदनाद्वयोपनिषदो विशदा गोवर्धनस्यार्याः ॥गस्स्_*५१॥  
  
वाणी प्राकृत-समुचित-रसा बलेनैव संस्कृतं नीता ।  
निम्नानुरूप-नीरा कलिन्द-कन्येव गगन-तलम् ॥गस्स्_*५२॥  
  
आर्या-सप्तशतीयं प्रगल्भ-मनसाम् अनादृता येषाम् ।  
दूती-रहिता इव ते न कामिनी-मनसि निविशन्ते ॥गस्स्_*५३॥  
  
रत-रीति-वीत-वसना प्रियेव शुद्धापि वाङ्-मुदे सरसा ।  
अरसा सालङ्कृतिर् अपि न रोचते शालभञ्जीव ॥गस्स्_*५४॥  
  
इति ग्रन्थारम्भ-व्रज्या समाप्ता ।  
  
**********************************************************  
  
अ-कार-व्रज्या  
  
अवधि-दिनावधि-जीवाः प्रसीद जीवन्तु पथिक-जनजायाः ।  
दुर्लङ्घ्य-वर्त्म-शैलौ स्तनौ पिधेहि प्रपापालि ॥गस्स्_१॥  
  
अतिवत्सला सुशीला सेवा-चतुरा मनो ऽनुकूला च ।  
अजनि विनीता गृहिणी सपदि सप्त्नी-स्तनोद्भेदे ॥गस्स्_२॥  
  
अयि कूल-निचुल-मूलोच्छेदन-दुःशील-वीचि-वाचाले ।  
बक-विघस-पङ्क-सारा न चिरात् कावेरि भवितासि ॥गस्स्_३॥  
  
अयि विविध-वचन-रचने ददासि चन्द्रं करे समानीय ।  
व्यसन-दिवसेषु दूति क्व पुनस् त्वं दर्शनीयासि ॥गस्स्_४॥  
  
अस्तु म्लानिर् लोको लाञ्छनम् अपदिशतु हीयताम् ओजः ।  
तद् अपि न मुञ्चति स त्वां वसुधा-छायाम् इव सुधांशुः ॥गस्स्_५॥  
  
अतिचापलं वितन्वन्न् अन्तर्निविशन् निकाम-काठिन्यः ।  
मुखरयसि स्वयम् एतां सद्-वृत्तां शङ्कुर् इव घण्टाम् ॥गस्स्_६॥  
  
अङ्गेषु जीर्यति परं खञ्जन-यूनोर् मनोभव-प्रसरः ।  
न पुनर् अनन्तर्-गर्भित-निधिनि धरा-मण्डले केलिः ॥गस्स्_७॥  
  
अन्धत्वम् अन्ध-समये बधिरत्वं बधिर-काल आलम्ब्य ।  
श्री-केशवयोः प्रणयी प्रजापतिर् नाभि-वास्तव्यः ॥गस्स्_८॥  
  
अयि कोष-कार कुरुषे वनेचराणां पुरो गुणोद्गारम् ।  
यन् न विदार्य विचारित-जठरस् त्वं स खलु ते लाभः ॥गस्स्_९॥  
  
अगणित-महिमा लङ्घित-गुरुर् अधनेहः स्तनन्धय-विरोधी ।  
इष्टाकीर्तिस् तस्यास् त्वयि रागः प्राण-निरपेक्षः ॥गस्स्_१०॥  
  
अपराधाद् अधिकं मां व्यथयति तव कपट-वचन-रचनेयम् ।  
शस्त्राघातो न तथा सूची-व्यध-वेदना यादृक् ॥गस्स्_११॥  
  
असती-लोचन-मुकुरे किम् अपि प्रतिफलति यन् मनोवर्ति ।  
सारस्वतम् अपि चक्षुः सतिमिरम् इव तन् न लक्षयति ॥गस्स्_१२॥  
  
अन्य-मुखे दुर्वादो यः प्रिय-वदने स एव परिहासः ।  
इतरेन्धन-जन्मा यो धूमः सो ऽगुरुभवो धूपः ॥गस्स्_१३॥  
  
अयि सुभग कुतुक-तरला विचरन्ती सौरभानुसारेण ।  
त्वयि मोहाय वराकी पतिता मधुपीव विष-कुसुमे ॥गस्स्_१४॥  
  
अयि मुग्ध-गन्ध-सिन्धुर-शङ्का-मात्रेण दन्तिनो दलिताः ।  
उपभुञ्जते करेणूः केवलम् इह मत्-कुणाः करिणः ॥गस्स्_१५॥   
  
अतिविनय-वामन-तनुर् विलङ्घते गेह-देहलीं न वधूः ।  
अस्याः पुनर् आरभटीं कुसुम्भवाटी विजानाति ॥गस्स्_१६॥  
  
अन्तर्-गतैर् गुणैः किं द्वित्रा अपि यत्र साक्षिणो विरलाः ।  
स गुणो गीतेर् यद् असौ वनेचरं हरिणम् अपि हरति ॥गस्स्_१७॥  
  
अलुलित-सकल-विभूषां प्रातर् बालां विलोक्य मुदितं प्राक् ।  
प्रिय-शिरसि वीक्ष्य यावकम् अथ निःश्वसितं सपत्नीभिः ॥गस्स्_१८॥  
  
अयि लज्जावति निभर-निशीथ-रत-निःसहाङ्गि सुख-सुप्ते ।  
लोचन-कोकनद-च्छदम् उन्मीलय सुप्रभातं ते ॥गस्स्_१९॥  
  
अमिलित-वदनम् अपीडित-वक्षोरुहम् अतिविदूर-जघनोरु ।  
शपथ-शतेन भुजाभ्यां केवलम् आलिङ्गितो ऽस्मि तया ॥गस्स्_२०॥  
  
अतिपूजित-तारेयं दृष्टिः श्रुति-लङ्घन-क्षमा सुतनु ।  
जिन-सिद्धान्त-स्थितिर् इव स-वासना कं न मोहयति ॥गस्स्_२१॥  
  
अलम् अविषय-भय-लज्जा-वञ्चितम् आत्मानम् इयम् इयत् समयम् ।  
नव-परिचित-दयित-गुणा शोचति नालपति शयन-सखीः ॥गस्स्_२२॥  
  
अनुराग-वर्तिना तव विरहेणोग्रेण सा गृहीताङ्गी ।  
त्रिपुर-रिपुणेव गौरी वर-तनुर् अर्धावशिष्टैव ॥गस्स्_२३॥  
  
अन्य-प्रवणे प्रेयसि विपरीते स्रोतसीव विहितास्थाः ।  
तद्-गतिम् इच्छन्त्यः सखि भवन्ति विफल-श्रमाः हास्याः ॥गस्स्_२४॥  
  
अधिकः सर्वेभ्यो यः प्रियः प्रियेभ्यो हृदि स्थितः सततम् ।  
स लुठति विरहे जीवः कण्ठेऽस्यास् त्वम् इव सम्भोगे ॥गस्स्_२५॥  
  
अनयन-पथे प्रिये न व्यथा यथा दृश्य एव दुष्प्रापे ।  
म्लानैव केवलं निशि तपन-शिला वासरे ज्वलति ॥गस्स्_२६॥  
  
अविभाव्यो मित्रेऽपि स्थिति-मात्रेणैव नन्दयन् दयितः ।  
रहसि व्यपदेशाद् अयम् अर्थः इवाराजके भोग्यः ॥गस्स्_२७॥  
  
अश्रौषीर् अपराधान् मम तथ्यं कथय मन्-मुखं वीक्ष्य ।  
अभिधीयते न किं यदि न मान-चौराननः कितवः ॥गस्स्_२८॥  
  
अन्योन्यम् अनु स्रोतसम् अन्यद् अथान्यत् तटात् तटं भजतोः ।  
उदितेऽर्केऽपि न माघ-स्नानं प्रसमाप्यते यूनोः ॥गस्स्_२९॥  
  
अयि चूत-वल्लि फल-भर-नताङ्गि विष्वग्-विकासि-सौरभ्ये ।  
श्वपच-घट-कर्पराङ्का त्वं किल फलितापि विफलैव ॥गस्स्_३०॥  
  
अञ्जलिर् अकारि लोकैर् म्लानिम् अनाप्तैव रञ्जिता जगती ।  
सन्ध्याया इव वसतिः स्वल्पापि सखे सुखायैव ॥गस्स्_३१॥  
  
अगृहीतानुनयां माम् उपेक्ष्य सख्यो गता बतैकाहम् ।  
प्रसभं करोषि मयि चेत् त्वद् उपरि वपुर् अद्य मोक्ष्यामि ॥गस्स्_३२॥  
  
अस्थिर-रागः कितवो मानी चपलो विदूषकस् त्वम् असि ।  
मम सख्याः पतसि करे पश्यामि यथा ऋजुर् भवसि ॥गस्स्_३३॥  
  
अकरुण कातर-मनसो दर्शित-नीरा निरन्तरालेयम् ।  
त्वाम् अनु धावति विमुखं गङ्गेव भगीरथं दृष्टिः ॥गस्स्_३४॥  
  
अन्तः-कलुष-स्तम्भित-रसया भृङ्गारनालयेव मम ।  
अप्य् उन्मुखस्य विहिता वरवर्णिनि न त्वया तृप्तिः ॥गस्स्_३५॥  
  
अयि सरले सरल-तरोर् मद-मुदित-द्विप-कपोल-पालेश् च ।  
अन्योन्य-मुग्ध-गन्ध-व्यतिहारः कषणम् आचष्टे ॥गस्स्_३६॥  
  
अस्याः कर-रुह-खण्डित-काण्ड-पट-प्रकट-निर्गता दृष्टिः ।  
पट-विगलित-निष्कलुषा स्वदते पीयूष-धारेव ॥गस्स्_३७॥  
  
अस्याः पति-गृह-गमने करोति माताश्रु-पिच्छिलां पदवीम् ।  
गुण-गर्विता पुनर् असौ हसति शनैः शुष्क-रुदित-मुखी ॥गस्स्_३८॥  
  
अङ्के निवेश्य कूणित-दृशः शनैर् अकरुणेति शंसन्त्याः ।  
मोक्ष्यामि वेणि-बन्धं कदा नखैर् गन्ध-तैलाक्तैः ॥गस्स्_३९॥  
  
अलम् अनलङ्कृति-सुभगे भूषणम् उपहास-विषयम् इतरासाम् ।  
कुरुषे वनस्पति-लता प्रसूनम् इव बन्ध्य-वल्लीनाम् ॥गस्स्_४०॥  
  
अबुधा अजङ्गमा अपि कयापि गत्या परं पदम् अवाप्ताः ।  
मन्त्रिण इति कीर्त्यन्ते नय-बल-गुटिका इव जनेन ॥गस्स्_४१॥  
  
अतिशील-शीत-लतया लोकेषु सखी मृदु-प्रतापा नः ।  
क्षण-वाम्य-दह्यमानः प्रतापम् अस्याः प्रियो वेद ॥गस्स्_४२॥  
  
अन्यास्व् अपि गृहिणीति ध्यायन्न् अभिलषितम् आप्नोति ।  
पश्यन् पाषाणमयीः प्रतिमा इव देवतात्वेन ॥गस्स्_४३॥  
  
अनुपेत्य नीच-भावं बालक परितो गभीर-मधुरस्य ।  
अस्याः प्रेम्णः पात्रं न भवसि सरितो रसस्येव ॥गस्स्_४४॥  
  
अधिवासनम् आधेयं गुण-मार्गम् अपेक्षते न च ग्रथनाम् ।  
कलयति युवजन-मौलिं केतक-कलिका स्वरूपेण ॥गस्स्_४५॥  
  
अपनीत-निखिल-तापां सुभग स्व-करेण विनिहितां भवता ।  
पतिशयन-वार-पालि-ज्वरौषधं वहति सा मालाम् ॥गस्स्_४६॥  
  
अगणित-गुणेन सुन्दर कृत्वा चारित्रम् अप्य् उदासीनम् ।  
भवतानन्य-गतिः सा विहितावर्तेन तरणिर् इव ॥गस्स्_४७॥  
  
अनुरक्त-रामया पुनर् आगतये स्थापितोत्तरीयस्य ।  
अप्य् एक-वाससस् तव सर्व-युवभ्यो ऽधिका शोभा ॥गस्स्_४८॥  
  
अर्धः प्राणित्य् एको मृत इतरो मे विधुन्तुदस्येव ।  
सुधयेव प्रियया पथि सङ्गत्यालिङ्गितार्धस्य ॥गस्स्_४९॥  
  
अवधीरितो ऽपि निद्रा-मिषेण माहात्म्यम् असृणया प्रियया ।  
अवबोधितो ऽस्मि चपलो बाष्प-स्थित-मितेन तल्पेन ॥गस्स्_५०॥  
  
अयि शब्द-मात्र-साम्याद् आस्वादित-शर्करस्य तव पथिक ।  
स्वल्पो रसना-च्छेदः पुरतो जन-हास्यता महती ॥गस्स्_५१॥  
  
अभिनव-यौवन-दुर्जय-विपक्ष-जन-हन्यमानमानापि ।  
सूनोः पितृ-प्रियत्वाद् बिभर्ति सुभगा-मदं गृहिणी ॥गस्स्_५२॥  
  
अपमानितम् इव सम्प्रति गुरुणा ग्रीष्मेण दुर्बलं शैत्यम् ।  
स्नानोत्सुक-तरुणी-स्तन-कलश-निबद्धं पयो विशति ॥गस्स्_५३॥  
  
अलसयति गात्रम् अखिलं क्लेशं मोचयति लोचनं हरति ।  
स्वाप इव प्रेयान् मम मोक्तुं न ददाति शयनीयम् ॥गस्स्_५४॥  
  
अंसावलम्बि-कर-धृत-कचम् अभिषेकार्द्र-धवल-नख-रेखम् ।   
धौताधर-नयनं वपुर् अस्त्रम् अनङ्गस्य तव निशितम् ॥गस्स्_५५॥  
  
अविनिहितं विनिहितम् इव युवसु स्वच्छेषु वार-वाम-दृशः ।  
उपदर्शयन्ति हृदयं दर्पण-बिम्बेषु वदनम् इव ॥गस्स्_५६॥  
  
अतिलज्जया त्वयैव प्रकटः प्रेयान् अकारि निभृतो ऽपि ।  
प्रासाद-मौलिर् उपरि प्रसरन्त्या वैजयन्त्य् एव ॥गस्स्_५७॥  
  
अन्योन्य-ग्रथनागुण-योगाद् गावः पदार्पणैर् बहुभिः ।  
खलम् अपि तुदन्ति मेढी-भूतं मध्य-स्थम् आलम्ब्य ॥गस्स्_५८॥  
  
अननुग्रहेण न तथा व्यथयति कटु-कूजितैर् यथा पिशुनः ।  
रुधिरादानाद् अधिकं दुनोति कर्णे क्वणन् मशकः ॥गस्स्_५९॥  
  
अग्रे लघिमा पश्चान् महतापि पिधीयते न हि महिम्ना ।  
वामन इति त्रिविक्रमम् अभिदधति दशावतार-विदः ॥गस्स्_६०॥  
  
अङ्के स्तनन्धयस् तव चरणे परिचारिका प्रियः पृष्ठे ।  
अस्ति किम् उ लभ्यम् अधिकं गृहिणि यदा शङ्कसे बालाम् ॥गस्स्_६१॥  
  
अधर उदस्तः कूजितम् आमीलितम् अक्षि लोलितो मौलिः ।  
आसादितम् इव चुम्बन-सुखम् अस्पर्शेऽपि तरुणाभ्याम् ॥गस्स्_६२॥  
  
अतिरभसेन भुजो ऽयं वृति-विवरेण प्रवेशितः सदनम् ।  
दयितास्पर्शोल्लसितो नागच्छति वर्त्मना तेन ॥गस्स्_६३॥  
  
अम्बर-मध्य-निविष्टं तवेदम् अतिचपलम् अलघु जघन-तटम् ।  
चातक इव नवम् अभ्रं निरीक्षमाणो न तृप्यामि ॥गस्स्_६४॥  
  
अयम् अन्धकार-सिन्धुर-भाराक्रान्तावनी-भराक्रान्तः ।  
उन्नत-पूर्वाद्रि-मुखः कूर्मः सन्ध्यास्रम् उद्वमति ॥गस्स्_६५॥  
  
अन्तर्भूतो निवसति जडे जडः शिशिर-महसि हरिण इव ।  
अजडे शशीव तपने स तु प्रविष्टो ऽपि निःसरति ॥गस्स्_६६॥  
  
अगणित-जनापवादा त्वत्-पाणि-स्पर्श-हर्ष-तरलेयम् ।  
आयास्यतो वराकी ज्वरस्य तल्पं प्रकल्पयति ॥गस्स्_६७॥  
  
अप्य् एक-वंश-जनुषोः पश्यत पूर्णत्व-तुच्छता-भाजोः ।  
ज्या-कार्मुकयोः कश्चिद् गुण-भूतः कश्चिद् अपि भर्ता ॥गस्स्_६८॥  
  
अभिनव-केलि-क्लान्ता कलयति बाला क्रमेण घर्माम्भः ।  
ज्याम् अर्पयितुं नमिता कुसुमास्त्र-धनुर् लतेव मधु ॥गस्स्_६९॥  
  
असती कुलजा धीरा प्रौढा प्रतिवेशिनी यद् आसक्तिम् ।  
कुरुते सरसा च तदा ब्रह्मानन्दं तृणं मन्ये ॥गस्स्_७०॥  
  
अविरल-पतिताश्रु वपुः पाण्डु स्निग्धं तवोपनीतम् इदम् ।  
शत-धौतम् आज्यम् इव मे स्मर-शर-दाह-व्यथां हरति ॥गस्स्_७१॥  
  
अन्तर् निपतित-गुञ्जा-गुण-रमणीयश् चकास्ति केदारः ।  
निज-गोपी-विनय-व्यय-खेदेन विदीर्ण-हृदय इव ॥गस्स्_७२॥  
  
अमुना हतम् इदम् इदम् इति रुदती प्रतिवेशिनेऽङ्गम् अङ्गम् इयम् ।  
रोष-मिष-दलित-लज्जा गृहिणी दर्शयति पति-पुरतः ॥गस्स्_७३॥  
  
इति विभाव्याख्या-समेता अ-कार-व्रज्या ॥  
  
  
**********************************************************  
  
  
आ-कार-व्रज्या  
  
आन्तरम् अपि बहिरि व हि व्यञ्जयितुं रसम् अशेषतः सततम् ।  
असती सत्-कवि-सूक्तिः काच-घटीति त्रयं वेद ॥गस्स्_७४॥  
  
आलोक एव विमुखी क्वचिद् अपि दिवसे न दक्षिणा भवसि ।  
छायेव तद् अपि तापं त्वम् एव मे हरसि मानवति ॥गस्स्_७५॥  
  
आज्ञा काकुर् याच्ञा-क्षेपो हसितं च शुष्क-रुदितं च ।  
इति निधुवन-पाण्डित्यं ध्यायंस् तस्या न तृप्यामि ॥गस्स्_७६॥  
  
आज्ञापयिष्यसि पदं दास्यसि दयितस्य शिरसि किं त्वरसे ।  
असमय-मानिनि मुग्धे मा कुरु भग्नाङ्कुरं प्रेम ॥गस्स्_७७॥  
  
आसाद्य भङ्गम् अनया द्यूते विहिताभिरुचित-केलि-पणे ।  
निःसारयताक्षानिति कपट-रुषोत्सारिताः सख्यः ॥गस्स्_७८॥  
  
आदरणीय-गुणा सखि महता निहितासि तेन शिरसि त्वम् ।  
तव लाघव-दोषो ऽयं सौध-पताकेव यच् चलसि ॥गस्स्_७९॥  
  
आर्द्रम् अपि स्तन-जघनान् निरस्य सुतनु त्वयैतद् उन्मुक्तम् ।  
ख-स्थम् अवाप्तुम् इव त्वां तपनांशून् अंशुकं पिबति ॥गस्स्_८०॥  
  
आरोपिता शिलायाम् अश्मेव त्वं भवेति मन्त्रेण ।  
मग्नापि परिणयापदि जार-मुखं वीक्ष्य हसितैव ॥गस्स्_८१॥  
  
आयाति याति खेदं करोति मधु हरति मधुकरीवान्या ।  
अधिदेवता त्वम् एव श्रीर् इव कमलस्य मम मनसः ॥गस्स्_८२॥  
  
आसाद्य दक्षिणां दिशम् अविलम्बं त्यजति चोत्तरां तरणिः ।  
पुरुषं हरन्ति कान्ताः प्रायेण हि दक्षिणा एव ॥गस्स्_८३॥  
  
आदान-पान-लेपैः काश्चिद् गरलोपताप-हारिण्यः ।  
सदसि स्थितैव सिद्धौषधि-वल्ली कापि जीवयति ॥गस्स्_८४॥  
  
आन्दोल-लोल-केशीं चल-काञ्ची-किङ्किणी-गण-क्वणिताम् ।  
स्मरसि पुरुषायितां तां स्मर-चामर-चिह्न-यष्टिम् इव ॥गस्स्_८५॥  
  
आक्षिपसि कर्णम् अक्ष्णा बलिर् अपि बद्धस् त्वया त्रिधा मध्ये ।  
इति जित-सकल-वदान्ये तनु-दाने लज्जसे सुतनु ॥गस्स्_८६॥  
  
आक्षेप-चरण-लङ्घन-केश-ग्रह-केलि-कुतुक-तरलेन ।  
स्त्रीणां पतिर् अपि गुरुर् इति धर्मं न श्राविता सुतनुः ॥गस्स्_८७॥  
  
आगच्छतानवेक्षित-पृष्ठेनार्थी वराटकेनेव ।  
मुषितास्मि तेन जघनां-शुकम् अपि वोढुं नशक्तेन ॥गस्स्_८८॥  
  
आकुञ्चितैक-जङ्घं दरावृतोर्ध्वोरु गोपितार्धोरु ।  
सुतनोः श्वसित-क्रमन-मद्-उदर-स्फुट-नाभि शयनम् इदम् ॥गस्स्_८९॥  
  
आदाय धनम् अनल्पं ददानया सुभग तावकं वासः ।  
मुग्धा रजक-गृहिण्या कृता दिनैः कतिपयैर् निःस्वा ॥गस्स्_९०॥  
  
आस्तां वरम् अवकेशी मा दोह-दमस्य रचय पूग-तरोः ।  
एतस्मात् फलिताद् अपि केवलम् उद्वेगम् अधिगच्छ ॥गस्स्_९१॥  
  
आरब्धम् अब्धि-मथनं स्वहस्तयित्वा द्वि-जिह्वम् अमरैर् यत् ।  
उचितस् तत्-परिणामो विषमं विषम् एव यज् जातम् ॥गस्स्_९२॥  
  
आवर्जितालकालि श्वासोत्कम्प-स्तनार्पितैक-भुजम् ।  
शयनं रति-विवश-तनोः स्मरामि शिथिलांशुकं तस्याः ॥गस्स्_९३॥  
  
आम्राङ्कुरो ऽयम् अरुण-श्यामल-रुचिर् अस्थि-निर्गतः सुतनु ।  
नव-कमठ-कर्पर-पुटान् मूर्धेवोर्ध्वं गतः स्फुरति ॥गस्स्_९४॥  
  
आभङ्गुराग्र-बहु-गुण-दीर्घास्वाद-प्रदा प्रिया-दृष्टिः ।  
कर्षति मनो मदीयं ह्रद-मीनं बडिश-रज्जुर् इव ॥गस्स्_९५॥  
  
आलप यथा यथेच्छसि युक्तं तव कितव किम् अपवारयसि ।  
स्त्री-जाति-लाञ्छनम् असौ जीवित-रङ्का सखी सुभग ॥गस्स्_९६॥  
  
आस्वादितो ऽसि मोहाद् बत विदिता वदन-माधुरी भवतः ।  
मधु-लिप्त-क्षुर रसनाच् छेदाय परं विजानासि ॥गस्स्_९७॥  
  
आकृष्टि-भग्न-कटकं केन तव प्रकृति-कोमलं सुभगे ।  
धन्येन भुज-मृणालं ग्राह्यं मदनस्य राज्यम् इव ॥गस्स्_९८॥  
  
आरुह्य दूरम् अगणित-रौद्र-क्लेशा प्रकाशयन्ती स्वम् ।  
वात-प्रतीच्छन-पटी वहित्रम् इव हरसि मां सुतनु ॥गस्स्_९९॥  
  
आयासः पर-हिंसा वैतंसिक-सारमेय तव सारः ।  
त्वाम् अपसार्य विभाज्यः कुरङ्ग एषो ऽधुनैवान्यैः ॥गस्स्_१००॥  
  
आनयति पथिक-तरुणं हरिण इह प्रापयन्न् इवात्मानम् ।  
उपकलम् अगो ऽपि कोमल-कलम् आवलिक-वलनोत्तरलः ॥गस्स्_१०१॥  
  
आसीद् एव यद् आर्द्रः किम् अपि तदा किम् अयम् आहतो ऽप्य् आह ।  
निष्ठुर-भावाद् अधुना कटूनि सखि रटति पटह इव ॥गस्स्_१०२॥  
  
आज्ञा-करश् च ताडन-परिभव-सहनश् च सत्यम् अहम् अस्याः ।  
न तु शील-शीतलेयं प्रियेतरद् वक्तुम् अपि वेद ॥गस्स्_१०३॥  
  
आधाय दुग्ध-कलशे मन्थानं श्रान्त-दोर्-लता गोपी ।  
अप्राप्त-पारिजाता दैवे दोषं निवेशयति ॥गस्स्_१०४॥  
  
आस्तां मानः कथनं सखीषु वा मयि निवेद्य-दुर्विनये ।  
शिथिलित-रति-गुण-गर्वा ममापि सा लज्जिता सुतनुः ॥गस्स्_१०५॥  
  
आवर्तैर् आतर्पण-शोभां डिण्डीर-पाण्डुरैर् दधती ।  
गायति मुखरित-सलिला प्रिय-सङ्गम-मङ्गलं सुरसा ॥गस्स्_१०६॥  
  
इति विभाव्याख्या-समेता आ-कार-व्रज्या ॥  
  
**********************************************************  
  
इ-कार-व्रज्या  
  
इयम् उद्गतिं हरन्ती-नेत्र-निकोचं च विदधती पुरतः ।  
न विजानीमः किं तव वदति सपत्नीव दिन-निद्रा ॥गस्स्_१०७॥  
  
इदम् उभय-भित्ति-सन्तत-हार-गुणान्तर्-गतैक-कुच-मुकुलम् ।  
गुटिका-धनुर् इव बाला-वपुः स्मरः श्रयति कुतुकेन ॥गस्स्_१०८॥  
  
इह शिखरि-शिखरावलम्बिनि विनोद-दर-तरल-वपुषि तरु-हरिणे ।  
पश्याभिलषति पतितुं विहगी निज-नीड-मोहेन ॥गस्स्_१०९॥  
  
इक्षुर् नदी-प्रवाहो द्यूतं मान-ग्रहश् च हे सुतनु ।  
भ्रू-लतिका च तवेयं भङ्गे रसम् अधिकम् आवहति ॥गस्स्_११०॥  
  
इन्दोर् इवास्य पुरतो यद् विमुखी साप-वारणा भ्रमसि ।  
तत् कथय किं नु दुरितं सखि त्वया छाययेव कृतम् ॥गस्स्_१११॥  
  
इह कपट-कुतुक-तरलित-दृशि विश्वासं कुरङ्ग किं कुरुषे ।  
तव रभस-तरलितेयं व्याध-वधूर् वालधौ वलते ॥गस्स्_११२॥  
  
इह वहति बहु महोदधिविभूषणा मानगर्वम् इयम् उर्वी ।  
देवस्य कमठमूर्तेः न पृष्ठं अपि निखिलम् आप्नोति ॥गस्स्_११३॥  
  
इति विभाव्याख्या-समेता इ-कार-व्रज्या ॥  
  
**********************************************************  
  
ई-कार-व्रज्या  
  
ईर्ष्या-रोष-ज्वलितो-निज-पति-सङ्गं विचिन्तयंस् तस्याः ।  
च्युत-वसन-जघन-भावन-सान्द्रानन्देन निर्वामि ॥गस्स्_११४॥  
  
ईश्वर-परिग्रहोचित-मोहो ऽस्यां मधुप किं मुधा पतसि ।  
कनकाभिधान-सारा वीत-रसा कितव-कलिकेयम् ॥गस्स्_११५॥  
  
ईषद् अवशिष्ट-जडिमा शिशिरे गत-मात्र एव चिरम् अङ्गैः ।  
नव-यौवनेव तन्वी निषेव्यते निर्भरं वापी ॥गस्स्_११६॥  
  
इति विभाव्याख्या-समेता ई-कार-व्रज्या ॥  
  
  
  
**********************************************************  
  
  
  
उ-कार-व्रज्या  
  
उल्लसित-भ्रू-धनुषा तव पृथुना लोचनेन रुचिराङ्गि ।  
अचला अपि न महान्तः के चञ्चल-भावम् आनीताः ॥गस्स्_११७॥  
  
उपनीय यन् नितम्बे भुजङ्गम् उच्चैर् अलम्बि विबुधैः श्रीः ।  
एकः स मन्दर-गिरिः सखि गरिमाणं समुद्वहतु ॥गस्स्_११८॥  
  
उल्लसित-लाञ्छनो ऽयं ज्योत्स्ना-वर्षी सुधाकरः स्फुरति ।  
आसक्त-कृष्ण-चरणः शकट इव प्रकटित-क्षीरः ॥गस्स्_११९॥  
  
उपचारानुनयास् ते कितवस्योपेक्षिताः सखी-वचसा ।  
अधुना निष्ठुरम् अपि यदि स वदति कलिकैतवाद् यामि ॥गस्स्_१२०॥  
  
उषसि परिवर्तयन्त्या मुक्ता-दामोपवीततां नीतम् ।  
पुरुषायित-वैदग्ध्यं व्रीडावति कैर्न कलितं ते ॥गस्स्_१२१॥  
  
उड्डीनानाम् एषां प्रासादात् तरुणि पक्षिणां पङ्क्तिः ।  
विस्फुरति वैजयन्ती-पवन-च्छिन्नापविद्धेव ॥गस्स्_१२२॥  
  
उज्जागरित-भ्रामित-दन्तुर-दल-रुद्ध-मधुकर-प्रकरे ।  
काञ्चन-केतकि मा तव विकसतु सौरभ्य-सम्भारः ॥गस्स्_१२३॥  
  
उल्लसित-भ्रूः किम् अतिक्रान्तं चिन्तयसि निस्तरङ्गाक्षि ।  
क्षुद्रापचार-विरसः पाकः प्रेम्णो गुडस्येव ॥गस्स्_१२४॥  
  
उद्दिश्य निःसरन्तीं सखीम् इयं कपट-कोप-कुटिल-भ्रूः ।  
एवम् अवतंसम् आक्षिपद् आहत-दीपो यथा पतति ॥गस्स्_१२५॥  
  
उदितो ऽपि तुहिन-गहने गगन-प्रान्ते न दीप्यते तपनः ।  
कठिन-घृत-पूर-पूर्णे शराव-शिरसि प्रदीप इव ॥गस्स्_१२६॥  
  
उद्गमनोपनिवेशन-शयन-परावृत्ति-वलन-चलनेषु ।  
अनिशं स मोहयति मां हृल्-लग्नः श्वास इव दयितः ॥गस्स्_१२७॥  
  
उज्झित-सौभाग्य-मद-स्फुट-याच्ञानङ्ग-भीतयोर् यूनोः ।  
अकलित-मनसोर् एका दृष्टिर् दूती निसृष्टार्थी ॥गस्स्_१२८॥  
  
उत्तम-भुजङ्ग-सङ्गम-निस्पन्द-नितम्ब-चापलस् तस्याः ।  
मन्दर-गिरिर् इव विबुधैर् इतस् ततः कृष्यते कायः ॥गस्स्_१२९॥  
  
उपनीय कलम-कुडवं कथयति सभयश् चिकित्सके हलिकः ।  
शोणं सोमार्ध-निभं वधू-स्तने व्याधिम् उपजातम् ॥गस्स्_१३०॥  
  
उन्मुकुलिताधर-पुटे-भूति-कण-त्रास-मीलितार्धाक्षि ।  
धूमो ऽपि नेह विरम-भ्रमरो ऽयं श्वसितम् अनुसरति ॥गस्स्_१३१॥  
  
उपरि परिप्लवते मम बालेयं गृहिणि हंस-मालेव ।  
सरस इव नलिन-नाला त्वम् आशयं प्राप्य वससि पुनः ॥गस्स्_१३२॥  
  
उत्कम्प-घर्म-पिच्छिल-दोः-साधिक-हस्त-विच्युतश् चौरः ।  
शिवम् आशास्ते सुतनु-स्तनयोस् तव पञ्चलाञ्चलयोः ॥गस्स्_१३३॥  
  
उत्क्षिप्त-बाहु-दर्शित-भुज-मूलं चूत-मुकुल मम सख्या ।  
आकृष्यमाण राजति भवतः परम् उच्च-पद-लाभः ॥गस्स्_१३४॥  
  
उच्च-कुच-कुम्भ-निहितो हृदयं चालयति जघन-लग्नाग्रः ।  
अतिनिम्न-मध्य-सङ्क्रम-दारु-निभस् तरुणि तव हारः ॥गस्स्_१३५॥  
  
उल्लसित-शीत-दीधिति-कलोपकण्ठे स्फुरन्ति तारौघाः ।  
कुसुमायुध-विधृत-धनुर्-निर्गत-मकरन्द-बिन्दु-निभाः ॥गस्स्_१३६॥  
  
उपनीय प्रियम् असमय-विदं च मे दग्ध-मानम् अपनीय ।  
नर्मोपक्रम एव क्षणदे दूतीव चलितासि ॥गस्स्_१३७॥  
  
उत्तम-वनितैक-गतिः करीव सरसी-पयः सखी-धैर्यम् ।  
आस्कन्दितोरुणा त्वं हस्तेनैव स्पृशन् हरसि ॥गस्स्_१३८॥  
  
इति विभाव्याख्या-समेता उ-कार-व्रज्या ॥  
  
  
**********************************************************  
  
  
ऊ-कार-व्रज्या  
  
ऊढामुनातिवाहय पृष्ठे लग्नापि कालम् अचलापि ।  
सर्वंसहे कठोर-त्वचः किम् अङ्केन कमठस्य ॥गस्स्_१३९॥  
  
इति विभाव्याख्या-समेता ऊ-कार-व्रज्या ॥  
  
  
**********************************************************  
  
  
ऋ-कार-व्रज्या  
  
ऋजुना निधेहि चरणौ परिहर सखि निखिल-नागराचारम् ।  
इह डाकिनीति पल्ली-पतिः कटाक्षेऽपि दण्डयति ॥गस्स्_१४०॥  
  
ऋषभो ऽत्र गीयत इति श्रुत्वा स्वर-पारगा वयं प्राप्ताः ।  
को वेद गोष्ठम् एतद् गो-शान्तौ विहित-बहु-मानम् ॥गस्स्_१४१॥  
  
इति विभाव्याख्या-समेता ऋ-कार-व्रज्या ॥  
  
  
**********************************************************  
  
  
ए-कार-व्रज्या  
  
एको हरः प्रियाधर-गुण-वेदी दिविषदो ऽपरे मूढाः ।  
विषम् अमृतं वा समम् इति यः पश्यन् गरलम् एव पपौ ॥गस्स्_१४२॥  
  
एष्यति मा पुनर् अयम् इति गमने यद् अमङ्गलं मयाकारि ।  
अधुना तद् एव कारणम् अवस्थितौ दग्ध-गेह-पतेः ॥गस्स्_१४३॥  
  
एकैकशो युव-जनं विलङ्घमानाक्ष-निकरम् इव तरला ।  
विश्राम्यति सुभग त्वाम् अङ्गुलिर् आसाद्य मेरुम् इव ॥गस्स्_१४४॥  
  
एकः स एव जीवति स्वहृदय-शून्यो ऽपि सहृदयो राहुः ।  
यः सकल-लघिम-कारणम् उदरं न बिभर्ति दुष्पूरम् ॥गस्स्_१४५॥  
  
एकेन चूर्ण-कुन्तलम् अपरेण करेण चिबुकम् उन्नमयन् ।  
पश्यामि बाष्प-धौत-श्रुति नगर-द्वारि तद्-वदनम् ॥गस्स्_१४६॥  
  
एकं जीवन-मूलं चञ्चलम् अपि तापयन्तम् अपि सततम् ।  
अन्तर् वहति वराकी सा त्वां नासेव निःश्वासम् ॥गस्स्_१४७॥  
  
एकं वदति मनो मम यामि न यामीति हृदयम् अपरं मे ।  
हृदय-द्वयम् उचितं तव सुन्दरि हृत-कान्त-चित्तायाः ॥गस्स्_१४८॥  
  
एरण्ड-पत्त्र-शयना जनयन्ती स्वेदम् अलघु-जघन-तटा ।  
धूलि-पुटीव मिलन्ती स्मर-ज्वरं हरति हलिक-वधूः ॥गस्स्_१४९॥  
  
इति विभाव्याख्या-समेता ए-कार-व्रज्या ॥  
  
  
**********************************************************  
  
  
क-कार-व्रज्या  
  
केलि-निलयं सखीम् इव नयति नवोढां स्वयं न मां भजते ।  
इत्थं गृहिणीम् अर्ये स्तुवति प्रतिवेशिना हसितम् ॥गस्स्_१५०॥  
  
काल-क्रम-कमनीय-क्रोडेयं केतकीति काशंसा ।  
वृद्धिर् यथा यथा स्यास् तथा तथा कण्टकोत्कर्षः ॥गस्स्_१५१॥  
  
कृतकस्वाप मदीय-श्वास-ध्वनि-दत्त-कर्ण किं तीव्रैः ।  
विध्यसि मां निःश्वासैः स्मरः शरैः शब्द-वेधीव ॥गस्स्_१५२॥  
  
क्व स निर्मोक-दुकूलः क्वालङ्करणाय फणि-मणि-श्रेणी ।  
कालिय-भुजङ्ग-गमनाद् यमुने विश्वस्य गम्यासि ॥गस्स्_१५३॥  
  
किञ्चिन् न बालयोक्तं न सप्रसादा निवेशिता दृष्टिः ।  
मयि पद-पतिते केवलम् अकारि शुक-पञ्जरो विमुखः ॥गस्स्_१५४॥  
  
कृत-हसित-हस्त-तालं मन्मथ-तरलैर् विलोकितां युवभिः ।  
क्षिप्तः क्षिप्तो निपतन्न् अङ्गे नर्तयति भृङ्गस् ताम् ॥गस्स्_१५५॥  
  
कमल-मुखि सर्वतोमुख-निवारणं विदधद् एव भूषयति ।  
रोधो ऽरुद्ध-स्वरसास् तरङ्गिणीस् तरल-नयनाश् च ॥गस्स्_१५६॥  
  
कितव प्रपञ्चिता सा भवता मन्दाक्ष-मन्द-सञ्चारा ।  
बहु-दायैर् अपि सम्प्रति पाशकसारीव नायाति ॥गस्स्_१५७॥  
  
कः श्लाघनीय-जन्मा माघ-निशीथेऽपि यस्य सौभाग्यम् ।  
प्रालेयानिल-दीर्घः कथयति काञ्ची-निनादो ऽयम् ॥गस्स्_१५८॥  
  
किम् अशकनीयं प्रेम्णः फणिनः कथयापि या बिभेति स्म ।  
सा गिरिश-भुज-भुजङ्गम-फेणोपधानाद्य निद्राति ॥गस्स्_१५९॥  
कृत्रिम-कनकेनेव प्रेम्णा मुषितस्य वार-वनिताभिः ।  
लघुर् इव वित्त-विनाश-क्लेशो जन-हास्यता महती ॥गस्स्_१६०॥  
  
किं पर्व-दिवसम् आर्जित-दन्तोष्ठि निजं वपुर् न मण्डयसि ।  
स त्वां त्यजति न पर्वस्व् अपि मधुराम् इक्षु-यष्टिम् इव ॥गस्स्_१६१॥  
  
कष्टं साहस-कारिणि तव नयनार्धेन सो ऽध्वनि स्पृष्टः ।  
उपवीताद् अपि विदितो न द्विज-देहस् तपस्वी ते ॥गस्स्_१६२॥  
  
क्लेशेऽपि तन्यमाने मिलितेयं मां प्रमोदयत्य् एव ।  
रौद्रेऽनभ्रेऽपि नभः-सुरापगा-वारि-वृष्टिर् एव ॥गस्स्_१६३॥  
  
कूप-प्रभवाणां परम् उचितम् अपां पट्ट-बन्धनं मन्ये ।  
याः शक्यन्ते लब्धुं न पार्थिवेनापि विगुणेन ॥गस्स्_१६४॥  
  
कररुह-शिखा-निखात भ्रान्त्वा विश्रान्त रजनि-दुरवाप ।  
रविर् इव यन्त्रोल्लिखितः कृशो ऽपि लोकस्य हरसि दृशम् ॥गस्स्_१६५॥  
  
किं करवाणि दिवा-निशम् अपि लग्ना सहज-शीतल-प्रकृतिः ।  
हन्त सुखयामि न प्रियम् आत्मानम् इवात्मनश् छाया ॥गस्स्_१६६॥  
  
केशैः शिरसो गरिमा मरणं पीयूष-कुण्ड-पातेन ।  
दयित-वहनेन वक्षसि यदि भारस् तद् इदम् अचिकित्स्यम् ॥गस्स्_१६७॥  
  
किञ्चित् कर्कशताम् अनु रसं प्रदास्यन् निसर्ग-मधुरं मे ।  
इक्षोर् इव ते सुन्दरि मानस्य ग्रन्थिर् अपि काम्यः ॥गस्स्_१६८॥  
  
केन गिरिशस्य दत्ता बुद्धिर् भुजगं जटावनेऽर्पयितुम् ।  
येन रति-रभस-कान्ता-कर-चिकुराकर्षणं मुषितम् ॥गस्स्_१६९॥  
  
कर-चरण-काञ्चि-हार-प्रहारम् अवचिन्त्य बल-गृहीत-कचः ।  
प्रणयी चुम्बति दयिता-वदनं स्फुरद्-अधरम् अरुणाक्षम् ॥गस्स्_१७०॥  
  
कुरुतां चापलम् अधुना कलयतु सुरसासि यादृशी तद् अपि ।  
सुन्दरि हरीतकीम् अनु परिपीता वारिधारेव ॥गस्स्_१७१॥  
  
कज्जल-तिलक-कलङ्कित-मुख-चन्द्रे गलित-सलिल-कण-केशि ।  
नव-विरह-दहन-तूलो जीवयितव्यस् त्वया कतमः ॥गस्स्_१७२॥  
  
कृच्छ्रानुवृत्तयो ऽपि हि परोपकारं त्यजन्ति न महान्तः ।  
तृण-मात्र-जीवना अपि करिणो दान-द्रवार्द्र-कराः ॥गस्स्_१७३॥  
  
किं हसथ किं प्रधावथ किं जनम् आह्वयथ बालका विफलम् ।  
तद् अथ दर्शयति यथारिष्टः कण्ठेऽमुना जगृहे ॥गस्स्_१७४॥  
  
कातरता-केकरित-स्मर-लज्जा-रोष-मसृण-मधुराक्षी ।  
योक्तुं न मोक्तुम् अथवा वलतेऽसाव् अर्थ-लब्ध-रतिः ॥गस्स्_१७५॥  
  
केतक-गर्भे गन्धादरेण दूराद् अमी द्रुतम् उपेताः ।  
मदन-स्यन्दन-वाजित इव मधुपा धूलिम् आददते ॥गस्स्_१७६॥  
  
को वक्रिमा गुणाः के का कान्तिः शिशिर-किरण-लेखानाम् ।  
अन्तः प्रविश्य यासाम् आक्रान्तं पशु-विशेषेण ॥गस्स्_१७७॥  
  
कृत-विविध-मथन-यत्नः पराभावाय प्रभुः सुरासुरयोः ।  
इच्छति सौभाग्यम् अदात् स्वयंवरेण श्रियं विष्णुः ॥गस्स्_१७८॥  
  
किं पुत्रि गण्ड-शैल-भ्रमेण नव-नीरदेषु निद्रासि ।  
अनुभव चपलाविलसित-गर्जित-देशान्तर-भ्रान्तीः ॥गस्स्_१७९॥  
  
कान्तः पदेन हत इति सरलाम् अपराध्य किं प्रसादयथ ।  
सो ऽप्य् एवम् एव सुलभः पद-प्रहारः प्रसादः किम् ॥गस्स्_१८०॥  
  
कर्ण-गतेयम् अमोघा दृष्टिस् तव शक्तिर् इन्द्र-दत्ता च ।  
सा नासादित-विजया क्वचिद् अपि नापार्थ-पतितेयम् ॥गस्स्_१८१॥  
  
क्लेशयसि किम् इति दूतीर् यद् अशक्यं सुमुखि तव कटाक्षेण ।  
कामो ऽपि तत्र सायकम् अकीर्ति-शङ्की न सन्धत्ते ॥गस्स्_१८२॥  
  
को वेद मूल्यम् अक्ष-द्यूते प्रभुणा पणीकृतस्य विधोः ।  
प्रतिविजये यत् प्रतिपणम् अधरं घर-नन्दिनी विदधे ॥गस्स्_१८३॥  
  
कुपितां चरण-प्रहरण-भयेन मुञ्चामि न खलु चण्डि त्वाम् ।  
अलिर् अनिल-चपल-किसलय-ताडन-सहनो लतां भजते ॥गस्स्_१८४॥  
  
कोपाकृष्ट-भ्रू-स्मर-शरासने संवृणु प्रिये पततः ।  
छिन्न-ज्या-मधुपान् इव कज्जल-मलिनाश्रु-जल-बिन्दून् ॥गस्स्_१८५॥  
  
कामेनापि न भेत्तुं किम् उ हृदयम् अपारि बाल-वनितानाम् ।  
मूढ-विशिख-प्रहारोच्छूनम् इवाभाति यद्-वक्षः ॥गस्स्_१८६॥  
  
किं पर-जीवैर् दीव्यसि विस्मय-मधुराक्षि गच्छ सखि दूरम् ।  
अहिम् अधिचत्वरम् उरग-ग्राही खेलयतु निर्विघ्नः ॥गस्स्_१८७॥  
  
कर-चरणेन प्रहरति यथा यथाङ्गेषु कोप-तरलाक्षी ।  
रोषयति परुष-वचनैस् तथा तथा प्रेयसीं रसिकः ॥गस्स्_१८८॥  
  
कस् तां निन्दति लुम्पति कः स्मर-फलकस्य वर्णकं मुग्धः ।  
को भवति रत्न-कण्टकम् अमृते कस्यारुचिर् उदेति ॥गस्स्_१८९॥  
  
कोपवति पाणि-लीला-चञ्चल-चूताङ्कुरे त्वयि भ्रमति ।  
कर-कम्पित-करवाले स्मर इव सा मूर्च्छिता सुतनुः ॥गस्स्_१९०॥  
  
कौलीन्यादलमेनां भजामि नकुलं स्मरः प्रमाणयति ।  
तद्-भावनेन भजतो मम गोत्र-स्खलनम् अनिवार्यम् ॥गस्स्_१९१॥  
  
कुत इह कुरङ्ग-शावक केदारे कलम् अमञ्जरीं त्यजसि ।  
तृण-बाणस् तृण-धन्वा तृण-घटितः कपट-पुरुषो ऽयम् ॥गस्स्_१९२॥  
  
इति विभाव्याख्या-समेता क-कार-व्रज्या ॥  
  
  
**********************************************************  
  
  
ख-कार-व्रज्या  
  
खल-सख्यं प्राङ् मधुरं वयो ऽनतराले निदाघ-दिनम् अन्ते ।  
एकआदि-मध्य-परिणति-रमणीया साधु-जन-मैत्री ॥गस्स्_१९३॥  
  
इति विभाव्याख्या-समेता ख-कार-व्रज्या ॥  
  
  
**********************************************************  
  
  
ग-कार-व्रज्या  
  
गुणम् अधिगतम् अपि धनवान् न चिरान् नाशयति रक्षति दरिद्रः ।  
मज्जयति रज्जुम् अम्भसि पूर्णः कुम्भः सखि न तुच्छः ॥गस्स्_१९४॥  
  
गुरुर् अपि लघूपनीतो न निमज्जति नियतम् आशये महतः ।  
वानकरोपनीतः शैलो मकरालयस्येव ॥गस्स्_१९५॥  
  
गौरी-पतेर् गरीयो गरलं गत्वा गले जीर्णम् ।  
जीर्यति कर्णे महतां दुर्वादो नाल्पम् अपि विशति ॥गस्स्_१९६॥  
  
गृहपति-पुरतो जारं कपट-कथा-कथित-मन्मथावस्थम् ।  
प्रीणयति पीडयति च बाला निःश्वस्य निःश्वस्य ॥गस्स्_१९७॥  
  
गति-गञ्जित-वर-युवतिः करी कपोलौ करोतु मद-मलिनौ ।  
मुख-बन्ध-मात्र-सिन्धुर लबोदर किं मदं वहसि ॥गस्स्_१९८॥  
  
गेहिन्याः शृण्वन्ती गोत्र-स्खलितापराधतो मानम् ।  
स्निग्धां प्रिये स-गर्वां सखीषु बाला दृशं दिशति ॥गस्स्_१९९॥  
  
ग्रीष्ंअ-मये समयेऽस्मिन् विनिर्मितं कलय केलि-वन-मूले ।  
अलम् आलवाल-वलय-च्छलेन कुण्डलितम् इव शैत्यम् ॥गस्स्_२००॥  
  
गुण-बद्ध-चरण इति मा लीला-विहगं विमुञ्च सखि मुग्धे ।  
अस्मिन् वलयित-शाखे क्षणेन गुण-यन्त्रणं त्रुटति ॥गस्स्_२०१॥  
  
गुरु-गर्जि-सान्द्र-विद्युद्-भय-मुद्रित-कर्ण-चक्षुषां पुरतः ।  
बाला चुम्बति जारं वज्राद् अधिको हि मदनेषुः ॥गस्स्_२०२॥  
  
गृहिणी-गुणेषु गणिता विनयः सेवा विधेयतेति गुणाः ।  
मानः प्रभुता वाम्यं विभूषणं वाम-नयनानाम् ॥गस्स्_२०३॥  
  
गुणम् आन्तरम् अगुणं वा लक्ष्मीर् गङ्गा च वेद हरि-हरयोः ।  
एका पदेऽपि रमते न वसति निहिता शिरस्य् अपरा ॥गस्स्_२०४॥  
  
गत्वा जीवित-संशयम् अभ्यस्तः सोढुम् अतिचिराद् विरहः ।  
अकरुणः पुनर् अपि दित्ससि सुरत-दुरभ्यासम् अस्माकम् ॥गस्स्_२०५॥  
  
गोत्र-स्खलित-प्रश्नेऽप्य् उत्तरम् अतिशील-शीतलं दत्त्वा ।  
निःश्वस्य मोघ-रूपे स्व-वपुषि निहितं तया चक्षुः ॥गस्स्_२०६॥  
  
गन्ध-ग्राहिणि शालोन्मीलित-निर्यास-निहित-निखिलाङ्गि ।  
उपभुक्त-मुक्त-भूरुह-शतेऽधुना भ्रमरि न भ्रमसि ॥गस्स्_२०७॥  
  
गुरुषु मिलितेषु शिरसा प्रणमसि लघुषून्नता समेषु समा ।  
उचितज्ञासि तुले किं तुलयसि गुञ्जा-फलैः कनकम् ॥गस्स्_२०८॥  
  
गेहिन्या ह्रियमाणं निरुध्यमानं नवोढया पुरतः ।  
मम नौका-द्वितयार्पित-गुण इव हृदयं द्विधा भवति ॥गस्स्_२०९॥  
  
गुण आकर्षण-योग्यो धनुष इवैको ऽपि लक्ष-लाभाय ।  
लूतातन्तुभिर् इव किं गुणैर् विमर्दासहैर् बहुभिः ॥गस्स्_२१०॥  
  
गायति गीते वंशे वादयति स विपञ्चीषु ।  
पाठयति पञ्जर-शुकं तव सन्देशाक्षरं रामा ॥गस्स्_२११॥  
  
गणयति न मधु-व्ययम् अयम् अविरतम् आपिबतु मधुकरः कुमुदम् ।  
सौभाग्य-मानवान् परम् असूयति द्यु-मणये चन्द्रः ॥गस्स्_२१२॥  
  
गुण-विधृता सखि तिष्ठसि तथैव देहेन किं तु हृदयं ते ।  
हृतम् अमुना मालायाः समीरणेनेव सौरभ्यम् ॥गस्स्_२१३॥  
  
गुरु-सदने नेदीयसि चरण-गते मयि च मूकयापि तया ।  
नूपुरम् अपास्य पदयोः किं न प्रियम् ईरितं प्रियया ॥गस्स्_२१४॥  
  
ग्रन्थिलतया किम् इक्षोः किम् अपभ्रंशेन भवति गीतस्य ।  
किम् अनार्जवेन शशिनः किं दारिद्र्येण दयितस्य ॥गस्स्_२१५॥  
  
गेहिन्या चिकुर-ग्रह-समय-ससीत्कार-मीलित-दृशापि ।  
बाला-कपोल-पुलकं विलोक्य निहितो ऽस्मि शिरसि पदा ॥गस्स्_२१६॥  
  
गुरु-पक्ष्म जागरारुण-घूर्णत्-तारं कथञ्चिद् अपि वलते ।  
नयनम् इदं स्फुट-नख-पद-निवेश्  अ-कृत-कोप-कुटिल-भ्रु ॥गस्स्_२१७॥  
  
इति विभाव्याख्या-समेता ग-कार-व्रज्या ॥  
  
  
**********************************************************  
  
  
घ-कार-व्रज्या  
  
घटित-जघनं निपीडित-पीनोरु न्यस्त-निखिल-कुच-भारम् ।  
आलिङ्गन्त्य् अपि बाला वदत्य् असौ मुञ्च मुञ्चेति ॥गस्स्_२१८॥  
  
घटित-पलाश-कपाटं निशि निशि सुखिनो हि शेरते पद्माः ।  
उज्जागरेण कैरव कति शक्या रक्षितुं लक्ष्मीः ॥गस्स्_२१९॥  
  
घूर्णन्ति विप्रलब्धाः स्नेहापायात् प्रदीप-कलिकाश् च ।  
प्रातः प्रस्थित-पान्थ-स्त्री-हृदयं स्फुटति कमलं च ॥गस्स्_२२०॥  
  
इति विभाव्याख्या-समेता घ-कार-व्रज्या ॥  
  
  
**********************************************************  
  
  
च-कार-व्रज्या  
  
चपलस्य पलित-लाञ्छित-चिकुरं दयितस्य मौलिम् अवलोक्य ।  
खेदोचितेऽपि समये सम्मदम् एवाददे गृहिणी ॥गस्स्_२२१॥  
  
चण्डि प्रसारितेन स्पृशन् भुजेनापि कोपनां भवतीम् ।  
तृप्यामि पङ्किलाम् इव पिबन् नदीं नलिन-नालेन ॥गस्स्_२२२॥  
  
चपल-भुजङ्गी-भुक्तोज्झित शीतल-गन्धवह निशि भ्रान्त ।  
अपराशां पूरयितुं प्रत्यूष-सदागते गच्छ ॥गस्स्_२२३॥  
  
चिर-पथिक द्राघिम-मिलद्-अलक-लता-शैवलावलि-ग्रथिला ।  
कर-तोयेव मृगाक्ष्या दृष्टिर् इदानीं सदानीरा ॥गस्स्_२२४॥  
  
चण्डि दर-चपल-चेल-व्यक्तोरु-विलोकनैक-रसिकेन ।  
धूलि-भयाद् अपि न मया चरण-हृतौ कुञ्चितं चक्षुः ॥गस्स्_२२५॥  
  
चल-कुण्डल-चलद्-अलक-स्खलद्-उरसिज-वसन-सज्जद्-ऊरु-युगम् ।  
जघन-भर-क्लम-कूणित-नयनम् इदं हरति गतम् अस्याः ॥गस्स्_२२६॥  
  
चरणैः पराग-सैकतम् अफलम् इदं लिखसि मधुप केतक्याः ।  
इह वसति कान्ति-सारे नान्तः-सलिलापि मधु-सिन्धुः ॥गस्स्_२२७॥  
  
चिर-काल-पथिक शङ्का-तरङ्गिताक्षः किम् ईक्षसे मुग्ध ।  
त्वन्-निस्त्रिंशाश्लेष-व्रण-किणराजीयम् एतस्याः ॥गस्स्_२२८॥  
  
चपलां यथा मदान्धश् छायामयम् आत्मनः करो हन्ति ।  
आस्फालयति करं प्रतिगजस् तथायं पुरो रुद्धः ॥गस्स्_२२९॥  
  
चुम्बन-लोलुप-मद्-अधर-हृत-काश्मीरं स्मरन् न तृप्यामि ।  
हृदय-द्विरदालान-स्तम्भं तस्यास् तद्-ऊरु-युगम् ॥गस्स्_२३०॥  
  
चिकुर-विसारण-तिर्यङ्-नत-कण्ठी विमुख-वृत्तिर् अपि बाला ।  
त्वाम् इयम् अङ्गुलि-कल्पित-कचावकाशा विलोकयति ॥गस्स्_२३१॥  
  
चुम्बन-हृताञ्जनार्घं स्फुट-जागर-रागम् ईक्षणं क्षिपसि ।  
किम् उषसि वियोग-कातरम् असमेषुर् इवार्ध-नाराचम् ॥गस्स्_२३२॥  
  
इति विभाव्याख्या-समेता च-कार-व्रज्या ॥  
  
  
**********************************************************  
  
  
छ-कार-व्रज्या  
  
छाया-ग्राही चन्द्रः कूटत्वं सततम् अम्बुजं व्रजति ।  
हित्वोभयं सभायां स्तौति तवैवाननं लोकः ॥गस्स्_२३३॥  
  
छाया-मात्रं पश्यन्न् अधोमुखो ऽप्य् उद्गतेन धैर्येण ।  
तुदति मम हृदय-निपुणा राधा-चक्रं किरीतीव ॥गस्स्_२३४॥  
  
इति विभाव्याख्या-समेता छ-कार-व्रज्या ॥  
  
  
**********************************************************  
  
  
ज-कार-व्रज्या  
  
जल-बिन्दवः कतिपये नयनाद् गमनोद्यमे तव स्खलिताः ।  
कान्ते मम गन्तव्या भूर् एतैर् एव पिच्छिलिता ॥गस्स्_२३५॥  
  
जृम्भोत्तम्भित-दोर्-युग-यन्त्रित-ताटङ्क-पीडित-कपोलम् ।  
तस्याः स्मरामि जल-कण-लुलिताञ्जनम् अलस-दृष्टि मुखम् ॥गस्स्_२३६॥  
  
जागरित्वा पुरुषं परं वने सर्वतो मुखं हरसि ।  
अति शरद्-अनुरूपं तव शीलम् इदं जाति-शालिन्याः ॥गस्स्_२३७॥  
  
इति विभाव्याख्या-समेता ज-कार-व्रज्या ॥  
  
  
**********************************************************  
  
  
झ-कार-व्रज्या  
  
झङ्कृत-कङ्कण-पाणि-क्षेपैः स्तम्भावलम्बनैर् मौनैः ।  
शोभयसि शुष्क-रुदितैर् अपि सुन्दरि मन्दिर-द्वारम् ॥गस्स्_२४६॥  
  
  
इति विभाव्याख्या-समेता झ-कार-व्रज्या ॥  
  
  
**********************************************************  
  
  
ढ-कार-व्रज्या  
  
ढक्काम् आहत्य मदं वितन्वते करिण इव चिरं पुरुषाः ।  
स्त्रीणां करिणीनाम् इव मदः पुनः स्व-कुल-नाशाय ॥गस्स्_२४७॥  
  
इति विभाव्याख्या-समेता ढ-कार-व्रज्या ॥  
  
  
**********************************************************  
  
  
त-कार-व्रज्या  
  
तां तापयन्ति मन्मथ-बाणास् त्वां प्रीणयन्ति बत सुभग ।  
तपन-करास् तपन-शिलां ज्वलयन्ति विधुं मधुरयन्ति ॥गस्स्_२४८॥  
  
तव सुतनु सानुमत्या बहु-धातु-जनित-नितम्ब-रागायाः ।  
गिरि-वर-भुव इव लाभेनाप्नोमि द्व्य्-अङ्गुलेन दिवम् ॥गस्स्_२४९॥  
  
त्यक्तो मुञ्चति जीवनम् उज्झति नानुग्रहेऽपि लोलुत्वम् ।  
किं प्रावृषेव पद्माकरस्य करणीयम् अस्य मया ॥गस्स्_२५०॥  
  
त्वद्-विरहापदि पाण्डुस् तन्वङ्गी छाययैव केवलया ।  
हंसीव ज्योत्स्नायां सा सुभग प्रत्यभिज्ञेया ॥गस्स्_२५१॥  
  
त्वयि विनिवेशित-चित्ता सुभग गता केवलेन कायेन ।  
घन-जाल-रुद्ध-मीना नदीव सा नीर-मात्रेण ॥गस्स्_२५२॥  
  
त्वयि संसक्तं तस्याः कठोरतर हृदयम् असम-शर-तरलम् ।  
मारुत-चलम् अञ्चलम् इव कण्टक-सम्पर्कतः स्फुटितम् ॥गस्स्_२५३॥  
  
त्वम् असूर्यम्पश्या सखि पदम् अपि न विनापवारणं भ्रमसि ।  
छाये किम् इह विधेयं मुञ्चन्ति न मूर्तिमन्तस् त्वाम् ॥गस्स्_२५४॥  
  
तव विरहे विस्तारित-रजनौ जनितेन्दु-चन्दन-द्वेषे ।  
विसिनीव माघ-मासे विना हुताशने सा दग्धा ॥गस्स्_२५५॥  
  
तरुणि त्वच्-चरणाहति-कुसुमित-कङ्केल्लि-कोरक-प्रकरम् ।  
कुटिल-चरिता सपत्नी न पिबति बत शोक-विकलापि ॥गस्स्_२५६॥  
  
तल्पे प्रभुर् इव गुरुर् इव मनसिज-तन्त्रे श्रमे भुजिष्येव ।  
गेहे श्रीर् इव गुरु-जन-पुरतो मूर्तेव सा व्रीडा ॥गस्स्_२५७॥  
  
त्वम् अलभ्या मम तावन् मोक्तुम् अशक्तस्य सम्मुखं व्रजतः ।  
छायेवापसरन्ती भित्त्या न निवार्यसे यावत् ॥गस्स्_२५८॥  
  
तपसा क्लेशित एष प्रौढ-बलो न खलु फाल्गुनेऽप्य् आसीत् ।  
मधुना प्रमत्तम् अधुना को मदनं मिहिरम् इव सहते ॥गस्स्_२५९॥  
  
त्वद्-गमन-दिवस-गण-नावलक्ष-रेखाभिर् अङ्किता सुभग ।  
गण्ड-स्थलीव तस्याः पाण्डुरिता भवन-भित्तिर् अपि ॥गस्स्_२६०॥  
  
तस्याग्राम्यस्याहं सखि वक्र-स्निग्ध-मधुरया दृष्ट्या ।  
विद्धा तद्-एक-नेया पोत्रिण इव दंष्ट्रया धरणी ॥गस्स्_२६१॥  
  
त्वयि कुग्राम-वट-द्रुम वैश्रवणो वसतु वा लक्ष्मीः ।  
पामर-कुठार-पातात् कासर-शिरसैव ते रक्षा ॥गस्स्_२६२॥  
  
तव मुखर वदन-दोषं सहमाना मोक्तुम् अक्षमा सुतनुः ।  
सा वहति विट भवन्तं घुणमन्तः शालभञ्जीव ॥गस्स्_२६३॥  
  
तृण-मुखम् इव न खलु त्वां त्यजन्त्य् अमी हरिण वैरिणः शवराः ।  
यशसैव जीवितम् इदं त्यज योजित-शृङ्ग-सङ्ग्रामः ॥गस्स्_२६४॥  
  
त्रिपुर-रिपोर् इव गङ्गा मम मानिनि जनित-मदन-दाहस्य ।  
जीवनम् अर्पित-शिरसो ददासि चिकुर-ग्रहेणैव ॥गस्स्_२६५॥  
  
त्वत्-सङ्कथासु मुखरः सनिन्द-सानन्द-सावहित्थ इव ।  
स खलु सखीनां निभृतं त्वया कृतार्थीकृतः सुभगः ॥गस्स्_२६६॥  
  
त्वयि सर्पति पथि दृष्टिः सुन्दर वृति-विवर-निर्गता तस्याः ।  
दर-तरल-भिन्न-शैवल-जाला शफरीव विस्फुरति ॥गस्स्_२६७॥  
  
ते सुतनु शून्य-हृदया ये शङ्खं शून्य-हृदयम् अभिदधति ।  
अङ्गीकृत-कर-पत्त्रो यस् तव हस्त-ग्रहं कुरुते ॥गस्स्_२६८॥  
  
ते श्रेष्ठिनः क्व सम्प्रति शक्र-ध्वज यैः कृतस् तवोच्छ्रायः ।  
ईषां वा मेढिं वाधुनातनास् त्वां विधित्सन्ति ॥गस्स्_२६९॥  
  
तानवम् एत्य छिन्नः परोपहित-राग-मदन-सङ्घटितः ।  
कर्ण इव कामिनीनां न शोभते निर्भरः प्रेमा ॥गस्स्_२७०॥  
  
तस्मिन् गतार्द्र-भावे वीत-रसे शुण्ठि-शकल इव पुरुषे ।  
अपि भूति-भाजि मलिने नागर-शब्दो विडम्बाय ॥गस्स्_२७१॥  
  
तमसि घने विषमे पथि जम्बुकम् उल्का-मुखं प्रपन्नाः स्मः ।  
किं कुर्मः सो ऽपि सखे स्थितो मुखं मुद्रयित्वैव ॥गस्स्_२७२॥  
  
त्वाम् अभिलषतो मानिनि मम गरिम-गुणो ऽपि दोषतां यातः ।  
पङ्किल-कूलां तटिनीं यियासतः सिन्धुर् अस्य् एव ॥गस्स्_२७३॥  
  
तिमिरेऽपि दूर-दृश्या कठिनाश्लेषे च रहसि मुखरा च ।  
शङ्ख-मय-वलय-राजी गृह-पति-शिरसा सह स्फुटतु ॥गस्स्_२७४॥  
  
तव वृत्तेन गुणेन च समुचित-सम्पन्न-कण्ठ-लुठनायाः ।  
हार-स्रज इव सुन्दरि कृतः पुनर् नायकस् तरलः ॥गस्स्_२७५॥  
  
इति विभाव्याख्या-समेता त-कार-व्रज्या ॥  
  
  
**********************************************************  
  
  
द-कार-व्रज्या  
  
दर्शन-विनीत-माना गृहिणी हर्षोल्लसत्-कपोल-तलम् ।  
चुम्बन-निषेध-मिषतो वदनं पिदधाति पाणिभ्याम् ॥गस्स्_२७६॥  
  
देह-स्तम्भः स्खलनं शैथिल्यं वेपथुः प्रिय-ध्यानम् ।  
पथि पथि गगनाश्लेषः कामिनि कस् तेऽभिसार-गुणः ॥गस्स्_२७७॥  
  
द्राघयता दिवसानि त्वदीय-विरहेण तीव्र-तापेन ।  
ग्रीष्मेणेव नलिन्या जीवनम् अल्पीकृतं तस्याः ॥गस्स्_२७८॥  
  
दुर्जन-सहवासाद् अपि शीलोत्कर्षं न सज्जनस् त्यजति ।  
प्रतिपर्व-तपन-वासी निःसृत-मात्रः शशी शीतः ॥गस्स्_२७९॥  
  
दयित-प्रहितां दूतीम् आलम्ब्य करेण तमसि गच्छन्ती ।  
स्वेद-च्युत-मृगनाभिर् दूराद् गौराङ्गि दृश्यासि ॥गस्स्_२८०॥  
  
दयिता-गुणः प्रकाशं नीतः स्वस्यैव वदन-दोषेण ।  
प्रतिदिन-विदलित-वाटी-वृति-गह्टनैः खिद्यसे किम् इति ॥गस्स्_२८१॥  
  
दाक्षिण्यान् म्रदिमानं दधतं मा भानुम् एनम् अवमंस्थाः ।  
रौद्रीम् उपागतेऽस्मिन् कः क्षमते दृष्टिम् अपि दातुम् ॥गस्स्_२८२॥  
  
दृष्ट्यैव विरह-कातर-तारकया प्रिय-मुखे समर्पितया ।  
यान्ति मृग-वल्लभायाः पुलिन्द-बाणार्दिताः प्राणाः ॥गस्स्_२८३॥  
  
दूर-स्थापित-हृदयो गूढ-रहस्यो निकामम् आशङ्कः ।  
आश्लेषो बालानां भवति खलानां च सम्भेदः ॥गस्स्_२८४॥  
  
द्वारे गुरवः कोणे शुकः सकाशे शिशुर् गृहे सख्यः ।  
कालासह क्षमस्व प्रिय प्रसीद प्रयात-महः ॥गस्स्_२८५॥  
  
दधि-कण-मुक्ता-भरण-श्वासोत्तुङ्ग-स्तनार्पण-मनोज्ञम् ।  
प्रियम् आलिङ्गति गोपी मन्थन-श्रम-मन्थरैर् अङ्गैः ॥गस्स्_२८६॥  
  
दलितोद्वेगेन सखि प्रियेण लग्नेन रागम् आवहता ।  
मोहयता शयनीयं ताम्बूलेनेव नीतास्मि ॥गस्स्_२८७॥  
  
दृष्टम् अदृष्ट-प्रायं दयितं कृत्वा प्रकाशितस् तनया ।  
हृदयं करेण ताडितम् अथ मिथ्या व्यञ्जित-त्रपया ॥गस्स्_२८८॥  
  
दर्शित-यमुनोच्छ्राये भ्रू-विभ्रम-भाजि वलति तव नयने ।  
क्षिप्त-हले हलधर इव सर्वं पुरमर्जितं सुतनु ॥गस्स्_२८९॥  
  
दयित-प्रार्थित-दुर्लभ-मुख-मदिरा-सारसेक-सुकुमारः ।  
व्यथयति विरहे बकुलः क्व परिचयः प्रकृति-कठिनानाम् ॥गस्स्_२९०॥  
  
द्वित्रैर् एष्यामि दिनैर् इति किं तद् वचसि सखि तवाश्वासः ।  
कथयति चिर-पथिकं तं दूर-निखातो नखाङ्कस् ते ॥गस्स्_२९१॥  
  
दयित-स्पर्शोन्मीलित-धर्म-जल-स्खलित-चरण-खलाक्षे ।  
गर्व-भर-मुखरिते सखि तच्-चिकुरान् किम् अपराधयसि ॥गस्स्_२९२॥  
  
दुष्ट-ग्रहेण गेहिनि तेन कुपुत्रेण किं प्रजातेन ।  
भौमेनेव निजं कुलम् अङ्गार-कवत्-कृतं येन ॥गस्स्_२९३॥  
  
दर्शित-चापोच्छ्रायैस् तेजोवद्भिः सुगोत्र-सञ्जातैः ।  
हीरैर् अप्स्व् अपि वीरैर् आपत्स्व् अपि गम्यते नाधः ॥गस्स्_२९४॥  
  
दर-निद्राणस्यापि स्मरस्य शिल्पेन निर्गतासून् मे ।  
मुग्धे तव दृष्टिर् असाव् अर्जुन-यन्त्रेषुर् इव हन्ति ॥गस्स्_२९५॥  
  
दुर्गत-गृहिणी तनये करुणार्द्रा प्रियतमे च रागमयी ।  
मुग्धा रताभियोगं न मन्यते न प्रतिक्षिपति ॥गस्स्_२९६॥  
  
दुर्गत-गेहिनि जर्जर-मन्दिर-सुप्तैव वन्दसे चन्द्रम् ।  
वयम् इन्दु-वञ्चित-दृशो निचुलित-दोला-विहारिण्यः ॥गस्स्_२९७॥  
  
दीप-दशा कुल-युवतिर् वैदग्ध्येनैव मलिनताम् एति ।  
दोषा अपि भूषायै गणिकायाः शशि-कलायाश् च ॥गस्स्_२९८॥  
  
दीर्घ-गवाक्ष-मुखान्तर्-निपातिनस् तरणि-रश्मयः शोणाः ।  
नृहरि-नखा इव दानव-वक्षः प्रविशन्ति सौध-तलम् ॥गस्स्_२९९॥  
  
दर-तरलेऽक्षणि वक्षसि दरोन्नते तव मुखे च दर-हसिते ।  
आस्तां कुसुमं वीरः स्मरो ऽधुना चित्र-धनुषापि ॥गस्स्_३००॥  
  
दुष्ट-सखी-सहितेयं पूर्णेन्दु-मुखी सुखाय नेदानीम् ।  
राकेव विष्टि-युक्ता भवतो ऽभिमताय निशि भवतु ॥गस्स्_३०१॥  
  
दलिते पलाल-पुञ्जे वृषभं परिभवति गृह-पतौ कुपिते ।  
निभृत-निभालित-वदनौ हलिक-वधू-देवरौ हसतः ॥गस्स्_३०२॥  
  
दीप्यन्तां ये दीप्त्यै घटिता मणयश् च वीर-पुरुषाश् च ।  
तेजः स्व-विनाशाय तु नृणां तृणानाम् इव लघूनाम् ॥गस्स्_३०३॥  
  
इति विभाव्याख्या-समेता द-कार-व्रज्या ॥  
  
  
**********************************************************  
  
  
ध-कार-व्रज्या  
  
धूमैर् अश्रु निपातय दह शिखया दहन-मलिनयाङ्गारैः ।  
जागरयिष्यति दुर्गत-गृहिणी त्वां तद् अपि शिशिर-निशि ॥गस्स्_३०४॥  
  
धैर्यं निधेहि गच्छतु रजनी सो ऽप्य् अस्तु सुमुखि सोत्कण्ठः ।  
प्रविश हृदि तस्य दूरं क्षण-धृत-मुक्ता स्मरेषुर् इव ॥गस्स्_३०५॥  
  
धवल-नख-लक्ष्म दुर्बलम् अकलैत-नेपथ्यम् अलक-पिहिताक्ष्याः ।  
द्रक्ष्यामि मद्-अवलोक-द्वि-गुणाश्रु वपुः पुर-द्वारि ॥गस्स्_३०६॥  
  
धर्मारम्भेऽप्य् असतां पर-हिंसैव प्रयोजिका भवति ।  
काकानाम् अभिषेकेऽकारणतां वृष्टिर् अनुभवति ॥गस्स्_३०७॥  
  
इति विभाव्याख्या-समेता ध-कार-व्रज्या ॥  
  
  
**********************************************************  
  
  
न-कार-व्रज्या  
  
नीरावतरण-दन्तुरसैकत-सम्भेद-मेदुरैः शिशिरे ।  
राजन्ति तूल-राशि-स्थूल-पटैर् इव तटैः सरितः ॥गस्स्_३०८॥  
  
निज-काय-च्छायायां विश्रम्य निदाघ-विपदम् अपनेतुम् ।  
बत विविधास् तनु-भङ्गीर् मुग्ध-करङ्गीयम् आचरति ॥गस्स्_३०९॥  
  
न हसन्ति जरठ इति यद् वल्लव-वनिता नमन्ति नन्दम् अपि ।  
सखि स यशोदा-तनयो नित्यं कन्दलित-कन्दर्पः ॥गस्स्_३१०॥  
  
नीता स्वभावम् अर्पित-वपुर् अपि वाम्यं न कामिनी त्यजति ।  
हर-देहार्ध-ग्रथिता निदर्शनं पार्वती तत्र ॥गस्स्_३११॥  
  
नागर-भोगानुमित-स्व-वधू-सौन्दर्य-गर्व-तरलस्य ।  
निपतति पदं न भूमौ ज्ञाति-पुरस् तन्तु-वायस्य ॥गस्स्_३१२॥  
  
निपतति चरणे कोणे प्रविश्य निशि यन् निरीक्षते कस् तत् ।  
सखि स खलु लोक-पुरतः खलः स्व-गरिमाणम् उद्गिरति ॥गस्स्_३१३॥  
  
न विमोचयितुं शक्यः क्षमां महान् मोचितो यदि कथञ्चित् ।  
मन्दर-गिरिर् इव गरलं निवर्तते ननु समुत्थाप्य ॥गस्स्_३१४॥  
  
नियतैः पदैर् निषेव्यं स्खलितेऽनर्थावहं समाश्रयति ।  
सम्भवद् अन्य-गतिः कः सङ्क्रम-काष्ठं दुरीशं च ॥गस्स्_३१५॥  
  
निज-पद-गति-गुण-रञ्जित-जगतां करिणां च सत्-कवीनां च ।  
वहताम् अपि महिमानं शोभायै सज्जना एव ॥गस्स्_३१६॥  
  
नोत्तपने न स्नेहं हरति न निर्वाति न मलिनो भवति ।  
तस्योज्ज्वलो निशि निशि प्रेमा रत्न-प्रदीप इव ॥गस्स्_३१७॥  
  
निहितान् निहितान् उज्झति नियतं मम पार्थिवान् अपि प्रेम ।  
भ्रामं भ्रामं तिष्ठति तत्रैव कुलाल-चक्रम् इव ॥गस्स्_३१८॥  
  
निर्भरम् अपि सम्भुक्तं दृष्ट्या प्रातः पिबन् न तृप्यामि ।  
जघनम् अनंशुकम् अस्याः कोक इवाशिशिर-कर-बिम्बम् ॥गस्स्_३१९॥  
  
निविड-घटितोरु-युगलां श्वासोत्तब्ध-स्तनार्पित-व्यजनाम् ।  
तां स्निग्ध-कुपित-दृष्टिं स्मरामि रत-निःसहां सुतनुम् ॥गस्स्_३२०॥  
  
निर्गुण इति मृत इति च द्वाव् एकार्थाभिधायिनौ विद्धि ।  
पश्य धनुर्-गुण-शून्यं निर्जीवं तद् इह शंसन्ति ॥गस्स्_३२१॥  
  
निज-सूक्ष्म-सूत्र-लम्बी विलोचनं तरुण ते क्षणं हरतु ।  
अयम् उद्गृहीत-वडिशः कर्कट इव मर्कटः पुरतः ॥गस्स्_३२२॥  
  
नागर गीतिर् इवासौ ग्राम-स्थित्यापि भूषिता सुतनुः ।  
कस्तूरी न मृगोदर-वास-वशाद् विस्रताम् एति ॥गस्स्_३२३॥  
  
नख-लिखित-स्तनि कुर-बक-मय-पृष्ठे भूमि-लुलित-विरसाङ्गि ।  
हृदय-विदारण-निःसृत-कुसुमास्र-शरेव हरसि मनः ॥गस्स्_३२४॥  
  
नीता लघिमानम् इयं तस्यां गरिमाणम् अधिकम् अर्पयसि ।  
भार इव विषम-भार्यः सुदुर्वहो भवति गृह-वासः ॥गस्स्_३२५॥  
  
न च दूती न च याच्ञा न चाञ्जलिर् न च कटाक्ष-विक्षेपः ।  
सौभाग्य-मानिनां सखि कच-ग्रहः प्रथमम् अभियोगः ॥गस्स्_३२६॥  
  
निशि विषम-कुसुम-विशिख-प्रेरितयोर् मौन-लब्ध-रति-रसयोः ।  
मानस् तथैव विलसति दम्पत्योर् अशिथिल-ग्रन्थिः ॥गस्स्_३२७॥  
  
निज-गात्र-निर्विशेष-स्थापितम् अपि सारम् अखिलम् आदाय ।  
निर्मोकं च भुजङ्गी मुञ्चति पुरुषं च वार-वधूः ॥गस्स्_३२८॥  
  
नृत्य-श्रम-घर्मार्द्रं मुञ्चसि कृच्छ्रेण कञ्चुकं सुतनु ।  
मकरन्दोदक-जुष्टं मदन-धनुर्-वल्लिर् इव चोलम् ॥गस्स्_३२९॥  
  
नाहं वदामि सुतनु त्वम् अशीला वा प्रचण्ड-चरिता वा ।  
प्रेम-स्वभाव-सुलभं भयम् उदयति मम तु हृदयस्य ॥गस्स्_३३०॥  
  
न निरूपितो ऽसि सख्या नियतं नेत्र-त्रिभाग-मात्रेण ।  
हारयति येन कुसुमं विमुखे त्वयि कण्ठ इव देवे ॥गस्स्_३३१॥  
  
नख-दशन-मुष्टि-पातैर् अदयैर् आलिङ्गनैश् च सुभगस्य ।  
अपराधं शंसन्त्यः शान्तिं रचयन्ति रागिण्यः ॥गस्स्_३३२॥  
  
न गुणे न लक्षणेऽपि च वयसि च रूपे च नादरो विहितः ।  
त्वयि सौरभेयि घण्टा कपिला-पुत्रीति बद्धेयम् ॥गस्स्_३३३॥  
  
निष्कारणापराधं निष्कारण-कलह-रोष-परितोषम् ।  
सामान्य-मरण-जीवन-सुख-दुःखं जयति दाम्पत्यम् ॥गस्स्_३३४॥  
  
न प्राप्यसे कराभ्यां हृदयान् नापैषि वितनुषे बाधाम् ।  
त्वं मम भग्नावस्तित-कुसुमायुध-विशिख-फलिकेव ॥गस्स्_३३५॥  
  
नाथेति परुषम् उचितं प्रियेति दासेत्य् अनुग्रहो यत्र ।  
तद्-दाम्पत्यम् इतो ऽन्यन् नारी रज्जुः पशुः पुरुषः ॥गस्स्_३३६॥  
  
निहितायाम् अस्याम् अपि सैवैका मनसि मे स्फुरति ।  
रेखान्तरोपधानात् पत्त्राक्षर-राजिर् इव दयिता ॥गस्स्_३३७॥  
  
निधि-निक्षेप-स्थानस्योपरि चिह्नार्थम् इव लता निहिता ।  
लोभयति तव तनूदरि जघन-तटाद् उपरि रोमाली ॥गस्स्_३३८॥  
  
निहितार्ध-लोचनायास् त्वं तस्या हरसि हृदय-पर्यन्तम् ।  
न सुभग समुचितम् ईदृशम् अङ्गुलि-दाने भुजं गिलसि ॥गस्स्_३३९॥  
  
नीत्वागारं रजनी-जागरम् एकं च सादरं दत्त्वा ।  
अचिरेण कैर् न तरुणैर् दुर्गा-पत्त्रीव मुक्तासि ॥गस्स्_३४०॥  
  
नक्षत्रेऽग्नाव् इन्दाव् उदरे कनके मणौ दृशि समुद्रे ।  
यत् खलु तेजस् तद् अखिलम् ओजायितम् अब्ज-मित्रस्य ॥गस्स्_३४१॥  
  
न सवर्णो न च रूपं न संस्क्रिया कापि नैव सा प्रकृतिः ।  
बाला त्वद्-विरहापदि जातापभ्रंश-भाषेव ॥गस्स्_३४२॥  
  
न विभूषणे तवास्था वपुर् गुणेनैव जयसि सखि यूनः ।  
अवधीरितास्त्र-शस्त्रा कुसुमेषोर् मल्ल-विद्येव ॥गस्स्_३४३॥  
  
नेत्राकृष्टो भ्रामं भ्रामं प्रेयान् यथा यथास्ति तथा ।  
सखि मन्थयति मनो मम दधि-भाण्डं मन्थ-दण्ड इव ॥गस्स्_३४४॥  
  
नाना-वर्णक-रूपं प्रकल्पयन्ती मनोहरं तन्वी ।  
चित्रकर-तूलिकेव त्वां सा प्रतिभित्ति भावयति ॥गस्स्_३४५॥  
  
इति विभाव्याख्या-समेता न-कार-व्रज्या ॥  
  
  
**********************************************************  
  
  
प-कार-व्रज्या  
  
पथिकासक्ता किञ्चिन् न वेद घन-कलम् अगोपिता गोपी ।  
केलि-कला-हुङ्कारैः कीरावलि मोघम् अपसरसि ॥गस्स्_३४६॥  
  
प्रणमति पश्यति चुम्बति संश्लिष्यति पुलक-मुकुलितैर् अङ्गैः ।  
प्रिय-सङ्गाय स्फुरितां वियोगिनी वाम-बाहुलताम् ॥गस्स्_३४७॥  
  
प्रविशसि न च निर्गन्तुं जानासि व्याकुलत्वम् आतनुषे ।  
बालक चेतसि तस्याश् चक्र-व्यूहेऽभिमन्युर् इव ॥गस्स्_३४८॥  
  
पश्यानुरूपम् इन्दिन्दिरेण माकन्द-शेखरो मुखरः ।  
अपि च पिचु-मन्द-मुकुले मौकुलि-कुलम् आकुलं मिलति ॥गस्स्_३४९॥  
  
प्रतिबिम्ब-सम्भृताननम् आदर्शं सुमुख मम सखी-हस्तात् ।  
आदातुम् इच्छसि मुधा किं लीला-कमल-मोहेन ॥गस्स्_३५०॥  
  
प्राचीनाचल-मौलेर् यथा शशी गगन-मध्यम् अधिवसति ।  
त्वां सखि पश्यामि तथा छायाम् इव सङ्कुचन् मानाम् ॥गस्स्_३५१॥  
  
प्राङ्गण-कोणेऽपि निशापतिः स तापं सुधामयो हरति ।  
यदि मां रजनि-ज्वर इव सखि स न निरुणद्धि गेह-पतिः ॥गस्स्_३५२॥  
  
पति-पुलक-दून-गात्री स्वच्छायावीक्षणेऽपि या सभया ।  
अभिसरति सुभग सा त्वां विदलन्ती कण्टकं तमसि ॥गस्स्_३५३॥  
  
प्रतिभूः शुको विपक्षे दण्डः शृङ्गार-सङ्कथा गुरुषु ।  
पुरुषायितं पणस् तद्-बाले परिभाव्यतां दायः ॥गस्स्_३५४॥  
  
पर-मोहनाय मुक्तो निष्करुणे तरुणि तव कटाक्षो ऽयम् ।  
विशिख इव कलित-कर्णः प्रविशति हृदयं न निःसरति ॥गस्स्_३५५॥  
  
प्रपदालम्बित-भूमिश् चुम्बन्ती प्रीति-भीति-मधुराक्षी ।  
प्राचीराग्र-निवेशित-चिबुकतया न पतिता सुतनुः ॥गस्स्_३५६॥  
  
प्रातर् उपागत्य म्र्षा वदतः सखि नास्य विद्यते व्रीडा ।  
मुख-लग्नयापि यो ऽयं न लज्जते दग्ध-कालिकया ॥गस्स्_३५७॥  
  
पश्योत्तरस् तनूदरि फाल्गुनम् आसाद्य निर्जित-विपक्षः ।  
वैराटिर् इव पतङ्गः प्रत्यानयनं करोति गवाम् ॥गस्स्_३५८॥  
  
प्रमद-वनं तव च स्तन-शैलं मूलं गभीर-सरसां च ।  
जगति निदाघ-निरस्तं शैत्यं दुर्ग-त्रयं श्रयति ॥गस्स्_३५९॥  
  
प्रोञ्छति तवापराधं मानं मर्दयति निर्वृतिं हरति ।  
स्वकृतान् निहन्ति शपथाञ् जागर-दीर्घा निशा सुभग ॥गस्स्_३६०॥  
  
प्रिय आयाते दूराद् अभूत इव सङ्गमो ऽभवत् पूर्वः ।  
मान-रुदित-प्रसादाः पुनर् आसन्न-पर-सुरतादौ ॥गस्स्_३६१॥  
  
पूर्व-मही-धर-शिखरे तमः समासन्न-मिहिर-कर-कलितम् ।  
शूल-प्रोतं सरुधिरम् इदम् अन्धक-वपुर् इवाभाति ॥गस्स्_३६२॥  
  
परिवृत्त-नाभि लुप्त-त्रिवलि श्याम-स्तनाग्रम् अलसाक्षि ।  
बहु-धवल-जघन-रेखं वपुर् न पुरुषायितं सहते ॥गस्स्_३६३॥  
  
प्रारब्ध-निधुवनैव स्वेद-जलं कोमलाङ्गि किं वहसि ।  
ज्याम् अर्पयितुं नमिता कुसुमास्त्र-धनुर्-लतेव मधु ॥गस्स्_३६४॥  
  
पुंसां दर्शय सुन्दरि मुखेन्दुम् ईषत् त्र्पाम् अपाकृत्य ।  
जायाजित इति रूढा जन-श्रुतिर् मे यशो भवतु ॥गस्स्_३६५॥  
  
प्रसरतु शरत्-त्रियामा जगन्ति धवलयतु धाम तुहिनांशोः ।  
पञ्जर-चकोरिकाणां कणिकाकल्पो ऽपि न विशेषः ॥गस्स्_३६६॥  
  
प्रथमागत सोत्कण्ठा चिर-चलितेयं विलम्ब-दोषे तु ।  
वक्ष्यन्ति साङ्ग-रागाः पथि तरवस् तव समाधानम् ॥गस्स्_३६७॥  
  
पतितेऽंशुके स्तनार्पित-हस्तां तां निविड-जघन-पिहितोरुम् ।   
रद-पद-विकलित-फूत्कृति-शत-धुत-दीपां मनः स्मरति ॥गस्स्_३६८॥  
  
परितः स्फुरित-महौषधि-मणि-निकरे केलि-तल्प इव शैले ।  
काञ्ची-गुण इव पतितः स्थितैक-रत्नः फणी स्फुरति ॥गस्स्_३६९॥  
  
प्रावृषि शैल-श्रेणी-नितम्बम् उह्हन् दिग्-अन्तरे भ्रमसि ।  
चपलान्तर घन किं तव वचनीयं पवन-वश्यो ऽसि ॥गस्स्_३७०॥  
  
प्रति-दिवस-क्षीण-दशस् तवैष वसनाञ्चलो ऽतिकर-कृष्टः ।  
निज-नायकम् अतिकृपणं कथयति कुग्राम इव विरलः ॥गस्स्_३७१॥  
  
पथिक कथं चपलोज्ज्वलम् अम्बुद-जल-बिन्दु-निह्वहम् अविषह्यम् ।  
मयपुर-कनक-द्रवम् इव शिव-शर-शिखि-भावितं सहसे ॥गस्स्_३७२॥  
  
पथिकं श्रमेण सुप्तं दर-तरला तरुणि सुमधुर-च्छाया ।  
व्यालम्बमान-वेणिः सुखयसि शाखेव सारोहा ॥गस्स्_३७३॥  
  
प्रददाति नापरासां प्रवेशम् अपि पीन-तुङ्ग-जघनोरूः ।  
या लुप्त-कील-भावं याता हृदि बहिर् अदृश्यासि ॥गस्स्_३७४॥  
  
प्रातर् निद्राति यथा यथात्मजा लुलित-निःसहैर् अङ्गैः ।  
जामातरि मुदित-मनास् तथा तथा सादरा श्वश्रूः ॥गस्स्_३७५॥  
  
प्रणय-चलितो ऽपि सकपट-कोप-कटाक्षैर् मयाहित-स्तम्भः ।  
त्रास-तरलो गृहीतः सहास-रभसं प्रियः कण्ठे ॥गस्स्_३७६॥  
  
प्रिय-दुर्नयेन हृदय स्फुटसि यदि स्फुटनम् अपि तव श्लाघ्यम् ।  
तत्-केलि-समर-तल्पी-कृतस्य वसनाञ्चलस्येव ॥गस्स्_३७७॥  
  
पवनोपनीत-सौरभ-दूरोदक-पूर-पद्मिनी-लुब्धः ।  
अपरीक्षित-स्वपक्षो गन्ता हन्तापदं मधुपः ॥गस्स्_३७८॥  
  
प्रेम-लघू-कृत-केशव- वक्षो-भर-विपुल-पुलक-कुच-कलशा ।  
गोवर्धन-गिरि-गुरुतां मुग्ध-वधूर् निभृतम् उपहसति ॥गस्स्_३७९॥  
  
प्रिय-विरह-निःसहायाः सहज-विपक्षाभिर् अपि सपत्नीभिः ।  
रक्ष्यन्ते हरिणाक्ष्याः प्राणा गृह-भङ्ग-भीताभिः ॥गस्स्_३८०॥  
  
प्रकटयसि रागम् अधिकं लपनम् इदं वक्रिमाणम् आवहति ।  
प्रीणयति च प्रतिपदं दूति शुकस्येव दयितस्य ॥गस्स्_३८१॥  
  
प्रविशन्त्याः प्रिय-हृदयं बालायाः प्रबल-यौवत-व्याप्तम् ।  
नव-निशित-दर-तरङ्गित-नयन-मयेनासिना पन्थाः ॥गस्स्_३८२॥  
  
प्रणयापराध-रोष-प्रसाद-विश्वास-केलि-पाण्डित्यैः ।  
रूढ-प्रेमा ह्रियते किं बाला-कुतुक-मात्रेण ॥गस्स्_३८३॥  
  
पूर्वैर् एव चरितैर् जरतो ऽपि पूज्यता भवतः ।  
मुञ्च मदम् अस्य गन्धाद् युवभिर् गज गऊजनीयो ऽसि ॥गस्स्_३८४॥  
  
प्रथमं प्रवेशिता या वासागारं कथञ्चन सखीभिः ।  
न शृणोतीव प्रातः सा निर्गमनस्य सङ्केतम् ॥गस्स्_३८५॥  
  
पूजा विना प्रतिष्ठां नास्ति न मन्त्रं विना प्रतिष्ठा च ।  
तद्-उभय-विप्रतिपन्नः पश्यतु गीर्-वाण-पाषाणम् ॥गस्स्_३८६॥  
  
पूर्वाधिको गृहिण्यां बहु-मानः प्रेम-नर्म-विश्वासः ।  
भीर् अधिकेयं कथयति रागं बाला-विभक्तम् इव ॥गस्स्_३८७॥  
  
पुलिकत-कठोर-पीवर-कुच-कलशाश्लेष-वेदनाभिज्ञः ।  
शम्भोर् उपवीत-फणी वाञ्छति मान-ग्रहं देव्याः ॥गस्स्_३८८॥  
  
प्रिय आयातो दूराद् इति या प्रीतिर् बभूव गेहिन्याः ।  
पथिकेभ्यः पूर्वागत इति गर्वात् सापि शत-शिखरा ॥गस्स्_३८९॥  
  
पृष्ठं प्रयच्छ मा स्पृश दूराद् अपसर्प विहित-वैमुख्य ।  
त्वाम् अनुधावति तरणिस् तद् अपि गुणाकर्ष-तरलेयम् ॥गस्स्_३९०॥  
  
प्रियया कुङ्कुम-पिञ्जर-पाणि-द्वय-योजनाङ्कितं वासः ।  
प्रहितं मां याच्ञाञ्जलि-सहस्र-करणाय शिक्षयति ॥गस्स्_३९१॥  
  
प्राचीरान्तरितेयं प्रियस्य वदनेऽधरं समर्पयति ।  
प्राग्-गिरि-पिहिता रात्रिः सन्ध्या-रागं दिनस्येव ॥गस्स्_३९२॥  
  
पर-पति-निर्दय-कुलटाशोषित शठ नेष्यता न कोपेन ।  
दग्ध-ममतोपतप्ता रोदिमि तव तानवं वीक्ष्य ॥गस्स्_३९३॥  
  
प्राङ्गण एव कदा मां श्लिष्यन्ती मन्य्-कम्पि-कुच-कलशा ।  
अंस-निषण्ण-मुखी सा स्नपयति बाष्पेण मम पृष्ठम् ॥गस्स्_३९४॥  
  
प्रेतैः प्रशस्त-सत्त्वा साश्रु वृकैर् वीक्षिता स्खलद्-ग्रासैः ।  
चुम्बति मृतस्य वदनं भूत-मुखोल्केक्षितं बाला ॥गस्स्_३९५॥  
  
पिशुनः खलु सुजनानां खलम् एव पुरो विधाय जेतव्यः ।  
कृत्वा ज्वरम् आत्मीयं जिगाय बाणं रणे विष्णुः ॥गस्स्_३९६॥  
  
पिब मधुप बकुल-कलिकां दूरे रसनाग्र-मात्रम् आधाय ।  
अधर-विलेप-समाप्ये मधुनि मुधा वदनम् अर्पयसि ॥गस्स्_३९७॥  
  
प्रायेणैव हि मलिना मलिनानाम् आश्रयत्वम् उपयान्ति ।  
कालिन्दी-पुट-भेदः कालिय-पुट-भेदनं भवति ॥गस्स्_३९८॥  
  
पश्य प्रिय-तनु-विघटन-भयेन शशि-मौलि-देह-संलग्ना ।  
सुभगैक-दैवतम् उमा शिरसा भागीरथीं वहति ॥गस्स्_३९९॥  
  
पथिक-वधू-जन-लोचन-नीर-नदी-मातृक-प्रदेशेषु ।  
धन-मण्डलम् आखण्डल-धनुषा कुण्डलितम् इव विधिना ॥गस्स्_४००॥  
  
प्रतिवेशि-मित्र-बन्धुषु दूरात् कृच्छ्रागतो ऽपि गेहिन्या ।  
अतिकेलि-लम्पटया दिनम् एकम् अगोपि गेह-पतिः ॥गस्स्_४०१॥  
  
पर-पट इव रजकीभिर् मलिनो भुक्त्वापि निर्दयं ताभिः ।  
अर्थ-ग्रहणेन विना जघन्य मुक्तो ऽसि कुलटाभिः ॥गस्स्_४०२॥  
  
इति विभाव्याख्या-समेता प-कार-व्रज्या ॥  
  
  
**********************************************************  
  
  
ब-कार-व्रज्या  
  
बहु-योषिति लाक्षारुण-शिरसि वयस्येन दयित उपहसिते ।  
तत्-काल-कलित-लज्जा पिशुनयति सखीषु सौभाग्यम् ॥गस्स्_४०३॥  
  
बन्धन-भाजो ऽमुष्याश् चिकुर-कलापस्य मुक्तमानस्य ।  
सिन्दूरित-सीमन्त-च्छलेन हृदयं विदीर्णम् इव ॥गस्स्_४०४॥  
  
बलम् अपि वसति मयीति श्रेष्ठिनि गुरु-गर्व-गद्गदं वदति ।  
तज्-जायया जनानां मुखम् ईक्षितम् आवृत-स्मितया ॥गस्स्_४०५॥  
  
बलवद् अनिलोपनीत-स्फुटित-नवाम्भोज-सौरभो मधुपः ।  
आकृष्यते नलिन्या नासा-निक्षिप्त-बडिश-रज्जुर् इव ॥गस्स्_४०६॥   
बाणं हरिर् इव कुरुते सुजनो बहुदोषम् अप्य् अदोषम् इव ।  
यावद् दोषं जाग्रति मलिम्लुचा इव पुनः पिशुनाः ॥गस्स्_४०७॥  
  
बौद्धस्येव क्षणिको यद्यपि बहु-वल्लभस्य तव भावः ।  
भग्ना भग्ना भ्रूर् इव न तु तस्या विघटते मैत्री ॥गस्स्_४०८॥  
  
बाष्पाकुलं प्रलपतोर् गृहिणि निवर्तस्व कान्त गच्छेति ।  
यातं दम्पत्योर् दिनम् अनुगमनावधि सरस्-तीरे ॥गस्स्_४०९॥  
  
बाला-विलास-बन्धान् अप्रभवन् मनसि चिन्तयन् पूर्वम् ।  
सम्मान-वर्जितां तां गृहिणीम् एवानुशोचामि ॥गस्स्_४१०॥  
  
इति विभाव्याख्या-समेता ब-कार-व्रज्या ॥  
  
  
**********************************************************  
  
  
भ-कार-व्रज्या  
  
भ्रमसि प्रकटयसि रदं करं प्रसारयसि तृणम् अपि श्रयसि ।  
धिङ् मानं तव कुञ्जर जीवं न जुहोषि जठराग्नौ ॥गस्स्_४११॥  
  
भूतिमयं कुरुतेऽग्निस् तृणम् अपि संलग्नम् एनम् अपि भजतः ।  
सैव सुवर्ण दशा ते शङ्के गरिमोपरोधेन ॥गस्स्_४१२॥  
  
भवति निदाघे दीर्घे यथेह यमुनेव यामिनी तन्वी ।  
द्वीपा इव दिवसा अपि तथा क्रमेण प्रथीयांसः ॥गस्स्_४१३॥  
  
भवता महति स्नेहानलेऽर्पिता पथिक हेम-गुटिकेव ।  
तन्वी हस्तेनापि स्प्रष्टुम् अशुद्धैर् न सा शक्या ॥गस्स्_४१४॥  
  
भूमि-लुलितैक-कुण्डलम् उत्तंसित-काण्ड-पटम् इयं मुग्धा ।  
पश्यन्ती निःश्वासैः क्षिपति मनोरेणु-पूरम् अपि ॥गस्स्_४१५॥  
  
भवतालिङ्गि भुजङ्गी जातः किल भोगि-चक्रवर्ती त्वम् ।  
कञ्चुक वनेचरी-स्तनम् अभिलषतः स्फुरति लघिमा ते ॥गस्स्_४१६॥  
  
भैक्ष-भुजा पल्ली-पतिर् इति स्तुतस् तद्-वधू-सुदृष्टेन ।  
रक्षक जयसि यद् एकः शून्ये सुर-सदसि सुखम् अस्मि ॥गस्स्_४१७॥  
  
भोगाक्षमस्य रक्षां दृङ्-मात्रेणैव कुर्वतो ऽनभिमुखस्य ।  
वृद्धस्य प्रमदापि श्रीर् अपि भृत्यस्य भोगाय ॥गस्स्_४१८॥  
  
भवितासि रजनि यस्याम् अध्व-श्रम-शान्तये पदं दधतीम् ।  
स बलाद् वलयित-जङ्घा-बद्धां माम् उरसि पातयति ॥गस्स्_४१९॥  
  
भूषणतां भजतः सखि कषण-विशुद्धस्य जात-रूपस्य ।  
पुरुषस्य च कनकस्य च युक्तो गरिमा सरागस्य ॥गस्स्_४२०॥  
  
भस्म-पुरुषेऽपि गिरिशे स्नेहमयी त्वम् उचितेन सुभगासि ।  
मोघस् त्वयि जनवादो यद् ओषधि-प्रस्थ-दुहितेति ॥गस्स्_४२१॥  
  
भय-पिहितं बालायाः पीवरम् ऊरु-द्वयं स्मरोन्निद्रः ।  
निद्रायां प्रेमार्द्रः पश्यति निःश्वस्य निःश्वस्य ॥गस्स्_४२२॥  
  
भ्रमरीव कोष-गर्भे गन्ध-हृता कुसुमम् अनुसरन्ती त्वाम् ।  
अव्यक्तं कूजन्ती सङ्केतं तमसि सा भ्रमति ॥गस्स्_४२३॥  
  
भ्रामं भ्रामं स्थितया स्नेहे तव पयसि तत्र तत्रैव ।  
आवर्त-पतित-नौकायितम् अनया विनयम् अपनीय ॥गस्स्_४२४॥  
  
भ्रमयसि गुणमयि कण्ठ-ग्रह-योग्यानात्म-मन्दिरोपान्ते ।  
हालिक-नन्दिनि तरुणान् ककुद्मिनो मेढि-रज्जुर् इव ॥गस्स्_४२५॥  
  
भाल-नयनेऽग्निर् इन्दुर् मौलौ गात्रे भुजङ्ग-मणि-दीपाः ।  
तद् अपि तमो-मय एव त्वम् ईश कः प्रकृतिम् अतिशेते ॥गस्स्_४२६॥  
  
इति विभाव्याख्या-समेता भ-कार-व्रज्या ॥  
  
  
**********************************************************  
  
  
म-कार-व्रज्या  
  
मधु-मद-वीत-व्रीडा यथा यथा लपति सम्मुखं बाला ।  
तन्-मुखम् अजात-तृप्तिस् तथा तथा वल्लभः पिबति ॥गस्स्_४२७॥  
  
मित्रैर् आलोच्य समं गुरु कृत्वा कदनम् अपि समारब्धः ।  
अर्थः सताम् इव हतो मुख-वैलक्ष्येण मानो ऽयम् ॥गस्स्_४२८॥  
  
मम रागिणो मनस्विनि करम् अर्पयतो ददासि पृष्ठम् अपि ।  
यदि तद् अपि कमल-बन्धोर् इव मन्ये स्वस्य सौभाग्यम् ॥गस्स्_४२९॥  
  
मा स्पृश माम् इति सकुपितम् इव भणितं व्यञ्जिता न च व्रीडा ।  
आलिङ्गितया सस्मितमुक्तम् अनाचार किं कुरुषे ॥गस्स्_४३०॥  
  
मूलानि च निचुलानां हृदयानि च कूल-वसति-कुलटानाम् ।  
मुदिर-मदिरा-प्रमत्ता गोदावरि किं विदारयसि ॥गस्स्_४३१॥  
  
मलय-द्रुम-साराणाम् इव धीराणां गुण-प्रकर्षो ऽपि ।  
जड-समय-निपतितानाम् अनादरायैव न गुणाय ॥गस्स्_४३२॥  
  
मधुमथन-मौलि-माले सखि तुलयसि तुलसि किं मुधा राधाम् ।  
यत् तव पदम् अदसीयं सुरभयितुं सौरभोद्भेदः ॥गस्स्_४३३॥  
  
मयि यास्यति कृत्वावधि-दिन-सङ्ख्यं चुम्बनं तथाश्लेषम् ।  
प्रिययानुशोचिता सा तावत् सुरताक्षमा रजनी ॥गस्स्_४३४॥  
  
मृगमद-निदानम् अटवी कुङ्कुमम् अपि कृषक-वाटिका वहति ।  
हट्टविलासिनि भवती परम् एका  पौर-सर्वस्वम् ॥गस्स्_४३५॥  
  
मधु-दिवसेषु  भ्राम्यन् यथा विशति मानसं भ्रमरः ।  
सखि लोह-कण्टक-निभस् तथा मदन-विशिखो ऽपि ॥गस्स्_४३६॥  
  
मयि चलिते तव मुक्ता दृशः स्वभावात् प्रिये स-पानीयाः ।  
सत्यम् अमूल्याः सद्यः प्रयान्ति मम हृदय-हारत्वम् ॥गस्स्_४३७॥  
  
मुग्धे मम मनसि शराः स्मरस्य पञ्चापि सन्ततं लग्नाः ।  
शङ्के स्तन-गुटिका-द्वयम् अर्पितम् एतेन तव हृदये ॥गस्स्_४३८॥  
  
मधुमथन-वदन-विनिहित-वंशी-सुषिरानुसारिणो रागाः ।  
हन्त हरन्ति मनो मम नलिका-विशिखाः स्मरस्येव ॥गस्स्_४३९॥  
  
महतोः सुवृत्तयोः सखि हृदय-ग्रह-योग्ययोः समुच्छ्रितयोः ।  
सज्जनयोः स्तनयोर् इव निरन्तरं सङ्गतं भवति ॥गस्स्_४४०॥  
  
मम वारितस्य बहुभिर् भूयो भूयः स्वयं च भावयतः ।  
जातो दिशीव तस्यां सखे न विनिवर्तते मोहः ॥गस्स्_४४१॥  
  
मग्नो ऽसि नर्मदाया रसे हृतो वीचि-लोचन-क्षेपैः ।  
यद्य् उच्यसे तरुवर भ्रष्टो भ्रंशो ऽपि ते श्लाघ्यः ॥गस्स्_४४२॥  
  
मेनाम् उल्लासयति स्मेरयति हरिं गिरिं च विमुखयति ।  
कृत-कर-बन्ध-विलम्बः परिणयने गिरिश-कर-कम्पः ॥गस्स्_४४३॥  
  
मधु-गन्धि घर्म-तिम्यत्-तिलकं स्खलद्-उक्तिं घूर्ण-दरुणाक्षम् ।  
तस्याः कदाधरामृतम् आननम् अवधूय पास्यामि ॥गस्स्_४४४॥  
  
मेदिन्यां तव निपतति न पदं बहु-वल्लभेति गर्वेण ।  
आश्लिष्य कैर् न तरुणैस् तुरीव वसनैर् विमुक्तासि ॥गस्स्_४४५॥  
  
मूले निसर्ग-मधुरं समर्पयन्तो रसं पुरो विरसाः ।  
इक्षव इव पर-पुरुषा विविधेषु रसेषु विनिधेयाः ॥गस्स्_४४६॥  
  
महति स्नेहे निहितः कुसुमं बहु दत्तम् अर्चितो बहुशः ।  
वक्रस् तद् अपि शनैश्चर इव सखि दुष्ट-ग्रहो दयितः ॥गस्स्_४४७॥  
  
मा शबर-तरुणि पीवर-वक्षोरुहयोर् भरेण भज गर्वम् ।  
निर्मोकैर् अपि शोभा ययोर् भुजङ्गीभिर् उन्मुक्तैः ॥गस्स्_४४८॥  
  
मम कुपितायाश् छायां भूमाव् आलिङ्ग्य सखि मिलत्-पुलकः ।  
स्नेहमयत्वम् अनुज्झन् करोति किं नैष माम् अरुषम् ॥गस्स्_४४९॥  
  
मुषित इव क्षण-विरहे रिपुर् इव कुसुमेषु-केलि-सङ्ग्रामे ।  
दास इव श्रम-समये भजन् नताङ्गीं न तृप्यामि ॥गस्स्_४५०॥  
  
मुञ्चसि किं मानवतीं व्यवसायाद् द्विगुण-मन्यु-वेगेति ।  
स्नेह-भवः पयसाग्निः सान्त्वेन च रोष उन्मिषति ॥गस्स्_४५१॥  
  
मलयजम् अपसार्य घनं वीजन-विघ्नं विधाय बाहुभ्याम् ।  
स्मर-सन्तापाद् अगणित-निदाघम् आलिङ्गते मिथुनम् ॥गस्स्_४५२॥  
  
महतो ऽपि हि विश्वासान् महाशया दधति नाल्पम् अपि लघवः ।  
संवृणुतेऽद्री-नुदधिर् निदाघ-नद्यो न भेकम् अपि ॥गस्स्_४५३॥  
  
मधु-धारेव न मुञ्चसि मानिनि रूक्षापि माधुरीं सहजाम् ।  
कृत-मुख-भङ्गापि रसं ददासि मम सरिद् इवाम्भोधेः ॥गस्स्_४५४॥  
  
मदनाकृष्ट-नुर्ज्या-घातैर् इव गृहिणि पथिक-तरुणानाम् ।  
वीणा-तन्त्री-क्वाणैः केषां न विकम्पते चेतः ॥गस्स्_४५५॥  
  
मम भयम् अस्याः कोपो निर्वेदो ऽस्या ममापि मन्दाक्षम् ।  
जातं क्व चान्तरिक्षे स्मित-संवृति-नमित-कन्धरयोः ॥गस्स्_४५६॥  
  
मुक्ताम्बरैव धावतु निपततु सहसा त्रिमार्गगा वास्तु ।  
इयम् एव नर्मदा मम वंश-प्रभवानुरूप-रसा ॥गस्स्_४५७॥  
  
मृगमद-लेपनम् एनं नील-निचोलैव निशि निषेव त्वम् ।  
कालिन्द्याम् इन्दीवरम् इन्दिन्दिर-सुन्दरीव सखि ॥गस्स्_४५८॥  
  
मम सख्या नयन-पथे मिलितः शक्तो न कश्चिद् अपि चलितुम् ।  
पतितो ऽसि पथिक विषमे घट्ट-कुटीयं कुसुम-केतोः ॥गस्स्_४५९॥  
  
महता प्रियेण निर्मितम् अप्रियम् अपि सुभग सह्यतां याति ।  
सुत-सम्भवेन यौवन-विनाशनं न खलु खेदाय ॥गस्स्_४६०॥  
  
मान-ग्रह-गुरु-कोपाद् अनु दयितात्य् एव रोचते मह्यम् ।  
काञ्चनमयी विभूषा दाहाञ्चित-शुद्ध-भावेव ॥गस्स्_४६१॥  
  
इति विभाव्याख्या-समेता म-कार-व्रज्या ॥  
  
  
**********************************************************  
  
  
य-कार-व्रज्या  
  
यूनः कण्टक-विटपानि विआञ्चल-ग्राहिणस् त्यजन्ती सा ।  
वन इव पुरेऽपि विचरति पुरुषं त्वाम् एव जानन्ती ॥गस्स्_४६२॥  
  
युष्मासूपगताः स्मो विबुधा वाङ्-मात्र-पाटवेन वयम् ।  
अन्तर्भवति भवत्स्व् अपि नाभक्तस् तन् न विज्ञातम् ॥गस्स्_४६३॥  
  
यत्र न दूती यत्र स्निग्धा न दृशो ऽपि निपुणया निहिताः ।  
न गिरो ऽद्यापि व्यक्तीकृतः स भावो ऽनुरागेण ॥गस्स्_४६४॥  
  
या नीयते सपत्न्य् प्रविश्य यावर्जिता भुजङ्गेन ।  
यमुनाया इव तस्याः सखि मलिनं जीवनं मन्ये ॥गस्स्_४६५॥  
  
यस्मिन्न्  अयशो ऽपि यशो ह्रीर् विघ्नो मान एव दौःशील्यम् ।  
लघुता गुणज्ञता किं नवो युवा सखि न ते दृष्टः ॥गस्स्_४६६॥  
  
यद् वीक्ष्यते खलानां माहात्म्यं क्वापि दैव-योगेन ।  
काकानाम् इव शौक्ल्यं तद् अपि हि न चिराद् अनर्थाय ॥गस्स्_४६७॥  
  
यत् खलु खल-मुख-हुत-वह-विनिहितम् अपि शुद्धिम् एव परमेति ।   
तद् अनल-शौचम् इवांशुकम् इह लोके दुर्लभं प्रेम ॥गस्स्_४६८॥  
  
यन् नावधिम् अर्थयते पाथेयार्थं ददाति सर्वस्वम् ।  
तेनानयाति-दारुण-शङ्काम् आरोपितं चेतः ॥गस्स्_४६९॥  
  
यूनाम् ईर्ष्या-वैरं वितन्वता तरुणि चक्र-रुचिरेण ।  
तव जगह्नेनाकुलिता निखिला पल्ली खलेनेव ॥गस्स्_४७०॥  
  
यावज् जीवन-भावी तुल्याशयोयोर् नितान्त-निर्भेदः ।  
नदयोर् इवैष युवयोः सङ्गो रसम् अधिकम् आवहतु ॥गस्स्_४७१॥  
  
यन् निहितां शेखरयसि मालां सा यातु शठ भवन्तम् इति ।  
प्रहरन्तीं शिरसि पदा स्मरामि तां गर्व-गुरु-कोपाम् ॥गस्स्_४७२॥  
  
यौवन-गुप्तिं पत्यौ बन्धुषु मुग्धत्वम् आर्जवं गुरुषु ।  
कुर्वाणा हलिक-वधूः प्रशस्यते व्याजतो युवभिः ॥गस्स्_४७३॥  
  
यो न गुरुभिर् न मित्रैर् न विवेकेनापि नैव रिपु-हसितैः ।  
नियमित-पूर्वः सुन्दरि स विनीतत्वं त्वया नीतः ॥गस्स्_४७४॥  
  
यन्-मूलम् आर्द्रम् उदकैः कुसुमं प्रतिपर्व फल-भरः परितः ।  
द्रुम तन् माद्यसि वीची-परिचय-परिणामम् अविचिन्त्य ॥गस्स्_४७५॥  
  
यस्याङ्के स्मर-सङ्गर-विश्रान्ति-प्राञ्जला सखी स्वपिति ।  
स वहतु गुणाभिमानं मदन-धनुर्-वल्लि-चोल इव ॥गस्स्_४७६॥  
  
यदि दान-गन्ध-मात्राद् वसन्ति सप्त-च्छदेऽपि दन्तिन्यः ।  
किम् इति मद-पङ्क-मलिनां करी कपोल-स्थलीं वहति ॥गस्स्_४७७॥  
  
यद्-अवधि विवृद्ध-मात्रा विकसित-कुसुमोत्करा शण-श्रेणी ।  
पीतांशुक-प्रियेयं तदवधि पल्ली-पतेः पुत्री ॥गस्स्_४७८॥  
  
यमुना-तरङ्ग-तरलं न कुवलयं कुसुम-लावि तव सुलभम् ।  
यदि सौरभानुसारी झङ्कारी भ्रमति न भ्रमरः ॥गस्स्_४७९॥  
  
इति विभाव्याख्या-समेता य-कार-व्रज्या ॥  
  
  
**********************************************************  
  
  
र--कार-व्रज्या  
  
राज्याभिषेक-सलिल-क्षालित-मौलेः कथासु कृष्णस्य ।  
गर्व-भर-मन्थराक्षी पश्यति पद-पङ्कजं राधा ॥गस्स्_४९०॥  
  
रति-कलह-कुपित-कान्ता-कर-चिकुराकर्ष-मुदित-गृह-नाथम् ।  
भवति भवनं तद् अन्यत् प्राग्-वंशः पर्ण-शाला वा ॥गस्स्_४९१॥  
  
रोगो राजायत इति जनवादं सत्यम् अद्य कलयामि ।  
आरोग्य-पूर्वकं त्वयि तल्प-प्रान्तागते सुभग ॥गस्स्_४९२॥  
  
रुद्ध-स्वरस-प्रसरस्यालिभिर् अग्रे नतं प्रियं प्रति मे ।  
स्रोतस इव निम्नं प्रति रागस्य द्विगुण आवेगः ॥गस्स्_४९३॥  
  
रूपम् इदं कान्तिर् असाव् अयम् उत्कर्षः सुवर्ण-रचनेयम् ।   
दुर्गत-मिलिता ललिते भ्रमसि प्रतिमन्दिर-द्वारम् ॥गस्स्_४९४॥  
  
रचिते निकुञ्ज-पत्रैर् भिक्षुक-पात्रे ददाति सावज्ञम् ।  
पर्युषितम् अपि सुतीक्ष्ण-श्वास-कदुष्णं वधूर् अन्नम् ॥गस्स्_४९५॥  
  
रक्षति न खलु निज-स्थितिम् अलघुः स्थापयति नायकः स यथा ।  
तिष्ठति तथैव तद्-गुण-विद्धेयं हार-यष्ठिर् इव ॥गस्स्_४९६॥  
  
राजसि कृशाङ्गि मङ्गल-कलशी सहकार-पल्लवेनेव ।  
तेनैव चुम्बित-मुखी प्रथमाविर्भूत-रागेण ॥गस्स्_४९७॥  
  
रूप-गुण-हीन-हार्या भवति लघुर् धूलिर् अनिल-चपलेव ।  
प्रथयति पृघु-गुण-नेया तरुणी तरणिर् इव गरिमाणम् ॥गस्स्_४९८॥  
  
रागे नवे विजृम्भति विरह-क्रम-मन्द-मन्द-मन्दाक्षे ।  
सस्मित-सलज्जम् ईक्षितम् इदम् इष्टं सिद्धम् आचष्टे ॥गस्स्_४९९॥  
  
रोषो ऽपि रसवतीनां न कर्कशो वा चिरानुबन्धी वा ।  
वर्षाणाम् उपलो ऽपि हि सुस्निग्धः क्षणिक-कल्पश् च ॥गस्स्_५००॥  
  
रोदनम् एतद् धन्यं सखि किं बहु मृत्युर् अपि ममानर्घः ।  
स्वप्नेनेव हि विहितो नयन-मनो-हारिणा तेन ॥गस्स्_५०१॥  
  
रोषेणैव मया सखि वक्रो ऽपि ग्रन्थिलो ऽपि कठिनो ऽपि ।  
ऋजुताम् अनीयतायं सद्यः स्वेदेन वंश इव ॥गस्स्_५०२॥  
  
रजनीम् इयम् उपनेतुं पितृ-प्रसूः प्रथमम् उपतस्थे ।  
रञ्जयति स्वयम् इन्दुं कुनायकं दुष्ट-दूतीव ॥गस्स्_५०३॥  
  
इति विभाव्याख्या-समेता र-कार-व्रज्या ॥  
  
  
**********************************************************  
  
  
ल-कार-व्रज्या  
  
लग्नासि कृष्ण-वर्त्मनि सुस्निग्धे वर्ति हन्त दग्धासि ।  
अयम् अखिल-नयन-सुभगो नु भुक्त-मुक्तां पुनः स्पृशति ॥गस्स्_५०४॥  
  
लक्ष्मीः शिक्षयति गुणान् अमून् पुनर् दुर्गतिर् विधूनयति ।  
पूर्णो भवति सुवृत्तस् तुषार-रुचिर् अपचये वक्रः ॥गस्स्_५०५॥  
  
लूना-तन्तु-निरुद्ध-द्वारः शून्यालयः पतत्-पतगः ।  
पथिके तस्मिन्न् अञ्चल-पिहित-मुखो रोदितीव सखि ॥गस्स्_५०६॥  
  
लग्नं जघने तस्याः सुविशाले कलित-करि-कर-क्रीडे ।  
वप्रे सक्तं द्विपम् इव शृङ्गारस् त्वां विभूषयति ॥गस्स्_५०७॥  
  
लिप्तं न मुखं नाङ्गं न पक्षती न चरणाः परागेण ।  
अस्पृशतेव नलिन्या विदग्ध-मधुपेन मधु पीतम् ॥गस्स्_५०८॥  
  
लग्नं जघने तस्याः शुष्यति नख-लक्ष्म मानसं च मम ।  
भुक्तम् अविशदम् अवेदनम् इदम् अधिक-सराग-साबाधम् ॥गस्स्_५०९॥  
  
लज्जयितुम् अखिल-गोपी-निपीत-मनसं मधुद्विषं राधा ।  
अज्ञेव पृच्छति कथां शम्भोर् दयितार्ध-तुष्टस्य ॥गस्स्_५१०॥  
  
लक्ष्मी-निःश्वासानल-पिण्डी-कृत-दुग्ध-जलधि-सार-भुजः ।  
क्षीर-निधि-तीर-सुदृशो यशांसि गायन्ति राधायाः ॥गस्स्_५११॥  
  
लीलागारस्य बहिः सखीषु चरणातिथौ मयि प्रियया ।  
प्रकटीकृतः प्रसादो दत्त्वा वातायने व्यजनम् ॥गस्स्_५१२॥  
  
इति विभाव्याख्या-समेता ल-कार-व्रज्या ॥  
  
  
**********************************************************  
  
  
व-कार-व्रज्या  
  
वर्ण-हृतिर् न ललाटे न लुलितम् अङ्गं न चाधरे दंशः ।  
उत्पलम् अहारि वारि च न स्पृष्टम् उपाय-चतुरेण ॥गस्स्_५१३॥  
  
विविधायुध-व्रणार्बुद-विषमे वक्षः-स्थले प्रियतमस्य ।  
श्रीर् अपि वीर-वधूर् अपि गर्वोत्पुलका सुखं स्वपिति ॥गस्स्_५१८॥  
  
वैमुख्येऽपि विमुक्ताः शरा इवान्याय-योधिनो वितनोः ।  
भिन्दन्ति पृष्ठ-पतिताः प्रिय हृदयं मम तव श्वासाः ॥गस्स्_५१९॥  
  
व्यक्तम् अधुना समेतः खण्डो मदिराक्षि दशन-वसने ते ।  
यन् नव-सुधैक-सारे लोभिनि तत् किम् अपि नाद्राक्षम् ॥गस्स्_५२०॥  
  
वीजयतोर् अन्योन्यं यूनोर् वियुतानि सकल-गात्राणि ।  
सन् मैत्रीव श्रोणी परं निदाघेऽपि न विघटिता ॥गस्स्_५२१॥  
  
व्यारोषं मानिन्यास् तमो दिवः कासरं कलम् अभूमेः ।  
बद्धम् अलिं च नलिन्याः प्रभात-सन्ध्यापसारयति ॥गस्स्_५२२॥  
  
वक्षसि विजृम्भमाणे स्तन-भिन्नं त्रुटति कञ्चुकं तस्याः ।  
पूर्व-दयितानुरागस् तव हृदि न मनाग् अपि त्रुटति ॥गस्स्_५२३॥  
  
व्यक्तिम् अवेक्ष्य तद् अन्यां तस्याम् एवेति विदितम् अधुना तु ।  
हर्म्य-हरि-मुखम् इव त्वाम् उभयोः साधारणं वेद्मि ॥गस्स्_५२४॥  
  
व्यजनस्येव समीपे गतागतैस् ताप-हारिणो भवतः ।  
अञ्चलम् इव चञ्चलतां मम सख्याः प्रापितं चेतः ॥गस्स्_५२५॥  
  
वितरन्ती रसम् अन्तर् ममार्द्र-भावं तनोषि तनु-गात्रि ।  
अन्तः-सलिला सरिद् इव यन् निवससि बहिर् अदृश्यापि ॥गस्स्_५२६॥  
  
विहित-विविधानुबन्धो मानोन्नतयावधीरितो मानी ।  
लभते कुतः प्रबोधं स जागरित्वैव निद्राणः ॥गस्स्_५२७॥  
  
व्रीडा-विमुखीं वीत-स्नेहाम् आशङ्क्य काकु-वाङ्-मधुरः ।  
प्रेमार्द्र-सापराधां दिशति दृशं वल्लभे बाला ॥गस्स्_५२८॥  
  
वक्षः-प्रणयिनि सान्द्र-श्वासे वाङ्-मात्र-सुभटि घन-घर्मे ।  
सुतनु ललाट-निवेशित-ललाटिके तिष्ठ विजितासि ॥गस्स्_५२९॥  
  
विचरति परितः कृष्णे राधायां राग-चपल-नयनायाम् ।  
दश-दिग्-वेध-विशुद्धं विशिखं विदधाति विषमेषुः ॥गस्स्_५३०॥  
  
विमुखे चतुर्मुखे श्रितवति चानीश-भावम् ईशेऽपि ।  
मग्न-मही-निस्तारे हरिः परं स्तब्ध-रोमाभूत् ॥गस्स्_५३२॥  
  
वापी-कच्छे वासः कण्टक-वृतयः सजागरा भ्रमराः ।  
केतक-विटप किम् एतैर् ननु वारय मञ्जरी-गन्धम् ॥गस्स्_५३३॥  
  
विचलसि मुग्धे विधृता यथा तथा विशसि हृदय-मदये मे ।  
शक्तिः प्रसून-धनुषः प्रकम्प-लक्ष्यं स्पृशन्तीव ॥गस्स्_५३४॥  
  
विहितआसम-शर-समरो जित-गाङ्गेय-च्छविः कृताटोपः ।  
पुरुषायिते विराजति देहस् तव सखि शिखण्डीव ॥गस्स्_५३५॥  
  
वृति-विवर-निर्गतस्य प्रमदा-बिम्बाधरस्य मधु पिबते ।  
अवधीरित-पीयूषः स्पृहयति देवाधिराजो ऽपि ॥गस्स्_५३६॥  
  
वासित-मधुनि वधूनाम् अवतंसे मौलि-मण्डने यूनाम् ।  
विलसति सा पुरु-कुसुमे मधुपीव वन-प्रसूनेषु ॥गस्स्_५३७॥  
  
व्रीडा-प्रसरः प्रथमं तद् अनु च रस-भाव-पुष्ट-चेष्टेयम् ।  
जवनी-विनिर्गमाद् अनु नटीव दयिता मनो हरति ॥गस्स्_५३८॥  
  
वाससि हरिद्रयेव त्वयि गौराङ्ग्या निवेशितो रागः ।  
पिशुनेन सो ऽपनीतः सहसा पतता जलेनेव ॥गस्स्_५३९॥  
  
विष्वग्-विकासि-सौरभ-रागान्ध-व्याघ-बाधनीयस्य ।  
क्वचिद् अपि कुरङ्ग भवतो नाभीम् आदाय न स्थानम् ॥गस्स्_५४०॥  
  
वट-कुटज-शाल-शाल्मलि-रसाल-बहु-सार-सिन्धु-वाराणाम् ।  
अस्ति भिदा मलयाचल-सम्भव-सौरभ्य-साम्येऽपि ॥गस्स्_५४१॥  
  
विनिहित-कपर्द-कोटिं चापल-दोषेण शङ्करं त्यक्त्वा ।  
वटम् एकम् अनुसरन्ती जाह्नवि लुठसि प्रयाग-तटे ॥गस्स्_५४२॥  
  
वेद चतुर्णां क्षणदा प्रहराणां सङ्गमं वियोगं च ।  
चरणानाम् इव कूर्मी सङ्कोचम् अपि प्रसारम् अपि ॥गस्स्_५४३॥  
  
वृति-विवरेण विशन्ती सुभग त्वाम् ईक्षितुं सखी दृष्टिः ।  
हरति युव-हृदय-पञ्जर-मध्यस्था मन्मथेषुर् इव ॥गस्स्_५४४॥  
  
विपणितुला-सामान्ये मा गणयैनं निरूपणे निपुण ।  
धर्म-घटो ऽसाव् अधरीकरोति लघुम् उपरि नयति गुरुम् ॥गस्स्_५४५॥  
  
वासर-गम्यम् अनूरोर् अम्बरम् अवनी च वामनैक-पदम् ।  
जलधिर् अपि पोतलङ्घ्यः सतां मनः केन तुलयामः ॥गस्स्_५४६॥  
  
वितत-तमो-मषिलेखालक्ष्मोत्सङ्ग-स्फुटाः कुरङ्गाक्षि ।  
पत्राक्षर-निकरा इव तारा नभसि प्रकाशन्ते ॥गस्स्_५४७॥  
  
विविधाङ्ग-भङ्गिषु गुरुर् नूतन-शिष्यां मनोभवाचार्यः ।  
वेत्र-लतयेव बालां तल्पे नर्तयति रत-रीत्या ॥गस्स्_५४८॥  
  
विपरीतम् अपि रतं ते स्रोतो नद्या इवानुकूलम् इदम् ।  
तट-तरुम् इव मम हृदयं समूलम् अपि वेगतो हरति ॥गस्स्_५४९॥  
  
वैभव-भाजां दूषणम् अपि भूषण-पक्ष एव निक्षिप्तम् ।  
उग्णम् आत्मनाम् अधर्मं द्वेषं च गृणन्ति काणादाः ॥गस्स्_५५०॥  
  
वक्राः कपट-स्निग्धाः मलिनाः कर्णान्तिके प्रसज्जन्तः ।  
कं वञ्चयन्ति न सखे खलाश् च गणिका-कटाक्षाश् च ॥गस्स्_५५१॥  
  
विद्युज्-ज्वाला-वलयित-जलधर-पिठरोदराद् विनिर्यान्ति ।  
विशदौदन-द्युति-मुषः प्रेयसि पयसा समं करकाः ॥गस्स्_५५२॥  
  
व्यजनादिभिर् उपचारैः किं मरु-पथिकस्य गृहिणि विहितैर् मे ।  
तापस् त्वद्-ऊरु-कदली-द्वय-मध्ये शान्ति-मयम् एति ॥गस्स्_५५३॥  
  
वैगुण्येऽपि हि महता विनिर्मितं भवति कर्म शोभायै ।  
दुर्वह-नितम्ब-मन्थरम् अपि हरति नितम्बिनी-नृत्यम् ॥गस्स्_५५४॥  
  
वीक्ष्य सतीनां गणने रेखाम् एकां तया स्व-नामाङ्काम् ।  
सन्तु युवानो हसितुं स्वयम् एवापारि नावरितुम् ॥गस्स्_५५५॥  
  
विन्ध्याचल इव देहस् तव विविधावर्त-नर्मद-नितम्बः ।  
स्थगयति गतिं मुनेर् अपि सम्भावित-रवि-रथ-स्तम्भः ॥गस्स्_५५६॥  
  
वृति-भञ्जन गञ्जन-सह निकामम् उद्दाम दुर्नयाराम ।  
परवाटी-शत-लम्पट दुष्ट-वृष स्मरसि गेहम् अपि ॥गस्स्_५५७॥  
वंशावलम्बनं यद् यो विस्तारो गुणस्य यावनतिः ।  
तज् जालस्य खलस्य च निजाङ्क-सुप्त-प्रणाशाय ॥गस्स्_५५८॥  
  
विन्ध्य-महीधर-शिखरे मुदिर-श्रेणी-कृपाण-मयम् अनिलः ।  
उद्यद्-विद्युज्-ज्योतिः पथिक-वधायैव शातयति ॥गस्स्_५५९॥  
  
व्यालम्बमान-वेणी-धुत-धूलि प्रथमम् अश्रुभिर् धौतम् ।  
आयातस्य पदं मम गेहिन्या तद् अनु सलिलेन ॥गस्स्_५६०॥  
  
वक्षः-स्थल-सुप्ते मम मुखम् उपधातुं न मौलिम् आलभसे ।  
पीनोत्तुङ्ग-स्तन-भर-दूरी-भूतं रत-श्रान्तौ ॥गस्स्_५६१॥  
  
वदन-व्यापारान्तर्भावाद् अनुरक्तमानयन्ती त्वम् ।  
दूति सती-नाशार्थं तस्य भुजङ्गस्य दंष्ट्रासि ॥गस्स्_५६२॥  
  
इति विभाव्याख्या-समेता व-कार-व्रज्या ॥  
  
  
**********************************************************  
  
  
श-कार-व्रज्या  
  
श्रीर् अपि भुजङ्ग-भोगे मोहन-विज्ञेन शीलिता येन ।  
सो ऽपि हरिः पुरुषो यदि पुरुषा इतरेऽपि किं कुर्मः ॥गस्स्_५६३॥  
  
शङ्के या स्थैर्यमयी श्लथयति बाहू मनोभवस्यापि ।  
दर्प-शिलाम् इव भवतीं कतरस् तरुणो विचालयति ॥गस्स्_५६४॥  
  
शार्दूल-नखर-भङ्गुर कठोरतर-जात-रूप-रचनो ऽपि ।  
बालानाम् अपि बालासा यस्यास् त्वम् अपि हृदि वससि ॥गस्स्_५६५॥  
  
श्रुत एव श्रुति-हारिणि रागोत्कर्षेण कण्ठम् अधिवसति ।  
गीत इव त्वयि मधुरे करोति नार्थ-ग्रहं सुतनुः ॥गस्स्_५६६॥  
  
श्रीः श्री-फलेन राज्यं तृण-राजेनाल्प-साम्यतो लब्धम् ।  
कुचयोः सम्यक्-साम्याद् गतो घटश् चक्रवर्तित्वम् ॥गस्स्_५६७॥  
  
श्रोणी भूमाव् अङ्के प्रियो भयं मनसि पति-भुजे मौलिः ।  
गूढश्वासो वदने सुरतम् इदं चेत् तृणं त्रिदिवम् ॥गस्स्_५६८॥  
  
श्लिष्यन्न् इव चुम्बन्न् इव पश्यन्न् इव चोल्लिखन्न् इवातृप्तः ।  
दधद् इव हृदयस्यान्तः स्मरामि तस्या मुहुर् जघनम् ॥गस्स्_५६९॥  
  
शिरसि चरण-प्रहारं प्रदाय निःसार्यतां स ते तद् अपि ।  
चक्राङ्कितो भुजङ्गः कालिय इव सुमुखि कालिन्द्याः ॥गस्स्_५७०॥  
  
शोच्यैव सा कृशाङ्गी भूतिमयी भवतु गुणमयी वापि ।  
स्नेहैक-वश्य भवता त्यक्ता दीपेन वर्तिर् इव ॥गस्स्_५७१॥  
  
शुक इव दारु-शलाका-पिञ्जरम् अनुदिवस-वर्धमानो मे ।  
कृन्तति दयिता-हृदयं शोकः स्मर-विशिख-तीक्ष्ण-मुखः ॥गस्स्_५७२॥  
  
श्रुत्वाकस्मिक-मरणं शुक-सूनोः सकल-कौतुकैक-निधेः ।  
ज्ञातो गृहिणी-विनय-व्यय आगत्यैव पथिकेन ॥गस्स्_५७३॥  
  
शीलित-भुजङ्ग-भोगा क्रोडेनाभुद्धृतापि कृष्णेन ।  
अचलैव कीर्त्यते भूः किम् अशक्यं नाम वसुमत्याः ॥गस्स्_५७४॥  
  
श्यामा विल्चन-हरी बालेयं मनसि हन्त सज्जन्ती ।  
लुम्पति पूर्व-कलत्रं धूम-लता भित्ति-चित्रम् इव ॥गस्स्_५७५॥  
  
शतशो गतिर् आवृत्तिः शतशः कण्ठावलम्बनं शतशः ।  
शतशो यामीति वचः स्मरामि तस्याः प्रवास-दिने ॥गस्स्_५७६॥  
  
श्रुत-पर-पुष्ट-रवाभिः पृष्टो गोपीभिर् अभिमतं कृष्णः ।  
शंसति वंश-स्तनितैः स्तन-विनिहित-लोचनो ऽनुमतम् ॥गस्स्_५७७॥  
  
शङ्कर-शिरसि निवेशित-पदेति मा गर्वम् उद्वहेन्दु-कले ।  
फलम् एतस्य भविष्यति तव चण्डी-चरण-रेणुमृजा ॥गस्स्_५७८॥  
  
शाखि-शिखरे समीरण-दोलायित-नीड-निर्वृतं वसति ।  
कर्मैक-शराणम् अगणित-भयम् अशिथिल-केलि खग-मिथुनम् ॥गस्स्_५७९॥  
  
शुक सुरत-समर-नारद हृदय-रहस्यैक-सार सर्वज्ञ ।  
गुरु-जन-समक्ष-मूक प्रसीद जम्बू-फलं दलय ॥गस्स्_५८०॥  
  
शिरसा वहसि कपर्दं रुद्र रुदित्वापि रजतम् अर्जयसि ।  
अस्याप्य् उदरस्यार्धं भजतस् तव वेत्ति कस् तत्त्वम् ॥गस्स्_५८१॥  
  
श्रोतव्यैव सुधेव श्वेतांशु-कलेव दूर-दृश्यैव ।  
दुष्ट-भुजङ्ग-परीते त्वं केतकि न खलु नः स्पृश्या ॥गस्स्_५८२॥  
  
श्रवणोपनीत-गुणया समर्पयन्त्या प्रणम्य कुसुमानि ।  
मदन-धनुर्-लतयेव त्वया वशं दूति नीतो ऽस्मि ॥गस्स्_५८३॥  
  
शाखोटक-शाखोटज-वैखानस-करट-पूज्य रट सुचिरम् ।  
नादर-पदम् इह गणकाः प्रमाण-पुरुषो भवान् एकः ॥गस्स्_५८४॥  
  
शशि-रेखोपम-कान्तेस् तवान्य-पाणि-ग्रहं प्रयातायाः ।  
मदनासि-पुत्रिकाया इवाङ्ग-शोभां कदर्थयति ॥गस्स्_५८५॥  
  
शैथिल्येन भृता अपि भर्तुः कार्यं त्यजन्ति न सुवृत्ताः ।  
बलिनाकृष्टे बाहौ वलयाः कूजन्ति धावन्ति ॥गस्स्_५८६॥  
  
इति विभाव्याख्या-समेता श-कार-व्रज्या ।  
  
  
**********************************************************  
  
  
ष-कार-व्रज्या  
  
षट्-चरण-कीट-जुष्टं पराग-घुण-पूर्णम् आयुधं त्यक्त्वा ।  
त्वां मुष्टिमेय-मध्याम् अधुना शक्तिं स्मरो वहति ॥गस्स्_५८७॥  
  
इति विभाव्याख्या-समेता ष-कार-व्रज्या ।  
  
  
**********************************************************  
  
स-कार-व्रज्या  
  
सा दिवस-योग्य-कृत्य-व्यपदेशा केवलं गृहिणी ।  
द्वितिथेर् दिवसस्य परा तिथिर् इव सेव्या निशि त्वम् असि ॥गस्स्_५८८॥  
  
स्तन-नूतन-नख-लेखालम्बी तव घर्म-बिन्दु-सन्दोहः ।  
आभाति पट्ट-सूत्रे प्रविशन्न् इव मौक्तिक-प्रसरः ॥गस्स्_५८९॥  
  
सौभाग्य-गर्वम् एका करोतु यूथस्य भूषणं करिणी ।  
अत्यायाम् अवतोर् या मदान्धयोर् मध्यम् अधिवसति ॥गस्स्_५९०॥  
  
स्व-चरण-पीडानुमित-त्वन्-मौलि-रुजा-विनीत-मात्सर्या ।  
अपराद्धा सुभग त्वां स्वयम् अहम् अनुनेतुम् आयाता ॥गस्स्_५९१॥  
  
स्नेहमयान् पीडयतः किं चक्रेणापि तैलकारस्य ।  
चालयति पार्थिवान् अपि यः स कुलालः परं चक्री ॥गस्स्_५९२॥  
  
सरले न वेद भवती बहु-भङ्गा बहु-रसा बहु-विवर्ता ।  
गतिर् असती-नेत्राणां प्रेम्णां स्रोतस्वतीनां च ॥गस्स्_५९३॥  
  
सखि मध्याह्न-द्वि-गु;न-द्युमणि-कर-श्रेणि-पीडिता छाया ।  
मज्जितुम् इवाल-वाले परितस् तरु-मूलम् आश्रयति ॥गस्स्_५९४॥  
  
सखि शृणु मम प्रियो ऽयं गेहं येनैव वर्त्मनायातः ।  
तन्-नगर-ग्राम-नदीः पृच्छति समम् आगतान् अन्यान् ॥गस्स्_५९५॥  
  
सायं रविर् अनलम् असौ मदन-शरं स च वियोगिनी-चेतः ।  
इदम् अपि तमः-समूहं सो ऽपि नभो निर्भरं विशति ॥गस्स्_५९६॥  
  
स्मर-समर-समय-पूरित-कम्भु-निभो द्विगुण-पीन-गल-नालः ।  
शीर्ण-प्रासादोपरि जिगीषुर् इव कल-रवः क्वणति ॥गस्स्_५९७॥  
  
स्फुरद्-अधरम् अविरताश्रु ध्वनि-रोधोत्कम्प-कुचम् इदं रुदितम् ।  
जानूपनिहित-हस्त-न्यस्त-मुखं दक्षिण-प्रकृतेः ॥गस्स्_५९८॥  
  
स्वयम् उपनीतैर् अशनैः पुष्णन्ती नीड-निर्वृतं दयितम् ।  
सहज-प्रेम-रसज्ञा सुभगा-गर्वं बकी वहतु ॥गस्स्_५९९॥  
  
स्व-रसेन बध्नतां करम् आदाने कण्टकोत्करैस् तुदताम् ।  
पिशुनानां पनसानां कोषाभोगो ऽप्य् अविश्वास्यः ॥गस्स्_६००॥  
  
सौभाग्यं दाक्षिण्यान् नेत्य् उपदिष्टं हरेण तरुणीनाम् ।  
वामार्धम् एव देव्याः स्व-वपुः-शिल्पे निवेशयता ॥गस्स्_६०१॥  
  
सुभग स्व-भवन-भित्तौ भवता सम्मर्द्य पीडिता सुतनुः ।  
सा पीडयैव जीवति दधती वैद्येषु विद्वेषम् ॥गस्स्_६०२॥  
  
सा गुण-मयी स्वभाव-स्वच्छा सुतनुः कर-ग्रहायत्ता ।  
भ्रमिता बहु-मन्त्र-विदा भवता काश्मीर-मालेव ॥गस्स्_६०३॥  
  
स-व्रीड-स्मित-सुभगे स्पृष्टास्पृष्टेव किञ्चिद् अपयान्ती ।  
अपसरसि सुन्दरि यथा यथा तथा स्पृशसि मम हृदयम् ॥गस्स्_६०४॥  
  
सखि सुखयत्य् अवकाश-प्राप्तः प्रेयान् यथा तथा न गृही ।  
वाताद् अवारिताद् अपि भवति गवाक्षानिलः शीतः ॥गस्स्_६०५॥  
  
सततम् अरुणित-मुखे सखि निगिरन्ती गरलम् इव गिरां गुम्फम् ।  
अवगणितौषधि-मन्त्रा भुजङ्गि रक्तं विरञ्जयसि ॥गस्स्_६०६॥  
  
स्थल-कमल-मुग्ध-वपुषा सातङ्काङ्क-स्थितैक-चरणेन ।  
आश्वासयति विसिन्याः कूले विस-कण्ठिका शफरम् ॥गस्स्_६०७॥  
  
स-नख-पदम् अधिक-गौरं नाभी-मूलं निरंशुकं कृत्वा ।  
अनया सेवित पवन त्वं किं कृत-मलय-भृगुपातः ॥गस्स्_६०८॥  
  
सर्वाङ्गम् अर्पयन्ती लोला सुप्तं श्रमेण शय्यायाम् ।  
अलसम् अपि भाग्यवन्तं भजते पुरुषयितेव श्रीः ॥गस्स्_६०९॥  
  
सुदितं तद् एव यत्र स्मारं स्मारं वियोग-दुःखानि ।  
आलिङ्गति सा गाढं पुनः पुनर् यामिनी-प्रथमे ॥गस्स्_६१०॥  
  
सान्तर्-भयं भुजिष्या यथा यथाचरति समधिकां सेवाम् ।  
साशङ्क-सेर्ष्य-सभया तथा तथा गेहिनी तस्य ॥गस्स्_६११॥  
  
सुन्दरि दर्शयति यथा भवद्-विपक्षस्य तत्-सखी कान्तिम् ।  
पतति तथा मम दृष्टिस् त्वद्-एक-दासस्य सासूया ॥गस्स्_६१२॥  
  
स्वाधीनैर् अधर-व्रण-नखाङ्क-पत्रावलोप-दिन-शयनैः ।  
सुभगा सुभगेत्य् अनया सखि निखिला मुखरिता पल्ली ॥गस्स्_६१३॥  
  
सरित इव यस्य गेहे शुष्यन्ति विशाल-गोत्रजा नार्यः ।  
क्षारास्व् एव स तृप्यति जल-निधि-लहरीषु जलद इव ॥गस्स्_६१४॥  
  
सकल-कटकैक-मण्डनि कठिनी-भूताशये शिखर-दन्ति ।  
गिरिभुव इव तव मन्ये मनः शिला समभवच् चण्डि ॥गस्स्_६१५॥  
  
सखि दुरवगाह-गहनो विदधानो विप्रियं प्रिय-जनेऽपि ।  
खल इव दुर्लक्ष्यस् तव विनत-मुखस्योपरि स्थितः कोपः ॥गस्स्_६१६॥  
  
स्वेद-सचेल-स्नाता सप्त-पदी सप्त मण्डलीर् यान्ती ।  
स-मदन-दहन-विकारा मनोहरा व्रीडिता नमति ॥गस्स्_६१७॥  
  
सुरस-प्रवर्तमानः सङ्घाटो ऽयं समान-वृत्तानाम् ।  
एत्यैव भिन्न-वृत्तैर् भङ्गुरितः काव्य-सर्ग इव ॥गस्स्_६१८॥  
  
सर्वासाम् एव सखे पय इव सुरतं मनोहारि ।  
तस्या एव पुनः पुनर् आवृत्तौ दुग्धम् इव मधुरम् ॥गस्स्_६१९॥  
  
स्वप्नेऽपि यां न मुञ्चसि या तेऽनुग्राहिणी हृदि-स्थापि ।  
दुष्टां न बुद्धिम् इव तां गूढ-व्यभिचारिणीं वेत्सि ॥गस्स्_६२०॥  
  
सपरावृति चरन्ती वात्य् एव तृणं मनो ऽनवद्याङ्गि ।  
हरसि क्षिपसि तरलयसि भ्रमयसि तोलयसि पातयसि ॥गस्स्_६२१॥  
  
सा बहु-लक्षण-भावा स्त्री-मात्रं वेति कितव तव तुल्यम् ।  
कोटिर् वराटिका वा द्यूत-विधेः सर्व एव पणः ॥गस्स्_६२२॥  
  
सा विरह-दहन-दूना मृत्वा मृत्वापि जीवति वराकी ।  
शारीव कितव भवतानुकूलिता पातिताक्षेण ॥गस्स्_६२३॥  
  
स्पर्शाद् एव स्वेदं जनयति न च मे ददाति निद्रातुम् ।  
पिर्य इव जघनांशुकम् अपि न निदाघः क्षणम् अपि क्षमते ॥गस्स्_६२४॥  
  
सा भवतो भावनया समय-विरुद्धं मनोभवं बाला ।  
नूतन-लतेव सुन्दर दोहद-शक्त्या फलं वहति ॥गस्स्_६२५॥  
  
स्पृशति नखैर् न च विलिखति सिचयं गृह्णाति न च विमोचयति ।  
न च मुञ्चति न च मदयति नयति निशां सा न निद्राति ॥गस्स्_६२६॥  
  
स्तन-जघन-द्वयम् अस्या लङ्घित-मध्यः सखे मम कटाक्षः ।  
नोज्झति रोधस्वत्यास् तट-द्वयं तीर्थ-काक इव ॥गस्स्_६२७॥  
  
स-व्रीड-स्मित-मन्द-श्वसितं मां मा स्पृशेति शंसन्त्या ।  
आकोपम् एत्य वातायनं पिधाय स्थितं प्रियया ॥गस्स्_६२८॥  
  
स-कर-ग्रहं स-रुदितं साक्षेपं स-नख-मुष्टि स-जिगीषम् ।  
तस्याः सुरतं सुरतं प्राजापत्य-क्रतुर् अतो ऽन्यः ॥गस्स्_६२९॥  
  
 सखि न खलु निमलानां विदधत्य् अभिधानम् अपि मुखे मलिनाः ।  
केनाश्रावि पिकानां कुहूं विहायेतरः शब्दः ॥गस्स्_६३०॥  
  
स्वल्पा इति राम-बलैर् ये न्यस्ता नाशये पयो-राशेः ।  
ते शैलाः स्थितिमन्तो हन्त लघिम्नैव बहु-मानः ॥गस्स्_६३१॥  
  
सा श्यामा तन्वङ्गी दहता शीतोपचार-तीव्रेण ।  
विरहेण पाण्डिमानं नीता तुहिनेन दूर्वैव ॥गस्स्_६३२॥  
  
सुनिरीक्षित-निश्चल-कर-वल्लभ-धारा-जलोक्षिता न तथा ।  
सोत्कम्पेन मया सखि दृष्टा सा माद्यति स्म यथा ॥गस्स्_६३३॥  
  
सखि मोघीकृत-मदने पतिव्रते कस् तवादरं कुरुते ।  
नाश्रौषीर् भगवान् अपि स काम-विद्धो हरः पूज्यः ॥गस्स्_६३४॥  
  
सा मयि न दास-बुद्धिर् न रतिर् नापि त्रपा न विश्वासः ।  
हन्त निरीक्ष्य नवोढां मन्ये वयम् अपिर्या जाताः ॥गस्स्_६३५॥  
  
सुचिरायाते गृहिणी निशि भुक्ता दिन-मुखे विदग्धेयम् ।  
धवल-नखाङ्कं निज-वपुर् अकुङ्कुमार्द्रं न दर्शयति ॥गस्स्_६३६॥  
  
स्तन-जघनोरु-प्रणयी गाढं लग्नो निवेशित-स्नेहः ।  
प्रिय काल-परिणतिर् इयं विरज्यसे यन् नखाङ्क इव ॥गस्स्_६३७॥  
  
सा विच्छाया निशि निशि सुतनुर् बहु-तुहिन-शीतले तल्पे ।  
ज्वलति त्वदीय-विरहाद् ओषधिर् इव हिमवतः पृष्ठे ॥गस्स्_६३८॥  
  
सा नीरसे तव हृदि प्रविशति निर्याति न लभते स्थैर्यम् ।  
सुन्दर सखी दिवसकर-बिम्बे तुहिनांशु-रेखेव ॥गस्स्_६३९॥  
  
सुकुमारत्वं कान्तिर् नितान्त-सरअत्वम् आन्तराश् च गुणाः ।  
किं नाम नेन्दुलेखे शश-ग्रहेणैव तव कथितम् ॥गस्स्_६४०॥  
  
सौरभ्य-मात्र-मनसाम् आस्तां मलय-द्रुमस्य न विशेषः ।  
धर्मार्थिनां तथापि स मृग्यः पूजार्थम् अश्वत्थः ॥गस्स्_६४१॥  
  
संवाहयति शयानं यथोपवीजयति गृहपतिं गृहिणी ।  
गृह-वृति-विवर-निवेशित-दृशस् तथाश्वासनं यूनः ॥गस्स्_६४२॥  
  
सत्यं स्वल्प-गुणेषु स्तब्धा सदृशे पुनर् भुजङ्गे सा ।  
अर्पित-कोटिः प्रणमति सुन्दर हर-चाप-यष्टिर् इव ॥गस्स्_६४३॥   
  
सर्वंसहां महीम् इव विधाय तां बाष्प-वारिभिः पूर्णाम् ।  
भवनान्तर-मयम् अधुना सङ्क्रान्तस् ते गुरुः प्रेमा ॥गस्स्_६४४॥  
  
सम्भवति न खलु रक्षा सरसानां प्रकृति-चपल-चरितानाम् ।  
अनुभवति हर-शिरस्य् अपि भुजङ्ग-परिशीलनं गङ्गा ॥गस्स्_६४५॥  
  
सुलभेषु कमल-केसर-केतक-माकन्द-कुन्द-कुसुमेषु ।  
वाञ्छति मनोरथान्धा मधुपी स्मर-धनुषि गुणी-भावम् ॥गस्स्_६४६॥  
  
सा लज्जिता सपत्नी कुपिता भीतः प्रियः सखी सुखिता ।  
बालायाः पीडायां निदानिते जागरे वैद्यैः ॥गस्स्_६४७॥  
  
सुचिरागतस्य संवाहन-च्छलेनाङ्गम् अङ्गम् आलिङ्ग्य ।  
पुष्यति च मान-चर्चां गृहिणी सफलयैत् चोत्कलिकाम् ॥गस्स्_६४८॥  
  
सा सर्वथैव रक्ता रागं गुञ्जेव न तु मुखे वहति ।  
वचन-पटोस् तव रागः केवलम् आस्ये शुकस्येव ॥गस्स्_६४९॥  
  
सायं कान्त-भुजान्तर-पतिता रति-नीत-सकल-रजनीका ।  
उषसि ददती प्रदीपं सखीभिर् उपहस्यते बाला ॥गस्स्_६५०॥  
  
सा तीक्ष्ण-मान-दहना महतः स्नेहस्य दुर्लभः पाकः ।  
त्वां दर्वीम् इव दूति प्रयासयन्न् अस्मि विश्वस्तः ॥गस्स्_६५१॥  
  
स्नेह-क्षतिर् जिगीषा समरः प्राण-व्ययावधिः करिणाम् ।  
न वितनुते कम् अनर्थं दन्तिनि तव यौवनोद्भटः ॥गस्स्_६५२॥  
  
सदनाद् अपैति दयितो हसति सखी विशति घरणिम् इव बाला ।  
ज्वलति सपत्नी कीरे जल्पति मुग्धे प्रसीदति ॥गस्स्_६५३॥  
  
सङ्कुचिताङ्गीं द्विगुणांशुकां मनो-मात्र-विस्फुरन्-मदनाम् ।  
दयितां भजामि मुग्धाम् इव तुहिन तव प्रसादेन ॥गस्स्_६५४॥  
  
सखि लग्नैव वसन्ती सदाशये महति रस-मये तस्य ।  
बाडव-शिखेव सिन्धोर् न मनाग् अप्य् आर्द्रतां भजसि ॥गस्स्_६५५॥  
  
सखि मिहिरोद्गमनादि-प्रमोदम् अपिधाय सो ऽयम् अवसाने ।  
बन्ध्यो ऽवधि-वासर इव तुषार-दिवसः कदर्थयति ॥गस्स्_६५६॥  
  
सुर-भवने तरुणाभ्यां परस्पराकृष्ट-दृष्टि-हृदयाभ्याम् ।  
देवार्चनार्थम् उद्यतम् अन्योन्यस्यार्पितं कुसुमम् ॥गस्स्_६५७॥  
  
सायं कुशेशयान्तर्-मधुपानां निर्यतां नादः ।  
मित्र-व्यसन-विषण्णैः कमलैर् आक्रन्द इव मुक्तः ॥गस्स्_६५८॥  
  
सुमहति मन्यु-निमित्ते मयैव विहितेऽपि वेपमानोरुः ।  
न सखीनाम् अपि रुदती ममैव वक्षः-स्थले पतिता ॥गस्स्_६५९॥  
  
सुभग व्यजन-विचालन-शिथिल-भुजाभूद् इयं वयस्यापि ।  
उद्वर्तनं न सख्याः समाप्यते किञ्चिद् अपगच्छ ॥गस्स्_६६०॥  
  
स-व्रीडा नख-रदनार्पणेषु कुपिता प्रगाढम् अचिरोढा ।  
बहु-याच्ञा-चरण-ग्रह-साध्या रोषेण जातेयम् ॥गस्स्_६६१॥  
  
सुगृहीत-मलिन-पक्षा लघवः पर-भेदिनः परं तीक्ष्णाः ।  
पुरुषा अपि विशिखा अपि गुण-च्युताः कस्य न भयाय ॥गस्स्_६६२॥  
  
स्व-कपोलेन प्रकटीकृतं प्रमत्तत्व-कारणं किम् अपि ।  
द्विरदस्य दुर्जनस्य च मदं चकारैव दानम् अपि ॥गस्स्_६६३॥  
  
सत्यं पतिर् अविदग्धः सा तु स्व-धियैव निधुवने निपुणा ।  
मार्त्तिकम् आधाय गुरुं धनुर् अधिगतम् एकलव्येन ॥गस्स्_६६४॥  
  
सौभाग्य-मानवान् स त्वयावधीर्यापमानम् आनीतः ।  
स्वं विरह-पाण्डिमानं भस्म-स्नानोपमं तनुते ॥गस्स्_६६५॥  
  
सखि मम करञ्ज-तैलं बहु-सन्देशं प्रहेष्यसीत्य् उदिता ।  
श्वशुर-गृह-गमन-मिलितं बाष्प-जलं संवृणोत्य् असती ॥गस्स्_६६६॥  
  
सन्दर्शयन्ति सुन्दरि कुलटानां तमसि विततम् अविकल्पे ।  
मौलिमणिदीप-कलिका वर्ति-निभा भोगिनो ऽध्वानम् ॥गस्स्_६६७॥  
  
सर्वं वनं तृणाल्या पिहितं पीताः सितांशु-रवि-ताराः ।  
प्रध्वंसाः पन्थानो मलिनेनोद्गम्य मेघेन ॥गस्स्_६६८॥  
  
सम्यग् अनिष्पन्नः सन् यो ऽर्थस् त्वरया स्वयं स्फुटीक्रियते ।  
स व्यङ्ग एव भवति प्रथमो विनता-तनूज इव ॥गस्स्_६६९॥  
  
सज्जन एव हि विद्या शोभनायै भवति दुर्जने मोघा ।  
न विदूर-दर्शनतया कैश्चिद् उपादीयते गृध्रः ॥गस्स्_६७०॥  
  
सुभगं वदति जनस् तं निज-पतिर् इति नैष रोचते मह्यम् ।  
पीयूषेऽपि हि भेषज-भावोपनते भवत्य् अरुचिः ॥गस्स्_६७१॥  
  
सौध-गवाक्ष-गतापि हि दृष्टिस् तं स्थिति-कृत-प्रयत्नम् अपि ।  
हिम-गिरि-शिखर-स्खलिता गङ्गेवैरावतं हरति ॥गस्स्_६७२॥  
  
सह-घर्म-चारिणी मम परिच्छदः सुतनु नेह सन्देहः ।  
न तु सुखयति तुहिन-दिन-च्छत्र-च्छायेव सज्जन्ती ॥गस्स्_६७३॥  
  
सकल-गुणैक-निकेतन दानव-वासेन घरणिरुहराजः ।  
जातो ऽसि भूतले त्वं सताम् अनादेय-फल-कुसुमः ॥गस्स्_६७४॥  
  
सुन्दरि ताटङ्कमयं चक्रम् इवोद्वहति तावके कर्णे ।  
निपतति निकाम-तीक्ष्णं कटाक्ष-बाणो ऽर्जुन-प्रणयी ॥गस्स्_६७५॥  
  
स्वाधीनैव फल-र्द्धिर् जनोपजीव्यत्वम् उच्छ्रय-च्छाया ।  
सत्-पुंसो मरु-भूरुह इव जीवन-मात्रम् आशास्यम् ॥गस्स्_६७६॥  
  
सन्ताप-मोह-कम्पान् सम्पादयितुं निहन्तुम् अपि जन्तून् ।  
सखि दुर्जनस्य भूतिः प्रसरति दूरं ज्वरस्येव ॥गस्स्_६७७॥  
  
सुखयिततरां न रक्षति परिचय-लेशं गणाङ्गनेव श्रीः ।  
कुक-कामिनीव नोज्झति वाग्-देवी जन्म-जन्मापि ॥गस्स्_६७८॥  
  
स्व-सदन-निकटे नलिनीम् अभिनव-जात-च्छदां निरीक्ष्यैव ।  
हा गृहिणीति प्रलपंश् चिरागतः सखि पतिः पतितः ॥गस्स्_६७९॥  
  
सचि चतुरानन-भावाद् वैमुख्यं क्वापि नैव दर्शयति ।  
अयम् एक-हृदय एव द्रुहिण इव प्रियतमस् तद् अपि ॥गस्स्_६८०॥  
  
सत्यं मधुरो नियतं वक्रो नूनं कलाधरो दयितः ।  
स तु वेद न द्वितीयाम् अकलङ्कः प्रतिपद्-इन्दुर् इव ॥गस्स्_६८१॥  
  
स्व-स्थानाद् अपि विचलति मज्जति जलधौ च नीचम् अपि भजते ।  
निज-पक्ष-रक्षण-मनाः सुजनो मैनाक-शैल इव ॥गस्स्_६८२॥  
  
संवृणु बाष्प-जलं सखि दृशम् उपरज्याञ्जनेन वलयैनाम् ।  
दयितः पश्यतु पल्लव-पङ्कजयोर् युगपद् एव रुचम् ॥गस्स्_६८३॥  
  
सा पाण्डु-दुर्बलाङ्गी नयसि त्वं यत्र याति तत्रैव ।  
कठिनीव कैतव-विदो हस्त-ग्रह-मात्र-साध्या ते ॥गस्स्_६८४॥  
  
सखि विश्व-गञ्जनीया लक्ष्मीर् इव कमल-मुखि कदर्यस्य ।  
त्वं प्रवयसो ऽस्य रक्षा-वीक्षण-मात्रोपयोग्यासि ॥गस्स्_६८५॥  
  
इति विभाव्याख्या-समेता स-कार-व्रज्या ।  
  
  
**********************************************************  
  
  
ह-कार-व्रज्या  
  
हृदयज्ञया गवाक्षे विसदृक्षं किम् अपि कूजितं सख्या ।  
यत् कलह-भिन्न-तल्पा भय-कपटाद् एति मां सुतनु ॥गस्स्_६८६॥  
  
हरति हृदयं शलाका-निहितो ऽञ्जन-तन्तुर् एष सखि मुग्धे ।  
लोचन-बाण-मुचान्तर्-भ्रूधनुषा किण इवोल्लिखितः ॥गस्स्_६८७॥  
  
हससि चरण-प्रहारे तल्पाद् अपसारितो भुवि स्वपिषि ।  
नासदृशेऽपि कृते प्रिय मम हृदयात् त्वं विनिःसरसि ॥गस्स्_६८८॥  
  
हसति सपत्नी श्वश्रू रोदिति वदनं च पिदधते सख्यः ।  
स्वप्नायितेन तस्यां सुभग त्वन्-नाम जल्पन्त्याम् ॥गस्स्_६८९॥  
  
हृदयं मम प्रतिक्षण-विहितावृत्तिः सखे प्रियाशोकः ।  
प्रबलो विदारयिष्यति जल-कलशं नीर-लेखेव ॥गस्स्_६९०॥  
  
हन्त विरहः समन्ताज् ज्वलयति दुर्वार-तीव्र-संवेगः ।  
अरुणस् तपन-शिलाम् इव पुनर् न मां भस्मतां नयति ॥गस्स्_६९१॥  
  
हृत्वा तटिनि तरङ्गैर् भ्रमितश् चक्रेषु नाशये निहितः ।  
फल-दल-वल्कल-रहितस् त्वयान्तरिक्षे तरुस् त्यक्तः ॥गस्स्_६९२॥  
  
हृत-काञ्चि-वल्लि-बन्धोत्तर-जघनाद् अपर-भोग-भुक्तायाः ।  
उल्लसति रोम-राजिः स्तन-शम्भोर् गरल-लेखेव ॥गस्स्_६९३॥  
  
इति विभाव्याख्या-समेता ह-कार-व्रज्या ।  
  
  
**********************************************************  
  
  
क्ष-कार-व्रज्या  
  
क्षीरस्य तु दयितत्वं यतो ऽपि शान्तोपचारम् आसाद्य ।  
शैलो ऽङ्गान्य् आनमयति प्रेम्णः शेषो ज्वरस्येव ॥गस्स्_६९४॥  
  
क्षान्तम् अपसारितो यच् चरणाव् उपधाय सुप्त एवासि ।  
उद्घाटयसि किम् ऊरु निःश्वासैः पुलकयन्न् उष्णैः ॥गस्स्_६९५॥  
  
क्षुद्रोद्भवस्य कटुतां प्रकटयतो यच् छतश् च मदम् उच्चैः ।  
मधुनो लघु-पुरुषस्य च गरिमा लघिमा च भेदाय ॥गस्स्_६९६॥  
  
  
**********************************************************  
  
  
पूर्वैर् विभिन्न-वृत्तां गुणाढ्य-भव-भूति-बाण-रघुकारैः ।  
वाग्-देवीं भजतो मम सन्तः पश्यन्तु को दोषः ॥गस्स्_६९७॥  
  
सत्-पात्रोपनयोचित-सत्-प्रतिबिम्बाभिनव-वस्तु ।  
कस्य न जनयति हर्षं सत्-काव्यं मधुर-वचनं च ॥गस्स्_६९८॥  
  
एका ध्वैन्-द्वितीया तिर्भुवन-सारा स्फुटोक्ति-चातुर्या ।  
पञ्चेषु-षट्पद-हिता भूषा श्रवणस्य सप्त-शती ॥गस्स्_६९९॥  
  
कवि-समर-सिंह-नादः स्वरानुवादः सुधैक-संवादः ।  
विद्वद्-विनोद-कन्दः सन्दर्भो ऽयं मया सृष्टः ॥गस्स्_७००॥।  
  
उदयन-बलभद्राभ्यां सप्तशती शिष्य-सोदराभ्यां मे ।  
द्यौर् इव रवि-चन्द्राभ्यां प्रकाशिता निर्मलीकृत्य ॥गस्स्_७०१॥  
  
हरि-चरणाञ्जलिम् अलं कवि-वर-हर्षाय बुद्धिमान् सततम् ।  
कृतार्या-सप्त-शतीम् एतां गोवर्धनाचार्यः ॥गस्स्_७०२॥  
  
इति गोवर्धनाचार्य-विरचिता आर्या-सप्तशती समाप्ता  
  
  
  
  
  
