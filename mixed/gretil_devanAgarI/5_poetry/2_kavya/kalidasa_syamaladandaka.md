---
title: 'Kalidasa: Syamaladandaka'

---
## Intro
  
  
  
  
 Kalidasa: Syamaladandaka   
  
  
  
  
Kalidasa: Syamaladandaka  
Based on the ed. by Pdt. Durgaprasad and Kasinath Pandurang Parab,  
Kavyamala [old, cumulative series], vol. 1, 1886 (3rd ed., 1929), pp. 8-11.  
  
  
Input by Dhaval Patel  
  
  
  


## पाठः
  
  
  
  
  
  
  
महाकविश्रीकालिदासकृतं श्यामलादण्डकम्  ।  
  
माणिक्यवीणामुपलापयन्तीं मदालसां मञ्जुलवाग्विलासाम्  ।  
माहेन्द्रनीलोपलकोमलाङ्गीं मातङ्गकन्यां सततं स्मरामि  ॥  
जय मातङ्गतनये जय नीलोत्पलद्युते  ।  
जय सङ्गीतरसिके जय लीलाशुकप्रिये  ॥  
  
  
जय जननि सुधासमुद्रान्तरुद्यन्मणिद्वीपसंरूढबिल्वाटवीमध्यकल्पद्रुमाकल्पकादम्बकान्तारवासप्रिये कृत्तिवासःप्रिये सर्वलोकप्रिये  ।  
सादरारब्धसङ्गीतसम्भावनासम्भ्रमालोलनीपस्रगाबद्धचूलीसनाथत्रिके सानुमत्पुत्रिके  ।  
शेखरीभूतपीतांशुरेखामयूखावलीबद्धसुस्निग्धनीलालकश्रेणिशृङ्गारिते लोकसम्भाविते  ।  
कामलीलाधनुःसन्निभभ्रूलतापुष्पसन्दोहसन्देहकृल्लोचने वाक्सुधासेचने  ।  
चारुगोरोचनापङ्ककेलीललामाभिरामे सुरामे रमे  ।  
प्रोल्लसद्बालिकामौक्तिकश्रेणिकाचन्द्रिकामण्डलोद्भासिलावण्यगण्डस्थलन्यस्तकस्तूरिकापत्त्ररेखासमुद्भूतसौरभ्यसम्भ्रान्तभृङ्गाङ्गनागीतसान्द्रीभवन्मन्द्रतन्त्रीस्वरे सुस्वरे भास्वरे  ।  
वल्लकीवादनप्रक्रियालोलतालीदलाबद्धताटङ्कभूषाविशेषान्विते सिद्धसम्मानिते  ।  
दिव्यहालामदोद्वेलहेलालसच्चक्षुरान्दोलनश्रीसमाक्षिप्तकर्णैकनीलोत्पले पूरिताशेषलोकाभिवाञ्छाफले श्रीफले  ।  
स्वेदबिन्दूल्लसद्भाललावण्यनिष्यन्दसन्दोहसन्देहकृन्नासिकामौक्तिके सर्वविश्वात्मिके कालिके  ।  
मुग्धमन्दस्मितोदारवक्त्रस्फुरत्पूगताम्बूलकर्पूरखण्डोत्करे ज्ञानमुद्राकरे सर्वसम्पत्करे पद्मभास्वत्करे  ।  
कुन्दपुष्पद्युतिस्निग्धदन्तावलीनिर्मलालोकसम्मेलनस्मेरशोणाधरे चारुवीणाधरे पक्वबिम्बाधरे  ॥ १ ॥  
  
  
सुललितनवयौवनारम्भचन्द्रोदयोद्वेललावण्यदुग्धार्णवाविर्भवत्कम्बुबिब्बोकभृत्कन्धरे सत्कलामन्दिरे मन्थरे  ।  
दिव्यरत्नप्रभाबन्धुरच्छन्नहारादिभूषासमुद्द्योतमानानवद्यांशुशोभे शुभे  ।  
रत्नकेयूररश्मिच्छटापल्लवप्रोल्लसद्दोर्लताराजिते योगिभिः पूजिते  ।  
विश्वदिङ्मण्डलव्यापिमाणिक्यतेजःस्फुरत्कङ्कणालङ्कृते विभ्रमालङ्कृते साधकैः सत्कृते  ।  
वासरारम्भवेलासमुज्जृम्भमानारविन्दप्रतिद्वन्द्विपाणिद्वये सन्ततोद्यद्दये अद्वये  ।  
दिव्यरत्नोर्मिकादीधितिस्तोमसन्ध्यायमानाङ्गुलीपल्लवोद्यन्नखेन्दुप्रभामण्डले सन्नताखण्डले चित्प्रभामण्डले प्रोल्लसत्कुण्डले  ।  
तारकाराजिनीकाशहारावलिस्मेरचारुस्तनाभोगभारानमन्मध्यवल्लीबलिच्छेदवीचीसमुल्लाससन्दर्शिताकारसौन्दर्यरत्नाकरे वल्लकीभृत्करे किङ्करश्रीकरे  ।  
हेमकुम्भोपमोत्तुङ्गवक्षोजभारावनम्रे त्रिलोकावनम्रे  ।  
लसद्वृत्तगम्भीरनाभीसरस्तीरशैवालशङ्काकरश्यामरोमावलीभूषणे मञ्जुसम्भाषणे  ।  
चारुशिञ्जत्कटीसूत्रनिर्भर्त्सितानङ्गलीलाधनुःशिञ्जिनीडम्बरे दिव्यरत्नाम्बरे  ।  
पद्मरागोल्लसन्मेखलाभास्वरश्रोणिशोभाजितस्वर्णभूभृत्तले चन्द्रिकाशीतले  ॥ २  ॥  
  
  
विकसितनवकिंशुकाताम्रदिव्यांशुकच्छन्नचारूरुशोभापराभूतसिन्दूरशोणायमानेन्द्रमातङ्गहस्तार्गले वैभवानर्गले श्यामले  ।  
कोमलस्निग्धनीलोपलोत्पादितानङ्गतूणीरशङ्काकरोदारजङ्घालते चारुलीलागते  ।  
नम्रदिक्पालसीमन्तिनीकुन्तलस्निग्धनीलप्रभापुञ्जसञ्जातदूर्वाङ्कुराशङ्कसारङ्गसंयोगरिङ्खन्नखेन्दूज्ज्वले प्रोज्ज्वले निर्मले  ।  
प्रह्वदेवेशलक्ष्मीशभूतेशतोयेशवाणीशकीनाशदैत्येशयक्षेशवाय्वग्निकोटीरमाणिक्यसङ्घृष्टबालातपोद्दामलाक्षारसारुण्यतारुण्यलक्ष्मीगृहीताङ्घ्रिपद्मे सुपद्मे उमे  ॥ ३ ॥  
  
  
सुरुचिरनवरत्नपीठस्थिते सुस्थिते  ।  
रत्नपद्मासने रत्नसिंहासने शङ्खपद्मद्वयोपाश्रिते  ।  
तत्र विघ्नेशदुर्गाबटुक्षेत्रपालैर्युते  ।  
मत्तमातङ्गकन्यासमूहान्विते मञ्जुलामेनकाद्यङ्गनामानिते भैरवैरष्टभिर्वेष्टिते  ।  
देवि वामादिभिः शक्तिभिः सेविते  ।  
धात्रिलक्ष्म्यादिशक्त्यष्टकैः संयुते  ।  
मातृकामण्डलैर्मण्डिते  ।  
यक्षगन्धर्वसिद्धाङ्गनामण्डलैरर्चिते  ।  
पञ्चबाणात्मिके  ।  
पञ्चबाणेन रत्या न सम्भाविते  ।  
प्रीतिभाजा वसन्तेन चानन्दिते  ।  
भक्तिभाजं परं श्रेयसे कल्पसे  ।  
योगिनां मानसे द्योतसे  ।  
छन्दसामोजसा भ्राजसे  ।  
गीतविद्याविनोदातितृष्णेन कृष्णेन सम्पूज्यसे  ।  
भक्तिमच्चेतसा वेधसा स्तूयसे  ।  
विश्वहृद्येन वाद्येन विद्याधरैर्गीयसे  ॥ ४ ॥  
  
  
श्रवणहरणदक्षिणक्वाणया वीणया किन्नरैर्गीयसे  ।  
यक्षगन्धर्वसिद्धङ्गनामण्डलैरर्च्यसे  ।  
सर्वसौभाग्यवाञ्छावतीभिर्वधूभिः सुराणां समाराध्यसे  ।  
सर्वविद्याविशेषात्मकं चाटुगाथासमुच्चारणं कण्ठमूलोल्लसद्वर्णराजित्रयं कोमलश्यामलोदारपक्षद्वयं तुण्डशोभातिदूरीभवत्किंशुकं तं शुकं लालयन्ती परिक्रीडसे  ।  
पाणिपद्मद्वयेनाक्षमालामपि स्फाटिकीं ज्ञानसारात्मकं पुस्तकं चाङ्कुशं पाशमाबिभ्रती येन सञ्चिन्त्यसे तस्य वक्त्रान्तराद्गद्यपद्यात्मिका भारती निःसरेत्  ।  
येन वा यावकाभाकृतिर्भाव्यसे तस्य वश्या भवन्ति स्त्रियः पूरुषाः  ।  
येन वा शातकुम्भद्युतिर्भाव्यसे सो ऽपि लक्ष्मीसहस्रैः परिक्रीडते  ।  
किं न सिद्ध्येद्वपुः श्यामलं कोमलं चन्द्रचूडान्वितं तावकं ध्यायतः  ।  
तस्य लीलासरो वारिधिस्तस्य केलीवनं चन्दनं तस्य भद्रासनं भूतलं तस्य गीर्देवता किङ्करी तस्य चाज्ञाकरी श्रीः स्वयम्  ।  
सर्वतीर्थात्मिके सर्वमन्त्रात्मिके सर्वतन्त्रात्मिके सर्वयन्त्रात्मिके सर्वशक्त्यात्मिके सर्वपीठात्मिके सर्वतत्त्वात्मिके सर्वविद्यात्मिके सर्वयोगात्मिके सर्वनादात्मिके सर्वशब्दात्मिके सर्वविश्वात्मिके सर्वदीक्षात्मिके सर्वसर्वात्मिके सर्वगे पाहि मां पाहि मां पाहि मां देवि तुभ्यं नमो देवि तुभ्यं नमो देवि तुभ्यं नमः  ॥ ५ ॥  
  
  
माता मरकतश्यामा मातङ्गी मदशालिनी  ।  
कटाक्षयतु कल्याणी कदम्बवनवासिनी  ॥  
  
  
इति महाकविश्रीकालिदासकृतं श्यामलादण्डकं समाप्तम्  ।  
  
  
  
  
