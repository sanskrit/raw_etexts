---
title: 'Jagannatha: Sudhalahari'

---
## Intro
  
  
  
  
 Jagannatha: Sudhalahari   
  
  
  
  
Jagannatha: Sudhalahari  
Based on the ed. by Pdt. Durgaprasad and Kasinath Pandurang Parab,  
Kavyamala [old, cumulative series], vol. 1, 1886 (3rd ed., 1929), pp. 16-22.  
  
  
Input by Dhaval Patel  
  
  
  
  
  


## पाठः
  
  
  
  
  
  
पण्डितराजश्रीजगन्नाथविरचिता   
सुधालहरी  ।  
  
उल्लासः फुल्लपङ्केरुहपटलतन्मत्तपुष्पन्धयानां निस्तारः शोकदावानलविकलहृदां कोकसीमन्तिनीनाम्  ।  
उत्पातस्तामसानामुपहतमहसां चक्षुषां पक्षपातः सङ्घातः को ऽपि धाम्नामयमुदयगिरिप्रान्ततः प्रादुरासीत्  ॥ ज्सुध्_१ ॥  
पद्मद्रोहोद्धुराणां धवलितहरितामैन्दवीनां द्युतीनां दर्पं द्राग्द्रावयन्तो विदलदरुणिमोद्रेकदेदीप्यमानाः  ।  
दूरादेवान्धकारान्धितधरणैतलद्योतने बद्धदीक्षास्ते दैन्यध्वंसदक्षा मुदमुदयदिनोद्वेलदुस्रा दिशन्तु  ॥ ज्सुध्_२ ॥  
त्रातामीवार्तलक्षाः प्रतिदिनविहितानेकगीर्वाणरक्षा भक्तानां कल्पवृक्षाः स्फुरदनलगतस्वर्णभासां सदृक्षाः  ।  
लोकक्षेमात्तदीक्षा नलिनपरिषदां दत्तसौभाग्यलाक्षा दुर्वृत्तध्वंसदक्षा मम रविकिरणाः सन्त्वघानां विपक्षाः  ॥ ज्सुध्_३ ॥  
प्रालेयानां करालाः कवलितजगतीमण्डलध्वान्तजालाः स्त्रातस्वर्लोकपाला विदलदरुणिमक्षिप्तबालप्रवालाः  ।  
विश्लिष्यत्कोकबालाज्वरहरणभवत्कीर्तिजालैर्जटाला व्योमव्याप्तौ विशालास्त्वयि दधतु शिवं भास्वतो भानुमालाः  ॥ ज्सुध्_४ ॥  
निर्भिद्ये क्ष्मारुहाणामतिघनमुदरं येषु गोत्रां गतेषु द्राधिष्ठस्वर्णदण्डभ्रमभृतमनसः सन्निधित्सन्ति पादान्  ।  
यैः सम्भिन्ने दलाग्रप्रचलहिमकणे दाडिमीबीजबुद्ध्या चञ्चूचाञ्चल्यमञ्चन्ति च शुकशिशवस्तें ऽशवः पान्तु भानोः  ॥ ज्सुध्_५ ॥  
अह्नि क्रीडोचितानां सरसिरुहलसन्मन्दिराणां प्रभाते प्रोद्घाट्य द्राक्कपाटान्यथ कुमुदगृहान्मुद्रयन्तो विमुक्तान्  ।  
सिञ्चन्तः किं च भूमीतलमखिलमपि क्षुण्णकाश्मीरनीरैः पायासुः श्रीसपर्याविरचनपटवः पद्मबन्धोः करा नः  ॥ ज्सुध्_६ ॥  
आलेपा हिङ्गुलानामिव धरणिभुजामच्छसौधाग्रमौलिष्वग्रेषु क्ष्मारुहाणामभिनवविदलत्पल्लवोल्लासलीलाः  ।  
प्रौढप्रालेयपुञ्जोपरि चितस्वदिराङ्गारभारा इवारात्पारावारात्प्रयान्तो दिनकरकिरणा मङ्गलं नः कृषीरन्  ॥ ज्सुध्_७ ॥  
कीलालैः कुङ्कुमानां निखिलमपि जगज्जालमेतन्निषिक्तं मुक्ताश्चोन्मत्तभृङ्गाविदलितकमलक्रोडकारागृहेभ्यः  ।  
उत्सृष्टं गोसहस्रं बहलकलकलः श्रूयते च द्विजानां भाग्यैर्वृन्दारकाणां हरिहयहरिता सूयते पुत्ररत्नम्  ॥ ज्सुध्_८ ॥  
या सूते सवभूतेष्वनुदिनमुदये चेतनाया विलासान्यान्ती सायं निकायं जलनिधिजठरं सञ्जरीहर्ति सद्यः  ।  
अत्यर्थं वर्धयन्ती मणिगणसुषमासम्पदं रत्नसानोः सा नो भानोः प्रभा नो नयनसरणितो दूरतो जातु यातु  ॥ ज्सुध्_९ ॥  
नीहारैर्नीरजानां निबिडतमतमोराशिभिर्लोचनानां श्रौतस्मार्तक्रियाणामपि खलु निशया नाशमालक्ष्य दूरात्  ।  
सद्यः सिन्धोः सकाशादधिकतरजवेनागता वासवाशामाशापाशानशेषानपहरतुतरां तीक्ष्णभानोः प्रभा नः  ॥ ज्सुध्_१० ॥  
शीते शोकं शशाङ्के कृशतमरुचितामाशुनाशं निशायां धिक्कारं ध्वान्तवर्गे कुमुदपरिषदि प्रोद्गमं दीनतायाः  ।  
पाण्डित्यं पुण्डरीकेष्वनुदिनमधिकां कान्तिमाशासु तन्वन्नन्वञ्चत्यन्वहं द्यामुषसि करुणया विश्ववन्द्यो विवस्वान्  ॥ ज्सुध्_११ ॥  
स्वापं स्वापाकुलानां गदमथ गदिनामन्धकारं त्रिलोक्याः पापं पापाविलानां सपदि परिहरन्नागतो वासवाशाम्  ।  
नित्यप्रस्थानलीलाकुपितकमलिनीनर्मनिर्माणकर्मा विश्वार्तित्राणधर्मा गगनमणिरसौ पातु शर्मानिशं वः  ॥ ज्सुध्_१२ ॥  
अन्तर्नीरं नदीनामनुदिनमुदये बिम्बिता ये समन्ताद्गीर्वाणाद्रेरुदञ्चन्मणिगणजटिलां मेदिनीं दर्शयन्ति  ।  
विप्रप्रोत्क्षिप्तसन्ध्याञ्जलिजलकणिकाजालमाकाशमध्ये माणिक्यव्रातयन्तो मम मिहिरकरा मान्द्यमुन्मूलयन्तु  ॥ ज्सुध्_१३ ॥  
प्रत्यग्रोढाः प्रगल्भा युवतिपरिषदः प्रोषितप्राणनाथा यस्मिन्नस्ताद्रिमौलेरुपरिमणिमयच्छत्रलीलां दधाने  ।  
सत्रासं सप्रसादं परिणतकरुणं लोचनान्युत्क्षिपन्ति स्थेमानं स प्रियाणां घटयतु भगवान्पद्मिनीवल्लभो वः  ॥ ज्सुध्_१४ ॥  
अन्तर्द्यावापृथिव्योरधिरजनि भृतानन्धकारानुदारान्विद्राव्य द्राक्तदीयैरिव जयदरुणं शोणितैर्यद्विधते  ।  
सायं प्रातश्च सन्ध्याञ्जलिमवनिसुराः सम्प्रयच्छन्ति यस्मै तस्मै कस्मैचिदेतन्मम परमहंसे देवतायै नमो ऽस्तु  ॥ ज्सुध्_१५ ॥  
त्राणं त्रैविष्टपानां तरणमथ पयस्तोमताम्यत्तनूनां नद्यन्तानामतर्क्यं त्रिगुणमयतया यत्त्रयाणां तुरीयम्  ।  
तत्तादृक्तुन्दिलायास्तरुणतरतमःसन्ततेरन्तकृत्त्वां तेजस्त्रैलोक्यताम्रीकरणचतुरिम त्रायतां तीक्ष्णभानोः  ॥ ज्सुध्_१६ ॥  
गीर्वाणग्रामणीभिर्गगनतलगतैर्गीर्भिरुद्गीथगाभिर्गन्धर्वैश्चापि गीता गुणगणगारमोद्गारिगाथासहस्रैः  ।  
गाहं गाहं गृहालीरगतिकगदिनां गन्धयन्तो गदार्तिं ग्लानिग्रामं ग्रसन्तां ग्रहरुचिगुरवो गोपतेर्गोविलासाः  ॥ ज्सुध्_१७ ॥  
जीवातुर्जाड्यजालाधिकजनितरुजां तप्तजाम्बूनदाभं जङ्घालं जाङ्घिकानां जलधिजठरतो जृम्भमाणं जगत्याम्  ।  
जीवाधानं जनानां जनकमथ रुचो जीवजैवातृकादेर्ज्योतिर्जाज्वल्यमानं जलजहितकृतो जायतां वो जयाय  ॥ ज्सुध्_१८ ॥  
प्रातर्निर्गत्य गोभिः सह रुचिविषये सञ्चरन्त्यो ऽह्नि ताभिः साकं सायं निकायं प्रति पुनरपि याः सम्प्रयातुं त्वरन्ते  ।  
यासां दिव्यप्रभावस्त्रिजगदघवनश्रेणिदाहैकदावः क्षेमं तन्वन्तु ता वः शिवमयवपुषो वासरेशस्य गावः  ॥ ज्सुध्_१९ ॥  
वृन्दैर्वृन्दारकाणां दनुतनुजनुषां रक्षसां च क्षपान्ते गन्धर्वाणां धुरीणैः प्रणतमहिवरैः किन्नरैर्यन्नरैश्च  ।  
विद्यां हृद्यां निजेभ्यो वितरदविरतं दीप्तिभिर्दीपयद्द्यामद्यादाद्यामविद्यामिदमुदयगिरेरुद्यदर्कस्य बिम्बम्  ॥ ज्सुध्_२० ॥  
आ पाथोजासनायुः क्षणलवघटिकाद्यात्मकं कालचक्रं प्राहुः पूर्वे पुराणागमविषयविदो यस्य लीलाविलासम्  ।  
भावानां षड्विकारानथ खलु गतिभिर्यश्च नित्यं प्रसूते स प्रातः पौरुहूते परिलसति हरिन्मण्डले चण्डभानुः  ॥ ज्सुध्_२१ ॥  
अङ्गानि ब्राह्मणानामुषसि हिमभरासङ्गतो भङ्गुराणि व्यालक्ष्य द्राक्प्रपाता रिपुजनितरुषेवारुणा वासवाशाम्  ।  
धर्मध्वंसोद्धुराणामखिलमपि कुलं जक्षतः शोभितक्ष्मा यक्ष्माणं मे हरन्तु त्वरितमघभिदो भानवश्चण्डभानोः  ॥ ज्सुध्_२२ ॥  
विश्रान्तिं ब्राह्मणानां सुखमतिशयितं कामिनां स्थायिलीलामम्भोजानां प्रबोधं कुमुदपरिषदां यश्चिकीर्षन्दयार्द्रः  ।  
निर्यात्यन्तःसमुद्रं सकलमपि नृणां भारमाधाय वह्नावह्नायाह्नामधीशः स भवतु भवतां भूयसे मङ्गलाय  ॥ ज्सुध्_२३ ॥  
द्रागाहत्य प्रभाते रजनिहिमवतः कौमुदीः कौतुकेन प्रोद्यत्प्रौढानुकम्पाः पुनरपि खलु ये सायमुज्जीवयन्ति  ।  
आरुण्ये पल्लवानामथ गुरुचरणाः शक्रगोपावलीनां ते युष्मद्भावलीनां दिनकरकिरणाः क्लान्तिमुन्मूलयन्तु  ॥ ज्सुध्_२४ ॥  
द्रागद्वैतं वितन्वंस्त्रिभुवनमभितः कौङ्कुमीनां द्युतीनां न्यक्कुर्वन्मान्द्यमुद्रामथ रजनिरुजां कोकसीमन्तिनीनाम्  ।  
तन्द्रान्धानान्ध्यसिन्धोरिह वितततरैरुद्दधानं कराग्रैः स्वान्तध्वान्तं धुनीतामुदयगिरिशिरश्चुम्बि मार्तण्डबिम्बम्  ॥ ज्सुध्_२५ ॥  
शुद्धं ब्रह्मालवालं प्रकृतिशबलितं यस्य मूलं करास्तद्द्राधिष्टस्वर्णशाखा विकसदरुणिमा पल्लवानां विलासः  ।  
नीलं व्योमालिमाला सुरसफलभरो धर्मकामार्थमोक्षाः स श्रीमान्वाञ्छितार्थं वितरतु सततं सूर्यकल्पद्रुमो वः  ॥ ज्सुध्_२६ ॥  
नीहारं निम्नगाभ्यो निखिलनयनतो नीरजेभ्यश्च निद्रां नीडेभ्यो नीडजानां निकरमुषसि ये नित्यमुद्वासयन्ति  ।  
सायं तेष्वेव तेषां पुनरपि घृणया कल्पयन्ते च वासं ते वः सन्तु प्रयासं घृणिघनघृणयो हन्तुमाबद्धकक्षाः  ॥ ज्सुध्_२७ ॥  
संहृत्य द्राग्बहिःस्थं तिमिरकुलमथाभ्यन्तरं हर्तुकामा रन्ध्रालीभिर्गृहाणामुदरमनुदिनं ये विशङ्कं विशन्ति  ।  
भानोस्ते ऽमी हृषीकाण्यखिलतनुभृतां हर्षयन्तो हितेहा हृद्रोगं संहरन्तां हिममहिमहृतो हेमहृद्याः करा नः  ॥ ज्सुध्_२८ ॥  
ब्रह्माण्डं मण्डयन्तो वियति वलयिनो मण्डलैरण्डजानां पाखण्डान्दण्डयन्तो दनुतनुजनुषां शोभिताखण्डालाशाः  ।  
ये खण्डान्पौण्डरीकान्विदलयितुमथोद्दण्डपाण्डित्यभाजस्ते चण्डांशोरचण्डास्त्वरितमिह कराः पाण्डुतां खण्डयन्तु  ॥ ज्सुध्_२९ ॥  
ऊर्ध्वं पापावलिभ्यः स्थित इति जगदे यस्य वेदैरुदाख्या निन्युः के ऽप्यासनार्थं खलु सहचरतां नेत्रयोः पुण्डरीकम्  ।  
ओष्ठावृक्साम यस्य द्रुतकनकनिभश्मश्रुकेशाखिलाङ्गः सो ऽयं सर्वान्तरात्मा तव दिशतुतरां वासरेशः शिवानि  ॥ ज्सुध्_३० ॥  
  
इति पण्डितराजश्रीजगन्नाथविरचिता सुधालहरी समाप्ता  ।  
  
  
  
  
  
