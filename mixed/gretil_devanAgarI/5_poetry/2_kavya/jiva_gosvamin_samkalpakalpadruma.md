---
title: 'Jiva Gosvamin: Samkalpakalpadruma'

---
## Intro
  
  
  
  
Jiva Gosvamin: Samkalpakalpadruma  
  
  
  
  
Jiva Gosvamin:  
Samkalpakalpadruma  
  
Input by ...   
  
  
  
  


## पाठः
  
  
  
  
  
  
सङ्कल्प-कल्प-द्रुम  
  
श्रीराधादामोदराभ्यां नमः१  
  
श्री-कृष्ण कृष्ण-चैतन्य स-सनातन-रूपक ।  
गोपाल रघुनाथाप्त व्रज-वल्लभ पाहि माम् ॥१॥२  
नन्द-नन्दन इत्य् उक्तस् त्रैलोक्यानन्द-वर्धनः ।   
अनादि-जन्म-सिद्धानां गोपीनां पतिर् एव यः३ ॥२  
नवीन-नीरद-श्यामं तं राजीव-विलोचनम् ।  
वल्लवी-नन्दनं वन्दे कृष्णं गोपाल-रूपिनम् ॥३  
                             [युग्मम्]४  
वृन्दारण्ये जरन् जीवः कश्चित् प्राह मनः प्रति ।  
म्रियसे साम्प्रतं५ मूढः गूढाम् एतां सुधां पिब ॥४  
तां पिबन्न् एव हे स्वान्त स्वं च गोकुल-सङ्गतम् ।  
सेवां च वाञ्छितां काञ्चिद् भाव-भेदेन भावय ॥५  
मङ्गलः सर्व-लोकानां गोप-क्षौणीभृद्-अङ्गजः ।  
भव्यं पल्लवयन् पायाद् वल्लवी-जन-वल्लभः ॥६  
अहो बकीत्य्६ आदिकीर्तिः कृष्णस् तु भगवान् स्वयम् ।७  
अस्ति यस् तस्य पित्रादितया चित्राय क् प्तवान् ॥७  
स्तुतस् तद् भूरिभाग्येति८ तथा चेत्थं सताम् इति९ ।  
नेमं विरिञ्च इत्य्१०एवं नायं श्रिय इति११ व्रजः ॥८  
यस् तं को वाश्रयेन् नात्र क्षिताव् इन्द्रियवान् नरः ।  
तस्माद् भ्रातर् निज-त्रातः स्वान्त स्वान्तस् तम् आश्रय ॥९  
                             [त्रिभिः कुलकम्]  
उपदेशं देश-रूपं मम मानय मानस ।  
सुधा-धारा-धरः सोऽयं कल्पः स्यात् कल्प-भूरुहः ॥१०॥  
मूलं जन्मादि-लीलास्य स्कन्धः स्यान् नित्य-लीलता ।  
शाखास् तत्-तद्-ऋतु-श्लोकाः फलं प्रेममयी स्थितिः ॥११॥  
  
अथ महा-कुलकेन जन्मादि-लीला ॥  
यस् तन्त्रमन्त्रयोर् गुप्तम् उक्तः श्रीनन्दनन्दनः ।  
तद्रूपतां निजां व्याञ्जीत् कुतश्चित् कुतुकाद् भुवि ॥१२॥  
यः प्राग् इति१२ हि पद्याभ्यां नन्दात्मजतया स्वतः ।  
वासुदेवतया कार्यवशाद् गर्गेण निश्चितः ॥१३॥  
  
----------------------------  
१। (ब्) श्री-श्री-राधा-कृष्णाभ्यां नमः; २। ग्च्प् १व्१; ३। गौत्त्। २।२४; थेरे: अनेक-जन्म-शुद्धानाम्, ग्च्प् १५।७२ अनेक-जन्म-सिद्धानां; ४। (ब्) नोत् ड़ोउन्द्; ५। (ब्) म्रियते ऽसाम्प्रतम्; ६, भ्प् इइइ।२।२३; ७। भ्प् इ।३।२८॥; ८। भ्प् x।१४।३४॥; ९। भ्प् x।१२।११; १०। भ्प् x।९।२०; ११। भ्प् x।४७।६०; १२। भ्प् x।८।१४  
यः श्री-नन्द-यशोदान्तर्-हृदि स्फूर्तिं गतस् ततः ।  
उद्यंश् चक्रे दुग्ध-सिन्धोर् इन्दोर् जन्म-विडम्बनम् ॥१४॥  
यः सर्व-र्द्धि-व्रजं नन्द-व्रजं स्वं जन्म-मात्रतः ।  
रमाणां जायमानानाम् आरामं१ धाम निर्ममे ॥१५॥  
यः स्व-माधुर्य-पीयूषं सम्पूर्य२ परिवेशयन् ।  
जिगाय मोहिनी-रूपं क्षीर-नीरधि-तीरगम् ॥१६॥  
यः कृपां जन्मना व्यञ्जन् पूतनाम् अपि पूतताम् ।  
नीतां धात्री-गतिं स्फीतां चाकार्षीन् नूतनार्भकः ॥१७॥३  
यः कोमल-पदाग्रेण शकटं तद् विशङ्कटम् ।  
स्व-ज्योत्स्नावरणं मत्वा चिक्षेपाक्षेपवान् इव ॥१८॥  
यः पूजित-पद-क्षेप-कूजित-स्मित-रोचिषाम् ।  
शोभया लोभयामास बालिकाः कुल-पालिकाः ॥१९॥  
यः स्व-नामाद्यम् आसाद्य गर्गाद् वर्गान् निजान् अनु ।  
हर्षं ववर्ष न्यग् जल्पन्न् ओम् इत्थं सोमजिन्-मुखः ॥२०॥  
यस् तृणावर्तम् आसाद्य सद्यः संवर्त-वर्तनम् ।  
संवर्तयंस् तम् आनिन्ये विपरीत-परीतताम् ॥२१॥  
यः श्री-रामं निजारामं सङ्गच्छन्न् अच्छ-खेलया ।  
बालान् आनन्दयन् नन्द-राज-केशरि-नन्दनः ॥२२॥  
यः पुण्ड्रं रोचनारुच्यं कञ्चुकं काञ्चन-प्रभम् ।  
दधन् मातुस् तत् तदासीद् उत्सङ्गसी यद् आजनि ॥२३॥  
यः कुर्वन् कर्दम-क्रीडां निर्व्याजम् अनया धृतः ।  
द्वयोः सुखेन दुःखेन स्निग्धान् दिग्धान् विनिर्ममे ॥२४॥  
यः समं सहजातेन रङ्गन्न् अङ्गण-कर्दमे ।  
किञ्चित् कातर-धीः पश्यन् मातरं द्रुतम् ईयिवान्४ ॥२५॥  
यस् तयालिङ्गितः सा स्मितं स्तन्यम् अनन्य-धीः ।  
अपायि सुष्ठु चाप्यायि स्मितं बिभ्रद् उदैक्षि च ॥२६॥  
यस् तदा मातुर् आनिन्ये सर्वं विस्मृति-विस्मृतम् ।  
वदन्न् इव स५सम्मुग्ध-बाल-सिंहावलोकनः ॥२७॥  
यस् तदा मृत्तिकां भक्षन्न् अलक्ष्यम् अनया धृतः ।  
दयया किं भयाद् अस्यास् त्रातः स्राग् योग-मायया ॥२८॥  
यः श्री-रामान्वयी कामान् ननाट सह-पाटवम्६ ।  
वृद्धानां सुखम् ऋद्धानां कुर्वाणस् ताल-पालनम् ॥२९॥  
यः क्रीणन् कर-विभ्रष्ट-मूल्यत्वे ऽप्य् अमितं फलम् ।  
फलान्य् अनन्यलभ्योअनि ददे विक्रीणतीं प्रति ॥३०॥  
  
----------------------------  
१। (अ) ॐ मारामं; २। (ब्) सर्वत्र; ३। थिस् वेर्से मिस्सिन्ग् ड़्रोम् (ब्); ४। (ब्) इयिवान्; ५। (ब्) सुओ; ६। (ब्) सहपाटवः  
यस् तर्णकान् पुरा मुञ्चन्न् अञ्चन् बाल-बलान्वितः ।  
दोहानुकरणं कुर्वन् सुख-दोहाय क् प्तवान् ॥३१॥  
यः कर्षन्न् अपि वत्सस्य पुच्छं सङ्कर्षणान्वितः ।  
तेन कर्षं व्रजन् भ्रातृ-भायाभिः पर्यहस्यत ॥३२॥  
यः कुर्वन्न् अपि गव्यानां चौर्यं भव्याय दिद्युते ।  
यस्य ताभिर् विवादश् च सुख-संवाद-सिद्धये ॥३३॥  
यः स्वं दामोदरं श्र्ण्वन् सामोद-व्रीडम् अञ्चति ।  
प्रसू-शिक्षामय-स्नेहाद् बाल्य१स्वेहान्तराद् अपि ॥३४॥  
यः सुष्ठु खेलयाविष्टः स्व-मात्रा प्रणयान् मुहुः ।  
कृष्ण कृष्णारविन्दाक्षेत्य्२ आहूतो ऽप्य् आशु नाययौ ॥३५॥  
यः श्री-वृन्दावनं प्राञ्चन् भ्रात्रा सह वनास्पदम् ।  
हासयन् भासयामास३ मातरौ यातरौ मिथः ॥३६॥  
यः श्री-वृन्दावने लब्धे प्रारब्ध-क्रीडम् अन्वभूत् ।  
राम-दामादिभिः सख्यं तत्-प्रख्यं भ्रमरादिभिः ॥३७॥  
यः श्री-रामेण तत्रापि वीक्ष्य प्रीतिम् अगात् पराम् ।  
वृन्दावनं गोवर्धनं यमुना-पुलिनानि च४ ॥३८॥  
यः प्राप्त-मध्य-कौमारः पित्रा सार्धं वनं व्रजन् ।  
पृच्छन् नामानि धामानि पश्यन् मुदम् अवाप्तवान् ॥३९॥  
यः क्रीडन् शिशुर् अव्रीडम् अग्रजेन व्रजेन्द्रजः ।  
जल्पाजल्पि मिथश् चक्रे हस्ताहस्ति पदापदि ॥४०॥  
यश् चारयन् निजान् वत्सान् वत्सकं नाम दानवम् ।  
बकं बकवद्-आकारं दारयन् मुक्तम् आर्दयत् ॥४१॥  
यः स्वैर् विहरणं चक्रे मेषी-हरण-सञ्ज्ञितम् ।  
व्योमं च व्योमतां निन्ये कुर्वन्तं प्रतिलोमताम् ॥४२॥  
यः कुर्वंस् तम् अघं खण्डं विधेर् अघम् अतः परम् ।   
निन्ये स्व-ज्योतिषि प्राञ्चं तद् अर्वाग् भक्ति-तेजसि ॥४३॥  
यः कौमारम् अतिक्रम्य रम्य-पौगण्ड-मण्डनः ।  
चक्रे गोपालतां गच्छन् लोक-पालक-पालताम् ॥४४॥  
यः काल-कूट-निष्पिष्ट-चेतनान् व्रज-केतनान् ।  
चेतयामास कृपया लोचनामृत-वृष्टिभिः ॥४५॥  
यः कालियम् अपि व्यक्तं निजाङ्घ्रि-युग-मुद्रया ।  
व्यञ्जन् ममेति शरणागतान् अन्यान् अरञ्जयत् ॥४६॥  
यः शुकेन व्रज-प्रेमास्पदत्वेनेत्थम् ईरितः ।  
कृष्णे ऽर्पितात्म-सुहृद् इत्य् आदि प्रोच्य प्रशोच्य च ॥४७॥  
----------------------------  
१। (ब्) बाल्यं; २। भ्प् x।११।१५; ३। (ब्) भाषयामास; ४। भ्प् x।११।३६  
आबाल-वृद्ध-वनिताः सर्वे ऽङ्ग१ पशु-वृत्तयः ।  
निर्जग्मुर् गोकुलाद् दीनाः कृष्ण-दर्शन-लालसाः ॥४८॥  
               २[महाकुलकान्तर् युग्मकम्]२  
यस् तस्मिन् सम्भ्रमे रोधान् निष्क्रमे३ व्रज-कन्यकाः ।  
मेने ताः प्रथमं पश्यन् स्वं कृतार्थं कृताव् इह ॥४९॥  
यस् तदा दहनं गोष्ठ-प्रेम्नाकृष्ट-विवेचनः ।  
प्रेम्नस् तस्य परीक्षार्थम् इव द्राग् अपिबत् प्रभुः ॥५०॥  
यः स्पर्शाद् अनृतीकुर्वन् विषं विषधरं च तम् ।  
स्वाश्रितान् अमृतीकर्तुं कृती कैमुत्यम् ऐक्षयत् ॥५१॥  
तस् तु भाण्डीरम् आसाद्य मल्ल-ताण्डवम् आचरन् ।  
सुभद्र-४मण्डली-भद्र-भद्रवर्धन-गोभटाः ॥५२॥  
यक्षेन्द्र-भट इत्य्५ एवं क् प्त-सङ्गैः कुमारकः ।  
सवयोभिः सुखं लेभे यत्र काश्चित् कुमारिकाः ॥५३॥  
गोपाली पालिका धन्या विशाखा ध्यान-निष्ठिका६ ।  
राधानुराधा सोमाभा तारका दशमी तथा७ ॥५४॥  
कौतुकाय गता यासु मल्ली मल्लीति नर्म-कृत् ।  
मध्वाज्य-निभम् आस्वाद्य याभिः क् प्तं स्म माद्यति ॥५५॥  
                 [पूर्ववन् महाकुलकान्तश् चतुर्भिर् अन्वयः]  
यः काम्ये काम्यके गत्वा सरः सागर-सन्निभं ।  
लङ्काकल्पाकृताकल्पं नित्यं दीव्यति सङ्गिभिः ॥५६॥  
यः कैशोरं ततः सज्जन् वसन्तम् इव षट्पदः ।  
लोलयन्न् आत्मनश् चित्तं लोलयामास पद्मिनीः ॥५७॥  
यस् ता व्रज-रमा नित्य-प्रेयसीः कुतुकात्मना ।  
लीला-शक्त्यान्यथा-भानं नीता गुप्तम् अरञ्जयत् ॥५८॥  
यः श्री-रामेण धेनूनां रक्षायां धेनुकासुरम् ।  
निघ्नन् विघ्नम् अपाकार्षीद् अकार्षीद् अभयं दिवि ॥५९॥  
यश् चक्रे धेनुम् आदाय सायं व्रजम् उपागतः ।  
पूर्व-रागं किशोरीणाम् अपूर्वं व्यतिवीक्षया ॥६०॥  
यः पूर्वं लज्जया दूत-काम-लेखाद्य्-उपायताम् ।  
विजहन् निज-नेत्रान्तं निन्ये नूतन-दूतताम् ॥६१॥  
यस् तासु स्फुटम् आसज्य विरज्य लघु सर्वतः ।  
तद्-अङ्ग-सङ्ग-भिक्षार्थं वेणु-शिक्षाम् असाधयत् ॥६२॥  
यश् चेतनाचेतनालिं कर्षन्न् अप्य् आशु वेणुना ।  
ताः क्रष्टुं सुष्ठु नाशक्नोद् यतस् ता लज्जया सिताः ॥६३॥  
  
----------------------------  
१। (ब्) सर्वाङ्गो; २। मिस्सिन्ग् ड़्रोम् (ब्);  ३। (ब्) निष्क्रान्ता; ४। (ब्) शुभद्र; ५। ब्र्स् इइइ।३।२३; ६। (ब्) ओध्याननिष्ठिकाः; ७। भविष्यप् इव् (च्ड़्। क्स् प्११२); ८यः श्री-भाण्डीर-नामानं बटं शश्वद् अटन्न् अधात् ।  
नाना-क्रीडां स-नीडानाम् अदभ्रं बिभ्रद् उत्सवम् ॥६४॥  
यः श्रीदाम्ना सुदाम्ना च भद्रसेनार्जुनादिभिः ।  
खेला-दम्भ-बलाच् चक्रे तत्-प्रलम्ब-प्रलम्भनम् ॥६५॥  
यः प्रलम्बं लम्बमानं जीवनाद् बल-तेजसा ।  
विधाय विदधे तीव्रान्१ नवशक्तिं दवीयसीम् ॥६७॥  
यः कानने सुदीर्घाहे निदाघे कृत-केलिकः ।  
अपराह्णे प्रेयसीनाम् आनन्दं विदधे यथा ।६८॥  
गोपीनां परमानन्दम् आसीद् गोविन्द-दर्शने ।  
क्षणं युग-शतम् इव यासां येन विनाभवत्२ ॥६९॥  
               [पूर्ववद् युग्मकम्]  
यः सदा दृष्टि-कृद् वृष्टि-वर्षा-रूप-निशा-क्षये ।  
शरदं प्रातर् आसाद्य प्रियाणाम् अहृतान्धताम् ॥७०॥  
यः श्रीगोवर्धनप्रेमस्वप्रेमधनजीविषु ।  
स्व-गोत्रेष्व् अपि सञ्चार्यान्यान् अप्य् आर्यान् अशिक्षयत् ॥७१॥  
यः श्री-गोवर्धनं बिभ्रच् छक्र-विभ्रष्ट-गर्वताम् ।  
निन्ये गोष्ठं यद् उन्निन्ये श्रेष्ठं स्व-प्रेष्ठजातिषु ॥७२॥  
श्री-गोविन्दतां विन्दन्न् अविन्दद् विश्व-नन्दिताम् ।  
यन् मिथः शक्र-जन्तूनां नैत्र्याव्यधित शम्भुताम् ॥७३॥  
यः पाशि-लोकाद् आनीय पितरं मातृ-जीवनम् ।  
अजीवयद् व्रजं सर्वं तं विना गत-जीवनम् ॥७४॥  
यः स्वानां व्रज-लोकानां हृदोकास् तान् विशोकयन् ।  
तेषां स्वस्य च गोलोकं नित्य-लोकम् अलोकयत् ॥७५॥  
यश् चित्त-वाससी नीत्वा कुमारीणां परं ददे ।  
न पूर्वं येन ता बद्धाः सम्बद्धा नित्यम् आत्मनि ॥७६॥  
यः स्व-वंशिकया मोह-बाधितां राधिकाम् अनु ।  
पूर्णाः पुलिन्द्य इत्य्३आदि वृत्तं वृत्तं विनिर्ममे ॥७७॥  
यः सखीन् अखिलाग्रीयान् ग्रीष्मान्तः प्रेम-सम्पदा ।  
सम्मदाद् आजुहावामून् क्रमाद् एवं मुदां प्रदः ॥७८॥  
हे स्तोककृष्ण हे अंशो श्रीदामन् सुबलार्जुन ।  
विशाल वृषभौजस्विन् देवप्रस्थ वरूथप४ ॥७९॥  
एवम् आहूय भूयस् तान् नर्म-सूनृत-गीर् वृतम् ।  
आह वृन्दावन-स्थानां स्थावराणां वरां गतिम् ॥८०॥  
               [पूर्ववत् त्रिभिः]  
  
----------------------------  
१। (ब्) तीव्रां; २। भ्प् x।१९।१६; ३। भ्प् x।२१।१७; ४। भ्प् x।२।३१।  
यस् तासां यज्ञ-पत्नीनां महिम-स्नेह-वृद्धये ।  
बुभुक्षां सखिभिर् व्यञ्जन्न् अन्न-भिक्षां१ विनिर्ममे ॥८१॥  
यस् तत्राशोक-वन्यायां धन्यायां सखिभिः सह ।  
क्रीडन् निर्वर्णितस् ताभिः श्यामम् इत्यादि२ वर्णितः ॥८२॥  
यः सदा नर्म-शर्मार्थी मधुमङ्गल-नामिनम् ।  
नर्म-मन्त्रिणम् आसज्य भोज्यन् मित्राण्य् अरञ्जयत् ॥८३॥  
यः स्व-जीवन-जीवानां चातकीनाम् इवाम्बुदः ।  
स्व-जीवनेन तादात्म्यम् अकरोद् व्रज-सुभ्रुवाम् ॥८४॥  
यः परेषां ह्रेपणतां शक्ति-सङ्ख्याल्पतां विदन् ।  
गुप्तागण्य-स्वकान्तासु वंशी-दूतीम् अमन्यत ॥८५॥  
यश् चिराद् एव मुरली-शिक्षायां वीक्ष्य पूर्णताम् ।  
तया माद्य-प्रियास् तूर्णं पूर्णं मेने स्वम् अञ्जसा ॥८६॥  
यस् त्याग-व्याज-भृन्-नर्म व्याजहार प्रियाः प्रति ।  
प्रतिनर्म-प्रिया-वृन्दाद् विन्दन् शर्मान्वविन्दत ॥८७॥  
यः सदा योग-मायाख्यां शक्तिम् आसक्तितः श्रितः ।  
पौर्णमासीम् इति नामासीद् व्रजे यासीत् तपस्विनी ॥८८॥  
यस् तया दिव्यया शक्त्यानन्तधानन्त-सुभ्रुवाम् ।  
बिभ्रद् विना स-नर्मादि-शर्मालभत सर्वदा ॥८९॥  
यः कृत्वा रास-खेलायां मुदं द्वन्द्वं पुनर् मुदम् ।  
खेलेयम् इति तद् व्यञ्जन्न् अमुमुदद् अमूः प्रियाः ॥९०॥  
यस् त्यजन्न् अपि ताः सर्वाः पर्वातनुत कुत्रचित् ।  
अप्य् एण-पत्नीत्य्-आद्यं३ यत् तत्र कर्णामृतं मतम् ॥९१॥  
यस् तासां जयतीत्य्४ आदि विलापाद् व्यग्रतां गतः ।  
तासाम् आविरभूद्५ एवं सुधीभिर् अधिवर्णितः ॥९२॥  
यासां स्तन-काश्मीर-शस्त-वस्त्रासनं गतः ।  
रराज तार-काराज-राजत्-पुलिन-धामनि ॥९३॥  
यः प्रहेलिकया तासां स्व-पराजयम् आमृशन् ।  
न पारये ऽहम् इत्य्६ आदि रीत्या स्वं मतवान् ऋणी ॥९४॥  
यः श्यामः स्वर्ण-गौरीभिः परां शोभां ययौ यथा ।  
तत्रातिशुशुभे राजन्न् भगवान् इति७ सत्-प्रथा ॥९५॥  
यस् तासां स्व-विहारेण श्रान्तानां मुख-पङ्कजम् ।  
प्रामृजत् करुणः प्रेम्ना शन्तमेनाङ्ग-पाणिना ॥९६॥८   
यः क्रीडन् वारि-वनयोर् विक्रीड९ इव ताः पुनः ।  
अनुनीय विनिर्णीय स्व-सङ्गं निलयं गतः ॥९७॥  
  
----------------------------  
१। (अ) व्यञ्जन्न् अन्न-भिक्षा; (ब्) व्यञ्जन् अन्न-भिक्षाम्; २। भ्प् x।२३।२२; ३। भ्प् x।३०।११; ४। भ्प् x।३१।१; ५। भ्प् x।३२।२; ६। भ्प् x।३२।२२; ७। भ्प् x।३३।६; ८। भ्प् x।३३।२१; ९। (ब्) चिक्रीड यस् तीर्थ-व्याजम् अव्राजीद् व्रजेन वनम् आम्बिकम् ।  
यत्राशेषेण वेशेन च्छलयामास चाबलाः ॥९८॥  
यः सर्व-जीवनं जीवं वितरन् पितरं प्रति ।   
पदासर्पन् स्पृशन् सर्पं मुनेः शापाद् अपाकरोत् ॥९९॥  
यः सुदर्शनतां निन्ये महा-सर्पं कुदर्शनम् ।  
कारुण्य-कारुः कञ्चारं१ न चकारापि दारुणम् ॥१००॥  
यः पूर्वं निर्ममे होरी-पर्वं यक्षस्य धूर्वणम्२ ।  
अन्तर्यामिवत् तन्३ मन्ये तादृग्ग्रामीणपर्वसु ॥१०१॥  
यः प्रातर्-आदि-जाः क्रीडाः कुर्वंस् तासु स्फुरन्न् अपि ।  
श्लोकानां युग्म-सङ्घेन श्लोकितस् ताभिर् अन्वहम् ॥१०२॥  
यः श्री-गोवर्धने रास-वर्धनेच्छा-विवर्धनेयः ।  
सङ्गम्य प्रेयसी-सङ्घं नर्म-सङ्गर-रङ्गवान् ॥१०३॥  
गोष्ठ-प्रकोष्ठतः क्रुष्टं श्रुत्वारिष्ट-कृतं कटु ।  
तत्र सङ्गत्य संयत्य तं निहत्य मुदं गतः ॥१०४॥  
पुनः शीघ्रं गिरिं गच्छन् सङ्गिनीभिः सभङ्गिभिः ।  
रासम् उल्लासयामास भासयामास चाखिलम् ॥१०५॥  
                      [पूर्ववत् त्रिभिः]  
यः कुण्डं पुण्डरीकाक्षस् तन् निर्माय सुनर्म-कृत् ।  
श्री-राधिकां धन्यम् अन्यत् कारयामास सार-भृत् ॥१०६॥  
कंसेनेशिनं४ गोष्ठ-क्लेशिनं वाजि-वेशिनम् ।   
केशिने५ केशिनं चक्रे यमस्य प्रतिवेशिनम् ॥१०७॥  
यः पित्राद्य्-अनुरागेण चित्राभः सर्व-विस्मृतिः ।  
कंसं ध्वंसकम् अप्य् आर्च्छान् न हन्तुं गन्तु-कामताम् ॥१०८॥  
यः स्निग्ध-स्मितया दृष्ट्या वाचा पीयूष-कल्पया ।  
चरित्रेणानवद्येन श्री-निकेतेन चात्मना ॥१०९॥  
इमं लोकम् अमुञ्चाभिरमयन् सुतरां व्रजम् ।  
रेमे क्षणदया दत्त-क्षण-स्त्री-क्षण-सौहृदः ॥११०॥  
                      [पूर्ववद् युग्मकम्]६  
यस् तथा सह गोपीभिश् चिक्रीड व्रजराजजः ।  
यथाब्द-कोटि-प्रतिमः क्षणस् तेन विनाभवत्७ ॥१११॥  
यः कान्ता-मुख-चन्द्राणां भासा भासिनि८ दिग्-गणे ।  
राग-सागर-निर्मग्नश् चलितुं नापि च क्षमः ॥११२॥  
किञ्चित् तद्-व्यक्ति-वातालि-लज्जा-वीचि-विचालितः ।  
कंस-घातमिषापात-निजेच्छाभासम् आगतः ॥११३॥  
  
  
----------------------------  
१। (अ) कञ्जारं, (ब्) कं चारिं; २। (ब्) धर्षणम्; ३। (अ) अन्तर्यामीव तनो; ४। (ब्) कंसेनेशितम्; ५। (ब्) वेशिनं; ६। नोत् ड़ोउन्द् इन् (ब्); ७। विप् व्।२३।५७; ८। (ब्) भासिनम्  
तटस्थताम् अटन्न् उरीचक्रे मधुपरीगतिम् ।  
आः किं वाच्या व्रजे याच्या प्राणिमात्रे तनोः स्थितिः ॥११४॥  
                      [पूर्ववत् त्रिभिः]  
यः स्वांस् तत्तद्गुणः सर्वान् अलं हातुं न ते च यम् ।  
आस्तां व्रजे प्रेमशूरा दूराद् एव तथा कथा ॥११५॥  
यः पृथ्व्या प्रथमस्कन्धे धर्माग्रेवर्णितान् गुणान् ।१  
नित्यम् आप्तस् तथात्रापि वर्ण्यः सन्न् अवकर्ण्यताम् ॥११६॥  
सर्वानन्दप्रदानन्दकन्दस् तद्वद्गुणावलिः ।  
सर्वपर्वदमाहात्म्याद् वरः सर्वत ईश्वरः ॥११७॥  
सर्वदा वृद्धिभागृद्धिः सर्वाराधनभूधनम् ।  
स्वरूपरूपसाद्गुण्यपुण्यकृत् कर्मशर्मदः ॥११८॥  
दृष्टिः प्रतिसुधावृष्टिप्रभसुन्दरताप्रभः२ ।  
वर्णानां स्यन्ददिङ्मात्रात्३ कर्णानन्दकरस्वरः४ ॥११९॥  
अश्वासानाम् अपि श्वासकारिसौरभगौरवः ।  
अधरस्पृष्टनीरादिसृष्टश्रीरसनारसः ॥१२०॥  
स्वस्पर्शिस्पर्शनास्पर्शाद् विश्वतापापयापनः ।  
जगतः शुचिताधाम नामधामस्मृतीडितः ॥१२१॥  
अनन्तसच्चिदानन्दज्योतिर्द्योतिकलेवरः ।  
वपुरंशुकयोर् अंशुसम्पद् विष्णुरमाजयी ॥१२२॥  
जगद्दूषणशोभाभृद् विभूषणविभूषणः ।  
तूर्णं यथारुचि व्यापिरुचिधार्यगुणाकृतिः ॥१२३॥  
लक्ष्मीदृक्पक्ष्म५विष्कम्भिलक्ष्मलक्षितविग्रहः ।  
शङ्खचक्रादिचिह्नश्रीदुर्निह्नवनिजस्थितिः ॥१२४॥  
जेतुं स्वम् अप्य् अविश्रान्तं शश्वद्वल्गु६बलावलिः ।  
किशोरतामनःसारचोरताविश्वमोहनः ॥१२५॥  
विलासहासलीलास्यकृतलास्यकलाजयः ।  
विकाररहिताकारः स्फुरत्प्रेमविकारवान् ॥१२६॥  
पुरापि नव इत्य् एवं पुराणादिविनिश्चितः ।  
अनूतनतनूः७ श्रीमान् सदा नूतनवत्तनुः ॥१२७॥  
सर्वेषां मनसः कर्तुं प्रमनस् तां स्फुरन्मनाः ।  
वैदग्धीदिग्धसद्वृद्धि८चातुरीप्रचुरीकरः ॥१२८॥  
विश्वेषां बुद्धिकृद् बुद्धिः सिद्धीनाम् अपि सिद्धिकृत् ।  
दक्षतालक्षशिक्षाकृद् दक्षताभिर् विलक्षणः ॥१२९॥  
तुच्छोपकारिताबिन्दुसिन्धुकारी कृतज्ञतः ।  
----------------------------  
१। भ्प् इ।१६।२७॥-३०॥; २। (ब्) ओप्रभा; ३। (ब्) दिङ्मात्रओ; ४ (अ) करणानन्द(?); ५ (ब्) पक्ष; ६ (अ) ओवल्गाद्; ७। (ब्) तनुः; ८। (ब्) ओबुद्धिओ  
सुदृढव्रतताव्रातत्रातशश्वदनुव्रतः ॥१३०॥  
निजमर्यादया बद्धश्रुतिमर्यादचेष्टितः ।  
चेष्टितं१ तावद् आस्तां तद् दृष्टमात्रस् तथा गुणः ॥१३१॥  
यज्ञज्ञः कालदेशादिप्रज्ञः सर्वज्ञशेखरः ।  
सर्वज्ञताम् अवज्ञाय प्रज्ञतातर्किताखिलः ॥१३२॥  
धीरता स्थिरता शोभि वीरता निरतान्तरः ।  
क्षान्त्या दान्त्या च शान्त्या च सह कान्त्या स्वयं वृतः ॥१३३॥  
धर्मदाननिदानश्रीः शूरः२ सुरतमानसः ।  
मान्यसामान्यवर्धिष्णुमान्यताक्रियताप्रियः३ ॥१३४॥  
अक्षीणविनयः सुष्ठु लज्जितः कूटवर्जितः ।  
कीर्तिप्रतापपूर्तिभ्यां कृतसल्लोकजूर्तिकः ॥१३५॥  
साधूनां माधुरीदानान् नित्यं साधुसमाश्रयः ।  
द्विषां च मुक्तिकृन् मुक्तिभागाकर्षिगुणाम्बुधिः ॥१३६॥  
नानाभाषालिसम्भाषो देव४पर्यन्तदेवनः ।  
प्रत्यग्वादिन्य् अपि प्रीति५सत्यतास्फुरदीरितः ॥१३७॥  
वावदूकः६ सुधीमूकस्थितिकारिसुधीधरः ।  
दृष्टमात्रतया सर्वबुधतां७ बुधतागुरुः ॥१३८॥  
योग्यानाम् अपि योग्याशी८ रङ्काङाम् अपि शङ्करः ।  
शरणागतरक्षायाः शरणं शर्मकर्मठः ॥१३९॥  
न च भक्तिं विनासक्ति९बिन्दुः सिन्धुवद् अन्तरः ।  
समः सर्वत्र भक्तानां भक्त इत्य् अप्य् असौ समः ॥१४०॥  
भक्तानां भक्ततानन्दी प्रेमस्थेमवशीकृतः ।  
तत्तद्रूपगुणक्रीडाकृतस्वावधिविस्मयः ॥१४१॥  
स्नेहाभिषेकाद् विश्वेषां प्राज्यसाम्राज्यपूजितः ।  
सर्वत्र स्नेहपीयूषवर्षिनित्यनवम्बुदः ॥१४२॥  
गोष्ठवृन्दाटवीशंसिवंशीगानमधून्मदः ।  
निजप्रियावलीभाग्यस्पृहिविष्णुप्रियार्चितः ॥१४३॥  
किं बहूक्तेन सूक्तेन सूक्तेन श्रूयताम् इदम् ।  
कृष्ण एव हि कृष्णः स्यात् कृष्णः स्यात् कृष्ण एव हि ॥१४४॥  
               [पूर्ववद् एकोनत्रिंशभिः]  
यस् तादृग्गुणवान् गोष्ठं नात्यन्तं त्यक्तुम् अर्हति ।  
तादृग्गुणान्वयिप्रेम्ना तस्य बद्धश् च तद् यथा ॥१४५॥  
दुस्त्यजश् चानुरागो ऽस्मिन् सर्वेषां नो व्रजौकसाम् ।  
यः सज्जन् कालियक्रोडं व्रजं सज्जन्तम् आम्तनि ।  
नन्द ते तनये ऽस्मासु तस्याप्य् औत्पत्तिकः कथम्? ॥१४६१  
               [पूर्ववद् एव युग्मकम्]  
  
  
----------------------------  
१। (ब्) चेष्टतः; २। (ब्) शूरओ; ३। (ब्) ओपरः; ४। (अ) ओसम्भाषाद् एव; ५। (ब्) प्रीतिः; ६। (ब्) वावदूकओ; ७। (ब्) बुधताओ; ८। (अ) योग्याशा; ९। (अ) विनासक्तिं  
  
विमृशन्न् उन्ममज्ज द्राग् वर्षन् हर्षं जगत्य् अपि ॥१४७  
यः शक्रे वक्रतां पश्यन् प्रेम्ना यन् व्रजवश्यताम् ।  
हृद्य् अर्थं तम् इमं विद्वान् अत्र व्यानग् यथार्थताम् ॥१४८  
तस्मान् मच्छरणं गोष्टं मन्नाथं मत्परिग्रहम् ।  
गोपाये स्वात्मयोगेन सो ऽयं मे व्रत आहितः ॥१४९*ड़्न्  
               [पूर्ववद् एव युग्मकम्]  
यः सङ्कल्पं व्यधाद् एवङ्किञ्च भूधरधारणम् ।  
सप्ततराप्य् अहोरात्राम् स्तन्मात्रङ्गीकृतिस्थितिः ॥१५०॥  
किं च यः सखिवत्सेषु लुञ्चितेषु विरिञ्चिना ।  
ससर्जान्त्यांस् तदाकारन् परं स्वेनापरेण न ॥१५१॥  
तथाप्य् अनिर्वृतिं गच्छंस् तान् आयच्छद् विरिञ्चितः ।  
स्वप्रेमाधिकतत्प्रेमवशताम् आसदद् यतः ॥१५२॥  
               [पूर्ववद् एव युग्मकम्]  
यस् तान् स्वस्मिन् बक-ग्रस्ते ग्रस्तेहा-प्राणता-मितान् ।  
स्व-मात्र-प्राण-पात्राङ्गान् विदन् विन्दन्न् अपि स्थितः ॥१५३॥  
यस् तेष्व् अघ-निगीर्णेषु स्वयं कीर्णे हतां व्रजन् ।  
तद्-गलान्तर् विशन्न् आत्म-निर्विशेषान् विवेद तान् ॥१५४॥  
यस् तत्राप्य् अद्भुतं प्रेम श्रीमन्-नन्द-यशोदयोः ।  
दम्पत्योर् नितराम् आसीद् गोप-गोपीष्व् इति स्मरन् ॥१५५॥  
सदापि वेदवद् वेद तद् अशेषविदां वरः ।  
यद् एव शुकदेवाद्या वाद्याभं जगुर् उच्चकैः ॥१५६॥  
                             [पूर्ववद् युग्मकम्]  
यः स्वीयाम् ऋणितां व्यक्तां त्यक्तां कर्तुम् अशक्नुवन् ।  
न पारये ऽहम् इत्य्५ आद्यं प्रतिजज्ञे प्रियाः प्रति ॥१५७॥  
यः कंसाद्यान् दन्तवक्र-प्रान्तान्६ सान्तान्७ विनिर्ममे ।  
तद् विना व्रजम् आगन्तुं शान्तिः स्यान्८ नेत्य् अचिन्तयत् ॥१५८॥  
यस् तन्-मध्ये समुत्कण्ठाम् उत्कण्ठां शमयन्न् इव ।  
स्वस्थान् कर्तुं व्रजान्तः-स्थान् मुहुः सान्त्वनम् आदधे ॥१५९  
यः स्व-प्रस्थान-समये "शरीर-स्था इमा नहि ।  
भवेयुर्" इति सञ्जज्ञे प्रतिजज्ञे९ निजागतिम् ॥१६०॥  
  
  
----------------------------  
१। भ्प् x।२६॥।१३; २। (ब्) हृद्यार्थम्; ३। भ्प् x।२५।१८; ४। (ब्) स्वेन परेण; ५। भ्प् x।३२॥।२२; ६। (ब्) ओप्राप्तान्; ७। (अ) सो ऽन्तान्; ८। (अ) शान्तुः स्यां (?); ९। (अ) प्रतियज्ञे;   
यस् तत्र शुकदेवेन द्राघित-श्लाघितं१ स्तुतः ।  
उभयेषां प्रेम-साम्यं व्यञ्जता व्यञ्जितास्पदः ॥१६१॥  
तास् तथा तप्यतीर् वीक्ष्य स्व-प्रस्थाने यदूत्तमः ।  
सान्त्वयामास सप्रेमैर् आयस्य इति द्योतकैः ॥१६२॥२  
                      [पूर्ववद् युग्मकम्]  
यः कंस-घ्नः शशंसेदं हरि-वंशे ऽप्य् अनूदितम्३ ।  
निश्वासा यस्य वेदाः स्युस् तद् एतत् कथम् अन्यथा? ।१६३॥  
अहं स एव गो-मध्ये गोपैः सह वनेचरः ।  
प्रीतिमान् विचरिष्यामि कामचारी यथा गजः ॥१६४॥४  
                      [पूर्ववद् युग्मकम्]  
यः कंसे लम्भित-ध्वंसे स्वं विनातिविलम्बितम् ।  
कुर्वन्तं पितरं प्रोचे "शोचेः कथम् इतः पितः ॥१६५  
यात यूयं व्रजं तात वयं च स्नेह-दुःखितान् ।  
ज्ञातीन् वो द्रष्टुम् एष्यामो विधाय सुहृदां सुखम् ॥१६६॥५  
स्नेहेन दुःखितान् इत्य् एतत् प्रोच्य स्नेहवस्तुनि ।  
अतृप्तिं व्यानग् अत्रापि द्रष्टुम् इत्य् एव दर्शनम् ॥१६७॥  
पुरुषार्थतयावोचद् भाविकालतयापि च ।  
अदृप्तेर् भाविकालस्य चानन्त्यात् तदनन्तकम् ॥१६८॥  
तातज्ञातिपदाभ्यां च तद् युक्तम् इदम् उक्तवान् ।  
सुहृदां सुखम् इत्य् आख्यास्यते यद्वत् तथा नहि ॥१६९॥  
सुहृच्छब्देनोपकार्योपकारित्वं प्रतीयते ।  
सुखं च सुहृदां गम्यम् उपकारमयं परम् ॥१७०॥  
विधायेति च पूर्वस्य कालस्य च्छिन्नरूपताम् ।  
निर्दिशंस् तद्विधानस्य न्यदिशत् च्छिन्नरूपताम् ॥१७१॥  
तस्मात् तेषां शत्रुवधः सुखं यत् तत् समाप्स्यति ।  
ज्ञातीनां स्नेहशीलानां तत् तु वो न समाप्स्यति ॥१७२॥  
इति प्रोच्येदम् अव्याञ्जीत् तेषां धैर्यप्रदं६ परम् ।  
मागधादिवधान्तस्थं७ स्वस्थता धाम यद् भवेत् ॥१७३॥  
जरासन्धादिशत्रूणां प्रतिबन्धान् उपेक्ष्य च ।  
यद्य् एष्याम्य् अनुसन्धानं कुर्युस् तत्रापि ते द्विषः ॥१७४॥  
स्वेषाम् एव प्रतिज्ञाय व्रजागमनम् ईश्वरः ।  
न यूयम् अत्रायातेति व्यज्य व्याञ्जीद् इदं पुनः ॥१७५॥  
यदि वात्र भवन्तः स्युर् गमागमविधायिनः ।  
तथाप्य् अच्छिन्नमत्स्नेहं ज्ञात्वा हन्युर् व्रजं द्विषः ॥१७६॥  
----------------------------  
१। (ब्) द्राघितः श्लाघितः; २। भ्प् x।३९।३५; ३। (ब्) अनुदितम्; ४। ह्व् ७८।३५; ५। भ्प् x।४५।२३; ६। (ब्) ओप्रदः; ७। (ब्) ओस्थओ  
तस्मात् तावद् धीरभावं विधत्त व्रजसंसदि ।  
मां च युष्मत्प्रियं नित्यं लालनं च समाप्स्यथ ॥१७७॥  
                      [पूर्ववन् नवभिः]  
यः सङ्गत्य गुरोर् गेहात् प्रतत्य स्वव्रजस्मृतिम् ।  
प्राहिणोद् उद्धवं वक्तुं सुनिश्चितम् इदं यथा ॥१७८॥  
हत्वा कंसं रङ्गमेध्ये प्रतीपं सर्वसात्वताम् ।  
यद् आह वः समागत्य कृष्णः सत्यं करोति तत् ॥१७९॥१  
आगमिष्यत्य् अदीर्घेण कालेन व्रजम् अच्युतः ।  
प्रियं विधास्यते पित्रोर् भगवान् सात्वतां पतिः ॥१८०॥२  
                      [पूर्ववद् त्रिभिः]  
यः सास्रम् उद्धवं सास्रः पतिस् तासां स्वयं रहः ।  
असङ्कोचम् अवोचेत्थं प्रेष्ठम् एकान्तिनं क्वचित् ॥१८१॥  
गृहीत्वा पाणिना पाणिं प्रपन्नार्तिहरो हरिः  ।  
गच्छोद्धव व्रजं सौम्य पित्रोर् नः प्रीतिम् आवह ॥१८२॥  
गोपीनां मद्वियोगाधिं मत्सन्देशैर् विमोचय ।  
ता मन्मनस्का मत्प्राणा मदर्थे त्यक्तदैहिकाः ॥१८३॥  
माम् एव दयितं प्रेष्ठम् आत्मानं मनसा गताः ।  
ये त्यक्तलोकधर्माश् च मदर्थे तान् बिभर्म्य् अहम् ॥१८४॥  
मयि ताः प्रेयसां प्रेष्ठे दूरस्थे गोकुलस्त्रियः ।  
स्मरन्त्यो ऽङ्ग विमुह्यन्ति विरहौत्कण्ठ्यविह्वलाः ॥१८५॥  
धारयन्त्य् अतिकृच्छ्रेण प्रायः प्राणान् कथञ्चन ।  
प्रत्यागमनसन्देशैर् वल्लव्यो मे मदात्मिकाः ॥१८६॥३  
                      [पूर्ववत् षड्भिः]  
यस् तथा प्रोच्य यत् प्रत्याययत् तच् च विलोच्यताम् ।  
यद् विलोचनमात्रेण भ्रमस् ते श्वभ्रतां व्रजेत् ॥१८७॥  
माम् एवेत्य् आदिना तासाम् अन्तःपतिर् अहं परम् ।  
बहिर् व्यवहृतिर् लोकदृष्टेति स्पष्टम् आतनोत् ॥१८८॥  
यत् पित्रोर् इत्य् उरीचक्रे पितृत्वं वल्लवेन्द्रयोः ।  
तस्माद् वल्लवमानित्वम् आत्मानश् च व्यजिज्ञपत् ॥१८९॥  
तत्र चाह न इत्य् एतद् बहुवाचिपदाद् इदम् ।  
मयि जाते तयोः पुत्रे रामे त्वयि च पुत्रता ॥१९०॥  
ततश् च ताः प्रति प्राख्यद् वल्लव्यो म इति स्फुटम् ।  
यद् अमूषु स्वदारत्वे४ व्यानञ्ज स्वयम् अञ्जसा ॥१९१॥  
----------------------------  
१। भ्प् x।४६।३५; २। भ्प् x।४६।३४॥; ३। भ्प् x।४६।२-६; ४। (ब्) ओत्वं;  
मद्दारत्वञ्च तासां ताः सदा यस्मान् मदात्मिकाः ।  
मदात्मकत्वम् आशु स्याद् अभेदाच् छक्तितद्वतोः ॥१९२॥  
इति व्यञ्जन् मन्मनस्का इत्य् उक्तं नात्यपैक्षतः ।  
न चान्यवद् इहापेक्ष्यम् अन्यद् इत्य् अप्य् अमन्यत ॥१९३॥  
धारयन्तीति च प्रोच्य प्रत्यागमनम् उद्दिशन् ।  
वल्लव्यो म इति प्राख्यत् तस्माद् एव न्यजीगमत् ॥१९४॥  
गमनं मम तज् जज्ञे स्वाम् अवश्यं कृतिं प्रति ।  
आगम्य स्वीयतां तासां पूरयिष्याम्य् अदूरतः ॥१९५॥  
                      [पूर्ववद् नवभिः]  
यस् तासु बहुधा ज्ञानं निदिश्यापि मुधा विदन् ।  
साक्षाद् आत्मीयसम्प्राप्ति१ साक्षाद् एव निदिष्टवान् ॥१९६॥  
मय्य् आवेश्य मनः कृष्णे विमुक्ताशेसवृत्ति यत् ।  
अनुस्मरन्त्यो मां नित्यम् अचिरान् माम् उपैष्यथ ॥१९७॥२  
या मया क्रीडता रात्र्यां वने ऽस्मिन् व्रज आस्थिताः ।  
अलब्धरासाः कल्याण्यो मापुर् मद्वीर्यचिन्तया ॥१९८॥३   
                      [पूर्ववद् त्रिभिः]  
यस् तदा सन्दिशन् सन्दीपितम् एतद् विनिर्ममे ।  
तद् एतच् छृणु मच्चित्त गुप्तवित्तं मनुष्व च ॥१९९॥  
वृत्तिर् यद् अन्या निर्मुच्य मय्य् आमुच्य मनः स्थिताः ।  
माम् आप्स्यथ द्रुतं तस्मान् मम नात्र स्वतन्त्रता ॥२००॥  
मयीत्य् अनेन प्राप्ते ऽपि कृष्णे कृष्णपदं ब्रुवन् ।  
अन्यरूपं मन्यमानान् हन्यमानान् व्यधात् प्रभुः ॥२०१  
मयीत्य् एवं माम् इति च प्रोच्य माम् इत्य् अवोचत ।  
तच् चावृत्त्या दृढीकृत्य मतं परिदृढीकृतम् ॥२०२॥  
कृष्ण इति पदं लब्धे मयीत्य् अस्य विशेषणे ।  
मां द्वये ऽप्य् उपलब्धासा तद्विशेषणता स्वतः ॥२०३॥  
मयि कृष्णे ऽत्र मां कृष्णं मां कृष्णम् इति सिध्यति ।  
कल्याण्य इति सम्बोध्य प्रबोध्यं कृतवान् इदम् ॥२०४॥  
न तासाम् इव मत्प्राप्तिर् देहं वः परम् ईहते ।  
इत्य् एवम् अन्यद् अप्य् अत्र मन्यमानं मनः कुरु ॥२०५॥  
               [पूर्ववद् पञ्चभिः]  
यः श्रीरामेण सन्दिश्य प्रियासु निजहृद्गतम् ।  
यथावद् व्यञ्जयामास श्रीपराशरगीर् यथा ॥२०६॥  
  
  
----------------------------  
१। (ब्) ओप्राप्तिं; २। भ्प् x।४७।३६; ३। भ्प् x।४७।३७;   
सन्देशैः साममधुरैः प्रेमगर्भैर् अगर्वितैः ।  
रामेणाश्वासिता गोप्यः कृष्णस्यातिमनोहरैः ॥२०७॥१   
                      [पूर्ववद् युग्मकम्]  
यः कुरुक्षेत्रयात्राया व्याजान् मात्रादिकान् चिरात् ।  
संसज्यामून् विसृज्यान्यान् सहवासमुदं दधे ॥२०८॥  
यः सुरघ्नान् व्रजे गन्तुं विघ्नान् हन्तुं व्रजेशितुः ।  
व्रजे गमनम् आचर्य द्वारकागतिम् आददे ॥२०९॥  
यः क्रामद्भिः सुदीर्घेण सुष्ठु क्रष्टुं व्रजं प्रति ।  
आमुक्तः पाशसङ्काशमनसा व्रजवासिभिः ॥२१०॥  
यः प्रकाशं महाराजसम्पदं दधद् ईक्षितः ।  
व्रजाय व्रजराजाद्येनाहूतः पूर्ववद् गिरा ॥२११॥  
यस् तेषां सुष्ठु निर्निन्ये यन् मनः स्वागतिस्पृहिः२ ।  
तेनान्तःकर्षणं प्राप्तः कर्षम् अन्येन नार्हति ॥२१२॥  
यः स्वीयसहितस् तेषां स्वीयकामान् अपूरयत् ।  
कृष्णे कमलपत्राक्षे सन्न्यस्ताखिलराधसा ॥२१३॥  
आगमिष्यत्य् अधीर्घेणेत्य्३ आशालब्धं यद् ईप्सितम् ।  
तद् अर्थम् एव तान् अर्थान् ये स्वीचक्रुः परान् अपि ॥२१४॥  
                      [पूर्ववद् युग्मकम्]  
यः  स्वागमनमर्यादां प्रेयसीषु निजां व्यधात् ।  
दन्तवक्रान्तशत्रूणां मारणं सर्वतारणम् ॥२१५॥  
अपि स्मरथ नः सख्यः स्वानाम् अर्थं४ चिकीर्षया ।  
गतांश् चिरायितान् शत्रुपक्षक्षपणचेतसः ॥२१६॥ ५   
मयि भक्तिर् हि भूतानाम् अमृतत्वाय कल्पते ।  
दिष्ट्या यद् आसीन् मत्स्नेहो भवतीनां मदापनः ॥२१७॥६   
यस् तात्कालिकशान्त्यर्थे तथापि ज्ञानम् आदिशत् ।  
आहूश् चेत्य्७आदिके पद्ये प्रार्थितस् ताभिर् अन्यथा ॥२१८॥  
तत्राङ्घ्रिस्मृतियाच्ञा तु लक्ष्यम् एव विनिर्ममे ।  
तत्प्रत्यागतितात्पर्या सा तु पर्यवसाय्यते ॥२१९॥  
मयि ताः प्रेयसाम् इत्य्८ आद्य् उक्तं तेन स्वयं यतः ।  
तस्मात् तच्चिन्तनाशक्त्या व्यक्त्या तद्दर्शनार्थिता ॥२२०॥  
तथानुगृह्य भगवान् गोपीनां स गुरुर् गतिः ।९   
इत्य् अनेन मुनिः प्रोच्य तासां वाञ्छितपूरणम् ॥२२१॥  
मयि भक्तिर् हीति कृष्णप्रोक्तम् एव न्यजीगमत् ।  
मय्य् आवेश्य मनः कृष्ण इत्य्१० आद्य् अपि च तद्वचः ॥२२२॥  
                      [पूर्ववद् त्रिभिः]  
  
----------------------------  
१। विप् व्।२४।२०; २। (ब्) स्वागतस्पृहि; ३। भ्प् x।६५।६; ४। (ब्) अर्थओ; ५। भ्प् x।८२॥।४१; ६ भ्प् x।८२॥।४४; ७। भ्प् x।८२॥।४८; ८। भ्प् x।४६।५; ९। भ्प् x।८३।१; १०। भ्प् x।४७।३६।  
यः पृथिव्या गुणस्तोमे सत्येनादाव् अभिष्टुतः  
सत्यं विधातुं सत्यं तन् नाव्रजेत् किं व्रजे बत ॥२२३॥  
सम्भावना ममैवेयम् इति नात्र विचार्यताम् ।  
व्रजस्थानां व्रजप्राणवर्यस्याप्य् अवधार्यताम् ॥२२४॥  
श्रीमद्व्रजाधिराजस्य कृष्णकान्तागणस्य च ।  
उद्धवं प्रति गीर् ईदृग् दृश्यतां दशमादिषु ॥२२५॥  
                      [युग्मकम्]  
यस् तु यर्ह्य् अम्बुजाक्षेति१  स्तुवद्भिर् द्वारकाजनैः ।  
कदाचिद् व्रजम् आगाद् इत्य् अभ्युधायि कदाचन ॥२२६॥  
यस् तथा श्रूयते पाद्मोत्तरखण्डाद् अपि स्फुटम् ।  
अदाद् व्रजाय स्वप्राप्तिमङ्गलं नित्यम् इत्य् अपि ॥२२७॥  
दत्त्वा तत्कृतकृत्यः सन् प्रादुर्भावान्तरं गतः ।  
जगाम द्वारकाम् इत्य् अप्य् अश्रावीत्य् अपि युक्तिमत् ॥२२८॥  
आगमिष्यत्य् अदीर्घेणेत्य् उद्धवाद् बुद्धम् अन्यथा ।  
यथा न स्यात् तथा भाष्यं२ कथान्या वितथा मता ॥२२९॥  
यस् त्यजन्न् अपि गाम् आख्यत् तम् उद्धवकम् उत्सुकः ।  
रामेण सार्धम् इत्य्३आद्यं तासां कामितलम्भनम् ॥२३०॥  
रामेणेति द्वयेनाह वियुक्तेर् यद् व्यतीतताम् ।  
तेन नास्ति वियुक्तिः सा तदानीम् इति भाव्यते ॥२३१॥  
मयि ताः प्रेयसां प्रेष्ठ इति४ प्राक्तनवाग्द्वये ।  
वियुक्तेर् वर्तमानत्वं दृष्ट्वा निष्टङ्कताम् इदम् ॥२३२॥  
स्वेन तासां पुनः सङ्गे यद् वृत्तं प्रथमे ऽहनि ।  
तदप्य् अतीतरीत्य् आह प्रीत्या समदधद् उद्धवम् ॥२३३॥  
ता नाविदन्न् इति५  प्रोचे यत्र तासां मदात्मताम् ।  
बभूव स महाभावः सर्वासां परतः परः ॥२३४॥  
ततश् च नामरूपात्मन्य् उद्भूते स्वीयवैभवे ।  
प्रविष्टा इव न स्पष्टं प्रविष्टा गत्यभावतः ॥२३५  
दृष्टान्तयुगलं तत् तु नाविदन्न् इति केवले ।  
अवेदनं नदीपक्षे प्य् अब्ध्यन्यरसताहतिः ॥२३६  
समाधाव् इति दृष्टान्तस्याङ्गरूपतयोर् इतम् ।  
दार्ष्टान्तिकस्यानुषङ्गं स्याद् अङ्गं तद्भिदाद्वयोः ॥२३७  
मत्कामा रमणं जारम् अस्वरूपविदो ऽबलाः ।  
ब्रह्म मां परमं प्रापुर् इति६  पद्ये तु तत्परे ॥२३८॥  
पच्यन्तां विविधाः पाका७ इतीवात्रार्थिकः क्रमः ।  
ता ब्रह्म प्रापुर् इत्य् एवं ता इत्य् अस्यात्र चान्वयः ॥२३९॥  
  
----------------------------  
१। भ्प् इ।११।९; २। (ब्) भाव्यम्; ३। भ्प् xइ।१२।१०; ४। भ्प् x।४६।५; ५। भ्प् xइ।१२।१२; ६। भ्प् xइ।१२।१३; ७। भ्प् x।२४।२६॥  
कीदृग् ब्रह्मेति बोधाय यत् प्राह परमं पदम् ।  
तत्राप्य् आकाङ्क्षयावादीन् माम् इति स्वं पुनः प्रभुः ॥२४०॥  
मयि भक्तिर् हीति वाक्याद् आह प्राग् एतद् एव हि ।  
धारयन्त्य् अतिकृच्छ्रेणेत्य् उक्त्या व्यानग् इदं पुरा ॥२४१॥  
प्राणत्यागेन मत्प्राप्तिर् नान्यवत् तासु मन्मता ।  
मत्कामा इति पूर्वार्धे चाख्यत् प्राप्तिविभक्तताम् ॥२४२॥  
अस्वरूपविदः सत्यः प्रापुर् जारधियेत्य् अवक् ।  
नित्यतत्प्रेयसीरूपस्वरूपं हि तदीयकम् ॥२४३॥  
यत् पूर्वं भावयन् भावं भाविनीनाम् अमूदृशाम् ।  
मत्कामा इति निःक्षिप्य जारत्वे स्थैर्यम्१ आक्षिपत् ॥२४४॥  
मयि कामः सदा यासां ता मत्कामा इतीरिताः ।  
कामश् च रमणत्वेन स्पृहात्र प्रतिपद्यते ॥२४५॥  
अस्मिन्न् अपि बतेत्य्२आदि श्रीराधागीर् अलिं प्रति ।  
विविच्यतां ततः सर्वम् अन्यद् अन्यद् विविच्यताम् ॥२४६॥  
अत्रार्यपुत्र३ शब्दः स्यात् पत्याव् एव प्रसिद्धिभाक् ।  
तथापि स्वेषु कैङ्कर्यं दैन्यात् कन्यावद् ईरितम् ॥२४७॥  
सङ्क् प्तापतिता ताभिः पुनर् इत्थम् उदीरितम् ।  
श्यामसुन्दर ते दास्य इति४ यद्वत् तथेह च ॥२४८॥  
आर्यपुत्रः कदास्माकं किङ्करीणां तु मूर्धनि ।  
भुजं धास्यत्य् एवम् आसां तत्पत्नीपदकामता ॥२४९॥  
तत्कामता हि सिद्धा चेत् तेन तद्दानम् अव्ययम् ।  
ये यथा मां प्रपद्यन्ते इति५  यत्वत्६ प्रतिश्रवः ॥२५०॥  
वल्लव्यो मे मदात्मान इति७ यत् प्रोक्तम् आत्मना ।  
सर्वेषां वचसाम् ऊर्ध्वं तद् आस्तां सर्वमूर्धनि ॥२५१॥  
यन् मत्कामा इति प्रोचे तासां प्राप्तिस् तथा स्वयम् ।  
तन् मया साधु तत् प्रोक्तं तासां कामितलम्भनम् ॥२५२॥  
मत्कामा इति पद्यस्य तुर्यांशे त्व् इदम् उच्यते ।  
पराश् च सङ्गतस् तासां प्रापुः शतसहस्रशः८ ॥२५३॥  
                      [पूर्ववद् एकविंशत्या]  
यः श्रीगर्गवचः पूर्णं तूर्णं चक्रे स्वयं द्वयम् ।  
एष वः श्रेय आधस्यद् य एतस्मिन् महेति९ दिक् ॥२५४॥  
नाशाद् विघ्नस्य कंसादेः पत्याभासादिजस्य च ।  
----------------------------  
१। (ब्) ऽस्थैर्यम्; २। भ्प् x।४७।२१; ३। इबिद्।; ४। x।२२।१५; ५। गीता ४।११; ६। (अ) यत् तत्; ७। भ्प् x।४६।६; ८। भ्प् xइ।१२।१३; ९। भ्प् x।८।१६  
सदा स्वम् अददाद् यस्माद् व्रजे कान्ताव्रजेष्व् अपि ॥२५५॥  
                      [पूर्ववद् युग्मकम्]  
यः प्रादाद् व्रजवासिभ्यः पूर्वरीत्या निजां गतिम् ।  
वृन्दावनस्थां गोलोकनाम्नीं यां प्राग् अलोकयत् ॥२५६॥  
यां श्रीबृहद्गौतमीये प्राह वृन्दावनं प्रति ।  
सर्वदेवमयश् चाहं न त्यजामि वनं क्वचित् ॥२५७॥  
आविर्भावस् तिरोभावो भवेन् मेऽत्र युगे युगे ।  
तेजोमयम् इदं रम्यम् अदृश्यं चर्मचक्षुषा ॥२५८॥१  
तद् एतद् विस्तराद् ब्रह्मसंहितायां निरूपितम् ।  
गोलोकनाम्ना२ तन्मध्ये गोकुलाख्यं हरेः पदम् ॥२५९॥  
न त्यजामीति यत् तत् तु द्विधाभिप्रायकं मतम् ।  
विरहे ऽपि व्रजे स्फूर्त्या पूर्त्या शीघ्रागतेर् अपि ॥२६०॥  
                      [पूर्ववच् चतुर्भिः]  
यः स्व-पुर्योर् अपि स्थैर्यं याति नित्यं यथाह च ।  
मथुरा भगवान् यत्र नित्यं सन्निहितो हरिः ॥२६१॥३   
द्वारकां हरिणा त्यक्तां समुद्रोत्प्लावयत् क्षणात् ।  
वर्जयित्वा महाराज श्रीमद्-भगवद्-आलयम् ॥२६२॥४   
स्मृत्वाशेषाशुभ-हरं सर्व-मङ्गल-मङ्गलः ।  
नित्यं सन्निहितस् तत्र भगवान् मधुसूदनः ॥२६३॥५   
                      [पूर्ववद् त्रिभिः]  
यस् तस्माद् उभयत्रापि राजतीति शुकेन च ।  
जयतीत्य्६ आदि-वाक्येन वर्णितः क्षितिपं प्रति ॥२६४॥  
यश् चम्पू-युगल-प्रान्तम् ईदृक् सिद्धान्तम् ईरितम् ।  
जीवान्तर्यामितां प्राप्तस् तूर्णं पूर्णम् अचीकरत् ॥२६५॥  
स तु हरिर् अधिवर्त्म दन्तवक्रं   
युधि शमयन् व्रज-वासम् आससाद ।   
तम् अभिययुर् अमी व्रजेश-मुख्याः   
शशिनम् इव क्षुधिताश् चकोर-वाराः ॥२६६॥  
                      [आदिम् आरभ्य महा-कुलकम्]  
स च जनक-मुखान् निरीक्ष्य   
शुष्कान् स्वदृग्-अमृतेन सिञ्चति स्म ।  
पुलक-कुल-मिषाद् यथाङ्कुराणां   
ततिम् अदधुर् बत तेऽपि गोपवृक्षाः ॥२६७॥  
  
अथ हरि-हरिणीदृशश् च तर्हि   
       स्फुरणम् इव प्रतिपद्य पूर्व-तुल्यम् ।  
नयन-गततयान्यथा च मत्वा   
       मुहुर् अगमन् भ्रमम् अभ्रमं  च तत्र ॥२६८॥  
  
----------------------------  
१। ग्च्प् १।१८; ग्चु २९।९६ एत्च्।; २। (ब्) नाम्नीं; ३। भ्प् x।१।२८; ४। भ्प् xइ।३१।२३; ५। भ्प् xइ।३१।२४; ६। भ्प् x।९०।४८;   
व्रजम् अथ विशतः स-रत्नम् आरात्रिकम् अनुलब्धवतश् च तस्य लोकः ।  
कुसुम-कुल-सहोदरं वितन्वन् जय-जय-घोषम् उवाच भद्र-वाचम् ॥२६९॥  
व्रजम् अथ सुखयन् विनीत-वाचा   
       क्रमम् अनुलब्ध-तदीय-सङ्गमश् च ।  
द्रुत-गति जननीं सुखेन सेक्तुं   
       गृहम् अदसीयम् इयाय कृष्ण-चन्द्रः ॥२७०॥  
चिरम् अपि विरचय्य शर्म तस्यास् तद्-अनुमतिं प्रतिलभ्य तत्-तनूजः ।  
सह-सखि-निकरेण दिव्य-शय्यां सुखम् अधिशय्य निशाविराम-दृष्टः ॥२७१॥  
पुनर् अपि निज-वृन्द-सौख्य-वृन्दं विदधद् उदित्य स नित्य-चित्र-मित्रः ।  
निज-मुख-कमलं विकास्य नेत्र-भ्रमर-मधूत्सवम् आततान तत्र ॥२७२॥  
                      [युग्मकम्]  
अहरहर् इदम् एव तत्र पूर्व-१प्रतिनव-भावम् अवाप केवलं न ।  
जन-समुदितिर् अप्य् अदृष्ट-पूर्वां वपुर् अनुकान्तिम् इयाय शश्वद् एव ॥२७३॥  
दिवस-कतिपये तदातियाते२ पशुपति-पालकताप्त-तादृग्-इच्छुः ।  
निज-रथ-तरसा निनाय गोष्ठं सह-जननी-कबलं तम् उद्धवं च ॥२७४॥  
अघरिपु-सुदृशां धवाभिमानिष्व् अकृत-तनु-प्रतिमाः पुरा तु माया ।  
सरभसम् अधुना स्म ता विभज्य प्रकृत-तनूस् तनुते प्रेमास्पदानि ॥२७५॥  
अथ गतवति मूर्ति-भेद-रीत्या यदु-पुरम् अत्र च राजमान-धाम्नि ।  
व्रज-भव-जन-मात्र-दृश्य-रूपे मतिर् उदियात् तव चित्त गोप-कृष्णे ॥२७६॥  
  
इति जन्मादि-लीला  
॥१॥  
  
----------------------------  
१। (ब्) पूर्वं; २। (अ) तदादिओ  
  
  
[२]  
  
अथ नित्यलीला  
  
प्रकटतरविकासभाजि वृन्दावन इह भाति किम् अप्य् अदृश्य-धाम ।  
व्रज-जन-सहितः स यत्र कृष्णः सुख-विहृतिं विदधद् विभाति नित्यम् ॥१॥  
परिलसति पयः-समुद्र-सीमा व्रज-युव-राज-समाज-लोक एषः ।  
अमुम् अनु चतुरस्रम् अत्र वन्यागिरि-सरिद्-अञ्चित-चारुतातिधन्या ॥२॥  
गिरिसमुदितिर् अत्र सुष्ठु गोवर्धनवलिता परिभाति चित्रतुल्या ।  
विलसति यमुनादिकानदीनां ततिर् अपि मानसगङ्गयानुषक्ता ॥३॥  
अभिरुचिददरत्नचित्रमित्रं भुवनम् इदं परिभाति यत्र वृक्षाः ।  
तद् अनुकृतिपरारुचा समृद्ध्या हरिरतिदायितया च ये विभाताः ॥४॥  
विलसति चतुरस्रधाम्नि घस्रक्षितिपतिबिम्बमहः सहस्रपत्रम् ।  
उपवनम् अधिपत्रम् अत्र कृष्णप्रियतम१दारविहारसारवारः ॥५॥  
इह कमलदलद्वयालिमध्यस्थितिपथिवृन्दम् अतिस्फुटं विभाति ।  
अपरपरगताव् अचाक्षुषाणि श्रुतिविहितान्य् अयनानि यत् तु जेतृ ॥६॥  
मणिजनि२कमलस्य तस्य चाग्रावलिवलयप्रतिसन्धिलब्धसन्धि ।  
सुरभिगणवृतासुधाभदुग्धासुरभिततिः श्रयते शुभंयुगोष्ठम् ॥७॥  
अथ दलवलयस्य मध्यभागं३ प्रतिलसति व्रजराजराजधानी ।  
परिधिवद्४ अभितः समस्तगोपप्रकरगृहावलिर् अत्र यत्र भाति ॥८॥  
रुचिलसदवरोधमध्यभागं सपरिषदन्तिमषष्ठभागपुष्टम् ।  
व्रजनृपभवनं तु तत्र चान्तर् दिनकरवद् विदधाति रश्मिसृष्टिम् ॥९॥  
यद् अपि मणिमयं तद् एक-रूपं तद् अपि सद् अद्भुत-मध्य-मध्य-भागम् ।  
यदि बहु-विधम् ऊहितुं समीहा स्मर मम मानस गोप-चम्पू-युग्मम् ॥१०॥  
इह सहचरतारकालिपुष्टः स्वकपरिचारिचकोरवारजुष्टः ।  
स्मितम् अनुयश इत्य् अनुद्य कौमुद्य् अवतरतीत्य् उदितातरेः सुतुष्टः ॥११॥  
व्रजकुलकुमुदावलीमुदां यः सततमहामहकृद्विधाव् अतन्द्रः ।  
पितृमुखसदसि प्रियावलीनां महसि च नन्दति गोपकृष्णचन्द्रः ॥१२॥  
सुरपतिमणिमानिताङ्गिसङ्घपटपपटुताकृतहेमरङ्गभङ्गः ।  
गुणगणभृतभारतीसमाजः स जयति गोकुलराजवंशराजः ॥१३॥  
                                    [त्रिभिः कुलकम्]  
इह हरिविहृतीर् अतीतरीत्या शृणु कथयामि सदापि नातिभिन्नाः ।  
यद् अनृतम् अपि पूर्वरीति चेतः प्रविशति नाद्यतनं तथा यथार्थम् ॥१४॥  
  
  
  
----------------------------  
१। (ब्) प्रियतम् उदारओ; २। (ब्) चिन्तामणिओ; ३। ओभासं; ४। (ब्) परिविधद्; ५।   
प्रतिलवम् अपि चित्रम् अस्य तत् तत् क इव सुधीर् अवसानम् आददीत? ॥१५॥  
अथ निशि रहसागतान्तरायां वलजम् इते स्तववाद्यविद्यलोके ।  
व्रजभवनजनः सहैव जाग्रन् मनसि हरिं दधद् आगतं ननन्द ॥१६॥  
स मथननिनदं सगीतनादं ससुरभिदोहरवं सगोपवादम् ।  
अमृतमथनयुक् पयोधितुल्यं व्रजकुलम् उल्लसितं दिधिन्व कृष्णम् ॥१७॥  
व्रजपतिमिथुनं तदाथ पुत्रप्रमदमदश्लथितप्रदानसेतु ।  
तनयजय१विरुत्ततिं पठद्भ्यः प्रचुरतरं विततार वारवारम्२ ॥१८॥  
इह लसति हरेर् विलासगेहप्रततिर् उदारसुदारसारवारा ।  
शयनसुखमयी निकुञ्जवीथिः क्वचन च तादृशतां गता विभाति ॥१९॥  
निजनिजशयनं गतं तम् आलिङ्गनवलितं विदधुर् विधुसुतन्वः ।  
रजनि विरमणं यथा यथासीद् अघटत दोर्द्रढिमा तथा तथासाम् ॥२०॥  
इह परमरमा विभाति राधा सदुडुगणे गगने यथेन्दुमूर्तिः ।  
तद् इयम् अधिकया गिरा सभाज्या तदनुगतिं दधतां पराः सपत्न्यः ॥२१॥  
व्रजसुकृतविलाससाररत्नाकरवृषभानुसुजातशातलक्ष्मीः ।  
अघरिपुरमणीरमासु मुख्या स्वयम् अनुरागविहारहारिमूर्तिः ॥२२॥  
दयितघनतडिद्विलासिवर्णा प्रियतमवर्णस्व३वर्णशस्तवस्त्रा ।  
हरिमणितरलादिदिव्यदीव्यन्मणिमयभूषणभूषणाङ्गभङ्गिः ॥२३॥  
उपमितिपदवीं स्वम् एव यान्तीं सुपरिमितिव्यतिशोभिताङ्गसङ्घा ।  
प्रतिककुभशुभङ्करप्रथाभिः सहजविलक्षणाङ्कितश्रीः ॥२४॥  
शशिकमलरुचां पदापि जेत्री निजनखकान्तिभिर् उज्ज्वलेन तेन ।  
अवयवकुलम् अन्यद्४ अन्यद् अस्तु प्रतिनवरोचिर् उपात्तकान्तचित्तम् ॥२५॥  
सुकुसुमसुकुमारतावतारस् त्रिजगति सौरभसौरभाकरश्रीः ।  
ऋतम् इतमधुरप्रियार्थरीतिप्रवलितवर्णनरीतिलब्धवर्णा ॥२६॥  
सुमतिम् अतिगुरुः समस्तविद्या सकलकलावलितातिनम्रचित्ता ।  
ह्रियम् अनु विनयं नयं समज्ञाम् अपि दधती स्वजनादि शर्मदात्री ॥२७॥  
निखिलगकरुणादिकैर् गुणैस् तं स्वदयितम् एव तुलां सदापि धर्त्री ।  
गुरुनिकरदयास्पदातिभक्तिः स्थिरचरहार्दसुखामृताभिषिक्ता ॥२८॥  
प्रियपदनखकान्तिलेशनिर्मञ्छनपरचित्तदशावशानुवेलम् ।  
भ्रमरम् अपि तदीयदूतबुद्ध्या प्रणयजचित्रगिरा विचित्रयन्ती ॥२९॥  
मरुद् अपि चलति स्वभावतश् चेत् क्वचिद् अनुकूलतया निजाभिसारे ।  
नवविधम् अपि तत्र भक्तभावं विनिदधती प्रियभक्तचित्तसक्ता ॥३०॥  
बहिर् अनुमितिदूरभावपूरस्वचरित५चारुतया सदावसन्ती ।  
रचयति रहसि प्रियाजने सा स्वदयितम् अन्व् अपि नर्मकेलिशर्म ॥३१॥  
                      [नवभिः]  
----------------------------  
१। (ब्) ओजनओ; २। (अ) वारं वारम्; ३। (ब्) ओसओ; ४। (ब्) अन्यम्; ५। (ब्) ओरचितओ;   
भ्रुकुटिनयनभङ्गिसङ्गि१ कुत्राप्य् अतिविनयप्रथि चाटु कुत्रचिच् च ।  
वशयति दयितं हरिं प्रिया सा किम् इदम् इति प्रथनाय नाहम् ईशे ॥३२॥  
हरिर् अपि शुशुभे स याभिर् उच्चैर् अनुगतिमादितया सुगानधाम्नि ।  
प्रणयऋणिदशाम्२ अवाप यासां प्रथतमा खलु तासु सैव सेव३ ॥३३॥  
शृणु गुणम् अपरं कृपाविलासं वृषरविजाम् अनु रासकेलिनक्तम् ।  
मररिपुर् अमुकां निनाय दूरं निजनयनं बुबुधे मुदा तु नेयम् ॥३४॥  
तद् अपि तद् असहिष्णवः सपत्न्यः किम् अपि जजल्पुर् अमूर् अमूं विनिन्द्य ।  
इयम् अपि तु मुरारिमेलनाय स्वयम् उपपत्तिम् अदाद् अमूषु सुष्ठु ॥३५॥  
                      [युग्मकम्]  
गुणकुलम् अपरं किम् अङ्ग वर्ण्यं हरिरतिवारिधिभङ्गसङ्घरूपम् ।  
अयि शृणु हृदय४ प्रगे च तस्याश् चरितम् इदं मृदु तत्प्रियस्य चाथ ॥३६॥  
अनुमितम् अकरोद् यदाल्पकल्पं रजनिविभागम्५ इयं तदा तु कान्तम् ।  
अकुरुत भुजपाशबद्धम् अस्रस्नपितनिभं कुरुते स्म वर्ष्म चास्य ॥३७॥  
अथ बहुविनयं दधन् मुरारिनयनपयांस्य् अपसारयन् अमुष्याः ।  
स्वनयनसलिलेन सार्धम्६ अङ्गं निजम् अकरोत् इदम् इयम् अप्य् अभीक्ष्णम् ॥३८॥  
तदनु च ललिताविशाखिके द्वे समवयसाव् अनयोर् उपेत्य पार्श्वम् ।  
अहिमकरहिमर्तुरश्मितुल्यात् खरवचनात् पटु लुम्पतः स्म जाड्यम् ॥३९॥  
ह्रियम् इयम् अबला तदा तु याता दयिततनोर् उपगूहनं विसृज्य ।  
स्वपनम् इव गता क्षणं निरीहा पुनर् इव जागरणं भयाद् ददम्भ ॥४०॥  
अहर् उदितनिभं पराश् च याता हरिदयिता हरिमातरं भवेयुः ।  
इति तदुदितसम्भ्रमाद् अयासीद् अहरुदयानुगकर्मधर्मधाम ॥४१॥  
रजनिविलसितप्रसङ्गिवासः कुलम् अजहात् तद् इयं यद् एव हृद्यम् ।  
अपरम् अकुरुताङ्गसङ्गि यत् स्खलयितुम्७ इष्टम् अहो बली तु दिष्टः ॥४२॥  
पदकरवदनं मुहुः पुनाना यद् इह जलं विससर्ज शुभ्रपात्रे ।  
भुवम् अपि तद् इदं भुवःस्वरादीन्य् अपि भुवनानि सदा पुनद् विभाति ॥४३॥  
अकुरुत न परं बहिः स्निहं सा हरिदयिता मुहुर् अन्तरस्निहं च ।  
हरिवपुरुपयुक्ततैलशेषं विनिदधती खलु या तुलां सिषेवे ॥४४॥  
सुरभिभिर् अथ मर्दनानि कृत्वास्नपयद् अमूम् उदकेन तादृशेन ।  
सहजसुरभिता ततस् तदङ्गाद् उदयम् इता विजिता दिशश् चकार ॥४५॥  
                      [युग्मकम्]  
तनुम् अनु ववसे वरांशुकं सा तदपि तनुश् छविम् उज्जगार तस्याः ।  
घनततिपिहिते ऽपि सूर्यबिम्बे दिशि दिशि राजति तस्य रश्मिसङ्घः ॥४६॥  
अथवा,  
हरिरतिर् अतिगुप्यते तया सा तदपि च तच्छविर् ईक्ष्यते बहिश् च ।  
  
  
----------------------------  
१। (ब्) सङ्गिभङ्गि; २। जीव हस् नोत् मदे सन्धि ओड़् ऋ। ३। (ब्) सैव सैव; ४। (ब्) हृदये; ५। (ब्) विभावम्; ६। (ब्) सार्द्रम्;   
विविधमणिविभूषणं वराक्ष्याः सुखयति ताः स्वसखीर् इतीदम् इत्थम् ।  
इह च हरिगुणस्मृतिप्रदीप्तं पुलकमुखं सुखभूषणं किम् ईडे ॥४७॥१  
व्रजनृपमिथुनस्य चाङ्घ्रितीर्थं व्रजनृपतेस् तनयस्य च प्रपीय ।  
जपविधिविहितद्विवर्णमन्त्रा हरिजननीम् अवलोकितुं प्रतस्थे ॥४८॥  
अथ हरिजननीं प्रति प्रयाताप्य् अभिमुखम् एति न सा सखीवृतापि ।  
अपि तु कुटिलवर्त्मनानुगम्य प्रणमति तत्पदयोर् निधाय भालम् ॥४९॥  
अथ हरिजननी स्वयं कराभ्यां शिरसि समुन्नमिते सयत्नम् अस्याः ।  
परिमलम् उपलभ्य सास्रम् एनां पिहिततनुं परिरभ्यनन्दति स्म ॥५०॥  
तदनु तदुपदेशतः समस्तां गुरुवनिताम् अवनम्य रम्यचित्ता ।  
पृथग् उपविशती समस्तदृष्टीर् अहरत चन्द्रमुखी चकोरतुल्याः ॥५१॥  
यदपि मुहुर् इयं सदानुभूता तदपि तदा मिलती प्रतिस्वम् आर्द्रम् ।  
रजनि विरहिता२ च कारवर्षाजनिर् इव घर्मकनीयसी समस्तम् ॥५२॥  
इति सति चरिते हरिप्रियाया हरिचरितं शृणु चित्त वर्णयामि ।  
गृहगतविभवे सुवर्णिते स्याद् गृहपतिवर्णनम् आशु सौख्यदायि ॥५३॥  
हरिदयिततमा यदाशु तल्पाद् दिनमुखकृत्यकृते कृतेहम् आसीत्३ ।  
हरिर् अपि स तदा तदर्थम् आत्मप्रियसखदासगणेन सेव्यते स्म ॥५४॥  
स रजनिवसनं ससर्ज तच् च स्फुटम् इव सूचयति स्म गूढवृत्तम् ।  
इह च तद् इदम् अन्तरङ्गम् इत्थं पिशुनम् इतीव तदा स्मितं सुहृद्भिः ॥५५॥  
मुखकरचरणं हरेः सुधौतं कमलवनानि जिगाय तच् च पश्य ।  
व्रजम् अनु कमलालयापि यस्य श्रयति रजः पदयोर् यथात्र वन्दी ॥५६॥  
बहुविधम् अपि तैलम् इष्टगन्धं धृतम् अभितः स विदग्धतानिदिग्धः ।  
सुरभितम् इह राधया तु देव्या स्वयम् उररीकुरुते स्म कृष्णचन्द्रः ॥५७॥  
तद् अघजिति सुतैलम् आददाने समजनि पूषिता न तत् तु चित्रम् ।  
प्रथमम् अपि स तन् मुदाभिजिघ्रन्न् अगमद् अमूदृशतां तद् एव चित्रम् ॥५८॥  
स शुचिसुरभिणा जलेन सिक्तं स्ववपुर् अकारयद् ईदृशं विधातुम् ।  
अहह शृणु मनस् तद् एव तत् तद् गुणमहसा समभूद् अतीवसान्द्रम् ॥५९॥  
हरितनुम् अनु मार्जनं विधित्सन् मृदुर् इयम् इत्य् अधिगत्य कम्पते स्म ।  
जलगुरुवसनं विसर्जयंस् तद्द्वयम् अपरं स दधत्४ प्रफुल्लति स्म ॥६०॥  
कनकनिभपटद्वयं पटीयान् परिदधद् अम्बुदरोचिर् उप्तकेशः ।  
सतिलकलघुभूषणः स्वकान्त्या त्रिजगति कान्तिदया सखीन् दिधिन्व ॥६१॥  
हरिर् अथ कनकासने निविश्य व्यरचयद् आचमनं यथा निदिष्टम् ।  
परिदधद् उपवीतम् अन्यद् आसीज् जपम् अनु सन्दधद् अप्य् अदीपि तत्र ॥६२॥  
यदुपुरम् अनु यत् प्रधानभावं हरिर् अकरोज् जनके ऽपि विद्यमाने ।  
तदुचितम् उचितं तु नात्र यस्मात् पितृसुततागततारतम्यम् अस्ति ॥६३॥  
  
  
----------------------------  
१। थिस् लिने नोत् ड़ोउन्द् इन् (ब्); २। चिरहिता; ३। (ब्) कृतेहयासीत्; ४। (अ) ददत्व्रज-पति-मिथुने१ सदापि बाल्यं हरिम् अनुचिन्तयद् एवम् आह नित्यम् ।  
वयम् इह२ सुकृतानि यानि कुर्मः प्रतिनिधयस् तव तत्र न स्वतन्त्राः ॥६४॥  
इति हरिर् इह नातिधर्मकर्माण्य् उषसि करोति पितुः प्रमोदकारी ।  
अपि तु तदनुमोदनानुकूलां  भविककृतिं विदधाति मातुर् अग्रे ॥६५॥  
हरिर् अथ चलति स्म मातृपार्श्वम् सह सखिभिर् ध्वनयन् भूषणानि ।  
स तद् अवकलयन् वधूनिकायः सपदि ससार रहस्यपाकधाम ॥६६॥  
अथ हरिजननी हरिं निरीक्ष्य व्रजमहिलाभिर् इयाय तस्य पार्श्वम् ।  
सुतम् अनुगमनं व्यलोकि धेनोः समम् अनया नतरां गवां परम् आसाम्॥६७॥  
पदम् अनु पतनं भवेन् न तस्याः सविधजुषा हरिणा द्रुतं मिलन्त्याः  
इति हरिर् अवनम्य दूरदेशाच् चिरम् इव तद्वद् अतिष्ठद् इष्टभक्तिः३ ॥६८॥  
द्रुतम् अथ जननी तम् एत्य पुत्रं द्रुतम् उदनीनयद्४ आग्रहं दधाना ।  
तदनु च सुचिरं प्रसज्य मूर्ध्नि स्रवदुदकाक्षियुगं तम् आलुलोके ॥६९॥  
हरिर् अवकलयन् सरोहिणीका व्रजमहिला जननीसमानभावाः ।  
तदनुगुणकभक्तिभाग् अमूषां नमनकृदस्रजलेन सिच्यते स्म ॥७०॥  
अथ बलवलिताः परे सखायः सहमधुमङ्गलकाः समागतास् ते ।  
यद् अजितम् अभजंस् तद् अह्नि चित्रं विधुम् अनुषज्य सुभग्रहा विरेजुः ॥७१॥  
अथ पुनर् उपवेशम् आगतास् ते हरिबलमातृमुखाः सुखाद् अशेषाः ।  
हरिबलवलिता यथास्वम् आसन्न् अधि विविधासनम् उद्यदस्रनेत्राः ॥७२॥  
अथ पुरुगुरुदारलम्भिताशीर् बटुसहिताः प्रतिपद्य विप्रभार्याः ।  
वलयितसकलः सरामकृष्णः प्रणमनसङ्गतम् उन्नमन् दिधिन्व ॥७३॥  
द्विजकुलमहिला बटुप्रधाना दिनदिनम् आशिषम् अद्भुतां ददानाः ।  
तदुदयम् अपि शश्वद् ईक्षमाणा विदधति साक्षतलाजपुष्पवृष्टिम् ॥७४॥  
हरिर् अथ कपिलाः सनव्यवत्सा रजतखुरप्रकराः सुवर्णशृङ्गाः ।  
विविधमणिभूषणाः समर्च्य द्विजबटुसादकरोद् विधानयुक्तम् ॥७५॥  
धृतमणिनवकं सुवर्णपात्रं घृतपरिपूरितभूरिकान्तिमध्यम् ।  
परिचितमुखबिम्बबिम्बम् ईशस् तिथिगणकाय दिदेश देशरूपम् ॥७६॥  
द्विजकुलजसतीर् बटूंश् च कृष्णः प्रणमन५पूर्वकम् ईप्सयाभिनन्द्य ।  
मधुरतरगिरा विसृज्य धाम्ने निजजननीरुचिमङ्गलं पुपोष ॥७७॥  
जनयितृजननीस्वसृः पितृव्यादिकवनिताश् च वधूसुताविमिश्राः ।  
अनुनयविनयप्रणामपूजादिभिर् उपवेशतया हरिर् दिधिन्व ॥७८॥  
इति पुरुकृतमङ्गलः स कृष्णः स्वकगृहनिर्मिततत्कृतिर् बलश् च ।  
सखिचितम् उचितप्रदेशम् अञ्चन्न् अशनविधिं विधिना विधित्सति स्म ॥७९॥  
असितकुटिलकेशवेशभङ्गीजनजनलोभनशोभया मनोज्ञम् ।  
निरुपमवदनं६ सनीलशुभ्रच्छवि सविलाससशोणकोणनेत्रम् ॥८१॥  
----------------------------  
१। (ब्) ओमिथुनं; २। (ब्) अपि; ३। (अ) ओभक्ति; ४। (अ) उदनीनममत्; ५। (अ) प्रणमनं; ६। (ब्) ओवदनः  
अलकविततभालमण्डितपुण्ड्रं पृथुतरनीरदमुक्तं मुक्तनासम् ।  
मणिगणमयकुण्डलप्रभाभिः शवलितगण्डरुचातिरोचितुण्डम् ॥८२॥  
गलवलयविभूषणातिरम्यं मणिसरमध्यनिबद्धरत्नवर्यम् ।  
वलयविलसदूर्मिकाङ्गदानां च्छविचलदूर्मिभुजद्वयातिचारु ॥८३॥  
नृहरिवदवलग्नलग्नकाञ्चीस्तवकचलाञ्चलचञ्चदंसुजालम्१ ।  
कनकघनजिदन्तरांशुकांशस्पृशमणिनूपुरकान्तिपूरपूर्णम् ॥८४॥  
अभिमुखम् उपविष्टम् इष्टपारस्परिकनिरीक्षणाक्षियुग्मम् ।  
नवघनघनसारकान्तिप्रदवपुरुन्नतदासजुष्टपृष्टम् ॥८५॥  
विविधविधविचित्रमित्रपङ्क्तिद्वयरचितद्रवतर्षिमातृहर्षि ।  
निजनिजवधुदृश्यदृश्यरूपं रहसि विनिर्मितजालवन्त्रवृन्दात् ॥८६॥  
स्वयम् अपि समिषं निरीक्षमाणं तदनुगवाक्षकुलं क्रियाकुलाक्षम् ।  
दिनमुखम् अधिकृत्य भव्यकृत्यं स्मर सहजद्वयम् इष्टमिष्टभुक्ति ।८७॥  
                      [सप्तभिः]  
बहुषु दिनमुखेषु गोषु शीघ्रं व्रजनम् इति व्रजभूभृता सुभोज्यम् ।  
स्वयम् अशनकृता प्रहेयम् इत्य् अप्य् अशनम् इदं लघु वष्टि कृष्णचन्द्रः ॥८८॥  
अथ मरिचसितासितांशुमिश्रं घृतपरमान्नम् अदन्न् असाव् अमीभिः ।  
निजरुचिम् इयता निचाययंश् च प्रतिकवलं प्रशशंस कंसशत्रुः ॥८९॥  
नववधूनिहितं बलस्य मात्रा स्वयम् उपनीय धृतं व्रजाधिराज्ञ्याम् ।  
अकुरुत परिवेषणं तथा सा लवम् अपि नात्र यथा स हातुम् ऐष्ट ॥९०॥  
सपरिमलजलं तथा जनन्योर् मृदु मृदु जल्पविकासिमन्दहासम् ।  
अनुभवद् इह रामकृष्णयुग्मं क्रमम् अनु भोजनतृष्णताम् अहासीत् ॥९१॥  
पुनर् अपि जननीद्वयी शिशूनाम् अशनरसं व्यतिहासनात् पुपोष ।  
हरिर् अथ च गवावनाय खेलावनगमनाय च तं क्रमात् ततार ॥९२॥  
परिमलजलधौतवक्त्रबिम्बा नवहरिचन्दनचारुचर्चिताङ्गाः ।  
खपुरफनिदलीपुटीभिर् एते सुरभितरञ्जितम् ऊहुर् आस्यमध्यम् ॥९३॥  
व्रजनृपतिभृतिभुक्२कुमारवृन्दार्पितमहराभरणाञ्चिकञ्चुकादि ।  
सुततनुम् अनु सा विराजयन्ती जननयनान्य् अकरोद् विराजितानि ॥९४॥  
तम् असितमणिकान्तिदेहकान्तिस्नपितसुवर्णजवर्णकान्तवस्त्रम् ।  
स्वविरचितविभूषणं निरीक्ष्य स्तननयनाद् अमृतान्य् अवोढ माता ॥९५॥  
मणिरुचिमुरलीसुवऋनयष्टिप्रवरशिखण्डकशोभया तु३ कृष्णः ।  
असुखयद् अवरोधलोकदृष्टिं सुखयितुम् इत्थम् इयेष सभ्यदृष्टिम्४ ॥९६॥  
हरिम् अनुकथनीयम् अत्र यद् यद् बलम् अनु तत् तद् अवेहि किन्तु योग्यम् ।  
हरिबलजननीयुगं च तुल्यं परिकलय प्रियता हि तत्र तुल्या ॥९७॥  
दिनदिनम् अनु सावनाय गन्तुं कृतमनसस् तनयस्य मङ्गलाय ।  
सजलकलसदीपसारम् आरात्रिकमुखमङ्गलवस्तु विसृणोति ॥९८॥  
----------------------------  
१। (ब्) जलदांशुजालम्; २। (ब्) ओभृतिभृतो; ३। (ब्) च; ४। (अ) ओसृष्टिम्;  
अथ चलितमनाः स्वमातुर् आराद् अरचयद् अञ्जलिम् अच्युतः प्रणम्य ।  
इयम् अवमृशती करेण चामूं स्तननयनामृतसार्धम् आह चेदम् ॥९९॥  
"वयम् अपि भवता समं प्रयामः कृतपचनं द्रुतम् उष्णम् अर्पयामः ।  
परिणतवयसश् चिराद् अभूम प्रथयसि लज्जितम् अत्र किं नु वत्स ॥१००॥  
यदि वदति भवान् स्वधाम्नि का स्याद् अवसरम् आवकयोस् तदा विदध्याम् ।  
गृहम् अहम् अहनि क्वचाधिवत्स्याम्य् अथ बलसूर् अपि वत्स्यति क्व चापि ॥१०१॥  
कथम् इव वदसि त्वम् एतद् एवं गृहकृतिर् उद्धतिम् आप्स्यतीति वत्स ।  
तव वनगमने पुनस् तद् एतत् किम् अपि न सिध्यति पृच्छ्यताम् इदं च ॥१०२॥  
अहरहर् अयतां वनानि वत्सः स्वसदनवाससुखं त्यजाव नावाम् ।  
इतिमति पितराव् अमू न शङ्कां न च ह्रियम् अत्र लभावहे तनूज ॥"१०३॥  
इति स तु जननीरितं निशम्य स्मितवलितं धृतबाष्पम् आललाप ।  
"द्विविदरिपुर् अपि प्रणम्रमूर्ध्ना१ मृदु तदनूदितम् अन्तरा चचार ॥१०४॥  
जननि यदि पिता तथा च माता परिणमति स्म शिशुर् बभूव योग्यः ।  
शिशुर् अयम् उभयत्र तत्र राजन्यति यदि तर्हि विभाति सुष्ठु योग्यः ॥१०५॥  
वनम् अनु धवलावनाय मादृक् यद् अटति तन्मिषसिद्धिम् अम्ब विद्धि । सुखविहरणम् एव तत्र सार्धं सखिभिर् अमीभिर् अनुक्षणं बिभर्ति ॥१०६॥  
विपिनम् अनु विहापितं भवत्यो जननि चतुर्विधम् अन्नजातम् अद्मः ।  
अमृतजयिफलानि येन वन्यान्य् अभिरुचिम् अत्तुम् अयाम२ तत्र भूरि ॥१०७॥  
व्रजरिपुकुलमूलम् आशु हन्तुं पुनर् अगमं३ पुनर् आगमं व्रजं च ।  
अजनि च जगताम् अदृश्य एष स्फुरतु कथं बत मातर् अथ भीतिः ॥१०८॥  
अहह बत गवां कुलं समस्तं मम पथि तिष्ठति मद्गतिं प्रतीक्ष्य ।  
मयि गतवति शष्पम् अत्ति चैवं हृदि मम धीरदशाम् अशाश्यते स्म ॥"१०९॥  
अथ हरिजननीं पुरन्ध्रि४मान्याततिर् अवदद् धृतनीरवृष्टिदृष्टि ।  
"भविकम् अनु मनुष्व नित्यकृत्यं भवति तद् एव गतिः परावरा च ।"११०॥  
तनुजम् अनु पुरन्ध्रिभिः शुभाशीर्व्रततिर् अकारि ततः स्वयं तु माता ।  
विधृतकरतयाङ्गनाय सास्राप्य् अमुम् अवतारयति स्म मन्दमन्दम् ॥१११॥  
स्पृशति दिशति वाञ्छति प्रयाति प्रणयति मन्दति नन्दति ब्रवीति ।  
इति बहुविधलालनां दधाना सुतम् अनु सा जननी न तृप्तिम् आप ॥११२॥  
अथ गुरुवनितागणेन मात्राप्य् अनुसरणाद् अवरोध५सेतुम् आप्तः ।  
प्रणयविषरबन्धतस् तु दामोदरपदवीं पुनर् एष शश्वद् आप ॥११३॥  
  
अथ हरिगमने क्रमेण सिद्धे हरिजननी निजगेहम् एव गत्वा ।  
गृहकृतिकलनान् निनाय कालं वृषरविजा चरितानि तु स्मरामि ॥११४॥  
यदवधि हरिर् एति मातृपार्श्वं तदवधि सा च पराश् च जालरन्ध्रात् ।  
हरिम् अवकलयन्ति यत्र सर्वा मुहुर् अपि मोहम् अयन्ति संहरन्ति ॥११५॥  
  
----------------------------  
१। (अ) मूर्धा; २। (ब्) उत्तमयाम; ३। (अ) पुरगमं; ४। (अ) पुरेध्रिओ; ५। (ब्) अवरोधिओ  
यद् अनुपदम् इयं तदार्यपत्न्यां दयितकृते विनिधाय दिव्यम् अन्नम् ।  
सुखम् अनुभवति स्म तत् तु मां च क्षिपति सुधाजलधाव् अहो क्व यामि ॥११६॥  
तदशनम् अनु यद् विहासजल्पं हरिकृतम् अन्वधित स्वकर्णयुग्मम् ।  
स्मितनयनयुगं तथा निजालीः प्रति तद् इदं मम चित्तम् आवृणोति ॥११७॥  
हरिर् अहह तदा वनं प्रयातुं निजतनुम् आस्तृत दिव्यवस्त्रलक्ष्म्या ।  
इयम् असहनमानसा सपत्न्याम् इव निदधे सकटाक्षम् अक्षि तस्याम् ॥११८॥  
स विपिनगतये यदाप्य् उदस्थाद् अधित धृतिं नहि तर्हि खञ्जनाक्षी ।  
वपुर् इव जहता स्वचेतसा तं प्रसजति सा स्म वनाय निर्गमाय ॥११९॥  
सरसिजदृग् अथाङ्गने ऽवतीर्णः स्मितम् अमृतं विचकार यर्हि दिक्षु ।  
इयम् अतुलरुचिः सखीषु गुप्ता स्वनयनम् अञ्जलिम् आचचार तर्हि ॥१२०॥  
मुरजिति निरिते वरावरोधाद् गुरुवनितासु निवृत्य चागतासु ।  
इयम् अथ ललितादिभिः स्वगेहं प्रति गमितागमयत् क्लमेन कालम् ॥१२१॥  
प्रथमम् अजितम् ईक्षते गवाक्षात् तद् अनु च वर्णयति प्रियाभिर् एषा ।  
इह मुहुर् अपि तर्षधर्षम् अस्याः पुरु दधद् अक्षियुगं न शान्तिम् एति ॥१२२॥  
सृजति हरिकृते सहारमाल्याद्य् अतुलम् इयं निजसङ्गिनीसहाया ।  
हरिगुणगणगानं अप्य् अपूर्वं मृदु विदधाति तथापि नैति शान्तिम् ॥१२३॥  
मृगमदतिलका स१नीलरत्नश्रुतियुगलाभरणा घनाभवस्त्रा ।  
हरिवसनसनाभिकान्तिर् एषा स्वकरतिदीपनतां स्वयं जगाम ॥१२३  
जगुर् इह हरिरागि राधिकायाश् चरितम् अनूतनम् आलयः प्रसज्य ।  
स्वयम् इयम् अपि तत्र तासु कस्याश्चिद् अपि जगाव् अनुरागिपूर्वरागम् ॥१२४२  
मुरजिति जननीगृहात् प्रयाते वनम् अनु वर्षवरान् सुसख्यदिग्धान् ।  
अवसरम् अनु वेषभङ्गिभाषादिषु वधुपुंस्तुलितान् दिदेश सुभ्रूः ॥१२५  
"प्रतिनिधितनवः स्थ यूयम् अस्माकम् इति निजप्रभुना समं प्रयात ।  
प्रभुम् अपि तम् उपेत्य मद्विधार्हं परिचरणं कुरुत व्यतिप्रसज्य ॥  
मुहुर् अथ च भवादृग् एक एकः सुचरितम् अस्य निरीक्ष्य नः समेतु ।"  
इति तद् अनुमतः स सक्रमात् तं मुहुर् अनुभूय जगाद ताम् उपेत्य ॥१२७॥  
अथ हरिर् अगमत् पितुः सभायां दिविजगणस्तुतभावभावितायाम् ।  
पशुपतिपरिपूज्यपाशुपत्यव्रजजनभास्कारभासिताम्बरायाम् ॥१२८॥  
द्विजकलकलपोषवेदघोषप्रकरजमङ्गलसङ्गतिं व्रजन्त्याम् ।  
दिशि दिशि कविसूतमागधादिप्रकररवस्तवविस्तरं भजन्त्याम् ॥  
भरतविवृतगीतवाद्यनृत्यप्रचयभिदादिविदां मुदां३ धरण्याम् ।  
निजपितृकुलमातृवंशतत्तद्विवहनपुण्ययुजां प्रमोदखन्याम् ॥१३०॥  
बल४सखिसहितः स सर्वचक्षुस्ततिषु ववर्ष सुधाम् इवाङ्गकान्तिम् ।  
जयजयजयकारवारसारः समजनि येन तदानशे जगच् च ॥१३१॥  
                      [चतुर्भिः]  
----------------------------  
१। (ब्) सुओ; २। थिस् वेर्से मिस्सिन्ग् ड़्रोम् (ब्); ३। (ब्) मुदा; ४। (अ) मर्गिन्: स्वकओ  
अपि वरगुरवस् तम् आशु दृष्ट्वा निजनिजपीठवरा उपेतवन्तः ।  
जलनिधिम् इव रागितानदी तान् प्रसभम् अमुं वहतीति तच् च युक्तम् ॥१३२॥  
क्रममनु स गुरून् वरान् अनंसीद् युगपद् अथ प्रणनाम कांश्चिद् अन्यान्  
समगमद् अपरान् नतान् भुजाभ्यां करकमलेन तथा दृशा परांस् तु ॥  
व्रजम् अनु परमा वरादिभेदा दवरतया यद् अपि स्फुरन्ति लोकाः ।  
तदपि विधिर् अजल्पद् अत्र मित्रं पदम् इति हार्दम् अमुष्य वक्ति सुष्ठु१ ॥  
हरिर् असितमणिप्रवेकमूर्तिर् लसति बलः पृथुपूर्तिहीरमूर्तिः ।  
निजनिधिर् इति पुण्यजातलब्धः स्वयम् इति सक्रमम् आकलि व्रजेन ॥१३५  
व्रजनृपतिर् अथ स्वबाष्पनीरस्थगितगलः क्षमते स्म नापि वक्तुम् ।  
तदपि हरिर् अवेत्य तस्य हृद्यं स्मितनयनाम्बुवृताम् उवाच वाचम् ॥१३६  
"अयि पितृचरणा न चास्ति किञ्चिद् व्रजविपिने भयदं पुरावद् अत्र ।  
स्वयम् अपि धवला वनाद् उपेयुस् तदपि वयं खलु खेलितुं व्रजामः ॥"  
तम् अवदद् उपनन्दमुख्यवृन्दं   
       "व्रजसदसाम् असवः पिता तवायम् ।  
त्वम् असि तद् असवस् तद् अत्र वाच्यं   
       किम् इव भवेन् निखिलं त्वम् एव वेत्सि ॥१३८  
व्रजपतिर् अथ याचकान् समीक्ष्य स्वसुतसुखाय पुनर् ददे बहूनि ।  
व्रजपतिसुतम् अण्व् अमी यद् आशीस्ततिम् अददुर् न स तत्र साम्यम् आप ॥१३९  
अथ वनगतये ऽञ्जलिं दधाने मुरजिति तद्गतितर्षम् ऊहमानाः ।  
श्रुतिभणितशुभान् द्विजान् अनुप्राग्गति तम् अमी धवलान्तिकाय निन्युः ॥१४०  
स्वयम् असविधतः समीक्ष्य धेनूर्२   
       न ययुर् अमी प्रययुस् तु कृष्णमुख्याः ।  
रभसवशम् अमूर् अमूंस् तु वीक्ष्या-  
       त्मजसदृशानु समं समं प्रणेदुः ॥१४१  
अथ जिहि जिहि कारतः समस्ता विदधुर् अमी धवला वनाय नुन्नाः ।  
हरिसुरभिम् अमूस् तु विन्दमाना हरिम् अनुगम्य मुहुर् निवृत्तिम् आपुः ॥  
तदपि गुरुगणे स्थिते हरिस् तु विगतमनःस्थितिसूचनां चकार ।  
हरिमतिम् अवबुध्य बाष्पकण्ठः स च कथम् अप्य् अपसर्यणं बभाज ।  
वचनवदनमार्जनानुशिक्षाद्यनुगतिम् उज्जहद् अप्य् अमुष्यतातः ।  
अमुम् अनुनयनानुवृत्तिचर्यां न तु शिथिलाम् इव कर्तुम् ईशितासीत् ॥१४४  
कथम् अपि विनिवृत्य सद्म याति व्रजधरणीशितरि व्रजे च कृत्स्ने ।  
हरिम् अनु विनिवृत्य दृष्टिर् अस्मान् न विघटितुं घटते स्म तस्य तस्य ॥  
मुरजिद् अथ विशन् वनान्तरालं गुरुकुलसन्नतिकृद् विदूरतो ऽपि ।  
गुरुभिर् अतितरां तदाशीस्ततिभिर् अपुष्यत तुष्यद् अक्षिलक्ष्मि ॥१४६  
अथ हरिर् अटवीम् अटन् सुहृद्भिः सहजवरेण च गाः स्थिरीविभाव्य ।  
अभिरुचितपथः प्रयाणयुक्ता समवलयन् मृदुगानरीतिहूति ॥१४७  
  
  
----------------------------  
१। (अ) स स्म [?]; २। (ब्) गावः;   
  
  
अथ वनम् अगमद् बलादिसङ्गं परमसुखप्रदम् एष मन्यमानः ।  
विविधतरुलतासु१ कोकिलादिद्विजमृगसङ्गीतम् आविशत् परन्तु ॥१४८  
मधुपपिकशिखिप्रधानपक्षिप्लवगरुरुप्रियकादिजन्तुभेदान् ।  
ध्वनितनटकलाभिर् अन्वकुर्वन्न् अजितबलादि२मुदाम् उदारबाल्याः२ ॥१४९  
इति बहुविधखेलया मुकुन्दं सुखयति बान्धववृन्दम् एतम् एव ।  
निजनिजविविधस्वभावतश् च प्रमदयति प्रतिदिष्टम् इष्टमिष्टम् ॥१४९  
स्थिरतरवरबुद्धयः सखायः सचिवचरित्रतया हरिं भजन्ति ।  
चपलमतिमिलद्विदूषकार्हप्रहसन३काव्यगिरः प्रहासयन्ति ॥१५०  
ऋजुतमचरितप्रयुक्तयुक्तस्थितिगतिरीतिसमाः सभाजयन्ति ।  
प्रतिमुहुर् अपि वामतायमानस्वचरचितजल्पकलाविकल्पयन्ति ॥१५१४  
अतुलकुलजशीलमीलदुग्रप्रकृतिकगीर्मृदुलाः सदार्द्रयन्ति ।  
गिरिगिरि च वितण्डयातिचण्डप्रभरचनप्रभवो विचित्रयन्ति ॥१५२  
इति निखिलगणा विचित्रतत्तद्गुणगुणितप्रणयप्रकर्षचित्ताः ।  
बहुविधविधयः परे परे ते सुखदम् अमुं सततं सुखाययन्ति ॥१५३  
क्वचिद् अपि दिवसे समित्य गोवर्धनम् इह मानससञ्ज्ञितां च गङ्गाम् ।  
रविदुहितरम् अत्र चाह्नि लीलाः स्थलगलगा विदधे त्वदीयकान्तः ॥१५४  
क्वचन च सखीभिः समेति भाण्डीरकम् अधियोजनम् अस्ति यः प्रसज्य ।  
स्थलवनयमुनादि केलिम् अस्मिन् विविधविधं विदधाति कृष्णचन्द्रः ॥१५५  
अयि तव दयितः कलेन वेणोश् चलयति देवगणांस् तथा पतङ्गान् ।  
इदम् अपि घटतां परन्तु चित्रं स हि धुनुते निरसून् अचेतनांश् च ।१५६  
ह्वयति च धवलाजनाय यर्हि त्वदधिपतिर् मधुरेण शब्दितेन ।  
जलम् अपि करकायमाणम् आसां मृदु मृदु चर्वणया५ रसं बिभर्ति ॥१५७  
निरुदकगिरिसानुगाः कदाचिद् बहुधवलाः शवलास् तृषा निरीक्ष्य ।  
ध्वनयति मुरलीं पतिस् तवास्माद्धरणिधरद्रवता हि ताः पिपर्ति६ ॥१५८  
कलयति यमुनादिसञ्ज्ञया ताः शुषिरकलाश्रितया स एष धेनूः ।  
इह निजनिजनामबुद्धिनद्यः किम् अयुर् अमुं किम् उ वा कलान्तकृष्टि ॥१५९  
क्वचन च दिवसे निदाघमाध्याह्निकसमये विगता वृष्टि७प्रदेशे ।  
दधद् अथ मुरलीकलं पयोदांश् च्युतसलिलान् विदधाति गोषु गोषु ॥१६०  
क्वचन च दिवसे समार्द्रचित्तः कलयति वेणुकलं तथा यथानु ।  
द्रवति गिरिगणे पदाङ्कमुद्रा जहति शिला न कदापि तत्र तेषाम् ॥१६१  
रचयति मुरलीं कदापि नावं सरिति पशून् पशुपांश् च तारयन् सः ।  
मधुरकलतया यदा तु तस्या घटयति तां कठिनां कुतूहलेन ॥१६२  
क्वचिद् अपि कवयः शिलाद्रवाद्यं बत कवयन्ति कविप्रचारवृत्त्या ।  
----------------------------  
१। (अ) ओलतालिओ; २। (अ) मर्गिन्: मुदे मुदा वयस्याः; ३। (ब्) प्रहसनं; ४। थिस् वेर्से अब्सेन्त् ड़्रोम् (ब्); ५। (अ) च वर्णया; ६। (अ) पिपर्त्तिः; ७। (ब्) विगतावृतिओ  
  
दधति सरसतां च तत्र विज्ञा हरिम् अनु तत् तु निजं किम् अत्र वर्ण्यम् ॥१६३॥  
सखिवृषमहिषान् मुदा युधा तान् वलयति संवलते च तत्र तत्र ।  
क्व च विजयपराजयाव् अभीक्ष्य प्रहसितम् अञ्चति युष्मदीयकान्तः ॥१६४॥  
क्वचन च रचनाञ्चिवस्त्रयुग्मं क्वच सतिरीटम्१ अकुञ्चकान्तरीयम् ।  
क्वच नटरुचिभृत्पटं क्वचापि प्रवलितमल्लतुलं स वष्टि वेषम् ॥१६५॥  
क्वचिद् अपि विदधाति मल्ललीलां क्वचिद् अपि नृत्यकलां सुहृद्भिर् एषः ।  
द्वयम् अपि भिदया मृशामि नेदं गतिर् अतिचित्रतमा समा द्वये ऽपि ॥१६६॥  
हरिणविहरणं सतुण्डयुद्धं नयननिमीलन्शालिनर्मगालिः ।  
इति बहुविधखेलनाप्तवेलं स्वम् अशनम् अप्य् अनिशं विसस्मरुस् ते ॥१६७॥  
अथ बहुविहृतिं विचित्रचर्यां स रचितवान् सखिभिः सुखं निषण्णः ।  
शयनम् अनुगतश् च वीजनाद्यैः परिचरितः सुखम् एति तद् ददाति ॥१६८॥  
इति हरिचरिते तु तेन तेन श्रवसि चिते मुरलीनिनादरम्ये ।  
सपदि तदवधानम् आदधाना मुहुर् अभजन्त दशाम् अमूम् अमूश् च ॥१६९॥  
अधि हरिमुरलिस्वपूर्वरागस्फुरणदशावशापुरावदीहः२ ।  
वृषरवितनयामुखाः सुदुःखास् तदमिलनान् मुमुहुर् मुहुर्मुहुश् च ॥१७०॥  
इति सति सचिवायमानरामा जगदुर् "अहो कथम् अत्र विह्वलाः स्थ? ।  
व्रजनृपगृहिणीनिदेशवर्यं कथम् अथ विस्मृतम् आर्तिभिः कुरुध्वे ॥१७१  
अदिशत सदया हरेः प्रसूर् यद् द्विविदरिपोर् अपि सा विधाय युक्तिम् ।  
तद् अनुसरत कान्तरागशान्तस्मृतिततयस् तद् उपायम् आतनुध्वम् ॥१७२  
प्रथमम् अशनम् ईशितुः प्रभाते स्फुटम् अपरं प्रतिभाति सार्धयामे ।  
अवरम् अपि तुरीययामालम्भे परम् अथ रात्रिमुखे व्यतीतमात्रे ॥१७३  
प्रथमम् अशनम् अर्प्यते जनन्या तदपरम् आव्रियते सुहृद्गणेन ।  
पितृमुखगुरुभिर् व्रियेत तुर्यं भवदुपयुक्तम् अतस् तृतीयम् एव ॥१७४  
व्रजतटम् अटतः मुरारिशत्रोर् अभिगमनं भवतीभिर् अत्र युक्तम् ।  
स हि मिषम् उपधाय युष्मदीयं परिसरम् एष्यति धास्यते च शर्म ॥१७५  
त्वरितम् इह तु कान्तभोज्यवर्यं कुरुत किम् अप्य् अधुना तु ताः प्रयान्ति  
व्रजनरपतिना समश्नता या व्यधिशत दापयितुं सुताय भोज्यम्" ॥१७६  
इति हरिवनितासु सुस्थितासु व्रजपतिगीर्वशतः पुरन्ध्रिमुख्याः ।  
बहुविधम् अशनं विधाय शीर्ष्णि प्रमदभरं मनसि व्रजान्तम् ईयुः ॥  
अथ निजनिजकुल्यबालसङ्घा कुतुकपरीततया द्रवन्न् अमूभिः ।  
क्वचिद् अपि पुरतः क्वचिच् च पश्चात् क्वचिद् अपि दक्षिणवामतः प्रसज्य ।८  
वनलसदशनप्रधानखेलाकुतुककुलं बत चित्त तस्य पश्य ।  
त्वम् असि किल कियन् मुनीन्द्रवर्यान् अपि यद् इदं निजवन्दिनः करोति ॥१७९॥  
क इह बत भवन्ति ते मुनीन्द्राः स्वयम् अपि यच्छ्रवणे ऽपि राधिका सा ।  
----------------------------  
१।(ब्) सकिरीटम्; २। (ब्) ओईहाः  
अजितम् अपि गुणेन मोहयन्ती मुहुर् अपि मोहम् उपैति तत्र कस् त्वम्? ।१८०॥  
हरिहरिसुहृदः स्फुरद्विहारा ददृशुर् अमूर् अमुकान् अमूश् च तत्र ।  
तदपि तद् उभयं कुलं न भोगं प्रति विविवेच विहारमग्नबुद्धि ।१८१॥  
कथम् अपि मधुमङ्गलस् तु पश्यन्न् अथ विविवेच जवाद् उवाच तत्र ।  
"धृतविहृतिमदा न चेत् पुरस् तात्कृतम् अपि पश्यथ का क्षुधा वराकी?" ॥  
जगदुर् अथ धृतस्मितं सखायः "क्वचिद् अपि चेन् न भवेत् प्रयोजनाय ।  
प्रकटतरम् अजागलस्तनस्य प्रतिमदशां द्विज एष संवलेत ॥१८३  
इति बहुहसितं विधाय तस्मिन् स्थलवलये विनिविश्य कृष्णमुख्याः ।  
चरणकरमुखं विशद्य वार्भिः समशनशर्मकृते धृतेहम् आसन् ॥१८४॥  
बहुरुचिरुचिरांशुकं दुकूलादिकम् अधिकृत्य शुभः शुभंयुवेशः ।  
सहसखिनिकरः स एष कृष्णः सरभसभोजनतृष्णतां बभाज ॥१८५॥  
विधुम् अनु कमलं बलिं प्रदत्ते हसति चकोरयुगं तद् एव वीक्ष्य ।  
इति हरिम् अवलोक्य तत्र तस्थुर् व्रजमहिला बत चित्रतां भजन्त्यः ॥१८६॥  
पृथकद् उपविशन्१ विलोकयन्त्यः स च मधुमङ्गलकः सनर्मजल्पः ।  
पृथग् इव परिवेषयन् प्रहासं रसम् इतवान् सुरसान् षड् अप्य् अमुष्णात् ॥  
समम् अशनसमर्पिणीभिर् आप्तान् व्रजपृथुकान् सविधे विधाय सास्रः ।  
मुरजिद् अदनभाजनाद् अमीभ्यः प्रतिकवलं कवलं ददन् ननन्द ॥१८८॥  
सुरभिघृतपरिष्कृतान् समस्तान्२ षडपि रसान् प्रतिचर्वणं रुचिप्रान् ।  
प्रतिलवरुचिभोक्तृषु प्रदाय प्रतिलवम् आप रुचिं पुरन्ध्रिवर्गः ॥१८९॥  
इह बहुविधसन्धितानि निम्बूप्रभृतिफलानि रुचार्पितानि रेजुः ।  
निकटविनिहितानि यानि चासन् प्रतिमुहुर् एव च सर्वरोचनानि ॥१९०॥  
अभिनवपरिपक्वनारिकेलद्रववलितं मरिचादिचारुगन्धम् ।  
लवलवणरसप्रियं कदुष्णं समुचितपात्रभृतं च मुद्गयूषम् ॥१९१॥  
सुरभिसुरभिजातजातसर्पिःप्लुतम् अथ पीतनपीतमिष्टगन्धम् ।  
अपि परिमलशालिदिव्यशालिप्रभवसुकोमलशुभ्रशोचिर् अन्नम् ॥१९२॥  
शृतघृतमुहुरुद्धृतप्रमृष्ट-द्विदलवटीविविधप्रकारवारम् ।  
हरिर् अभिजलसिक्तनिक्ततिक्त-स्वरसविविक्तविचित्रपाकभेदम् ॥१९३॥  
नवचणककलायमाषमुद्ग-प्रवरजयुक्तकटुप्रसक्तसूपम् ।  
फलदलकुसुमत्वगष्टिकन्द-प्रसवकृतप्रथयुक्तिपङ्क्तिभेदम् ॥१९४॥  
शृतघृतधृतजीरकाञ्चिधात्री-फलरसपाककषायरम्यचुक्रम्३ ।  
बहुविधरचनाचणाम्लसङ्घं घनदधिमण्डकरोटिकाज्यपक्वम् ॥१९५॥  
श्रपितपयसि बाष्पपङ्कपिष्टप्रवलितशर्करमुग्धदुग्धसारम् ।  
अमृतजयिरसप्रसारशाला-निभविभवप्रसराग्रणीरसानाम् ॥१९६॥  
सपरिमलं जलं तथाम्बधात्री४ प्रणयजकोपविलासवल्गुवाचम् ।  
----------------------------  
१। (ब्) पृथक् समुपविशन्; २। (ब्) समाप्तान्; ३। (अ) ओचुक्रुः; ४। (ब्) ओस्वधात्रीःकुलवरपरिवेषिकाततीनां सखिवलयेन विवादशर्मजातम् ॥१९७॥  
अनुभवद् इह रामकृष्णयुग्मं मुहुर् अपि भोजनतृष्णताम् अवाप ।  
तदपि च निजसेवकेषु फलावितरणकामतया ततो व्यरंसीत् ॥१९८॥  
                      [अष्टभिः]१  
अरसयद् इह तेमनानि षष्टिं सहसखिसङ्घतया स्वयं मुरारिः ।  
मुहुर् अतिसरसानि यानि तत्र स्पृहिजनभावभिदां विधुन्वते स्म ॥१९९॥  
सपरिमलजलेन वक्त्रशुद्धिं विदधुर् अमी बत तादृशेन यत् तु ।  
अशनजसुखपूरि सुष्ठु चक्रे हृदयगतं किम् अपि प्रसादशातम् ॥२००॥  
हिमजलहिमबालुकासिताभिर् विरचितपानकपायकाः सखायः ।  
हिमकरवरगन्धवीटिकाभिः कृतमुखवासतया सुखं विरेजुः ॥२०१॥  
इति हरिम् उपलभ्य तृप्तिम् एता   
       हरिजननीम् उपलम्भयाम्बभ्हूवुः ।  
तदशनम् अमृतं विभाति तस्मिन्   
       कथम् अथ तत्कथनं तथा न तस्याम् ॥२०२॥  
तदनु तदनुगा तु कापि कापि व्रजकमलाः सजती तदेकशर्मा ।  
हरिचरितकथासु लम्भिताशा हरिम् अपि लम्भयितुं द्रुतं ववाञ्छ२ ॥२०३॥  
अथ पशुपकुलक्षितीशपत्न्याः स्वम् अशनकालम् अधीत्य तत्र याताः ।  
तदशनम् अनु तां निषेव्य तद्गीर्वशम् अशनं रहसा चरन्त्व् अमूश् च ॥२०४॥  
अथ मुहुर् उपलब्धगोपराज्ञीवचनबलाः स्वयम् इच्छमानसाश् च ।  
निजनिजकरसाधितं वितर्तुं निजरमणाय रमा बभूवुर् उत्काः ॥२०५॥  
दयितम् अभिसरन्तु तं तु धन्याः शतशतयूथम् इताः स एव चासु ।  
विरचयतु गतिं कयापि शक्त्या स्मर मम चित्त मुदा सदापि राधाम् ॥२०६॥  
शृणु हृदय  दिशामि राधिकायां हरिम् अभिसारय तत्र तां कदापि ।  
द्वयम् इदम् अनु पूजनं तद् एव द्वयम् अनु यत् पुरुतोषपोषकारि ॥२०७॥  
अथ सह धवलाभिर् आव्रजन्तं व्रजतटम् अह्नि तुरीययामभागे ।  
पुरुयुगविरहाद् इवातिखिन्ना व्यतिकृतसत्वरताविधायिजल्पाः ॥२०८॥  
घृतरचितपचं सुमिष्टम् इष्टं तद् अनु च षाडवसङ्गिनीं रसालाम् ।  
द्रुततरगमना वृषार्कजाता व्रजद् अभिगृह्य सखीभिर् आत्मकान्तम् ॥२०९॥  
                      [युग्मकम्]  
निजवनगमनार्हसूक्ष्मरन्ध्रं द्रुतम् अतिगम्य वनं प्रविश्य सर्वाः ।  
प्रणयि सविधदूरतस् तु तस्थुर् जडहृदयाः स्पृहया च लज्जया च ॥२१०॥  
हरिर् इदम् अवगम्य रम्यचेताश् छलम् अकरोन् निखिलेषु वच्मि तच् च ।  
दिनदिनम् अनु कापि देवता मां कलयितुम् एति रहस् ततः प्रयामि ॥२११॥  
त्वरितम् इह तु यूयम् आव्रजन्तं कलयत माम् इति दूरताम् उपेत्य ।  
अथ किम् उचितम् इत्थम् ऊहमानस् त्रिचतुरवालकसङ्गि तिष्ठति स्म ॥२१२॥  
----------------------------  
१। (ब्) अद्द्स् कुलकम्; २। (अ) मर्गिन्: गतं रसाञ्चि;  
अथ कथितचराः सखीसदृक्षा नवनववर्षवरा हरिं परीत्य ।  
स्वगतम् उत तदीयम् इष्टम् अर्थं समघटयन् सह सा बभाषिरे च ॥२१३  
"व्रजनृपसुत ताः सदा भजन्ते नवनवतां तद् अमूः सदा कुमार्यः ।  
अपि धृतसुबृहद्व्रतास् तदासां तव मुरली क्षिपति व्रतं मुहुश् च ॥"२१४॥  
हरिर् इदम् अवबुध्य सुध्यधीशः सहसितम् आह "कथं क्व वात्र दोषः ।  
अहम् अपि स कुमार एव तस्माद् अभिगमनं मयि युक्तम् एव तासाम् ॥२१५॥  
तदपि च बत ता व्रतेन खिन्नाः पुनर् इयद् आगमनं न तासु युक्तम् ।  
इति यद् अभिगतं तद् एव तासां वयम् अनुयाम तथा सदाश्रयाम ॥"२१६॥  
इति स परिहसन्न् अमून् अमूषां हृदि मुरलीजनिमोहनं तु जानन् ।  
सकरुणदृग् अमूं समीपम् अञ्चन् प्रचुरसखीमिलितां ददर्श राधाम् ॥२१७॥  
हरिमिलनविदूरभावनातः क्वचन च दृष्टिविसृष्टियुक्तं नेत्राः ।  
हरितनुम् अवलोक्च्य तास् तु साक्षात् कुचितवपुर् लघु लिल्यिरे लतासु ॥२१८॥  
अथ हरिर् अनुनीय ताः पुरस्तात् परिवलयन्न् उपहारम् आददानः ।  
स्वहृदि सुखसुखं प्रसज्य ताभिः प्रततपरस्परशर्मतां दधार ॥२१९॥  
यदपि समयभेदतः समग्रा दधति तदास्पदतां भुवः क्रमस्थाः ।  
तदपि दिगवलोकनाय योग्यं निशमय चित्त तद् एतद् अद्य धाम ॥२२०॥  
पुरुमणिचयचारुशोभगोवर्धनशिवदिग्गतसाणुनि प्रशस्ते ।  
सुरतरुजयिभूरुहालिशालिप्रसवसमुच्चयमण्डिकुण्डयुग्मम् ॥२२१॥  
अनुपमितितदन्तरालवाले मृदुमृदुमारुतभाजि केलिधाम्नि ।  
परिमलवनकृष्टधृष्टहृष्टभ्रमररवक्रमजातजातसाम्नि ॥२२२॥  
मुरजिदुपविशन् स्मितार्पिताशीर् असितमणिप्रणिधानहारिभासी ।  
कनकगणमनःप्रकाममानप्रवसशनकृद्वसनश्रियां निवासी ॥२२३॥  
निजवररमणीसुवर्णवर्णव्रततिततिस्मितपारिजातजातिम् ।  
अनुभवपदवीं नयन्न् अयं प्रमदमदस्थगनाय नाप सातिम् ॥२२४॥  
                      [चतुर्भिः]  
क्व च यदि गणनातिगाः सहायाः स्थलम् अपुरुप्रथम् एककश् च कृष्णः ।  
तदपि भवति सावकाशरीतित्रयम् अपि चित्त विचित्रम् अत्र पश्य ॥२२५॥  
यदपि सुबहवस् तदीयकान्ता निजनिजगर्वधराधराद् अबन्ध्याः ।  
तदपि कलय चित्त सा तु राधा निखिलपुरःसरतां गता विभाति ॥२२६॥  
हरिम् अनु रसनीयम् एतया यत् परिपरिवेषितम् अत्र तत् तु भाव्यम् ।  
रसततिर् इह पर्यवेषि यान्या कथम् अथ सा परिचेयतां प्रयातु ॥२२७॥  
नयनवलययान्वसूचि किञ्चिन् निटिलकचालनया तथान्यद् अत्र ।  
मृदुतरवचसा तथा परं च प्रियतमपृष्टतमं तया रमण्या ॥२२८॥  
हरिर् अथ विविधं विभज्य भोज्यं   
       पृथु-पृथुकान् अपि तान् मुदोपयोज्य ।  
मुखम् अनु सरसं जगाम यं यं१   
       नहि मुखतः प्रथनाय तस्य शेके ॥२२९॥  
अशनरसनया जगाम् तृप्तिं न तु दृशि रोचनया मुरारिर् अस्याः ।  
तदपि मुररिपुर्२ गावां व्रजाय व्रजनम् अनुव्रजितुं ततो व्यरंसीत् ॥२३०॥  
अथ मुख३करशोधनाय तस्मिन् सुरभिजलादिकम् अर्पितं सखीभिः ।  
यदनु सुरभिता न चास्य मात्रं सुरभितम् आचरद् अप्य् अमुष्य चित्तम् ॥२३१॥  
अशनपदम् इदं विसृज्य कृष्णः सुभगम् अनु४ पुरतः स्थलं समित्य ।  
सुखमनुमुखवासनं प्रियाभिः सह रसयन् मुखवासनं जगाम ॥२३२॥  
तदनु च परितः सखीसखीभिर् निजनिजशिल्पविलासहारमाल्यम् ।  
उपहृतिपदताम् अनायि तच् च प्रतिरुचिभिश् चितम् उल्लालस तस्य ॥२३३॥  
असितमणिसुवर्णवर्णम् आगाद् अभिमुखतां मिथुनं मिथस् तदग्रे ।  
प्रतिफलिततया विलोक्य यत् तु व्यतिषज्यमानम् इव स्मितं सखीभिः ॥२३४॥  
अथ विदधद् अमूषु नर्मवाचं स्वयम् अनुसन्दधद् अप्य् अमूम् अमूषाम् ।  
अमृतसरिति सेककेलिम् आभिः समम् अमत स्फुटम् अच्युतश् चिराय ॥२३५॥  
अथ हरिर् अवदद् गवावनाय त्वरिगहनान्तर् अहं रहः प्रयामि ।  
पुरु मम जननी निदेशतुष्टिप्रथनकृते त्वम् अपि व्रजं प्रयाहि ॥२३६॥  
अथ वरसुदृशां श्रुतिस् तद् एतत् प्रवणतया निरधारयद् यथार्थम् ।  
निजगृहगमहाक्षमा तु दृष्टिः श्रुतिपथरोधनकृद् विघूर्णति स्म ॥२३७॥  
नयनयुगलम् अश्नुते सदाम्भः क्व नु निवसेद् बत दुर्लभः स एषः ।  
इति हरिवनिता हरिं निरीक्ष्य ध्रुवम् अजहुर् नयनाम्भसां कुलानि५ ॥२३८॥  
मुरजिद् उचितचारुचातुरीभिर् मुहुर् अपि नेत्रविनोदनक्रियाभिः ।  
स्वसदनवदनं विधातुम् आसां निकरम् अशक्यत न स्वमग्नम् अन्तः ॥२३९॥  
यदपि मुररिपुः प्रियावद् एव प्रवसनकातरताम् अवाप तत्र ।  
तदपि तम् अनु पौरुषं बभूव स्फुटम् अबलावलयावलम्बनाय ॥२४०॥  
दिविजफलजयीनि तर्हि वृन्दावनजफलानि बलीन् प्रियावलीशाम् ।  
सुखयितुम् अयम् आलिसादकर्षीत् परिमलसात्कृतवन्ति तानि ताश् च ॥२४१॥  
अथ कियद् अपि दूरवर्त्म याता वनवलयं जलतीरगं निरीक्ष्य ।  
श्रमविरतिकृते मुरारिरामा निविविशिरे वृषभानुजाप्रधानाः ॥२४२॥  
अथ वृषरविदेहजा सखीभिर् व्यतिहसितप्रथया मुदाञ्चिताभिः ।  
मुरविजिदशनाविशेषम् आदत् तदशनशर्मकलाम् अभावयच् च ॥२४३॥  
समगुणपरिचारिकाभिर् एताः सुरभिजलव्यजनादिधारिणीभिः ।  
सरभसम् उपसेविताः समन्ताज् जितकमलादिगुणाद् विरेजुः ॥२४४॥  
अथ सखि-गण-वेषम् आश्रयन्त्यः पटु-गति-वर्ष-वरा मुरारि-पार्श्वम् ।  
प्रति सपदि गतास् तदा च गोष्ठं हरि-दयिता निज-सद्म-पद्मम् आप ॥२४५॥  
  
  
----------------------------  
१। (ब्) यत् तन्; २। (ब्) मधुरिपुर्; ३। (अ) मर्गिन्: सुखओ; ४। (अ) अतः; ५। (ब्) कुलालि;   
  
व्रजपदम् अनुगम्य गोपराज्ञीम्१ अपि तदनुज्ञपिता स्वधाम गत्वा ।  
स्वदयितम् उपसेवितुं रजन्यां बहुविधशिल्पविकल्पम् आचचार ॥२४६॥  
इह मृदु मृदु कृष्णगानकर्त्री वृषरविजा ललितादिभिः सखीभिः ।  
मुहुर् अपि समसान्त्विकृष्णवृत्तान् मुदम् अनु वर्षवरेण तेन तेन ॥२४७॥  
शृणु सखि मुरजिद् यदा तु युष्मद् व्यवहितिम् आप तदा जगाम धेनुः ।  
मधुमधुरकलान् न धेनुमात्रं परम् अपरं च चकर्ष जीवमात्रम् ॥२४८॥  
मुरजिद् अथ समस्तजीवजातिव्यतिकरवीक्षणतः क्षमाम् अविन्दन् ।  
अकुरुत मुरलीकलीविशेषं यद् अजनि सर्वकम् एव तत्र भिन्नम् ॥२४९॥  
वयम् अखिलसखिप्रसक्तनाना हरिचरिताकलनाय यर्हि याताः ।  
अपरहरिरमाभिर् अन्यद् आराद्२ बहुविधभोज्यम् अदायि तर्हि गुप्तम् ॥२५०॥  
दनुजरिपुर् अशेषम् एव सर्वान् प्रति विबभाज च भाजनावलीषु ।  
अतिगणिततया नयाद् विविक्तं समुपहृतं तद् इदं कया कयेति ॥२५१॥  
हरिर् अथ जलपायनाय धेनूर् ह्वयति यदा स्म तदा स्रवत्पदाङ्काः३ ।  
अपि निखिलम् अमूस् तृषा विहीनं विदधुर् अमूषु तथा कथास्तु४ दूरे ॥२५२॥  
तदपि च सलिलानि पाययित्वा निजकरसङ्करतासुधायितानि ।  
बहूनि कटमुखीश् चकार धेनूर् निजमुखताम् अपि बिभ्रतीः प्रयत्य५ ॥२५३॥  
न भवति विनिवर्तनाद्युपायः प्रतिगतियष्टिविचालनादिरूपः ।  
अपि तु हरिगवीषु दृष्टिवेणू सपदि हरेः स्फुरतः स्म तत्र तत्र ॥२५४॥  
अभिगृहम् अजितस्य या निवृत्य प्रतिगतिर् अत्र च कौतुकं विभाति ।  
उपसुरसुरजातयः समन्तान् नटनकलाघटनप्रथाम् अटन्ति ॥२५५॥  
अथ च यदि तदा समस्तहृद्भिर् भरतकलाम् अनुविन्दते मुकुन्दः ।  
दिवि फलकरवे तदा दिवीशा दिशि दिशि चित्रनिभानि भालयति ॥"२५६॥  
इति भणति तदा तदीयवर्गे कलकलभाग् अजनि प्रर्मोदिगोष्ठम् ।  
इह सति वृषभानुजादिवर्गस् त्वरिगति चन्द्रनिवेशम् आरुरोह ॥२५७॥  
उपरिगृहगतः स तत्र तत्र   
       द्रवद् इव गोपकुलद्रवाद् ददर्श ।  
दृशम् अथ भृशम् अग्रतः प्रयच्छन्   
       नभसि गतां रजसां नदीम् अपश्यत् ॥२५८॥  
स्फुरद् अथ खुररम्भणादिशब्दप्रसरणम् आवृतसर्वम् एष६ शृण्वन् ।  
अवदद् अपि परस्परं तद् इत्थं स्वहृदयरङ्गतरङ्गनृत्यतुल्यम् ॥२५९॥  
कलय सखि पुरः सुरभ्यनीकं तदनु च युक्तनियुक्तलोकसङ्घः ।  
तम् अनु सखिसुहृत्कुमारवृन्दं विलसति तत्र च शुभ्रकृष्णयुग्मम् ॥२६०॥  
क्वचिद् अपि पशुनाम भाषमाणः क्वचिद् अपि रक्षकनाम वेणुपाणिः ।  
क्वचिद् अपि सखिनाम मिष्टवंशीस्वरकलयाखिलमोहम् आतनोति ॥२६१॥  
  
  
----------------------------  
१। (अ) ओराजीम्;; २। (ब्) अन्यदावद्; ३। (अ) पद्योस्काः (?); ४। (ब्) तथास्तु; ५। (ब्) प्रयत्तः; ६। (ब्) एव;  
  
उपरिरचितपुष्पवृष्टिसृष्टिः स्तवकृतसंस्तव एव दिव्यलोकः ।  
सुखयति सखि गोकुलस्य लोकान् प्रियम् अनु सप्रियतां हि सुष्ठु धत्ते ॥२६२॥  
हरिम् अथ धवलानिवासम् आप्तं स्वम् अनु च सन्नतम् अग्रजेन सार्धम् ।  
व्रजपतिर् उपलभ्य तच्छ्रमापं मुहुर् अपमृज्य चिरं ददर्श सास्रम् ॥२६३॥  
स्वयम् अथ जनकः समस्तयुक्तः पशुकुलम् आकुलम् आलयाय नीत्वा ।  
सकलम् अघहरं श्रमापनुत्तिं प्रतिनिदिदेश यतः स एष एति ॥२६४॥  
इति वदति सखीजने समन्ताद् वृषरविजां वदति स्म काचिद् एत्य ।  
"व्रजनृपदयिता समं वधूभिश् चलति सुतं प्रति मङ्गलानुसङ्गि ॥२६५॥  
इदम् अवकलयन् सखीसमूहस् त्वरिनिखिलाधिकराधिकं प्रतस्थे ।  
व्रजनृपवनितानुषङ्गः कामः करम् अनु चासजति स्म मङ्गलानि ॥२६६॥  
अघरिपुजननी तु सर्वयुक्ता स्वपथम् अभीक्ष्णम् असाव् अभीक्षमाणा ।  
वृषरवितनुजादिभिः स्नुषाभिः समनुगता स्वसुखा चकार१ ॥२६७॥  
अथ जयजयशब्दभव्यगीतस्तवघृतदीपकपूर्णकुम्भलाजान् ।  
वचसि शिरसि हस्तयोः श्रयन्ती हरिजननीप्रभृतिस् ततिः प्रतस्थे ॥२६८॥  
समगमद् अवरोधनिष्क्रमद्वारवधिम् इयं स तदा तु कृष्णचन्द्रः ।  
सहबलम् अभियन् पुरः प्रदेशं श्रमजरुचाप्य् अभितः सुखं ववर्ष ॥२६९॥  
अथ सकुसुमलाजवृष्टिनीराजनसुखम् अन्व् अनु मातुर् अङ्घ्रिलग्नः ।  
अपरगुरुजनेषु२ चान्वतिष्ठत् तद् अथ यथा युगपद् बलश् च तद्वत् ॥२७०॥  
तदनु च जननी हृदासदाशीस्ततिम् अददाद् वचसा तु नेति सर्वा ।  
सनयनजलगद्गदं गदन्ती कलकलवल्गुगिराशिषः शशंस ॥२७१॥  
अथ बलजननीयुता यशोदा सुतयुगलं दधती करेण दोष्णि ।  
स्वसदनम् उपनीय खेदरिक्तं करणलघुव्यजनं विधूनुते स्म ॥२७२॥  
क्षणकतिपयमातृलालनायां जडवद् उपेयतुर् अस्मृतिं सहोत्थौ ।  
तदनु च तनुसेवकाः समूचुः स्नपनजलप्रमुखं समस्तम् अस्ति ॥२७३॥  
हरिर् अथ हरिचन्दनेन रक्तं मृगजमदेन बलस् तु वस्त्रयुग्मम् ।  
दधद् अनुदधद् अङ्गरागम् एवं भूषणम् आप मातृपार्श्वम् ॥२७४॥  
सकलम् अवयवं निजं सवेशं सुरभितम् अप्य् अतुलं करोति कृष्णः ।  
निटिलम् अतितमां३ यद् अस्य पश्यत्य् अपि पुरुजिघृतितातमातृयुग्मम् ॥२७५॥  
सुतयुगम् अथ मातृयुग्मम् आप्तं तदुचितचित्रकचित्रम् आशु कृत्वा ।  
अमृतरुचिधरेण पानकेन क्रमुकपुटेन च नन्दयाञ्चकार ॥२७६॥  
स्फुरद् इह जननीयुगं प्रसूत्योर् युगम् अपि चित्रतया विभाति नित्यम् ।  
युगयुगम् अनुतर्क्यते न शीलात् क्व नु जननी जननीयताविभागः ॥२७७॥  
शिरसि दधद् अपूर्वपट्टपाशं करम् अनु रत्नजचित्रमित्रयष्टिम् ।  
बलसहिततयाचलज् जनन्योश् चरणनतिं विदधत् पयांसि दोग्धुम् ॥२७८॥  
  
  
----------------------------  
१। (ब्) सुखीचकार; २। (अ) ओजनीसुचान्वतिष्ठत्; ३। (ब्) अतितमं  
अथ कनकज-दोहनादि-पात्राण्य् अनुग-जनाः समम् एव ते गृहीत्वा ।  
व्यतिजय-मनसा द्रवं दधाना द्रव-गमनाः समयुस् तदीय-पद्याम् ॥२७९॥  
पुनर् अथ वृषभानुजादि-वर्गः सदन-शिरो-गृह-जाल-रन्ध्र-लग्नः ।  
उपदिशति परस्परं स्म वीक्ष्य प्रिय-चरितं गवि-दोहनाय जातम् ॥२८०॥  
कलय सखि हरिः पितृ-निदेशं स्वयम् अनु याचनया प्रपद्यमानः ।  
पशुप-जननि-योजनानुपूर्व्या सह-बलम् आचरति स्म गोषु दोहम् ॥२८१॥  
यदपि च हरिहूतिमाधुरीभिः स नदति सर्वक एव धेनुसङ्घैः ।  
तदपि च बत कापि तस्य शिक्षावशागतया तम् इयर्ति तेन हूता ॥२८२॥  
अथ परिहितम् उत्तरीयबद्धं द्रढयति गाढतया गवाम् अधीन्द्रः ।  
तद् अनु च मृदुपाशनद्धवत्सं नवधवलाचरणेन संयुनक्ति ॥२८३॥  
क्षितिम् अनु चरणाग्रदत्तभारः   
       प्रणमितजानुयुगान्तरस्थपात्रः ।  
मुहुर् अपि कलयन् सगोस्तनाग्रं   
       स्मितम् अपि दुग्धम् अपि स्म दोग्धि कृष्णः ॥२८४॥  
कलय हरिर् अमूम् अदुग्ध धेनुं कथम् अपरा दुहते स्वयं विलोक्य ।  
अहह तदवलोक्य पश्य दूराद् अनुकुरुते जरदङ्गनागणश् च ॥२८५॥  
द्रुतम् अथ पयसां निपान् प्रहृत्य प्रययुर् अमी व्रजरान्मुखा गृहाय ।  
हरिर् अथ सकलः सुहृद्वृतिश्रीः कविकवितः स ससार राजसद्म ॥२८६॥  
बलम् अनु सखिभिः सहासजल्पः करकरताडनया मिथः प्रमोदी ।  
समदगजगतिर् विचित्रवेत्रः परिसरम् एति सरन् सरोजनेत्रः ॥२८७॥  
सरणिम् अनुसरन्न् अमुं प्रदेशं पुनर् अमुम् अप्य् अमुम् अप्य् अमुं विवेश  
मुरजिद् अधिरुरोह कर्णिकाग्रं निजनिजसेवनसिद्धये प्रयामः ॥२८८॥  
इति विविधतयानुवर्ण्यमानः सविधसमेततयावकर्ण्यमानः ।  
उपजननैस एत्य तन्निदेशात् क्लमम् अपनेतुम् इयाय वाससद्म ॥२८९॥  
द्रुतम् अथ वृषभानुजादिवर्गः प्रियम् उपसेवितुम् आवृतीयमानः ।  
अकुरुत जलतालवृन्तचर्चाद्युपकरणं कलयंस् तदीयशर्म ॥२९०॥  
रुचिरमृदुलतूलिकाञ्चिखट्टाम् उपरि निवेशम् अमुं निषेव्यमाणाः ।  
यद् इह सुखम् अमुष्य तन् निजात्मप्रतिफलितं निजम् एव ता विदुः स्म ॥२९१॥  
यदपि तम् अनुसेवते समस्ता ततिर् इयम् उत्तमकल्पम् अल्पकं न ।  
तदपि च वृषभानुजा यदा यत् कलयति तन् नवतां सदा प्रयाति ॥२९२॥  
नवम् इव मिथुनं मिथः स्थितं यन्   
       नवम् इव रागजनुश् च यस्य नित्यम् ।  
कथम् इव नवतां न तस्य विन्देद्  
        व्यतिभजनं हरिराधिकाभिधस्य ॥२९३॥  
इति रजनिमुखे गते सुखेन प्रहितचरः शिशुर् आगतः स्म वक्ति ।  
व्रजपतिर् अधुना स्वभोगधाम प्रविशति तेन समं बलादयश् च ॥२९४॥  
अथ मुरविजयी चचाल तस्मात् पितृसविधं पिदधन् निजस्मितादि ।  
सुदृग् इयम् अपि तर्हि गोपराज्ञीनिकटम् अतिप्रकटं विहाय वर्त्म ॥२९५॥  
मुरजिति सविधं गते व्रजेज्या नृपसहिता मुदिता बलादयश् च ।  
सजलजलमुचीव चातकाद्याः कलकलवल्गु ययुस् तदाभिमुख्यम् ॥२९६॥  
यदपि रविसमः शशी विभाति व्रजभुवि तर्ह्य् अपि कान्तिभेदरीत्या ।  
रजनिदिनविभागम् ईक्षमाणा व्यवहृतिभेदम् अमी सदा भजन्ति ॥२९७॥  
अथ निविविशिरे व्रजेश्वराद्या दनुजरिपुप्रमुखाश् च भिन्नपङ्क्ति ।  
इति१ हि हसरसः समस्तभोज्यं स्वदनविधिं नयते तद् अन्यथा न ॥२९८॥  
दिनमुखम् अनु तत्र पाकवृन्दे दिनजठरप्रसरं दिनाङ्घ्रिपूर्तिम् ।  
ऋतुवलयनिदेशदेशभेदं विविधविधानगतीः स्वयं तु विद्धि ॥२९९॥  
प्रथमम् इह फुलं वनाद् उपात्तं बकरिपुना स्वदनाय सुष्ठु जातम् ।  
पुनर् इह हविर्२आदिगोरसान्तं शतविधतेमनजेमनं बभूव ॥३००॥  
अथ सुरभिजलेन सुष्ठु ताम्बूलजपुटकेन च शोधितास्यपद्माः ।  
व्रजनृपतितदीयनन्दनाद्या बहिर् उपवेशसभाम् अभासयन्त ॥३०१॥  
अथ पुनर् अधिरुह्य चन्द्रशाला३-  
       मुखम् अमृतांशु४मुखीगणाः स्वकान्तम् ।  
अभिमुखसदसि स्फूरन्निवेशं   
       ददृशुर् अमुं निभृतं मिथो ऽप्य् अनूचुः ॥३०२॥  
इह विविषकलाकलापविज्ञाः समुदिततां समवापुर् उत्कचित्ताः ।  
अमुम् उदिताम् इताः कलानिधानं स्वकुलकलां विनिवेद्य भर्तुम् ऐच्छन् ॥३०३॥  
यदपि हरिर् असौ कलानिविज्ञस् तदपि तदल्पकलासु तोषम् एति ।  
यदपि कृतमुखाः कलासु सभ्यास् तदपि हरेर् मुखवीक्षया रमन्ते ॥३०४॥  
न भजति सकलं सदा सभायाः समवसरं बत काव्यनाटकादि ।  
इति निशि निशि भिन्नतानुमत्या व्रजपतिर् इष्टतमं तदातनिष्ट ॥३०५॥  
क्वच निशि नृपतिः स वष्टि काव्यं क्वचिद् अपि नाट्यकलां क्वचापि चित्रम् ।  
पृथग् अपि न पृथग् विभाति सर्वं हरिरचितानि परं पुरः करोति ॥३०६॥  
इति पुरुकुतुके गते तु यामे हरिबलसंवलिताः समस्तलोकाः ।  
व्रजनरपतिम् उत्थितं विलोक्य प्रति तदवस्थिति तस्थुर् आदरेण ॥३०७॥  
मुरजिति गदितुं किम् अप्य् अनीशे पितरि च बाष्पनिरुद्धकण्ठदेशे ।  
स्थविरगुरुजना द्वयं निवेद्य प्रतिविधये समनस्कम् आचरन् स्म ॥३०८॥  
अवनतपितृकः परान् यथार्हं नतिविनयादिभृतान् विधाय कृष्णः ।  
सहबलम् अनुगत्य मातृयुग्मं तदुचितलालिततां चिरं जगाम ॥३०९॥  
अनुमतिम् अथ मातृयुग्मदत्ताम् अवकलयन् प्रणमन् सनम्रदृष्टिः ।  
हलधरम् अनुगम्य तं प्रणम्य श्रितनववर्षवरः स्ववासम् आप ॥३१०॥  
----------------------------  
१। (ब्) इह; २। (अ) हरिर् आदिओ; ३। (ब्) चन्द्रशालीओ ; ४। (अ) अमृताशुओ  
इति मुरहरवर्णनां स कुर्वन् मुरहरम् अप्य् अवलोक्य सद्मसीम्नि ।  
द्रुततरम् अवरुह्य राधिकादिर् निजतदपह्णवम् आचचार वर्गः ॥३११॥  
इह मतम् अपरेण सर्वकान्तास्व् अनुनिशम् अञ्चति सो ऽयम् इत्थम् अस्तु ।  
हृदय कलय किन्तु चारु राधाहरिचरितं परितः स्मर त्वम् अत्र ॥३१२॥  
वृषरवितनयादिभिस् तदा द्राक् समगमि हारि हरिः सुवेश एषः ।  
नवघन इव विद्युतावलीभिर् यद् अमृतवृष्टिमयी बभूव दृष्टिः ॥३१३॥  
व्रततिमणिविवेकखण्डिशोभा   
       परिमलभाग् इह सद्म किन्तु कुञ्जम् ।  
इह किम् उ कुसुमं किम् अंशुकं वा   
       शयनं इदं मिथुनम् यद् अध्यशेते ॥३१४॥  
  
इति नित्यलीला  
 ॥२ ॥  
  
श्रीगोपालाय नमः,१  
  
सा च जन्मादिका सा च नित्यलीला श्रुतिरिता ।  
मिथः पूर्वा परा च स्याद् बीजवृक्षप्रवाहवत् ॥ओ ॥  
  
[३]  
  
अथ नित्यान्तर्वर्तिसर्वर्तुलीला  
  
अथ हृदि कुरु वल्लवीसुतस्य स्तवम् अनु-गौतम-तन्त्र-लब्धम् अस्य ।  
बहु-विध-समयागमाद् विचित्रं शुभ-चरितम् रचित-स्व-भक्त-भक्ति ॥१॥  
जनुषि मधु-ऋतोः कुमार-भावे तरुणिमनि प्रवयस्तया च योगे ।  
दयित-दयितयोर् वसन्त-राग-प्रभृति-कला लसति स्म शाम्यति स्म ॥२॥  
तद् इदम् ऋतुषु षट्सु रुच्यभेदात् पृथग् अनुवर्णनम् इष्यते तथा हि ।  
हरिर् इह विहृतिप्रचारचर्यां विदधद् अवर्णयद् एष तर्हि तर्हि ॥३॥  
प्रथमम् इह शृणुष्व चित्त वाक्यं   
       क्वच निशि यत् प्रभुम् आह हारि राधा ।  
अथ कलय हरेर् वचश् च तस्याम्   
       अमृतवद् अन्तरशन्तमस्य दातृ ॥४॥  
"अहह वनवनं निदाघदग्धस्थलम् अटसि स्ववपुः प्रपीद्य रुक्षः२ ।  
मुरहर तव चिन्तनेन जीर्णान् कथम् अवितासि जनान् इदं न जाने ॥"५॥  
इदम् अभिहितम् आकलय्य कृष्णः स्मितवदनः स्वयम् आह यत् तु राधाम् ।  
तद् अवकलय चित्त वित्तम् एतत् तव बहुवृत्तिपदं भविस्यद् अस्ति ॥६॥  
"अहह सुमुखि नेदम् अन्यद् ऊह्यं तपऋतुम् अन्व् अपि तत्र चित्रतास्ति ।  
क्वच स हि मधुवत् क्वचापि वर्षावद् अनुभवं ददते स्वयं क्वचापि ॥७॥  
वनम् इह यद् अनूपम् अस्ति तस्मिन् मधुर् इव भाति निदाघकाल एषः ।  
निरुदकतरुणि स्वयं निदाघः क्षितिधरनिर्झरभाजिवार्षिकश्रीः ॥८॥  
मम समम् अमरीभिर् अत्र वृन्दा निखिलवनं परितः परिष्करोति ।  
यद् अहरहर् अहं भवत्या सह सहचारिभिर् अप्य् अलं भजामि ॥९॥  
सुमधुरनवनारिकेलनीरं तदुपमतालफलाम्बु चास्य३ मज्ज ।  
उपहृतम् इह वृन्दया सतृष्णे सखिसहिते मयि तृप्तिम् आदधीत ॥१०॥  
स पनससहकारगोस्तनीनां   
       रसवसनं रचयाम्य् अहं समित्रः ।  
त्वदधरमधु मां तु तत्र चित्रं   
       स्मरयति सान्द्रतया स्वम् एव सुभ्रु ॥११॥  
अथ वयम् अपि तां विहारभूमिं तव कलयाम यदि त्वदीयम् इष्टम् ।"  
----------------------------  
१। (ब्) नोत् ड़ोउन्द्; थे ड़ोल्लोwइन्ग् वेर्से इस् प्लचेद् अड़्तेर् अथ एत्च्।; २। (अ) रुक्षः; ३॥ (अ) मर्गिन्: चाल्प;इति वृषरविजादिभिः प्रदिष्टस् त्वरितम् अमूभिर् अमूं हरिः प्रतस्थे ॥१२॥  
प्रथमम् अभिययौ वसन्तवन्तं विपिनविशेषम् अथ प्रदेशम् अन्यम् ।  
अनुभवतुलयानुभावयंश् च प्रवदति स स्म सनर्मसुष्ठु वाचम् ॥१३॥  
अहनि वयम् अमूं निरीक्ष्य सुभ्रु वरसरितं पुरतः समं सजन्तः ।  
निजनिजधवलास् तु पाययित्वा विहरणम् अत्र सुहृद्भिर् आचराम ॥१४॥  
शशिमुखि शुचिमासि मध्यमध्यं दिनम् अनु मन्दिरतुल्यशैलगर्भे ।  
झरनिकरपरीतपार्श्वदेशे सह भवतीकम् अहं मुदा शयिष्ये ॥१५॥  
सवितृदुहितृतुङ्गतीरगर्भे शशिमणिधामनि कुञ्जपुञ्जराजि ।  
अनुरहसम् अहर् व्रजान्तरन्तः सह भवतीकम् अहं मुदाश्रयिष्ये ॥१६॥  
वयम् इह सरिति द्रवेण गत्वा विहरणं नर्मसशर्मतां नयाम ।  
इति वृषरविजां विधृत्य बाहाव् अपरसखीसहितां च चलन्न् उवाच ॥१७॥  
निकटनिकटतां चलंस् तटिन्या   
       निरुदकमात्रपदं क्रमात् त्यजंश् च ।  
"तपमधुनृपराष्ट्रयुग्ममध्यं   
       गतम् इव चन्द्रमुखि स्वम् अत्र पश्य ॥१८॥  
इह कमलवनानि तापशीर्णान्य् अपि कमलानि कियन्ति धारयन्ति ।  
तत इह सरिति प्रविश्य यूयं वयम् अपि तानि विचित्य चारु चिन्मः ॥१९॥  
मुहुर् इह परितः समाव्रजन्तः सरिति रसप्रसरं गवेषयन्तः ।  
नवनवतनयाय पद्मिनीनां स्तनम् इव वारिरुहं दुहन्ति भृङ्गाः ॥"२०॥  
इति वनवलितं छलं विधाय व्रजसुमुखीः सरितं प्रवेश्यमाना। ।  
कमलचयनलक्ष्यतः स्ववाञ्छालसितवशाः१ स चकार तत्र तत्र ॥२१॥  
"कमलम् इदम् अहो मया तु लब्धं कनकरुचिप्रथितं त्वया तु नीलम् ।"  
इति विविधमिषं परस्परं ताः समम् अजितेन विहारसारम् ईयुः ॥२२॥  
हृदि किम् उ कमलं ललाग किं वा हरिकर इत्य् अमुका विशङ्कमानाः ।  
व्रजजनिसुदृशस् तदा नवीनाः सपुलकशीत्कृतिकारिताम् अवापुः ॥२३॥  
अथ विहसति तत्र जिह्मनेत्रा मुरजिति चिक्षिपुर् आयुधाभम् अम्भः ।  
स च तद् अकृत तासु किन्तु तासां तदपगमः क्रियते स्म तस्य तेन ॥२४॥  
हरिर् असुरसहस्रलक्षजेता स्वयम् अबलाभिर् अयं विजेतुम् इष्टः ।  
यद् इह जयम् अवाप तन् न चित्रं यद् अथ जितस् तद् अतीव चित्रम् अत्र ॥२५॥  
यदपि च जलसेचनेन कीर्णस् तदपि पराभवम् अपि नाघशत्रुः ।  
इति भ्रुकुटिम् अधात् तु वार्षभानव्य् अथ स तु तत्र बभूव चित्रकल्पः ॥२६॥  
हरिम् अथ सकलाबलाविलासाल् लघु जगृहुर् जितकाशितां दधानाः ।  
पुनर् अपि हसितानुनापभङ्ग्या बहिर् अवधानम् अधापयन् मृगाक्ष्यः ॥२७॥  
अवहितवति जीवनाधिनाथे वृषरविजा द्रुतम् अस्य कर्षणाय ।  
तटम् अटितवतीह२ कृष्णनामाप्य् अनुगततां समवाप रागबद्धः ॥२८॥  
----------------------------  
१। (अ) ओवषाः; २। (अ) अटितवतीति  
द्रुतम् अथ परिचारिका मुरारिं वृषरविजां सवयस्ततीर् अमूश् च ।  
मृदु मृदु वसनेन मार्जिताङ्गान् अकृषत वस्त्रवरान् अधारयंश् च ॥२९॥  
स्वयम् अथ वृषभानुजा स्वकान्तं मृगमदकुङ्कुमचूर्णमर्जिताङ्गम् ।  
सुलघु विदधती जहार जाड्यं बहिर् अबहिः पुनर् आजहार जाड्यम् ॥३०॥  
अथ घुसृणविशेषकांशुयुक्तं लघुतरवेशविशेषशोभिमुक्तम् ।  
अकुरुत वृषभानुजा स्वकान्तं स च रुचिताम् अकरोद् अमूं नितान्तम् ॥३१॥  
क्रमुकसितकराञ्चिपर्णवीटीर् अदित सखी हरिराधयोर् मुखान्तः ।  
युगलम् अपि तयोः सखीजनानाम् अधित सुखप्रथनाय वक्त्रमध्ये ॥३२॥  
अथ कमलकराः सकान्तकान्ताः सविलसितं सदनाय गन्तुकामाः ।  
विजितकमलपत्रचारुनेत्रा विरुरुचिरे निखिलेन खेलितेन ॥३३॥  
क्वचिद् अपि हरिणा समं व्यधुस् ताः पुरु कमलाकमलि प्रहासयुक्तम् ।   
इदम् इह न विदुस् तु तेन शश्वज् जितम् अखिलं भुवनेषु केवलेन ॥३४॥  
इति बहुविधखेलमालयान्तं जगृहुर् अमूर् अमुना समं समस्ताः ।  
तदनु च वरनिष्कुटस्थधिष्ण्यं प्रविविशुर् आविविशुश् च तस्य भासि ॥३५॥  
मणिसदनम् इदं वृतीर्१ अतीतं वरसरसीसरसीरुहालिमध्यम् ।  
सुकुसुमसुकुमारगर्भतूलीमिलदुपधानशुभंयुमञ्जुशय्यम्२ ॥३६॥  
सरुचिनिहिततालवृन्तभृङ्गारकमुखशर्मदवस्तुसंस्तुताङ्गम् ।  
द्रुततरम् अविशद् विशंश् च शय्याम् अधिवसति स्म हरिः स्मितांशुशोभि ॥३७॥  
                             [युग्मकम्]  
तम् अथ कुसुमचामरं दधाना वृषरविजा स्वयम् एव सेवते स्म ।  
अनृजुदृशम् अमुं बलं छलं च प्रणयि स तु प्रणयन् निनाय शय्याम् ॥३८॥  
इयम् अपि तत एव खेददम्भाद् अलसनिभस्थितितां बभाज तस्याम् ।  
तदनु सवयसः सचन्द्रताम्बूलकम् अनु शर्म दधुस् तयोर् द्वयोश् च ॥३९॥  
तदनु तद् अनुमाय तेन तस्या रहसि मिथः स्थितिवाञ्छितं वयस्याः ।  
समिषम् अपगताः क्षणं तु काचिन् मृदुमर्दनम् एतयोर् व्यधत्त ॥४०॥  
इयम् अपि विगता द्वयस्य निद्रां छलरचितां छलम् आरचय्य यत् तु ।  
नयनयुगलमीलनं विहाय प्रणयमयीम् उदमीमिलन् निजेहाम् ॥४१॥  
इति बहुविधाकेलिभिर् निदाघे विगतवति प्रविवेश वार्षिकश्रीः ।  
जलदवलयविद्युतालिलक्ष्म्या हरिहरिदारतनूर् विलासम् आप ॥४२॥  
रुचिम् इह कलयन् व्रजेशसूनुर् निशि निशि वर्णयितुं रुचिं जगाम ।  
इदम् अवदधती च वार्षभानव्य् अपि सवयस्ततिर् उद्यद् उल्ललास ॥४३॥  
इति घनसमयस्फुटप्रभाते निजजननीहितं पयः कृतान्नम् ।  
मरिचवलितम् उष्णम् ईषद् अश्नन्न् अहम् अनुराममुखं सुखं भजामि ॥४४॥  
मम जनितिथिर् एष्यतीह भाद्रे व्रजजनशर्म च तेन सार्धम् अङ्ग ।  
द्वयम् अपि यद् इदं जगन्ति धिन्वन् पुरतरपर्व तनिष्यति प्रहृष्य ॥४५॥  
  
  
----------------------------  
१। (ब्) ओवृतेर्; २। (ब्) ओशय्याम्  
गृहशिखरशिखाम् अथाधिरूढाः कलयत निश्य् अपि गोष्ठवन्यधाम ।  
प्रतिलवतडिदालिदीप्तिभूम्ना दिन इव सर्वम् इदं मुहुर् विभाति ॥४६॥  
नभसि जलदविद्युदालिलक्ष्मीर् भुवि हरितः स्फुरद् इन्द्रगोपकान्तिः ।  
मदनुगभवतीव काननश्रीततिम् अनुपषकतां सखि प्रयाति ॥४७॥  
स्थलकुलम् इह कूर्मपृष्ठतुल्यं नयनगतिप्रदरत्नवेशमध्यम् ।  
विततम् अभिनवप्ररूढतार्णं परि धवलागणपालनं करोमि ॥४८॥  
गिरिवरशिरसि व्युदस्तपार्श्वावृतिमणिसद्मनि लब्धधेनुदृष्टिः ।  
बहुविधशतरञ्जमुख्यखेला विदधद् अहं सखिभिः सुखं प्रयामि ॥४९॥  
स्रवति सलिलम् अम्बुदे तरूणां कुहरगृहे रसयन् फलं सकन्दम् ।  
उपसलिलशिलासनः सदन्नं दधिसहितं सखिभिर् विभक्तम् अश्नन् ॥५०॥  
क्वचिद् अपि गिरिमूर्ध्नि धेनुहूतिं विदधद् अमूश् च मुदा निविश्य पश्यन् ।  
अधि वडभिगताभिर् ईक्षणीयः सततम् अहं भवतीभिर् अत्र तत्र ॥५१॥  
                      [युग्मकम्]  
इह वहति कदम्बनीपयूथीशवलितकेतकगन्धसन्धवातः ।  
अनुभवसविविक्ततं च यद्वत् तव मम चानुभवन्ति गन्धम् अल्पम्१ ॥५२॥  
यदि पुलककुलाकुलासि कृष्णं कनकपटं पटु मां निरीक्ष्य भद्रे ।  
घनतडिदुदयाद् विवर्धमानाङ्कुरधरनीतुलनां तदा प्रयासि ॥५३॥  
घनसमयम् अनुध्वनिं प्लवाद्या विदधति ते च घना मुहुस् तम् अत्र ।  
निशमयितुम् अमुं परस्परं ये स्फुटम् अनिशं रचयन्ति सुष्ठु पुष्टम् ॥५४॥  
जलदम् अनु कनिष्ठमध्यमुख्याः प्लवशिखिचातकनामकाः प्रपन्नाः ।  
तरतमविधिना तदेकनन्दि द्वयम् अपरस् तु तदेकजीविजीवः ॥५५॥  
अहम् अपि तद् इदं विलोकमानः किल विमृशामि निजान् अनन्यभक्तान् ।  
यदनु च भवदीयवृन्दम् एतत् परमतया मम चित्तम् आविवेश ॥"५६॥  
इति वदति हरौ पपात वृष्टिर् विसृमरशीकरभाक् ततश् च मुख्यः ।  
पटकुटम् अदधुर् द्वयस्य खट्टाम् अनु परितः सदनं पटावृतं च ॥५७॥  
बहिर् अनु घनगर्जितं सवर्षं गृहम् अनु तल्पवरेण्यम् अल्पशीतम् ।  
तदनु वसितशस्तवस्त्रम् एतन्मिथुनम् अनुस्मर चित्त गौरकृष्णम् ॥५८॥  
इति बहुविधसुखखेलया प्रयाते घनसमये शरदा जगाम तां च ।  
स्फुटम् अवकलयन् पुरावद् आख्यद् वृषरविजां मुरजिन् निशि क्रमेण ॥५९॥  
अहरहर् उदये शरत् शरत्प्रवेशे निजजननीनिहितं पयः कृतान्नम् ।  
सहसुहृद् उपभुज्य२ धेनुसङ्गाद् वनकलितं भवतीं विविच्य वच्मि ॥६०॥  
वहद् अनुनवम् अभ्रम् अच्छभावं प्रणिदधती क्षितिर् आत्मनानुचक्रे ।  
तदुचितम् उपजीवनीयभावे मयि भवती भवतीदृग् एव सुभ्रू ॥६१॥  
तडिदनुवलने गते पयोदाद् बत इति मानम् इते तथा पयोदे ।  
त्वदपगमदशां निजां पुराणीं मुहुर् अहम् अस्य तुलाम् अनुस्मरामि ॥६२॥  
----------------------------  
१। (अ) अल्पः; २। (अ) उपयुज्यअथ यदि कलयामि तीरनीरव्रजम् अनु खञ्जनहंसकञ्जकान्तिम् ।  
वरतनु भवदागतिं वितर्क्य भ्रमदशया बत विभ्रमं प्रयामि ॥६३॥  
अभिलषति मदीयकेलिशिक्षागुरुम् इयम् अच्युतवल्लभाक्षिलक्ष्मीम् ।  
इति किल कमलावलीं विधूताम् उरु शफरीनिकरश् चरीकरीति ॥६४॥  
जलम् अनुपरमाच्छतां निरीक्ष्य क्षणम् अनुसन्दधद् अन्तरं यदास्मि१ ।  
प्रतिफलितम् इह स्वम् ईक्षमाणस् तव मनसा तुलनाम् अनुस्मरामि ॥६५॥  
नवनवपुलिनं निरीक्ष्य तत् तत् पददलनां विनिषिध्य तत्र चाहम् ।  
मनसि विनिदधे स्म हेतुम् अन्यं वचसि तद् अन्यम् इदं त्वम् एव वेत्सि ॥६६॥  
पथि पथि कुसुमं विचित्य शश्वत् कुसुममयं धनुरादिकं विधाय ।  
पुलिनकुलम् अदः प्रपद्य तस्मिन् कुसुमशराय वयं बलिं ददाम ॥६७॥  
कुमुदमुकुलम् अल्पम् अल्पनालं शरतुलितं विरचय्य शिल्पशालि ।  
धनुर् अपि नवकेतकस्य पर्णान् त्रिचतुरयोगदृढान् दृढं सृजामः ॥६८॥  
इति हरिर् अचलत् प्रियासहायः कुसुमचितिं विदधद् विचित्रकेलि ।  
पृथुतनुविषमच्छदांस् तनीयस् तनुलतिकाभिर् इतस्मितान् जहास ॥६९॥  
अथ पुलिनम् असाव् अपश्यद् इन्दोः प्रतितनुवत् पुलिनस्य तद्वदिन्दुम् ।  
कुतुकरसवशाद् विशंश् च तस्मिन् स्वम् अमृतसिक्तनिभं विदन् ननन्द ॥७०॥  
अवदद् अथ सखीततिर् मुकुन्दं "कुसुमशरः क्व नु यं प्रपूजयामः" ।  
हरिर् अवदद् "अहं स एव साक्षाद् इति मम पूजनम् एव तस्य विद्धि ॥७१॥  
यदि कुसुमशरस्य शक्तिम् अस्मिन् मयि मनुषे नतरां तदालिवर्गः ।  
मम कुसुमशरान् सहस्व साक्षाद्" इति कलयन् स तु कम्पते स्म वर्गः ॥७२॥  
अथ वृषरविजावदन् "मुरारे शत्रुम् इह भौमयुधि त्वम् एक एव ।  
परबलबहुकोटिशस्त्रम् अस्यन् जयम् अभजतस् तद् इदं निचाययस्व२ ॥७३॥  
उपपरिसरम् अस्य तर्हि सर्वाः कुसुमशरान् किरन्न् अमूर् असङ्ख्यान् ।  
अभिनद् अयम् अमून् शरान् अमूषां कुसुमशरैर् उत कञ्चुकान्य् अविध्यत् ॥७४॥  
हरिम् अथ जितकाशिनं बभाषे हरिरमणीविततिः स्मितं दधाना ।  
"वयम् इह युवतीजनास् तद् अस्मत्परिचितम् एव विहारम् आदिशस्व ॥"७५॥  
हरिर् अथ विहसन् जगाद "यूयं भरतमतं प्रति राजथातिविज्ञाः ।  
तद् अनुसरत गीतवाद्यनृत्यं मम भवतीभिर् उदेतु तारतम्यम् ॥"७६॥  
द्रव इव हरिगानतः शिलाद्यं हरिरमणीजनसीमकं बभूव ।  
हरिर् अजनि कथञ्चनापि धीरः स च न तथाजनि गानतस् तु तासाम् ॥७७॥  
अथ मिलिततया चकार लास्यं   
       निजवनिताभिर् अयं न चाप साम्यम् ।  
तम् अभिदधुर् अमूर् वयं न सन्दीपनिम्   
       अभजाम गुरुं कथं नु विद्मः ॥७८॥  
  
  
----------------------------  
१। (अ) मर्गिन्: यदास्ति; २। (अ) निचाययां स्म  
हरिर् अकुरुत तण्डुना प्रणीतं नटनम् अनेन जहार चित्तम् आसाम् ।  
इह जगदुर् अमूर् वयं न पद्मातुलिततमा यद् इहापि शिक्षिताः स्मः ॥७९॥  
व्यतिमिलिततयाथ रासनृत्यं व्यधिषत ता दयितेन तेन सार्धम् ।  
विलसितवरमाधुरीभिर् एषां सुरवनिता मुमुहुर् मुहुर् मुहुश् च ॥८०॥  
अथ हरिर् अकरोद् इहापि चित्रं जवमहसा स तथानशे समस्तम् ।  
यद् अखिलमहिलाः स्वपार्श्वलग्नं तम् अनुलवं बत मेनिरे निरीक्ष्य ॥८१॥  
विलसितम् इदम् इत्थम् आचरन्तः श्रमम् उपलभ्य चिराद् अमी निविष्टाः ।  
व्यजनसलिलपानकाङ्गरागक्रमुकपुटादिभिर् आश्रिताभिर् इष्टाः ॥८२॥  
अथ भृशम् उपलभ्य शान्तिम् एता हरिहरिणीनयना निशावसाने ।  
वनम् अनुविहृतिं मुदा दधानाः स्वम् उपवनीमणिमन्दिरं ससर्जुः ॥८३॥  
अथ मुररिपुराधिकाख्ययुग्मं मृदुशयनं प्रतिलभ्य वल्गुशर्म ।  
अतनुत शयनं तथा यथा तत् तनुम् अपि भेदम् अधात् तनुद्वयं न ॥८४॥  
अथ गिरिवरपर्वणि स्वसृणां   
       गृहगतं पर्वणि कार्तिके मासि ।  
बहुविधमहसा१ सशर्मपूर्णे   
       तदनु मुखं मुखरं सुखं करोति ॥८५॥  
अथ शरदनुजा यदा ऋतुश्रीर्२ मृदुमृदुशीतमयी समाजगाम ।  
अशनवसनकाननाद्रिखेलाशयनसुखादि हरिः प्रियाम् उवाच ॥८६॥  
"सुरभिनवकशालितण्डुलीभिः पुरुसितवष्कयनीपयस्कृतान्नम् ।  
सुपरिमलहरिः प्लुतं समन्ताद् विकलितवल्कलबीजनागरङ्गम् ।८७॥  
बहुघृतपरिपक्वपिष्टभेदं प्रविततमण्डकरोटिकाभिर् इष्टम् ।  
परिकृतदलितार्द्रकं स्वमात्रार्पितम् उषसि स्वदते वरोरु मह्यम् ॥८८॥  
                      [युग्मकम्]  
तदनु च जननी ददाति वेषं मृगमदकुङ्कुमचूर्णपूर्णवस्त्रम् ।  
तम् अहम् अहरहः सजन् सरामः सहसखिवीथिर् अतीव शर्म यामि ॥८९॥  
यदपि विविधतेमनादिमध्यं दिनम् उपलब्धम् इहास्ति पङ्कजाक्षि ।  
तदपि भवति सार्द्रकं घृतान्तःकृतपचशर्षपशाकम् आदराय ॥९०॥  
अहरहर् अनुधेनुकञ्चुकादिच्छविसवितृच्छविमित्रताच्छभासः ।  
सखिभिर् अखिलकेलिशालिहारीतकरुतकर्मणि नर्मशर्म यामः ॥९१॥  
परिणततरजम्भनागरङ्गक्रमुकमुखद्युतिशोणकाननान्तम् ।  
स्मितलसितकटिञ्जरादिपुष्पप्रमुदितसर्वम् अहर्दिवं भ्रमामः ॥९२॥  
चलसखि तद् इदं वनं निरीक्षेमहि हिमलेशिनि३ मार्गशीर्षमासि ।  
परपरदिवसे तु शीतशीते नहि विहृतिर्४ बहिर् औचितीं भजेत ॥९३॥  
इति हरिवचनाद् अनेन सार्धं वनम् अनुगम्य विरम्य रम्य-रूपम् ।  
समुचितफलपुष्पसङ्ग्रहेण प्रमदभृतः प्रमदागृहं समीयुः ॥९४॥  
  
  
----------------------------  
१। (अ) ओप(र्व)तया; २। (अ) ऋतुश्रीं; ३। (ब्) हिमने निशि; ४। (अ) विकृतिर्  
इति मृदुतरतुलिकानुकूलीकृतशयनं नयनाभिरामयुग्मम् ।  
मधुरिपुवृषभानुजासमाख्यं न वपुषिभेदम् अवाप नापि चित्ते ॥९५॥  
अथ धनुर् अपरांशमीनराजावधि रविभोगगताहसङ्घभागे ।  
मुररिपुर् अवदत् पुरावद् एतां वृषरविजां स निजां विलासलक्ष्मीम् ॥९६॥  
घृतदधिकृसरार्द्रकादिजुष्टाः कटुवटका विविधानि सन्धितानि ।  
अहरहर् उदये मदीयमात्रा मयि निहितानि भृशं सुखं वहन्ति ॥९७॥  
बहुविधम् अथ दुग्धबाष्पपक्वं मृदु मृदु पिष्टकम् इष्टपूर्णम् ।  
अधि दिनदिनमध्यमात्ममात्रा प्रहितम् अहं रमयन् मुदं भजामि ।९८॥  
घुसृणरुचिर् अतूलसूक्ष्मवस्त्रद्विदलजकञ्चुकयुक्पिधानवक्षः१ ।  
पवनरहितघर्मशर्मदातृस्थलम् अनु धेन्ववनेन शर्म यामि ॥९९॥  
शिशिरम् अनु समस्तसत्त्वजाते रुतिरहिते किखिषु प्रगल्भवाक्षु ।  
समवदद् इह को ऽपि नेति नूनं सखि हसितं दयया सहायति स्म ॥१००॥  
शिशिरजनुषि दुर्दिने ऽपि जाते मितिरहिता धवलाः सुखं चरन्ति ।  
शृणु सखि तदुपायम् अन्त्यम् एकं मम मुरलीजनि यत् तु वायुसूक्तम् ॥१०१॥  
शिशिरम् अकुसुमान्तरं निरीक्ष्य स्रजम् इह कुन्दकृतां बिभर्मि चित्राम् ।  
विपदि यद् उपजीवनं तद् एव प्रतिपदम् आदरभाजनं विभाति ॥१०२॥  
इह द्रुतम् इतम् अहःसमूहम् ऊहा-  
       विषयतया दधतः परे निनिन्दुः ।  
भवदुपसृतिवर्धिरात्रिवृद्धेर्   
       अलम्  अहम् अस्य तु वश्मि२ दीर्घम् आयुः ॥१०३॥  
अथ मधु ऋतुर् एष्यति प्रफुल्लं वननिकरं विदधद् यद् आततः प्राक् ।  
हरिहरिवनिताकुलं प्रफुल्लं स्वयम् अभवद् बत पश्य तस्य वीर्यम् ॥१०४॥  
प्रथमसमम् अथात्र भोजनाद्यं समुचितम् आप्रविधाय कृष्णचन्द्रः ।  
निशि निशमयति स्म वन्यवृत्तं दिनदिनम् अप्य् अतुलं वृषार्कपुत्रीम् ॥१०५॥  
निशमय कुतुकं वने ऽद्य दृष्टं वितरितरि प्रसभं बिभर्ति भिक्षुः ।  
अमधुजनुषि पुण्ड्रके द्विरेफा मुहुर् अपि झङ्कृतितर्जनां वहन्ति ॥१०६॥  
किम् इयम् अहह माधवीति नाम्ना   
       जनविदितेति मदात् प्रफुल्लति स्म ।  
शिव शिव न वयं मधोः किम् इत्थं   
       कुसुमम् अधुः किल सप्तलादयश् च ॥१०७॥  
स बकुलसहकारकेतकीनां सकरुणकिंशुकनागकेशराणाम् ।  
ततिर् अतिशुशुभे विलोक्य यान्तु भ्रमरपिकप्रवरा महः सजन्ति ॥१०८॥  
मलयजमरुद् एष इत्य् अभिख्यः पवनगणः प्रतिपद्य मत्कवन्याम् ।  
मनयुजजयिसुरभातिशस्तां प्रसतिक्रीण इवात्र मन्दमन्दम् ॥१०९॥  
इति मधुऋतुवर्णनं वितन्वन् मधुरिपुर् अन्यनिजप्रियाजनानाम् ।  
चरितविवृतिम् अन्यनायिकानां३ चरितमिषात् कलयन्न् अमूं स्तुते स्म ॥११०॥  
  
  
----------------------------  
१। (अ) ओवृक्षः; २। (अ) रश्मि; ३। (अ) मर्गिन्: नायिकाताम्  
कुसुमकुलम् इदं दधाति तावद् भ्रमरपिकादिगणस् तथा स्वरूपम् ।  
प्रियसहचरता यदा प्रियाणां परसमये शरतां च वज्रतां च ॥१११॥  
अयि विधुमुखि सङ्गतप्रियाङ्गि प्रियविरहाद् अपरा धृतावसादाः ।  
उत कुसुमपिकादितुद्यमाना ध्रुवम् अधुना प्रियतावशा भ्रमन्ति ॥११२॥  
स्फुरदसहनता मिथः सपत्न्यः पथि रहसि प्रियम् आत्मनाभिसृत्य ।  
दिशि च विदिशि च स्फुरन्तम् आरान् नहि निरनैषुर् अमूः क्व वा लभेरन् ॥११३॥  
नियमितचरणान् निकुञ्जधाम्नि   
       क्वचन च वासकसज्जिकायमानाः ।  
प्रियतमम् अनवाप्य मानम् आञ्चन्   
       मुखम् इव मानधना हि धन्यनार्यः ॥११४॥  
अपि च तदपरास् तु वाससज्जा   
       मुहुर् अपि चिन्तनलब्धकल्पतन्त्राः ।  
प्रियतमम् उपलभ्य चात्र जाग्रद्   
       वलितवद् आप सुखं न चात्र भेदम् ॥११५॥  
अपि दयिततमेन खण्डिताशा नहि कलहान्तरिता बभूव कापि ।  
उचितम् अपि तद् एतद् एव यस्माद् दयिततमः कथम् अन्यथा घटते ॥११६॥  
व्यवहितपदवीं ममास्ति नेतुं नहि भवतीम् अपि किञ्चनापि वस्तु ।  
न पुरुषम् इह जागराद्यवस्थात्रयम् अपि चेतनया वियोक्तुम् ईष्टे ॥११७॥  
निशि सुमुखि तद् अद्य कुञ्जपुञ्जं सहसवयस्तति सद्रवं व्रजावः ।  
इह हि कुमुदमुद्गरादिपुष्पं सितरुचिरोचिषि रोचमानम् अस्ति ॥११८॥  
विधुर् अथ दयितान्वितः सखीभिः सह सहखेलम् इयाय पुष्पदेशम् ।  
स्फुटम् इह तु विधुः परः सवृन्दस् तदुपरि वन्दनमालिकायते स्म ॥११९॥  
अधि कुसुमवनं विरजमानं हरिम् अथ कान्तिमती वृषार्कपुत्री ।  
सुखकरललिताविशाखिकादिप्रियसवयस्ततिभिः समं समय्य ॥१२०॥  
सुकुसुमनिकरानुपददानं स्वम् अपि तद् अप्य् अनु तन्वि योजयन्ती१ ।  
द्वयम् अपि तदनुव्रतक्रियाभिर् द्रवततिभिश् च मुदाञ्चि कुर्वतीभिः ॥१२१॥  
अलम् उपरिगपुष्पवृन्दम् इच्छुं२ स्वयम् अपि तत्तदुपग्रहं दिशन्ती ।  
द्रुतम् इव न किम् अस्मदीय राज्ञ्या वहसि निदेशम् इति स्मिताञ्चिगीर्भिः ॥१२२॥  
प्रसभम् इव रमाम् अमूं भुजाभ्यां   
       हृदि दधतं३ मुहुर् ऊर्ध्वपुष्पहेतोः ।  
सरुद् इव तदभीष्टम् आपयन्ती  
       सकलकलं हसितं वितन्वतीभिः ॥१२३॥  
सुकुसुमचयकूटम् ईक्षयन्तं स्वयम् अपि तं तुलितं निचाययन्ती ।  
विविधमततया प्रहासभेदाच् छलम् अपि सत्यम् अपि प्रजल्पिनीभिः४ ॥१२४॥  
कुसुम-विरचना-मयं कलापं विदधतम् आशु च तं पृथक् सृजन्ती ।  
नुतिम् अनुतिम् अपि द्वये पि तस्मिन् समिष-वचः प्रचयेन तन्वतीभिः ॥१२६॥  
  
  
  
----------------------------  
१। (ब्) तन् नियोजयन्ती; २। (अ) इच्छं; ३। (अ) दधातं; ४। (अ) प्रजल्पितीभिः  
स्व-रचित-तद्-अलङ्क्रियां स्तुवानं स्व-रचित-तत्-तद्-दलङ्कृतिं स्तुवाना ।  
निज-कृति-जनिता-महत्त्व-बुद्धिः प्रकृतिर् इहेति विहस्य वादिनीभिः ॥१२७॥  
वशम् अकृत गुण-क्रियाङ्ग-भाव-प्रभृतिभिर् अत्र च पश्य चित्त चित्रम् ।  
वहति पतिर् अधीन-भर्तृकाज्ञां रचयति कर्म विनापि तां स तस्याः ॥१२७॥  
                      [अष्टभिः कूलकम्]  
हरिर् इह जनयन् वसन्त-रागं हरि-वनिता-निकरश् च सुष्ठु पुष्टम् ।  
अभिनय-मय-नृत्य-ताल-जुष्टं व्यतिवशितः स्व-वशीचकार विश्वम् ॥१२८॥  
इति बहु-विध-खेलया रजन्याः प्रशमम् इव प्रतिपद्य नागरेन्द्रः ।  
सुरभि-कुसुम-वृक्ष-वाटि-कान्तः क्षण-शयन-क्षणम् आप कान्तया सः ॥१२९॥  
मणिमयवरचत्वरस्य शय्याम् अनु कुसुमानिललीलया सुसेवः ।  
परमतमसखीभिर् अस्यमानभ्रमरततिः ससुखः सुखञ्चकार ॥१३०॥  
  
इति सर्वर्तु-लीला  
॥३॥  
[४]  
  
अथ फलनिष्पत्तिः  
  
घोषे स्व-प्रेम-कोषे पितृ-मुख-सुखद-स्वीय-वृन्देन दीव्यन्  
कंसेन प्रेषितेभ्यस् तम् अतिभयमयं वीक्ष्य निघ्नन् मुहुस् तान् ।  
हन्ति१ तेषाम् अपश्यन्न् अधि मधु-पुरि तं हन्तुम् अञ्चन् स-वृन्दम्  
हत्वा तम् घोषम् आगात् तद्-अतुल-सुख-कृद् यः सदा तम् भजामि ॥१॥  
  
राधाद्याः कृष्ण-कान्ताः स्वयम् अवतरणं कृष्णवत् प्राप्य लीला-  
शक्त्या विस्मृत्य नित्यां स्थितिम् अपरतया ज्ञात-कृष्णास् तथापि ।  
रागाद् अस्पष्ट-कृष्ण-श्रयण-सुख-रता प्रान्ततः कृष्णम् एव   
स्पष्टं जग्मुः स्व-कान्तं तम् अति-सुख-सुधा-सिन्धु-मग्नान्तराः स्मः ॥२॥  
  
हंहो सौख्यं मुर-द्विट् कटु-कटक-घटा२-प्रेष्ठ-कंसादि-दुष्टान्  
हत्वा तत्-क्लिष्ट-चित्तां पितृ-मुख-जनतां निर्वृतां सुष्ठु चक्रे ।  
किं चान्यः स्व-प्रियाणां पतिर् इति बहिर् अख्याति३-दुःखानि हृत्वा  
तत्-तद्-विश्लेष-पीडाच्छिद् अयम् अतिजगद-दृष्टि-गोष्ठे विभाति ॥३॥  
  
प्रातर् मातुः स-हस्ताद् अशन-सुख-कृती लब्ध-ताताद्य्-अनुज्ञः  
श्री-रामादि-प्रसक्तः सुरभि-गण-शतं पालयन् मोद-युक्तः ।  
सन्ध्यायां गोप-गोपी-सुखद-गृह-गतिः सानुरागं क्षपायाम्  
तत्-तद्-दीव्यद्-विहारः स्फुरतु तव मनः सर्वदा कृष्ण-चन्द्रः ॥४॥  
  
जन्माद्यं स्वीय-वृत्तं कवि-भरत-कला-चित्र-योगेन दृश्य-  
प्रायं तन्वन् सभायां रहसि तु दयिता पूर्व-रागाद्य्-उदन्तम् ।  
वर्गं तत्-तन्-निसर्गं निजम् अनु विजयी सर्व-सात्-पर्व कुर्वन्  
दीव्य-दीव्य-श्रियाभिर् विहरण-कुतुकी नन्दतान् नन्द-सूनुः ॥५॥  
  
यः श्री-पर्यन्त-याच्यान्वितिर् इह पशुप-श्रेणि-बन्धुर् यशोदानन्द-  
स्वीयाङ्ग-जातः सुबल-मुख-सखः किं च राधादि-कान्तः ।  
स श्री-गोपाल-नामा सुरभि-कुल-महः पालयन् दिव्य-केलिर्  
नक्तं रासादि-लीला-ललिततम-गतिः सर्वदा स्याद् गतिर् नः ॥६॥  
  
श्रीमद्-वृन्दावनेन्दो मधुप-खग-मृगाः श्रेणि-लोका द्विजाता   
दासा लाल्याः सुरभ्यः सहचर-हलभृत्-तात-मात्र्-आदि-वर्गाः ।  
प्रेयस्यस् तासु राधा-प्रमुख-वर-दृशाश् चेति वृन्दं यथोर्ध्वं   
तद्-रूपालोक-तृष्णक् प्रमदम् अनुदिनं हन्त पश्याम कर्हि ॥७॥  
  
  
----------------------------  
१। (अ) मर्गिन्: वन्तिं, हानीम्; (ब्) हन्तुम्; २। (ब्) ओघटओ; ३। (अ) आख्याति  
शश्वद् ध्यायति दूरग-स्थिति मिथः सूक्ष्म-प्रथं चायति  
प्राज्यान्तर्गतम् आत्त-नर्मस् तु सखी-मध्य-स्थितं पश्यति ।  
राधा-माधव-नाम-धेय-मिथुनं विघ्नान् अतीत्यामितान्   
दाम्पत्ये स्थितम् अत्र वा यदि रहः प्राप्तं तदा किं पुनः? ॥८॥  
  
राधा-कृष्ण-युगं मुहुर् विघटनाम् उत्तीर्य दाम्पत्य-भाक्  
प्रत्येकान्तम् उदस्रम् एकतरग-स्वापान्तर् अन्तर् मिथः ।  
वक्त्रं पश्यति मार्ष्टि लोचन-पुटं नासाग्रम् उद्दण्डयन्  
निंस्ते गण्ड-युगं हृदा हृदि मिलल् लेलीयते शर्मणि१ ॥९॥  
  
गौर-श्याम-रुचोज्ज्वलाभिर्२ अमलैर् अक्ष्णोर् विलासोत्सवैर्  
नृत्यन्तीभिर् अशेष-मादनकला वैदग्ध्य-दिग्धात्मभिः ।  
अन्योन्य-प्रियता सुधा-परिमल-स्तोमोन्मदाभिः सदा  
राधा-माधव-माधुरीभिर् अमितश्३ चित्तं समाक्राम्यताम् ॥१०॥  
  
इति फल-निष्पत्तिः  
 ॥४॥  
  
----------------------------  
१। (अ) शर्माणि; २। ओरुचो ज्वलाभिर्; ३। (ब्) अभितश्  
  
  
[५]  
  
पूर्णाः पुलिन्द्य इति१ या स्तुता व्रज-रमादिभिः२ ।   
न वयं साध्वि साम्रेति३ श्रेणिभिर् द्वारिका-श्रियाम् ॥१ ॥  
अनयाराराधितो नूनम्४ इत्थं पूर्वाभिर् एव च ।   
पुराणे क्वापि वैशिष्ट्य-सामान्यं नेयम् ऊह्यते ॥२॥  
रुक्मिणी द्वारवत्यां तु राधा वृन्दावने वने ।५ इति।  
तस्याः कान्तः सदा कान्तः स स्याद् एकान्त-भाग् वशः ॥३॥  
याव् अमू मम चित्तान्तर्भूरुह-स्नेहम् ऊहतु६ ।  
सद्-भक्तेष्व् अतुलं पितृव्य-७युगलं कृत्वा मदीयां गतिम् ॥४॥  
  
स्वं दास्यं दिशद् अस्ति यत् प्रभु-युगं तन् मे सदास्तां गतिः ॥  
  
गङ्गायां ककुचङ्गमुक् श्रुति-मदाज् जाग्रद्-गतं मां प्रति  
श्री-वृन्दा-विपिने त्रयीम् अपि परां स्वप्नाद् अवस्थं पुनः ।  
यः श्रीमान् मधुमर्दनः सुभगता सद्-रूपता विश्रुतः   
सञ्ज्ञावान् लघु-वंश-शंसकतया वन्दे च वन्दे च तम् ॥६॥  
  
श्री-कृष्ण कृष्ण-चैतन्य स-सनातन-रूपक ।  
गोपाल रघुनाथाप्त-व्रज-वल्लभ पाहि माम् ॥७॥  
  
इति श्री-सङ्कल्प-द्रुम-नाम काव्यमामक-स्पृहा  
       धाम श्री-राधा-कृष्ण-रूप-पूरम् अपि पूरयन्तम् ।  
श्री-राधा-कृष्ण-चरणार्पितम् एव मम सर्वम्   
       इति तद् इदम् अपि तथा भवेद् एवम् ॥८॥  
  
इति श्रीसङ्कलपकल्पद्रुमनामकाव्यं समाप्तम् ॥  
श्री हरये नमः ॥  
  
----------------------------  
१। भ्प् x।२१।१७; २। (अ) ओरमालिभिः; ३। भ्प् x।८४।४१; ४। भ्प् x।३०।२८; ५। स्कन्दप् व्।३।१९७।७५ एत्च्।; ६। (अ) ऊहतुः; ७। (ब्) पितृओ।  
  
  
सङ्कल्प-कल्प-द्रुम  
  
  
  
  
  
  
