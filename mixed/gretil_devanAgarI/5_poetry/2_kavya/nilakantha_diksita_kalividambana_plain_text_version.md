---
title: 'Nilakantha Diksita: Kalividambana. Plain text version'

---
## Intro
  
  
  
  
 Nilakantha Diksita: Kalividambana. Plain text version   
  
  
  
  
Nilakantha Diksita:  
Kalividambana  
  
Based on :  
PIFI 36 , Pondichery 1967  
5 Nīl 1 (Trivandrum ed.);  
5 misc 34 NSP ed.;  
Vani Vilas Press, Srirangaṃ;  
ed. Sankararama Sastri, Balamanorama Series 35, Madras 1942;  
ed. Kalyanasundara Sastri, Sastra Sanjeevinee Press Madras 1920;  
ed. Vaidika Vardhini Press Kumbakonam  
L = lithograph Bod. 5.D.8, ed. by Keralavarma, Trivandrum 1886  
  
  
Input by Somadeva Vasudeva  
  
  
PLAIN TEXT VERSION  
  
  
  
  


## पाठः
  
  
  
  
  
  
  
न भेतव्यं न बोद्धव्यं न श्राव्यं वादिनो वचः  ।  
झटिति प्रतिवक्तव्यं सभासु विजिगीषुभिः  ॥ न्क्व्_१ ॥  
  
असम्भ्रमो विलज्जत्वम् अवज्ञा प्रतिवादिनि  ।  
हासो राज्ञः स्तवश् चेति पञ्चैते जयहेतवस्  ॥ न्क्व्_२ ॥  
  
उच्चैर् उद्घोष्य जेतव्यं मध्यस्थश् चेद् अपण्डितस्  ।  
पण्डितो यदि तत्रैव पक्षपातो ऽधिरोप्यताम्  ॥ न्क्व्_३ ॥  
*वर्। ३ब्: उद्घोष्य; एद्।: उद्घुष्य (ल्)  
  
लोभो हेतुर् धनं साध्यं दृष्टान्तस् तु पुरोहितस्  ।  
आत्मोत्कर्षो निगमनम् अनुमानेष्व् अयं विधिस्  ॥ न्क्व्_४ ॥  
  
अभ्यास्यं लज्जमानेन तत्त्वं जिज्ञासुना चिरम्  ।  
जिगीषुना ह्रियं त्यक्त्वा कार्यः कोलाहलो महान्  ॥ न्क्व्_५ ॥  
  
पाठनैर् ग्रन्थनिर्माणैः प्रतिष्ठा तावद् आप्यते  ।  
एवम् च तथ्यव्युत्पत्तिर् आयुषो ऽन्ते भवेन् न वा  ॥ न्क्व्_६ ॥  
  
स्तोतारः के भविष्यन्ति मूर्खस्य जगतीतले  ।  
न स्तौति चेत् स्वयं च स्वं कदा तस्यास्तु निर्वृतिस्  ॥ न्क्व्_७ ॥  
  
वाच्यतां समयो ऽतीतः स्पष्टम् अग्रे भविष्यति  ।  
इति पाठयतां ग्रन्थे काठिन्यं कुत्र वर्तते  ॥ न्क्व्_८ ॥  
  
अगतित्वम् अतिश्रद्धा ज्ञानाभासेन तृप्तता  ।  
त्रयः शिष्यगुणा ह्य् एते मूर्खाचार्यस्य भाग्यजास्  ॥ न्क्व्_९ ॥  
  
यदि न क्वापि विद्यायां सर्वथा क्रमते मतिस्  ।  
मान्त्रिकास् तु भविष्यामो योगिनो यतयो ऽपि वा  ॥ न्क्व्_१० ॥  
  
अविलम्बेन संसिद्धौ मान्त्रिकैर् आप्यते यशस्  ।  
विलम्बे कर्मबाहुल्यं विख्याप्यावाप्यते धनम्  ॥ न्क्व्_११ ॥  
  
सुखं सुखिषु दुःखे ऽपि जीवनं दुःखशालिषु  ।  
अनुग्रहायते येषां ते धन्याः खलु मान्त्रिकास्  ॥ न्क्व्_१२ ॥  
*वर्।:  १२ब् एम्: सुखे सुखिषु  
  
यावद् अज्ञानतो मौनम् आचारो वा विलक्षणस्  ।  
तावन् माहात्म्यरूपेण पर्यवस्यति मान्त्रिके  ॥ न्क्व्_१३ ॥  
  
चारान् विचार्य दैवज्ञैर् वक्तव्यं भूभुजां फलम्  ।  
ग्रहचारपरिज्ञानं तेषाम् आवश्यकं यतस्  ॥ न्क्व्_१४ ॥  
  
पुत्र इत्य् एव पितरि कन्यकेत्य् एव मातरि  ।  
गर्भप्रश्नेषु कथयन् दैवज्ञो विजयी भवेत्  ॥ न्क्व्_१५ ॥  
  
आयुस्प्रश्ने दीर्घम् आयुर् वाच्यं मौहूर्तिकैर् जनैस्  ।  
जीवन्तो बहुमन्यन्ते मृताः प्रक्ष्यन्ति कं पुनस्  ॥ न्क्व्_१६ ॥  
  
सर्वं कोटिद्वयोपेतं सर्वं कालद्वयावधि  ।  
सर्वं व्यामिश्रम् इव च वक्तव्यं दैवचिन्तकैस्  ॥ न्क्व्_१७ ॥  
  
निर्धनानां धनावाप्तिं धनिनाम् अधिकं धनम्  ।  
ब्रुवाणाः सर्वथा ग्राह्या लोकैर् ज्यौतिषिका जनास्  ॥ न्क्व्_१८ ॥  
  
शतस्य लाभे ताम्बूलं सहस्रस्य तु भोजनम्  ।  
दैवज्ञानाम् उपालम्भो नित्यः कार्यविपर्यये  ॥ न्क्व्_१९ ॥  
  
अपि सागरपर्यन्ता विचेतव्या वसुन्धरा  ।  
देशो ह्य् अरत्निमात्रे ऽपि नास्ति दैवज्ञवर्जितस्  ॥ न्क्व्_२० ॥  
  
वारान् के चिद् ग्रहान् के चित् के चिद् ऋक्षाणि जानते  ।  
त्रितयं ये विजानन्ति ते वाचस्पतयः स्वयम्  ॥ न्क्व्_२१ ॥  
  
नैमित्तिकाः स्वप्नदृशो देवतानाम् [[अमी त्रयः]]  ।  
निसर्गशत्रवः सृष्टा दैवज्ञानाम् अमी त्रयस्  ॥ न्क्व्_२२ ॥  
  
स्वस्थैर् असाध्यरोगैश् च जन्तुभिर् नास्ति किं चन  ।  
कातरा दीर्घरोगाश् च भिषजां भाग्यहेतवस्  ॥ न्क्व्_२३ ॥  
  
नातिधैर्यं प्रदातव्यं नातिभीतिश् च रोगिणि  ।  
नैश्चिन्त्यान् नादिमे दानं नैराश्याद् एव नान्तिमे  ॥ न्क्व्_२४ ॥  
  
भैषज्यं तु यथाकामं पथ्यं तु कठिनं वदेत्  ।  
आरोग्यं वैद्यमाहात्म्याद् अन्यथात्वम् अपथ्यतस्  ॥ न्क्व्_२५ ॥  
  
निदानं रोगनामानि सात्म्यासात्म्ये चिकित्सितम्  ।  
सर्वम् अप्य् उपदेक्ष्यन्ति रोगिणः सदने स्त्रियस्  ॥ न्क्व्_२६ ॥  
  
जृम्भमाणेषु रोगेषु म्रियमाणेषु जन्तुषु  ।  
रोगतत्त्वेषु शनकैर् व्युत्पद्यन्ते चिकित्सकास्  ॥ न्क्व्_२७ ॥  
  
प्रवर्तनार्थम् आरम्भे मध्ये त्व् औषधहेतवे  ।  
बहुमानार्थम् अन्ते च जिहीर्षन्ति चिकित्सकास्  ॥ न्क्व्_२८ ॥  
  
लिप्समानेषु वैद्येषु चिराद् आसाद्य रोगिणम्  ।  
दायादाः सम्प्ररोहन्ति दैवज्ञा मान्त्रिका अपि  ॥ न्क्व्_२९ ॥  
  
रोगस्योपक्रमे सान्त्वं मध्ये किं चिद् धनव्ययस्  ।  
शनैर् अनादरस् शान्तौ स्नातो वैद्यं न पश्यति  ॥ न्क्व्_३० ॥  
  
दैवज्ञत्वं मान्त्रिकता भैषज्यं चाटुकौशलम्  ।  
एकैकम् अर्थलाभाय द्वित्रियोगस् तु दुर्लभस्  ॥ न्क्व्_३१ ॥  
  
अनृतं चाटुवादश् च धनयोगो महान् अयम्  ।  
सत्यं वैदुष्यम् इत्य् एष योगो दारिद्र्यकारकस्  ॥ न्क्व्_३२ ॥  
  
कातर्यं दुर्विनीतत्वं कार्पण्यम् अविवेकताम्  ।  
सर्वं मार्जन्ति कवयः शालीनां मुष्टिकिङ्करास्  ॥ न्क्व्_३३ ॥  
  
न कारणम् अपेक्षन्ते कवयः स्तोतुम् उद्यतास्  ।  
किं चिद् अस्तुवताम् तेषां जिह्वा फुरफुरायते  ॥ न्क्व्_३४ ॥  
  
स्तुतं स्तुवन्ति कवयो न स्वतो गुणदर्शिनस्  ।  
कीतः कश् चिद् अलिर् नाम कियती तत्र वर्णना  ॥ न्क्व्_३५ ॥  
  
एकैव कविता पुंसां ग्रामायाश्वाय हस्तिने  ।  
अन्ततो ऽन्नाय वस्त्राय ताम्बूलाय च कल्पते  ॥ न्क्व्_३६ ॥  
  
शब्दाख्यम् अपरं ब्रह्म सन्दर्भेण परिष्कृतम्  ।  
विक्रीयते कतिपयैर् वृथान्यैर् विनियुज्यते  ॥ न्क्व्_३७ ॥  
  
वर्णयन्ति नराभासान् वाणीं लब्ध्वापि ये जनास्  ।  
लब्ध्वापि कामधेनुं ते लाङ्गले विनियुञ्जते  ॥ न्क्व्_३८ ॥  
  
प्रशंसन्तो नराभासान् प्रलपन्तो ऽन्यथान्यथा  ।  
कथं तरन्तु कवयः कामपारम्यवादिनस्  ॥ न्क्व्_३९ ॥  
  
यत् सन्दर्भे यद् उल्लेखे यद् व्यङ्ग्ये निभृतं मनस्  ।  
समाधेर् अपि तज् ज्यायाः शङ्करो यदि वर्ण्यते  ॥ न्क्व्_४० ॥  
  
__________________________________________________  
  
[बन्धवः]  
  
गृहिणी भगिनी तस्याः श्वशुरौ श्याल इत्य् अपि  ।  
प्राणिनाम् कलिना सृष्टाः पञ्च प्राणा इमे ऽपरे  ॥ न्क्व्_४१ ॥  
  
जामातरो भागिनेया मातुला दारबान्धवास्  ।  
अज्ञाता एव गृहिणां भक्षयन्त्य् आखुवद् गृहे  ॥ न्क्व्_४२ ॥  
  
मातुलस्य बलं माता जामातुर् दुहिता बलम्  ।  
श्वशुरस्य बलं भार्या स्वयम् एवातिथेर् बलम्  ॥ न्क्व्_४३ ॥  
  
जामातुर् वक्रता तावद् यावच् छ्यालस्य बालता  ।  
प्रबुध्यमाने सारल्यं प्रबुद्धे ऽस्मिन् पलायनम्  ॥ न्क्व्_४४ ॥  
  
भार्या ज्येष्ठा शिशुः श्यालः श्वश्रूः स्वातन्त्र्यवर्तिनी  ।  
श्वशुरस् तु प्रवासीति जामातुर् भाग्यधोरणी  ॥ न्क्व्_४५ ॥  
  
भूषणैर् वासनैः पात्रैः पुत्राणाम् उपलालनैस्  ।  
सकृद् आगत्य गच्छन्ती कन्या निर्मार्ष्टि मन्दिरम्  ॥ न्क्व्_४६ ॥  
  
गृहिणी स्वजनं वक्ति शुष्काहारं मिताशनम्  ।  
पतिपक्ष्यांस् तु बह्वाशान् क्षीरपांस् तस्करान् अपि  ॥ न्क्व्_४७ ॥  
  
भार्ये द्वे पुत्रशालिन्यौ भगिनी पतिवर्जिता  ।  
अश्रान्तकलहो नाम योगो ऽयं गृहमेधिनाम्  ॥ न्क्व्_४८ ॥  
  
भार्ये द्वे बहवः पुत्रा दारिद्र्यं रोगसम्भवस्  ।  
जीर्णौ च मातापितराव् एकैकं नरकाधिकम्  ॥ न्क्व्_४९ ॥  
  
__________________________________________________  
  
[उत्तमऋणाः]  
  
स्मृते सीदन्ति गात्राणि दृष्टे प्रज्ञा विनश्यति  ।  
अहो महद् इदं भूतम् उत्तमर्णाभिशाब्धितम्  ॥ न्क्व्_५० ॥  
  
अन्तको ऽपि हि जन्तूनाम् अन्तकालम् अपेक्षते  ।  
न कालनियमः कश् चिद् उत्तमार्णस्य विद्यते  ॥ न्क्व्_५१ ॥  
  
न पश्यामो मुखे दंष्ट्रां न पाशं वा कराञ्जले  ।  
उत्तमार्णम् अवेक्ष्यैव तथाप्य् उद्वेजिते मनस्  ॥ न्क्व्_५२ ॥  
  
__________________________________________________  
  
[दारिद्र्यम्]  
  
शत्रौ सान्त्वं प्रतीकारः सर्वरोगेषु भेषजम्  ।  
मृत्यौ मृत्युञ्जयध्यानं दारिद्र्ये तु न किं चन  ॥ न्क्व्_५३ ॥  
  
शक्तिं करोति सञ्चारे शीतोष्णे मर्षयत्य् अपि  ।  
दीपयत्य् उदरे वह्निं दारिद्र्यं परमौषधम्  ॥ न्क्व्_५४ ॥  
  
गिरं स्खलन्तीं मीलन्तीं दृष्टिं पादौ विसंस्थुलौ  ।  
प्रोत्साहयति याच्ञायां राजाज्ञेव दरिद्रता  ॥ न्क्व्_५५ ॥  
*वर्। ५५ब्:  एम्।: विसंस्थुलौ; एद्।: विसंस्फुटौ  
  
जीर्यन्ति राजविद्वेषा जीर्यन्त्य् अविहितान्य् अपि  ।  
आकिञ्चन्यबलाढ्यानाम् अन्ततो ऽश्मापि जीर्यति  ॥ न्क्व्_५६ ॥  
  
नास्य चोरा न पिशुना न दायादा न पार्थिवास्  ।  
दैन्यं राज्याद् अपि ज्यायो यदि तत्त्वं प्रबुध्यते  ॥ न्क्व्_५७ ॥  
  
__________________________________________________  
  
[धनिनः]  
  
प्रकाशयत्य् अहङ्कारं प्रवर्तयति तस्करान्  ।  
प्रोत्साहयति दायादांल् लाक्ष्मीः किं चिद् उपस्थिता  ॥ न्क्व्_५८ ॥  
  
विडम्बयन्ति ये नित्यं विदग्धान् धनिनो जनास्  ।  
त एव तु विडम्ब्यन्ते श्रिया किम्चिदुपेक्षितास्  ॥ न्क्व्_५९ ॥  
  
प्रामाण्यबुद्धिः स्तोत्रेषु देवताबुद्धिर् आत्मनि  ।  
कीटबुद्धिर् मनुष्येषु नूतनायाः श्रियः फलम्  ॥ न्क्व्_६० ॥  
  
शृण्वन्त एव पृच्छन्ति पश्यन्तो ऽपि न जानते  ।  
विडम्बनानि धनिकाः स्तोत्राणीत्य् एव मन्वते  ॥ न्क्व्_६१ ॥  
  
आवृत्य श्रीमदेनान्धान् अन्योन्यकृतसंविदस्  ।  
स्वैरं हसन्ति+पार्श्वस्था बालोन्मत्तपिशाचवत्  ॥ न्क्व्_६२ ॥  
  
स्तोतव्यैः स्तूयन्ते नित्यं सेवनीयैश् च सेव्यते  ।  
न बिभेति न जिह्रेति तथापि धनिको जनस्  ॥ न्क्व्_६३ ॥  
  
क्षणमात्रं ग्रहावेशो याममात्रं सुरामदस्  ।  
लक्ष्मीमदस् तु मूर्खाणाम् आदेहम् अनुवर्तते  ॥ न्क्व्_६४ ॥  
  
श्रीर् मासम् अर्धमासं वा चेष्टित्वा विनिवर्तते  ।  
विकारस् तु तदारब्धो नित्यं लशुनगन्धवत्  ॥ न्क्व्_६५ ॥  
  
कण्ट्ःए मदः कोद्रवजो हृदि ताम्बूलजो मदस्  ।  
लक्ष्मीमदस् तु सर्वाङ्गे पुत्रदारमुखेष्व् अपि  ॥ न्क्व्_६६ ॥  
  
यत्रासीद् अस्ति वा लक्ष्मीस् तत्रोन्मदः प्रवर्तताम्  ।  
कुले ऽप्य् अवतरत्य् एष कुष्ठापस्मारवत् कथम्  ॥ न्क्व्_६७ ॥  
  
अध्यापयन्ति शास्त्राणि तृणीकुर्वन्ति पण्डितान्  ।  
विस्मारयन्ति जातिं स्वां वराटाः पञ्चषा करे  ॥ न्क्व्_६८ ॥  
  
बिभर्तु भृत्यान् धनिको दत्तां वा देयम् अर्थिषु  ।  
यावद् याचकसाधर्म्यं तावल् लोको न मृष्यति  ॥ न्क्व्_६९ ॥  
  
__________________________________________________  
  
[पिशुनाः]  
  
धनभारो हि लोकस्य पिशुनैर् एव धार्यते  ।  
कथं ते तं लघूकर्तुं यतन्ते ऽपरथा स्वतस्  ॥ न्क्व्_७० ॥  
  
श्रमानुरूपं पिशुने किम् उपक्रियते नृपैस्  ।  
द्विगुणं त्रिगुणं चैव कृतान्तो लालयिष्यति  ॥ न्क्व्_७१ ॥  
  
गोकर्णे भद्रकर्णे च जपो दुष्कर्मनाशनस्  ।  
राजकर्णे जपः सद्यः सर्वकर्मविनाशनस्  ॥ न्क्व्_७२ ॥  
  
न स्वार्थं किम्चिद् इच्छन्ति न प्रेर्यन्ते च केन चित्  ।  
परार्थेषु प्रवर्तन्ते शठाः सन्तश् च तुल्यवत्  ॥ न्क्व्_७३ ॥  
  
कालान्तरे ह्य् अनर्थाय गृध्रो गेहोपरि स्थितस्  ।  
खलो गृहसमीपस्थः सद्यो ऽनर्थाय देहिनाम्  ॥ न्क्व्_७४ ॥  
__________________________________________________  
  
[लोभिनः]  
  
शुष्कोपवासो धर्मेषु भैषज्येषु च लङ्घनम्  ।  
जपयज्ञश् च यज्ञेषु रोचते लोभशालिनाम्  ॥ न्क्व्_७५ ॥  
  
किं वक्ष्यतीव धनिकाद् यावद् उद्विजते ऽधनस्  ।  
किं प्रक्ष्यतीति लुब्धो ऽपि तावद् उद्विजते ततस्  ॥ न्क्व्_७६ ॥  
  
सर्वम् आतिथ्यशास्त्रार्थं साक्षात् कुर्वन्ति लोभिनस्  ।  
भिक्षाकबलम् एकैकं ये हि पश्यन्ति मेरुवत्  ॥ न्क्व्_७७ ॥  
  
धनपालः पिशाचो हि दत्ते स्वामिन्य् उपस्थिते  ।  
धनलुब्धः पिशाचस् तु न कस्मै चन दित्सते  ॥ न्क्व्_७८ ॥  
  
दातारो ऽर्थिभिर् अर्थ्यन्ते दातृभिः पुनर् अर्थिनस्  ।  
कर्तृकर्मव्यतीहाराद् अहो निम्नोन्नतं कियत्  ॥ न्क्व्_७९ ॥  
  
स्वस्मिन्न् असति नार्थस्य रक्षकः सम्भवेद् इति  ।  
निश्चित्यैवं स्वयम् अपि भुङ्क्ते लुब्धः कथं चन  ॥ न्क्व्_८० ॥  
  
प्रस्थास्यमानः प्रविशेत् प्रतिष्ठेत दिने दिने  ।  
विचित्रान् उल्लिखेद् विघ्नांस् तिष्ठासुर् अतिथिश् चिरम्  ॥ न्क्व्_८१ ॥  
  
__________________________________________________  
  
[धार्मिकाः]  
  
प्रदीयते विदुष्य् एकं कवौ दश नटे शतम्  ।  
सहस्रं दाम्भिके लोके श्रोत्रिये तु न किम्चन  ॥ न्क्व्_८२ ॥  
  
घटकं सम्यगाराध्य वैराग्यं परमं वहेत्  ।  
तावद् अर्थाः प्रसिद्ध्यन्ति यावच् चापलम् आवृतम्  ॥ न्क्व्_८३ ॥  
  
एकतः सर्वशास्त्राणि तुलसीकाष्ठम् एकतस्  ।  
वक्तव्यं किं चिद् इत्य् उक्तं वस्तुतस् तुलसी परा  ॥ न्क्व्_८४ ॥  
  
विस्मृतं वाहटेनेदं तुलस्याः पठता गुणन्  ।  
विश्वसम्मोहिनी वित्त- दायिनीति गुणद्वयम्  ॥ न्क्व्_८५ ॥  
  
कौपीनं भसितालेपो दर्भा+रुद्राक्षमालिका  ।  
मौनम् एकासिका चेति मूर्खसञ्जीवनानि षट्  ॥ न्क्व्_८६ ॥  
  
वासः पुण्येषु तीर्थेषु प्रसिद्धश् च मृतो गुरुस्  ।  
अध्यापनावृत्तयश् च कीर्तनीया धनार्थिभिस्  ॥ न्क्व्_८७ ॥  
  
मन्त्रभ्रंशे सम्प्रदायः प्रयोगश् च्युतसङ्कृतौ  ।  
देशधर्मस् त्व् अनाचारे पृच्छतां सिद्धम् उत्तरम्  ॥ न्क्व्_८८ ॥  
  
यथा जानन्ति बहवो यथा वक्ष्यन्ति दातरि  ।  
तथा धर्मं चरेत् सर्वं न वृथा किं चिद् आचरेत्  ॥ न्क्व्_८९ ॥  
  
सदा जपपटो हस्ते मध्ये मध्ये ऽक्षिमीलनम्  ।  
सर्वं ब्रह्मेति वादश् च सद्यस्प्रत्ययहेतवस्  ॥ न्क्व्_९० ॥  
  
आमध्याह्नं नदीवासः समाजे देवतार्चनम्  ।  
सततं शुचिवेषश् चेत्य् एतद् दम्भस्य जीवितम्  ॥ न्क्व्_९१ ॥  
  
तावद् दीर्घं नित्यकर्म यावत् स्याद् द्रष्टृमेलनम्  ।  
तावत्सङ्क्षिप्यते सर्वं यावद् द्रष्टा न विद्यते  ॥ न्क्व्_९२ ॥  
  
आनन्दबाष्परोमाञ्चौ यस्य स्वेच्छावशंवदौ  ।  
किं तस्य साधनैर् अन्यैः किङ्कराः सर्वपार्थिवास्  ॥ न्क्व्_९३ ॥  
  
__________________________________________________  
  
[दुर्जनाः]  
  
दण्ड्यमाना विकुर्वन्ति लाल्यमानास् ततस् तराम्  ।  
दुर्जनानाम् अतो न्याय्यं दूराद् एव विसर्जनम्  ॥ न्क्व्_९४ ॥  
  
अदानम् ईषद्दानं च किम्चित्कोपाय दुर्धियाम्  ।  
सम्पूर्णदानं प्रकृतिर् विरामो वैरकारणम्  ॥ न्क्व्_९५ ॥  
  
ज्यायान् असंस्तवो दुष्टैर् ईर्ष्यायै संस्तवः पुनस्  ।  
अपत्यसम्बन्धविधिः स्वानर्थायैव केवलम्  ॥ न्क्व्_९६ ॥  
  
ज्ञातेयं ज्ञानहीनत्वं पिशुनत्वं दरिद्रता  ।  
मिलन्ति यदि चत्वारि तद् दिशे ऽपि नमो नमस्  ॥ न्क्व्_९७ ॥  
  
परछिद्रेषु हृदयं परवार्तासु च श्रवस्  ।  
परमर्मासु वाचं च खलानाम् असृजद् विधिस्  ॥ न्क्व्_९८ ॥  
  
विषेण पुच्छलग्नेन वृश्चिकः प्राणिनाम् इव  ।  
कलिना दशमांशेन सर्वः कालो ऽपि दारुणस्  ॥ न्क्व्_९९ ॥  
  
यत्र भार्यागिरो वेदा यत्र धर्मो ऽर्थसाधनम्  ।  
यत्र स्वप्रतिभा मानं तस्मै श्रीकलये नमस्  ॥ न्क्व्_१०० ॥  
  
कामम् अस्तु जगत् सर्वं कालस्यास्य वशंवदम्  ।  
कालकालं प्रपन्नानां कालः किं नः करिष्यति?  ॥ न्क्व्_१०१ ॥  
  
कविना नीलकण्ठेन कलेर् एतद् विडम्बनम्  ।  
रचितं विदुषां प्रीत्यै राजास्थानानुमोदनम्  ॥ न्क्व्_१०२ ॥  
  
  
इति नीलकण्ठविरचितं कलिविडम्बनं सम्पूर्णम्  
  
  
  
  
