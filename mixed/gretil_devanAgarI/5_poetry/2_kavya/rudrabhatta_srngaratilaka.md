---
title: 'Rudrabhatta: Srngaratilaka'

---
## Intro
  
  
  
  
Rudrabhatta: Srngaratilaka  
  
  
  
  
Rudrabhatta: Srngaratilaka  
  
The following text is based on Kavyamala (1st series),  
vol. III (Calcutta, 1887), pp. 111-152.  
  
PLAIN TEXT VERSION  
  
  
  
  


## पाठः
  
  
  
  
  
  
रुद्रभट्टः: शृङ्गारतिलकः  
  
प्रथमः परिच्छेदः  
  
शृङ्गारी गिरिजानने सकरुणो रत्यां प्रवीरः स्मरे  
बीभत्सोऽस्थिभिर् उत्फणी च भयकृन् मूर्त्याद्भुतस् तुङ्गया  ।  
रौद्रो दक्षविमर्दने च हसकृन् नग्नः प्रशान्तश् चिराद्  
इत्थं सर्वरसाश्रयः पशुपतिर् भूयात् सतां भूतये  ॥ स्त्_१।१ ॥  
  
आख्यातनामरचनाचतुरस्रसन्धि  
सद्वागलङ्कृतिगुणं सरसं सुवृत्तम्  ।  
आसेदुषाम् अपि दिवं कविपुङ्गवानां  
तिष्ठत्य् अखण्डम् इह काव्यमयं शरीरम्  ॥ स्त्_१।२ ॥  
  
काव्ये शुभेऽपि रचिते खलु नो खलेभ्यः  
कश्चिद् गुणो भवति यद्यपि सम्प्रतीह  ।  
कृपां तथापि सुजनार्थम् इदं यतः किं  
यूकाभयेन परिधानविमोक्षणं स्यात्  ॥ स्त्_१।३ ॥  
  
सानन्दप्रमदाकटाक्षविशिखैर् येषां न भिन्नं मनो  
यैः संसारसमुद्रपातविधुर् एष्व् अन्येषु पोतयितम्  ।  
यैर् निःसीमसरस्वतीविलसितं द्वित्रैः पदैः संहृतं  
तेषाम् अप्य् उपरि स्फुरन्ति मतयः कस्यापि पुण्यात्मनः  ॥ स्त्_१।४ ॥  
  
प्रायो नाट्यं प्रति प्रोक्ता भरताद्यै रसस्थितिः  ।  
यथामति मयाप्य् एषा काव्यं प्रति निगद्यते  ॥ स्त्_१।५ ॥  
  
यामिनीवेन्दुना मुक्ता नारीव रमणं विना  ।  
लक्ष्मीर् इव ऋते त्यागान् नो वाणी भाति नीरसा  ॥ स्त्_१।६ ॥  
  
सत्यं सन्ति गृहे गृहे सुकवयो येषां वचश् चातुरी  
स्वे हर्म्ये कुलकन्यकेव लभते जातैर् गुणैर् गौरवम्  ।  
दुष्प्रापः स तु कोऽपि कोविदपतिर् यद् वाग्रसग्राहिणां  
पुण्यस्त्रीव कलाकलापकुशला चेतांसि हर्तुं क्षमा  ॥ स्त्_१।७ ॥  
  
तस्माद् यत्नेन कर्तव्यं काव्यं रसनिरन्तरम्  ।  
अन्यथा शास्त्रविद् गोष्ठ्यां तत् स्याद् उद्वेगदायकम्  ॥ स्त्_१।८ ॥  
शृङ्गारहास्यकरुणा रौद्रवीरभयानकाः  ।  
बीभत्साद्भुतशान्ताश् च नव काव्ये रसाः स्मृताः  ॥ स्त्_१।९ ॥  
रतिर् हासश् च शोकश् च क्रोधोत्साहौ भयं तथा  ।  
जुगुप्साविस्मयशमाः स्थायिभावाः प्रकीर्तिताः  ॥ स्त्_१।१० ॥  
निर्वेदोऽथ तथा ग्लानिः शङ्कासूया मदः श्रमः  ।  
आलस्यं चैव दैन्यं च चिन्ता मोहो धृतिः स्मृतिः  ॥ स्त्_१।११ ॥  
व्रीडा चपलता हर्ष आवेगो जडता तथा  ।  
गर्वो विषाद औत्सुक्यं निद्रापस्मार एव च  ॥ स्त्_१।१२ ॥  
सुप्तं प्रबोधोऽमर्षश् चाप्य् अवहित्था तथोग्रता  ।  
मतिर् व्याधिस् तथोन्मादस् तथा मरणम् एव च  ॥ स्त्_१।१३ ॥  
त्रासश् चैव वितर्कश् च विज्ञेया व्यभिचारिणः  ।  
त्रयस्त्रिंशद् इमे भावाः प्रयान्ति च रसस्थितिम्  ॥ स्त्_१।१४ ॥  
स्तम्भः स्वेदोऽथ रोमाञ्चः स्वरभङ्गोऽथ वेपथुः  ।  
वैवर्ण्यम् अश्रु प्रलय इत्य् अष्टौ सात्त्विकाः स्मृताः  ॥ स्त्_१।१५ ॥  
भावा एवातिसम्पन्नाः प्रयान्ति रसताम् अमी  ।  
यथा द्रव्याणि भिन्नानि मधुरादिरसात्मनाम्  ॥ स्त्_१।१६ ॥  
सम्भवन्ति यथा वृक्षे पुष्पपत्रफलादयः  ।  
तद्वद् रसेऽपि रुचिरा विशेषा भावरूपिणः  ॥ स्त्_१।१७ ॥  
प्रायो नैकरसं काव्यं किञ्चिद् अत्रोपलभ्यते  ।  
बाहुल्येन भवेद् यस् तु स तद्वृत्त्या निगद्यते  ॥ स्त्_१।१८ ॥  
कैशिक्यारभटी चैव सात्वती भारती तथा  ।  
चतस्रो वृत्तयो ज्ञेया रसावस्थानसूचकाः  ॥ स्त्_१।१९ ॥  
धर्माद् अर्थोऽर्थतः कामः कामात् सुखफलोदयः  ।  
साधीयान् एष तत्सिद्ध्यै शृङ्गारो नायको रसः  ॥ स्त्_१।२० ॥  
चेष्टा भवति पुन्नार्योर् या रत्युत्थातिरिक्तयोः  ।  
संयोगो विप्रलम्भश् च शृङ्गारो द्विविधो मतः  ॥ स्त्_१।२१ ॥  
संयुक्त्योश् च संयोगो विप्रलम्भो वियुक्तयोः  ।  
प्रच्छन्नश् च प्रकाशश् च पुनर् एष द्विधा यथा  ॥ स्त्_१।२२ ॥  
  
मदनकुञ्जरकुम्भतटोपमे  
स्तनयुगे परितः स्फुरिताङ्गुलिम्  ।  
सकरजक्षतवामम् अपि प्रिया  
दयितपाणिम् अमन्यत दक्षिणम्  ॥ स्त्_१।२२अ ॥  
  
सन्तप्तः स्म्रसन्निवेशविवशैः श्वासैर् मुहुः पञ्चमो  
द्गारावर्तिभिर् आपतद्भिर् अभितः सिक्तश् च नेत्राम्बुभिः  ।  
एतस्याः प्रियविप्रयोगविधुरस् त्यक्त्वाधरो रागितां  
सम्प्रत्य् उद्धतवह्निवारिविषमं मन्ये व्रतं सेवते  ॥ स्त्_१।२२ब् ॥  
  
कान्ते विचित्रसुरतक्रमबद्धरागे  
सङ्केतकेऽपि मृगशावकलोचनायाः  ।  
तत्कूजितं किम् अपि येन तदीयतल्पं  
नाल्पैः परीतम् अनुशब्दितलावकौघैः  ॥ स्त्_१।२२च् ॥ (स्क्म् १११६)  
  
किञ्चिद् वक्रितकण्ठकन्दलदलत्पीनस्तनावर्तन  
व्यायां चितकञ्चुकं मृगदृशस् तस्यास् तदालोकितम्  ।  
वाचस् ताश् च विदग्धभावचतुराः स्फारीभवन् मन्मथा  
हंहो मानस किं स्मरस्य् अभिमताः सिद्ध्यन्ति पुण्यैः क्रियाः  ॥ स्त्_१।२२द् ॥  
  
त्यागी कुलीनः कुशलो रतेषु  
कल्पः कलावित् तरुणो धनाढ्यः  ।  
भव्यः क्षमावान् सुभगोऽभिमानी  
स्त्रीणाम् अभीष्टस् त्व् इह नायकः स्यात्  ॥ स्त्_१।२३ ॥  
तस्यानुकूलदक्षिणशठधृष्टा इत्थम् अत्र चत्वारः  ।  
भेदाः क्रिययोच्यन्ते तदुदाहृतयश् रमणीयाः  ॥ स्त्_१।२४ ॥  
अतिरक्ततया नार्या सदा त्यक्तपराङ्गनः  ।  
सीतायां रामवत् सोऽयम् अनुकूलः स्मृतो यथा  ॥ स्त्_१।२५ ॥  
  
अस्माकं सखि वाससी न रुचिरे ग्रैवेयकं नोज्ज्वलं  
नो वक्त्रा गतिर् उद्धतं न हसितं नैवास्ति कश्चिन् मदः  ।  
किं त्व् अन्येऽपि जना वदन्ति सुभगोऽप्य् अस्याः प्रियो नान्यतो  
दृष्टिं निःक्षिपतीति विश्वम् इयता मन्यामहे दुःखितम्  ॥ स्त्_१।२५अ ॥  
  
यो गौरवं भयं प्रेम सद्भावं पूर्वयोषिति  ।  
न मुञ्चत्य् अन्यचित्तोऽपि ज्ञेयोऽसौ दक्षिणो यथा  ॥ स्त्_१।२६ ॥  
  
सैवास्य प्रणतिस् तद् एव वचनं ता एव केलिक्रिया  
भीतिः सैव तद् एव नर्ममधुरं पूर्वानुरागोचितम्  ।  
कान्तस्याप्रियकारिणीति भवती तं वक्ति दोषाबिलं  
किं स्याद् इत्थम् अहर्निशं सखि मनो दोलायते चिन्तया  ॥ स्त्_१।२६अ ॥  
  
प्रियं वक्ति पुरोऽन्यत्र विप्रियं कुरुते भृशम्  ।  
ज्ञातापराधचेष्टश् च कुटिलोऽसौ शठो यथा  ॥ स्त्_१।२७ ॥  
  
सहजतरले आवां तावद्बहुश्रुतिशालिनौ  
पुनर् इह युवां सत्यं शिष्टं तद् अत्र कृतागसि  ।  
प्रणयिनि पुनर् युक्तं रन्तुं न वेति बतावयो  
र्ध्रुवम् उपगते कर्णौ प्रष्टुं कुरङ्गदृशौ दृशौ  ॥ स्त्_१।२७अ ॥  
  
अपि च  
कोपात् किञ्चिद् उपानतोऽपि रभसाद् आकृष्य केशेष्व् अलं  
नीत्वा मोहनमन्दिरं दयितया हारेण बह्वा दृढम्  ।  
भूयो यास्यसि तद्गृहान् इति मुहुः कण्ठारुद्धाक्षरं  
जल्पन्त्या श्रवणोत्पलेन सुकृती कश्चिद् रहस् ताड्यते  ॥ स्त्_१।२७ब् ॥ (अमरु ९, दश् २।१९)  
  
निःशङ्कः कृतदोषोऽपि विलक्षस् तर्जितोऽपि नो  ।  
मिथ्यावाग्दृष्टदोषोऽपि धृष्टोऽसौ कथितो यथा  ॥ स्त्_१।२८ ॥  
  
जल्पन्त्याः परुषं रुषा मम बलाच् चुम्बत्य् असाव् आननं  
मृद्गात्याशु करं करेण बहुशः सन्ताड्यमानोऽपि सन्  ।  
आलीनां पुरतो दधाति शिरसा पादप्रहारांस् ततो  
नो जाने सखि साम्प्रतं प्रणयिएन् कुप्यामि तस्मै कथम्  ॥ स्त्_१।२८अ ॥ (स्क्म् ८८८)  
  
अपि च  
धिक् त्वाम् धूर्त गतत्रप प्रणयिनी सैव त्वयाराध्यतां  
यस्याः पादतलाहतिं तव हृदि व्याख्यात्य् असौ यावकः  ।  
इत्य् उक्तोऽपि न नाम मुञ्चति यदा पादाव् अयं दुर्जनो  
मिथ्यावादविचक्षणः किम् अपरं कुर्यां वयस्ये तदा  ॥ स्त्_१।२८ब् ॥  
  
गूढमन्त्रः शुचिर् वाग्मी भक्तो नर्मविचक्षणः  ।  
स्यान् नर्मसचिवस् तस्य कुपितस्स्त्रीप्रसादकः  ॥ स्त्_१।२९ ॥  
पीठमर्दो विटश् चेति विदूषक इति त्रिधा  ।  
स भवेत् प्रथमस् तत्र नायिकानायकानुगः  ॥ स्त्_१।३० ॥  
एकविद्यो विटः प्रोक्तः क्रीडाप्रायो विदूषकः  ।  
स्ववपुर्वेषभाषाभिर् हास्यकारी च नर्मवित्  ॥ स्त्_१।३१ ॥  
एषां प्रबन्धविषयो व्यवहारः प्रायशो भवेत् प्रचुरः  ।  
प्रत्येकम् उदाहृतस् तथापि काश्चिन् निगद्यन्ते  ॥ स्त्_१।३२ ॥  
  
विमुञ्चामुं मानं सफलय वचः साधु सुहृदां  
मुधा सन्तापेन ग्लपयसि किम् अङ्गं स्मरभुवा  ।  
प्रियं पादप्रान्तप्रणतम् अधुना मानय भृशं  
न मुग्धे प्रेत्येतुं प्रभवति गतः कालहरिणः  ॥ स्त्_१।३२अ ॥  
  
प्रणयिनि भृशं तस्मिन् मानं मनस्विनि मा कृथाः  
किम् अपरम् इतो युक्तायुक्तैर् विना ह्य् अमुना तव  ।  
अयम् अपि भवेत् सम्प्रत्य् अपि क्षयानलसन्निभः  
सरसविसिनीकन्दच्छेदच्छविर् मृगलाञ्छनः  ॥ स्त्_१।३२ब् ॥  
  
दूरात् कन्दलितैर् हृदि प्रविततैः कण्ठे लुठद्भिर् हठाद्  
वक्त्रे सङ्कटनासिकातरलितैर् निर्यद्भिर् अत्यूष्मभिः  ।  
निःश्वासैः पृथुमन्मथोत्थदवथुर् व्यक्तं तवावेदितो   
म्थ्यालम्बितसौष्ठवेन किम् अतः कोपेन कान्तं प्रति  ॥ स्त्_१।३२च् ॥  
  
स्वकीया परकीया च सामान्यवनिता तथा  ।  
कलाकलापकुशलास् तिस्रस् तस्येह नायिकाः  ॥ स्त्_१।३३ ॥  
पौराचाररता साध्वी क्षमार्जवविभूषिता  ।  
मुग्धा मध्या प्रगल्भा च स्वकीया त्रिविधा मता  ॥ स्त्_१।३४ ॥  
मुग्धा नववधूस् तत्र नवयौवनभूषिता  ।  
नवानङ्गरहस्यापि लज्जाप्रायरतिर् यथा  ॥ स्त्_१।३५ ॥  
  
गतं कर्णाभ्यर्णे प्रसरति तथाप्य् अक्षियुगलं  
कुचौ कुम्भारम्भौ तद् अपि चिबुकोत्तम्भनरुची  ।  
नितम्बप्राग्भारो गुरुर् अपि गुरुत्वं मृगयते  
कथञ्चिन् नो तृप्तिस् तरुणिमनि मन्ये मृगदृशः  ॥ स्त्_१।३५अ ॥  
  
यथा रोमाञ्चोऽयं स्तनभुवि लसत्स्वेदकणिको  
यथा दृष्टिस् तिर्यक् पतति सहसा सङ्कुचति च  ।  
तथा शङ्केऽमुष्याः प्रणयिनि दरास्वादितरसं  
न मध्यस्थं चेतः प्रगुणरमणीयं न च दृढम्  ॥ स्त्_१।३५ब् ॥  
  
विरम नाथ विमुञ्च ममाञ्चलं  
शमय दीपम् इयं समया सखी  ।  
इति नवोढवधूवचसा युवा  
मुदम् अगाद् अधिकां सुअरताद् अपि  ॥ स्त्_१।३५च् ॥ (स्क्म् ५०१)  
  
सकम्पा चुम्बने वक्त्रं हरत्य् एषोपगूहिता  ।  
परावृत्य चिरं तल्प आस्ते रन्तुं च वाञ्छति  ॥ स्त्_१।३६ ॥  
  
अपहरति यदास्यं चुम्बने श्लिष्यमाणा  
वलति च शयनीये कम्पते च प्रकामम्  ।  
वदति च यद् अलक्ष्यं किञ्चिद् उक्तापि भूयो  
रमयति सुतरां तच्चित्तम् अन्तर् नवोढा  ॥ स्त्_१।३६अ ॥  
  
मुग्धाम् आवर्जयत्य् एष मृदूपायेन सान्त्वयन्  ।  
नातिभीतिकरैर् भावऐर् निबन्धैर् बालभीषकैः  ॥ स्त्_१।३७ ॥  
  
सरति सरस्तीराद् एषा भ्रमद्भ्रमरावली  
सुमुखि विमुखी पद्मे मन्ये तवास्यपिपासया  ।  
इति निगदिते किञ्चिद् भीत्या विवर्तितकन्धरा  
वदनकमले भर्त्रा बाला चिरं परिचुम्बिता  ॥ स्त्_१।३७अ ॥  
  
अन्यां निषेवमाणेऽपि यदि कुप्यति सा प्रिये  ।  
रोदित्य् अस्याग्रतः स्वल्पम् अनुनीता च तुष्यति  ॥ स्त्_१।३८ ॥  
  
मन्यौ कृते प्रथमम् एव विकारम् अन्यं  
नो जानती नववधू रुदती परं सा  ।  
धूर्तेन लोचनजलं परिमृज्य गाढं  
सञ्चुम्ब्य चाधरदले गमिता प्रसादम्  ॥ स्त्_१।३८अ ॥  
  
आरूढयौवना मध्या प्रादुभूतमनोभवा  ।  
प्रगल्भवचना किञ्चिद् विचित्रसुरता यथा  ॥ स्त्_१।३९ ॥  
  
तरत्तारं चक्षुः क्षपयति मुनीनाम् अपि दृशः  
कुचद्वन्द्वाक्रान्तं हृदयम् अहृदः कान्न कुरुते  ।  
गतिर् मन्दीभूता हरति गमनं मन्मथवता  
महो तन्व्यास् तुल्यं तरुणिमनि सर्वं विजयते  ॥ स्त्_१।३९अ ॥  
  
दृष्टिः स्निह्यति निर्भरं प्रियतमे वैदग्ध्यभाजो गिरः  
पाणिः कुन्तलमालिकाविरचने त्यक्तान्यकार्यग्रहः  ।  
वक्षः संव्रियते पुनः पुनर् इदं भारालसं गम्यते   
जाता सुभ्रु मनोरमा तव दशा कस्माद् अकस्माद् इयम्  ॥ स्त्_१।३९ब् ॥ (स्क्म् ५०२)  
  
सुभग कुरवकस् त्वं नो किम् आलिङ्गनोक्तिः  
किम् उ मुखमदिरेच्छुः केसरो नो हृदिस्थः  ।  
त्वयि नियतम् अशोके युज्यते पादघातः  
प्रियम् इति परिहासात् पेशलं काचिद् ऊचे  ॥ स्त्_१।३९च् ॥  
  
कान्ते तथा कथम् अपि प्रथितं मृगाक्ष्या  
चातुर्यम् उद्धतमनोभवया रतेषु  ।  
तत्कूजितान्य् अनुवदद्भिर् अनेकवारं  
शिष्यायितं गृहकपोतशतैर् यथास्याः  ॥ स्त्_१।३९द् ॥  
  
गाढं व्याप्रियते कान्तं  इबतीव रताव् इयम्  ।  
विशतीव तदङ्गेषु मुह्यतीव सुखे यथा  ॥ स्त्_१।४० ॥  
  
कृत्वानेकविधां रसेन सुरते केलिं कथञ्चिच् चिरा  
त्प्राप्तान्तः सुखमीलिताक्षियुगला स्विद्यत् कपोलस्थली  ।  
सुप्तेयं किल सुन्दरीति सुभगः स्वैरं तथैवास्वज  
द्गाढानङ्गविमर्दनिःसहवपुर्निद्रां सहैवागतः  ॥ स्त्_१।४०अ ॥  
  
सा धीरा वक्ति वक्रोक्त्या प्रियं कोपात् कृतागसम्  ।  
मध्या रोदित्य् उपालम्भैर् अधीरा परुषं यथा  ॥ स्त्_१।४१ ॥  
  
उपेत्य तां दृढपरिरम्भलालस  
श्चिराद् अभूः प्रमुपितचारुचन्दनः  ।  
धृताञ्जनः सपदि तदक्षिचुम्बना  
दिहैव ते प्रिय विदिता कृतार्थता  ॥ स्त्_१।४१अ ॥  
  
यत्रार्कायितम् इन्दुना सरसिजैर् अङ्गारपुञ्जायितं  
क्रुद्धायां मयि नाथ ते कदलिकाकाण्डैर् अलातायितम्  ।  
कालोऽन्यः खलु कोऽपि सोऽमृतमयो जातो विषात्माधुना  
धिक् त्वां धूर्त विनिर्यदश्रुर् अबला मोहं रुदन्ती गता  ॥ स्त्_१।४१ब् ॥  
  
सार्धं मनोरथशतैस् तव धूर्त कान्ता  
सैव स्थिता मनसि कृत्रिमभावरम्या  ।  
अस्माकम् अस्ति न हि कश्चिद् इहावकाशस्  
तस्मात् कृतं चरणपातविडम्बनाभिः  ॥ स्त्_१।४१च् ॥ (स्क्म् ५८७, प्व् २१८)  
  
लब्धायतिः प्रगल्भा स्यात् समस्तरतिकोविदा  ।  
आक्रान्तनायिका बाढं विराजद्विभ्रमा यथा  ॥ स्त्_१।४२ ॥  
  
सेयं परङ्गिनी मृणाललतिकाम् आदाय यस्याः प्रियो  
हारं मे कुरुते पयोधरतटे प्रत्यग्रतारारुचम्  ।  
बन्धूकं च तद् एतद् आलि विदलद् यत् तेन सीमन्तितं  
सर्वाशाविजिगीषुपुष्पधनुषो बाणश्रियं धास्यति  ॥ स्त्_१।४२अ ॥  
  
यत्र स्वेदलवैर् अलं व्लुलितैर् व्यालुप्यते चन्दनं  
स्वच्छन्दैर् मणितैश् च यत्र रणितं निह्नूयते नूपुरम्  ।  
यत्रायान्त्य् अचिरेण सर्वविषयाः कामं तदेकाग्रतां  
सख्यस् तत्सुरतं भणामि रतये शेषा तु लोकस्थितिः  ॥ स्त्_१।४२ब् ॥  
  
स्वामिन् भङ्गुरयालकं सतिलकं भालं विलासिन् कुरु  
प्राणेश त्रुटितं पयोधरतटे हारं पुनर् योजय  ।  
इत्य् उक्त्वा सुरतावसानसुखिता सम्पूर्णचद्न्रानना   
स्पृष्टा तेन तथेति जातपुलका प्राप्ता पुनर् मोहनम्  ॥ स्त्_१।४२च् ॥ (स्क्म् ६६२)  
  
मधुरवचनैः सभ्रूभङ्गैः कृताङ्गुलितर्जनै  
रलसवलितैर् अङ्गन्यासैर् महोत्सवबन्धुभिः  ।  
असकृद् असकृत् स्फारस्फारैर् अपाङ्गविलोकितै  
स्त्रिभुवनजये सा पञ्चेषोः करोति सहायताम्  ॥ स्त्_१।४२द् ॥ (स्क्म् ५०९)  
  
निराकुला रताव् एषा द्रवतीव प्रियाङ्गके  ।  
कोऽयं कास्मि रतं किं वा न वेत्ति च रसाद् यथा  ॥ स्त्_१।४३ ॥  
  
धन्यास् ताः सखि योषितः प्रियतमे सर्वाङ्गलग्नेऽपि याः  
प्रागल्भ्यं प्रथयन्ति मोहनविधाव् आलम्ब्य धैर्यं महत्  ।  
अस्माकं तु तदीयपाणिकमलेऽप्य् उन्मोचयत्य् अंशुकं  
कोऽयं का वयम् अत्र किं नु सुरतं नैव स्मृतिर् जायते  ॥ स्त्_१।४३अ ॥  
  
कृतदोषेऽपि साधीरा तस्मिन् नाद्रियते रुषा  ।  
आकारसंवृतिं चापि कृत्वोदास्ते रतौ यथा  ॥ स्त्_१।४४ ॥  
  
यद् वाचः प्रचुरोपचारचतुरा यत् सादरं दूरतः  
प्रत्युत्थानम् इदं स्वहस्तनिहितं यद्भिन्नम् अप्य् आसनम्  ।  
उत्पश्यामि यद् एवम् एव च मुहुर् दृष्टिं सखीसम्मुखीं  
तच् छङ्के तव पङ्कजाक्षि बलवान् कोऽप्य् अप्रसादो मयि  ॥ स्त्_१।४४अ ॥  
  
यत् पाणिर् न निवारितो निवसनग्रन्थिं सौमुद्ग्रन्थय  
न्भ्रूभेदो न कृतो मनाग् अपि मुहुर् यत्खण्ड्यमानेऽधरे  ।  
यन् निःशङ्कम् इवार्पितं वपुर् अहो पत्युः समालिङ्गने  
मानिन्या कथितोऽनुकूलविधिना तेनैव मन्युर् महान्  ॥ स्त्_१।४४ब् ॥  
  
मध्या प्रतिभिनत्त्य् एनं सोल्लुण्ठं साधुभाषितैः  ।  
अधीरा पुरुषैर् हन्ति सन्तर्ज्य दयितं यथा  ॥ स्त्_१।४५ ॥  
  
कृतं मिथ्याजल्पैर् विरम विदितं कामुक चिरात्  
प्रियां ताम् एवोच्चैर् अभिसर यदीयैर् नखपदैः  ।  
विलासैश् च प्राप्तं तव हृदि पदं रगबहुलैर्  
मया किं ते कृत्यं ध्रुवम् अकुटिलाचारपरया  ॥ स्त्_१।४५अ ॥  
  
सा बाढं भवतेक्षितेति निविडं संयम्य बाह्वोः स्रजा  
भूयो द्रक्ष्यसि तां शठेति दयितं सन्तर्ज्य सन्तर्ज्य च  ।  
आलीनां पुर एव निह्नुतिपरः कोपाद् रणन्नूपुरं  
मानिन्या चरणप्रहारविधिना प्रेयान् अशोकीकृतः  ॥ स्त्_१।४५ब् ॥  
  
एकाकारा मता मुग्धा पुनर्भूश् च यतोऽनयोः  ।  
अतिसूक्ष्मतया भेदः कविभिर् न प्रदर्शितः  ॥ स्त्_१।४६ ॥  
मध्या पुनः प्रगल्भा च द्विधा सा परिभिद्यते  ।  
एका ज्येष्ठा कनिष्ठान्या नायकप्रणयं प्रति  ॥ स्त्_१।४७ ॥  
उपरोधात् तथा स्नेहात् सानुरागोऽपि नायकः  ।  
चेष्टते तां प्रति प्रायः कलासु कुशलो यथा  ॥ स्त्_१।४८ ॥  
  
त्वदक्षिणी कुवलयबुद्धिर् अत्यली   
रुणध्म्य् अहं तद् इति निमीय लोचने  ।  
ततो भृशं पुलकितगण्डमण्डलां  
युवा परां निभृतम् अचुम्बद् अङ्गनाम्  ॥ स्त्_१।४८अ ॥  
  
सम्पत्तौ च विपत्तौ च मरणेऽपि न मुञ्चति  ।  
या स्वीया तां प्रति प्रेम जायते पुण्यकारिणः  ॥ स्त्_१।४९ ॥  
अन्यदीया द्विधा प्रोक्ता कन्योढा चेति ते प्रिये  
दर्शनाच् छ्रवणाद् वापि कामार्ते भवतो यथा  ॥ स्त्_१।५० ॥  
  
किम् अपि ललितैः स्निग्धैः किञ्चित् किम् अप्य् अतिकुञ्चितैः  
किम् अपि वलितैः कन्दर्पेषून् हसद्भिर् इवेक्षणैः  ।  
अभिमतमुखं वीक्षां चक्रे नवाङ्गनया तथा  
ललितकुशलोऽप्य् आलीलोको यथातिविसिस्मये  ॥ स्त्_१।५०अ ॥  
  
निशमय्य बहिर् मनोहरं स्वरम् ऐक्षिष्ट तथापरा या  ।  
तिलमात्रकम् अप्य् अभून् नहि श्रवेणेन्दीवरलोचनानन्तरम्  ॥ स्त्_१।५०ब् ॥  
  
कस्याश्चित् सुभग इति श्रुतश् चिरं यस् तं  
दृष्ट्वाधिगतरतेर् निर्मीलिताक्ष्याः  ।  
निस्पन्दं वपुर् अवलोक्य सौविदल्लाः  
सन्तेपुर् विधुरधियो निशान्तवध्वाः  ॥ स्त्_१।५०च् ॥  
  
कार्श्यजागरतापान्यः करोति श्रुतोऽप्य् अलम्  ।  
तम् एव दुर्लभं कान्तं चेतः कस्माद् दिदृक्षसे  ॥ स्त्_१।५०द् ॥  
  
साक्षाच् चित्रे तथा स्वप्ने तस्य स्याद् दर्शनं त्रिधा  ।  
देशे काले च भङ्ग्या च श्रवणं चास्य तद् यथा  ॥ स्त्_१।५१ ॥  
  
सत्यं सन्ति गृहे गृहे प्रियतमा येषां भुजालिङ्गन  
व्यापारोच्छलदच्छमोहनजला जायन्त एणीदृशः  ।  
प्रेयान् कोऽप्य् अपरोऽयम् अत्र सुकृती दृष्टेऽपि यस्मिन् वपुः  
स्वेदोज्जृम्भणकम्पसाध्वसमुखैः प्राप्नोति काञ्चिद् दृशाम्  ॥ स्त्_१।५१अ ॥  
  
चित्रं चित्रगतोऽप्य् एष ममालि मदनोपमः  ।  
समुन्मूल्य बलाल् लज्जाम् उत्कण्ठयति मानसम्  ॥ स्त्_१।५१ब् ॥ (स्क्म् ९४४)  
  
मुग्धा स्वप्नसमागते प्रियतमे तत्पाणिसंस्पर्शना  
द्रोमाञ्चार्चितया शरीरलतया संसूच्य कोपात् किल  ।  
मा मां वल्लभ संस्पृशेति सहसा शून्यं वदन्ती मुहुः  
सख्या नो हसिता सचिन्तम् असकृत् संशोचिता प्रत्युत  ॥ स्त्_१।५१च् ॥  
  
स्फारस्फुरत्प्रदीपं सौधं मधु सोत्पलं कलं गीतम्  ।  
प्रियसखि सकलम् इदं तव सफलं खलु यदि भवेत् सोऽत्र  ॥ स्त्_१।५१द् ॥  
  
विकसति कैरवनिकरे सरति च सरसीसमीरणो सुतनु  ।  
चम्बत्य् अम्बरम् इन्दौ तव तेन विना रतिः कीदृक्  ॥ स्त्_१।५१ए ॥  
  
अजननिर् अस्तु दृशोस् तव कुचयोर् अभवनिरलं भवतु  ।  
यदि दृश्यते न स युवा निर्भरम् आलिङ्ग्यते नो वा  ॥ स्त्_१।५१ड़् ॥  
  
द्रष्टुं वक्तुं च नो कन्या रक्ता शक्नोत्य् अमुं स्फुटम्  ।  
पश्यन्तम् अभिजल्पन्तं विविक्तेऽपि ह्रिया यथा  ॥ स्त्_१।५२ ॥  
  
कामं न पश्यति दिदृक्षत एव भूम्ना  
नोक्तापि जल्पति विवक्षति चादरेण  ।  
लज्जास्मरव्यतिकरेण मनोऽधिनाथे   
बाला रसान्तरम् इदं ललितं बिभर्ति  ॥ स्त्_१।५२अ ॥  
  
विज्ञातनायिकाचित्ता सखी वदति नायकम्  ।  
नायको वा सखीं तस्याः प्रेमाभिव्यक्तये यथा  ॥ स्त्_१।५३ ॥  
  
कण्टकिततनुशरीरा लज्जामुकुलायमाननयनेयम्  ।  
तव कुमुदिनीव वाञ्छति नृचन्द्र बाला करस्पृशम्  ॥ स्त्_१।५३अ ॥  
  
सन्तापयन्ति शिशिरांशुरुचो यद् एते  
सम्मोहयन्ति च विनिद्रसरोजवाताः  ।  
यत् खिद्यते तनुर् इयं च तद् एष दोषः  
सख्यास् तवैव सुतनु प्रचुरत्रपायाः  ॥ स्त्_१।५३ब् ॥  
  
अपश्यन्तं च सा कान्तं स्फारिताक्षी निरीक्ष्यते  ।  
दूराद् आलोकयत्य् एव सखीं स्वजनि निर्भरम्  ॥ स्त्_१।५४ ॥  
निर्निमित्तं हसन्ती च सखीं वदति किञ्चन  ।  
सव्याजं सुन्दरं किञ्चिद् गात्रम् आविष्करोति च  ॥ स्त्_१।५५ ॥  
सख्यादि स्थापितां मालां काञ्च्यादि रचयेत् पुनः  ।  
चेष्टां च कुरुते रम्याम् अङ्गभङ्गैः शुभैर् यथा  ॥ स्त्_१।५६ ॥  
  
अभिमुखगते यस्मिन्न् एव प्रिये बहुशो वद  
त्यवनतमुखं तूष्णीम् एव स्थितं मृगनेत्रया  ।  
अथ किल वलल्लीलालोकं स एष तथेक्षितः  
कथम् अपि यथा दृष्टा मन्ये कृतं श्रुतिलङ्घनम्  ॥ स्त्_१।५६अ ॥ (स्क्म् ९५७)  
  
तिर्यग्वर्तितगात्रयष्टिविषमोद्वृत्तस्तनास्फालन  
त्रुट्यन्मौक्तिकमालया सपुलकस्वेदोल्लसद्गण्डया  ।  
दूराद् एव विलोकयेत्य् अभिमते तद् वक्त्रदत्तेक्षणं  
दुर्वारस्मरया तया सहचरी गाढं समालिङ्गिता  ॥ स्त्_१।५६ब् ॥ (स्क्म् ९५६)  
  
अनिमित्तं यद् विहसति निष्कारणम् एव यत् सखीं वदति  ।  
दयितं विलोक्य तद् इयं शंसति तद् अधीनम् आत्मानम्  ॥ स्त्_१।५६च् ॥  
  
प्रादुष्यद्रुजमूलकान्तिललिताम् उद्यम्य दोर्वल्लरीं  
वल्गत्पीनपयोधरस्थललुलन्मुक्तावलीसुन्दरम्  ।  
अङ्गुल्या प्रचलत्कराग्रवलयस्वानोपहूतस्मरं  
तन्व्याः कुञ्चितलोचनं विजयते तत्कर्णकण्डूयनम्  ॥ स्त्_१।५६द् ॥  
  
स्रहोऽवतंसं रशनां च किञ्चित्  
प्रियं समालोक्य समासजन्ती  ।  
पुनस्तरां सा सुहृदो ददाति  
प्रत्यङ्गम् आवासम् इव स्मरस्य  ॥ स्त्_१।५७ ॥  
  
व्याजृम्भणोन्नमितदन्तमयूखजाल  
व्यालम्बिमौक्तिकगुणं रमणे मुदेव  ।  
ऊर्ध्वं मिलद्भुजलतावलयप्रपञ्च  
सत्तोरणं हृदि विशत्य् अपरा व्युदासे  ॥ स्त्_१।५७अ ॥ (स्क्म् ९५८)  
  
अन्योढापि करोत्य् एव सर्वम् उद्धतमन्मथा  ।  
दुरवस्था पुनः कान्तम् अभियुङ्क्ते स्वयं यथा  ॥ स्त्_१।५८ ॥  
  
उल्लङ्घ्याॡ सखीवचः समुचिताम् उत्सृज्य लज्जाम् अलं  
हित्वा भीतिभरं निरस्य च निजं सौभाग्यगर्वं मनाक्  ।  
आज्ञां केवलम् एव मन्मथगुरोर् आदाय नूनं मया  
त्वं निःशेषविलासिवर्गगणनाचूडामणे संश्रितः  ॥ स्त्_१।अ ॥  
  
चक्षुर् मीलति सानन्दं नितम्बः प्रस्रवत्य् अपि  ।  
वेपते च तनुस् तन्वी तस्यास् तद्दर्शने यथा  ॥ स्त्_१।५९ ॥  
  
मीलन् मन्थरचक्षुषा परिपतत् काञ्चीग्रहव्यग्रया  
गाडानन्ङ्गभरस्रवत्रवनया कम्पोपरुद्धाङ्गया  ।  
सर्वाङ्गं चटुकारकोऽप्य् अबलया सङ्केतके कौतुका  
दास्तां रन्तुम् अहो निरीक्षितुम् अपि प्रेयान् न सम्भावितः   ॥ स्त्_१।५९अ ॥  
  
नाभियुङ्क्ते स्वयं कन्त्या मुग्धत्वाद् दुःस्थितापि तम्  ।  
तदवस्थां तु कान्ताय तत्सखी कथयेद् यथा  ॥ स्त्_१।६० ॥  
  
निःश्वासेषु स्खलति कदलीबीजनं तापसम्प  
न्नेत्राम्भोभिश् छम् इति पतितैः सिच्यते च स्तनान्तः  ।  
तस्याः किञ्चित् सुभग तद् अभूत् तानवं त्वद्वियोगे  
येनाकस्माद् वलयपदवीम् अङ्गुलीयं प्रयाति  ॥ स्त्_१।६०अ ॥  
  
अनन्यशरणा स्वीया धनाहार्या पराङ्गना  ।  
अस्यास् तु केवलं प्रेम तेनैषा रागिणां मता  ॥ स्त्_१।६१ ॥  
सामान्या वनिता वेश्या सा द्रव्यं परम् इच्छति  ।  
निर्गुणेऽपि न विद्वेषो न रागोऽस्या गुणिन्य् अपि  ॥ स्त्_१।६२ ॥  
तत्स्वरूपम् इदं प्रोक्तं कैश्चिद् ब्रूमो वयं पुनः  ।  
वर्णयन्त्य् अनया युक्त्या तासाम् अप्य् अनुरागिताम्  ॥ स्त्_१।६३ ॥  
शृङ्गाराभास एतासु न शृङ्गारः कदाचन  ।  
तद्व्यापारोऽथवा तासां स्मरः किं भक्षितो बकैः  ॥ स्त्_१।६४ ॥   
तस्मात् तासाम् अपि क्वापि रागः स्यात् किं नु सर्वथा  ।  
धनार्थं कृत्रिमैर् भावैर् ग्राम्यं व्यामोहयन्ति ताः  ॥ स्त्_१।६५ ॥  
लिङ्गी प्रच्छन्नकामश् च नरम्मन्यश् च षण्डकः  ।  
सुखप्राप्तधनो मूर्खः पितृवित्तेन गर्वितः  ॥ स्त्_१।६६ ॥  
इत्य् आदीन् प्रथमं ग्राम्यान् ज्ञात्वाकृष्य च तद्धनम्  ।  
अपूर्वा इव मुञ्चन्ति तान् एतास् तापयन्ति च  ॥ स्त्_१।६७ ॥  
किन्तु तासां कलाकेलि- कुशलानां मनोरमम्  ।  
विस्मारितापरस्त्रीकं सुरतं जायते यथा  ॥ स्त्_१।६८ ॥  
  
गाढालिङ्गनपीडितस्तनतटं स्विद्यत्कपोलस्थलं  
सन्दष्टाधरमुक्तसीत्कृतम् अतिभ्राम्यद्भ्रुनृत्यत्करम्  ।  
चाटुप्रायवचोविचित्रभणितैर् यातै रुतैश् चाङ्कितं  
वेश्यानां धृतिधाम पुष्पधनुषः प्राप्नोति धन्यो रतम्  ॥ स्त्_१।६८अ ॥  
  
ईर्ष्या कुलस्त्रीषु न नायकस्य   
निःशङ्ककेलिर् न पराङ्गनासु  ।  
वेश्यासु चैतद् द्वितयं प्ररूढं  
सर्वस्वम् एतास् तद् अहो स्मरस्य  ॥ स्त्_१।६९ ॥ (स्क्म् ५५६)  
कुप्यत् पिनाकिनेत्राग्नि- ज्वालाभस्मीकृतः पुरा  ।  
उज्जीवति पुनः कामो मन्ये वेश्यावलोकितैः  ॥ स्त्_१।७० ॥ (स्क्म् ५५७)  
आनन्दयन्ति युक्त्या तां सेविता घ्नन्ति चान्यथा  ।  
दुर्विज्ञेयाः प्रकृत्यैव तस्माद् वेश्या विषोपमाः  ॥ स्त्_१।७१ ॥  
  
स्वाधीनपतिकोत्का च तथा वासकसज्जिका  ।  
सन्धिता विप्रलब्धा च खण्डिता चाभिसारिका  ॥ स्त्_१।७२ ॥  
प्रोषितप्रेयसी चैवं नायिकाः पूर्वसूचिताः  ।  
ता एवात्र भवन्त्य् अष्टाव् अवस्थाभिः पुनर् यथा  ॥ स्त्_१।७३ ॥  
यस्या रतिगुणाकृष्टः पतिः पार्श्वं न मुञ्चति  ।  
विचित्रविभ्रमासक्ता स्वाधीनपतिका यथा  ॥ स्त्_१।७४ ॥  
  
लिखति कुचयोः पत्रं कण्ठे नियोजयति स्रजं  
तिलकम् अलिके कुर्वन् गण्डाद् उदस्यति कुन्तलान्  ।  
इति चटुशतैर् वारं वारं वपुः परितः स्पृशन्  
विरहविधुरो नास्याः पार्श्वं विमुञ्चति वल्लभः  ॥ स्त्_१।७४अ ॥ (स्क्म् ६६१)  
  
उत्का भवति सा यस्याः सङ्केतं नागतः प्रियः  ।  
तस्यानागमने हेतुं चिन्तयन्त्य् आकुला यथा  ॥ स्त्_१।७५ ॥  
  
किं रुद्धः प्रियया कयाचिद् अथवा सख्या तयोद्वेजितः  
किं वा कारणगौरवं किम् अपि यन् नाद्यागतो वल्लभः  ।  
इत्य् आलोच्य मृगीदृशा करतले संस्थाप्य वक्त्राम्बुजं  
दीर्घे निःश्वसितं चिरं च रुदितं क्षिप्ताश् च पुष्पस्रजः  ॥ स्त्_१।७५अ ॥  
  
भवेद् वासकसज्जासौ सज्जिताङ्गरतालया  ।  
निशित्यागमनं भर्तुर् द्वारेक्षणपरा यथा  ॥ स्त्_१।७६ ॥  
  
दृष्ट्वा दर्पणमण्डले निजमुखं भूषां मनोहारिणीं  
दीपार्चिःकपिशं च मोहनगृहं त्रस्यात्कुरङ्गीदृशा  ।  
एवं नौ सुरतं भविष्यति चिराद् अद्येति सानन्दया  
मन्दं कान्तदिदृक्षयातिललितं द्वारे दृगारोपित्ं  ॥ स्त्_१।७६अ ॥ (स्क्म् ६५७)  
  
निरस्तो मन्युना कान्तो नमन्न् अपि यया पुनः  ।  
दुःस्थिता तं विना साति- सन्धिताभिमता यथा  ॥ स्त्_१।७७ ॥  
  
यत्पादप्रणतः प्रियः परुषया वाचा स निर्वारितो  
यत्सख्या न कृतं वचो जडतया यन्मन्युर् एको धृतः  ।  
पापस्यास्य फलं तद् एतद् अधुना यच् चन्दनेन्दुद्युति  
प्रालेयाम्बुसमीरपङ्कजविसैर् गात्रं मुहुर् दह्यते  ॥ स्त्_१।७७अ ॥ (स्क्म् ६७४)  
  
प्रेष्य दूतीं स्वयं दत्त्वा सङ्केतं नागतः प्रियः  ।  
यस्यास्तेन विना दुःस्था विप्रलब्धा तु सा यथा  ॥ स्त्_१।७८ ॥  
  
यत् सङ्केतगृहं प्रियेण कथितं सम्प्रेष्य दूतीं स्वयं  
तच् छून्यं सुचिरं निषेव्य सुदृशा पश्चाच् च भग्नाशया  ।  
स्थानोपासनसूचनाय विगलत्सान्द्राञ्जनैर् लोचनैर्  
भूमाव् अक्षरमालिकेव लिखिता दीर्घं रुदत्या शनैः  ॥ स्त्_१।७८अ ॥ (स्क्म् ६७०)  
  
कुतश्चिन् नागतो यस्या उचिते वासके प्रियः  ।  
तदनागम् असन्तप्ता खण्डिता सा मता यथा  ॥ स्त्_१।७९ ॥  
सोत्कण्ठं रुदितं सकम्पम् असकृद् यातं सबाष्पं चिरं  
चक्षुर् दिक्षु निवेशितं सकरुणं सख्या समं जल्पितम्  ।  
नागच्छत्य् उचितेऽपि वासकविधौ कान्ते समुद्विग्नया  
तत् तत् किञ्चिद् अनुष्ठितं मृगदृशा नो यत्र वाचां गतिः  ॥ स्त्_१।७९अ ॥ (स्क्म् ६६९)  
  
या निर्लज्जीकृता बाढं मदने मदनेन च  ।  
अभियाति प्रियं साभि- सारिकेति मता यथा  ॥ स्त्_१।८० ॥  
  
नो भीतं तडितो दृशा जलमुचा तद्दर्शनाकाङ्क्षया  
नो गर्जिर् गणिता भृशं श्रुतिमुखं तद्वाचि सञ्चिन्त्य च  ।  
धारापातसमुद्भवा न च मता पीडा तदालिङ्गनं  
वाञ्छन्त्या दयिताभिसारणविधौ तन्व्या परं तत्परम्  ॥ स्त्_१।८०अ ॥  
  
कुतश्चित् कारणाद्यस्याः पतिर् देशान्तरं गतः  ।  
दत्त्वावधिं भृशार्ता सा प्रोषितप्रेयसी यथा  ॥ स्त्_१।८१ ॥  
उत्क्षिप्यालकमालिकां विलुलिताम् आपाण्डुगण्डस्थला  
द्विश्लिष्यद्वलयप्रपातभयतः प्रोद्यम्य किञ्चित् करौ  ।  
द्वारस्तम्भनिषण्णगात्रलतिका केनापि पुण्यात्मना  
मार्गालोकनदत्तदृष्टिर् अबला तत्कालम् आलिङ्ग्यते  ॥ स्त्_१।८१अ ॥ (स्क्म् ७६३)  
  
निःश्वाससन्तापसखीवचोर्ति  
चिन्ताश्रुपातादियुताः सखेदाः  ।  
वाच्या प्रलब्धागतभर्तृकोत्का  
तिसन्धिताः खण्डितया सहात्र  ॥ स्त्_१।८२ ॥  
विचित्रमण्डना हृष्टा भवेत् स्वाधीनभर्तृका  ।  
तथा वासकसज्जापि सा किं त्व् आगन्तुकप्रिया  ॥ स्त्_१।८३ ॥  
कुलजान्याङ्गना वेश्या त्रिधा स्याद् अभिसारिका  ।  
यथैवोक्तास् तथैवान्याः स्वाधीनपतिकादयः  ॥ स्त्_१।८४ ॥  
कुलजा संवृता त्रस्ता सव्रीडा च द्रुतं व्रजेत्  ।  
नायकं परनारी च समन्ताद् अनवेक्षिता  ॥ स्त्_१।८५ ॥  
सखीयुक्ता मदाधिक्यात् स्फारिताक्षी न शङ्किता  ।  
सशब्दाभरणा कामं वेश्या सरति नायकम्  ॥ स्त्_१।८६ ॥  
त्रयोदशविधा स्वीया द्विविधा च पराङ्गना  ।  
एका वेश्या पुनश् चाष्टाव् अवस्थाभेदतोऽत्र ताः  ॥ स्त्_१।८७ ॥  
पुनश् च तास् त्रिधा सर्वा उत्तमा मध्यमाधमा  ।  
इत्थं शतत्रयं तासाम् अशीतिश् चतुरुत्तरा  ॥ स्त्_१।८८ ॥  
दोषानुरूपकोपा या- [अ]नुनीता च प्रसीदति  ।  
रज्यते च भृशं नाथे गुणहार्योत्तमेति सा  ॥ स्त्_१।८९ ॥  
  
कान्ते किं कुपितासि कः परजने प्राणेश कोपो भवेत्  
कोऽयं सुभ्रु परस् त्वम् एव दयिते दासोऽस्मि कस् ते परः  ।  
इत्य् उक्त्वा प्रणतः प्रियः क्षितितलाद् उत्थाप्य सानन्दया   
नेत्राम्भःकणिकाङ्किते स्तनतटे तन्व्या समारोपितः  ॥ स्त्_१।८९अ ॥  
  
दोषे स्वल्पेऽपि या कोपं धत्ते कष्टेन मुञ्चति  ।  
प्रयाति करुणाद् रागं मध्यमा सा मता यथा  ॥ स्त्_१।९० ॥  
  
विस्फारस्फुरिताधरापि विकसद्गण्डस्थलप्रस्खल  
द्घर्माम्भःकणिकापि भङ्गुरतरभ्रूभेदभूषाप्य् अलम्  ।  
पादान्तःप्रणते प्रिये प्रकटयत्य् अन्तः प्रसादं प्रिया  
केशारमन्रूपुण्डलीषु वलितानुन्मोचयन्ती शनैः  ॥ स्त्_१।९०अ ॥  
  
या कुप्यति विना दोषं स्निह्यत्य् अनुनयं विना  ।  
निर्हेतुकप्रवृत्तिश् च चलचित्तापि साधमा  ॥ स्त्_१।९१ ॥  
  
यत्राधःकृतकामकार्मुककथो भ्राम्यद्भुवोर् विभ्रमः  
सद्यः प्रोद्गतचन्द्रकान्तिजयिनी यस्मिन् कपोलच्छविः  ।  
यत्र स्वेदकणावलुप्तमहिमा हारोऽप्य् उरोजस्थले  
कोऽयं मानिनि मत्प्रणामविमुखः प्रत्यग्रमानग्रहः  ॥ स्त्_१।९१अ ॥  
  
जातिकालवयोवस्था- भावकन्दर्पनायकैः  ।  
इतरा पय् असङ्ख्याः स्युर् नोक्ता विस्तरभीतितः  ॥ स्त्_१।९२ ॥  
इत्य् आदि सकलं ज्ञात्वा स्वयं चालोक्य तद्विदाम्  ।  
कवीनां च विशेषोक्त्या ज्ञातव्याः सकला इमाः  ॥ स्त्_१।९३ ॥  
रोमाञ्चवेपथुस्तम्भ- स्वेदनेत्राम्बुविभ्रमाः  ।  
वाच्याः संयोगशृङ्गारे कविना नायिकाश्रिताः  ॥ स्त्_१।९४ ॥  
  
सम्बन्धिमित्रद्विजराजतीक्ष्ण  
वर्णाधिकानां प्रमदा न गम्याः  ।  
व्यङ्गास् तथा प्रव्रजिता विभिन्न  
मन्त्राश् च धर्मार्थमनोभवज्ञैः  ॥ स्त्_१।९५ ॥  
  
अनेन मार्गेण विशेषरम्यं  
सम्भोगशृङ्गारम् इमं वितन्वन्  ।  
भवेत् कविर् भावरसानुरक्तो  
विदग्धगोष्ठीवनितामनोज्ञैः  ॥ स्त्_१।९६ ॥  
  
इति श्रीरुद्रभट्टविरचिते शृङ्गारतिलकाभिधाने काव्यरसालङ्कारे   
सम्भोगशृङ्गारो नाम प्रथमः परिच्छेदः  ।  
  
(२)  
द्वितीयपरिच्छेदः  
  
विप्रलम्भाभिधानोऽयं शृङ्गारः स्याच् चतुर्विधः  ।  
पूर्वानुरागो मानाख्यः प्रवासः करुणात्मकः  ॥ स्त्_२।१ ॥  
दम्पत्योर् दर्शनाद् एव समुत्पन्नानुरागयोः  ।  
ज्ञेयः पूर्वानुरागोऽयम् अप्राप्तौ च दशा यथा  ॥ स्त्_२।२ ॥  
  
किं चन्दनैर् रचयसे नु मृणालशय्यां  
मा मा ममालि कुरु कोमलतालवृन्तम्  ।  
मुञ्चाग्रहं विकचपङ्कजयोजनेषु  
तत्सङ्गमः परम् अपाकुरुते स्मराग्निम्  ॥ स्त्_२।२अ ॥  
  
यत् सारैर् इव पङ्कजस्य घटितं यच् चन्द्रगर्भाद् इव  
प्रोत्कीर्णं यद् अनङ्गसायकशिखाभासेव संवर्धितम्  ।  
यत् संसिच्य सुधारसैर् इव रतेर् आस्थानभूमीकृतं  
तद् भूयोऽपि कदा सरोरुहदृशः पश्यामि तस्या मुखम्  ॥ स्त्_२।२ब् ॥  
  
मृणालकदलीचन्द्र- चन्दनाम्बुरुहादिकम्  ।  
तत्रानयोः स्मरातङ्क- शान्तये नैव सेवितम्  ॥ स्त्_२।३ ॥  
आलोकालापसंरूढ- रागाकुलितचेतसोः  ।  
तयोर् भवेद् असम्प्राप्तौ दशावस्थः स्मरो यथा  ॥ स्त्_२।४ ॥  
अभिलाषोऽथ चिन्ता स्यात् स्मृतिश् च गुणकीर्तनम्  ।  
उद्वेगोऽथ प्रलापः स्याद् उन्मादो व्याधिर् एव च  ॥ स्त्_२।५ ॥  
जडता मरणं चैव दशमं जायते ध्रुवम्  ।  
असम्प्राप्तौ भवन्त्य् एतास् तयोर् दश दशा यथा  ॥ स्त्_२।६ ॥  
व्यवसायो भवेद् यत्र बाढं तत्सङ्गमाशया  ।  
सङ्कल्पाकुलचित्तत्वात् सोऽभिलाषः स्मृतो यथा  ॥ स्त्_२।७ ॥  
  
प्रविशति यथा गेहेऽकस्माद् बहिश् च विचेष्टते  
वदति च यथा सख्या सार्धं सहासम् इहोत्सुका  ।  
दयितवदनालोके मन्दं यथा च चलत्य् असौ  
मृगदृशि तथैतस्यां मन्ये स्मरेण कृतं पदम्  ॥ स्त्_२।७ब् ॥ (स्क्म् ९५९)  
  
कथं स वल्लभः प्राप्यः किं कुर्याम् अस्य सिद्धये  ।  
कथं भवेद् असौ वश्य इति चिन्ता मता यथा  ॥ स्त्_२।८ ॥  
  
सत्यं दुर्लभ एष वल्लभतमो रागो ममास्मिन् पुनः   
कोऽप्य् अन्योऽस्ति गुरुर् न चातिनिपुणाः सख्योऽस्य सम्बोधने  ।  
सञ्चिन्त्येति मृगीदृशा प्रियतमे दृष्टे श्लथां मेखलां  
बध्नन्त्या न गतं स्थितं न च गलद्वासो न वा संवृतम्  ॥ स्त्_२।८अ ॥  
  
द्वेषो यत्रान्यकार्येषु तदेकाग्रं च मानसम्  ।  
श्वासैर् मनोरथैश् चापि चेष्टास् ताः स्मरणं यथा  ॥ स्त्_२।९ ॥  
  
इन्दुं निन्दति पद्मकन्दलदलैस् तल्पं न वा मन्यते   
कर्पूरं किरति प्रयाति न रतिं प्रालेयधारागृहे  ।  
श्वासैः केवलम् एव खेदिततनुर् ध्यायत्य् असौ बालिका   
यत् तत् कोऽपि युवा ध्रुवं स्मरसुहृच्चेतस्य् अमुषाः स्थितः  ॥ स्त्_२।९अ ॥  
  
सौन्दर्यहसितालापैर् नास्त्य् अन्यस् तत्समो युवा  ।  
इति वाणी भवेद् यत्र तद् इत्थं गुणकीर्तनम्  ॥ स्त्_२।१० ॥  
  
तद्वक्त्रं हसितेन्दुमण्डलम् इति स्फारं तदालोकितं  
सा वाणी जितकामकार्मुकरवा सौन्दर्यम् एतस्य तत्  ।  
इत्थं सन्ततम् आलि वल्लभतमध्यानप्रसक्तात्मनश्  
चेतश् चुम्बितकालकूटम् इव मे कस्माद् इदं मुह्यति  ॥ स्त्_२।१०अ ॥  
  
यस्मिन् रम्यम् अरम्यं वा न च हर्षाय जायते  ।  
प्रद्वेषः प्राणितव्येऽपि स उद्वेगः स्मृतो यथा  ॥ स्त्_२।११ ॥  
  
अग्न्याकारं कलयसि पुरश् चक्रवाकीव चन्द्रं  
बद्धोत्कम्पं शिशिरमरुता दह्यसे पद्मिनीव  ।  
प्राणान् धत्से कथम् अपि बलाद् गच्छतः शल्यतुल्यां  
स्तत् केनासौ सुतनु जन्तिओ मान्मथस् ते विकारः  ॥ स्त्_२।११अ ॥  (स्क्म् ९७२)  
  
बम्भ्रमीति मनो यस्मिन् रत्यौत्सुक्याद् इतस् ततः  ।  
वाचः प्रियाश्रिता एव स प्रलापः स्मृतो यथा  ॥ स्त्_२।१२ ॥  
  
इत्थं तेन निरीक्षितं न च मयाप्य् एवं समालोकितस्   
तेनोक्तं सुभगेन तत्र न मया दत्तं वचो मन्दया  ।  
तत् सत्यं कथयालि किं स सुभगः कुप्येन् न मह्यं गत  
इत्य् उक्त्वा सुदृशा कयापि वलितग्रीवं दृशौ स्फारिते  ॥ स्त्_२।१२अ ॥  
  
श्वासप्ररोदनोत्कम्प- वसुधोल्लेखनैर् अपि  ।  
व्यापारो जायते यत्र स उन्मादः स्मृतो यथा  ॥ स्त्_२।१३ ॥  
  
देवीवानिमिषेक्षणा विलिखति क्षोणीं श्वसित्य् उच्चकैः  
किञ्चिद् ध्यायति निश्चला च बलवद् रोमाञ्चिता कम्पते  ।  
रोदित्य् अङ्गगतां विलोक्य सुचिरं वीणाम् अपि व्यापृता  
स्वल्पैर् एव दिनैर् इयं वरतनुः केनापि संशिक्षिता  ॥ स्त्_२।१३अ ॥  
  
सन्तापवेदनाप्रायो दीर्घश्वाससमाकुलः  ।  
तनूकृततनुर् व्याधिर् अष्टमोऽयं स्मृतो यथा  ॥ स्त्_२।१४ ॥  
  
तापः शोषितचन्दनोदकरसः श्वासा विकीर्णोत्पलाः   
कर्पूराभिभवप्रचण्डपटिमा गण्डस्थले पाण्डिमा  ।  
म्लायद्बालमृणालनालललिता प्राप्ता तनुस् तानवं  
तन्वङ्ग्याः कथितः स्मरेण गुरुणा कोऽप्य् एष कष्टक्रमः  ॥ स्त्_२।१४अ ॥  
  
अकाण्डे यत्र हुङ्कारो दृष्टिः स्तब्धा गता स्मृतिः  ।  
श्वासाः समधिकाः कार्श्यं जडतेयं मता यथा  ॥ स्त्_२।१५ ॥  
  
दृष्टिर् निश्चलतारकाधरदलं श्वासैः कृतं धूषरं  
प्राप्तं वासरचन्द्रबिम्बपदवीं वक्त्रं विनष्टा स्मृतिः  ।  
हुङ्कारः परम् एक एव वचनस्थाने स्थितः साम्प्रतं  
मन्येऽस्याः कुसुमायुधः सशिबिरः प्रत्यङ्गम् आवासितः  ॥ स्त्_२।१५अ ॥  
  
उपायैर् विविधैर् नार्या यदि न स्यात् समागमः  ।  
कन्दर्पशरभिन्नाया मरणं जायते ततः  ॥ स्त्_२।१६ ॥  
पुंसोऽपि हि भवन्त्य् एता दशावस्था मनोभवात्  ।  
मरणं किं त्व् असौन्दर्यात् तयोः कैश्चिन् न बध्यते  ॥ स्त्_२।१७ ॥  
अन्ये तद् अपि बध्नन्ति प्रत्युज्जीवनकाङ्क्षया  ।  
वृत्तानुवादे तच्छस्तम् उत्पाद्ये प्रायशो नहि  ॥ स्त्_२।१८ ॥  
एकस्मिंस् तु मृतेऽप्य् अन्यो यदि जीवेत् कथञ्चन  ।  
का स्नेहगणना तत्र म्रियते चेन् न सङ्गमः  ॥ स्त्_२।१९ ॥  
पूर्वं नारी भवेद् रक्ता पुमान् पश्चात् तद् इङ्गितैः  ।  
ततः सम्भोगलीलेति स्वभावसुभगा स्थितिः  ॥ स्त्_२।२० ॥  
अन्यथापि न दोषः स्याद् यदि प्रेम समं द्वयोः  ।  
रक्तापरक्ता वृत्तिश् चेच् छृङ्गाराभास एव सः  ॥ स्त्_२।२१ ॥  
अयं च प्रायशस् तज्ज्ञैर् इत्थं हास्येषु बध्यते  ।  
निर्द्रव्येण मया सार्धं वेश्ये मानय यौवनम्  ॥ स्त्_२।२२ ॥  
अनुरक्तो भवेद् यस्यां नायकस् तत्सखीजनम्  ।  
साम्ना मानेन दानेन बाढम् आवर्जयत्य् असौ  ॥ स्त्_२।२३ ॥  
तस्याग्रे तत्कथां कुर्वन् स्वाभिप्रायं प्रकाशयेत्  ।  
तदभावे प्रयुञ्जीत काश्चित् प्रव्रजितादिकाः  ॥ स्त्_२।२४ ॥  
तद्द्वारेण समाख्यात- स्वभावो ज्ञाततन्मनाः  ।  
उपचारैः परैर् लेखैः साधयेत् ताम् अतन्द्रितः  ॥ स्त्_२।२५ ॥  
ततो दृष्ट्वा विविक्ते ताम् इन्द्रजालकलादिभिः  ।  
प्रयोगैर् ललितैः स्वैरं विस्मयं परमं नयेत्  ॥ स्त्_२।२६ ॥  
  
धात्रीसखीवेश्मनि रात्रिचारे  
महोत्सवे तीव्रतमे भये च  ।  
निमन्त्रेण व्याधिमिषेण शून्ये   
गेहे तयोर् नूतनसङ्गमः स्यात्  ॥ स्त्_२।२७ ॥  
  
यदा रागो गुरुः सा च लभ्यते नैव याचिता  ।  
क्षीणोपायस् तदा कन्यां नायकः साधयेद् इति  ॥ स्त्_२।२८ ॥  
परस्त्रीगमनोपायः कविभिर् नोपदिश्यते  ।  
सुन्दरं किन्तु काव्याङ्गम् एतत् तेन निदर्श्यते  ॥ स्त्_२।२९ ॥  
वामता दुर्लभत्वं च स्त्रीणां या च निवारणा  ।  
तद् एव पञ्चबाणस्य मन्ये परमम् आयुधम्  ॥ स्त्_२।३० ॥  
बहुमानाद् भयाद् वापि नृणाम् अन्यत्र योषिति  ।  
प्रच्छन्नकामितं रम्यं सताम् अपि भवेद् यथा  ॥ स्त्_२।३१ ॥  
  
जीर्णं तार्णकुटीरकं निवसनं तल्पीकृतं स्थण्डिले  
नीरन्ध्रं तिमिरं किरन्ति सलिलं गर्जन्त एते घनाः  ।  
गच्छामीति वदत्य् असाव् अपि मुहुः शङ्काकुला केवलं  
चेतश् चित्रम् अहो तथापि रमते सङ्केतके कामिनाम्  ॥ स्त्_२।३१अ ॥  
  
स मानो नायिका यस्मिन्न् ईर्ष्यया नायकं प्रति  ।  
धत्ते विकारम् अन्यस्त्री- सङ्गदोषवशाद् यथा  ॥ स्त्_२।३२ ॥  
  
किञ्चिद् बाष्पजलावलेपललिते नेत्रे समाकुञ्चिते  
रागो विस्फुरणानुबन्धरुचिरः सन्दर्शितो गण्डयोः  ।  
कम्पश् चाधरपल्लवे विरचितः कामं कुरङ्गीदृशा  
नो जाने किम् अयं प्रिये प्रकटितः कोपोऽभिलाषोऽथवा  ॥ स्त्_२।३२अ ॥  
  
स प्रायशो भवेद् त्रेधा कामिनीनां प्रियं प्रति  ।  
अवेक्ष्य दोषम् एतस्य गरीयान् मध्यमो लघुः  ॥ स्त्_२।३३ ॥  
पर्तिनार्यां गते कान्ते स्वयं दृष्टे नखाङ्किते  ।  
तद्वासोदर्शने गोत्र- स्खलिते च गुरुर् यथा  ॥ स्त्_२।३४ ॥  
  
बिम्बोष्ठः स्फुरति प्रयाति पटुतां गण्डस्थले शोणिमा  
यातस् तिर्यग् अमू दृशौ च बलवद् भ्रूयुग्मअम् उद्भ्राम्यति  ।  
इत्थं चण्डि तथा तवैष रुचिरः कोपक्रमो जृम्भते  
जातोऽयं प्रणतीर् अपास्य सुतराम् एतद्दिदृक्षुर् यथा  ॥ स्त्_२।३४अ ॥  
  
दृष्टे प्रियतमे रागाद् अन्यया सह जल्पति  ।  
सख्याख्यातेऽथवा दोषे मानोऽयं मध्यमो यथा  ॥ स्त्_२।३५ ॥  
  
वाचो वाग्मिनि किं तवाद्य परुषाः सुभ्रु भ्रुवोर् विभ्रमै  
र्विश्रान्तं कुत एव लोलनयने किं लोहिते लोचने  ।  
स्वेदः किं नु घनस्तनि स्तनतटे मुक्ताफलानां तुलां  
धत्ते मुञ्च रुषं ममात्र दयिते लेशोऽपि नास्त्य् आगसः  ॥ स्त्_२।३५अ ॥ (स्क्म् ८८७)  
  
सविलासं स्फुरच्चक्षुः वीक्षमाणे परां प्रिये  ।  
किञ्चिद् अन्यमनस्केन जायते स लघुर् यथा  ॥ स्त्_२।३६ ॥  
  
माम् एव ताडय नितम्बिनि यद्य् अकस्मात्  
कोपो भवेत् तव मुखं तु निजं किम् एतत्  ।  
आनीयते शशधरानुकृतिं कपोल  
पालीप्लुतेन घनकज्जलनेत्रवारा  ॥ स्त्_२।३६अ ॥  
  
देशकालबलात् कोपः प्रायशः सर्वयोषिताम्  ।  
जायते सुखसाध्योऽयं कृच्छ्रसाध्यश् च कामिभिः  ॥ स्त्_२।३७ ॥  
  
प्रज्वलितोज्ज्वलदीपं रतिगृहम् इन्दूज्ज्वलं च सौधतलम्  ।  
मधुविधुरीकृतमधुकरमधुरध्वनिबोधितं च कमलवनम्  ॥ स्त्_२।३८ ॥@  
  
इत्यादिषु प्रदेशेषु मानिनीनामसंशयम्  ।  
मन्युर् गुरुतरो ऽप्य् आशु सुखसाध्यो भवेद् यथा  ॥ स्त्_२।३९ ॥  
  
मधुसमयशशधरोदयकन्दर्पमदाधिकेषु कालेषु  ।  
मानो मनस्विनीनाम् अतिसुखसाध्यो भवेद् भूम्ना  ॥ स्त्_२।४० ॥@  
  
दूतीजनस्य परतो लघुर् अपि दोषो गुरूयते प्रायः  ।  
अभिनवदोषावसारे तथैव वनिताजनस्य यथा  ॥ स्त्_२।४१ ॥  
  
साम दानं च भेदः स्याद् उपेक्षा प्रणतिस् तथा  ।  
तथा प्रसङ्गविध्वंसो दण्डः शृङ्गारहानये  ॥ स्त्_२।४२ ॥  
  
तस्याः प्रसादने सद्भिर् उपायाः षट् प्रकीर्तिताः  ।  
सुन्दरास् ते निदर्श्यन्ते सहोदाहृतिभिर् यथा  ॥ स्त्_२।४३ ॥  
  
अविनीतो ऽपि पाल्यो ऽहं त्वया सुभ्रु क्षमाभृता  ।  
इति वाणी भवेद् यत्र तत्सामेति निगद्यते  ॥ स्त्_२।४४ ॥  
  
अलङ्कारादिकं दद्यान् नायको यत्र तुष्टये  ।  
उद्दिश्य कारणं किञ्चिद् दानं लुब्धासु तद् यथा  ॥ स्त्_२।४५ ॥  
  
यस्मिन् परिजनं तस्याः समावर्ज्य प्रसादतः  ।  
तेनैव लभते कान्तां कान्ताभेदः स उच्यते  ॥ स्त्_२।४६ ॥  
  
प्रसादनविधिं त्यक्त्वा वाक्यैर् अन्यार्थसूचकैः  ।  
यस्मिन् प्रसाद्यते योषिद् उपेक्षा सा मता यथा  ॥ स्त्_२।४७ ॥  
  
एतत् किं ननु कर्णभूषणमयं हारः सुकाञ्ची नवा  
बद्धा काचिद् इयं त्वयाद्य तिलकः श्लाघ्यः प्रिये कल्पितः  ।  
प्रत्यङ्गं स्पृशतेति तत्क्षणभवद्रोमाञ्चमालाञ्चिता  
तन्वी मानम् उपेक्षयैव शनकैर् धूर्तेन सम्मोचिता  ॥ स्त्_२।४७अ ॥  
  
केवलं दैन्यम् आलम्ब्य पादपातान्नतिर् मता  ।  
अभीष्टा सा भृशं स्त्रीणां ललिता च भवेद् यथा  ॥ स्त्_२।४८ ॥  
  
अकस्माज् जायते यत्र भयहर्षादिभावना  ।  
सोऽयं प्रसङ्गविध्वंसः कोपभ्रंशात्मको यथा  ॥ स्त्_२।४९ ॥  
  
कथं ममोरसि कृतपक्षनिःस्वनः  
शिलीमुखोऽपतद् इति जल्पति प्रिये  ।  
निवृत्य किं किम् इदम् इति ब्रुवाणया   
ससाध्वसं कुपितम् अलोकि कान्तया  ॥ स्त्_२।४९अ ॥  
  
यथोत्तरं वलीयांस इत्य् उपायाः प्रसादने  ।  
आद्यास् त्रयो घनं कार्या विदग्धैः पश्चिमाः क्वचित्  ॥ स्त्_२।५० ॥  
नातिखेदयितव्योऽयं प्रियः प्रमदया क्वचित्  ।  
मानश् च विरलः कार्यः प्रणामोत्सवसिद्धये  ॥ स्त्_२।५१ ॥  
इत्य् उपायान् प्रयुञ्जीत नायिकापि प्रियं प्रति  ।  
कुलजा नेर्ष्यते किं तु तत्रान्यत्कारणं भवेत्  ॥ स्त्_२।५२ ॥  
स्नेहं विना भयं न स्यान् नेर्ष्या च प्रणयं विना  ।  
तस्मान् मानप्रकारोऽयं द्वयोः प्रेमप्रकाशकः  ॥ स्त्_२।५३ ॥  
प्रियसुभगदयितवल्लभनाथस्वामीशकान्तचन्द्रमुखाः  ।  
दयित मनोरम रमणीजीवित इत्य् आदि नाम स्यात्  ॥ स्त्_२।५४ ॥  
प्रीतौ भर्तरि सुदृशाम् अप्रीतौ पुनर् अमूनि शठधृष्टौ  ।  
निर्लज्जदुराचारौ निष्ठुरदुःशीलवानादि  ॥ स्त्_२।५५ ॥  
गर्वाद् व्यसनत्यागाद् विप्रियकरणाच् च निष्ठुरालापात्  ।  
लोभाद् अतिप्रवासात् स्त्रीणां द्वेष्यः प्रियो भवति  ॥ स्त्_२।५६ ॥  
परदेशं व्रजेद् यस्मिन् कुतश्चित् कारणात् प्रियः  ।  
स प्रवास इति ख्यातः कष्टावस्थो द्वयोर् अपि  ॥ स्त्_२।५७ ॥  
  
दृष्टं केतकधूलिधूसरम् इदं व्योम क्रमाद् वीक्षिताः  
कच्चान्ताश् च शिलीन्ध्रकन्दलभृतः सोढाः कदम्बानिलाः  ।  
सख्यः संवृणुताश्रु मुञ्चत भयं कस्मान् मुदेवाकुला  
एतान् अप्य् अधुनास्मि वज्रघटिता नूनं सहिष्ये धनान्  ॥ स्त्_२।५७अ ॥ (स्क्म् ७४९)  
  
कामं कर्णकटुः कुतोऽतिमधुरः केकारवः केकिनां  
मेघाश् चामृतधारिणोऽपि विहिताः प्रायो विषस्यन्दिनः  ।  
उन्मीलन्नवकन्दलावलिर् असौ सह्याप्य् असह्यायते  
तत् किं यद् विपरीतम् अत्र न कृतं तस्या वियोगेन मे  ॥ स्त्_२।५७ब् ॥  
  
कार्श्यजागरमालिन्य- चिन्ताद्यं यत्र जायते  ।  
अवस्था विविधाः स्त्रीणां मृत्युश् चेद् अवधेः परः  ॥ स्त्_२।५८ ॥  
  
अद्यैव यत् प्रतिपदुद्गतचन्द्रलेखा  
सख्यं त्वया वपुर् इदं गमितं वराक्याः  ।  
कृष्णे गते कुसुमसायक तत् प्रभाते  
बाणावलिं कथय कुत्र विमोक्ष्यसि त्वम्  ॥ स्त्_२।५८अ ॥   
  
निःश्वासैः सह साम्प्रतं सखि गता वृद्धिं ध्रुवं रात्रयः   
सार्धं लोचनवारिणा विगलितं यत् प्राक्तनं मे सुखम्  ।  
प्राणाशा तनुताम् उपैति च मुहुर् नूनं तनुस्पर्धया   
कन्दर्पः परम् एक एव विजयी यातेऽपि कान्ते स्थितः  ॥ स्त्_२।५८ब् ॥  
  
नीरागोऽधरपल्लवोऽतिमलिना वेणी दृशौ नाञ्जिते  
म्लायद्बालमृणालिकाधवलताम् आलम्बतेऽङ्गच्छविः  ।  
इत्थं सुभ्रु विसंस्थुलापि विरहव्यापाद् विमर्दाद् इयं  
सख्येव स्थिरशोभया दृढतरं प्रत्यङ्गम् आलिङ्गिता  ॥ स्त्_२।५८च् ॥  
  
किं तत्र नास्ति रजनी किं वा चन्द्रो न सुष्ठुरुचिः  ।  
येन सखि वल्लभाम् अपि न स्मरति स मां विदेशरुचिः  ॥ स्त्_२।५८द् ॥  
  
प्रसर शिशिरामोदं कौन्दं समीर समीरय  
प्रकटय शशिन्न् आशाः कामं मनोज समुल्लस  ।  
अवधिदिवसः पूर्णः सख्यो विमुञ्चत तत्कथां   
हृदयम् अधुना किञ्चित् कर्तुं ममान्यद् इहेच्छति  ॥ स्त्_२।५८ए ॥ (स्क्म् ७५०)  
  
इत्य् आदिविरहावस्थाः पुंसोऽपि हि भवन्ति ताः  ।  
कन्दर्पशरपाताद्या मा भूवन् वैरिणाम् अपि  ॥ स्त्_२।५९ ॥  
यत्रैकस्मिन् विपन्नेऽन्यो मृतकल्पोऽपि तद्गतम्  ।  
नायकः प्रलपेत् प्रेम्णा करुणोऽअसौ स्मृतो यथा  ॥ स्त्_२।६० ॥  
  
दग्धा स्निग्धवधूविलासकदली वीणा समुन्मूलिता  
पीता पञ्चमकाकलीकवलिता शीतद्यूतेः कौमुदी  ।  
प्लुष्टाः स्पष्ट्मनेकरत्ननिवहा नालं रतेः केवलं  
कन्दर्पं हरता हरेण भुवनं निःसारम् एतत् कृतम्  ॥ स्त्_२।६०अ ॥ (स्क्म् ९७७)  
  
वक्त्रं चन्द्रमसा दृशौ मृगगणैः केशाः कलापिव्रजैर्  
मातङ्गैः स्तनमण्डलं भुजयुगोल्लासो मृणालैर् अपि  ।  
सौगन्ध्यं मलयानिलेन बलिना तन्वी विभज्येति सा  
सर्वैर् निष्करुणैर् हृता ध्रुवम् अहो दैवेन किञ्चिन् न मे  ॥ स्त्_२।६०ब् ॥  
  
इयतीं सुभगावस्थां गतोऽसि यस्याः कृते स्मरातङ्कात्  ।  
मूर्च्छां हरामि सा तव गतपुण्या नयनसलिलेन  ॥ स्त्_२।६०च् ॥  
  
पाशो विपाशित उपाहित एष सान्द्रः  
कर्पूररेणुर् उपगूढम् उरो नताङ्गि  ।  
पापेन येन गमितेति दशाम् अमुष्मिन्  
मूर्छाविरामललितं मयि धेहि चक्षुः  ॥ स्त्_२।६०द् ॥  
  
ग्लानो मुक्ताश्रुर् उद्विग्नः स्रस्ताङ्गो मुक्तचेतनः  ।  
सचिन्तो दैन्यभाग् अस्मिन्न् एवं प्रायो जनो भवेत्  ॥ स्त्_२।६१ ॥  
केषाञ्चित् करुणभ्रान्तिः कारुण्याद् अत्र जायते  ।  
एतस्य मिथुनावस्थां विस्मृत्य रतिमूलजाम्  ॥ स्त्_२।६२ ॥  
स्त्रीपुंसयोर् भवेद् एष सापेक्षः सङ्गमे पुनः  ।  
शृङ्गारवचनप्रायः करुणः स्यात् स चान्यथा  ॥ स्त्_२।६३ ॥  
तस्माच् छृङ्गार एवायं करुणेनानुमोदितः  ।  
सौन्दर्यं सुतरां धत्ते निबद्धो विरलं बुधैः  ॥ स्त्_२।६४ ॥  
कारुर् दासी नटी धात्री प्रातिवेश्या च शिल्पिनी  ।  
बाला प्रव्रजिता चेति स्त्रीनां ज्ञेयः सखीजनः  ॥ स्त्_२।६५ ॥  
कलाकौशलम् उत्साहो भक्तिश् चित्तज्ञता स्मृतिः  ।  
माधुर्यं नर्मविज्ञानं वाग्मिता चेति तद्गुणाः  ॥ स्त्_२।६६ ॥  
विनोदो मण्डनं शिक्षो- [उ]पालम्भोऽथ प्रसादनम्  ।  
सङ्गमो विरहाश्वासः सखीकर्मेति तद् यथा  ॥ स्त्_२।६७ ॥  
  
मया कोऽयं मुग्धे कथय लिखितः सत्वरसखी  
वचः श्रुत्वेत्य् उच्चैर् विनिहितदृशा चित्रफलके  ।  
न वक्तुं तन्वङ्ग्या शकितम् अथ चोद्दामविदलत्  
कदम्बाकारेण प्रिय इति समाख्यायि वपुषा  ॥ स्त्_२।६७अ ॥  
  
प्रत्यङ्गं प्रति कर्म नर्मपरया कृत्वाधिरूढं स्मरा  
दौत्सुक्यं प्रविलोक्य मोहनविधौ चातुर्यम् आलोक्य च  ।  
सद्यो यावकमण्डनं न रचितं पादे कुरङ्गीदृशा  
स्मेरान्ता विशदच्छदे च शयने दृष्टिः समारोपिता  ॥ स्त्_२।६७ब् ॥ (स्क्म् १०९२)  
  
नीरन्ध्रं परिरभ्यते प्रियतमो भूयस्तरां चुम्ब्यते  
तद् बाढं क्रियते यद् अस्य रुचितं चाटूच्चकैस् तन्यते  ।  
सख्या मुग्धवधूर् इयं रतिविधौ यत्नेन संशिक्षिता   
न्रिभ्रान्तं गुरुणा पुनः शतगुणं पुष्पेषुणा कारिता  ॥ स्त्_२।६७च् ॥  
  
सुभग भगवता हृद्ये तस्या ज्वलत्स्मरपावकेऽप्य्  
अभिनिवेशता प्रेमाधिक्यं चिरात् प्रकटीकृतम्  ।  
तव तु हृदये शीतेऽप्य् एवं सदैव सुखाप्तये   
मम सहचरी सा निःस्नेहा मनाग् अपि न स्थिता  ॥ स्त्_२।६७द् ॥   
  
कोऽयं विमुञ्च कुरु नाथ वचो मदीयम्  
आश्वासय स्मरकृशानुकृशां कृशाङ्गीम्  ।  
एकाकिनी कठिनतारकराजकान्त्या  
पञ्चत्वम् आशु ननु यास्यति सा वराकी  ॥ स्त्_२।६७ए ॥  
  
अमुं दधेऽंशुकम् अहम् अत्र पादपे  
युवाम् अलं निभृतम् इहैव तिष्ठताम्  ।  
रहःस्थयोर् इदम् अभिधाय कामिनोः   
स्वयं ययौ निपुणसखी लतान्तरम्  ॥ स्त्_२।६७ड़् ॥  
  
स्फुरति यद् इदम् उच्चैर् लोचनं तन्वि वामं  
स्तनतटम् अपि धत्ते चारुरोमाञ्चमालाम्  ।  
कलयति च यदन्तःकम्पतामूरुकाण्डं  
ननु वदति तद् अद्य प्रेयसा सङ्गमं ते  ॥ स्त्_२।६७ग् ॥  
  
इत्य् आदि विविधं सख्यो व्यापारं कुर्वते सदा  ।  
योषितां मन्त्रसर्वस्व- निधानकलशोपमाः  ॥ स्त्_२।६८ ॥  
इत्थं विरचनीयोऽयं शृङ्गारः कविभिः सदा  ।  
अनेन रहितं काव्यं प्रायो नीरसम् उच्यते  ॥ स्त्_२।६९ ॥  
इत्थं विचार्य प्रचुरप्रयोगा  
न्योऽमुं निबध्नाति रसं रसज्ञः  ।  
तत्काव्यम् आरोप्य पदं विदग्ध  
वक्त्रेषु विश्वं परिबम्भ्रमीति  ॥ स्त्_२।७० ॥  
  
इति श्रीरुद्रभट्टविरचिते शृङ्गारतिलकाभिधाने काव्यरसालङ्कारे   
विप्रलम्भो नाम द्वितीयः परिच्छेदः  ।  
  
तृतीय परिच्छेदः   
  
विकृताङ्गवचःकृत्य- वेषेभ्यो जायते रसः  ।  
हास्योऽयं हासमूलत्वात् पात्रत्रयगतो यथा  ॥ स्त्_३।१ ॥  
किञ्चिद्विकसितैर् गण्डैः किञ्चिद् विस्फारितेक्षणैः  ।  
किञ्चिद्लक्ष्यद्विजैः सोऽयम् उत्तमानां भवेद् यथा  ॥ स्त्_३।२ ॥  
  
पाणौ कङ्कणम् उत्फणः फणिपतिर् नेत्रं ज्वलत्पावकं  
कण्ठः कुण्ठितकालकूटकुटिलो वस्त्रं गजेन्द्राजिनम्  ।  
गौरीलोचनलोभनाय सुभगो वेषो वरस्येति मे  
गण्डोल्लासविभावितः पशुपतेर् हासोद्गमः पातु वः  ॥ स्त्_३।२अ ॥ (स्क्म् ३६)  
  
मध्यमानां भवत्य् एष विवृताननपङ्कजः  ।  
नीचानां निपतद्बाष्पः श्रूयमाणध्वनिर् यथा  ॥ स्त्_३।३ ॥  
  
मुग्धे त्वं सुभगे न वेत्सि मदनव्यापारम् अद्यापि तं  
नूनं ते जलजैषिणायम् अलिना दृष्टो न भर्ताधरः  ।  
सख्यैवं हसितं वधूं प्रति तथा सानन्दम् आविर्भवद्  
वक्त्रान्तर्गतसीधुवासरसिकैर् भृङ्गैर् यथा धावितम्  ॥ स्त्_३।३अ ॥  
  
त्यक्त्वा गुञ्जफलानि मौक्तिकमयी भूषा स्तनेष्व् आहिता  
स्त्रीणां कष्टम् इदं कृतं सरसिजं कर्णे न बर्हिच्छदम्  ।  
इत्थं नाथ तवारिधाम्नि शवरैर् आलोक्य चित्रस्थितिं  
बास्पार्द्रीकृतलोचनैः स्फुटरवं दारैः समं हस्यते  ॥ स्त्_३।३ब् ॥  
  
अस्मिन् सखीकराघात- नेत्रोल्लासाङ्गवर्तनम्  ।  
नासाकपोलविस्पन्दो मुखरागश् च जायते  ॥ स्त्_३।४ ॥  
शोकात्मा करुणो ज्ञेयः प्रियभृत्यधनक्षयात्  ।  
तत्रेत्थं नायको दैव- हतः स्याद् दुःखभाजनम्  ॥ स्त्_३।५ ॥  
  
भर्ता सङ्गर एव मृत्युवसतिं प्राप्तः समं बन्धुभिर्  
यूनां कामम् इयं दुनोति च मनो वैधव्यभावाद् वधूः  ।  
बालो दुस्त्यज एक एव च शिशुः कष्टं कृतं वेधसा   
जीवामीति महीपते प्रलपति त्वद्वैरिसीमन्तिनी  ॥ स्त्_३।५अ ॥  
  
भूपातो दैवनिन्दा च रोदनं दीननिःस्वनः  ।  
शरीरताडनं मोहो वैवर्ण्यं चात्र जायते  ॥ स्त्_३।६ ॥  
क्रोधात्मको भवेद् रौद्रः प्रतिशत्रून् अमर्षतः  ।  
रक्षःप्रायो भवेद् अत्र नायकोऽत्युग्रविग्रहः  ॥ स्त्_३।७ ॥  
  
यः प्राणापहतिः कृता मम पितुः क्षुद्रैर् युधि क्षत्रियै  
रामोऽहं रमणीर् विहाय बलवन् निःशेषम् एषां हठात्  ।  
भास्वत्प्रौढकुठारकोटिघटनाकाण्डत्रुटत्कन्धरा  
स्रोतोऽन्तःस्रुतविस्रशोणितभरैः कुर्यां क्रुधां निर्वृतिम्  ॥ स्त्_३।७अ ॥  
  
मुखरागायुधोत्क्षेप- स्वेदकम्पाधरग्रहाः  ।  
शक्तिशंसा कराघातो भ्रुकुटी चात्र जायते  ॥ स्त्_३।८ ॥  
उत्साहात्मा भवेद् वीरो दयादानाजिपूर्वकः  ।  
त्रिविधो नायकस् तत्र जायते सत्त्वसंयुतः  ॥ स्त्_३।९ ॥  
गाम्भीर्यौदार्यसौन्दर्य- शौर्यधैर्यादिभूषितः  ।  
आवर्जितजनो जन्य- निर्व्यूढप्रौढविक्रमः  ॥ स्त्_३।१० ॥  
  
अयि विहङ्ग वराक कपोतकं   
विमृज धेहि धृतिं मम मेदसा  ।  
शिबिर् अहं भवता विदितो न किं  
सकलसत्त्वसमुद्धरणक्षमः  ॥ स्त्_३।१०अ ॥  
  
सुखितोऽसि हरे नूनं  
भुवनत्रयमात्रलब्धितोषेण  ।  
बलिर् अर्थितदोऽस्मि यतो   
न याचितः किञ्चिद् अप्य् अधिकम्  ॥ स्त्_३।१०ब् ॥  
  
यत्रैरावणदन्ततीव्रमुसलैर् एरण्डकाण्डायितं  
वज्रेणापि विकीर्णवह्निततिना मार्णालनालायितम्  ।  
मद्वक्षस्य् अवलम्ब्य किञ्चिद् अधुना तद् विस्मृतं वज्रिणा  
युद्धं यद्य् अवलम्बते स तु पुनः सज्जोऽस्म्य् अहं रावणः  ॥ स्त्_३।१०च् ॥  
  
धृतिगर्वौद्धत्यमतिस्मृतिरोमाञ्चा भवन्ति चामुष्मिन्  ।  
विविधा वाक्यक्षेपाः सोत्साहामर्षवेगाश् च  ॥ स्त्_३।११ ॥  
भयानको भयस्थायि- भावोऽसौ जायते रसः  ।  
शब्दादेर् विकृताद् वोढं बालस्त्रीनीचनायकः  ॥ स्त्_३।१२ ॥  
  
श्रुत्वा तूर्यनिनादं द्वारे भयचकितललितबाहुलतः  ।  
धन्यस्य लगति कण्ठे मुग्धशिशुर् धूलिधूसरितः  ॥ स्त्_३।१२अ ॥  
  
प्रणयकलहसङ्गान् मन्युभाजा निरस्तः   
प्रकटितचटुकोटिः पादपद्मानतोऽपि  ।  
नवजलधरगर्जेर् भीतयासौ कयाचित्  
त्रुटिततरलहारं सस्वजे प्राणनाथः  ॥ स्त्_३।१२ब् ॥  
  
कम्पोपरुद्धसर्वाङ्गैर्   
गलत्स्वेदोदबिन्दुभिः  ।  
त्वदारब्धैर् महीनाथ   
वैरिभिर् वनितायितम्  ॥ स्त्_३।१२च् ॥  
  
वैवर्ण्यम् अश्रु सन्त्रासो हस्तपादादिकम्पनम्  ।  
स्वेदास्यशोषदिक्प्रेक्षा- सम्भ्रमाश् च प्रकीर्तिताः  ॥ स्त्_३।१३ ॥  
जुगुप्साप्रकृतिर् ज्ञेयो बीभत्सोऽहृद्यदर्शनात्  ।  
श्रवणात् कीर्तनाद् वापि पूत्य् आदिविषयाद् यथा  ॥ स्त्_३।१४ ॥  
  
लुठत्कृमिकलेवरं स्रवदसृग्वसावासितं  
विशीर्णशवसन्ततिप्रसरदुग्रगन्धान्वितम्  ।  
भ्रमत्प्रचुरपत्रिकं त्रिकविवर्तिनृत्यक्रिया  
प्रवीणगुणकौणपं परिबभौ परेताजिरम्  ॥ स्त्_३।१४अ ॥  
  
नासाप्रच्छादनं वक्त्र- कूणनं गात्रसंवृतिः  ।  
निष्ठीवनादि चात्र स्याद् उद्वेगाद् उत्तमेष्व् अपि  ॥ स्त्_३।१५ ॥  
विस्मयात्माद्भुतो ज्ञेयो रसो रसविचक्षणैः  ।  
मायेन्द्रजालदिव्यस्त्री- विपिनाद्युद्भवो यथा  ॥ स्त्_३।१६ ॥  
  
सत्यं हृता त्वया हंस वनितानाम् इयं गतिः  ।  
भ्रमन्त्य् एतास् तथाप्य् एतद् इन्द्रजालं तद् अद्भुतम्  ॥ स्त्_३।१६अ ॥  
  
गद्गदः साधुवादश् च स्वेदः पुलकवेपथू  ।  
दृष्टेर् निशलतारत्वं विकासश् चात्र जायते  ॥ स्त्_३।१७ ॥  
सम्यग् ज्ञानोद्भवः शान्तः समत्वात् सर्वजन्तुषु  ।  
गतेच्छो नायकस् तत्र तमोरागपरिक्षयात्  ॥ स्त्_३।१८ ॥  
  
धनम् अहरहर् दत्तं स्वीयं यथार्थितम् अर्थिने   
कृतम् अरिकुलं नारीशेषं स्वखड्गविजृम्भितैः  ।  
प्रणयिनि जने रागोद्रिक्ते रतिर् विहिता चिरं  
किम् अपरम् अतः कर्तव्यं नस् तनाव् अपि नादरः  ॥ स्त्_३।१८अ ॥  
निरालम्बं मनो ह्य् अत्र बाढम् आत्मनि तिष्ठति  ।  
सुखे नेच्छा तथा दुःखेऽप्य् उद्वेगो नात्र जायते  ॥ स्त्_३।१९ ॥  
अष्टाव् अमी रसाः पूर्वं ये प्रोक्तास् तत्र निश्चितम्  ।  
प्रत्यनीकौ रसौ द्वौ द्वौ तत्सम्पर्कं विवर्जयेत्  ॥ स्त्_३।२० ॥  
शृङ्गारबीभत्सरसौ तथा वीरभयानकौ  ।  
रौद्राद्भुतौ तथा हास्य- करुणौ वैरिणौ मिथः  ॥ स्त्_३।२१ ॥  
हास्यो भवति शृङ्गारात् करुणो रौद्रकर्मतः  ।  
अद्भुतश् च तथा वीराद् बीभत्साच् च भयानकः  ॥ स्त्_३।२२ ॥  
यौ जन्यजनकाव् एतौ रसाव् उक्तौ मनीषिभिः  ।  
युक्त्या कृतोऽपि सम्भेदस् तयोर् बाढं न दुष्यति  ॥ स्त्_३।२३ ॥  
केचिद् रसविभागेषु भावाः पूर्वं प्रदर्शिताः  ।  
स्वातन्त्र्येणेह कीर्त्यन्ते रम्यास् ते कृतिनां मताः  ॥ स्त्_३।२४ ॥  
रत्यादय इमे भावा रसाभिप्रायसूचकाः  ।  
पञ्चाशत्स्थायिसञ्चारि- सात्त्विकास् तान् निबोधत  ॥ स्त्_३।२५ ॥  
शृङ्गारादिरसेष्व् एव भावा रत्यादयः स्मृताः  ।  
प्रत्येकं स्थैर्यतोऽन्ये च तर्यस्त्रिंशच्चराः स्मृताः  ॥ स्त्_३।२६ ॥  
प्रायोऽनवस्थिते चित्ते भावाः सङ्कीर्णसम्भवाः  ।  
बाहुल्येन निगद्यन्ते तथाप्य् एते यथा स्थिताः  ॥ स्त्_३।२७ ॥  
शङ्कासूया भयं ग्लानिर् व्याधिश् चिन्ता स्मृतिर् धृतिः  ।  
औत्सुक्यं विस्मयो हर्षो व्रीडोन्मादो मदस् तथा  ॥ स्त्_३।२८ ॥  
विषादो जडता निद्रा- [अ]वहित्थं चापलं स्मृतिः  ।  
इति भावाः प्रयोक्तव्या  शृङ्गारे व्यभिचारिणः  ॥ स्त्_३।२९ ॥  
श्रमश् चपलता निद्रा स्वप्नो ग्लानिस् तथैव च  ।  
शङ्कासूयावहित्थं च हास्ये भावा भवन्त्य् अमी  ॥ स्त्_३।३० ॥  
दैन्यं चिन्ता तथा ग्लानिर् निर्वेदो जडतास्मृतिः  ।  
व्याधिश् च करुणे ज्ञेया भावा भावविशारदैः  ॥ स्त्_३।३१ ॥  
हर्षोऽसूया तथा गर्व उत्साहो मद एव च  ।  
चापल्यम् उग्रता वेगो रौद्रे भावाः प्रकीर्तिताः  ॥ स्त्_३।३२ ॥  
अमर्षः प्रतिबोधश् च वितर्कोऽथ मतिर् धृतिः  ।  
क्रोधोऽसूयाश्रु सम्मोह आवेगो रोमहर्षणम्  ॥ स्त्_३।३३ ॥  
गर्वो मदस् तथोग्रत्वं भावा वीरे भवन्त्य् अमी  ।  
सन्त्रासो मरणं चैव वचनीयं भयानके  ॥ स्त्_३।३४ ॥  
अपस्मारो विषादश् च भयं वेगो मतिर् मदः  ।  
उन्मादश् चेति विज्ञेया भावा बीभत्ससम्भवाः  ॥ स्त्_३।३५ ॥  
आवेगो जडता मोहो विस्मयो हर्षणं मतिः  ।  
इति भावान् निबध्नन्ति रसेऽस्मिन्न् अद्भुते बुधाः  ॥ स्त्_३।३६ ॥  
एवं सञ्चारिणो भावा ज्ञेयाः प्रतिरसं स्थिताः  ।  
सात्त्विकास् तु भवन्त्य् एते सर्वे सर्वरसाश्रयाः  ॥ स्त्_३।३७ ॥  
  
या नृत्यगीतप्रमदोपभोग  
वेषाङ्गसङ्कीर्तनचारुबन्धा  ।  
माधुर्ययुक्ताल्पसमासरम्या  
वाणी स्मृतासाव् इह कैशिकीति  ॥ स्त्_३।३८ ॥  
  
शृङ्गारहास्यकरुण- रसानां परिवृद्धये  ।  
एषा वृत्तिः पर्योक्तव्या प्रयत्नेन बुधैर् यथा  ॥ स्त्_३।३९ ॥  
  
सौन्दर्यं शशलाञ्छनस्य कविभिर् मिथ्यैव तद् वर्ण्यते  
सौभाग्यं क्व नु पङ्कजस्य रजनीसम्भोगभग्नत्विषः  ।  
इत्य् आलोच्य चिराय चारु रुचिमन्त्रस्यत्कुरङ्गीदृशो  
वीक्षेते नवयौवनोन्नतमुखौ मन्ये स्तनावाननम्  ॥ स्त्_३।३९अ ॥  
  
हस्तेषुः कुसुमायुधस्य ललितं रागश्रियो लोचनं  
सौभाग्यैकगृहं विलासनिकषो वैदग्ध्यसिद्धिध्वजः  ।  
साक्षीदं मदबान्धवस्य निभृतं कस्यापि लीलानिधेः  
कक्षान्तर्नखमण्डनं सखि नवं प्रच्छाद्यतां वाससा  ॥ स्त्_३।३९ब् ॥  
  
समुल्लसत्काञ्चनकुण्डलोज्ज्वल  
प्रभापि तापाय बभूव येष्व् अलम्  ।  
विलासिनीरम्यमुखाम्बुजन्मसु  
प्रजज्वलुस् तेष्व् अकृशाः कृशानवः  ॥ स्त्_३।३९च् ॥  
  
या चित्रयुद्धभ्रमशस्त्रपात  
मायेन्द्रजालप्लुतिलाङ्घिताढ्या  ।  
ओजस्विगुर्वक्षरबन्धगाढा   
ज्ञेया बुधैः सारभटीति वृत्तिः  ॥ स्त्_३।४० ॥  
  
रौद्रे भयानके चैव बीभत्से च विचक्षणैः  ।  
काव्यशोभाकरी वृत्तिर् इयम् इत्थं प्रयुज्यते  ॥ स्त्_३।४१ ॥  
  
शस्त्रोद्दारितकुम्भिकुम्भविगलद्रक्ताक्तमुक्ताफलं  
स्फारस्फूर्जितकान्तिकल्पितबृहच्चञ्चच्चतुष्कायितम्  ।  
क्रोधोद्धावितधीरधोरणलसअत्खड्गाग्रम् उग्राग्रहं  
युद्धं सिद्धवधूगृहीतसुभटं जातं तदा दुर्धरम्  ॥ स्त्_३।४१अ ॥  
  
नायं गर्जिरवो गभीरपरुषं तूर्यं तदीयं त्व् इदं  
नैते भीमभुजङ्गभोगरुचयो मेघा इमे तद्रजाः  ।  
इत्थं नाथ नवाम्बुवाहसमये त्वत्सैन्यशङ्काकुला  
म्लायद्वक्त्ररुचो विरोधिवनितास्त्रस्यन्ति नश्यन्ति च  ॥ स्त्_३।४१ब् ॥  
  
पिबन्न् असृक् स्वदन् मांसम् आकर्षन्न् अन्त्रमालिकाम्  ।  
कबन्धसङ्कुले क्रोष्टा भ्रमत्य् एष महारणे  ॥ स्त्_३।४१च् ॥  
  
हर्षप्रधानाधिकसत्त्ववृत्तिस्   
त्यागोत्तरोदारवचोमनोज्ञा  ।  
आश्चर्यसम्पत्सुभगा च या स्यात्  
सा सात्वती नाम मतात्र वृत्तिः  ॥ स्त्_३।४२ ॥  
  
नातिगूढार्थसम्पत्तिः श्रव्यशब्दमनोरमा  ।  
वीरे रौद्रेऽद्भुते शान्ते वृत्तिर् एषा मता यथा  ॥ स्त्_३।४३ ॥  
  
लक्ष्म्यास् त्वं जनको निधिश् च पयसां निःशेषरत्नाकरो  
मर्यादानिरतस् त्वम् एव जलधे ब्रूतेऽत्र कोऽन्यादृशम्  ।  
किं त्व् एकस्य गृहं गतस्य बडवावह्नेः सदा तृष्णया  
क्लान्तस्योदरपूरणेऽपि न सहो यत् तन् मनाङ् मध्यमम्  ॥ स्त्_३।४३अ ॥  
  
स्फारितोत्कटकठोरतारकाकीर्ण वह्निकणसन्ततिः क्रुधा  ।  
दुर्निमित्ततडिदाकृतिर् बभौ दृष्टिर् इष्टसमरांशुमालिनः  ॥ स्त्_३।४३ब् ॥  
  
अत्यद्भुतं नराधिप तव कीर्तिर् धवलयन्त्य् अपि जगन्ति  ।  
रक्तान् करोति सुहृदो मलिनयति च वैरिवदनानि  ॥ स्त्_३।४३च् ॥  
  
निवृत्तविषयासङ्ग- मधुना सुचिराय मे  ।  
आत्मन्य् एव समाधानं मनः केवलम् इच्छति  ॥ स्त्_३।४३द् ॥  
  
प्रधानपुरुषप्राया सद्वक्रोक्तिनिरन्तरा  ।  
भारतीयं भवेद् वृत्तिर् वीरहास्याद्भुताश्रया  ॥ स्त्_३।४४ ॥  
  
जन्मदेहवधबन्धनादिकं   
तुल्यम् एतद् इतरैः समं सताम्  ।  
यत् तथापि विपुलाचलाः श्रियः  
साहसैकपरतात्र कारणम्  ॥ स्त्_३।४४अ ॥  
  
यशोदाकृतरक्षस्य शासितुर् भुवनद्रुहाम्  ।  
बाल्ये निभृतगम्भीरो हरेर् हासः पुनातु वः  ॥ स्त्_३।४४ब् ॥  
  
निर्भयोऽप्य् एष भूपालस् तद् ददाति द्विषां युधि  ।  
असत् तेषु यशः शुभ्रम् आदत्ते चेदम् अद्भुतम्  ॥ स्त्_३।४४च् ॥  
  
इत्य् आदि रम्याः प्रविलोक्य वृत्तीर्   
दृष्ट्वा निबन्धांश् च महाकवीनाम्  ।  
आलोक्य वैचित्र्यम् इदं विदध्यात्   
काव्यं कविः सज्जनचित्तचौरम्  ॥ स्त्_३।४५ ॥  
  
विरसं प्रत्यनीकं च दुःसन्धानरसं तथा  ।  
नीरसं पात्रदुष्टं च काव्यं सद्भिर् न शस्यते  ॥ स्त्_३।४६ ॥  
विहाय जननीमृत्यु- शोकं मुग्धे मया सह  ।  
यौवनं मानय स्पष्टम् इत्यादि विरसं मतम्  ॥ स्त्_३।४७ ॥  
प्रबन्धे नीयते यत्र रस एको निरन्तरम्  ।  
महतीं वृद्धिम् इच्छन्ति नीरसं तच् च केचन  ॥ स्त्_३।४८ ॥  
नखक्षतोच्छलत्पूति- प्लुतगण्डस्थलं रतौ  ।  
पिबामि वदनं तस्याः प्रत्यनीकं तद् उच्यते  ॥ स्त्_३।४९ ॥  
ताम् एवानुचितां गच्छ ज्वलिता त्वत्कृते तु या  ।  
किं ते कृत्यं मया धूर्त दुःसन्धानरसं त्व् इदम्  ॥ स्त्_३।५० ॥  
दुर्जनो दयितः कामं मनो म्लानं मनोभवः  ।  
कृशो वियोगतप्तायास् तस्या इत्य् आदि नीरसम्  ॥ स्त्_३।५१ ॥  
मुग्धा व्याजं विना वेश्या कन्येयं निपुणा रतौ  ।  
कुलस्त्री सर्वदा धृष्टा पात्रदुष्टं त्व् इदं मतम्  ॥ स्त्_३।५२ ॥  
अन्येष्व् अपि रसेष्व् एते दोषा वर्ज्या मनीषिभिः  ।  
यत् सम्पर्कान् न यात्य् एव काव्यं रसपरम्पराम्  ॥ स्त्_३।५३ ॥  
इति मया कथितेन पथामुना  
रसविशेषम् अशेषम् उपेयुषा  ।  
ललितपादपदासदलङ्कृतिः  
कृतधियाम् इह वाग्वनितायते  ॥ स्त्_३।५४ ॥  
शृङ्गारतिलको नाम ग्रन्थोऽयं ग्रथितो मया  ।  
व्युत्पत्तये निषेवन्तु कवयः कामिनश् च ये  ॥ स्त्_३।५५ ॥  
कान्या काव्यकथा कीदृग् वैदग्धी को रसागमः  ।  
किं गोष्ठीमण्डनं हन्त शृङ्गारतिलकं विना  ॥ स्त्_३।५६ ॥  
त्रिपुरवधाद् एव गताम् उल्लासम् उमां समस्तदेवनताम्  ।  
शृङ्गारतिलकविधिना पुनर् अपि रुद्रः प्रसादयति  ॥ स्त्_३।५७ ॥  
  
इति श्रीरुद्रभट्टविरचिते शृङ्गारतिलकाभिधाने काव्यरसालङ्कारे   
हास्यादिरसनिरूपणं नाम तृतीयः परिच्छेदः  ।  
  
  
  
  
