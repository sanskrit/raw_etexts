---
title: 'Rupa Gosvami (comp.): Padyavali'

---
## Intro
  
  
  
  
Rupa Gosvami (comp.): Padyavali  
  
  
  
  
Rupa Gosvami (comp.): Padyavali  
  
Input by ...   
  
  
  
  


## पाठः
  
  
  
  
  
  
(पर्त् इ)  
  
पद्यावली विरचिता रसिकैर् मुकुन्द-  
सम्बन्ध-बन्धुर-पदा प्रमोदोर्मि-सिन्धुः ।  
रम्या समस्त-तमसां दमनी क्रमेण  
सङ्गृह्यते कृति-कदम्बक-कौतुकाय ॥१॥  
  
ग्रन्थप्रारम्भे मङ्गलाचरणम् ।  
  
नमो नलिन-नेत्राय   
वेणु-वाद्य-विनोदिने ।  
राधाधर-सुधापान-  
शालिने वन-मालिने ॥ २ ॥   
कस्यचित् ॥  
  
भक्ति-प्रह्व-विलोकन-प्रणयिनी नीलोत्पल-स्पर्धिनी  
ध्यानालम्बनतां  समधि-निरतैर् नीते हित-प्राप्तये ।  
लावण्यैक-महा-निधौ रसिकतां राधा-दृशोस् तन्वती  
युष्माकं कुरुतां भवार्ति-शमनं नेत्रे तनुर् वा हरेः ॥३॥   
श्री-सारङ्गस्य ॥  
  
ये गोवर्धन-मूल-कर्दम-रस-व्यादष्ट-बर्ह-च्छदा  
ये वृन्दावन-कुक्षिषु व्रज-वधू-लीलोपधानानि च ।  
ये चाभ्यङ्ग-सुगन्धयः कुवलयापीडस्य दानाम्भसा  
ते वो मङ्गलम् आदिशन्तु सततं कंस-द्विषो बाहवः ॥४॥   
शुभाङ्कस्य ॥ (स्क्म् १।५९।३)  
  
सायं व्यावर्तमानखिल-सुरभि-कुलाह्वान-सङ्केत-नामान्य्  
अभीरी-वृन्द-चेतो हठ-हरण-कला-सिद्ध-मन्त्राक्षराणि ।  
सौभाग्यं वः समन्ताद् दधतु मधु-भिदः केलि-गोपाल-मूर्तेः  
सानन्दकृष्ट-वृन्दावन-रसिक-मृग-श्रेणयो वेणु-नादाः ॥५॥   
उमापतिधरस्य ॥ (स्क्म् १।५७।३)  
  
अथ श्री-कृष्णस्य महिमा ।  
  
अम्भोभिः स्थलतां स्थलं जलधितां धूलीलवः शैलतां  
शैली मृत्-कणतां तृणं कुलिशतां वज्रं तृण-क्षीणताम् ।  
वह्निः शीतलतां हिमं वहनताम् आयाति यस्येच्छया  
लीला-दुर्ललिताद्भुत-व्यसनिनं कृष्णाय तस्मै नमः ॥६॥   
कस्यचित् ॥  
  
वात्सल्याद् अभय-प्रदान-समयाद् आर्तार्ति-निर्वापणाद्  
औदार्याद् अघ-शोषणाद् अगणित-श्रेयः-पद-प्रापणात् ।  
सेव्यः श्री-पतिर् एव सर्व-जगताम् एते यतः साक्षिणः   
प्रह्लादश् च विभीषणश् च करिराट् पाञ्चल्य-हल्या ध्रुवः ॥७॥   
कस्यचित् ॥  
  
अथ भजन-माहात्म्यम् ।  
  
व्याधस्याचरणं ध्रुवस्य च वयो विद्या गजेन्द्रस्य का  
कुब्जायाः किम् उ नाम रूपम् अधिकं किं तत् सुदाम्नो धनम् ।  
वंशः को विदुरस्य यादवपतेर् उग्रस्य किं पौरुषं  
भक्त्या तुष्यति केवलं न च गुणैर् भक्ति-प्रियो माधवः ॥ ८ ॥   
श्री-दाक्षिणात्यस्य ॥  
  
अनुचितम् उचितं वा कर्म कोऽयं विभागो  
भगवति परम् आस्तां भक्ति-योगो द्रढीयान् ।  
किरति विष-महीन्द्रः सान्द्र-पीयूषम् इन्दुर्  
द्वयम् अपि स महेशो निर्विशेषं बिभर्ति ॥९॥   
श्री-विष्णुपुरीपादानाम् ॥  
  
यदि मधु-मथन त्वद्-अङ्घ्रि-सेवां  
हृदि विदधाति जहाति वा विवेकी ।  
तद्-अखिलम् अपि दुष्कृतं त्रिलोके  
कृतम् अकृतं न कृतं कृतं च सर्वम् ॥१०॥   
तेषम् एव ॥  
  
काषायान् न च भोजनादि-नियमान् नो वा वने वासतो   
व्याख्यानाद् अथ वा मुनि-व्रत-भराच् चित्तोद्भवः क्षीयते ।  
किन्तु स्फीत-कलिन्द-शैल-तनया-तीरेषु विकीडतो  
गोविन्दस्य पदारविन्द-भजनारम्भस्य लेशाद् अपि ॥११॥   
कस्यचित् ॥  
  
अलम् अलम् इयम् एव प्राणिनां पातकानां  
निरसन-विषये या कृष्ण कृष्णेति वाणी ।  
यदि भवति मुकुन्दे भक्तिर् आनन्द-सान्द्रा  
विलुठति चरणाब्जे मोक्ष-साम्राज्य-लक्ष्मीः ॥ १२ ॥   
श्री-सर्वज्ञस्य ॥  
  
नानोपचार-कृत-पूजनम् आर्त-बन्धोः  
प्रेम्णैव भक्त-हृदयं सुख-विद्रुतं स्यात् ।  
यावत् क्षुद् अस्ति जठरे जरठा पिपासा  
तावत् सुखाय भवतो ननु भक्ष्य-पेये ॥१३॥  
श्री-रामानन्दरायस्य । (च्च्म्क् १३।४२; च्च् २।८।६९)  
  
कृष्ण-भक्ति-रस-भावित-मतिः   
क्रियतां यदि कुतोऽपि लभ्यते    
तत्र लौल्यम् अपि मूल्यम् एकलं   
जन्म-कोटि-सुकृतैर् न लभ्यते  ॥१४॥  
तस्यैव । (च्च् २।८।७०)  
  
ज्ञानम् अस्ति तुलितं च तुलायां  
प्रेम नैव तुलितं तु तुलायाम् ।  
सिद्धिर् एव तुलितात्र तुलायां  
कृष्ण-नाम तुलितं न तुलायाम् ॥१५॥   
श्री-श्री-धरस्वामिपादानाम् ॥  
  
अथ नाममाहात्म्यम् ।  
  
अंहः संहरद् अखिलं सकृद्  
उदयाद् एव सकल-लोकस्य ।  
तरणिर् इव तिमिर-जलधिं  
जयति जगन्-मङ्गलं हरेर् नाम ॥१६॥   
श्री-लक्ष्मीधराणाम् ॥ (नामकौमुदी १।२; च्च् ३।३।१८०)  
  
चतुर्णां वेदानां हृदयम् इदम् आकृष्य हरिणा  
चतुर्भिर् यद् वर्णैः स्फुटम् अघटि नारायण-पदम् ।  
तद् एतद् गायन्तो वयम् अनिशम् आत्मानम् अधुना  
पुनीमो जानीमो न हरि-परितोषाय किम् अपि ॥१७॥   
कस्यचित् ॥  
  
योग-श्रुत्य्-उपपत्ति-निर्जन-वन-ध्यानाध्व-सम्भावित-  
स्वाराज्यं प्रतिपद्य निर्भयम् अमी मुक्ता भवन्तु द्विजाः ।  
अस्माकं तु कदम्ब-कुञ्ज-कुहर-प्रोन्मीलद्-इन्दीवर-  
श्रेणी-श्यामल-धाम-नाम जुषतां जन्मास्तु लक्षावधि ॥१८॥  
श्री- ईश्वर-पुरी-पादानाम् ॥  
  
कल्याणानां निधानं कलि-मल-मथनं पावनं पावनानां  
पाथेयं यन् मुमुक्षोः सपदि परपदप्राप्तये प्रोच्यमानम् ।  
विश्राम-स्थानम् एकं कवि-वर-वचसां जीवनं सज्जनानां  
बीजं धर्म-द्रुमस्य प्रभवतु भवतां भूतये कृष्ण-नाम ॥१९॥  
कस्यचित् ॥  
  
वेपन्ते दुरितानि मोह-महिमा सम्मोहम् आलम्बते  
सातङ्कं नख-रजनीं कलयति श्री-चित्रगुप्तः कृती ।  
सानन्दं मधुपर्क-सम्भृति-विधौ वेधाः करोत्य् उद्यमं  
वक्तुं नाम्नि तवेश्वराभिलषिते ब्रूमः किम् अन्यत् परम् ॥२०॥  
कस्यचित् ॥  
  
कः परेत-नगरी-पुरन्दरः  
को भवेद् अथ तदीय-किङ्करः ।  
कृष्ण-नाम जगद्-एक-मङ्गलं  
कण्ठ-पीठम् उररीकरोति चेत् ॥२१॥  
श्री- आनन्दाचार्यस्य ।  
  
चेतो-दर्पण-मार्जनं भव-महा-दावाग्नि-निर्वापणं  
श्रेयः-कैरव-चन्द्रिका-वितरणं विद्या-वधू-जीवनम् ।  
आनन्दाम्बुधि-वर्धनं प्रति-पदं पूर्णामृतास्वादनं  
सर्वात्म-स्नपनं परं विजयते श्री-कृष्ण-सङ्कीर्तनम् ॥२२॥  
श्री-श्री-भगवतः ॥ (च्च् ३।२०।१२)  
ब्रह्माण्डानां कोटि-सङ्ख्याधिकानाम्  
ऐश्वर्यं यच् चेतना वा यद् अंशः ।  
आविर्भूतं तन्-महः कृष्ण-नाम  
तन् मे साध्यं साधनं जीवनं च ॥२३॥  
केषाञ्चित् ॥  
  
विष्णोर् नामैव पुंसाः शमलम् अपहरत् पुण्यम् उत्पादयच् च  
ब्रह्मादि-स्थान-भोगाद् विरतिम् अथ गुरोः श्री-पद-द्वन्द्व-भक्तिम् ।  
तत्त्व-ज्ञानं च विष्णोर् इह मृति-जनन-भ्रान्ति-बीजं च दग्ध्वा  
सम्पूर्णानन्द-बोधे महति च पुरुषं स्थापयित्वा निवृत्तम् ॥२४॥  
श्री-भगवद्-व्यास-पादानाम् ॥  
  
नाम चिन्तामणिः कृष्णश्  
चैतन्य-रस-विग्रहः ।  
पूर्णः शुद्धो नित्य-मुक्तो  
ऽभिन्नत्वान् नाम-नामिनोः ॥ २५ ॥   
तेषाम् एव ॥ (पद्मपुराण, च्च् २।१७।१३३, ह्ब्व् ११।५०३)  
  
मधुर-मधुरम् एतन् मङ्गलं मङ्गलानां  
सकल-निगम-वल्ली-सत्-फलं चित्-स्वरूपम् ।  
सकृदपि परिगीतं श्रद्धया हेलया वा  
भृगु-वर नर-मात्रं तारयेत् कृष्ण-नाम ॥२६ ॥  
तेषाम् एव ॥ (ह्ब्व् ११।४५१; स्कान्दपुराण, प्रभास-खण्डे)  
  
स्वर्गार्थीया व्यवसितिर् असौ दीनयत्य् एव लोकान्  
मोक्षापेक्षा जनयति जनं केवलं क्लेशभाजम् ।  
योगाभ्यासः परम-विरसस् तादृशैः किं प्रयासैः   
सर्वं त्यक्त्वा मम तु रसना कृष्ण कृष्णेति रौतु ॥२७॥  
कस्यचित् ॥  
  
सदा सर्वत्रास्ते ननु विमलम् आद्यं तव पदं  
तथाप्य् एकं स्तोकं न हि भव-तरोः पत्रम् अभिनत् ।  
क्षणं जिह्वाग्र-स्थं तव तु  भगवन्-नाम निखिलं  
स-मूलं सम्भारं कषति कतरत् सेव्यम् अनयोः ॥२८॥  
श्री-श्री-धरस्वामिपादानाम् ॥  
  
आकृष्टिः कृत-चेतसां सुमनसाम् उच्चांअनं चांहसाम्  
आचण्डालम् अमूक-लोक-सुलभो वश्यश् च मुक्ति-श्रियः ।  
नो दीक्षां न च सत्-क्रियां न च पुरश्चर्यां मनाग् ईक्षते  
मन्त्रो ऽयं रसना-स्पृग् एव फलति श्री-कृष्ण-नामात्मकः ॥२९॥  
श्री-लक्ष्मीधराणाम् ॥ (भगवन्-नाम-कौमुदी १३३; च्च् मध्य १५।११०)  
  
विचेयानि विचार्याणि   
विचिन्त्यानि पुनः पुनः ।  
कृपणस्य धनानीव  
त्वन्-नामानि भवन्तु नः ॥३०॥   
श्री-भवानन्दस्य ॥  
  
नाम्नाम् अकारि बहुधा निज-सर्व-शक्तिस्  
तत्रार्पिता नियमितः स्मरणे न कालः ।  
एतादृशी तव कृपा भगवन् ममापि  
दुर्दैवम् ईदृशम् इहाजनि नानुरागः ॥३१॥   
श्री-भगवतः । (च्च् ३।२०।१६)  
  
अथ नामकीर्तनम् ।  
  
तृणाद् अपि सुनीचेन  
तरोर् इव सहिष्णुना ।  
अमानिना मानदेन  
कीर्तनीयः सदा हरिः ॥३२॥ तस्यैव ॥ (च्च् ३।२०।२१)  
  
श्री-रामेति जनार्दनेति जगतां नाथेति नारायणे-   
त्यानन्देति दयापरेति कमलाकान्तेति कृष्णेति च ।  
श्री-मन्-नाम-महामृताब्धि-लहरी-कल्लोलमग्नं मुहु-   
र्मुह्यन्तं गलद्-अश्रु-नेत्रमवशं मां नाथ नित्यं कुरु ॥३३॥  
श्री-लक्ष्मीधराणाम् ॥ (द्च्प् २)  
  
श्री-कान्त कृष्ण करुणामय कञ्जनाभ  
कैवल्यवल्लभ मुकुन्द मुरान्तकेति ।  
नामावलीं विमलमौक्तिकहारलक्ष्मी-  
लावण्य-वञ्चनकरीं करवाणि कण्ठे ॥३४॥  
तेषामेव ॥ (द्च्प् ३)  
  
कृष्ण राम मुकुन्द वामन वासुदेव जगद्गुरो  
मत्स्य कच्छप नारसिंह वराह राघव पाहि माम् ।  
देवदानवनारदादिमुनीन्द्रवन्द्य दयानिधे  
देवकीसुत देहि मे तव पादभक्तिमचञ्चलाम् ॥३५॥  
कस्यचित् ॥ (द्च्प् ४)  
  
हे गोपालक हे कृपा-जल-निधे हे सिन्धु-कन्या-पते   
हे कंसान्तक हे गजेन्द्र-करुणा-पारीण हे माधव ।  
हे रामानुज हे जगत्-त्रय-गुरो हे पुण्डरीकाक्ष मां  
हे गोपीजन-नाथ पालय परं जानामि न त्वां विना ॥३६॥  
श्री-वैष्णवस्य ॥ (क्क् २।१०८, द्च्प् ५)  
  
श्री-नारायण पुण्डरीक-नयन श्री-राम सीता-पते  
गोविन्दाच्युत नन्द-नन्दन मुकुन्दानन्द दामोदर ।  
विष्णो राघव वासुदेव नृ-हरे देवेन्द्र-चूडामणे  
संसारार्णव-कर्ण-धारक हरे श्री-कृष्ण तुभ्यं नमः ॥३७॥  
तस्यैव ॥   
  
भाण्डीरेश शिखण्ड-मण्डन वर श्री-खण्ड-लिप्ताङ्ग हे  
वृन्दारर्ण्य-पुरन्दर स्फुरद्-अमन्देन्दीवर-श्यामल ।  
कालिन्दी-प्रिय नन्द-नन्दन परानन्दारविन्देक्षण  
श्री-गोविन्द मुकुन्द सुन्दर-तनो मां दीनम् आनन्दय ॥३८॥  
श्री-गोपाल-भट्टानाम् ॥  
  
  
श्री-कृष्णकथामाहात्म्यम् ।  
  
श्रुतम् अप्य् औपनिषदं   
दूरे हरि-कथामृतात् ।  
यन् न सन्ति द्रवच्-चित्त-  
कम्पाश्रु-पुलकादयः ॥३९॥  
श्री-भगवद्व्यासपादानाम् ॥ [भक्ति-सन्दर्भ ६९]  
  
नैव दिव्य-सुख-भोगम् अर्थये  
नापवर्गम् अपि नाथ कामये ।  
यान्तु कर्ण-विवर दिने दिने  
कृष्ण-केलि-चरितामृतानि मे ॥४०॥  
श्री-कविरत्नस्य ॥  
  
अहो अहोभिर् न कलेर् विदूयते   
सुधा-सुधाराम् अधुरं पदे पदे ।  
दिने दिने चन्दन-चन्द्र-शीतलं  
यशो यशोदा-तनयस्य गीयते ॥४१॥  
तस्यैव ॥  
  
नन्द-नन्दन-कैशोर-  
लीलामृत-महाम्बुधौ ।  
निमग्नानां किम् अस्माकं  
निर्वाण-लवणाम्भसा ॥४२॥  
श्री-यादवेन्द्रपुरीपादानाम् ॥  
  
त्वत्-कथामृत-पाथोधौ  
विहरन्तो महा-मुदः ।  
कुर्वन्ति कृतिनः केचिच्   
चतुर्-वर्गं तृणोपमम् ॥४३॥  
श्री-श्री-धरस्वामिपादानाम् ॥  
  
तत्रैव गङ्गा यमुना च तत्र  
तत्र गोदावरी तत्र सरस्वती च ।  
सर्वाणि तीर्थानि वसन्ति तत्र  
यत्राच्युतोदार-कथा-प्रसङ्गः  ॥४४॥  
कस्यचित् ॥  
  
या भुक्ति-लक्ष्मीर् भुवि कामुकानां  
या मुक्ति-लक्ष्मीर् हृदि योगभाजाम् ।  
यानन्द-लक्ष्मी रसिकेन्द्र-मौलेः  
सा कापि लीलावतु माधवस्य ॥४५॥  
श्री-शङ्करस्य ॥  
  
अथ श्री-कृष्णध्यानम् ।  
  
फुल्लेन्दीवर-कान्तिम् इन्दु-वदनं बर्हावतंस-प्रियं  
श्री-वत्साङ्कम् उदार-कौस्तुभ-धरं पीताम्बरं सुन्दरम् ।  
गोपीनां नयनोत्पलार्चित-तनुं गो-गोप-सङ्घावृतं  
गोविन्दं कल-वेणु-वादन-परं दिव्याङ्ग-भूषं भजे ॥४६ ॥  
  
श्री-शारदाकारस्य ॥ [क्क् ३।८२; कृष्णस् १०६ (प्४९ड़्न्) अत्त्रिबुतेद् तो मृत्यु-सञ्जय-तन्त्र; इबिद्। ह्ब्व् ३।११४ (सारदा-तिलके च)। इन् र्कद् तो स्वायम्भुवागम।]  
  
अंसालम्बित-वाम-कुण्डल-धरं मन्दोन्नत-भ्रू-लतं  
किञ्चित्-कुञ्चित-कोमलाधर-पुटं साचि-प्रसारेक्षणम्  ।  
आलोलाङ्गुलि-पल्लवैर् मुरलिकाम् आपूरयन्तं मुदा  
मुले कल्प-तरोस् त्रिभङ्ग-ललितं ध्यायेज् जगन्-मोहनम् ॥४७॥  
कस्यचित् ॥ (क्क् २।१०२)  
  
अधरे विनिहित-वंशं   
चम्पक-कुसुमेन कल्पितोत्तंसम् ।  
विनतं दधानम् अंसं   
वामं सततं नमामि जितकंसम् ॥४८॥  
श्री-पुरुषोत्तम-देवस्य ।   
  
व्यत्यस्त-पाद-कमलं ललित-त्रिभङ्गी-  
सौभाग्यम् अंस-विरलीकृत-केश-पाशम् ।  
पिञ्छावतंसम् उररीकृत-वंश-नालम्  
अव्याज-मोहनम् उपैमि कृपा-विशेषम् ॥४९॥  
श्री-नारदस्य ।  
  
अथ भक्त-वात्सल्यम् ।  
  
अतन्द्रित-चमू-पति-प्रहित-हस्तम् अस्वीकृत-  
प्रणीत-मणि-पादुकं किम् इति विस्मृतान्तः पुरम् ।  
अवाहन-परिष्क्रियं पतग-राजम् आरोहतः   
करि-प्रवर-बृंहिते भगवतस् त्वरायै नमः ॥५०॥  
श्री-दाक्षिणात्यस्य ।  
  
श्री-द्रौपदी-त्राणे तद्-वाक्यम् ।  
  
तमसि रविर् इवोद्यन्-मज्जताम् अप्लवानां  
प्लव इव तृषितानां स्वादु-वऋसीव मेघः ।  
निधिर् इव निधनानां तीव्र-दुःखामयानां  
भिषग् इव कुशलं नो दातुम् आयाति शौरिः ॥५१॥  
श्री-व्यास-पादानाम् ।  
  
अथ तद्-भक्तानां माहात्म्यम् ।  
  
प्रह्लाद-नारद-पराशर-पुण्डरीक-  
व्यासाम्बरीष-शुक-शौनक-भीष्म-दाल्भ्यान् ।  
रुक्माङ्गदोद्धव-विभीषण-फाल्गुनादीन्   
पुण्यानिमान् परमभागवतान् नमामि ॥५२॥  
  
श्री-दाक्षिणात्यस्य ॥  
  
श्री-विष्णोः श्रवणे परीक्षिद् अभवद् वैयासकिः कीर्तने  
प्रह्लादः स्मरणे तद्-अङ्घ्रि-भजने लक्ष्मीः पृथुः पूजने ।  
अक्रूरस् त्व् अभिवन्दने कपि-पतिर् दास्ये ऽथ सख्ये ऽर्जुनः  
सर्वस्वात्म-निवेदने बलिर् अभूत् कृष्णाप्तिर् एषां परा ॥५३॥   
कस्यचित् ॥ (च्च् २।२२।१३६; ब्र्स् १।२।३६५)  
  
तेभ्यो नमोऽस्तु भव-वारिधि-जीर्ण-पङ्क-  
संलग्न-मोक्षण-विचक्षण-पादुकेभ्यः ।  
कृष्णेति वर्ण-युगल-श्रवणेन येषाम्  
आनन्दथुर्  भवति नर्तित-रोम-वृन्दः ॥५४॥  
औत्कलस्य ॥  
  
हरि-स्मृत्याह्लाद-स्तिमित-मनसो यस्य कृतिनः  
स-रोमाञ्चः कायो नयनम् अपि सानन्द-सलिलम् ।  
तम् एवाचन्द्रार्कं वह पुरुष-धौरेयम् अवने   
किम् अन्यैस् तैर् भारैर् यम-सदन-गत्यागति-परैः ॥५५॥  
श्री-सर्वानन्दस्य ।  
  
त्वद्-भक्तः सरितां पतिं चुलुकवत् खद्योतवद् भास्करं  
मेरुं पश्यति लोष्ट्रवत् किम् अपरं भूमेः पतिं भृत्यवत् ।  
चिन्तारत्न-चयं शिला-शकलवत् कल्प-द्रुमं काष्ठवत्   
संसारं तृण-राशिवत् किम् अपरं देहं निजं भारवत् ॥५६॥  
श्री-सर्वज्ञस्य ।  
  
मीमांसा-रजसा मलीमस-दृशां तावन् न धीर् ईश्वरे  
गर्वोदर्क-कुतर्क-कर्कश-धियां दूरेऽपि वार्ता हरेः ।  
जानन्तोऽपि न जानते श्रुति-सुखं श्री-रङ्गि-सङ्गाद् ऋते  
सुस्वादुं परिवेषयन्त्य् अपि रसं गुर्वी न दर्वी स्पृशेत् ॥५७॥  
श्री-माधव-सरस्वती-पादानाम् ।  
  
ज्ञानावलम्बकाः केचित्  
केचित् कर्मावलम्बकाः ।  
वयं तु हरि-दासानां  
पाद-त्राणावलम्बकाः ॥५८॥  
कस्यचित् ।  
  
अथ भक्तानां दैन्योक्तिः   
  
नामानि प्रणयेन ते सुकृतिनां तन्वन्ति तुण्डोत्सवं  
धामानि प्रथयन्ति हन्त जलदश्यामानि नेत्राञ्जनम् ।  
सामानि श्रुतिशुष्कलीं मुरलिकाजातान्यलङ्कुर्वते  
कामानिर्वृतचेतसाम् अपि विभो नाशापि नः शोभते ॥५९॥  
समाहर्तुः ॥  
  
संसाराम्भसि सम्भृत-भ्रम-भरे गम्भीर-ताप-त्रय-  
ग्राहेणाभिगृहीतम् उग्रगतिना क्रोशन्तम् अन्तर्-भयात् ।  
दीप्रेणाद्य सुदर्शनेन विबुध-क्लान्ति-च्छिदाकारिणा  
चिन्ता-सन्तति-रुद्धम् उद्धर हरे मच्-चित्त-दन्तीश्वरम् ॥६०॥  
समाहर्तुः ॥  
  
विवृत-विविध-बाधे भ्रान्ति-वेगाद् अगाधे  
बलवति भव-पूरे मज्जतो मे विदूरे ।  
अशरण-गण-बन्धो हा कृपा-कौमुदीन्दो  
सकृद् अकृत-विलम्बं देहि हस्तावलम्बम् ॥६१॥  
समाहर्तुः ।  
  
नृत्यन् वायु-विघूर्णितैः स्व-विटपैर् गायन्न् अलीनां रुतैर्  
मुञ्चन्न् अश्रु मरन्द-बिन्दुभिर् अलं रोमाञ्चवान् अङ्कुरैः ।  
माकन्दोऽपि मुकुन्द मूर्च्छति तव स्मृत्या तु वृन्दावने  
ब्रूहि प्राणसमान चेतसि कथं नामापि नायाति ते ॥६२॥  
श्री- ईश्वरपुरीपादानाम् ।  
  
या द्रौपदी-परित्राणे   
या गजेन्द्रस्य मोक्षणे ।  
मय्य् आर्ते करुणामूर्ते   
सा त्वरा क्व गता हरे ॥६३॥  
श्री- औत्कलस्य   
  
दीन-बन्धुर् इति नाम ते स्मरन्  
यादवेन्द्र पतितोऽहम् उत्सहे ।  
भक्त-वत्सलतया त्वयि श्रुते  
मामकं हृदयम् आशु कम्पते ॥६४॥  
श्री-जगन्नाथसेनस्य ।  
  
स्तावकास् तव चतुर्मुखादयो  
भावकास् तु भगवन् भवादयः ।  
सेवकाः शतमुखादयः सुरा  
वासुदेव यदि के तदा वयम् ॥६५॥  
श्री-धनञ्जयस्य ।  
  
परम-कारुणिको न भवत्-परः   
परम-शोच्यतमो न च मत्-परः ।  
इति विचिन्त्य हरेः मयि पामरे  
यद् उचितं यदुनाथ तद् आचर ॥६६॥  
कस्यचित् ।  
  
भवोद्भव-क्लेश-कशा-शताहतः  
परिभ्रमन्न् इन्द्रिय-कापथान्तरे ।  
नियम्यतां माधव मे मनो-हयस्  
त्वद्-अङ्घ्रि-शङ्कौ दृढ-भक्ति-बन्धने ॥६७॥  
कस्यचित् ।  
  
न ध्यातोऽसि न कीर्तितोऽसि न मनाग् आराधितोऽसि प्रभो  
नो जन्मान्तर-गोचरे तव पदाम्भोजे च भक्तिः कृता ।  
तेनाहं बहु-दुःख-भाजनतया प्राप्तो दशाम् ईदृशीं  
त्वं कारुण्य-निधे विधेहि करुणां श्री-कृष्ण दीने मयि ॥६८॥  
श्री-शङ्करस्य ।  
  
शरणम् असि हरे प्रभो मुरारे  
जय मधुसूदन वासुदेव विष्णो  
निरवधि-कलुषौघ-कारिणं मां  
गति-रहितं जगदीश रक्ष रक्ष ॥६९॥  
कस्यचित् ॥  
  
दिनादौ मुरारे निशादौ मुरारे  
दिनार्धे मुरारे निशार्धे मुरारे ।  
दिनान्ते मुरारे निशान्ते मुरारे  
त्वम् एको गतिर् नस् त्वम् एको गतिर् नः ॥७०॥  
श्री-दाक्षिणात्यस्य ॥  
  
अयि नन्द-तनुज किङ्करं  
पतितं मां विषमे भवाम्बुधौ  
कृपया तव पाद-पङ्कज-  
स्थित-धूली-सदृशं विचिन्तय ॥७१॥  
श्री-भगवतः । (च्च् ३।२०।३२)  
  
अथ भक्तानां निष्ठा   
  
न वयं कवयो न तार्किका  
न च वेदान्तनितान्तपारगाः ।  
न च वादिनिवारकाः परं  
कपटाभीरकिशोरकिङ्कराः ॥७२॥   
श्री-सार्वभौम-भट्टाचार्याणाम् ॥  
परिवदतु जनो यथा तथा वा  
ननु मुखरो न वयं विचारयामः  
हरि-रस-मदिरा मदातिमत्ता  
भुवि विलुठाम नटाम निर्विशाम ॥७३॥   
तेषाम् एव ॥ (ब्र्स् २।२।१५)  
  
नाहं विप्रो न च नरपतिर् नापि वैश्यो न शूद्रो  
नाहं वर्णी न च गृहपतिर् नो वनस्थो यतिर् वा ।  
किन्तु प्रोद्यन्-निखिल-परमानन्द-पूर्णामृताब्धेर्  
गोपी-भर्तुः पद-कमलयोर् दास-दासानुदासः ॥७४॥   
श्री-भगवतः । (च्च् २।१३।८०)  
  
धन्यानां हृदि भासतां गिरि-वर-प्रत्यग्र-कुञ्जौकसां  
सत्यानन्द-रसं विकार-विभव-व्यावृत्तम् अन्तर्-महः ।  
अस्माकं किल वल्लवी-रति-रसो वृन्दाटवी-लालसो  
गोपः कोऽपि महेन्द्र-नील-रुचिरश् चित्ते मुहुः क्रीडतु ॥७५॥   
श्री- ईश्वर-पुरीपादानाम् ।  
रसं प्रशंसन्तु कविता-निष्ठा  
ब्रह्मामृतं वेद-शिरो-निविष्ठाः ।  
वयं तु गुञ्जाकलितावतंसं  
गृहीत-वंशं कम् अपि श्रयामः ॥७६॥   
श्री-यादवेन्द्र-पुरीपादानाम् ॥  
  
ध्यानातीतं किम् अपि परमं ये तु जानन्ति तत्त्वं  
तेषाम् आस्तां हृदय-कुहरे शुद्ध-चिन्मात्र आत्मा ।  
अस्माकं तु प्रकृति-मधुरः स्मेर-वक्त्रारविन्दो  
मेघ-श्यामः कनक-परिधिः पङ्कजाक्षोऽयम् आत्मा ॥७७॥   
श्री-कवि-रत्नस्य ॥ (ब्र्स् ३।२।२८)  
  
जातु प्रार्थयते न पार्थिव-पदं नेन्द्रे पदे मोदते  
सन्धत्ते न च योग-सिद्धिषु धियं मोक्षं च नाकाङ्क्षति ।  
कालिन्दी-वन-सीमनि स्थिर-तडिन्-मेघ-दूतौ केवलं  
शुद्धे ब्रह्मणि वल्लवी-भुज-लता-बद्धे मनो धावति ॥७८॥   
तस्यैव ॥  
  
सन्ध्या-वन्दन भद्रम् अस्तु भवतो भोः स्नान तुभ्यं नमो  
भो देवाः पितरश् च तर्पण-विधौ नाहं क्षमः क्षम्यताम् ।  
यत्र क्वापि निषद्य यादव-कुलोत्तमस्य कंस-द्विषः  
स्मारं स्मारम् अघं हरामि तद् अलं मन्ये किम् अन्येन मे ॥७९॥   
श्री-माधवेन्द्र-पुरी-पादानाम् ॥  
  
देवकी-तनय-सेवकीभवन्  
यो भवानि स भवानि किं ततः ।  
उत्पथे क्वचन सत्पथेऽपि वा  
मानसं व्रजतु दैव-देशितं ॥८०॥   
कस्यचित् ॥  
  
मुग्धं मां निगदन्तु नीति-निपुणा भ्रान्तं मुहुर् वैदिकाः  
मन्दं बान्धव-सञ्चया जड-धियं मुक्तादराः सोदराः ।  
उन्मत्तं धनिनो विवेक-चतुराः कामं महा-दाम्भिकं  
मोक्तुं न क्षमते मनाग् अपि मनो गोविन्द-पाद-स्पृहाम् ॥८१॥   
श्री-माधवस्य ॥  
  
श्यामम् एव परं रूपं  
पुरी मधु-पुरी वरा ।  
वयः कैशोरकं ध्येयम्  
आद्य एव परो रसः ॥८२॥   
रघुपत्युपाध्यायस्य । (च्च् २।१९।१०६)  
  
पुरतः स्फुरतु विमुक्तिश्  
चिरम् इह राज्यं करोतु वैराज्यम् ।  
पशुपाल-बालक-पतेः   
सेवाम् एवाभिवाञ्छामि ॥८३॥   
श्री-सुरोत्तमाचार्यस्य ॥  
  
क्षौणी-पतित्वम् अथवैकम् अकिञ्चनत्वं  
नित्यं ददासि बहु-मानम् अथापमानम् ।  
वैकुण्ठ-वासम् अथवा नरके निवासं  
हा वासुदेव मम नास्ति गतिस् त्वद्-अन्या ॥८४॥   
श्री-गर्भकवीन्द्रस्य ॥  
  
दिशतु स्वाराज्यं वा   
वितरतु ताप-त्रयं वापि ।  
सुखितं दुःखितम् अपि मां  
न विमुञ्चतु केशवः ॥ ८५ ॥   
श्री-कविराजमिश्रस्य ॥  
  
अथ भक्तानां सोत्कण्ठाप्रार्थना ।  
  
नन्दनन्दन-पदारविन्दयोः  
स्यन्दमान-मकरन्द-बिन्दवः ।  
सिन्धवः परम-सौख्य-सम्पदां  
नन्दयन्तु हृदयं ममानिशम् ॥८६॥  
श्री-कराचार्याणाम् ।  
  
इह वत्सान् समचारयद्  
इह नः स्वामी जगौ वंशीम् ।  
इति सास्रं गदतो मे  
यमुनातीरे दिनं यायात् ॥८७॥  
श्री-रघुपत्युपाध्यायस्य ।  
  
अनुशीलन-कुञ्ज-वाटिकायां  
जघनालम्बित-पीत-शाटिकायाम् ।  
मुरली-कल-कूजिते रतायां  
मम चेतोऽस्तु कदम्ब-देवतायाम् ॥८८॥  
श्री-गोविन्दस्य ।  
  
आरक्त-दीर्घ-नयनो नयनाभिरामः   
कन्दर्प-कोटि-ललितं वपुर् आदधानः ।  
भूयात् स मेऽद्य हृदयाम्बुरुहाधिवर्ती  
वृन्दाटवी-नगर-नागर-चक्रवर्ती ॥८९॥  
श्री-भवानन्दस्य ।  
  
लावण्यामृत-वन्या  
मधुरिम-लहरी-परीपाकः ।  
कारुण्यानां हृदयं  
कपट-किशोरः परिस्फुरतु ॥९०॥  
श्री-सार्वभौम-भट्टाचार्याणाम् ।  
  
भवन्तु तत्र जन्मानि   
यत्र ते मुरलीकलः ।  
कर्णपेयस्त्वम् आयाति   
किं मे निर्वाणवार्तया ॥९१॥  
तेषम् एव ।  
  
आस्वाद्यं प्रमदारद-च्छदम् इव श्रव्यं नवं जल्पितं  
बालाया इव दृश्यम् उत्तम-वधू-लावण्य-लक्ष्मीर् इव ।  
प्रोद्घोष्यं चिर-विप्रयुक्त-वनिता-सन्देश-वाणीव मे  
नैवेद्यं चरितं च रूपम् अनिशं श्री-कृष्ण नामास्तु मे ॥९२॥  
केषाञ्चित् ।  
  
नयनं गलद्-अश्रु-धारया  
वदनं गद्गद-रुद्धया गिरा ।  
पुलकैर् निचितं वपुः कदा  
तव नाम-ग्रहणे भविष्यति ॥९३॥  
श्री-भगवतः । (च्च् ३।२०।३६)  
  
न धनं न जनं न सुन्दरीं  
कवितां वा जगद्-ईश कामये  
मम जन्मनि जन्मनीश्वरे  
भवताद् भक्तिर् अहैतुकी त्वयि ॥९४॥   
तस्यैव । (च्च् ३।२०।२९)  
  
गोवर्धन-प्रस्थ-नवाम्बुवाहः   
कलिन्द-कन्या-नव-नील-पद्मम् ।  
वृन्दावनोदार-तमाल-शाखी  
ताप-त्रयस्याभिनवं करोतु ॥९५॥  
श्री-गौडीयस्य ।  
  
अनङ्ग-रस-चातुरी-चपल-चारु-नेत्राञ्चलश्  
चलन्-मकर-कुण्डल-स्फुरित-कान्ति-गण्ड-स्थलः ।  
व्रजोल्लसित-नागरी-निकर-रास-लास्योत्सुकः   
स मे सपदि मानसे स्फुरतु कोऽपि गोपालकः ॥९६॥  
श्री-माधवेन्द्र-पुरीपादानाम् ।  
  
अथ भक्तानाम् उत्कण्ठा ।  
  
श्रुतयः पलालकल्पाः   
किम् इह वयं साम्प्रतं चिनुमः ।  
आह्रियत पुरैव नयनैर्   
आभीरीभिः परं ब्रह्म ॥९७॥   
श्री-रघुपत्युपाध्ययस्य ॥  
  
कं प्रति कथयितुम् ईशे  
सम्प्रति को वा प्रतीतिम् आयातु  
गो-पति-तनया-कुञ्जे  
गोप-वध्Ṛंई-विंअं ब्रह्म ॥९८॥   
तस्यैव ॥(च्च् २।१९।९८)  
  
ज्ञातं काण-भुजं मतं परिचितैवान्वीक्षिकी शिक्षिता  
मीमांसा विदितैव साङ्ख्य-सरणिर् योगे वितीर्णा मतिः ।  
वेदान्तां परिशीलिताः सरभसं किं तु स्फुरन्-माधुरी-  
धारा काचन नन्दसूनु-मुरली मच्-चित्तम् आकर्षति ॥९९॥  
श्री-सार्वभौम-भट्टाचार्याणाम् ।  
  
अमरी-मुख-सीधु-माधुरीणां  
लहरी काचन चातुरी कलानाम् ।  
तरलीकुरुते मनो मदीयं  
मुरली-नाद-परम्परा मुरारेः ॥१००॥  
तेषाम् एव ।  
  
अपहरति मनो मे कोऽप्य् अयं कृष्ण-चौरः   
प्रणत-दुरित-चोरः पूतना-प्राण-चौरः ।  
वलय-वसन-चौरो बाल-गोपी-जनानां  
नयन-हृदय-चौरः पश्यताम् सज्जनानाम् ॥१०१॥  
कस्यचित् ।  
  
अलं त्रि-दिव-वार्तया किम् इति सार्वभौम-श्रिया  
विदूरतर-वर्तिनी भवतु मोक्ष-लक्ष्मीर् अपि ।  
कलिन्द-गिरि-नन्दिनी-तट-निकुञ्ज-पुञ्जोदरे  
मनो हरति केवलं नव-तमाल-नीलं महः ॥१०२॥  
श्री-हरि-दासस्य ।  
  
अवलोकितमनुमोदितम्  
आलिङ्गितम् अङ्गनाभिर् अनुरागैः ।  
अधिवृन्दावन-कुञ्जं  
मरकत-पुञ्जं नमस्यामः ॥१०३॥  
श्री-सर्व-विद्या-विनोदानाम् ।  
  
कदा द्रक्ष्यामि नन्दस्य  
बालकं नीप-मालकम् ।  
पालकं सर्व-सत्त्वानां  
लसत्-तिलक-भालकम् ॥१०४॥  
श्री-माधवेन्द्र-पुरी-पादानाम् ।  
  
कदा वृन्दारण्ये मिहिर-दुहितुः सङ्ग-माहिते  
मुहुर् भ्रामं भ्रामं चरित-लहरीं गोकुल-पतेः ।  
लपन्न् उच्चैर् उच्चैर् नयन-पयसां वेणिभिर् अहं  
करिष्ये सोत्कण्ठं निविडम् उपसेकं विटपिनाम् ॥१०५॥  
समाहर्तुः ।  
  
दुरारोहे लक्ष्मीवति भगवतीनाम् अपि पदं  
दधाना धम्मिल्ले नटति कठिने योपनिषदाम् ।  
रुतिर् वंशी-जन्मा धृत-मधुरिमा सा मधुरिपोर्  
अकस्माद् अस्माकं श्रुति-शिखरम् आरोक्ष्यति ॥१०६॥  
समाहर्तुः ।  
  
अत्रासीत् किल नन्द-सद्म शकटस्यात्राभवद् भञ्जनं  
बन्ध-च्छेदकरोऽपि दामभिर् अभूद् बद्धोऽत्र दामोदरः ।  
इत्थं मथुरा-वृद्ध-वक्त्र-विगलत्-पीयूष-धारां पिबन्  
आनन्दाश्रुधरः कदा मधुपुरीं धन्यश् चरिष्याम्य् अहम् ॥  
  
(क़ुओतेद् इन् ब्र्स् १।३।४० - यथा पद्यावल्याम्, बुत् नोत् ड़ोउन्द् इन् थिस् एदितिओन्)  
  
उत्फुल्लता-पिञ्छ-मनोरम-श्री-र्  
मातुः स्तन-न्यस्त-मुखारविन्दः ।  
सञ्चालयन् पाद-सरोरुहाग्रं  
कृष्णः कदा यास्यति दृक्-पथं मे ॥१०७॥  
कस्यचित् ।  
  
अथ मोक्षानादरः ।  
  
भक्तिः सेवा भगवतो  
मुक्तिस् तत्-पद-लङ्घनम् ।  
को मूढो दासतां प्राप्य  
प्राभवं पदमिच्छति ॥११०॥  
श्री-शिव-मौनिनाम् ।  
  
भव-बन्ध-च्छिदे तस्यै   
स्पृहयामि न मुक्तये ।  
भवान् प्रभुर् अहं दास  
इति यत्र विलुप्यते ॥१११॥  
श्री-हनुमतः ।  
  
हन्त चित्रीयते मित्र  
स्मृत्वा तान् मम मानसम् ।  
विवेकित्नोऽपि ये कुर्युस्  
तृष्णाम् आत्यन्तिके लये ॥११२॥  
केषाञ्चित् ।  
  
का त्वं मुक्तिर् उपागतास्मि भवती कस्माद् अकस्माद् इह  
श्री-कृष्ण-स्मरणेन देव भवती दासी-पदं प्रापिता ।  
दूरे तिष्ठ मनाग् अनागसि कथ कुर्याद् अनार्यं मयि  
त्वद्-गन्धान् निज-नाम-चन्दन-रसालेपस्य लोपो भवेत् ॥११३॥  
कस्यचित् ।  
  
अथ श्री-भगवद्धर्मतत्त्वम् ।  
  
अर्च्ये विष्णौ शिला-धीर् गुरुषु नर-मतिर् वैष्णवे जाति-बुद्धिर्  
विष्णोर् वा वैष्णवानां कलि-मल-मथने पाद-तीर्थे ऽम्बु-बुद्धिः ।  
श्री-विष्णोर् नाम्नि मन्त्रे सकल-कलुष-हे शब्द-सामान्य-बुद्धिर्  
विष्णौ सर्वेश्वरेशे तद्-इतर-सम-धीर् यस्य वा नारकी सः ॥११४॥   
श्री-दाक्षिणात्यस्य ॥  
  
हत्यां हन्ति यद्-अङ्घ्रि-सङ्ग-तुलसी स्तेयं च तोयं पदोर्  
नैवेद्यं बहु-मद्य-पान-दुरितं गुर्व्-अङ्गना-सङ्गजम् ।  
श्री-शाधिन-मतिः स्थितिर् हरि-जनैस् तत्-सङ्गजं किल्बिषं  
शालाग्राम-शिला-नृसिंह-महिमा कोऽप्य् एष लोकोत्तरः ॥११५॥  
श्री-आगमस्य । (ह्ब्व् ५।४४६)  
  
अथ नैवेद्यार्पणे विज्ञप्तिः ।  
  
द्विज-स्त्रीणां भक्ते मृदुनि विदुरान्ने व्रज-गवां  
दधिक्षेरे सख्युः स्फुट-चिपिट-मृष्टौ मुररिपो ।  
यशोदायाः स्तन्ये व्रज-युवति-दत्ते मधुनि ते  
यथासीद् आमोदस् तम् इमम् उपहारेऽपि कुरुताम् ॥११६॥  
श्री-रामानुजस्य ।  
  
या प्रीतिर् विदुरार्पिते मुररिपो कुन्त्य्-अर्पिते यादृशी  
या गोवर्धन-मूर्ध्नि या च पृथुके स्तने यशोदार्पिते ।  
भारद्वाज-समर्पिते शबरिका-दत्तेऽधरे योषितां  
या वा ते मुनि-भामिनी-विनिहितेऽन्नेऽत्रापि ताम् अर्पये ॥११७॥  
कस्यचित् ।  
  
क्षीरे श्यामलयार्पिते कमलया विश्राणिते फाणिते  
दत्ते लड्डूनि भद्रया मधुरसे सोभाभया लम्भिते ।  
तुष्टिर्या भवतस् ततः शतगुणां राधा-निदेशान् मया  
नस्तेऽस्मिन् पुरतस् त्वम् अर्पय हरे रम्योपहारे रतिम् ॥११८॥  
समाहर्तुः ॥  
  
अथ श्री-मथुरामहिमा ।  
  
हे मातुर् मथुरे त्वम् एव नियतं धन्यासि भूमी-तले  
निर्व्याजं नतयः शतं सविधयस् तुभ्यं सदा सन्तु नः ।  
हित्वा हन्त नितान्तम् अद्भुत-गुणं वैकुण्ठम् उत्कण्ठया  
त्वय्य् अम्भोज-विलोचनः स भगवान् येनावतीर्णो हरिः ॥११९॥  
कस्यचित् ।  
  
अत्रासीत् किल नन्द-सद्म शकटस्यात्राभवद् भञ्जनं  
बन्ध-च्छेद-करोऽपि दामभिर् अभूद् बद्धोऽत्र दामोदरः ।  
इत्थं मथुरा-वृद्ध-वक्त्र-विगलत्-पीयूष-धारां पिबन्   
नान्दाश्रु-धरः कदा मधु-पुरीं धन्यश् चरिष्याम्य् अहम् ॥१२०॥  
श्री-कवि-शेखरस्य । (ब्र्स् १।३।४०)  
  
यत्राखिलादि-गुरुर् अम्बुज-सम्भवोऽपि  
स्तम्बात्मना जनुर् अनुस्पृहयाम्बभूव ।  
चक्रध्वजाङ्कुश-लसत्-पद-राजि-रम्या  
सा राजतेऽद्य मथुरा हरि-राज-धानी ॥१२१॥  
कस्यचित् ॥  
  
बीजं मुक्ति-तरोर् अनर्थ-पटली-निस्तारकं तारकं  
धाम प्रेम-रसस्य वाञ्छित-धुरा-सम्पारकं पारकम् ।  
एतद् यत्र निवासिनाम् उदयते चिच्-छक्ति-वृत्ति-द्वयं  
मथ्नातु व्यसनानि माथुर-पुरी सा वः श्रियं च क्रियात् ॥१२२॥  
समाहर्तुः ॥  
  
वितरति मुर-मर्दनः प्रभुस्ते  
न हि भजमान-जनाय यं कदापि ।  
वितरसि बत भक्ति-योगम् एतं  
तव मथुरे महिमा गिराम् अभूमिः ॥१२३॥  
तस्यैव ॥  
  
श्रवणे मथुरा नयने मथुरा  
वदने मथुरा हृदये मथुरा ।  
पुरतो मथुरा परतो मथुरा  
मधुरा मधुरा मथुरा मथुरा ॥१२४॥  
श्री-गोविन्द-मिश्राणाम् ।  
  
अथ श्री-वृन्दाटवी-वन्दनम् ।  
  
त्वं भज हिरण्यगर्भं   
त्वम् अपि हरं त्वं च तत्-परं ब्रह्म ।  
विनिहित-कृष्णानन्दाम्   
अहं तु वृन्दाटवीं वन्दे ॥१२५॥  
कस्यचित् ।  
  
अथ श्री-नन्दप्रणामः ।  
  
श्रुतिम् अपरे स्मृतिम् इतरे  
भारतम् अन्ये भजन्तु भव-भीताः  
अहम् इह नन्दं वन्दे  
यस्यालिन्दे परं ब्रह्म ॥१२६॥   
रघुपत्युपाध्यायस्य ।  (च्च् २।१९।९६)  
  
बन्धूकारुण-वसनं  
सुन्दर-कूर्चं मुकुन्द-हृत-नयनम् ।  
नन्दं तुन्दिल-वपुषं  
चन्दन-गौर-त्विषं वन्दे ॥१२७॥  
समाहर्तुः ।  
  
अथ श्री-यशोदावन्दनम् ।  
  
अङ्कग-पङ्कज-नाभां  
नव-घनाभां विचित्र-रुचि-सिचयाम् ।  
विरचित-जगत्-प्रमोदां  
मुहुर् यशोदां नमस्यामि ॥१२८॥  
समाहर्तुः ।  
  
अथ श्री-कृष्णशैशवम् ।  
  
अतिलोहित-कर-चरणं  
मञ्जुल-गोरोचना-तिलकम् ।  
हठ-परिवर्तित-शकटं  
मुररिपुम् उत्तान-शायिनं वन्दे ॥१२९॥  
कस्यचित् ।  
  
अर्धोन्मीलित-लोचनस्य पिबतः पर्याप्तम् एकं स्तनं  
सद्यः प्रस्तुत-दुग्ध-दिग्धम् अपरं हस्तेन सम्मार्जतः ।  
मात्रा चाङ्गुलि-लासितस्य वदने स्मेरायमाने मुहुर्  
विष्णोः क्षीर-कणोरु-धाम-धवला दन्त-द्युतिः पातु वः ॥१३०॥  
श्री-मङ्गलस्य । (ब्र्क् ५।१७३६)  
  
गोपेश्वरी-वदन-फूत्-कृति-लोल-नेत्रं  
जानु-द्वयेन धरणीम् अनु सञ्चरन्तम् ।  
कञ्चिन् नव-स्मित-सुधा-मधुराधराभं  
बालं तमाल-दल-नीलम् अहं भजामि ॥१३१॥  
श्री-रघुनाथ-दासस्य । (ब्र्क् ५।१७३८)  
  
क्वाननं क्व नयनं क्व नासिका  
क्व श्रुतिः क्व शिखेति देशितः ।  
तत्र तत्र निहिताङ्गुली-दलो  
वल्लवी-कुलम् अनन्दयत् प्रभुः ॥१३२॥   
कवि-सार्वभौमस्य ॥ (ब्र्क् ५।१७४०)  
  
इदानीम् अङ्गम् अक्षालि   
रचितं चानुलेपनम् ।  
इदानीम् एव ते कृष्ण  
धूलि-धूसरितं वपुः ॥१३३॥   
सार्वभौम-भट्टाचार्याणाम् । (ब्र्क् ५।१७४२)  
  
पञ्च-वर्षम् अतिलोलम् अङ्गने  
धावमानम् अलकाकुलेक्षणम् ।  
किञ्किणी-वलय-हार-नूपुरं  
रञ्जितं नमत नन्द-नन्दनम् ॥१३४॥   
आगमस्य । (ब्र्क्  ५।१७४९)  
  
अथ शैशवे तारुण्यम्  
  
अधर-मधुरे कण्ठं कण्ठे सचाटु दृशौ दृशोर्   
अलिकम् अलिके कृत्वा गोपीजनेन स-सम्भ्रमम् ।  
शिशुर् इति रुदन् कृष्णो वक्षः-स्थले निहितश् चिरान्  
निभृत-पुलकः स्मेरः पायात् स्मरालस-विग्रहः ॥१३५॥   
दिवाकरस्य । (स्क्म् १।५१।४; ब्र्क् ५।१७५१)  
  
ब्रूमस् त्वच्-चरितं तवाधिजननि च्छद्मातिबाल्याकृते  
त्वं यादृग् गिरि-कन्दरेषु नयनानन्दः कुरङ्गी-दृशाम् ।  
इत्य् उक्तः परिलेहन-च्छलतया न्यस्ताङ्गुलिः स्वानने  
गोपीभिः पुरतः पुनातु जगतीम् उत्तान-सुप्तो हरिः ॥१३६॥   
वनमालिनः ॥ (स्क्म् १।५१।५)  
  
वनमालिनि पितुर् अङ्के  
रचयति बाल्योचितं चरितम् ।  
नवनव-गोप-वधूटी-  
स्मित-परिपाटी परिस्फुरति ॥१३७॥   
श्री-मुकुन्द-भट्टाचार्यस्य । (ब्र्क् ५।१७५२)  
  
नीतं नवनवनीतं कियद्   
इति कृष्णओ यशोदया पृष्टः ।  
इयद् इति गुरु-जन-सविधे  
विधृत-धनिष्ठा-पयोधरः ॥१३८॥   
कस्यचित् ॥ (राङ्गस्य) (ब्र्क् ५।१७५३)  
  
क्व यासि ननु चौरिके प्रमुषितं स्फुटं दृश्यते  
द्वितीयम् इह मामकं वहसि कञ्चुके कन्दुकम् ।  
त्यजेति नव-गोपिका-कुच-युगं निमथ्नन् बलाल्  
लसत्-पुलक-मण्डलो जयति गोकुले केशवः ॥१३९॥   
दीपकस्य ॥ (स्प्द् ७४, स्म्व्; ब्र्क् ५।१७५४)  
  
अथ गव्य-हरणम्  
  
दूर-दृष्ट-नव-नीत-भाजनं  
जानु-चङ्क्रमण-जात-सम्भ्रमम् ।  
मातृ-भीति-परिवर्तिताननं  
केशवं किम् अपि शैशवं भजे ॥१४०॥   
कस्यचित् ॥ (ब्र्क् ५।१७५६)  
  
सम्मुष्णन् नवनीतम् अन्तिक-मणि-स्तम्भे स्व-बिम्बोद्गमं  
दृष्ट्वा मुग्धतया कुमारम् अपरं सञ्चिन्तयन् शङ्कया ।  
मन्-मित्रं हि भवान् मयात्र भवतो भागः समः कल्पितो  
मा मां सूचय सूचयेत्य् अनुनयन् बालो हरिः पातु वः ॥१४१॥   
केषाञ्चित् ॥   
  
दधिमथननिनादैस्त्यक्तनिद्रः प्रभाते  
निभृतपदमगारं वल्लवीनां प्रविष्टः ।  
मुखकमलसमीरैराशु निर्वाप्य दीपान्  
कवलितनवनीतः पातु मां बालकृष्णः ॥ १४२ ॥   
कस्यचित् ॥  
  
सव्ये पाणौ नियमित-रवं किञ्किणी-दाम धृत्वा  
कुब्जीभूय प्रपद-गतिभिर् मन्द-मन्दं विहस्य ।  
अक्ष्णोर् भङ्ग्या विहसित-मुखीर् वारयन् सम्मुखीना  
मातुः पश्चाद् अहरत हरिर् जातु हैयङ्गवीनम् ॥ १४३ ॥   
श्री-श्रीमतः ॥  
  
पद-न्यासान् द्वाराञ्चल-भुवि विधाय त्रि-चतुरान्  
समन्ताद् आलोलं नयन-युगलं दिक्षु विकिरन् ।  
स्मितं बिभ्रद् व्यक्तं दधि-हरण-लीला-चटुल-धीः   
सशङ्कं गोपीनां मधुरिपुर् अगारं प्रविशति ॥ १४४ ॥   
समाहर्तुः ॥  
  
मृद्नन् क्षीरादि-चौर्यान् मसृण-सुरभिणी सृक्वणी पाणि-धर्षैर्  
आघ्रायाघ्राय हस्तं सपदि परुषयन् किङ्किणी-मेखलायाम् ।  
वारं वारं विशाले दिशि दिशि विकिरन् लोचने लोलतारे  
मन्दं मन्दं जनन्याः परिसरम् अयते कूट-गोपाल-बालः ॥ १४५ ॥   
कस्यचित् ॥  
  
अथ हरेः स्वप्नायितम्  
  
शम्भो स्वागतम् आस्यताम् इत इतो वामेन पद्मोद्भव  
क्रौञ्चारे कुशलं सुखं सुरपते वित्तेश नो दृश्यते ।  
इत्थं स्वप्न-गतस्य कैटभ-रिपोः श्रुत्वा जनन्या गिरः   
किं किं बालक जल्पसीत्य् अनुचितं थूथूत्-कृतं पातु वः ॥१४६॥   
मयूरस्य ॥ (स्क्म् १।५३।१; ब्र्क् ५।१७५८)  
  
धीरा धरित्रि भाव भारम् अवेहि शान्तं  
नन्व् एष कंस-हतकं विनिपातयामि ।  
इत्य् अद्भुत-स्तिमित-गोप-वधू-श्रुतानि  
स्वप्नायितानि वसुदेव-शिशोर् जयन्ति ॥१४७॥   
सुदेवस्य ॥ (स्क्म् १।५३।२)  
  
अथ पित्रोर् विस्मापन-शिक्षणादि  
  
कालिन्दी-पुलिने मया न न मया शीलोपशल्ये न न  
न्यग्रोधस्य तले मया न न मया राधा-पितुः प्राङ्गने ।  
दृष्टः कृष्ण इतीरिते सनियमं गोपैर् यशोदा-पतेर्  
विस्मेरस्य पुरो हसन् निज-गृहान् निर्यन् हरिः पातु वः ॥१४८॥   
उमापतिधरस्य ॥ (स्क्म् १।५२।४)  
  
वत्स स्थवर-कन्दरेषु विचरन् दूर-प्रचारे गवां  
हिंस्रान् वीक्ष्य पुरः पुराण-पुरुषं नारायणं ध्यास्यसि ।  
इत्य् उक्तस्य यशोदया मुरारिपोर् अव्याज् जगन्ति स्फुरद्-  
बिम्बोष्ठ-द्वय-गाढ-पीडन-वशाद् अव्यक्त-भावं स्मितम् ॥१४९॥   
अभिनन्दस्य ॥ (स्क्म् १।५२।१)  
  
रामो नाम बभूव हुं तद् अबला सीतेति हुं तां पितुर्  
वाचा पञ्चवटी-वने निवसतस् तस्याहरद् रावणः ।  
कृष्णस्येति पुरातनीं निज-कथाम् आकर्ण्य मात्रेरितां  
सौमित्रे क्व धनुर् धनुर् धनुर् इति व्यग्रा गिरः पान्तु वः ॥१५०॥   
कस्यचित् । (र्सक्; क्क् २।७२; ब्र्क् ५।१७६०)  
  
श्यामोच्चन्द्रा स्वपिति न शिशो नैति माम् अम्ब निद्रा  
निद्राहेतोः शृणु कथां काम् अपूर्वां कुरुष्व ।  
व्यक्तः स्तम्भान् नरहरिर् अभूद् दानवं दारयिष्यन्न्  
इत्य् उक्तस्य स्मितम् उदयते देवकी-नन्दनस्य ॥१५१॥   
सर्वानन्दस्य । (स्र्क् १२३; स्क्म् १।५२।२; शतानन्दस्य; ब्र्क् ५।१७६१)  
  
अथ गोरक्षादिलीला  
  
देवस् त्वाम् एक-जङ्घावलयित-गुडी-मूर्ध्नि विन्यस्त-बाहु-  
र्गायन् गोयुद्धगीतिर् उपरचित-शिरःशेखरः प्रग्रहेण ।  
दर्प-स्फूर्जन् महोक्ष-द्वय-समर-कला-बद्ध-दीर्घानुबन्धः  
क्रीडा-गोपाल-मूर्तिर् मुररिपुर् अवताद् आत्त-गोरक्ष-लीलः ॥१५२॥   
योगेश्वरस्य । (स्क्म् १।५८।३)  
  
यावद् गोपा मधुर-मुरली-नाद-मत्ता मुकुन्दं  
मन्द-स्पन्दैर् अहह सकलैर् लोचनैर् आपिबन्ति ।  
गावस् तावन् मसृण-यवस-ग्रास-लुब्धा विदूरं  
याता गोवर्धन-गिरि-दरी-द्रोणिकाभ्यन्तरेषु ॥१५३॥   
श्री-केशव-च्छत्रिणः ।  
  
अथ गोपीनां प्रेमोत्कर्षः ।  
  
धैर्यं नाम-परिग्रहेऽपि जघने यद्य् अंशुकालम्बनं  
गोपीनां च विवेचनं निधुवनारम्भे रहो-मार्गणम् ।  
साध्वी-सच्-चरितं विलास-विरतौ पत्युर् गृहान्वेषणं  
तत् तद् रौरव-रक्षणं मुररिपोर् वंशी-रवापेक्षणम् ॥१५४॥   
सर्व-विद्याविनोदानाम् ।   
  
विलोक्य कृष्णं व्रज-वाम-नेत्राः  
सर्वेन्द्रियाणां नयनत्वम् एव ।  
आकर्ण्य तद्-वेणु-निनाद-भङ्गीम्  
ऐच्छन् पुनस् ताः श्रवणत्वम् एव ॥१५५॥   
कस्यचित् ।  
  
अथ गोपीभिः सह लीला  
  
कालिन्दी-जल-केलि-लोल-तरुणीर् आवीत-चीनांशुका  
निर्गत्याङ्ग-जलानि सारितवतीर् आलोक्य सर्वा दिशः ।  
तीरोपान्त-मिलन्-निकुञ्ज-भवने गूढं चिरात् पश्यतः   
शौरेः सम्भ्रमयन्न् इमा विजयते साकूत-वेणुर् ध्वनिः ॥१५६॥   
पुरुषोत्तमदेवस्य ।  
  
तासु कृष्णस्य भावः ।  
  
स्वेदाप्लावित-पाणि-पद्म-मुकुल-प्रक्रान्त-कम्पोदयाद्  
विस्रस्ताम् अविजानतो मुरलिकां पादारविन्दोपरि ।  
लीला-वेल्लित-वल्लवी-कवलित-स्वान्तस्य वृन्दावने  
जीयात् कंसरिपोस् त्रिभङ्ग-वपुषः शून्योदयः फूत्कृतिः ॥१५७॥   
चिरञ्जीवस्य ।  
  
  
श्री-कृष्णस्य प्रथम-दर्शने राधा-प्रश्नः   
  
भ्रूवल्लि-ताण्डव-कला-मधुरानन-श्री-ः  
कङ्केल्लि-कोरक-करम्बित-कर्ण-पूरः ।  
कोऽयं नवीन-निकषोपल-तुल्य-वेषो  
वंशीरवेण सखि माम् अवशीकरोति ॥१५८॥   
कस्यचित् । (ब्र्स् ३।५।२०)  
  
इन्दीवरोदर-सहोदर-मेदुर-श्री-र्  
वासो द्रवत्-कनक-वृन्द-निभं दधानः ।  
आमुक्त-मौक्तिक-मनोहर-हार-वक्षाः  
कोऽयं युवा जगद्-अनङ्ग-मयं करोति ॥१५९॥   
सर्व-विद्या-विनोदानाम् ॥ (उन् १५।७)  
  
सख्या उत्तरम्  
  
अस्ति कोऽपि तिमिर-स्तनन्धयः  
किञ्चिद् अञ्चित-पदं स गायति ।  
यन् मनाग् अपि निशम्य का वधूर्  
नावधूत-हृदयोपजायते ॥ १६० ॥   
कस्यचित् ।  
  
श्री-राधायाः पूर्व-रागः  
  
मनोगतां मन्मथ-बाण-बाधाम्  
आवेदयन्तीव तनोर् विकारैः ।  
दीनानना वाचम् उवाच राधा   
तदा तदाली-जन-सम्मुखे सा ॥१६१॥   
श्री-पुरुषोत्तम-देवस्य ।  
  
यदवधि यामुन-कुञ्जे   
घन-रुचिर् अवलोकितः कोऽपि ।  
नलिनी-दल इव सलिलं  
तदवधि तरलायते ॥१६२॥   
कविचन्द्रस्य ॥  
  
अकस्माद् एकस्मिन् पथि सखि मया यामुन-तटं  
व्रजन्त्या दृष्टो यो नव-जलधर-श्यामल-तनुः ।  
स दृग्-भङ्ग्या किं वाकुरुत न हि जाने तत इदं  
मनो मे व्यालोलं क्वचन गृहकृत्यो न लगते ॥१६३॥   
जयन्तस्य । (भक्ति-रसायन; ब्र्स् ३।५।२७)  
  
पुरो नील-ज्योत्स्ना तद् अनु मृगनाभी-परिमलस्  
ततो लीला-वेणु-क्वणितम् अनु काण्ची-कल-रवः ।  
ततो विद्युद्-वल्ली-वलयित-चमत्कार-लहरी-  
तरङ्गाल् लावण्यं तद् अनु सहजानन्द उदगात् ॥१६४॥   
कस्यचित् ।  
  
अद्य सुन्दरि कलिन्द-नन्दिनी-  
तीर-कुञ्ज-भुवि केलि-लम्पटः ।  
वादयन् मुरलिकां मुहुर् मुहुर्  
माधवो हरति मामकं मनः ॥१६५॥   
कस्यचित् । (सिमिलर् प्रेमामृत ४।१३)  
  
यदवधि यमुनायास् तीर-वानीर-कुञ्जे  
मुररिपु-पद-लीला लोचनाभ्याम् अलोकि ।  
तदवधि मम चित्तं कुत्रचित् कार्य-मात्रे  
न हि लगति मुहूर्तं किं विधेयं न जाने ॥१६६॥   
कविचन्द्रस्य ।  
  
यदवधि यदुनन्दनाननेन्दुः  
सहचरि लोचन-गोचरीबभूव ।  
तदवधि मलयानिलेऽनले वा  
सहज-विचार-पराङ्मुखं मनो मे ॥१६७॥   
सञ्जय-कविशेखरस्य ।  
  
असमञ्जसम् असमञ्जसम्   
असमञ्जसम् एतद् आपतितम् ।  
वल्लव-कुमार-बुद्ध्या  
हरि हरि हरिर् ईक्षितः कुतुकात् ॥१६८॥   
शरणस्य ॥  
  
शुष्यति मुखम् ऊरु-युगं पुष्यति   
जडतां प्रवेपते हृदयम् ।  
स्विद्यति कपोलपाली सखि  
वनमाली किम् आलोकि ॥१६९॥   
मुकुन्द-भट्टाचार्यस्य ।  
  
उपरि तमाल-तरोः सखि   
परिणत-शरद्-इन्दु-मण्डलः कोऽपि ।  
तत्र च मुरली-खुरली   
कुल-मर्यादाम् अधो नयति ॥१७०॥   
सञ्जय-कविशेखरस्य ।  
  
हन्त कान्तम् अपि तं दिदृक्षते  
मानसं मम न साधु यत्-कृते ।  
इन्दुर् इन्दुमुखि मन्द-मारुतश्  
चन्दनं च वितनोति वेदनां ॥१७१॥   
कस्यचित् ।  
  
गुरु-जन-गञ्जनम् अयशो  
गृहपतिचरितं च दारुणं किम् अपि ।  
विस्मारयति समस्तं   
शिव शिव मुरली मुरारातेः ॥ १७२ ॥   
सर्व-विद्या-विनोदानाम् । (ब्र्स् ३।५।१२)  
द्रविणं भवनम् अपत्यं तावन्  
मित्रं तथाभिजात्यं च ।  
उपयमुनं वनमाली   
यावन् नेत्रे न नर्तयति ॥१७३॥   
तेषाम् एव  
  
तृप्यन्तु मे छिद्रम् अवाप्य शत्रवः  
करोतु मे शास्ति-भरं गृहेश्वरः ।  
मणिस् तु वक्षोरुह-मध्य-भूषणं  
ममास्तु वृन्दावन-कृष्ण-चन्द्रमा ॥ १७४ ॥ कस्यचित् ।  
  
स्वामी निहन्तु विहसन्तु पुरः सपत्न्यो  
भर्तुर् भजन्तु गुरवः पितरश् च लज्जाम् ।  
एतावता यदि कलङ्कि कुलं तथास्तु  
रामानुजे मम तनोतु मनोऽनुरागम् ॥१७५॥ कस्यचित् ।  
  
स्वामी कुप्यति कुप्यतां परिजना निन्दन्ति निन्दन्तु माम्,  
अन्यत् किं प्रथताम् अयं च जगति प्रौढो ममोपद्रवः ।  
आशास्यं पुनर् एतद् एव यद् इदं चक्षुश् चिरं वर्धतां  
येनेदं परिपीयते मुररिपोः सौन्दर्य-सारं वपुः ॥१७६ ॥   
पुष्कराक्षस्य ।  
  
किं दुर्मिलेन मम दूति मनोरथेन  
तावन्ति हन्त सुकृतानि कया कृतानि ।  
एतावद् एव मम जन्म-फलं मुरारिर्  
यन् नेत्रयोः पथि बिभर्ति गतागतानि ॥१७७॥   
कस्यचित् ॥  
  
सखि मम नियति-हतायास्   
तद्-दर्शन-भाग्यम् अस्तु वा मा वा ।  
पुनर् अपि स वेणु-नादो   
यदि कर्णपथे पतेत् तद् एवालम् ॥१७८॥   
कस्यचित् ।  
  
ताराभिसारक चतुर्थ-निशा-शशाङ्क   
कामाम्बु-राशि-परिवर्धन देव तुभ्यम् ।  
अर्घो नमो भवतु मे सह तेन यूना  
मिथ्यापवाद-वचसाप्य् अभिमान-सिद्धिः ॥१७९॥   
कस्यचित् । (उन् १४।१२८)  
  
अथान्य-चतुर-सखी-वितर्कः  
  
सिद्धान्तयति न किञ्चिद्  
भ्रमयति दृशाम् एव केवलं राधा ।  
तद् अवगतं सखि लग्नं   
कदम्ब-तरु-देवतामरुता ॥१८०॥   
राङ्गस्य ।  
  
अथ राधां प्रति प्रश्नः ।  
  
कामं वपुः पुलकितं नयने धृतास्रे  
वाचः सगद्गदपदाः सखि कम्पि वक्षः ।  
ज्ञातं मुकुन्द-मुरली-रव-माधुरी ते  
चेतः सुधांशु-वदने तरलीकरोति ॥१८१॥   
तस्यैव । (ब्र्स् ३।५।१५)  
  
गतं कुल-वधू-व्रतं विदितम् एव तत्-तद्-वचस्  
तथापि तरलाशये न विमतासि को दुर्ग्रहः ।  
करोमि सखि किं श्रुते दनुज-वैरि-वंशी-रवे  
मनाग् अपि मनो न मे सुमुखि धैर्यम् आलम्बते ॥१८२॥   
कस्यचित् ।  
  
आस्तां तावद् अकीर्तिर् मे  
त्वया तथ्यं तु कथ्यताम् ।  
चित्तं कथम् इवासीत् ते   
हरिर् वंशी-रव-श्रुतौ ॥१८३॥   
कस्यचित् ।  
  
सत्यं जल्पसि दुःसहाः खल-गिरः सत्यं कुलं निर्मलं  
सत्यं निष्करुणोऽप्य् अयं सहचरः सत्यं सुदूरे सरित् ।  
तत् सर्वं सखि विस्मरामि झटिति श्रोत्रातिथिर् जायते  
चेद् उन्माद-मुकुन्द-मञ्जु-मुरली-निस्वान-रागोद्गतिः ॥ १८४ ॥   
गोविन्द-भट्टस्य ।  
  
अथ राधां प्रति सखी-नर्माश्वासः ।  
  
निशा जलद-सङ्कुला तिमिर-गर्भ-लीनं जगद्-  
द्वयस् तव नवं नवं वपुर् अपूर्व-लीलामयम् ।  
अलं सुमुखि निद्रया व्रज गृहेऽपि नक्तं चरी  
कदम्ब-वन-देवता नव-तमाल-नील-द्युतिः ॥१८५॥   
सर्वविद्याविनोदानाम् ।  
  
कृष्णं प्रति राधानुराग-कथनम् ।  
  
त्वाम् अञ्जनीयति फलासु विलोकयन्ती  
त्वां शृण्वती कुवलयीयति कर्णपूरम् ।  
त्वां पूर्णिमा-विधु-मुखी हृदि भावयन्ती  
वक्षोनिलीन-नव-नीलमणिं करोति ॥१८६॥   
कस्यचित् । (म्स्न् ५।१२)  
  
गृहीतं ताम्बूलं परिजन-वचोभिर् न सुमुखी  
स्मरत्य् अन्तःशून्या मुरहर गतायाम् अपि निशि ।  
ततेवास्ते हस्तः कलित-फणि-वल्ली-किसलयस्  
तथवास्यं तस्याः क्रमुक-फल-फाली-परिचितम् ॥१८७॥   
हरिहरस्य । (उन् १३।५९)  
  
प्रेम-पावक-लीढाङ्गी  
राधा तव जगत्-पते ।  
शय्यायाः स्खलिता भूमौ  
पुनस् तां गन्तुम् अक्षमा ॥१८८॥   
  
मुरहर साहस-गरिमा   
कथम् इव वाच्यः कुरङ्ग-शावाक्ष्याः ।  
खेदार्णव-पतितापि  
प्रेम-मधुरां ते न सा त्यजति ॥१८९॥   
कविचन्द्रस्येमौ । (उन् ८।१००)  
  
गायति गीते शंसति वंशे  
वादयति सा विपञ्चीषु  
पाठयति पञ्जर-शुकं तव  
सन्देशाक्षरं राधा ॥१९०॥   
गोवर्धनाचार्यस्य । (आर्य-शतक २११।२६५)  
  
राधां प्रति कृष्णानुराग-कथनम्  
  
केलिकलासु कुशला नगरे मुरारेर्  
आभीर-नीरज-दृशः कति वा न सन्ति ।  
राधे त्वया महद् अकारि तपो यद् एष  
दामोदरस् त्वयि परं परमानुरागः ॥१९१॥   
कस्यचित् ॥ (उन् ८।१०१)  
  
  
वत्सान् न चारयति वादयते न वेणुम्  
आमोदते न यमुना-वन-मारुतेन ।  
कुञ्जे निलीय शिथिलं वलितोत्तमाङ्गम्  
अन्तस् त्वया श्वसिति सुन्दरि नन्द-सूनुः ॥१९२॥   
दैत्यारि-पण्डितस्य ॥  
  
सर्वाधिकः सकल-केलि-कला-विदग्धः  
स्निग्धः स एष मुर-शत्रुर् अनर्घ-रूपः ।  
त्वां याचते यदि भज व्रज-नागरि त्वं  
साध्यं किम् अन्यद् अधिकं भुवने भवत्याः ॥१९३॥ राङ्गस्य ॥  
  
अथ राधाभिसारः ।  
  
मन्दं निधेहि चरणौ परिधेहि नीलं  
वासः  पिधेहि वलयावलिम् अञ्चलेन ।  
मा जल्प साहसिनि शारद-चन्द्र-कान्ति-  
दन्तांशवस् तव तमांसि समापयन्ति ॥ १९४ ॥   
षाण्मासिकस्य ॥ (स्क्म् २।६१।२ नालस्य, स्प्द् ३६२०, स्म्व् ७१।८ हरिहरस्य)  
  
किम् उत्तीर्णः पन्थाः कुपित-भुजगी-भोग-विषमो  
विषोढा भूयस्यः किम् इति कुलपाली-कटु-गिरः ।  
इति स्मारं स्मारं दरदलित-शीत-द्युति-रुचौ  
सरोजाक्षी शोणं दिशि नयन-कोणं विकिरति ॥१९५॥   
सर्वविद्याविनोदानाम् ॥  
  
चित्रोत्कीर्णाद् अपि विषधराद् भीतिभाजो रजन्यां  
किं वा ब्रूमस् त्वद्-अभिसरणे साहसं माधवास्याः ।  
ध्वान्ते यान्त्या यद् अतिनिभृतं राधयात्म-प्रकाश-  
त्रासात् पाणिः पथि फणि-फणारत्न-रोधी व्यधायी ॥१९६॥   
कस्यचित् ॥ (स्प्द् ३४९४ हरिहरस्य)  
  
राधां प्रति सखी-वाक्यम्  
  
मन्मथोन्मथितम् अच्युतं प्रति  
ब्रूहि किञ्चन समुल्लसत्-स्मितम् ।  
किं च सिञ्च मृग-शाव-लोचने  
लोचनेङ्गित-सुधौघ-निर्झरैः ॥१९७॥   
कस्यचित् ॥  
  
गोविन्दे स्वयम् अकरोः सरोजनेत्रे  
प्रेमान्धा वरवपुर् अर्पणं सखि ।  
कार्पण्यं न कुरु दरावलोक-दाने  
विक्रीते करिणि किम् अञ्कुशे विवादः ॥१९८॥   
कस्यचित् । (ब्र्स् २।४।११४, भक्तिरसायन; द्क्क्; म्स्न् ५।१५)  
  
अथ क्रीडा ।  
  
परमानुराग-परयाथ राधया  
परिरम्भ-कौशल-विकाशि-भावया ।  
स तया सह स्मर-सभाजनोत्सवं  
निरवाहयच् छिखि-शिखण्ड-शेखरः ॥१९९॥   
कविराज-मिश्रस्य । (ब्र्स् ३।५।३५)   
  
अस्मिन् कुञ्जे विनापि प्रचलति पवनं वर्तते कोऽपि नूनं  
पश्यामः किं न गत्वेत्य् अनुसरति गणे भीत-भीतेऽर्भकाणाम् ।  
तस्मिन् राधासखो वः सुखयतु विलसन् क्रीडया कैटभारिर्  
व्यातन्वानो मृगारि-प्रवल-घुरघुराराव-रौद्रोच्चनादान् ॥ २०० ॥   
कस्यचित् ॥ (स्प्द् ११६)  
  
अथ क्रीडानन्तरं तत्र जानतीनां सखीनां नर्मोक्तिः   
  
इह निचुल-निकुञ्जे मध्य-मध्यास्य रन्तुर्  
विजनम् अजनि शय्या कस्य बाल-प्रवालैः ।  
इति निगदति वृन्दे योषितां पान्तु युष्मान्  
स्मित-शवलित-राधा-माधवालोकितानि ॥ २०१ ॥   
रूप-देवस्य ॥ (स्क्म् १।५५।१)  
  
अथ मुग्ध-बाल-वाक्यम्  
  
कृष्ण त्वद्-वनमालया सह कृतं केनापि कुञ्जान्तरे  
गोपी-कुन्तल-बर्ह-दाम तद् इदं प्राप्तं मया गृह्यताम् ।  
इत्थं दुग्ध-मुखेन गोप-शिशुनाख्याने त्रपानम्रयो  
राधा-माधवयोर् जयन्ति बलित-स्मेरालसा दृष्टयः ॥२०२॥   
लक्ष्मण-सेन-देवस्य ॥ (स्क्म् १।५५।२)  
  
अथ राधया सह दिनान्तरे केलिः तत्र सखी-वाक्यम्  
  
अधुना दधि-मन्थनानुबन्धं  
कुरुषे किं गुरु-विभ्रमालसाङ्गि ।  
कलस-स्तनि लालसीति कुञ्जे   
मुरली-कोमल-काकली मुरारेः ॥२०३॥   
समाहर्तुः ॥   
  
अथ तस्याः साकूत-वाक्यम् ।  
  
श्वश्रूर् इङ्गित-दैवतं नयनयोर् ईहालिहो यातरः   
स्वामी निःश्वसितेऽप्य् असूयति मनोजिघ्रः सपत्नी-जनः ।  
तद्-दूराद् अयम् अञ्जलिः किम् अधुना दृग्भङ्गि-भावेन ते  
वैदग्धी-विविध-प्रबन्ध-रसिक व्यर्थोऽयम् अत्र श्रमः ॥२०४॥   
कस्यचित् ॥  
  
सङ्केतीकृत-कोकिलादि-निनदं कंस-द्विषः कुर्वतो  
द्वारोन्मोचन-लोल-शङ्ख-वलय-क्वाणं मुहुः शृण्वतः ।  
केयं केयम् इति प्रगल्भ-जरती-वाक्येन दूनात्मनो  
राधा-प्राङ्गण-कोण-कोलि-विटपि-क्रोडे गता शर्वरी ॥२०५॥   
हरस्य । (स्क्म् १।५५।५ आचार्य गोपीकस्य; ब्र्क् ५।११५९)  
  
आहूताद्य मयोत्सवे निशि गृहं शून्यं विमुच्यागता  
क्षीवः प्रेष्यजनः कथं कुलवधूर् एकाकिनी यास्यति ।  
वत्स त्वं तद् इमां नयालयम् इति श्रुत्वा यशोदा-गिरो  
राधा-माधवयोर् जयन्ति मधुर-स्मेरालसा दृष्टयः ॥२०६॥   
श्री-मत्-केशव-सेन-देवस्य ॥ (स्क्म् १।५४।५)  
  
गच्छाम्य् अच्युत दर्शनेन भवतः किं तृप्तिर् उत्पद्यते  
किं त्व् एवं विजन-स्थयोर् हत-जनः सम्भावयत्य् अन्यथा ।  
इत्य् आमन्त्रण-भङ्गि-सूचित-वृथावस्थान-खेदासलाम्  
आश्लिष्यन् पुलकोत्कराञ्चित-तनुर् गोपीं हरिः पातु वः ॥२०७॥   
कस्यचित् दाक्षिणात्यस्य । (नाटक-चन्द्रिका ६२४ (२६०); रस्क्)  
  
अथ सखी-नर्म ।  
  
सखि पुलकिनी सकम्पा  
बहिः-स्थलीतस् त्वम् आलयं प्राप्ता ।  
विक्षोभितासि नूनं   
कृष्ण-भुजङ्गेन कल्याणि ॥२०८॥   
समाहर्तुः ॥  
  
अथ पुनर् अन्येद्युर् अभिसारिका तत्र सखी-वाक्यम् ।  
  
अक्लान्त-द्युतिभिर् वसन्त-कुसुमैर् उत्तंसयन् कुन्तला-  
नन्तः खेलति खञ्जरीट-नयने कुञ्जेषु कुञ्जेक्षणः ।  
अस्मान् मन्दिर-कर्मतस् तव करौ नाद्यापि विश्राम्यतः   
किं ब्रूमो रसैकाग्रणीर् असि घटी नेयं विलम्ब-क्षमा ॥२०९ ॥   
तस्यैव । (म्स्न् ५।१६)  
  
परीक्षण-कारिणीं सखीं प्रति राधा-वाक्यम् ।  
  
लज्जैवोद्घटिता किम् अत्र कुल्शोद्बद्धा कपाट-स्थितिर्  
मर्यादैव विलङ्घिता पथि पुनः केयं कलिन्दात्मजा ।  
आक्षिप्ता खल-दृष्टिर् एव सहसा व्यालावली कीदृशी  
प्राणा एव समर्पिताः सखि चिरं तस्मै किम् एषा तनुः ॥२१०॥   
कस्यचित् ।  
  
द्वित्रैः केलि-सरोरुहं त्रि-चतुरैर् धम्मिल्ल-मल्ली-स्रजं  
कण्ठान् मौक्तिक-मालिकां तद् अनु च त्यक्त्वा पदैः पञ्चमैः ।  
कृष्ण-प्रेम-विघूर्णितान्तरतया दूराभिसारातुरा  
तन्वङ्गी निरुपायम् अध्वनि परं श्रेणीभरं निन्दति ॥ २११ ॥   
कस्यचित् । (उन् १३।१९)  
  
अथ वासक-सज्जा ।  
  
तल्पं कल्पय दूति पल्लव-कुलेर् अन्तर्लता-मण्डपे  
निर्बन्धं मम पुष्प-मण्डन-विधौ नाद्यापि किं मुञ्चति ।  
पश्य क्रीडद्-अमन्दम् अन्ध-तमसं वृन्दाटवीं तस्तरे  
तद् गोपेन्द्र-कुमारम् अत्र मिलित-प्रायं मनः शङ्कते ॥२१२॥   
श्री-रघुनाथस्य ॥  
  
अथोत्कण्ठिता ।  
  
सखि स विजितो वीणा-वाद्यैः कयाप्य् अपर-स्त्रिया  
पणितम् अभवत् ताभ्यां तव क्षपा-ललितं ध्रुवम् ।  
कथम् इतरथा शेफालीषु स्खलत्-कुसुमास्व् अपि   
प्रसरति नभो-मध्येऽपीन्दौ प्रियेण विलम्ब्यए ॥२१३॥   
कस्यचित् । (स्क्म् २।३९।३ रुद्रटस्य; दशरूपक २।२३; स्त् १।७८अद्)  
  
अरतिर् इयम् उपैति मां न निद्रा  
गणयति तस्य गुणान् मनो न दोषान् ।  
विरमति रजनी न सङ्गम् आशा  
व्रजति तनुस् तनुतां न चानुरागः ॥२१४॥   
कङ्कस्य ॥ (स्क्म् २।३७।५ प्रवरसेनस्य, स्प्द् ३४२७ बिल्हणस्य, स्र्क् ७२३)  
  
अथ विप्रलब्धा ।  
  
उत्तिष्ठ दूति यामो यामो   
यातस् तथापि नायातः ।  
याऽतः परम् अपि जीवेज्  
जीवितनाथो भवेत् तस्याः ॥२१५ ॥   
तस्यैव । (स्द् ३।८३, दश् २।२६ड़्)  
  
अथ खण्डिता ।  
लाक्षा-लक्ष्म-ललाट-पट्टम् अभितः केयूर-मुद्रा गले  
वक्त्रे कज्जल-कालिमा नयनयोर्स् ताम्बूल-रागो घनः ।  
दृष्टा कोप-विधायि मण्डनम् इदं प्रातश् चिरं प्रेयसो  
लीला-तामरसोदरे मृगदृशः श्वासाः समाप्तिं गताः ॥२१६॥   
औत्कलस्य ॥ (अमरु ७१।६०; स्क्म् २।२४।४; स्प्द् ३७४०, स्भ्व् २२१५; स्म्व् ८२।१७; दशरूपक २।६)  
  
तस्या वाक्यम्  
  
कृतं मिथ्या-जल्पैर् विरम विदितं कामुक चिरात्  
प्रियां ताम् एवोच्चैर् अभिसर यदीयैर् नख-पदैः ।  
विलासैश् च प्राप्तं तव हृदि पदं रग-बहुलैर्  
मया किं ते कृत्यं ध्रुवम् अकुटिलाचार-परया ॥२१७॥   
रुद्रटस्य ॥ (स्त् १।८०; स्म्व् ५८।८)  
  
सार्धं मनोरथ-शतैस् तव धूर्त कान्ता  
सैव स्थिता मनसि कृत्रिम-भाव-रम्या ।  
अस्माकम् अस्ति न हि कश्चिद् इहावकाशस्  
तस्मात् कृतं चरण-पात-विडम्बनाभिः ॥२१८॥   
तस्यैव ॥ (स्त् १।४१द्; स्क्म् २।२३।२; स्प्द् ३५६३; स्म्व् ५७।१६)  
  
अनलङ्कृतोऽपि माधव   
हरसि मनो मे सदा प्रसभम् ।  
किं नालङ्कृतस् त्वं   
सम्प्रति नख-क्षतैस् तस्याः ॥२१९॥  
विश्वनाथस्य । (स्द् ३।६३)  
  
खण्डनाप्त-निर्वेदायास् तस्या वाक्यम् ।  
  
वय्तीताः प्रारम्भाः प्रणय-बहुमानो विगलितो  
दुराशा याता मे परिणतिर् इयं प्राणितुम् अपि ।  
यथेष्ठं चेष्टन्तां विरहि-वध-विह्यात-यशसो  
विभावा मय्य् एते पिक-मधु-सुधांशु-प्रभृतयः ॥२२०॥   
पुरुषोत्तमदेवस्य ॥  
  
मा मुञ्च पञ्चशर पञ्चशरीं शरीरे  
मा सिञ्च सान्द्र-मकरन्द-रसेन वायो ।  
अङ्गानि तत्-प्रणय-भङ्ग-विगर्हितानि  
नालम्बितुं कथम् अपि क्षमतेऽद्य जीवः ॥२२१ ॥   
तस्यैव । (ब्र्स् ३।५।१७)  
  
पुनः सायम् आयाति माधवे  
  
कञ्चन वञ्चन-चतुरे   
प्रपञ्चय त्वं मुरान्तके मानम् ।  
बहु-वल्लभे हि पुरुषे   
दाक्षिण्यं दुःखम् उद्वहति ॥२२२॥   
समाहर्तुः ॥ (उन् ८।३३)  
  
अथ मानिनी  
  
भवतु विदितं छद्मालापैर् अलं प्रिय गम्यतां  
तनुर् अपि  न ते दोषोऽस्माकं विधिस् तु पराङ्मुखः ।  
तव यथा तथाभूतं प्रेम प्रपन्नम् इमां दशां  
प्रकृति-चपले का नः पीडा गते हत-जीविते ॥ २२३ ॥   
अमरोः ॥ (अमरु २८।३०; स्क्म् २।४७।३)  
  
कस् त्वं तासु यदृच्छया कितव यास् तिष्ठन्ति गोपाङ्गनाः   
प्रेमाणं न विदन्ति यास् तव हरे किं तासु ते कैतवम् ।  
एषा हन्त हताशया यद् अभवं त्वय्य् एकताना परं  
तेनास्याः  प्रणयोऽधुना खलु मम प्राणैः समं यास्यति ॥ २२४ ॥  
पुरुषोत्तमदेवस्य ।  
  
निष्क्रामति कृष्णे सखी-वाक्यम्  
  
साचि-कन्धरम् अमुं किम् ईक्षसे  
यातु यातु सखि पूतनार्दनः ।  
वामरीतिचतुरां हि पाम्रीं  
सेवतां परम-देवताम् इव ॥ २२५ ॥   
समाहर्तुः ।   
  
कृष्ण-दूती-वाक्यम्  
  
प्रेमावगाहन-कृते मानं मा कुरु चिराय करभोरु ।  
नाकर्णि किं नु मुग्धे जातं पीयूष-मन्थने गरलम् ॥२२६॥  
विधुमुखि विमुखीभावं भाविनि मद्-भाषणे मा गाः ।  
मूढे निगम-निगूढः कतिपय-कल्याणतो मिलति ॥२२७॥   
राङ्गस्यैतौ ॥  
  
दूतीं प्रति राधा-वाक्यम्  
  
अलम् अलम् अघृणस्य तस्य नाम्ना  
पुनर् अपि सैव कथ गतः स कालः ।  
कथय कथय वा तथापि दूति  
प्रतिवचनं द्विषतोऽपि माननीयम् ॥२२८॥   
अङ्गदस्य ॥ (स्भ्व् १४१८; स्प्द् ३५१३; स्म्व् ४७।३)  
  
अथ कलहान्तरिता ।  
  
तां प्रति दक्षिण-सखी-वाक्यम्   
  
अनालोच्य प्रेम्णः परिणतिम् अनादृत्य सुहृदस्  
त्वयाकाण्डे मानः किम् इति सरले प्रेयसि कृतः ।  
समाकृष्टा ह्य् एते विरह-दहनोद्भासुर-शिखाः   
स्व-हस्तेनाञ्गारास् तद् अलम् अधुनारण्य-रुदितैः ॥२२९॥   
अमरोः ॥ (अमरु ११२।८०; स्भ्व् ११७०; स्क्म् २।४२।१, स्म्व् ५६।९, स्र्क् ६५९ विकटनितम्बा)  
  
अथ कर्कश-सखी-वाक्यम्  
  
मान-बन्धम् अभितः श्लथयन्ती  
गौरवं न खलु हारय गौरि ।  
आर्जवं न भजते दनुजारिर्  
वञ्चके सरलता न हि साध्वी ॥ २३० ॥   
समाहर्तुः ॥  
  
तां प्रति राधा-वाक्यम्  
  
भ्रू-भङ्गो गुणितश् चिरं नयनयोर् अभ्यस्तम् आमीलनं  
रोद्धुं शिक्षितम् आदरेण हसितं मौनेऽभियोगः कृतः ।  
धैर्यं कर्तुम् अपि स्थिरीकृतम् इदं चेतः कथञ्चिन् मया   
बद्धो मान-परिग्रहे परिकरः सिद्धिस् तु दैवे स्थिता ॥ २३१ ॥   
अमरोः ॥(अमरु ११८।९७)  
  
जानामि मौनम् अलसाञ्गि वचो-विभङ्गीर्  
भञ्गी-शतं नयनयोर् अपि चातुरीं च ।  
आभीर-नन्दन-मुखाम्बुज-सङ्ग-शंसी  
वंशीरवो यदि न माम् अवशीकरोति ॥२३२॥ कस्यचित् ॥  
  
सत्यं शृणोमि सखि नित्य-नव-प्रियोऽसौ  
गोपस् तथापि हृदयं मदनो दुनोति ।  
युक्त्या कथञ्चन समं गमितेऽपि तस्मिन्  
मां तस्य काल-मुरली कवलीकरोति ॥२३३॥   
श्री-मत्-प्रभूनाम् ।  
  
न जाने सम्मुखायाते  
प्रियाणि वदति प्रिये ।  
प्रयान्ति मम गात्राणि   
श्रोत्रतां किम् उ नेत्रताम् ॥२३४॥   
कस्यचित् ॥ (अमरु ६३।६४)  
  
मुरारिं पश्यन्त्याः सखि सकलम् अङ्गं न नयनं  
कृतं यच् छृण्वन्त्याः हरि-गुण-गणं श्रोत्र-निचितम् ।  
समं तेनालापं सपदि रचयन्त्या मुखम् अयं  
विधातुर् नैवायं घटन्-परिपाटी-मधुरिमा ॥२३५॥   
शरणस्य ।  
  
अथ सख्याः साभ्युसूया-वाक्यम् ।  
  
त्वम् असि विशुद्धा सरले  
मुरली-वक्त्रस् त्रिधा वक्रः ।  
भङ्गुरया खलु सुलभअ  
तद् उरः सखि वेजयन्त्य् एव ॥ २३६ ॥   
समाहर्तुः ।  
  
अथ क्षुभित-राधिकोक्तिः ।  
  
निःश्वासा वदनं दहन्ति हृदयं  निर्मूलम् उन्मथ्यते  
निद्रा नेति न दृश्यते प्रियमुखं रात्रिन्दिवं रुद्यते ।  
अङ्गं शोषम् उपैति पाद-पतितः प्रेयांस् तथोपेक्षितः   
सख्यः कं गुणम् आकलय्य दयिते मानं वयं कारिताः ॥२३७॥   
अमरोः । (अमरु ९८।९२; स्क्म् २।४१।२)   
  
मानज-विरहेण ध्यायन्तीं तां प्रति कस्याश्चिद् वाक्यम् ।  
  
आहारे विरतिः समस्त-विषय-ग्रामे निवृत्तिः परा  
नासाग्रे नयनं यद् एतद् अपरं यच् चैकतानं मनः ।  
मौनं चेदम् इदं च शून्यम् अखिलं यद् विश्वम् आभाति ते  
तद् ब्रूयाः सखि योगिनी किम् असि भोः किं वियोगिन्य् अपि ॥२३८॥  
(स्क्म् २।२५।२, स्र्क् ७०३ रजसेखर, उन् १३।७५)   
  
तं प्रति राधा-वाक्यम् ।  
  
सङ्गम-विरह-विकल्पे  
वरम् इह विरहो न तु सङ्गमस् तस्य ।  
एकः स एव सङ्गे   
त्रिभुवनम् अपि तन्मयं विरहे ॥२३९॥   
कस्यचित् । (स्क्म् २।९९।४)  
  
अथ कृष्ण-विरहः ।  
  
सञ्जाते विरहे कयापि हृदये सन्दानिते चिन्तया  
कालिन्दी-तट-वेतसी-वन-घन-च्छाया-निषण्णात्मनः ।  
पायासुः कलकण्ठ-कूजित-कला गोपस्य कंस-द्विषो  
जिह्वा-वर्जित-तालु-मूर्च्छित-मरुद्-विस्फारिता गीतयः ॥२४०॥   
कस्यचित् ॥ (स्क्म् १।५८।१)  
  
अथ राधा-प्रसादनम् ।  
  
शिरश् छायां कृष्णः स्वयम् अकृत राधा-चरणयोर्  
भुजावल्ली-च्छायाम् इयम् अपि तदीय-प्रतिकृतौ ।  
इति क्रीडा-कोपे निभृतम् उभयोर् अप्य् अनुनय-  
प्रसादौ जीयास् ताम् अपि गुरु-समक्षं स्थितवतोः ॥२४१॥   
हरस्य ।  
  
कृष्णं प्रति राधा-सखी-वाक्यम् ।  
  
सा सर्वथैव रक्ता रागं   
गुञ्जेव न तु मुखे वहति ।  
वचन-पटोस् तव रागः   
केवलम् आस्ये शुकस्येव ॥२४२॥   
गोवर्धनाचार्यस्य ।  (अर्यस् ६४९।७०३)  
  
सुभग भवता हृद्ये तस्या ज्वलत्-स्मर-पावकेऽप्य्  
अभिनिवेशता प्रेमाधिक्यं चिरात् प्रकटीकृतम् ।  
तव तु हृदये शीतेऽप्य् एवं सदैव सुखाप्तये   
मम सहचरी सा निःस्नेहा मनाग् अपि न स्थिता ॥२४३॥   
रुद्रस्य । (शृङ्गार-तिलक २।१०८)  
  
अथ दिनान्तर-वार्ता ।  
  
आगत्य प्रणिपात-सान्त्वित-सखी-दत्तान्तरं सागसि  
स्वैरं कुर्वति तल्प-पार्श्व-निभृते धूर्तेऽङ्ग-संवाहनम् ।  
ज्ञात्वा स्पर्श-वशात् तया किल सखी-भ्रान्त्य् एव वक्षः शनैः   
खिन्नासीत्य् अभिधाय मीलित-दृशा सानन्दम् आरोपितः ॥२४४॥   
कस्यचित् । (स्प्द् ३५७६; स्भ्व् २०८३; स्म्व् ५८।५)  
  
वस्तुतस् तु गुरु-भीतया तया  
व्यञ्जिते कपटमान-कुट्मले ।  
पेशल-प्रिय-सखी-दृशा हरिर्  
बोधितस् तट-लता-गृहं ययौ ॥२४५॥   
  
माधवो मधुर-माधवी-लता-  
मण्डपे पटु-रटन्-मधुव्रते ।  
सञ्जगौ श्रवण-चारु गोपिका-  
मान-मीन-वडिशेन वेणुना ॥२४६॥   
कयोश्चिद् इमौ । (उन् १०।६४, र्सक् १।१००ड़्)  
  
पुष्प-च्छलेन कृष्णम् अन्वेषयन्तीं राधां प्रति कस्याश्चिद् उक्तिः ।  
  
पन्थाः क्षेममयोऽस्तु ते परिहर प्रत्यूह-सम्भावनाम्  
एतन्-मात्रम् अधारि सुन्दरि मया नेत्र-प्रणाली-पथे ।  
नीरे नील-सरोजम् उज्ज्वल-गुणं तीरे तमालालङ्कारः   
कुञ्जे कोऽपि कलिन्द-शैल-दुहितुः पुंस्कोकिलः खेलति ॥२४७॥   
सर्व-विद्याविनोदानाम् ।   
  
तत्र यमुना-तीरे गतया राधया सह सङ्कथा ।  
  
का त्वं माधव-दूतिका वदसि किं मानं जहीति प्रिये  
धूर्तः सोऽन्यमना मनाग् अपि सखि त्वय्य् आदरं नोज्झति ।  
इत्य् अन्योन्य-कथा-रसैः प्रमुदितां राधां सखी-वेशवान्  
नीत्वा कुञ्ज-गृहं प्रकाशिततनुः स्मेरो हरिः पातु वः ॥२४८॥   
वासवस्य ॥  
  
वसन्तः सन्नद्धो विपिनम् अजनं त्वं च तरुणी  
स्फुरत्-कामावेशे वयसि वयम् अप्य् आहित-पदाः ।  
व्रज त्वं वा राधे क्षणम् अथ विलम्बस्व यदि वा  
स्फुटं जातस् तावच् चतुर-वचनानाम् अवसरः ॥२४९॥ कस्यचित् ॥  
  
तत्र राधा-वाक्यम्  
  
स्वामी मुग्धतरो वनं घनम् इदं बालाहम् एकाकिनी  
क्षौणीम् आवृणुते तमाल-मलिन-च्छाया-तमः-सन्ततिः ।  
तन् मे सुन्दर कृष्ण मुञ्च सहसा वर्त्मेति राधा-गिरः  
श्रुत्वा तां परिरभ्य मन्मथ-कलासक्तो हरिः पातु वः ॥ २५० ॥   
कस्यचित् ॥  
  
अथ स्वाधीन-भर्तृका ।  
  
मकरी-विरचन-भङ्ग्या  
राधा-कुच-कलस-मर्दन-व्यसनी ।  
ऋजुम् अपि रेखां लुम्पन्  
वल्लव-वेशो हरिर् जयति ॥२५१।   
कस्यचित् ॥ (स्प्द् ७७ हरिहरस्य)  
  
क्रीडानन्तरं कृष्णस्य स्वप्नायितम् ।  
  
एते लक्ष्मण जानकी-विरहिणं मां खेदयन्त्य् अम्बुदा  
मर्माणीव च घट्टयन्त्य् अलम् अमी क्रूराः कदम्बानिलाः ।  
इत्थं व्याहृत-पूर्व-जन्म-विरहो यो राधया वीक्षितः   
सेर्ष्यं शङ्कितया स वः सुखयतु स्वप्नायमानो हरिः ॥२५२॥   
शुभाङ्कस्य । (क्क् २।६९(७०); स्र्क् १३१)  
  
अथ वंशी-चौर्यम् ।  
  
नीचैर् न्यासाद् अथ चरणयोर् नूपुर मूकयन्ती  
धृत्वा धृत्वा कतक-वलयान्य् उत्क्षिपन्ती भुजान्ते ।  
मुद्राम् अक्ष्णोश् चकितं शश्वद् आलोकयन्ती  
स्मित्वा स्मित्वा हरति मुरलीम् अङ्कतो माधवस्य ॥२५३॥   
दैत्यारि-पण्डितस्य । (उन् १५।२३८)  
  
तां प्रति राधा-वाक्यम् ।  
  
अच्छिद्रम् अस्तु हृदयं परिपूर्णम् अस्तु  
मौखर्यम् अस्तमितम् अस्तु गुरुत्वम् अस्तु ।  
कृष्ण-प्रिये सखि दिशामि सदाशिषस् ते  
यद् वासरे मुरलि मे करुणां करोषि ॥२५४॥   
श्री-गोविन्द-मिश्राणाम् ॥  
  
शून्यत्वं हृदये सलाघवम् इदं शुष्कत्वम् अङ्गेषु मे  
मौखर्यं व्रज-नाथ-नाम-कथने दत्तं भवत्या निजम् ।  
तत् किं नो मुरलि प्रयच्चसि प्नर् गोविन्द-वक्त्रासवं  
यं पीत्वा भुवनं वशे विदधती निर्लज्जम् उद्गायसि ॥२५५॥   
तेषाम् एव ॥   
  
अथ सायं हरेर् व्रजागमनम् ।  
  
मन्द्र-क्वाणित-वेणुर् अह्नि शिथिले व्यावर्तयन् गोकुलं  
बर्हापीडकम् उत्तमाङ्ग-रचितं गोधूलि-धुम्रं दधत् ।  
म्लायन्त्या वन-मालया परिगतः श्रान्तोऽपि रम्याकृतिर्  
गोप-स्त्री-नयनोत्सवो वितरतु श्रेयांसि वः केशवः ॥२५६॥   
कस्यचित् ॥ (क्व्स् २२, स्क्म् १।५७।४, स्र्क् ११०)  
  
तत्र कस्याश्चिद् उक्तिः ।  
  
दृष्ट्या केशव गोप-राग-हतया किञ्चिन् न दृष्टं मया  
तेनाद्य स्खलितास्मि नाथ पतितां किं नाम नालम्बसे ।  
एकस् त्वं विषमेषु खिन्न-मनसां सर्वाबलानां गतिर्  
गोप्यैवं गदितः सलेशम् अवताद् गोष्ठे हरिर् वश् चिरम् ॥ २५७ ॥   
कस्यचित् ॥ (ध्वन्, वक्रो, स्द् ४।१४; स्म्व् २।९३; दिड़्ड़ेरेन्त् किन्द्स् ओड़् व्यङ्ग्य)  
  
नाभि-देश-विनिवेशित-वेणुर्  
धेनु-पुच्छ-निहितैक-कराब्जः ।  
अन्य-पाणि-परिमण्डित-दण्डः   
पुण्डरीक-नयनो व्रजम् आप ॥२५८॥   
कस्यचित् ॥  
  
तत्रैव राधायाः सौभाग्यम् ।  
  
भ्रूवल्ली-चलनैः कयापि नयनोन्मेषैः कयापि स्मित-  
ज्योत्स्नाविच्छुरितैः कयापि निभृतं सम्भावितस्याध्वनि ।  
गर्वाद् भेद-कृतावहेल-विनय-श्री-भाजि राधानने  
सातङ्कानुनयं जयन्ति पतिताः कंसद्विषः दृष्टयः ॥२५९॥   
उमापतिधरस्य ॥ (स्क्म् १।५५।३, र्कद् १२९)  
  
तिर्यक्-कन्धरम् अंसदेश-मिलित-श्रोत्रावतंसं स्फुरद्-  
बर्होत्तम्भित-केश-पाशम् अनृजु-भ्रू-वल्लरी-विभ्रमम् ।  
गुञ्जद्-वेणु-निवेशिताधर-पुटं साकूत-राधानन-  
न्यस्तामीलित-दृष्टि गोप-वपुषो विष्णोर् मुखं पातु वः ॥२६०॥   
लक्ष्मण-सेन-देवस्य ॥ (स्क्म् १।५५।२)  
  
अंसासक्त-कपोल-वंश-वदन-व्यासक्त-बिम्बाधर-  
द्वन्द्वोदीरित-मन्द-मन्द-पवन-प्रारब्ध-मुग्ध-ध्वनिः ।  
ईषद्-वक्रिम-लोल-हार-निकरः प्रत्येकरोकानन-  
न्यञ्चच्-चञ्चद्-उदञ्चद्-अङ्गुलि-चयस् त्वां पातु राधा-धवः ॥२६१॥   
नाथोकस्य ॥ (स्क्म् १।५७।५ केशर-कीलीय-नाथोकस्य)  
  
अङ्गुष्ठाग्रिम-यन्त्रिताङ्गुलिर् असौ पादार्थ-नीरुद्ध-भूर्  
आर्द्रीकृत्य पयोधराञ्चलम् अलं सद्यः पयो-बिन्दुभिः ।  
न्यग्-जानु-द्वय-मध्य-यन्त्रित-गह्टी-वक्त्रान्तराल-स्खलद्-  
धाराध्वान-मनोहरं सखि पयो गां दोग्धि दामोदरः ॥ २६२ ॥   
शरणस्य ॥ (स्क्म् ५।१।१; स्र्क् ११५७, उपाध्याय दामरस्य; उन् १०।५०)  
  
शाठान् यस्याः काञ्ची-मणि-रणितम् आकर्ण्य सहसा   
यद् आश्लिष्यन्न् एव प्रशिथिल-भुज-ग्रन्थिर् अभवः ।  
तद् एतत् क्वाचक्षे घृतमधुमय त्वद्-बहु-वचो-  
विषेणाघूर्णन्ती किम् अपि न सखी मे गणयति ॥२६३॥   
कस्यचित् ॥ (अमरु ७३।१०९, स्द् ३।३७) शठ-नायक   
  
अथ गोवर्धनोद्धरणम् ।  
  
सत्रासर्ति यशोदया प्रिय-गुण-प्रीतेक्षणं राधया  
लग्नैर् वल्लव-सूनुभिः सरभसं सम्भावितात्मोर्जितैः ।  
भीतानन्दित-विस्मितेन विषमं नन्देन चालोकितः   
पायाद् वः कर-पद्म-सुस्थित-महा-शैलः सलीलो हरिः ॥२६४॥   
सोह्नोकस्य । (स्क्म् १।६०।१ सोल्लोकस्य; स्र्क् १४० सोन्नोकस्य)  
  
  
एकेनैव चिराय कृष्ण भवता गोवर्धनोऽयं धृतः   
श्रान्तोऽसि क्षणम् आस्स्व साम्प्रतम् अमी सर्वे वयं दध्महे ।  
इत्य् उल्लासित-दोष्णि गोप-निवहे किञ्चिद् भुजाकुञ्चन-  
न्यञ्चच्-छैल-भरार्दिते विरुवति स्मेरो हरिः पातु वः ॥२६५॥   
शरणस्य ॥ (स्म् १।६०।२)  
  
खिन्नोऽसि मुञ्च शैलं   
बिभृमो वयम् इति वदत्सु शिथिल-भुजः ।  
भर-भुग्न-वितत-  
बाहुषु गोपेषु हसन् हरिर् जयति ॥ २६६ ॥   
सुबन्धोः ॥ (वासवदत्त, २; स्प्द् ७८; स्म्व् १।४१ हरिहरस्य)  
  
दूरं दृष्टि-पथात् तिरोभव हरेर् गोवर्धनं विभ्रतस्  
त्वय्य् आसक्त-दृशः कृशोदरि कर-स्रस्तोऽस्य मा भूद् अयम् ।  
गोपीनाम् इति जल्पितं कलयतो राधा-निरोधाश्रयं  
श्वासाः शैल-भर-श्रम-भ्रम-कराः कंस-द्विषः पान्तु वः ॥ २६७ ॥ शुभाङ्कस्य । (स्क्म् १।६०।४)  
  
अथ नौ-क्रीडा ।  
  
कुरु पारं यमुनाया  
मुहुर् इति गोपीभिर् उत्कराहूतः ।  
तरि-तट-कपट-शयालुर्  
द्विगुणालस्यो हरिर् जयति ॥२६८॥   
सञ्जय-कविशेखरस्य । (ब्र्क् ५।१७०६)  
  
उत्तिष्ठारात् तरौ मे तरुणि मम तरोः शक्तिर् आरोहणे का  
साक्षाद् आख्यामि मुग्धे तरणिम् इह रवेर् आख्यया का रतिर् मे ।  
वार्तेयं नौ-प्रसङ्गे कथम् अपि भविता नावयोः सङ्गमार्था  
वार्तापीति स्मितास्यं जित-गिरिम् अजितं राधयाराधयामि ॥२६९॥   
 (उन् ११।८६)  
  
मुक्ता तरङ्ग-निवहेन पतङ्ग-पुत्री  
नव्या च नौर् इति वचस् तव तथ्यम् एव ।  
शङ्का-निदानम् इदम् एव ममातिमात्रं  
त्वं चञ्चलो यद् इह माधव नाविकोऽसि ॥२७०॥   
समाहर्तुर् इमौ । (उन् १५।२३६)  
  
जीर्णा तरिः सरिद् अतीव-गभीर-नीरा  
बाला वयं सकलम् इत्थम् अनर्थ-हेतुः ।  
निस्तार-बीजम् इदम् एव कृशोदराणां  
यन् माधव त्वम् असि सम्प्रति कर्णधारः ॥२७१॥   
जगदाननद-रायस्य । (ब्र्क् ५।१७०९)  
  
अम्भसि तरणि-सुतायाः  
स्तम्भित-तरणिः स देवकी-सुतः ।  
आतर-विरहित-गोप्याः  
कातर-मुखम् ईक्षते स्मेरः ॥ २७२ ॥   
सूर्यदासस्य ।  
  
वाचा तवैव यदुनन्दन गव्य-भारो  
हारोऽपि वारिणि मया सहसा विकीर्णः ।  
दूरीकृतं च कुचयोर् अनयोर् दुकूलं  
कूलं कलिन्द-दुहितुर् न तथाप्य् अदूरम् ॥२७३॥   
कस्यचित् । (प्रेमामृत ३।१८; ब्र्क् ५।१७१०)  
  
पयः-पूरैः पूर्णा सपदि गतघूर्णा च पवनैर्  
गभीरे कालिन्दी-पयसि तरिर् एषा प्रविशति ।  
अहो मे दुर्दैवं परम-कुतुकाक्रान्त-हृदयो  
हरिर् वारं वारं तद् अपि करतालिं रचयति ॥२७४॥   
मनोहरस्य । (प्रेमामृत ३।१९; ब्र्क् ५।१७११)  
  
पानीय-सेचन-विधौ मम नैव पाणी  
विश्राम्यतस् तद् अपि ते परिहास-वाणी ।  
जीवामि चेत् पुनर् अहं न तदा कदापि   
कृष्ण त्वदीय-तरणौ चरणौ ददामि ॥२७५॥   
तस्यैव । (प्रेमामृत ३।१२; ब्र्क् ५।१७१२)  
  
इदम् उद्दिश्य वयस्याः   
स्व-समीहित-दैवतं नमत ।  
यमुनैव जानु-दध्नी   
भवतु न वा नाविकोऽस्त्व् अपरः ॥२७६॥   
मुकुन्द-भट्टाचार्यस्य ।  
  
तरिर् उत्तरला सरिद् गभीरा  
तरलो नन्द-सुतश् च कर्ण-धारः ।  
अबलाहम् उपैति भानुर् अस्तं  
सखि दूरे नगरीह किं करोमि ॥२७७॥   
कस्च्यचित् ॥  
  
नापेक्षते स्तुति-कथां न शृणोति काकुं  
शश्वत् कृतं न मनुते प्रणिपात-जातम् ।  
हा किं विधेयम् अधुना सखि नन्द-सूनुर्  
मध्ये-तरङ्गिणि तरिं तरलो धुनोति ॥२७८॥   
तस्यैव ।  
  
एxत्र वेर्से ड़ोउन्द् इन् ओन्ल्य् ओने एदितिओन्।   
  
आतर-लाघव-हेतोर्   
मुरहर तरिं तवावलम्बे ।  
अपणं पणम् इह कुरुषे  
नाविक-पुरुषे न विश्वासः ॥   
कस्यचित् ।  
एषोत्तुङ्ग-तरङ्ग-लङ्घित-तटोत्सङ्गा पतङ्गात्मजा  
पूर्णेयं तरिर् अम्बुभिर् न हि हरेः शङ्का कलङ्काद् अपि ।  
काठिण्यं भज नाद्य सुन्दरि वयं राधे प्रसादेन ते  
जीवामः स्फुटम् आतरीकुरु गिरि-द्रोणी-विनोदोत्सवम् ॥२७९॥  
  
काकुं करोषि गृह-कोण-करीष-पुञ्ज-  
गूढाङ्ग किं ननु वृथा कितव प्रयाहि ।  
कुत्राद्य जीर्ण-तरणि-भ्रमणातिभीत-  
गोपाङ्गना-गण-विडम्बन-चातुरी ॥२८०॥   
त्रयः समाहर्तुः । (उन् ५।४९)  
  
अथ राधया सह हरेर् वाकोवाक्यम् ।  
  
अङ्गुल्या कः कवाटं प्रहरति कुटिले माधवः किं वसन्तो  
नो चक्री किं कुलालो न हि धरणी-धरः किं द्विजिह्वः फणीन्द्रः ।  
नाहं घोराहि-मर्दी किम् असि खग-पतिर् नो हरिः किं कपीशो  
राधा-वाणीभिर् इत्थं प्रहसित-वदनः पातु वश् चक्र-पाणिः ॥२८१॥ कस्यचित् ॥ (स्भ्व् १३०; क्क् ३।१०५; स्र्क् ७।१९)  
  
कस् त्वं भो निशि केशवः शिरसिजै :य् किं नाम गर्वायसे  
भद्रे शौरिर् अहं गुणैः पितृ-गतैः पुत्रस्य किं स्याद् इह ।  
चक्री चन्द्रमुखि प्रयच्छसि न मे कुण्डीं घटीं दोहनीम्  
इत्थं गोप-वधू-जितोत्तरतया ह्रीणो हरिः पातु वः ॥२८२॥   
चक्रपाणेः ॥ (स्क्म् १।५६।३)  
  
वासः सम्प्रति केशव क्व भवतो मुग्धेक्षणे नन्व् इदं  
वासं ब्रूहि शठ प्रकाम-सुभगे त्वद्-गात्र-संसर्गतः ।  
यामिन्याम् उषितः क्व धूर्त वितनुर् मुष्णाति किं यामिनी  
शौरिर् गोपवधूं छलैः परिहसन्न् एवंविधैः पातु वः ॥२८३॥   
कस्यचित् ॥ (स्क्म् १।५६।४; ब्र्स् २।१।८३)  
  
  
राधे त्वं कुपिता त्वम् एव कुपिता रुष्टासि भूमेर् यतो  
माता त्वं जगतां त्वम् एव जगतां माता न विज्ञोऽपरः ।  
देवि त्वं परिहास-केलि-कलहेऽनन्ता त्वम् एवेत्य् असौ  
स्मेरो वल्लव-सुन्दरीम् अवनमच् छौरिः श्रियः वः क्रियात् ॥२८४॥   
हरिहरस्य ॥ (स्क्म् १।५६।१ वाक्पतेः; स्र्क् १०८)  
  
अथ रासः ।  
  
वृन्दारण्ये प्रमद-सदने मल्लिका-पुष्प-मोदे  
श्री-शुभ्रांशोः किरण-रुचिरे कोकिलाद्यैर् मनोज्ञे ।  
रात्रौ चित्रे पशुप-वनिता-चित्त-देहापहारी   
कंसारातेर् मधुर-मुरली-वाद्य-राजो रराज ॥२८५॥   
कस्यचित् ।  
  
अधरामृत-माधुरी-धुरीणो   
हरि-लीला-मुरली-निनाद एषः ।  
प्रततान मनःप्रमोदम् उच्चैर्   
हरिणीनां हरिणी-दृशां मुनीनाम् ॥२८६॥   
श्री-माधवेन्द्रपुरीपादानाम् ।  
  
लीला-मुखरित-मुरली-  
कृत-गोप-भाविनी-निवहः ।  
तद्-अधर-मधुनि सतृष्णः   
कृष्णः पायाद् अपायतो भवतः ॥ २८७॥   
माधव-चक्रवर्तिनः ॥  
  
कारय नाम्ब विलम्बं  
मुञ्च करं मे हरिं यामि ।  
न सहे स्थातुं यद् असौ   
गर्जति मुरली प्रगल्भ-दूतीव ॥२८८॥   
समाहर्तुः ॥  
  
चूडा-चुम्बित-चारु-चन्द्र-कचयं चामीकराभाम्बरं  
कर्णोत्तंसित-कर्णिकार-कुसुमं कन्दर्प-कल्लोलितम् ।  
वंशी-वादन-वावदूक-वदनं वक्री-भवद्-वीक्षणं  
भाग्यं भङ्गुर-मध्यमाः परिणतं कुञ्जान्तरं ब्जेजिरे ॥ २८९ ॥   
जीव-दास-वाहिनी-पतेः ।  
  
श्री-कृष्ण-वाक्यम् ।  
  
दुष्टः कोऽपि करोति वः परिभवं शङ्के मुहुर् गोकुले  
धावन्त्यः स्खलद्-अम्बरं निशि वने यूयं यद्-अभ्यागताः ।  
आः का भीतिर् अमन्द-दानव-वधू-सिन्दूर-मुद्राहरे  
दोर्दण्डे मम भाति दीव्यत पति-क्रोडे कुरङ्गी-दृशः ॥२९०॥  
  
धूतोत्तापे वहति गहने धर्म-पूरे व्रजान्तः   
का वस् तृष्णा वलति हृदये दुर्मदेयं सतीनाम् ।  
सीमन्तिन्यः स्पृहयत गृहान् मा विरुद्धं कुरुध्वं  
नायं दृष्टौ मम विघटते हन्त पुण्यस्य पन्थाः ॥ २९१ ॥  
  
अथ व्रजदेवीनाम् उत्तरम् ।  
  
कथं वीथीम् अस्मान् उपदिशसि धर्म-प्रणयिनीं  
प्रसीद स्वां शिष्याम् अतिखिलमुखीं शाधि मुरलीम् ।  
हरन्ती मर्यादां शिव शिव परे पुंसि हृदयं  
नयन्ती धृष्टेयं यदुवर यथा नाह्वयति नः ॥२९२ ॥   
त्रयः समाहर्तुः ॥  
  
गोपीजनालिङ्गित-मध्य-भागं   
वेणुं धमन्तं भृश-लोल-नेत्रम् ।  
कलेवरे प्रस्फुट-रोम-वृन्दं  
नमामि कृष्णं जगद्-एक-कन्दम् ॥२९३॥   
श्री-पुरुषोत्तमदेवस्य ॥  
  
कालिन्द्याः पुलिनेषु केलि-कुपिताम् उत्सृज्य रासे रसं  
गच्छन्तीम् अनुगच्छतोऽश्रुकलुषां कंसद्विषो राधिकाम् ।  
तत्-पाद-प्रतिमानिवेशित-पदस्योद्भूतरोमोद्गतेर्  
अक्षुण्णोऽनुनयः प्रसन्न-दयिता-दृष्टस्य पुष्णातु वः ॥ २९४ ॥   
भट्ट-नारायणस्य ॥ (वेणिसंहार १।२)  
  
कृष्णान्तर्धाने तासां प्रश्नः ।  
  
तुलसि विलससि त्वं मल्लि जातासि फुल्ला  
स्थल-कमलिनि भृङ्गे सङ्गताङ्गी विभासि ।  
कथयत बत सख्यः क्षिप्रम् अस्मासु कस्मिन्  
वसति कपट-कन्दः कन्दरे नन्द-सूनुः ॥२९५॥   
समाहर्तुः । (उन् १०।९४)  
  
दृष्टः क्वापि स माधवो व्रज-वधूम् आदाय काञ्चिद् गतः  
सर्वा एव हि वञ्चिताः सखि वयं सोऽन्वेषणीयो यदि ।  
द्वे द्वे गच्छतम् इत्य् उदीर्य सहसा राधां गृहीत्वा करे   
गोपी-वेश-धरो निकुञ्ज-कुहरं प्राप्तो हरिः पातु वः ॥२९६॥   
कस्यचित् ॥ (स्भ्व् १००)  
  
राधा-सखी-वाक्यम् ।  
  
अदोषाद् दोषाद् वा त्यजति विपिने तां यदि भवान्  
अभद्रं भद्रं वा त्रिभुवन-पते त्वां वदतु कः ।  
इदं तु क्रूरं मे स्मरति हृदयं यत् किल तया  
त्वद्-अर्थं कान्तारे कुल-तिलक नात्मापि गणितः ॥२९७॥   
रामचन्द्रदासस्य । (उन् ८।४०)  
  
लक्ष्मीं मध्य-गतेन रास-वलये विस्तारयन्न् आत्मना  
कस्तूरी-सुरभिर् विलास-मुरली-विन्यस्त-वक्त्रेन्दुना ।  
क्रीडा-ताण्डव-मण्डलेन परितो दृष्टेन तुष्यद् दृशा  
त्वां हल्लीशक-शङ्कु-सङ्कुल-पदा पायाद् विहारी हरिः ॥२९८॥   
कस्यचित् ।  
  
तत्र खेचराणाम् उक्तिः ।  
  
मुक्त-मुनीनां मृग्यं  
किम् अपि फलं देवकी फलति ।  
तत् पालयति यशोदा   
निकामम् उपभुञ्जते गोप्यः ॥२९९॥   
दाक्षिणात्यस्य ॥  
  
तप्तं तपोभिर् अन्यैः   
फलितं तद् गोप-बालानाम् ।  
आसां यत् कुच-कुम्भे   
नील-निचोलयति ब्रह्म ॥३००॥   
श्री-रघुपत्युपाध्यायस्य ॥  
  
अथ जल-क्रीडा ।  
  
जल-केलि-तरल-करतल-  
मुक्त-पुनः-पिहित-राधिका-वदनः ।  
जगद् अवतु कोक-यूनोर्   
विघटन-सङ्घटन-कौतुकी कृष्णः ॥३०१॥   
कस्यचित् । (उन्  १५।२३५)  
  
राधासखीं प्रति चन्द्रावली-सख्याः सासूय-वाक्यम्  
  
मा गर्वम् उद्वह कपोल-तले चकास्ति   
कृष्ण-स्वहस्त-लिखिता नव-मञ्जरीति ।  
अन्यापि किं न सखि भाजनम् ईदृशीनां  
वैरी न चेद् भवति वेपथुर् अन्तरायः ॥३०२॥   
दामोदरस्य । (अमरु ५५; स्क्म् २।१४०।५ केशटस्य; स्म्व् ८६।१४; स्द् ३।१०५ मद; दश २।२२, एत्च्।; ब्र्स् २।४।१६५)  
  
राधा-सख्याः साकूत-वाक्यम् ।  
  
यदवधि गोकुलम् अभितः   
समजनि कुसुमाचितासन-श्रेणी ।  
पीतांशुक-प्रियेयं   
तदवधि चन्द्रावली जाता ॥३०३॥   
गोवर्धनाचार्यस्य । (अर्यस् ४३६।५३१)  
  
चन्द्रावलीं प्रति सखी-वाक्यम्  
  
सौजन्येन वशीकृता वयम् अतस् त्वां किञ्चिद् आचक्ष्महे  
कालिन्दीं यदि यासि सुन्दरि पुनर् मा गाः कदम्बाट्वईम् ।  
कश्चित् तत्र नितान्त-निर्मल-तमः-स्तोमोऽस्ति यस्मिन् मनाग्  
लग्ने लोचनसीम्नि नोत्पलदृशः पश्यन्ती  पत्युर् गृहम् ॥३०४॥   
गोविन्द-भट्टस्य ॥  
  
श्यामोऽयं दिवसः पयोद-पटलैः सायं तथाप्य् उत्सुका  
पुष्पार्थं सखि यासि यामुन-तटं याहि व्यथा का मम ।  
किन्त्व् एकं खर-कण्टक-कक्षतम् उरस्य् आलोक्य सद्योऽन्यथा   
शङ्कां यत् कुटिलः करिष्यति जनो जातास्मि तेनाकुला ॥ ३०५ ॥   
कर्णपूरस्य ॥  
  
गन्तव्या ते मनसि यमुना वर्तते चेत् तदानीं  
कुञ्जं मा गाः सहज-सरले वाञ्जुलं मद्-वचोभिः ।  
गच्छेस् तत्राप्य् अहह यदि वा मा मुरारेर् उदारे  
कुत्राप्य् एका रहसि मुरली-नादम् आकर्णयेथाः ॥३०६॥   
तैरभुक्त-कवेः ।  
  
तरले न कुरु विलम्बं  
कुम्भं संस्मृत्य मन्दिरं याहि  ।  
यावन् न मोहन-मन्त्रं  
शंसति कंसद्विषो वंशी ॥३०७॥   
समाहर्तुः ॥  
  
पृष्ठेन नीपम् अवलम्ब्य कलिन्दजायाः   
कूले विलास-मुरलीं क्वणयन् मुकुन्दः ।  
प्राक् पूरणात् कलसम् अम्भसि लोलयन्त्या  
वक्त्रं विवर्तयति गोपकुलाङ्गनायाः ॥३०८॥   
कस्यचित् ॥  
  
सख्यो यय्र् गृहम् अहं कलसीं वहन्ती  
पूर्णाम् अतीव-महतीम् अनुलम्बितास्मि ।  
एकाकिनीं स्पृशसि मां यदि नन्दसूनो  
मोक्ष्यामि जीवनम् इदं सहसा पुरस् ते ॥३०९॥   
समाहर्तुः ॥  
  
तां प्रति कस्याश्चिद् उक्तिः ।  
  
वल्गन्त्या वन-मालया तव हृतं वक्षोजयोश् चन्दनं  
गण्डस्था मकरीघटा च मकरान्दोलेन विध्वंसिता ।  
क्लान्ता स्वैर-तरङ्ग-केलिभिर् इयं तन्वी च धूर्ते तनुः  
सत्यं जल्पसि भानुजाम् अभि रसे मग्नाद्य हर्षाद् अभूः ॥३१०॥   
समाहर्तुः ॥  
  
तद्-भर्तारं प्रति सखी-वाख्यम् ।  
  
सुभग मम प्रिय-सख्याः   
किम् इव सशङ्कं मुहुर् विलोकयसि ।  
यामुन-पवन-विकीर्ण-  
प्रिय-करजः-पिञ्जरं पृष्ठम् ॥३११॥   
समाहर्तुः ॥  
  
  
  
चन्द्रावलीं प्रति तस्या वाक्यम्  
  
कात्यायनी-कुसुम-कामनया किम् अर्थं  
कान्तार-कुक्षि-कुहरं कुतुकाद् गतासि ।  
पश्य स्तन-स्तवकयोस् तव कण्टकाङ्कं  
गोपः सुकण्ठि बत पश्यसि जात-कोपः ॥३१२॥   
समाहर्तुर् इमे । (उन् ३।३८)  
  
अथ नित्य-लीला  
  
वृन्दावने मुकुन्दस्य नित्य-लीला विराजते ।  
स्पष्टम् एषा रहस्यत्वाज् जानद्भिर् अपि नोच्यते ॥  
  
ताभिर् नित्य-विहारम् एव तनुते वृन्दावने माधवो  
गोष्ठाम्भोजमुखीभिर् इत्य भि मनाक् प्रोचे प्रियायै हरः ।  
लीलारत्न-रहस्यता व्रजपतेर् भूयस्य् अहो पश्य यत्  
तत्त्वज्ञोऽपि पुरान्तरे च गमनं व्याचष्ट वैयासकिः ॥  
  
तथा हि पाद्मे पार्वत्यै व्याजहार हरो रहः ।  
गोगोपगोपिकासङ्गे यत्र क्रीडति कंसहा ॥  
  
अथ भाविनि हरेर् मथुरा-प्रस्थाने राधा-सखी-वाक्यम्  
  
अद्यैव यत् प्रतिपद्-उद्गत-चन्द्र-लेखा-  
सख्यं त्वया वपुर् इदं गमितं वराक्याः ।  
कृष्णे गते कुसुम-सायक तत् प्रभाते  
बाणावलिं कथय कुत्र विमोक्ष्यसि त्वम् ॥३१३॥   
रुद्रस्य ॥ (स्त् २।८७)  
  
प्रस्थानं वलयैः कृतं प्रियसखैर् अजस्रं गतं  
धृत्या न क्षणम् आसितं व्यवसितं चित्तेन गन्तुं पुरः ।  
गन्तुं निश्चित-चेतसि प्रियतमे सर्वे समं प्रस्थिता  
गन्तव्ये सति जीवित-प्रिय-सुहृत्-सार्थः किम् उ त्यज्यते ॥ ३१४ ॥   
अमरोः । (अमरु ३१।३६; स्भ्व् ११५१; स्प्द् ३४२४; स्क्म् २।५४।१; स्म्व् ३७।१९)  
  
हरेर् मथुरा-प्रवेशे  
  
छायापि लोचन-पथं न जगाम यस्याः   
सेयं वधूर् नगर-मध्यम् अलङ्करोति ।  
किं चापकलय्य मथुरा-नगरे मुकुन्दम्  
अन्धोऽपि बन्धुकरदत्तकरः प्रयाति ॥३१५॥   
वाणीविलासस्य ।  
  
तत्र पुर-स्त्री-वाक्यम् ।  
  
अस्रम् अजस्रं मोक्तुं   
धिङ् नः कर्णायते नयने ।  
द्रष्टव्यं परिदृष्टं   
तत् कैशोरं व्रज-स्त्रीभिः ॥३१६॥   
तैरभुक्तस्य ॥  
  
सान्द्रानन्दम् अनन्तम् अव्ययम् अजं यद् योगिनोऽपि क्षणं  
साक्षात् कर्तुम् उपासते प्रतिदिनं ध्यानैकतानाः परम् ।  
धन्यास् ता व्रजवासिनां युवतयस् तद् ब्रह्म याः कौतुकाद्  
आलिङ्गन्ति समालपन्ति शतधाकर्षन्ति चुम्बन्ति च ॥३१७॥   
वाहिनीपतेः ॥ (स्द् ६।३१४अ)  
  
एxत्र वेर्से :  
  
आनन्द-कन्दम् अखिल-श्रुति-सारम् एकम्  
अध्यात्म-दीपम् अतिदुस्तरम् अञ्जनाभम् ।  
आकृष्य सान्द्र-कुचयोः परिरभ्य कामं  
सम्प्राप्य गोपवनिता बत पुण्य-पुञ्जाः ॥  
  
प्रियसखि न जगाम वामशीलः  
स्फुटम् अमुना नागरेण नन्दसूनुः ।  
अदलित-नलिनी-दलैव वापी  
यद् अहत-पल्लव एव काननान्तः ॥३१८॥   
कुमारस्य ॥  
  
यास्यामीति समुद्यतस्य वचनं विस्रब्धम् आकर्णितं  
गच्छन् दूरम् अपेक्षितो मुहुर् असौ व्यावृत्य पश्यन्न् अपि ।  
तच् छून्ये पुनर् आगतास्मि भवने प्राणास् त एव स्थिताः  
सख्यः पश्यत जीवित-प्रणयिनी दम्भाद् अहं रोदिमि ॥३१९॥ रुद्रटस्य ।  
  
गतो यामो गतौ यामौ   
गता यामा गतं दिनम् ।  
हा हन्त किं करिष्यामि   
न पश्यामि हरेर् मुखम् ॥३२०॥   
शङ्करस्य ॥  
  
यमुना-पुलिने समुत्क्षिपन्  
नटवेशः कुसुमस्य कन्दुकम् ।  
न पुनः सखि लोकयिष्यते   
कपटाभीर-किशोर-चन्द्रमाः ॥३२१ ॥   
षष्ठी-दासस्य ॥  
  
याः पश्यन्ति प्रियं स्वप्ने  
धन्यास्ताः सखि योषितः  
अस्माकं तु गते कृष्णे  
गता निद्रापि वैरिणी ॥३२२॥   
धन्यस्य । (उन् १५।१६९)  
  
सोऽयं वसन्त-समयो विपिनं तद् एतत्  
सोऽयं निकुञ्ज-विटपी निखिलं तदास्ते  
हा हन्त किं तु नव-नीरद-कोमलाङ्गो  
नलोकि पुष्प-धनुषः प्रथमावतारः ॥३२३॥   
सञ्जय-कविशेखरस्य ॥  
  
युगायितं निमेषेण  
चक्षुषा प्रावृषायितम् ।  
शून्यायितं जगत् सर्वं  
गोविन्द-विरहेण मे ॥३२४॥   
श्री-भगवतः ॥ (शिक्षाष्टक, ७)  
  
दलति हृदयं गाढोद्वेगं द्विधा न तु भिद्यते   
वहति विकलः कायो मूर्च्छां न मुञ्चति चेतनाम् ।  
ज्वलयति तनूम् अन्तर्दाहः करोति न भस्मसात्  
प्रहरति विधिर् मर्मच्छेदी न कृन्तति जीवितम् ॥३२५॥   
(मालतीमाधव ९।११, उत्तररामचरित ३।३१, ब्र्क्; स्म्व् ४३।३९)  
  
भ्रमय जलदान् अम्भोगर्भान् प्रमोदय चातकान्  
कलय शिखिनः केकोत्कण्ठान् कठोरय केतकान् ।  
विरहिणि जने मूर्च्छां लब्ध्वा विनोदयति व्यथा-  
मकरुण पुनः सञ्ज्ञा-व्याधिं विधाय किम् ईहसे ॥ ३२६ ॥   
एतौ भवभूतेः । (मालतीमाधव ९।४२, स्प्द् ३४५३; स्म्व् ४३।३४)  
  
दृष्टं केतक-धूलि-धूसरम् इदं व्योम क्रमाद् वीक्षिताः  
कच्चान्ताश् च शिलीन्ध्र-कन्दल-भृतः सोढाः कदम्बानिलाः ।  
सख्यः संवृणुताश्रु मुञ्चत भयं कस्मान् मुदेवाकुला  
एतान् अप्य् अधुनास्मि वज्रघटिता नूनं सहिष्ये धनान् ॥३२७॥   
रुद्रस्य ॥ (स्क्म् २।५५।३, स्त् २।६०अ)  
  
सेयं नदी कुमुद-बद्न्हुकरास् त एव  
तद् यामुनं तटम् इदं विपिनं तद् एतत् ।  
ते मल्लिका-सुरभयो मरुतस् त्वम् एव  
हा प्राण-वल्लभ सुदुर्लभतां गतोऽसि ॥३२८॥   
हरिभट्टस्य ॥  
  
यदुनाथ भवन्तम् आगतं  
कथयिष्यन्ति कदा मदालयः ।  
युगपत् परितः प्रधावितः   
विकसद्भिर् वदनेन्दु-मण्डलैः ॥३२९ ॥   
तैरभुक्तकवेः ॥  
  
अयि दीनदयार्द्र नाथ हे,   
मथुरानाथ कदावलोक्यसे ।  
हृदयं त्वद्-अलोक-कातरं   
दयित भ्राम्यति किं करोम्य् अहम् ॥३३०॥   
श्री-माधवेन्द्र-पुरी-पादानाम् । (च्च् २।४।१९७, ३।८।३२)  
  
प्रथयति न तथा ममार्तिम् उच्चैः  
सहचरि वल्लव-चन्द्र-विप्रयोगः ।  
कटुभिर् असुर-मण्डलैः परीते   
दनुजपतेर् नगरे यथास्य वासः ॥३३१॥   
श्री-रघुनाथ-दासस्य ।  (ब्र्स् २।४।५२)  
  
चूताङ्कुरे स्फुरति हन्त नवे नवेऽस्मिन्  
जीवोऽपि यास्यतितरां तरल-स्वभावः ।  
किं त्व् एकम् एव मम दुःखम् अभूद् अनल्पं  
प्राणेश्वरेण सहितो यद् अयं न यातः ॥३३२॥।   
राङ्गस्य ।  
  
आशैक-तन्तुम् अवलम्ब्य विलममाना  
रक्षामि जीवम् अवधिर् नियतो यदि स्यात् ।  
नो चेद् विधिः सकल-लोक-हितैककारी  
यत् काल-कूटम् असृजत् तद् इदं किम् अर्थम् ॥३३३॥   
हरेः ।  
  
प्रसर शिशिरामोदं कौन्दं समीर समीरय  
प्रकटय शशिन्न् आशाः कामं मनोज समुल्लस ।  
अवधि-दिवसः पूर्णः सख्यो विमुञ्चत तत्-कथां   
हृदयम् अधुना किञ्चित् कर्तुं ममान्यद् इहेच्छति ॥३३४ ॥   
रुद्रस्य ॥ (स्क्म् २।५५।५; स्त् २।५८ए, स्म्व् ४०।१८)  
  
नायाति चेद् यदुपतिः सखि नैतु कामं  
प्राणास् तदीय-विरहाद् यदि यान्ति यान्तु ।  
एकः परं हृदि महान् मम वज्र-पातो  
भूयो यद् इन्दुवदनं न विलोकितं तत् ॥ ३३५ ॥  
हरि-भट्टस्य ॥  
  
पञ्चत्वं तनुर् एतु भूत-निवहाउ स्वांशे विशन्तु स्फुटं  
धातारं प्रणिपत्य हन्त शिरसा तत्रापि याचे वरम् ।  
तद्-वापीषु पयस् तदीय-मुकुरे ज्योतिस् तदीयाङ्गन-  
व्योम्नि व्योम तदीय-वर्त्मनि धरा  तत्-ताल-वृन्तेऽनिलः ॥ ३३६ ॥  
षण्मासिकस्य । (स्प्द् ३४२८; स्म्व् ४३।३२; स्भ्व् १३५५; उन् १४।१८९)  
  
आश्लिष्य वा पाद-रतां पिनष्टु माम्  
अदर्शनान् मर्म-हतां करोतु वा ।  
यथा तथा वा विदधातु लम्पटो  
मत्-प्राण-नाथस् तु स एव नापरः ॥३३७॥   
श्री-भगवतः ॥ (च्च् ३।२०।४७, उन् १३।७९)  
  
मथुरायां यशोदा-स्मृत्या कृष्ण-वाक्यम् ।  
  
ताम्बूलं स्व-मुखार्धं चर्वितम् इतः को मे मुखे निक्षिपेद्  
उन्मार्ग-प्रसृतं च चाटु-वचनैः को मां वशे स्थापयेत् ।  
एह्य् एहीति विदूर-सारित-भुजः स्वाङ्के निद्यायाधुना  
केलि-स्रस्त-शिखण्डकं मम पुनर् व्याधूय बध्नातु कः ॥३३८॥ तैरभुक्तस्य ॥  
  
  
अथ श्री-राधा-स्मृत्या हरेर् वाक्यम् ।  
  
यदि निभृतम् अरण्यं प्रान्तरं वाप्य् अपान्थं  
कथम् अपि चिरकालं पुण्यपाकेन लप्स्ये ।  
अविरल-गलद्-अस्रैर् घघर-ध्वान-मिश्रैः   
शशिमुखि  तव शोकैः प्लावयिष्ये जगन्ति ॥३३९॥   
तैरभुक्तकवेः ॥  
  
उद्धवं प्रति हरेर् वाक्यम् ।  
  
विषयेषु तावद् अबलास्   
तास्व् अपि गोप्यः स्वभाव-मृदु-वाचः ।  
मध्ये तासाम् अपि सा   
तस्याम् अपि साचिवीक्षितं किम् अपि ॥ ३४० ॥   
कस्यचित् ॥  
  
उद्धवेन राधायां हरेः सन्देशः ।  
  
आविर्भाव-दिने न येन गणितो हेतुस् तनीयान् अपि  
क्षीयेतापि न चापराध-विधिना नत्या नयो वर्धते ।  
पीयूष-प्रतिवेदिनस् त्रिजगती-दुःख-द्रुहं साम्प्रतं  
प्रेम्णस् तस्य गुरोः कथं  नु करवै वाङ्-निष्ठता-लाघवम् ॥३४१॥   
केषाञ्चित् ॥  
  
आस्तां तावद् वचन-रचना-भाजनत्वं विदूरे   
दूरे चास्तां तव तनु-परीरम्भ-सम्भावनापि ।  
भूयो भूयः प्रणतिभिर् इदं किं तु याचे विधेया  
स्मारं स्मारं स्वजन-गणने क्वापि रेखा ममापि ॥३४२॥   
केशव-भट्टाचार्याणाम् ॥  
  
वृन्दावनं गच्छत उद्धवस्य वाक्यम् ।  
  
इयं सा कालिन्दी कुवलय-दल-स्निग्ध-मधुरा  
मदान्ध-व्याकूज-तरल-जल-रङ्कु-प्रणयिनी ।  
पुरा यस्यास् तीरे सरभस-सतृष्णं मुरभिदो  
गताः प्रायो गोपी-निधुवन-विनोदेन दिवसाः ॥३४३ ॥   
दशरथस्य । (स्क्म् ५।११।४ शरणस्य)  
  
पुरेयं काल्लिन्दी व्रज-जन-वधूनां स्तन-तटी-  
तनूरागैर् भिन्ना चबल-सलिलाभूद् अनुदिनम् ।  
अहो तासां नित्यं रुदित-गलितैः कज्जल-जलैर्  
इदानीं यातेऽस्मिन् द्विगुण-मल्लिनाभून् मुररिपौ ॥ ३४४ ॥   
सर्वानन्दस्य ॥  
  
इदं तत् कालिन्दी-पुलिनम् इह कंसासुरभिदो  
यशः शृण्वद् वक्त्र-स्खलित-कवलं गोकुलम् अभूत् ।  
भ्रमद्-वेणु-क्वाण-श्रवण-मसृणोत्तार-मधुर-  
स्वराभिर् गोपीभिर् दिशि दिशि समुद्घूर्णम् अनिशम् ॥३४५ ॥   
मोटकस्य ॥ (स्क्म् ५।११।५ केशटस्य)  
  
ताभ्यो नमो वल्लव-वल्लभाभ्यो  
यासां गुणैस् तैर् अभिचिन्त्यमानैः ।  
वक्षःस्थले निःश्वसितैः कदुष्णैर्  
लक्ष्मीपतेर् म्लायति वैजयन्ती ॥ ३४६ ॥ कस्यचित् ॥  
  
व्रजदेवीकुलं प्रत्य् उद्धव-वाक्यम् ।  
  
वियोगिनीनाम् अपि पद्धतिं वो  
न योगिनो गन्तुम् अपि क्षमन्ते ।  
यद् ध्येयरूपस्य परस्य पुंसो  
यूयं गता ध्येय-पदं दुरापम् ॥३४७॥   
कस्यचित् ॥  
  
उद्धवे दृष्टे सखीं प्रति राधा-वाक्यम् ।  
  
कल्याणं कथयामि किं सहचरि स्वैरेषु शश्वत् पुरा   
यस्या नाम समीरितं मुररिपोः प्राणेश्वईति त्वया ।  
साहं प्रेमभिदाभयात् प्रियतमं दृष्ट्वापि दूतं प्रभोः   
सन्दिष्टास्मि न वेति संशयवती पृच्छामि नो किञ्चन  ॥३४८॥   
रामचन्द्र-दासस्य ॥  
  
श्री-राधां प्रति उद्धव-वाक्यम् ।  
  
मलिनं नयनाञ्जनाम्बुभिर्  
मुखचन्द्रं करभोरु मा कुरु ।  
करुणावरुणालयो हरिस्  
त्वयि भूयः करुणां विधास्यति ॥३४९॥   
षष्ठी-दासस्य ॥ (उन् १२।३०)  
  
उद्धवं प्रति राधा-सखी-वाक्यम् ।  
  
हस्तोदरे विनिहितैककपोलपालेर्  
अश्रान्तलोचनजलस्नपिताननायाः ।  
प्रस्थानमङ्गलदिनावधि माधवस्य  
निद्रालवोऽपि कुत एव सरोरुहाक्ष्याः ॥३५०॥   
हरिहरस्य ॥ (ब्र्स् ३।५।३२)  
  
राधा-सख्या एव कृष्णे सन्देशः ।  
  
निश्चन्दनानि वणिजाम् अपि मन्दिराणि  
निष्पल्लवानि च दिगन्तर-काननानि ।  
निष्पङ्कजान्य् अपि सरित्-सरसीकुलानि   
जातानि तद्-विरह-वेदनया न शान्तम् ॥३५१ ॥   
तस्यैव ॥  
  
  
प्राणस् त्वं जगतां हरेर् अपि पुरा सङ्केत-वेणु-स्वनान्  
आदाय व्रज-सुभ्रुवाम् इह भवान् मार्गोपदेशे गुरु ।  
हंहो मथुरा-निष्कुटानिल सखे सम्प्रत्य् अपि श्री-पतेर्  
अङ्ग-स्पर्श-पवित्र-शीतिल-तनुस् त्राता त्वम् एकोऽसि नः ॥३५२॥   
रामचन्द्र-दासस्य ॥  
  
राधासख्या एव कृष्णे सन्देशः ।  
  
त्वद्-देशागत-मारुतेन मृदुना सञ्जात-रोमाञ्चया  
त्वद्-रूपाङ्कित-चारु-चित्र-फलके सन्तर्पयन्त्या दृशम् ।  
त्वन्-नामामृत-सिक्त-कर्ण-पुटया त्वन्-मार्ग-वातायने  
तन्व्या पञ्चम-गीत-गर्भित-गिरा रात्रिन्दिवं स्थीयते ॥३५३॥   
त्रिविक्रमस्य ॥ (नलचम्पू ६।२३; स्म्व् ४४।५)  
  
अङ्गेऽनङ्ग-ज्वर-हुत-वहश् चक्षुषि ध्यान-मुद्रा  
कण्ढे जीवः करकिशलये दीर्घ-शायी कपोलः ।  
अंसे वेणी कुच-परिसरे चन्दनं वाचि मौनं  
तस्याः सर्वं स्थितम् इति न च त्वां विना क्वापि चेतः ॥३५४॥   
क्षेमेन्द्रस्य ॥ (स्प्द् ३४७४; स्म्व् ४४।६; कविकण्ठाभरण ३।२)  
  
दृष्टे चन्द्रमसि प्रलुप्त-तमसि व्योमाङ्गन-स्थेयसि  
स्फूर्जन्-निर्मल-तेजसि त्वयि गते दूरं निज-प्रेयसि ।  
श्वासः कैरव-कोरकीयति मुखं तस्याः सरोजीयति  
क्षीरोदीयति मन्मथो दृगपि च द्राक् चन्द्रकान्तीयति ॥३५५॥   
भीमभट्टस्य ॥ (स्प्द् ३४८०, स्म्व् ४४।१०; स्क्म् २।३६।१ ड़िर्स्त् त्wओ लिनेस् सोमेwहत् दिड़्ड़ेरेन्त्)  
  
अस्यास् तापम् अहं मुकुन्द कथयाम्य् एणीदृशस् ते कथं  
पद्मिन्याः सरसं दलं विनिहितं यस्याः सतापे हृदि ।  
आदौ शुष्यति सङ्कुचत्य् अनु ततश् चूर्णत्वम् आपद्यते   
पश्चान् मुर्मुरतां दधद् दहति च श्वासावधूतः शिखी ॥३५६॥   
शान्तिकरस्य । (स्म्व् ४४।२५; स्क्म् २।३१।१; स्र्क् ५५३ कस्यचित्; उत्पलराज)  
  
उद्धूयेत तनू-लतेति नलिनी-पत्रेण नो बीज्यते  
स्फोटः स्याद् इति नाङ्गकं मलयज-क्षोदाम्भसा सिच्यते ।  
स्याद् अस्यातिभरात् पराभव इति प्रायो न वा पल्लवा-  
रोपो वक्षसि तत् कथ कृशतनोर् अधिः समाधीयताम् ॥ ३५८ ॥  
आनन्दस्य ॥  
  
निवससि यदि तव हृदये  
सा राधा वज्र-घटितेऽस्मिन्  
तत् खलु कुशलं तस्याः   
स्मर-विशिखैस् ताड्यम् आनयोः ॥३५९ ॥   
कस्यचित् ॥ (स्म्व् ४४।११)  
  
उन्मीलन्ति नखैर् लुनीहि वहति क्षौमाञ्चलेनावृणु  
क्रीडा-काननम् आविशन्ति वलय-क्वाणैः समुत्रासय ।  
इत्थं पल्लव-दक्षिणानिल-कुहू-कण्ठीषु साङ्केतिक-  
व्याहाराः सुभग त्वदीय-विरहे राधा-सखीनां मिथः ॥३६०॥   
शम्भोः ॥ (स्क्म् २।३०।४ अमरोः; स्प्द् ३४८९ सत्कविचन्द्रस्य; स्म्व् ४४।१३; स्द् १०।७९)  
  
गलत्य् एका मूर्च्छा भवति पुनर् अन्या यद् अनयोः   
किम् अप्य् आसीन् मध्यं सुभग निखिलायाम् अपि निशि ।  
लिखन्त्यास् तत्रास्याः कुसुम-शर-लेखं तव कृते   
समाप्तिं स्वस्तीति प्रथम-पद-भागोऽपि न गतः ॥ ३६१ ॥   
शचीपतेः ॥ (स्प्द् ३४७७; स्म्व् ४४।२०)  
  
चित्राय त्वयि चिन्तिते तनुभुवा चक्रे ततज्यं धनुर्-  
वर्तिं धर्तुम् उपागतेऽङ्गुलि-युगे बाणो गुणे योजितः ।  
प्रारब्धे तव चित्र-कर्मणि धनुर् मुक्तास्त्र-भिन्ना भृशं  
भित्तिं द्रग् अवलम्ब्य केशव चिरं सा तत्र चित्रायते ॥३६२॥   
बाणस्य ॥ (स्म्व् ४४।२१ सिंहलपतेः)  
  
त्वाम् अन्तःस्थिरभावना-परिणतं मत्वा पुरोऽवस्थितं  
यावद् दोर्वलयं करोति रभसाद् अग्रे समालिङ्गितुम् ।  
तावत् तं निजम् एव देहम् अचिराद् अलिङ्ग्य रोमाञ्चितां  
दृष्ट्वा वृष्टिजलच्छलेन रुदितं मन्ये पयोदैर् अपि ॥३६३॥   
कस्यचित् ॥ (स्म्व् ४४।२२)  
  
अच्छिन्नं नयनाम्बु बन्धुषु कृतं तापः सखीष्व् आहितो  
दैन्यं न्यस्तम् अशेषतः परिजने चिन्ता गुरुभ्योऽर्पिता ।  
अद्य श्वः किल निर्वृतिं व्रजति सा श्वासैः परैः खिद्यते  
विस्रब्धो भव विप्रयोग-जनितं दुःखं विभक्तं तया ॥३६४॥  
(अमरु ७८।११०; स्भ्व् १४०७; स्म्व् ४४।२०; स्प्द् ३४८६; स्क्म् २।३२।२; दश ४।२७)  
  
अथास्या एव स्प्रणयेर्ष्यं जल्पितम् ।  
  
मुख-माधुर्य-समृद्ध्या   
परहृदयस्य ग्रहीतरि प्रसभम् ।  
कृष्णात्मनि पर-पुरुषे   
सौहृदकामस्य का शरीराशा ॥३६५॥   
जगन्नाथ-सेनस्य ।  
  
अथ व्रजदेवीनां सोत्प्रासः सन्देशः ।  
  
वाचा तृतीय-जन-सङ्कट-दुःस्थया किं  
किं वा निमेष-विरसेन विलोकितेन ।  
हे नाथ नन्द-सुत गोकुल-सुन्दरीणाम्  
अन्तश्चरी सहचरी त्वयि भक्तिर् एव ॥ ३६६ ॥   
कस्यचित् ।  
  
अथ यथार्थ-सन्देशः ।  
  
मुरली-कल-निक्वणैर् या  
गुरु-लज्जा-भरम् अप्य् अजीगणत् ।  
विरहे तव गोपिकाः कथं  
समयं ता गमयन्तु माधव ॥ ३६७ ॥  
षष्ठीदासस्य ॥  
  
मथुरा-पथिक मुरारेर्   
उपगेयं द्वारि वल्लवी-वचनम् ।  
पुनर् अपि यमुना-सलिले   
कालिय-गरलानलो ज्वलति ॥ ३६८ ॥   
वीरसरस्वत्याः ॥ (स्क्म् १।६२,५; उन् १०।९८)  
  
अथ द्वारवतीस्थस्य हरेर् विरहः ।  
  
कलिन्दीम् अनुकूल-कोमल-रयाम् इन्दीवर-श्यामलाः   
शैलोपान्तभुवः कदम्ब-कुसुमैर् आमोदिनः कन्दरात् ।  
राधां च प्रथमाभिसार-मधुरां जातानुताआः स्मरन्न्  
अस्तु द्वारवती-पतिस् त्रिभुवनामोदाय दामोदरः ॥३६९ ॥   
शरणस्य ॥ (स्क्म् १।६१।२)  
  
कामं कामयते न केलि-नलिनीं नामोदते कौमुदी-  
निस्यन्दैर् न समीहते मृग-दृशाम् आलाप-लीलाम् अपि ।  
सीदन्न् एष निशासु निःसह-तनुर् भोगाभिलाषालसैर्  
अङ्गैस् ताम्यति चेतसि व्रजवधूम् आधाय मुग्धो हरिः ॥ ३७० ॥   
तस्यैव ॥ (स्क्म् १।६१।३)  
  
रत्न-च्छाया-च्छुरित-जलधौ मन्दिरे द्वारकाया  
रुक्मिण्यापि प्रबल-पुलकोद्भेदम् आलिङ्गितस्य ।  
विश्वं पायान् मसृण-यमुना-तीर-वानीर-कुञ्जे  
राधा-केली-परिमल-भर-ध्यान-मूर्च्छा मुरारेः ॥३७१॥   
उमापतिधरस्य ॥ (स्क्म् १।६१।१; उन्  १४।१८४; जीव अन्द् व्च्त् तो ब्र्स् २।४।१७८)  
  
निर्मग्नेन मयाम्भसि प्रणयतः पाली समालिङ्गिता  
केनालीकम् इदं तवाद्य कथितं राधे मुधा ताम्यसि ।  
इत्य् उत्सवप्न-परम्परासु शयने श्रुत्वा गिरं शार्ङ्गिणो   
रुक्मिण्या शिथिलीकृतः सकपतं कण्ठ-ग्रहः पातु वः ॥३७२॥   
उमापतिधरस्य ॥ (स्क्म् १।५३।५,कस्यचित्)  
  
स्क्म् वेर्सिओन्:  
निर्मग्नेन मयाम्भसि स्मर-भयाद् आली समालिङ्गिता  
केनालीकम् इदं तवाद्य कथितं राधे मुधा ताम्यसि ।  
इत्थं स्वप्न-परम्परासु शयने श्रुत्वा गिरं शार्ङ्गिणः   
सव्याजं शिथिलीकृतः कमलया कण्ठ-ग्रहः पातु वः ॥ कस्यचित् ॥  
  
अथ वृन्दावनाधीश्वरी-विरह-गीतम् ।  
  
याते द्वारवती-पुरं मुररिपौ तद्-वस्त्र-संव्यानया  
कालिन्दी-तट-कुञ्ज-वञ्जुल-लताम् आलाम्ब्य सोत्कण्ठया ।  
उद्गीतं गुरु-बाष्प-गद्गद-गलत्-तारस्वरं राधया  
येनान्तर्जलचारिभिर् जलचरैर् अप्य् उत्कम् उत्कूजितम् ॥३७३॥   
अपराजितस्य ॥ (स्क्म् १।५८।४ कस्यचित्; ध्व्,  वक् २।५९; एत्च्।; उन् १४।१८८)  
  
अथ व्रजदेवीनां सन्देशः ।  
  
पान्थ द्वारवतीं प्रयासि यदि हे तद् देवकीनन्दनो  
वक्तव्यः स्मर-मोहमन्त्र-विवशो गोप्योऽपि नामोज्झिताः ।  
एताः केलि-कदम्ब-धूलि-पटलैर् आलोक-शून्या दिशः   
कालिन्दी-तट-भूमयो भवतो नायान्ति चित्तास्पदम् ॥३७४॥   
गोवर्धनाचार्यस्य ॥ (स्क्म् १।६२।२; शृङ्गार-प्रकाश, छेच्क् स्र्क्)  
  
ते गोवर्धन-कन्दराः स यमुना-कच्छः स चेष्टारसो  
भाण्डीरः स वमस्पतिः सहचरास् ते तच् च गोष्ठाङ्गनम् ।  
किं द्वारवती-भुजङ्ग हृदयं नायाति दोषैर् अपीत्य्  
अव्याद् वो हृदि दुःसहं व्रज-वधू-सन्देश-शल्यं हरेः ॥३७५ ॥   
नीलस्य ॥ (स्क्म् १।६२।१)  
  
कालिन्द्याः पुलिनं प्रदोष-मरुतो रम्याः शशङ्कांशवः   
सन्तापं न हरन्तु नाम नितरां कुर्वन्ति कस्मात् पुनः ।  
सन्दिष्टं व्रज-योषिताम् इति हरेः संशृण्वतोऽन्तःपुरे   
निःश्वासाः प्रसृता जयन्ति रमणी-सौभाग्य-गर्व-च्छिदः ॥३७६॥   
पञ्चतन्त्र-कृतः ॥ (स्क्म् १।६२।४, उन् १५।१६४)  
  
मुदामानं प्रति श्री-द्वारकेश्वर-वचनम्  
  
मा गा इत्य् अपमङ्गलं व्रज सखे स्नेहेन शून्यं वचः  
तिष्ठेति प्रभुता यथाभिलपितं कुर्व् इत्य् उदासीनता ।  
ब्रूमो हन्त मुदाम मित्र वचनं नैवोपचाराद् इदं  
स्मर्तव्या वयम् आदरेण भवता यावद् भवद्-दर्शनम् ॥३७७॥   
हरेः ॥  
  
स्व-गृहादिकं दृष्ट्वा तस्य वचनम् ।  
  
तद्-गेहं नत-भित्ति मन्दिरम् इदं लब्धावकाशं दिवः   
सा धेनुर् जरती चरन्ति करिणाम् एता घनाभा घटाः ।  
स क्षुद्रो मुषल-ध्वनिः कलम् इदं सङ्गीतकं योषितां  
चित्रं हन्त कथं द्विजोऽयम् इयतीं भूमिं समारोपितः ॥३७८॥ कस्यचित् ॥  
  
अथ कुरुक्षेत्रे श्री-वृन्दावनाधीश्वर-चेष्टितम्   
  
येनैव सूचित-नवाभ्युदय-प्रसङ्गा  
मीनाहति-स्फुरित-तामरसोपमेन ।  
अन्यन् निमील्य नयनं मुदितैव राधा  
वामेन तेन नयनेन ददर्श कृष्णम् ॥ ३७९ ॥   
हरस्य ॥ (स्म्व् ५४।८ उत्प्रेक्षावल्लभस्य)  
  
आनन्दोद्गत-बाष्प-पूर-पिहितं चक्षुः क्षमं नेक्षितुं  
बाहू सीदत एव कम्प-विधुरौ शक्तौ न कण्ठ-ग्रहे ।  
वाणी सम्भ्रम्-गद्गदाक्षर-पदा सङ्क्षोभ-लोलं मनः   
सत्यं वल्लभ-सङ्गमोऽपि सुचिराज् जातो वियोगायते ॥३८०॥   
शुभ्रस्य ॥ (स्क्म् २।१३२।१ कस्यचित्; स्भ्व् २०६५ श्री-डामरस्य; स्म्व् ५४।१० कस्यापि)  
  
अथ रहस्य् अनुनयन्तं कृष्णं प्रति ।  
  
किं पादान्ते लुठसि विमनाः स्वामिनो हि स्वतन्त्राः   
कञ्चित् कालं क्वचिद् अभिरतस् तत्र कस् तेऽपराधः ।  
आगस्कारिण्य् अहम् इह यया जीवितं तद्-वियोगे  
भर्तृ-प्राणाः स्त्रिय इति ननु त्वं ममैवानुनेयः ॥३८१॥   
कस्यचित् ॥ (स्क्म् २।४७।१ भावदेव्याः; स्र्क् ६४३ वाक्कूटस्य; स्म्व् ५७।१४)  
  
यः कौमार-हरः स एव हि वरस् ता एव चैत्र-क्षपास्  
ते चोन्मीलित-मालती-सुरभयः प्रौéहाः कदम्बानिलाः  
सा चैवास्मि तथापि तत्र सुरत-व्यापार-लीला-विधौ  
रेवा-रोधसि वेतसी-तरु-तले चेतः समुत्कण्ंहते ॥३८२॥  
कस्यचित् (स्क्म् २।१२।३; स्प्द् ३७६८; स्म्व् ८७।९; स्द् १।२, च्च् २।१।५८, २।१३।१२१, ३।१।७८।)  
  
प्रियः सोऽयं कृष्णः सहचरि कुरुक्षेत्र-मिलितस्  
तथाहं सा राधा तद् इदम् उभयोः सङ्गम-सुखम् ।  
तथाप्य् अन्तः-खेलन्-मधुर-मुरली-पञ्चम-जुषे  
मनो मे कालिन्दी-पुलिन-विपिनाय स्पृहयति ॥३८३॥  
समाहर्तुः ॥ (चैतन्य-चरितामृत, २।१।७६)  
समाप्तौ मङ्गलाचरणम् ।  
  
मुग्धे मुञ्च विषादम् अत्र बलभित् कम्पो गुरुस् त्यज्यतां  
सद्-भावं भज पुण्डरीक-नयने मान्यान् इमान् मानय ।  
लक्ष्मीं शिक्षयतः स्वयंवर-विधौ धन्वन्तरेर् वाक्छलाद्  
इत्य् अन्य-प्रतिषेधम् आत्मनि विधिं शृण्वन् हरिः पातु वः ॥३८४॥   
कस्यचित् ॥ (स्भ्व् ८४ दाक्षिणात्यस्य कस्यापि, स्क्म् १।६७।५ पुण्डरीकस्य)  
  
यदुवंशावतंसाय  
वृन्दावन-विहारिणे ।  
संसार-सागरोत्तार-  
तारये हरये नमः ॥ ३८५ ॥   
अविलम्ब-सरस्वत्याः ॥  
  
भ्राम्यद्-भास्वर-मन्दराद्रि-शिखर-व्याघट्टनाद् विस्फुरत्  
केयूराः पुरुहूत-कुञ्जर-कर-प्राग्-भार-संवर्धिनः ।  
दैत्येन्द्र-प्रमदा-कपोल-विलसत्-पत्राङ्कुर-च्छेदिनो  
दोर्-दण्डाः कलिल्-काल-कल्मष-मुषः कंस-द्विषो पातु वः ॥३८६॥   
योगेश्वरस्य॥ (स्क्म् १।५९।१ कस्यचित्)  
  
जयदेव-बिल्वमङ्गल-मुखैः  
कृता येऽत्र सन्ति सन्दर्भाः ।  
तेषां पद्यानि विना   
समाहृतानीतराण्य् अत्र ॥३८७॥  
  
लसद्-उज्ज्वल-रसस्तमना  
गोकुल-कुल-पालिकालिनी-वलितः ।  
यद् अभीप्सितम् अभिदद्यात्  
तरुण-तमाल-कल्प-पादपः कोऽपि ॥३८८॥  
  
इति श्री-मद्-रूप-गोस्वामि-समाहृता पद्यावली समाप्ता ।  
  
एxत्र वेर्सेस्:   
  
कृतं न सुकृतं मया कृतम् अहो महा-दुष्कृतं  
कृतान्त-नगरे गतिर् भवतु मे तत्र कीदृशी ।  
न भो न दिनभोग-दिग्-भ्रमणम् अस्मात् परं पुनस्  
तथा कुरु यथा तटे तव घटेत वासो मम ॥  
  
राधाधर-सुधाधार-  
धरायाद्य-रस-श्रिये  
गोपाल-पुर-राज्ञाय  
नमः पीताम्बराय ते ॥  
  
  
  
  
  
