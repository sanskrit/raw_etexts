---
title: 'Abhinanda: Kadambarikathasara'

---
## Intro
  
  
  
  
 Abhinanda: Kadambarikathasara   
  
  
  
  
Abhinanda: Kadambarikathasara (a kavya giving the story of Bana's Kadambari)  
Based on the edition by Pdt. Durgaprasad and Kasinath Pandurang Parab,  
Kavyamala [second series], vol. 11, 1888.  
  
  
Input by Harunaga Isaacson.   
  
  
  
NOTE:  
Interlinear *yugmam* or *yugalakam* / *tilakam* / *cakkalakam*  
indicates a group of 2 / 3 / 4 verses respectively.  
  
  
  
  
  


## पाठः
  
  
  
  
  
  
  
  
अभिनन्द: कादम्बरीकथासार  
  
  
  
श्रियं दिशन्तु वः शौरेर् द्वये तुल्यश्रमाः क्रमाः  ।  
ये चादौ गोष्पदं पश्चात् त्रैलोक्यं क्राम्यतश् च ये  ॥ अकद्_१।१ ॥  
  
सरसाः सदलङ्काराः प्रसादमधुरा गिरः  ।  
कान्तास् तातजयन्तस्य जयन्ति जगतीगुरोः  ॥ अकद्_१।२ ॥  
  
गुणोद्द्योतनदीपानां सतां न परम् उज्ज्वलम्  ।  
यावन् मलिनम् अप्य् एषां कर्म दृष्टेः प्रसाधनम्  ॥ अकद्_१।३ ॥  
  
गुणः कृशो ऽपि प्रथते पृथुर् अप्य् अपचीयते  ।  
प्राप्य साधुखलौ चन्द्रः पक्षाव् इव सितासितौ  ॥ अकद्_१।४ ॥  
  
शक्तिनामाभवद् गौडो भारद्वाजकुले द्विजः  ।  
दार्वाभिसारम् आसाद्य कृतदारपरिग्रहः  ॥ अकद्_१।५ ॥  
  
तस्य मित्राभिधानो ऽभूद् आत्मजस् तेजसां निधिः  ।  
जनेन दोषोपरमप्रबुद्धेनार्चितोदयः  ॥ अकद्_१।६ ॥  
  
स शक्तिस्वामिनं पुत्रम् अवाप श्रुतशालिनम्  ।  
राज्ञः कर्कोटवंशस्य मुक्तापीडस्य मन्त्रिणम्  ॥ अकद्_१।७ ॥  
  
कल्याणस्वामिनामास्य याज्ञवल्क्य इवाभवत्  ।  
तनयः शुद्धयोगर्द्धिनिर्धूतभवकल्मषः  ॥ अकद्_१।८ ॥  
  
अगाधहृदयात् तस्मात् परमेश्वरमण्डनम्  ।  
अजायत सुतः कान्तश् चन्द्रो दुग्धोदधेर् इव  ॥ अकद्_१।९ ॥  
  
पुत्रं कृतजनानन्दं स जयन्तम् अजीजनत्  ।  
आसीत् कवित्ववक्तृत्वफला यस्य सरस्वती  ॥ अकद्_१।१० ॥  
  
वृत्तिकार इति व्यक्तं द्वितीयं नाम बिभ्रतः  ।  
वेदवेदाङ्गविदुषः सर्वशास्त्रार्थवादिनः  ॥ अकद्_१।११ ॥  
  
जयन्तनाम्नः सुधियः साधुसाहित्यतत्त्ववित्  ।  
सूनुः समुदभूत् तस्माद् अभिनन्द इति श्रुतः  ॥ अकद्_१।१२ ॥  
युग्मम्  
  
काव्यविस्तरसन्धानखेदालसधियः प्रति  ।  
तेन कादम्बरीसिन्धोः कथामात्रं समुद्धृतम्  ॥ अकद्_१।१३ ॥  
  
पुरुहूतपुरस्पर्धिविभवा भूषणं भुवः  ।  
बभूव विदिशा नाम पुरी वेत्रवतीतटे  ॥ अकद्_१।१४ ॥  
  
या पुण्यकर्मिणां तेजःशालिनां द्यौर् इवास्पदम्  ।  
रेजे रत्नगृहज्योतिर् जालैर् इन्द्रायुधप्रभैः  ॥ अकद्_१।१५ ॥  
  
*युग्मम्*  
  
तस्यां निजभुजोद्योगविजितारातिमण्डलः  ।  
आखण्डल इव श्रीमान् राजा शूद्रक इत्य् अभूत्  ॥ अकद्_१।१६ ॥  
  
अष्टानां लोकपालानां रूपं बिभ्रद् अपि प्रजाः  ।  
शश्वद् आनन्दयंस् ताभिश् चन्द्रमा इत्य् अवेदि यः  ॥ अकद्_१।१७ ॥  
  
*युग्मम्*  
  
स मेदिनीं विनिर्जित्य चतुरम्भोधिमेखलाम्  ।  
सचिवार्पिततद्भारस् तस्याम् आस्त यथासुखम्  ॥ अकद्_१।१८ ॥  
  
तेनानुद्वेजितजनैर् अर्थधर्माविरोधिभिः  ।  
विनोदैर् अत्यनीयन्त नवे वयसि वासराः  ॥ अकद्_१।१९ ॥  
  
तस्य चानन्यलभ्यानां सुखानां पारदृश्वनः  ।  
यूनो ऽपि सुरतक्रीडापराङ् मुखम् अभून् मनः  ॥ अकद्_१।२० ॥  
  
प्रयत्नेनापि नावापि सा योषिद् विषमेषुणा  ।  
हर्तुं शशाक या तस्य हृदयं चक्षुर् एव वा  ॥ अकद्_१।२१ ॥  
  
अथ बाह्याङ्गणस्थानवर्तिनं तं कदाचन  ।  
प्रसृत्य प्रणयप्रह्वा प्रतीहारी व्यजिज्ञपत्  ॥ अकद्_१।२२ ॥  
  
दूराद् उपायनीकृत्य शुकम् आश्चर्यचेष्टितम्  ।  
चण्डालदारिका काचिद् आगता दर्शनार्थिनी  ॥ अकद्_१।२३ ॥  
  
श्रुत्वा क्षणं परामृश्य मुखम् आलोक्य मन्त्रिणाम्  ।  
समादिदेश तां राजा को दोषः प्रविशत्व् इति  ॥ अकद्_१।२४ ॥  
  
निजेन लक्ष्मणा लोकस्पर्शं परिहरन्त्य् अथ  ।  
मातङ्गकन्यकाविक्षद् अनुज्ञाता नृपाङ्गणम्  ॥ अकद्_१।२५ ॥  
  
तया च सह हस्तस्थसशुकस्वर्णपञ्जरः  ।  
वहन्न् अहिंस्रम् आकारं चण्डालस्थविरो ऽविशत्  ॥ अकद्_१।२६ ॥  
  
प्रविशन्तीं तु तां दृष्ट्वा कन्याम् अद्भुतदर्शनाम्  ।  
परं व्यस्मयत क्ष्मापः क्षणं चैवम् अचिन्तयत्  ॥ अकद्_१।२७ ॥  
  
इदं रूपम् इयं कान्तिर् इमे लावण्यशीकराः  ।  
मर्त्यताम् अपि न प्राहुर्मातङ्गत्वे तु का कथा  ॥ अकद्_१।२८ ॥  
  
तत् सत्यम् एव पश्यामि नूनं मातङ्गमायया  ।  
छन्नेयं देवता काचिन् मर्त्यलोकम् उपागता  ॥ अकद्_१।२९ ॥  
  
इत्यादि चिन्तयन्तं सा प्रगल्भवनितेव तम्  ।  
प्रणनाम महीपालम् अनाकुलविलोकिनी  ॥ अकद्_१।३० ॥  
  
ततः क्षितितलन्यस्तजानुः प्रणतकन्धरः  ।  
गाढोभयकरासक्तपञ्जरः स्थविरो ऽब्रवीत्  ॥ अकद्_३१ ॥  
  
वैशम्पायननामायं रत्नम् अत्यद्भुतं शुकः  ।  
रत्नानां चास्पदं देवो दुग्धोदधिर् इवापरः  ॥ अकद्_१।३२ ॥  
  
इत्य् आदरेण नः स्वामिदुहित्रायम् उपाहृतः  ।  
प्रसादः क्रियताम् अस्या विहगः परिगृह्यताम्  ॥ अकद्_१।३३ ॥  
  
इत्य् उक्त्वा सो ऽग्रतो राज्ञः पञ्जरं मणिकुट्टिमे  ।  
विनिधाय प्रणम्यैनं सप्रश्रयम् अपासरत्  ॥ अकद्_१।३४ ॥  
  
इङ्गितज्ञा प्रतीहारी विवृतद्वारसम्पुटम्  ।  
अकरोत् पञ्जरं तस्मान् निर्ययौ च विहङ्गमः  ॥ अकद्_१।३५ ॥  
  
उत्क्षिप्य दक्षिणं पादं जयशब्दम् उदीर्य सः  ।  
प्रयुक्तवेदमन्त्राशीर् इमाम् आर्याम् अथापठत्  ॥ अकद्_१।३६ ॥  
  
स्तनयुगमश्रुस्नातं समीपतरवर्ति हृदयशोकाग्नेः  ।  
चरति विमुक्ताहारं व्रतम् इव भवतो रिपुस्त्रीणाम्  ॥ अकद्_१।३७ ॥  
  
ताम् आकर्ण्य महीपालो विस्मयोत्फुल्ललोचनः  ।  
कुमारपालनामानं प्रधानामात्यम् अब्रवीत्  ॥ अकद्_१।३८ ॥  
  
दृष्टं भवद्भिर् आश्चर्यम् ईदृशं श्रुतम् एव वा  ।  
तिर्यक्त्वे ऽतिशयः को ऽयं यो मनुष्येषु दुर्लभः  ॥ अकद्_१।३९ ॥  
  
श्रुताध्ययनसंस्कारो मातङ्गजनसङ्गतिः  ।  
मातङ्गेषु च कन्येयम् इत्य् आश्चर्यपरम्परा  ॥ अकद्_१।४० ॥  
  
अमात्यस् त्व् अभ्यधाद् देव पूर्वसंस्कारकारिताः  ।  
भवन्त्य् अतिशयाः प्रायः प्राणिनां को ऽत्र विस्मयः  ॥ अकद्_१।४१ ॥  
  
एतानि तानि लिङ्गानि परलोकानुमां प्रति  ।  
तार्किकैर् उपपाद्यन्ते लोकायतनिराकृतौ  ॥ अकद्_१।४२ ॥  
  
विचित्रा वेधसः सृष्टिर्विचित्रा कर्मवासना  ।  
विचित्रस् तद्विपाकश् च विचित्रः कालपर्ययः  ॥ अकद्_१।४३ ॥  
  
इत्यादिशुकसम्बन्धिकथाविच्छेदकारणम्  ।  
उदभूत् तारगम्भीरो मध्याह्णपटहध्वनिः  ॥ अकद्_१।४४ ॥  
  
बहिः प्रकल्प्यताम् अस्याः सुखायावसथादिकम्  ।  
अयं चाभ्यन्तरं पत्ररथभूपः प्रवेश्यताम्  ॥ अकद्_१।४५ ॥  
  
इत्य् आदिश्य प्रतीहारीं सभाम् औज्झन् महीपतिः  ।  
विससर्ज च राजन्यचक्रं सेवार्थम् आगतम्  ॥ अकद्_१।४६ ॥  
  
ततः कृताल्पव्यायामः स्नातः पूजितदैवतः  ।  
हुताग्निः श्रुतविप्राशीर् भुक्त्वा शय्यागृहं ययौ  ॥ अकद्_१।४७ ॥  
  
तत्र पर्यङ्कम् आरुह्य ध्यात्वैव किम् अपि क्षणम्  ।  
तम् अन्तःपुरविश्रान्तं शुकम् आनाययत् पुनः  ॥ अकद्_१।४८ ॥  
  
तं च कञ्चुकिनानीतमादौ पृष्ट्वा सुखासिकाम्  ।  
पप्रच्छ कौतुकाक्षिप्तस् तद्वृत्तान्तम् अनन्तरम्  ॥ अकद्_१।४९ ॥  
  
वैशम्पायन को नु त्वं क्व जातः क्वोषितश् चिरम्  ।  
कुतस्त्यम् इदम् ईदृक् ते कलाशास्त्रादिकौशलम्  ॥ अकद्_१।५० ॥  
  
मन्ये जातिस्मरः को ऽपि भवान् भूमिम् इमां गतः  ।  
न ह्य् अस्त्य् अतिशयप्राप्तिर् इयती पक्षिजातिषु  ॥ अकद्_१।५१ ॥  
  
केन वा भवतो नाम कृतं विप्रजनोचितम्  ।  
ईदृशान्यभिधानानि कुतो ऽन्त्यजनवेश्मसु  ॥ अकद्_१।५२ ॥  
  
कथं चण्डालसम्पर्क इह वा कथम् आगमः  ।  
इति कार्त्स्न्येन वृत्तान्तम् आत्मनो वक्तुम् अर्हसि  ॥ अकद्_१।५३ ॥  
  
इति पृष्टः क्षितीशेन बहुमानपुरःसरम्  ।  
क्षणं बुद्ध्यानुसन्धाय शुको वक्तुं प्रचक्रमे  ॥ अकद्_१।५४ ॥  
  
देव विन्ध्याटवी तावत्तव श्रुतिपथं गता  ।  
पूर्वापरपयोराशिवेलासंस्पर्शशालिनी  ॥ अकद्_१।५५ ॥  
  
यदेकदेशे कण्डूलगण्डेभदलितद्रुमे  ।  
उषितौ दण्डकारण्ये ससीतौ रामलक्ष्मणौ  ॥ अकद्_१।५६ ॥  
  
*युग्मम्*  
  
यत्रागस्त्यमुनेर् आसीद् आश्रमः शमिनां मतः  ।  
लोपामुद्राकराक्षिप्तजलसंवर्धितद्रुमः  ॥ अकद्_१।५७ ॥  
  
तस्योपकण्ठे पम्पाख्यम् अस्ति पुण्यजलं सरः  ।  
सीताकरतलोल्लूनश्रवणाभरणोत्पलम्  ॥ अकद्_१।५८ ॥  
  
तस्यास्ति पश्चिमे तीरे जीर्णः शाल्मलिपादपः  ।  
आरोहपरिणाहाभ्यां व्याप्तव्योमदिगन्तरः  ॥ अकद्_१।५९ ॥  
  
तस्मिन् कृतकुलायानि वीतभीतीनि दुर्गमे  ।  
विहङ्गमसहस्राणि निवसन्ति निरन्तरम्  ॥ अकद्_१।६० ॥  
  
दिवा तान्य् अभिनिर्वर्त्य प्राणयात्राम् इतस् ततः  ।  
तत्रागत्य स्वनीडेषु सुखं रात्रिषु शेरते  ॥ अकद्_१।६१ ॥  
  
तत्रैव बद्धवसती अभूतां पितरौ मम  ।  
जातो ऽहम् एकस् तनयस् तयोर् वयसि पश्चिमे  ॥ अकद्_१।६२ ॥  
  
उद्वोढुमसमर्था सा तीव्रां प्रसववेदनाम्  ।  
तयैव पञ्चतां नीता जननी मे दुरात्मनः  ॥ अकद्_१।६३ ॥  
  
जायावियोगदग्धो ऽपि तातः पुत्रैषणातुरः  ।  
शोकमुत्सृज्य मत्प्राणपोषणे यत्नम् अग्रहीत्  ॥ अकद्_१।६४ ॥  
  
न शशाक क्वचिद् गन्तुम् आत्मनः प्राणवृत्तये  ।  
मां वक्षसि निधायास्त नीड एव दिवानिशम्  ॥ अकद्_१।६५ ॥  
  
अन्यपत्ररथानीतभुक्तोज्झितफलादिना  ।  
मदाप्यायनशिष्टेन सो ऽकरोद् वृत्तिम् आत्मनः  ॥ अकद्_१।६६ ॥  
  
अतिक्रामति काले ऽथ किञ्चिदुद्भिन्नपक्षतौ  ।  
तातवक्षःस्थलस्थे ऽपि मय्य् उड्डयनलालसे  ॥ अकद्_१।६७ ॥  
  
अकस्माद् एव सम्भ्रान्तमृगपक्षिकुलश्रुतः  ।  
अभूत् कलकलस् तस्मिन्न् अरण्ये यमदुन्दुभिः  ॥ अकद्_१।६८ ॥  
युग्मम्  
  
ततस् तातोरसः किञ्चिद् उन्नमय्य शिरोधराम्  ।  
कुतूहलवशाच् चक्षुर् दिक्षु निक्षिप्तवानहम्  ॥ अकद्_१।६९ ॥  
  
अथापश्यम् असङ्ख्यातकिरातपरिवारितम्  ।  
वने शबरसेनान्यम् आयान्तं मृगयारसात्  ॥ अकद्_१।७० ॥  
  
ततो मृतम् इवात्मानम् उत्खातम् इव शाल्मलिम्  ।  
परिवृत्तम् इवारण्यं भयेनाहम् अचिन्तयम्  ॥ अकद्_१।७१ ॥  
  
हतप्राणिसहस्राङ्गस्रवद्रुधिरचर्चितैः  ।  
मुर्हूर्ताद् एव तद्व्याधैर् अथारण्यम् अपूर्यत  ॥ अकद्_१।७२ ॥  
  
सेनापतिः स निस्त्रिंशो मृगयाजनितश्रमः  ।  
निषसाद ततः पम्पासरसस् तीरशाद्वले  ॥ अकद्_१।७३ ॥  
  
क्षणं विश्रम्य पीत्वापः प्राश्य बालमृणालिकाः  ।  
पुलिन्दैः सह सेनानीः स जगाम यथागतम्  ॥ अकद्_१।७४ ॥  
  
एको जरत्पुलिन्दस् तु पापस् तत्र व्यलम्बत  ।  
प्रांशुर् भयङ्कराकारः कृतान्तस्येव किङ्करः  ॥ अकद्_१।७५ ॥  
  
अजातपिशितप्राप्तिर् अनुभूतवृथाश्रमः  ।  
यमदूतीम् इव दृशं स ददौ तत्र शाल्मलौ  ॥ अकद्_१।७६ ॥  
  
स दुरारोहतां तस्य जानन्न् अपि महातरोः  ।  
जातानध्यवसायो ऽपि यत्नम् आरोहणे ऽकरोत्  ॥ अकद्_१।७७ ॥  
  
अथाहम् असमत्रासविपर्यासितमानसः  ।  
अविशं पितुर् उत्सङ्गं तत्पक्षावृतविग्रहः  ॥ अकद्_१।७८ ॥  
  
स तु पापस् तम् आरुह्य तरुं नीडनिवासिनः  ।  
हत्वा हत्वा यथाशक्ति शुकान् भूमाव् अपातयत्  ॥ अकद्_१।७९ ॥  
क्रमेण स दुराचारस् तातस्यापि शिरोधरम्  ।  
बभञ्ज तं च चिक्षेप क्षितौ विगतजीवितम्  ॥ अकद्_१।८० ॥  
  
तदा मम न तच्छोको नान्यत् किञ्चिच् च चेतसि  ।  
केवलं सहजातेन भयेनैवास्मि विप्लुतः  ॥ अकद्_१।८१ ॥  
  
ततो ऽहं पितुर् उत्सङ्गाद्विनिर्गत्य ससाध्वसम्  ।  
अन्तरं तरुशीर्णानां पर्णानां तूर्णमाविशम्  ॥ अकद्_१।८२ ॥  
  
पापः सो ऽप्य् अवरुह्याथ शाल्मलेर् मूलवर्तिनः  ।  
शुकान् गतासून् आदाय व्याधान् अनुसरन्न् अगात्  ॥ अकद्_१।८३ ॥  
  
अहं विधिनियोगात् तु तेन दुष्कृतकारिणा  ।  
जीर्णपर्णसवर्णत्वात्तदानीं नावधारितः  ॥ अकद्_१।८४ ॥  
  
ततो दूरम् अतिक्रान्ते तस्मिन् दारुणकर्मणि  ।  
सञ्जातजीविताशं मां पिपासा पर्यबाधत  ॥ अकद्_१।८५ ॥  
  
अनुड्डयनसामर्थ्यात् पद्भ्याम् एव यथातथा  ।  
पम्पापुलिनपर्यन्तं गन्तुम् ऐच्छं पिपासितः  ॥ अकद्_१।८६ ॥  
  
तथाप्य् अतिनिरुत्साहः पतन् मुहुर् इतस् ततः  ।  
तम् एव पापकर्माणं शङ्कमानः पदे पदे  ॥ अकद्_१।८७ ॥  
  
चिरं हा तात तातेति शोचन् कण्ठान्तवर्तिभिः  ।  
प्राणैर् आयास्यमानो ऽहम् अतिष्ठम् अतिनिष्ठुरः  ॥ अकद्_१।८८ ॥  
  
*युग्मम्*  
  
तस्माद् अनतिदूरे ऽस्ति सरसस् तपसां निधेः  ।  
निर्धूतक्लेशजालस्य जाबालेर् आश्रमो मुनेः  ॥ अकद्_१।८९ ॥  
  
ततस् तस्मिन् सुतस् तस्य सरसि स्नातुम् आगतः  ।  
हारीतनामा मां तत्र तदवस्थं व्यलोकयत्  ॥ अकद्_१।९० ॥  
  
कष्टं केनापि पापेन पातितः शुकशावकः  ।  
कुलायात्क्लाम्यतीत्युक्त्वा कृपया मां करे ऽग्रहीत्  ॥ अकद्_१।९१ ॥  
  
अपाययत् पयोबिन्दून् मरुताश्वासयन् मुहुः  ।  
कृताह्निकश् च कारुण्याद् अनयत् पितुर् आश्रमम्  ॥ अकद्_१।९२ ॥  
  
समाश्वस्तस्य हारीततातं दृष्ट्यैव पश्यतः  ।  
पदं स्थिरम् इव न्यस्तं हृदि मे जीविताशया  ॥ अकद्_१।९३ ॥  
  
नीडच्युतो ऽयमानीतो मया विहगपोतकः  ।  
इति पित्रे प्रणम्यासौ पाणिस्थं मामदर्शयत्  ॥ अकद्_१।९४ ॥  
  
अथ जाबालिम् अद्राक्षं साक्षाद् इव पितामहम्  ।  
महात्मभिः परिवृतं सानुकम्पैस् तपोधनैः  ॥ अकद्_१।९५ ॥  
  
जराधवलमूर्धानं धाम्ना प्रसरता बहिः  ।  
अनतिस्फुटसंलक्ष्यशरीरावयवाकृतिम्  ॥ अकद्_१।९६ ॥  
  
स तु मां क्षणम् उद्वीक्ष्य स्मयमान इवावदत्  ।  
इदं हि भुज्यते ऽनेन फलं स्वस्यैव कर्मणः  ॥ अकद्_१।९७ ॥  
  
त्रिकालदर्शी भगवान्स हि दिव्येन चक्षुषा  ।  
विश्वं पश्यति पाणिस्थबदरामलकादिवत्  ॥ अकद्_१।९८ ॥  
  
वचस् तद् आकर्ण्य कुतूहलाकुलाः समेत्य सर्वे मुनयस् त मब्रुवन्  ।  
बभूव को ऽयं भगवन् भवान्तरे किम् अस्य वा दुश्चरितं तद् उच्यताम्  ॥ अकद्_१।९९ ॥  
  
अभ्यर्थितो मुनिभिर् इत्य् उपरुध्यमानस् तान् अब्रवीत् कुरुत तावदहःक्रियाः स्वाः  ।  
सान्ध्यं विधाय विधिम् अस्खलितावधानम् आकर्णयिष्यथ कथां पृथुम् एतदीयाम्  ॥ अकद्_१।१०० ॥  
  
उक्तास् तथा भगवता मुनयो निजेन कर्मक्रमेण दिवसं गमयाम्बभूवुः  ।  
हारीतहस्तविहितैश् च मनोविनोदैस् तैस् तैर् आनीयत मयापि दिनावशेषः  ॥ अकद्_१।१०१ ॥  
  
इति श्रीविपश्चिद्वराग्रगणयाचार्यभट्टश्रीजयन्तसूनोरभिनन्दस्य कृतौ कादम्बरीकथासारे प्रथमः सर्गः   
  
  
____________________________________________________________________  
  
  
द्वितीयः सर्गः   
  
अथ सन्ध्यासमाध्यन्ताः समाप्य मुनयः क्रियाः  ।  
शुश्रूषवः समागम्य यथास्थानम् उपाविशन्  ॥ अकद्_२।१ ॥  
  
अहम् अप्य् आत्मवृत्तान्तविस्तरश्रवणोत्सुकः  ।  
संहृत्य चापलं सर्वम् आसं स्थिरमनास् तदा  ॥ अकद्_२।२ ॥  
  
अथ दुग्धाब्धिकल्लोलधवलैर् अमृताञ्चितैः  ।  
सिञ्चन्न् इव करैर् इन्दुर् उदगादाश्रमस्थलीम्  ॥ अकद्_२।३ ॥  
  
भगवानथ जाबालिः सुखासीनः स्वविष्टरे  ।  
वल्कलाहितपर्यङ्कबन्धो वक्तुं प्रचक्रमे  ॥ अकद्_२।४ ॥  
  
सर्वे दत्तावधानाः स्थ शृणुतेमां तपोधनाः  ।  
अमुष्य पूर्ववृत्तान्तप्रस्तावोपनतां कथाम्  ॥ अकद्_२।५ ॥  
  
अस्त्य् अवन्तिषु संसारलक्ष्म्याः प्रसवभूर् इव  ।  
निधिर् उज्जयिनी नाम नगरी गुणसम्पदाम्  ॥ अकद्_२।६ ॥  
  
लङ्कालकामरावत्यो येषां वसतयः प्रियाः  ।  
ते ऽपि याम् अभिपश्यन्तः सुखं तासु न शेरते  ॥ अकद्_२।७ ॥  
  
किम् अन्यद् यत्र कैलासनिवासप्रीतिम् उज्झता  ।  
महाकालाभिधानेन रुद्रेण स्वयम् आस्यते  ॥ अकद्_२।८ ॥  
तिलकम्  
  
तस्यां भरतमान्धातृभगीरथपृथूपमः  ।  
तारापीड इति श्रीमान् बभूव पृथिवीपतिः  ॥ अकद्_२।९ ॥  
  
परस्परविरोधेन विप्रकीर्णैर् इतस् ततः  ।  
विस्रब्धम् आस्यते यत्र सम्भूय सकलैर् गुणैः  ॥ अकद्_२।१० ॥  
  
*युग्मम्*  
  
विहसन् बुद्धिविभवैर् भृगूद्वहबृहस्पती  ।  
अमात्यः शुकनासाख्यो ब्राह्मणस् तस्य चाभवत्  ॥ अकद्_२।११ ॥  
  
त्रिविक्रमपदाक्रम्य स राजा पृथिवीम् इमाम्  ।  
तस्मिन् मन्त्रिणि तद्भारं निचिक्षेप भरक्षमे  ॥ अकद्_२।१२ ॥  
  
तथा च पालयामास स मन्त्री सकलाः प्रजाः  ।  
यथा त्रिविधम् अप्य् एता न दुःखं किञ्चिद् अस्पृशन्  ॥ अकद्_२।१३ ॥  
  
यथा यथा च लोको ऽस्मिन् पितरीवान्वरज्यत  ।  
राजा तथा तथात्मानं कृतकृत्यम् अमन्यत  ॥ अकद्_२।१४ ॥  
  
अक्लेशमर्पितं तेन स्वभुजे जगदर्जनम्  ।  
सम्भोगविघ्नकारीति पालनं मन्त्रिसात्कृतम्  ॥ अकद्_२।१५ ॥  
  
कृतकृत्यतया चासौ कार्यशेषम् अचिन्तयन्  ।  
विषयेष्वाहितप्रीतिर् आसाञ्चक्रे यथासुखम्  ॥ अकद्_२।१६ ॥  
  
शोभा हि कृतकृत्यस्य राज्ञो भोगविभूतयः  ।  
असमाप्तजिगीषस्य ता एव तु विडम्बनाः  ॥ अकद्_२।१७ ॥  
  
स युवा मधुराकारस् तरुणीनयनोत्सवः  ।  
कलासु कुशलः कामी बुभुजे भोगसम्पदः  ॥ अकद्_२।१८ ॥  
  
न ते भोगा न ताः क्रीडा न ता गोष्ठ्यो न ते रसाः  ।  
न ते विलासा येष्व् अस्य पारगं नाभवन् मनः  ॥ अकद्_२।१९ ॥  
  
समग्रसुखसम्भोगभूमिज्ञो ऽपि स भूपतिः  ।  
सुखम् एकं तु नाज्ञासीद् अपत्यालोकनोद्भवम्  ॥ अकद्_२।२० ॥  
  
यथा यथास्य कालेन व्यतीयाय नवं वयः  ।  
निरपत्यतया शोको वर्धते स्म तथा तथा  ॥ अकद्_२।२१ ॥  
  
मुख्यभूता च सर्वस्मिन्न् अन्तःपुरकदम्बके  ।  
राज्ञी विलासवत्याख्या तस्य प्राणसमाभवत्  ॥ अकद्_२।२२ ॥  
  
सा राजमहिषी गौरीम् अभ्यर्चयितुम् एकदा  ।  
देवतायतनं बाह्यं ययौ भर्तुर् अनुज्ञया  ॥ अकद्_२।२३ ॥  
  
पुराणे वाच्यमाने ऽथ प्रसङ्गपतितां श्रुतिम्  ।  
अपुत्रस्य कुतो लोका इति शुश्राव तत्र सा  ॥ अकद्_२।२४ ॥  
  
प्रतप्तलोहसूचीव सा श्रुतिः श्रवणान्तरम्  ।  
विवेश ददती तस्याः परां काम् अपि वेदनाम्  ॥ अकद्_२।२५ ॥  
  
ततः प्रतिनिवृत्ताथ प्रविश्य भवनं निजम्  ।  
वस्त्रावृतमुखी भूमावुपविश्य रुरोद सा  ॥ अकद्_२।२६ ॥  
  
सखीभिः प्रार्थ्यमानापि न स्वाम् अभजत स्थितिम्  ।  
नोदस्थात् कर्तुम् आहारं विरराम न रोदनात्  ॥ अकद्_२।२७ ॥  
  
अथोपलभ्य तत्पीडाव् आर्तां परिजनान् नृपः  ।  
प्रविश्यान्तःपुरं प्राह स्वैरम् एनां प्रसादयन्  ॥ अकद्_२।२८ ॥  
  
प्रिये किम् इदम् आरब्धं रुद्यते किम् अकारणम्  ।  
न त्वया मत्कृते मन्युर् अनुभूतः कदाचन  ॥ अकद्_२।२९ ॥  
  
अन्यो ऽपि मन्मुखप्रेक्षी मदधीनात्मजीवितः  ।  
कस् तवोत्पादयेन् मन्युं यस्मै कुप्यसि सुन्दरि  ॥ अकद्_२।३० ॥  
  
इति प्रसाद्यमाना सा यदा नोवाच किञ्चन  ।  
तदा विदितवृत्तान्तस् तत्सख्या नृपतिः कृतः  ॥ अकद्_२।३१ ॥  
  
तेन व्यतिकरेणाथ सो ऽपि शोकपरायणः  ।  
रुरोद वक्षसि न्यस्तसबाष्पदयितामुखः  ॥ अकद्_२।३२ ॥  
  
चिरं रुदित्वा निःशब्दं स्वयम् उन्मृज्य लोचने  ।  
जगाद गद्गदं राजा महिषीम् उपसान्त्वयन्  ॥ अकद्_२।३३ ॥  
  
ममापि नन्व् इयं देवि चिरात् प्रभृति दुःसहा  ।  
दुनोति हृदयं चिन्ता निष्प्रतीकाररोगवत्  ॥ अकद्_२।३४ ॥  
  
विफलं बत मे राज्यं विफला मम सम्पदः  ।  
विफला मम सम्भोगा विफलं मम जीवितम्  ॥ अकद्_२।३५ ॥  
  
कुतो ऽस्माकम् अभव्यानाम् इयत्यो भाग्यसम्पदः  ।  
यद् द्रक्ष्यामस् तवोत्सङ्गं बालकालत्यमण्डितम्  ॥ अकद्_२।३६ ॥  
  
वाञ्छन् क्रीडनकं किञ्चित् कदा मे पापकर्मणः  ।  
आकृष्यति सुतः कूर्चं किम् अप्य् अव्यक्तम् आलपन्  ॥ अकद्_२।३७ ॥  
  
इत्यादि विलपत्य् अस्मिन् बाष्पाकुलितलोचने  ।  
शुकनास इमां वार्तां श्रुत्वा सत्वरमाययौ  ॥ अकद्_२।३८ ॥  
  
निरपत्यः कृतः सो ऽपि राजेव हतवेधसा  ।  
तस्याप्य् अनेन शोकेन गृहे रोदिति गेहिनी  ॥ अकद्_२।३९ ॥  
  
स तु स्वामिगतं दुःखं दुःखम् इत्य् अवधारयन्  ।  
तद्दुःखापनयोपायप्रवणो धीरम् अभ्यधात्  ॥ अकद्_२।४० ॥  
  
क्व धीरप्रकृतिर्देवः क्वेयं विल्कवचित्तता  ।  
शोको ऽवकाशं लभते हृदये न भवादृशाम्  ॥ अकद्_२।४१ ॥  
  
यदि हि स्त्रीस्वभावेन देवी विक्लवतां गता  ।  
तत् किं प्रलम्बकूर्चस्य युक्तं देवस्य रोदितुम्  ॥ अकद्_२।४२ ॥  
  
को ऽयं हिताहितप्राप्तिपारिहारक्रियाक्रमः  ।  
यत् कपोलतलन्यस्तहस्तं निःश्वस्यते चिरम्  ॥ अकद्_२।४३ ॥  
  
यदि दुःखासिका सत्यमनपत्यतया तव  ।  
बुद्धिराधीयतां धर्मे धर्मोत्सवमवाप्यते  ॥ अकद्_२।४४ ॥  
  
दीयतां वसु विप्रेभ्यः पूज्यन्तां सर्वदेवताः  ।  
प्रवर्त्यन्तां प्रपारामाः खन्यन्तां सलिलाशयाः  ॥ अकद्_२।४५ ॥  
  
नास्ति नाम जगत्य् अस्मिन् पुरुषार्थः स कश्चन  ।  
यो धर्मनिरतैर् धीरैस् त्वादृशैर् नाधिगम्यते  ॥ अकद्_२।४६ ॥  
  
इत्यादि शुकनासोक्तम् आकर्ण्य विगतज्वरौ  ।  
उत्थाय स्वस्थवत् सर्वा दम्पती चक्रतुः क्रियाः  ॥ अकद्_२।४७ ॥  
  
ततः प्रभृति दानानि यागहोमतपांसि तौ  ।  
चित्राण्य् अकुरुतां सर्वा व्यस्मयन्त ततः प्रजाः  ॥ अकद्_२।४८ ॥  
  
कदाचिद् अथ भूपालः स्वप्ने ऽपश्यन् निशाकरम्  ।  
विलासवत्या वदनं प्रविशन्तम् अखण्डितम्  ॥ अकद्_२।४९ ॥  
  
तथा मनोरमा नाम शुकनासस्य गेहिनी  ।  
स्वप्ने सपुण्डरीकाङ्का सापि तेन व्यलोक्यत  ॥ अकद्_२।५० ॥  
  
अन्येद्युरुदये भानोर्मङ्गलाचारपूर्वकम्  ।  
तं स्वप्नं कथयामास शुकनासाय भूपतिः  ॥ अकद्_२।५१ ॥  
  
सानन्दं सो ऽभ्यधाद् एनं सम्पन्नास् ते मनोरथाः  ।  
अचिरात् सोष्यते देवी पुत्रं पूर्णेन्दुसुन्दरम्  ॥ अकद्_२।५२ ॥  
  
दिनेष्व् अथ व्यतीतेषु केषुचिद् गर्भम् अग्रहीत्  ।  
महिषी तत्सखीभ्यश् च तम् अज्ञासीन् नरेश्वरः  ॥ अकद्_२।५३ ॥  
  
ताभ्यः प्रादात् स वासांसि चित्राण्य् आभरणानि च  ।  
क्रमेण गर्भलिङ्गेषु व्यक्तेषु मुमुदेतराम्  ॥ अकद्_२।५४ ॥  
  
शुकनासाय चोवाच प्रहर्षोत्फुल्ललोचनः  ।  
चकाङ्क्ष चातको मेघान् इव प्रसववासरान्  ॥ अकद्_२।५५ ॥  
  
सम्पूर्णे दशमे मासि देवी सुतम् असूत सा  ।  
हर्षेण च जगत् सर्वं परिवृत्तम् इवाभवत्  ॥ अकद्_२।५६ ॥  
  
राजा महोत्सवानन्दपूर्णपात्रम् उपाहृतम्  ।  
दृष्ट्वा लोकेषु माति स्म न त्रिविक्रमवत् त्रिषु  ॥ अकद्_२।५७ ॥  
  
शुकनासस् तु राजानं कण्ठे जग्राह निर्भरम्  ।  
औत्सुक्यात् सूतिकावासं ताव् उभाव् अपि जग्मतुः  ॥ अकद्_२।५८ ॥  
  
ततो ददृशतुर् व्यक्तसकलाङ्गं कुमारकम्  ।  
इन्दोर् उदयरागार्द्रं नवं बिम्बम् इवोदितम्  ॥ अकद्_२।५९ ॥  
  
शुकनासो निरूप्याङ्गमेकैकं निपुणं शिशोः  ।  
हस्ते भूपालम् आलम्ब्य हर्षगर्भम् अभाषत  ॥ अकद्_२।६० ॥  
  
अयं शङ्ख इदं चक्रम् इयम् ऊर्णेदम् अम्बुजम्  ।  
पश्य बालस्य चिह्नानि दृश्यन्ते चक्रवर्तिनाम्  ॥ अकद्_२।६१ ॥  
  
यो ऽसौ स्वप्ने त्वया दृष्टश् चन्द्रो देवीमुखं विशन्  ।  
स एवायम् इहोत्पन्न इति मा संशयं कृथाः  ॥ अकद्_२।६२ ॥  
  
इति तद्दर्शनानन्दसुधाप्लावितयोस् तयोः  ।  
शुकनासस्य राज्ञश् च हर्षाब्धिर् ववृधेतराम्  ॥ अकद्_२।६३ ॥  
  
अत्रान्तरे मन्त्रिगृहाद् आगत्य द्वाररक्षकः  ।  
शुकनासगृहे पुत्रजन्मोत्सवम् अचीकथत्  ॥ अकद्_२।६४ ॥  
  
शुकनासम् अथाभीक्ष्णम् आलिलिङ्ग महीपतिः  ।  
उत्तरीयं जहारास्य पूर्णपात्रम् इति स्वयम्  ॥ अकद्_२।६५ ॥  
  
उवाच चैनं पश्येदं सुखस्योपरि नः सुखम्  ।  
इमे ते पतिताः सत्यं तुहिने सोमरश्मयः  ॥ अकद्_२।६६ ॥  
  
साध्व् इदं वेधसारब्धं चित्तानुगुणम् आवयोः  ।  
सहैव पात्रतां नीतौ यद् आवां सुखदुःखयोः  ॥ अकद्_२।६७ ॥  
  
ततस् तूर्यरवैर् नृत्यैश् चर्चरीतालनिःस्वनैः  ।  
सिन्दूरघनसारादिक्षोदैः कुङ्कुमकर्दमैः  ॥ अकद्_२।६८ ॥  
  
अनपेक्षितनीचोच्चव्यवहारनिरर्गला  ।  
केलिः प्रववृते तत्र राजगेहमहोत्सवे  ॥ अकद्_२।६९ ॥  
  
राजा तु स्वगृहे केलिविमर्दं वीक्ष्य तादृशम्  ।  
शुकनासगृहं गत्वा द्विगुणं तम् अकारयत्  ॥ अकद्_२।७० ॥  
  
कृते ऽथ जातकर्मादौ वृत्ते षष्ठीप्रजागरे  ।  
विलासवत्यां स्नातायां शुचौ काल उपस्थिते  ॥ अकद्_२।७१ ॥  
  
प्रशस्ते ऽहनि दैवज्ञैर् अनुज्ञातो महीपतिः  ।  
स्नातः सुवर्णलक्षेण पूजयित्वा द्विजोत्तमान्  ॥ अकद्_२।७२ ॥  
  
स भूषणानि वासांसि वर्षन् परिजने शिशोः  ।  
चन्द्रापीड इति स्वप्नसदृशं नाम निर्ममे  ॥ अकद्_२।७३ ॥  
  
शुकनासो ऽपि सम्पूज्य विप्रान् विप्रजनोचितम्  ।  
वैशम्पायन इत्य् आत्मसूनोर् नाम प्रणीतवान्  ॥ अकद्_२।७४ ॥  
  
क्रमेण वर्धमानो ऽथ कृतचूडादिमङ्गलः  ।  
चन्द्रापीडो ऽभवत् पित्रोः परम् उत्सङ्गमण्डनम्  ॥ अकद्_२।७५ ॥  
  
आकारेणेन्दुकान्तेन मधुरैर् बालवल्गितैः  ।  
अव्यक्तवर्णैर् आलापैर् अहरत् स तयोर् मनः  ॥ अकद्_२।७६ ॥  
  
प्राप्ते ऽथ सप्तमे वर्षे विद्यागृहम् अकारयत्  ।  
चन्द्रापीडस्य नगराद्बहिर्बहुगुणं नृपः  ॥ अकद्_२।७७ ॥  
  
कृतोपनयनं चैनम् काले क्षत्रजनोचिते  ।  
तत्र न्यवेशयद्राजा विद्याधिगमसिद्धये  ॥ अकद्_२।७८ ॥  
  
तर्कव्याकरणाभिज्ञान् धनुर्वेदविशारदान्  ।  
दण्डनीत्यादिनिपुणान् आचार्यान् पर्यकल्पयत्  ॥ अकद्_२।७९ ॥  
  
शुकनासो ऽपि तं पुत्रम् उपनीय यथाविधि  ।  
राजपुत्रानुगं चक्रे विद्यागृहनिवासिनम्  ॥ अकद्_२।८० ॥  
  
नृपतिस् त्व् अगमद् द्रष्टुं पुत्रं गुरुकुले स्थितम्  ।  
प्रार्थितो ऽपि स तन्मात्रा नैनम् आनाययद् गृहम्  ॥ अकद्_२।८१ ॥  
  
पूर्णषोडशवर्षो ऽथ राजपुत्रः कुशाग्रधीः  ।  
सकृदध्यापितो विद्याः पूर्वाभ्यस्ता इवाग्रहीत्  ॥ अकद्_२।८२ ॥  
  
सर्वशास्त्रार्थतत्त्वज्ञः सर्वभाषासु सत्कविः  ।  
सर्ववादेषु वक्ताभूत्सर्वशास्त्रेषु कोविदः  ॥ अकद्_२।८३ ॥  
  
प्रौढः कलासु सर्वासु दक्षः सर्वेषु कर्मसु  ।  
सर्वेषु व्यवहारेषु सो ऽभूद् अस्खलितक्रमः  ॥ अकद्_२।८४ ॥  
  
क्रमेण वर्धमानश् च स व्यायामम् असेवत  ।  
शुशुभे च तदभ्यासप्राप्तसर्वाङ्गसौष्ठवः  ॥ अकद्_२।८५ ॥  
  
प्रलम्बबाहुः पीनांसः पृथुवक्षास् तनूदरः  ।  
गम्भीरबाहुर् वृत्तोरुस् तरुणः करिसद्गतिः  ॥ अकद्_२।८६ ॥  
  
शुकनाससुतस् तस्य प्रतिबिम्ब इवाभवत्  ।  
गुणैर् अशेषैर् अन्यत्र शरीरप्राणगौरवात्  ॥ अकद्_२।८७ ॥  
  
राजा तु तं सुतं बुद्ध्वा कृतार्थं गुरुवेश्मनः  ।  
शुकनासगिरा गेहम् आनेतुम् उपचक्रमे  ॥ अकद्_२।८८ ॥  
  
स बलाहकनामानम् आहूय ध्वजिनीपतिम्  ।  
पुण्ये ऽह्नि प्राहिणोत् पुत्रम् आनेतुं कृतमङ्गलः  ॥ अकद्_२।८९ ॥  
  
सहस्रं राजपुत्राणां विनीतं बाहुशालिनाम्  ।  
विससर्ज च तेनैव सह पुत्रानुवर्तिनम्  ॥ अकद्_२।९० ॥  
  
तथेन्द्रायुधनामानं प्रेषयामास वाजिनम्  ।  
जितोच्चैःश्रवसं तैस् तैर् अनन्यसदृशैर् गुणैः  ॥ अकद्_२।९१ ॥  
  
बलाहकस् ततो गत्वा विद्यागृहनिवासिनम्  ।  
अद्राक्षीद्राजपुत्रं तं प्रणनाम च सादरम्  ॥ अकद्_२।९२ ॥  
  
आचचक्षे च राजाज्ञां गृहम् आगम्यताम् इति  ।  
सनामग्रहणं चास्मै राजपुत्रान् न्यवेदयत्  ॥ अकद्_२।९३ ॥  
  
ततो बलाहकाख्यातशौर्यादिगुणगौरवाः  ।  
राजपुत्राः प्रणेमुस्तं पुरन्दरम् इवामराः  ॥ अकद्_२।९४ ॥  
  
पर्याणरत्नज्योतिर्भिर् जनितेन्द्रायुधप्रभम्  ।  
इन्द्रायुधं प्रवेश्याश्वं पुनर् आह बलाहकः  ॥ अकद्_२।९५ ॥  
  
इमम् आरोह सिन्धूत्थम् अश्वरत्नम् अयोनिजम्  ।  
पारसीकाधिपतिना देवस्योपायनीकृतम्  ॥ अकद्_२।९६ ॥  
  
चन्द्रापीडस् तु तं दृष्ट्वा तुरङ्गमम् अनुत्तमम्  ।  
परं विस्मयम् आपेदे चिरं चैवम् अचिन्तयत्  ॥ अकद्_२।९७ ॥  
  
हृदयं मे ब्रवीत्य् एवं नैष सत्यं तुरङ्गमः  ।  
को ऽपि केनापि शापेन नूनं तुरगतां गतः  ॥ अकद्_२।९८ ॥  
  
अयोनिजत्ववार्तेयम् एतत् सङ्कल्पसाक्षिणी  ।  
रम्भा किलाप्सरःकन्या शापेन वडवाभवत्  ॥ अकद्_२।९९ ॥  
  
गरुत्मतीदम् उच्चत्वम् उच्चैःश्रवसि वा भवेत्  ।  
तेजसाम् आकृतेर् वापि न सामान्येषु वाजिषु  ॥ अकद्_२।१०० ॥  
  
इति बुद्ध्या विकल्प्याथ बलाहकसमर्पितैः  ।  
कुसुमस्रगलङ्कारदुकूलैः कृतमण्डनः  ॥ अकद्_२।१०१ ॥  
  
गुरून् आमन्त्र्य दत्ताशीर्ब्राह्मणैर् बन्दिभिः स्तुतः  ।  
वैशम्पायनम् आरूढम् आलोक्य तुरगान्तरम्  ॥ अकद्_२।१०२ ॥  
  
यो ऽसि सो ऽसि नमस् तुभ्यम् आरोहातिक्रमस् त्वया  ।  
मर्षणीयो ऽयम् अस्माकम् आरुरोहेति तं वदन्  ॥ अकद्_२।१०३ ॥  
तिलकम्  
  
स इन्द्रायुधम् आरुह्य वैनतेयम् इवाच्युतः  ।  
अपि त्रिजगतीं कृत्स्नां मेने हस्तगताम् इव  ॥ अकद्_२।१०४ ॥  
  
सवैशम्पायनः सो ऽथ निर्गत्य भवनात् ततः  ।  
राजपुत्रैः परिवृतो विवेश नगरीं शनैः  ॥ अकद्_२।१०५ ॥  
  
तम् अथ पुरतरुण्यो राजमार्गेण यान्तं ददृशुर् अतुलकान्तिं सौधवातायनस्थाः  ।  
व्यपगतगुरुलज्जाः सम्भ्रमोत्कम्पिताङ्ग्यः स्मरजनितविकारैर् लोचनैर् अर्चयन्त्यः  ॥ अकद्_२।१०६ ॥  
  
इति श्रीविपश्चिद्वराग्रगण्याचार्यभट्टश्रीजयन्तसूनोरभिनन्दस्य कृतौ कादम्बरीकथासारे द्वितीयः सर्गः   
  
  
____________________________________________________________________  
  
  
  
तृतीयः सर्गस्  
  
स प्राप्य नृपतिद्वारम् अवतीर्य तुरङ्गमात्  ।  
राजधानीं ससेनानीः सवैशम्पायनो ऽविशत्  ॥ अकद्_३।१ ॥  
  
प्रविश्य च सभामध्ये हर्षबाष्पार्द्रचक्षुषः  ।  
न्यस्तजानुः क्षितौ मूर्ध्ना ववन्दे चरणौ पितुः  ॥ अकद्_३।२ ॥  
  
आलिलिङ्ग च तं राजा चुचुम्ब शिरसि क्षणात्  ।  
ग्रहीतुम् ऐच्छद् उत्सङ्गे स तु भूमाव् उपाविशत्  ॥ अकद्_३।३ ॥  
  
द्रष्टुं पुनः पुनः स्प्रष्टुम् अतृप्तेनापि भूभुजा  ।  
विसृष्टो ऽथ क्षणं स्थित्वा मातरं वन्दितुं ययौ  ॥ अकद्_३।४ ॥  
  
तां सुतालोकनानन्दक्षरत्क्षीरपयोधराम्  ।  
प्रणम्य जननीः सर्वा नन्दयामास वन्दनैः  ॥ अकद्_३।५ ॥  
  
अभिनन्द्य कृतं ताभिर् अवतारणमङ्गलम्  ।  
शुकनासम् अथ द्रष्टुम् अयासीत् तस्य मन्दिरम्  ॥ अकद्_३।६ ॥  
  
द्वारि वाजिनम् उत्सृज्य प्रविश्य प्रश्रयेण तम्  ।  
पितृवत् प्रणनामासौ मौलिना मेदिनीं स्पृशन्  ॥ अकद्_३।७ ॥  
  
नमन्तम् एनम् उत्थाप्य स्वयम् उत्थाय सादरम्  ।  
शुकनासस् तु जग्राह कण्ठे पुलकिताननः  ॥ अकद्_३।८ ॥  
  
कृतयत्नो ऽपि नाध्यास्त चारुचामीकरासनम्  ।  
चन्द्रापीडः क्षिताव् एव तस्य न्यविशताग्रतः  ॥ अकद्_३।९ ॥  
  
शुकनासं च मुञ्चन्तम् आसनं स्वं न्यवारयत्  ।  
तत्र क्षणम् इव स्थित्वा द्रष्टुम् आगान् मनोरमाम्  ॥ अकद्_३।१० ॥  
  
सप्रश्रयं प्रणम्याथ तां विलासवतीम् इव  ।  
ततो ऽवाप्तविचित्राशीर्मङ्गलो निरियाय सः  ॥ अकद्_३।११ ॥  
  
यादृक् च चन्द्रापीडस्य दर्शनालिङ्गनक्रमः  ।  
स वैशम्पायनस्यापि तादृग् एव गृहद्वये  ॥ अकद्_३।१२ ॥  
  
न कश्चन सुतस्नेहे विशेषश् च तयोर् अभूत्  ।  
मन्त्रिणो राजपुत्रे वा मन्त्रिपुत्र नृपस्य वा  ॥ अकद्_३।१३ ॥  
  
सर्वोपकरणोपेतं पित्रा पूर्वं प्रकल्पितम्  ।  
जगाम चन्द्रापीडो ऽथ कुमारभवनं महत्  ॥ अकद्_३।१४ ॥  
  
सुसन्निवेशम् आलोक्य रेमे तत्र चिराय सः  ।  
स्थितिम् इन्द्रायुधस्यापि स्ववासे पर्यकल्पयत्  ॥ अकद्_३।१५ ॥  
  
ततः स्नातानुलिप्ताङ्गं कृताहारं सुखस्थितम्  ।  
मात्रा विसृष्ट आगत्य कञ्चुकी तम् अभाषत  ॥ अकद्_३।१६ ॥  
  
इयं हि पत्रलेखाख्या कुलूतेश्वरकन्यका  ।  
केनापि दैवयोगेन परिभ्रष्टा पितुर् गृहात्  ॥ अकद्_३।१७ ॥  
  
बालैव वर्धिता देव्या स्वयम् अन्तःपुरे निजे  ।  
योग्या सकलविस्रम्भभूमिस् ते पार्श्ववर्तिनी  ॥ अकद्_३।१८ ॥  
  
मत्वेति देव्या प्रहिता कुमार प्रतिगृह्यताम्  ।  
इत्य् उक्त्वोपाहरत् कन्यां विनीतां प्रियदर्शनाम्  ॥ अकद्_१९ ॥  
तिलकम्  
  
सा तु तेनार्पिता कन्या ततः प्रभृति तं तथा  ।  
असेवत यथा चास्य निजं चित्तम् इवाभवत्  ॥ अकद्_३।२० ॥  
  
चकार तां च ताम्बूलकरङ्कस्याधिकारिणीम्  ।  
तुतोष च गुणैर् अस्याः शीलाचारनयादिभिः  ॥ अकद्_३।२१ ॥  
  
कियत्स्व् अपि व्यतीतेषु दिवसेष्व् अथ पार्थिवः  ।  
यौवराज्यविधौ सूनोर् अभियोगम् अशिश्रियत्  ॥ अकद्_३।२२ ॥  
  
सम्मन्त्र्य शुकनासेन सह विस्रम्भनिर्भरम्  ।  
सम्भारसङ्ग्रहारम्भम् अकरोत् कृतमङ्गलः  ॥ अकद्_३।२३ ॥  
  
सन्निकृष्टाभिषेकं च दर्शनार्थम् उपागतम्  ।  
चन्द्रापीडम् अथोवाच शुकनासः सविस्तरम्  ॥ अकद्_३।२४ ॥  
  
तात विज्ञातशास्त्रस्य विनयाचारशालिनः  ।  
नाल्पम् अप्य् उपदेष्टव्यम् अस्ति स्थिरमतेस् तव  ॥ अकद्_३।२५ ॥  
  
किं तु लोकोत्तरा लक्ष्मीर् अभिरामम् इदं वपुः  ।  
नवं वयः परा शक्तिर् इति दुर्विषहो भरः  ॥ अकद्_३।२६ ॥  
  
लक्ष्मीर् नाम परं पुंसाम् अन्यथाभावकारणम्  ।  
विरलास् ते विकाराय न येषां तत्परिग्रहः  ॥ अकद्_३।२७ ॥  
  
पुष्णाति तीव्रम् ऊष्माणं हिनस्ति व्यक्तवादिताम्  ।  
करोति भक्तविद्वेषम् असमः श्रीकृतो ज्वरः  ॥ अकद्_३।२८ ॥  
  
न पश्यन्ति न शृण्वन्ति नापेक्षन्ते हिताहितम्  ।  
न विद्मः किं नु चेष्टन्ते कष्टं श्रीविप्लुता नराः  ॥ अकद्_३।२९ ॥  
  
क्रमागतेति नैतस्याम् आश्वासः को ऽपि विद्यते  ।  
ह्यो ऽपि यत्रोषिता लक्ष्मीस् तत्रैवाद्य न दृश्यते  ॥ अकद्_३।३० ॥  
  
वातरक्ताभिभूतेव भिन्नपादेव कण्टकैः  ।  
लक्ष्मीर् निधातुं शक्नोति न क्वचिन् निर्भरं पदम्  ॥ अकद्_३।३१ ॥  
  
श्रीः सपत्नीम् इव द्वेष्टि दृष्टिं सत्पथवर्तिनीम्  ।  
तां विना यत्र तत्रैव पतन्त्य् अन्धा इवेश्वराः  ॥ अकद्_३।३२ ॥  
  
सत्पथस्योपदेष्टारस् तेषां प्रविरला नराः  ।  
धूर्तैर् एते हि भुज्यन्ते हृदयानुप्रवेशिभिः  ॥ अकद्_३।३३ ॥  
  
आपातरमणीयेषु विषयेषु निरर्गलम्  ।  
तैर् एव हि प्रवर्त्यन्ते मुखमाधुर्यपण्डितैः  ॥ अकद्_३।३४ ॥  
  
धूर्तप्रतारिताश् चैते विषयासक्तचेतसः  ।  
अकस्मात् प्रलयं यान्ति गीतरक्ता मृगा इव  ॥ अकद्_३।३५ ॥  
  
विषयेष्व् अतिकष्टो ऽयं विषयः स्त्रीति नाम यः  ।  
जीवत्य् अन्यैः किलाकृष्टस् तेनाकृष्टो न जीवति  ॥ अकद्_३।३६ ॥  
  
खलेष्व् अकृतविस्रम्भो विषयेष्व् अनिमग्नधीः  ।  
साधुष्व् अभिमुखो नित्यं महतीं श्रियम् अश्नुते  ॥ अकद्_३।३७ ॥  
  
स त्वं न वञ्च्यसे धूर्तैर् न साधुभिर् उपेक्ष्यसे  ।  
यथा न बाध्यसे कामैः प्रयतेथास् तथा सदा  ॥ अकद्_३।३८ ॥  
  
कामं भवान् प्रकृत्यैव धीरः पित्रा च संस्कृतः  ।  
त्वद्गुणेष्व् अतिसन्तोषो मुखरीकुरुते स्म माम्  ॥ अकद्_३।३९ ॥  
  
युगराज धुरं पित्रा कल्पिताम् उद्वह स्थिराम्  ।  
विजिताम् अपि चानेन पुनर् जय वसुन्धराम्  ॥ अकद्_३।४० ॥  
  
इत्य् उक्त्वा विररामासौ तत्कल्याणपरायणः  ।  
चन्द्रापीडस् तु तद्वाग्भिर् अलङ्कृत इवाभवत्  ॥ अकद्_३।४१ ॥  
  
अथ पुण्ये ऽहनि स्नातं विधिवत् कृतमङ्गलम्  ।  
यौवराज्ये प्रियं पुत्रम् अभ्यषिञ्चन् महीपतिः  ॥ अकद्_३।४२ ॥  
  
अभिषेकोत्सवस् तस्य जन्मलाभोत्सवाद् अपि  ।  
अधिकः सर्वलोकस्य बभूवानन्दवर्धनः  ॥ अकद्_३।४३ ॥  
  
सर्वाभ्यो दिग्भ्य आजग्मुर् गृहीतोपायना नृपाः  ।  
द्विजाश् च तुतुषुः प्राप्तगोभूकनकदक्षिणाः  ॥ अकद्_३।४४ ॥  
  
अन्यत्राहनि दैवज्ञश्लाघ्ययोग्यगुणान्विते  ।  
ददौ दिग्विजये यात्रां युवराजो नृपाज्ञया  ॥ अकद्_३।४५ ॥  
  
कृतप्रस्थानहोमो ऽसौ विधिज्ञेय पुरोधसा  ।  
शस्त्रास्त्रचक्रम् अभ्यर्च्य शास्त्रोक्तैर् मन्त्रविस्तरैः  ॥ अकद्_३।४६ ॥  
  
कृतस्वस्त्ययनो विप्रैः प्रचुरस्वर्णतोषितैः  ।  
यत्नरुद्धास्रया मात्रा कृतप्रस्थानमङ्गलः  ॥ अकद्_३।४७ ॥  
  
शङ्खदुन्दुभिनिर्घोषमुखरीकृतदिङ्मुखः  ।  
स्तुतस् तारं पठद्भिश् च सूतमागधबन्दिभिः  ॥ अकद्_३।४८ ॥  
  
स्रग्विलेपनदीपादिसम्भारार्चितदैवतः  ।  
पितरौ शुकनासं च प्रणम्य निरगाद्गृहात्  ॥ अकद्_३।४९ ॥  
  
*चक्कलकम्*  
  
इन्द्रायुधम् अथारुह्य पौरजानपदाशिषः  ।  
शृण्वन् नगर्याः पूर्वेण द्वारेण निरियाय सः  ॥ अकद्_३।५० ॥  
  
ततो ऽनुगम्यमानो ऽसौ बलाहकनिवेदितैः  ।  
सहस्रसङ्ख्यैः क्षितिपैर् उल्लसच्छत्त्रचामरैः  ॥ अकद्_३।५१ ॥  
  
वैशम्पायनम् एकत्र पार्श्वे श्वेताश्ववर्तिनम्  ।  
अन्यत्र पत्रलेखां च पश्यन्न् अश्वरतीस्थिताम्  ॥ अकद्_३।५२ ॥  
  
तस्मिन्न् अहनि स स्तोकं प्रस्थायोच्छ्रिततोरणम्  ।  
चित्रं निवासम् अध्यास्त सिप्राकूले प्रकल्पितम्  ॥ अकद्_३।५३ ॥  
  
*तिलकम्*  
  
अथापरेद्युर् उत्थायाशेषाभरणभूषितः  ।  
प्रावर्तत प्रबन्धेन प्रस्थातुम् अतुलोद्यमः  ॥ अकद्_३।५४ ॥  
  
पीडयन्न् अथ सैन्येन पातालतलवासिनः  ।  
रजसा च तदुत्थेन स्थगयन् गगनस्थितान्  ॥ अकद्_३।५५ ॥  
  
नमयन्न् उन्नतान् भूपान् आनतान् परिपालयन्  ।  
अवशान् उत्खनन् कांश्चिद् उत्खातान् प्रतिरोपयन्  ॥ अकद्_३।५६ ॥  
  
विश्वासयन्न् अविश्वस्तान् संरक्षञ् छरणागतान्  ।  
दस्यून् उत्सादयन् दण्डैः साधून् सम्मानयन् धनैः  ॥ अकद्_३।५७ ॥  
  
ब्राह्मणेभ्यो ददद् ग्रामान् कुर्वन् देवकुलावलीः  ।  
नवानि निजचिह्नानि तत्र तत्र प्रवर्तयन्  ॥ अकद्_३।५८ ॥  
  
वर्षत्रितयमात्रेण समग्रामर्णवावधिम्  ।  
स बभ्राम प्रबन्धेन मान्धातेव वसुन्धराम्  ॥ अकद्_३।५९ ॥  
कुलकम्  
  
जिगाय प्रथमं प्राचीं दिशं तदनु दक्षिणाम्  ।  
ततः प्रतीचीं पश्चाच् च प्रतापनिधिरुत्तराम्  ॥ अकद्_३।६० ॥  
  
अथ हेमजटाख्यानां किरातानां निकेतनम्  ।  
स सुवर्णपुरं जित्वा दण्डं जग्राह हेलया  ॥ अकद्_३।६१ ॥  
  
या च कैलाससीमान्तर्भूर्नितान्तमनोरमा  ।  
तस्यां दिग्विजयश्रान्तः कियतो ऽप्यास्त वत्सरान्  ॥ अकद्_३।६२ ॥  
  
एकदा तु स तत्स्थानाद् आरुह्येन्द्रायुधं वने  ।  
मृगयानिर्गतो ऽपश्यत् किन्नर्या सह किन्नरम्  ॥ अकद्_३।६३ ॥  
  
आलोक्य कौतुकाकृष्टदृष्टिरश्वमुखौ च तौ  ।  
आदित्सुः प्रेरयामास ताव् एव प्रति वाजिनम्  ॥ अकद्_३।६४ ॥  
  
अपूर्वपुरुषालोकत्रासात् कैलासकन्दरम्  ।  
प्रवेष्टुकामौ महता वेगेनानुससार तौ  ॥ अकद्_३।६५ ॥  
  
पार्ष्णिप्रहरणाभ्यासग्राहितोदग्ररंहसा  ।  
पञ्चयोजनमाना भूस् तेनाश्वेन व्यलङ्घ्यत  ॥ अकद्_३।६६ ॥  
  
तौ च पर्वतम् आरूढाव् अग्रतस् तस्य किन्नरौ  ।  
ततस् तद्ग्रहणाकाङ्क्षां हृदयाद् उत्ससर्ज सः  ॥ अकद्_३।६७ ॥  
  
अशक्नोद् अनुसर्तुं च कश्चित् परिजनो न तम्  ।  
तार्क्ष्येणाप्य् अनुगम्येत धावन्न् इन्द्रायुधः कुतः  ॥ अकद्_३।६८ ॥  
  
अथ वल्गां समाकृष्य श्रमस्वेदार्द्रविग्रहम्  ।  
दृष्ट्वैकाकिनम् आत्मानं श्वसन्तं च तुरङ्गमम्  ॥ अकद्_३।६९ ॥  
  
निर्वर्णयंस् तम् उद्देशं मानुषाणाम् अगोचरम्  ।  
विहस्यैवात्मनात्मानं सानुतापम् अचिन्तयत्  ॥ अकद्_३।७० ॥  
  
अहो किम् अपि मे मौर्ख्यम् अस्थानाभिनिवेशिनः  ।  
यद् आत्मा बालकेनेव व्यर्थम् आयासितो मया  ॥ अकद्_३।७१ ॥  
  
अगृहीतेन को वार्थः को ऽर्थः प्राप्तेन वामुना  ।  
किन्नरद्वितयेनेति मया मूढेन नेक्षितम्  ॥ अकद्_३।७२ ॥  
  
पन्था निरूपितो नायम् आविष्टेनेव धावता  ।  
न चात्र लभ्यते मर्त्यो मम मार्गस्य देशिकः  ॥ अकद्_३।७३ ॥  
  
श्रूयते किल वर्षस्य भारतस्यावसानभूः  ।  
कैलाससन्निकृष्टेयम् इह मर्त्यस्य का कथा  ॥ अकद्_३।७४ ॥  
  
वने पर्णतृणाकीर्णे पादमुद्राश् च वाजिनः  ।  
न स्युर् यदनुसारेण यास्यामि शिबिरं निजम्  ॥ अकद्_३।७५ ॥  
  
केवलं दक्षिणाम् आशां पुरस्कृत्य यथातथा  ।  
गन्तव्यं किं तु मध्याह्नसमयो ऽयम् उपस्थितः  ॥ अकद्_३।७६ ॥  
  
अनुभूतो ऽतिमात्रं च खेदस् तद् इह साम्प्रतम्  ।  
लब्ध्वा कुतो ऽप्य् अपस्ताभिर् यास्यामि विगतश्रमः  ॥ अकद्_३।७७ ॥  
  
इति सञ्चिन्त्य पानीयम् अन्वेषितुम् इतस् ततः  ।  
परिभ्रमन् घनस्निग्धं शाखिनां खण्डम् ऐक्षत  ॥ अकद्_३।७८ ॥  
  
ततस् तदनुकूलेन पथा गच्छन् समीरणैः  ।  
आह्लाद्यत नवोत्फुल्लकमलामोदवाहिभिः  ॥ अकद्_३।७९ ॥  
  
मत्तद्विपपदासक्तमृणालदलदन्तुरम्  ।  
स पन्थानम् अथापश्यद् अम्भसाम् अनुमापकम्  ॥ अकद्_३।८० ॥  
  
तेन गत्वागखण्डस्य मध्ये जलधिसन्निभम्  ।  
अदृष्टपारपर्यन्तम् आलुलोके महत्सरः  ॥ अकद्_३।८१ ॥  
  
तदालोकनमात्रेण दूरादपगतक्लमः  ।  
प्राप्य तत्पुलिनोपान्तं वाजिनो ऽवततार सः  ॥ अकद्_३।८२ ॥  
  
कृत्वापनीतपर्याणं तं स्थलीलुठितोत्थितम्  ।  
गृहीतशाद्वलग्रासमाप्लुताधूतकेसरम्  ॥ अकद्_३।८३ ॥  
  
उत्तार्य सरसस्तीरतरौ संयम्य वाजिनम्  ।  
क्षिप्त्वासिधेनुलूनानि तृणान्येतस्य चाग्रतः  ॥ अकद्_३।८४ ॥  
  
स्वयं सस्नौ पपौ वारि बुभुजे बिसकन्दलीः  ।  
उत्तरीयशिरोधानो निषसाद शिलातले  ॥ अकद्_३।८५ ॥  
  
*तिलकम्*  
  
ततो मुहूर्तविश्रान्त उत्तरस्मिन् सरस्तटे  ।  
समुच्चरन्तं शुश्राव गीतध्वनिम् अमानुषम्  ॥ अकद्_३।८६ ॥  
  
तस्यां दिशि दृढासक्तचक्षुर् उत्क्षिप्तकन्धरः  ।  
तम् आदौ निबिडश्रोत्रशुक्तिर् इन्द्रायुधो ऽशृणोत्  ॥ अकद्_३।८७ ॥  
  
कुतो ऽत्र विजने गीतम् इत्य् आविष्कृतकौतुकः  ।  
उत्थाय चन्द्रापीडो ऽथ ताम् एव दिशम् अभ्यगात्  ॥ अकद्_३।८८ ॥  
  
गीतश्रवणलुब्धेन सलीलम् अभिधावता  ।  
अपृष्टेनापि मार्गो ऽस्य मार्गेणैव न्यवेद्यत  ॥ अकद्_३।८९ ॥  
  
गत्वा प्रासादम् ऐक्षिष्ट स्फाटिकं नातिदूरतः  ।  
हसन्तम् इव कैलासशोभाविभवमंशुभिः  ॥ अकद्_३।९० ॥  
  
देवं चतुर्मुखं तत्र रत्नपीठप्रतिष्ठितम्  ।  
भगवन्तम् उमाकान्तं ददर्श प्रणनाम च  ॥ अकद्_३।९१ ॥  
  
तस्याथ दक्षिणां मूर्तिम् आश्रित्य विहितासना  ।  
उत्सङ्गनिहितां वीणां वादयन्ती कलस्वनम्  ॥ अकद्_३।९२ ॥  
  
देहप्रभावितानेन कुन्दगौरेण सर्पता  ।  
साक्षाल् लक्ष्मीर् इव क्षीरजलधेर् मध्यवर्तिनी  ॥ अकद्_३।९३ ॥  
  
कोपाग्निशमितानङ्गप्रत्युज्जीवनवाञ्छया  ।  
रतिः प्रसादयन्तीव तपसा पार्वतीपतिम्  ॥ अकद्_३।९४ ॥  
  
नवे ऽपि वयसि प्राप्तवैराग्याभ्यासवासना  ।  
व्यलोकि कन्यका तेन धृतपाशुपतव्रता  ॥ अकद्_३।९५ ॥  
  
चन्द्रापीडो ऽथ तां दृष्ट्वा विस्मयाविष्टमानसः  ।  
केयं स्यात् कन्यका नास्या दिव्यतां प्रति संशयः  ॥ अकद्_३।९६ ॥  
  
*चक्कलकम्*  
  
नान्तर्धानम् इयं गच्छेन् न वा गगनम् उत्पतेत्  ।  
न मौनम् अवलम्बेत मर्त्यसन्दर्शनेन वा  ॥ अकद्_३।९७ ॥  
  
इत्यादि चिन्तयन्न् आस्त स्तम्भाच्छादितविग्रहः  ।  
गीतावसानसमयप्रतीक्षणपरायणः  ॥ अकद्_३।९८ ॥  
  
*तिलकम्*  
  
साथ गीतं समापय्य विनिधाय च वल्लकीम्  ।  
प्रणम्य चन्द्रचूडाय चन्द्रापीडम् अभाषत  ॥ अकद्_३।९९ ॥  
  
अतिथे स्वागतं ते ऽस्तु सौम्य विश्रम्यताम् इह  ।  
प्राप्तो ऽसि स्वाम् इमां भूमिम् इत आगम्यताम् इति  ॥ अकद्_३।१०० ॥  
  
चन्द्रापीडस् तद् आकर्ण्य बह्व् आत्मानम् अमन्यत  ।  
व्रजन्तीम् अनु वव्राज देवतावत् प्रणम्य ताम्  ॥ अकद्_३।१०१ ॥  
  
विवेश नातिदूरे ऽथ निजाश्रमगुहाम् असौ  ।  
स्थिताजिनकुशालाबुपात्रदण्डकमण्डलुम्  ॥ अकद्_३।१०२ ॥  
  
तत्र दर्भासनासीनम् उपविष्टा मृगाजिने  ।  
पप्रच्छ चन्द्रापीडं सा स्वरूपागमनादिकम्  ॥ अकद्_३।१०३ ॥  
  
स तु सर्वं यथावृत्तमाचचक्षे सविस्तरम्  ।  
सा च विज्ञातवृत्तान्ता निर्जगाम ततो बहिः  ॥ अकद्_३।१०४ ॥  
  
गृहीतभिक्षापात्रा च क्षणम् आस्त तरोर् अधः  ।  
आपूर्यत स्वयं शीर्णैः फलैस् तद् अमृतोपमैः  ॥ अकद्_३।१०५ ॥  
  
ततस् तदुपयोगाय चन्द्रापीडं न्ययुङ्क्त सा  ।  
अन्वतिष्ठद् वचस् तस्याः स च विस्मयमानधीः  ॥ अकद्_३।१०६ ॥  
  
तस्मिन्न् अथ कृताहारे गिरिप्रस्रवणान्तिकम्  ।  
गत्वा सापि फलाहारप्रक्रियामात्रम् आचरत्  ॥ अकद्_३।१०७ ॥  
  
आगत्य च पुनस् तस्मिन्न् उपविष्टा मृगाजिने  ।  
तारापीडोज्जयिन्यादिकथया क्षणम् आस्त सा  ॥ अकद्_३।१०८ ॥  
  
अपि नाम स्ववृत्तान्तं मद्वद् एषापि वर्णयेत्  ।  
पृष्टेत्य् एवं क्षणं दध्यौ चन्द्रापीडः सकौतुकः  ॥ अकद्_३।१०९ ॥  
  
दृष्ट्वा चास्याः प्रशममधुराम् आकृतिं भावशुद्धिं दाक्षिण्यं च प्रकृतिसरलं लब्धवाक्यावकाशः  ।  
आत्मोदन्तं नियतम् अखिलं वक्ष्यति प्रार्थितेयं चन्द्रापीडः क्षणम् अथ कृतप्रश्नसम्प्रत्ययो ऽभूत्  ॥ अकद्_३।११० ॥  
  
इति श्रीविपश्चिद्वराग्रगण्याचार्यभट्टश्रीजयन्तसूनोर् अभिनन्दस्य कृतौ कादम्बरीकथासारे तृतीयः सर्गः   
  
  
____________________________________________________________________  
  
  
चतुर्थः सर्गः   
  
स तद्गुणप्रभावर्द्धिवर्धमानकुतूहलः  ।  
ताम् अवोचत माधुर्यविनयोदारया गिरा  ॥ अकद्_४।१ ॥  
  
त्वत्प्रसादकृतेनैव प्रागल्भ्येन ममामुना  ।  
मनो भगवति प्रश्नचापले विनियुज्यते  ॥ अकद्_४।२ ॥  
  
न मादृशदृशां भूमिर् इयम् आश्चर्यसन्ततिः  ।  
तदाख्यानप्रसादेन जनो ऽयम् अनुगृह्यताम्  ॥ अकद्_४।३ ॥  
  
कतमो मुनिगन्धर्वसिद्धविद्याधरादिषु  ।  
पुण्येन जन्मना वंशो भगवत्या विभूषितः  ॥ अकद्_४।४ ॥  
  
पञ्चभूतात्मकं चेदं धत्ते धवलतां वपुः  ।  
कथं काम् अपि दिग्दन्तिदन्तकान्त्यतिशायिनीम्  ॥ अकद्_४।५ ॥  
  
नवे वयसि किं चातितीव्रवैराग्यकारणम्  ।  
येनारण्यनिवासादि दुःखम् ईदृग् विषह्यते  ॥ अकद्_४।६ ॥  
  
इति तस्मिन् वदत्य् एव स्थूलाश्रुकणवर्षिणी  ।  
रुरोद वल्कलच्छन्नवदना दिव्यकन्यका  ॥ अकद्_४।७ ॥  
  
अकम्पत मनश् चैनां चन्द्रापीडस्य पश्यतः  ।  
इयम् अप्य् आकृतिर् नाम दुःखैर् यद् अभिभूयते  ॥ अकद्_४।८ ॥  
  
असौ चिरं रुदित्वा तु वल्कलोन्मृष्टलोचना  ।  
दीर्घम् उष्णं च निःश्वस्य व्याहर्तुम् उपचक्रमे  ॥ अकद्_४।९ ॥  
  
राजपुत्र किम् एतेन शोकैकवसतेर् मम  ।  
पापाया मन्दभाग्याया वृत्तान्तेन श्रुतेन ते  ॥ अकद्_४।१० ॥  
  
तथापि यदि ते चित्तं कुतूहलवशीकृतम्  ।  
तद् इदं वर्ण्यते सर्वम् आकर्णय यथाक्रमम्  ॥ अकद्_४।११ ॥  
  
सुप्रसिद्धम् इदं तावत् तव श्रुतिपथं गतम्  ।  
यत् सन्त्य् अप्सरसो नाम सुरसद्मनि कन्यकाः  ॥ अकद्_४।१२ ॥  
  
चतुर्दश च तद्वंशाः पृथक्पृथगवस्थिताः  ।  
सोमामृतसमीरार्कदक्षकन्यादिसम्भवाः  ॥ अकद्_४।१३ ॥  
  
दक्षकन्योद्भवं तेषु गन्धर्वाणां कुलद्वयम्  ।  
कन्ये मुनिर् अरिष्टेति द्वे दक्षस्य बभूवतुः  ॥ अकद्_४।१४ ॥  
तत्र चित्ररथो नाम गन्धर्वाणाम् अधीश्वरः  ।  
मुनेः श्रुतयशाः पुत्रश् चित्रसेनादिपूर्वजः  ॥ अकद्_४।१५ ॥  
  
तुम्बुरुप्रभृतीनां तु ज्येष्ठो ऽरिष्ठासुतः कृती  ।  
हंसाभिधानो गन्धर्वराजः प्रथितपौरुषः  ॥ अकद्_४।१६ ॥  
  
अकृत्रिमम् अनुत्पन्नम् अन्युकालुष्यदूषणम्  ।  
रूढं परस्परं प्रेम तयोर् गन्धर्वराजयोः  ॥ अकद्_४।१७ ॥  
  
इतश् च नातिदूरे ऽस्ति नानारत्नोज्ज्वलो गिरिः  ।  
हेमकूट इति ख्यातः स निवासस् तयोर् द्वयोः  ॥ अकद्_४।१८ ॥  
  
तस्मिन् वसन्त्य् असङ्ख्यातास् तद्भुजस्तम्भसंश्रिताः  ।  
गन्धर्वास् तौ च विस्रम्भभूमिर् जन्मद्विषः परा  ॥ अकद्_४।१९ ॥  
  
अथ यत् सोमसम्भूतम् एकम् अप्सरसां कुलम्  ।  
गौरी नामोदभूत् कन्या तस्मिन् प्रतिकृतिर् विधोः  ॥ अकद्_४।२० ॥  
  
हंसो गन्धर्वराजस् ताम् उदूहे तुहिनप्रभाम्  ।  
ततो यथार्थं नामाप सर्वथा हंसगामिनी  ॥ अकद्_४।२१ ॥  
  
चिरसम्भृतविस्रम्भनिर्भरं गृहवासिनोः  ।  
तयोर् उदभवत् सूनुर् एको ऽपि न महात्मनोः  ॥ अकद्_४।२२ ॥  
  
अहं तु मन्दभाग्यैका कन्या दुष्कृतकारिणी  ।  
उदभूवं तयोर् अस्य दुःखभारस्य भाजनम्  ॥ अकद्_४।२३ ॥  
  
अनपत्यतया तातो मज्जन्म सुतजन्मवत्  ।  
अभ्यनन्दत्कृतानन्दः कृतोदारमहोत्सवः  ॥ अकद्_४।२४ ॥  
  
देहच्छायाम् इमां वीक्ष्य तातः सोमक्रमागताम्  ।  
चक्रे वर्णानुरूपं स महाश्वेतेति नाम मे  ॥ अकद्_४।२५ ॥  
  
साहं पितृगृहे बाला वल्लकीव कलस्वना  ।  
सञ्चरन्ती स्वबन्धूनामङ्कादङ्कमहर्निशम्  ॥ अकद्_४।२६ ॥  
  
अनवाप्तरसास्वादस्नेहादिद्वन्द्वसन्ततिः  ।  
अत्यवाहयमक्लेशपेशलस्थिति शैशवम्  ॥ अकद्_४।२७ ॥  
युगलकम्  
  
अथ बाल्यात् परं प्रापम् अहं नानारसास्पदम्  ।  
मनोभवविकाराणाम् एकम् आयतनं वयः  ॥ अकद्_४।२८ ॥  
  
कदाचिद् अथ रम्येषु मधुमासदिनेष्व् अहम्  ।  
अच्छोदसरसि स्नातुम् आगतेह सहाम्बया  ॥ अकद्_४।२९ ॥  
  
अदृष्टपूर्वाम् अन्यत्र विभूतिम् इह माधवीम्  ।  
सखीभिः सह पश्यन्ती कानने व्यचिरं चिरम्  ॥ अकद्_४।३० ॥  
  
एकस्मिंस्तु प्रदेशे ऽन्यपुष्पगन्धाभिभाविनम्  ।  
अभ्यजिघ्रमनाघ्रातपूर्वमामोदमद्भुतम्  ॥ अकद्_४।३१ ॥  
  
तस्य प्रभवजिज्ञासारसेन विहितत्वरा  ।  
नातिदूरं ततो गत्वापश्यं मुनिकुमारकम्  ॥ अकद्_४।३२ ॥  
  
अस्पृष्टम् इव कन्दर्पम् ईशाननयनार्चिषा  ।  
कलङ्कविप्रुषा बिम्बम् अदूषितम् इवैन्दवम्  ॥ अकद्_४।३३ ॥  
  
विरुद्धैर् अपि रूपस्य मेखलाजिनवल्कलैः  ।  
कृताधिकमनोहारिरूपातिशयविभ्रमम्  ॥ अकद्_४।३४ ॥  
  
तेन कर्णे कृता काचिद् अपूर्वतरुमञ्जरी  ।  
ततः प्रवृत्तम् आमोदं समाघ्रातवती मुहुः  ॥ अकद्_४।३५ ॥  
  
तं कुतो ऽप्य् आगतं कान्तं लावण्यामृतनिर्झरम्  ।  
चक्षुषा सम्पिबन्तीव कौतुकोत्क्षिप्तपक्ष्मणा  ॥ अकद्_४।३६ ॥  
  
रूपैकपक्षपातेन गुणदोषानपेक्षिणा  ।  
ततः कुसुमबाणेन नीतासि वशम् आत्मनः  ॥ अकद्_४।३७ ॥  
  
ततो ऽपसर्तुकामाहम् अप्रगल्भतया मुहुः  ।  
केनापि प्रेर्यमाणेव तदन्तिकम् उपागमम्  ॥ अकद्_४।३८ ॥  
  
वन्द्यो मुनिजनश् चेति प्रचलन्मणिकुण्डलम्  ।  
अकार्षं वन्दनं तस्मै तन्मुखन्यस्तलोचना  ॥ अकद्_४।३९ ॥  
  
ततः कृतप्रणामायां मयि सो ऽपि मनोभुवः  ।  
पतितो गोचरे चित्रम् अलङ्घ्या भवितव्यता  ॥ अकद्_४।४० ॥  
  
स्मरोपदिष्टयेवाथ बुद्ध्वा तद्विकृतिं धिया  ।  
लब्धास्था तत्स्वरूपादिप्रश्नप्रागल्भ्यम् आगमम्  ॥ अकद्_४।४१ ॥  
  
अथ पार्श्वस्थम् अप्राक्षम् अन्यं मुनिकुमारकम्  ।  
तुल्यतेजस् तपोवेषं तस्य सब्रह्मचारिनम्  ॥ अकद्_४।४२ ॥  
  
भगवन् कथ्यतां को ऽयं किमाख्यः किम् इहागतः  ।  
कर्णे च निहितानेन कस्येयं मञ्जरी तरोः  ॥ अकद्_४।४३ ॥  
  
सो ऽब्रवीत् सुरलोके ऽस्ति सुरासुरशिरोर्चितः  ।  
श्वेतकेतुर् इति ख्यातो रूपेणाप्रतिमो मुनिः  ॥ अकद्_४।४४ ॥  
  
पुण्डरीकसरः स्नातुम् अगमत् स कदाचन  ।  
नित्यं सन्निहिता तत्र लक्ष्मीर् एनं व्यलोकयत्  ॥ अकद्_४।४५ ॥  
  
सा तदालिङ्गनेनेव दर्शनेनैव केवलम्  ।  
पुण्डरीके कृतार्थत्वम् अवाप स्वासनीकृते  ॥ अकद्_४।४६ ॥  
  
उदपादि तदैवास्य कुमारः स तया श्रिया  ।  
तव पुत्रो ऽयम् इत्य् उक्त्वा न्यवेदि श्वेतकेतवे  ॥ अकद्_४।४७ ॥  
  
सो ऽपि योगदृशा दृष्ट्वा यथावत् सुतम् अग्रहीत्  ।  
नाम जन्मोचितं चास्य पुण्डरीक इति व्यधात्  ॥ अकद्_४।४८ ॥  
  
योजयामास संस्कारैर् एनं मुनिजनोचितैः  ।  
अतीते बालभावे च न्ययुङ्क्त तपसे पिता  ॥ अकद्_४।४९ ॥  
  
अयं स पुण्डरीकस् ते वर्णितः शृणु मञ्जरीम्  ।  
चतुर्दशीति कृत्वाद्य प्रस्थितो ऽयं शिवालयम्  ॥ अकद्_४।५० ॥  
  
व्रजतो नन्दनेनास्य वनदेवतया स्वयम्  ।  
त्वदाकृतेर् अलङ्कारस् तुल्यो ऽयम् इति सादरम्  ॥ अकद्_४।५१ ॥  
  
पारिजातद्रुमाद् एषा दुग्धोदधिसमुद्भवात्  ।  
आदाय मञ्जरी कर्णे ऽनिच्छतो ऽपि निवेशिता  ॥ अकद्_४।५२ ॥  
  
*युगलकम्*  
  
इति तस्मिन् वदत्य् एव चपले गृह्यताम् इयम्  ।  
किम् अनेन तव प्रश्नलोभेनेत्य् अभिधाय माम्  ॥ अकद्_४।५३ ॥  
  
अनायि मुनिना तेन सा सुरद्रुममञ्जरी  ।  
अपनीय निजात् कर्णान् मम कर्णावतंसताम्  ॥ अकद्_४।५४ ॥  
  
*युगलकम्*  
  
मत्कपोलतलस्पर्शप्रकम्पतरलाङ्गुलेः  ।  
तेन प्रस्खलिता हस्ताद् अक्षमाला न लक्षिता  ॥ अकद्_४।५५ ॥  
  
अप्राप्तैव च सा भूमिं गृहीता सहसा मया  ।  
अस्मिन्न् अवसरे छत्त्रग्राहिणी माम् अवोचत  ॥ अकद्_४।५६ ॥  
  
स्नाता देवी चिरं भर्तृदारिके गम्यताम् इति  ।  
ततः प्रतिनिवृत्तायां मयि तं स सखावदत्  ॥ अकद्_४।५७ ॥  
  
वयस्य किम् इदं चेतस् तव विप्लुतम् ईदृशम्  ।  
हृताम् अप्य् अनयाज्ञासीर् अक्षमालां न कन्यया  ॥ अकद्_४।५८ ॥  
  
हृता नामेयम् अनया हृदयं ननु रक्ष्यताम्  ।  
ततो ऽसौ पुनर् आगत्य कृतकोपम् इवावदत्  ॥ अकद्_४।५९ ॥  
  
अपहृत्याक्षमालां मे क्व चौरि ननु गम्यते  ।  
अथ मन्दं विहस्येव मयास्य निहिता करे  ॥ अकद्_४।६० ॥  
  
अवमुच्याक्षमालेति कण्ठान् मुक्तावली निजात्  ।  
साप्य् अलक्ष्यत नानेन मन्मुखासक्तदृष्टिना  ॥ अकद्_४।६१ ॥  
  
*युगलकम्*  
  
सखीभिर् अपि मे दृष्टम् इदं चापलम् इत्य् अहम्  ।  
किञ्चित्सञ्जातलज्जेव सरसस्तीरम् आगमम्  ॥ अकद्_४।६२ ॥  
  
अत्राहम् अस्वतन्त्रैव क्षणं स्नात्वा यथा तथा  ।  
अगच्छम् अम्बया साकं तद्गुणाध्यायिनी गृहम्  ॥ अकद्_४।६३ ॥  
  
गत्वा सवेदनास्मीति विसृज्य सकलाः सखीः  ।  
प्रविश्यैकाकिनी गेहम् आसं मोहविसंस्थुला  ॥ अकद्_४।६४ ॥  
  
क्व गतास्मि किम् उक्तास्मि तेन को ऽसावहं च का  ।  
किम् इदं कः प्रकारो ऽयम् इति नाज्ञासिषं तदा  ॥ अकद्_४।६५ ॥  
  
मुहूर्ताद् एव ताम्बूलकरङ्कग्राहिणी मम  ।  
प्रिया तरलिका नाम प्रविश्येदम् अथाब्रवीत्  ॥ अकद्_४।६६ ॥  
  
कर्णे मुनिकुमारेण कृता ते येन मञ्जरी  ।  
त्वय्यागतायां पृष्टास्मि स्वरूपं तेन तावकम्  ॥ अकद्_४।६७ ॥  
  
तच्छ्रुत्वा च स्वयं तेन लिखित्वा वस्त्रपट्टिका  ।  
एकाकिन्यै त्वया तस्यै देयेत्युक्त्वा समर्पिता  ॥ अकद्_४।६८ ॥  
  
ततस् तरलिकायास् तां हस्ताद् आदाय पट्टिकाम्  ।  
तस्यां तु लिखिताम् आर्याम् इमाम् अहम् अवाचयम्  ॥ अकद्_४।६९ ॥  
  
दूरं मुक्तालतया बिससितया विप्रलोभ्यमानो मे  ।  
हंस इव दर्शिताशो मानसजन्मा त्वया नीतः  ॥ अकद्_४।७० ॥  
  
सा तु तैमिरिकस्येव बभूव बहुलक्षपा  ।  
मोहायार्याप्य् अनार्येव सुतरां मनसो मम  ॥ अकद्_४।७१ ॥  
  
वद तेन किम् उक्तासि स किम् उक्तस् त्वयापि वा  ।  
तदन्तिके च विस्रब्धम् उषिटासि कियच्चिरम्  ॥ अकद्_४।७२ ॥  
  
इत्थं तरलिकां तत् तद् आलपन्ती पुनः पुनः  ।  
काञ्चिद् अह्नस् ततो मात्राम् उन्मत्तेवात्यवाहयम्  ॥ अकद्_४।७३ ॥  
  
अथ प्रलम्बमाने ऽर्के प्रतीहारी प्रविश्य मे  ।  
भर्तृदारिकया दृष्टौ यौ तौ मुनिकुमारकौ  ॥ अकद्_४।७४ ॥  
  
तयोर् अन्यतरो द्वारि तिष्ठतीति न्यवेदयत्  ।  
शीघ्रं प्रवेशयेत्य् उक्ता मया तदभिशङ्कया  ॥ अकद्_४।७५ ॥  
  
सा च प्रवेशयामास तस्य तं सहचारिणम्  ।  
सत्कारेणोचितेनाहं भक्त्या चैनम् अपूजयम्  ॥ अकद्_४।७६ ॥  
  
मुहूर्तम् इव विश्रम्य पर्यङ्के मदुपाहृते  ।  
मदुत्तरीयसम्मृष्टसुधौतचरणद्वयः  ॥ अकद्_४।७७ ॥  
  
दृष्टिं तरलिकायां स वक्तुकामः क्षणं न्यधात्  ।  
मया सो ऽज्ञायि पृष्टस् तु लज्जमान इवाभ्यधात्  ॥ अकद्_४।७८ ॥  
  
अहं कपिञ्जलो नाम तस्य बालसुहृन् मुनेः  ।  
न वाक् प्रवर्तते मे ऽस्मिन्न् अनभ्यस्त इवाध्वनि  ॥ अकद्_४।७९ ॥  
  
क्वायं मुनिजनः शान्तः क्व चामी रागविभ्रमाः  ।  
तथापि व्यवसायो ऽयं सुहृत्स्नेहवशानुगः  ॥ अकद्_४।८० ॥  
  
तद् उच्यते प्रयातायां राजपुत्रि तदा त्वयि  ।  
हस्ते मुक्तावलीं बिभ्रत् स मदन्तिकम् आगतः  ॥ अकद्_४।८१ ॥  
  
अहो रम्याक्षमालेयं त्वयानीतेति तत्क्षणम्  ।  
विहस्य स मया नोक्तः किञ्चिच् चिन्तोपशान्तये  ॥ अकद्_४।८२ ॥  
  
नोपदेशप्रकारो ऽसौ न स दृष्टान्तविस्तरः  ।  
न सो ऽस्त्य् उपायो मन्त्रो वा यो मया नाभ्यधीयत  ॥ अकद्_४।८३ ॥  
  
वचोभिः खिद्यमानो मे त्रपानतशिरोधरः  ।  
क्षणम् अन्तर्हितो मत्तः सुतरां माम् अपीडयत्  ॥ अकद्_४।८४ ॥  
  
कृच्छ्राद् इव मया लब्धो विचित्य सकलं वनम्  ।  
अन्य एव स संवृत्तो वचसां यो न गोचरः  ॥ अकद्_४।८५ ॥  
  
तदवस्थं समालोक्य विगताशः प्रबोधने  ।  
अहं तत्प्राणरक्षार्थम् एवं यत्नपरो ऽभवम्  ॥ अकद्_४।८६ ॥  
  
आस्तीर्य नलिनीपत्त्रशयनं चन्दनोक्षितम्  ।  
तत्रस्थस्यास्य कर्पूरपांसून् अङ्गेष्व् अवाकिरम्  ॥ अकद्_४।८७ ॥  
  
त्रपया तदवस्थो ऽपि स किञ्चिद् वक्तुम् अक्षमः  ।  
सबाष्पमलिनां दीनां मयि दृष्टिम् अपातयत्  ॥ अकद्_४।८८ ॥  
  
ततो ऽहम् इदम् एवात्र प्राप्तकालम् अचिन्तयम्  ।  
राजपुत्रि सुहृत्प्राणदक्षिणार्थम् उपागतः  ॥ अकद्_४।८९ ॥  
  
अतः परं तु सामर्थ्यगतार्था मम या गिरः  ।  
कण्ठे विपरिवर्तन्ते नूनं त्वम् अपि वेत्थ ताः  ॥ अकद्_४।९० ॥  
  
इति तस्मिन् वदत्य् एव प्रविश्य प्राह कञ्चुकी  ।  
त्वम् अस्वस्थशरीरेति ज्ञात्वा देवी समागता  ॥ अकद्_४।९१ ॥  
  
तच् छ्रुत्वा जनसम्मर्दभीरुर् यातः कपिञ्जलः  ।  
न स प्रतिवचः किञ्चिन् मामकीनम् अपैक्षत  ॥ अकद्_४।९२ ॥  
  
तदुक्तां तु दशां तस्य जनस्यावेत्य तादृशीम्  ।  
आगतां नागतां वापि नाहम् अम्बाम् अलक्षयम्  ॥ अकद्_४।९३ ॥  
  
ततः कमलिनीं रक्तां त्यक्त्वा क्वापि गते रवौ  ।  
उदिते सर्वथा वामे विधौ वैधुर्यदायिनि  ॥ अकद्_४।९४ ॥  
  
उन्मूलितेव कामेन दग्धेव विरहाग्निना  ।  
पुनस् तरलिकाम् एव साश्रुकण्ठम् अवादिषम्  ॥ अकद्_४।९५ ॥  
  
अहं यथा तथा वापि भवेयं स तु मत्कृते  ।  
कथं भविष्यतीत्य् एषा चिन्ता दलयतीव माम्  ॥ अकद्_४।९६ ॥  
  
इतः शास्त्रं कुलाचारो लज्जा गुरुजनाद्भयम्  ।  
इतः कामो वसन्तो ऽपि विरहो मरणाद् भयम्  ॥ अकद्_४।९७ ॥  
  
वद किं करवाण्य् अत्र मुह्यतीव मनो मम  ।  
मा भून् मे वरके विप्रप्राणबाधेन मज्जनम्  ॥ अकद्_४।९८ ॥  
  
इत्यादि विलपन्त्या मे तत्कालसुलभोदया  ।  
जहार चेतनां मूर्छा निद्रेव नयनद्युतिम्  ॥ अकद्_४।९९ ॥  
  
अथ मां ग्राहयित्वासौ सञ्ज्ञां शीतजलानिलैः  ।  
निपत्य पादयोः साश्रुनेत्रा तरलिकाब्रवीत्  ॥ अकद्_४।१०० ॥  
  
किं शास्त्रं गुरवः के च का लज्जा का कुलस्थितिः  ।  
रक्ष्यन्ताम् आत्मनः प्राणा यूनस् तस्य च सर्वथा  ॥ अकद्_४।१०१ ॥  
  
गन्धर्वाणां विवाहो ऽयम् इच्छयान्योन्यसङ्गमः  ।  
शास्त्रेषु पठितस् तस्मात् तूर्णम् उत्तिष्ठ गम्यताम्  ॥ अकद्_४।१०२ ॥  
  
तयैवम् उक्ता तत्कालयोग्यवेषग्रहा गृहात्  ।  
ताम् एकाम् अग्रतः कृत्वा निर्गताहम् अलक्षिता  ॥ अकद्_४।१०३ ॥  
  
अभ्यागमम् इमां भूमिम् औत्सुक्यचटुलैः पदैः  ।  
तदा मे दक्षिणं चक्षुर् अस्पन्दत मुहुर् मुहुः  ॥ अकद्_४।१०४ ॥  
  
अव्यक्तम् इव चाश्रौषं कानने रुदितध्वनिम्  ।  
तेन चोत्पन्नशङ्काहम् अगच्छम् अधिकत्वरम्  ॥ अकद्_४।१०५ ॥  
  
पदानि कतिचिद्गत्वा हा वयस्य तपोनिधे  ।  
पुण्डरीक क्व यातो ऽसि शून्यं कृत्वा जगत्त्रयम्  ॥ अकद्_४।१०६ ॥  
  
हा हतो ऽस्मि विलीनो ऽस्मि दग्धो ऽस्मि करवाणि किम्  ।  
गत्वा तातस्य वक्ष्यामि श्वेतकेतोः किम् अग्रतः  ॥ अकद्_४।१०७ ॥  
  
अयि पापे महाश्वेते न तुष्टास्यक्षमालया  ।  
हृता मे सुहृदो ऽमुष्य प्राणवृत्तिर् अपि त्वया  ॥ अकद्_४।१०८ ॥  
  
वयस्य देहि मे वाचं न जीवामि त्वया विना  ।  
ततो ऽशृणवम् इत्यादि विलपन्तं कपिञ्जलम्  ॥ अकद्_४।१०९ ॥  
  
*चक्कलकम्*  
  
अथ प्रवेपमानाङ्गी विसंस्थुलपदक्रमा  ।  
केनाप्युत्क्षिप्य नीतेव तं प्रदेशमयाशिषम्  ॥ अकद्_४।११० ॥  
  
गत्वा तम् अहम् अद्राक्षं तत्क्षणोत्क्रान्तजीवितम्  ।  
किं चिरेणागतासीति रुषित्वेव तथा स्थितम्  ॥ अकद्_४।१११ ॥  
  
एतावद् उक्त्वा मूर्छाधिं स्ववृत्तान्तम् अतः परम्  ।  
विवक्षन्तीव सा कन्या निपपात शिलातले  ॥ अकद्_४।११२ ॥  
  
प्रनष्टचेतनां चैनां चन्द्रापीडो ऽवलोकयन्  ।  
प्रश्नकारिणम् आत्मानं कृतागसम् अमन्यत  ॥ अकद्_४।११३ ॥  
  
ससम्भ्रमं समुत्थाय कदलीदलमारुतैः  ।  
तोयैश् च शिशिरस्वच्छैः सञ्ज्ञाम् एनाम् अजिग्रहत्  ॥ अकद्_४।११४ ॥  
  
अवाप्य चेतनाम् एषा स्मृत्वा तद्व्यसनं निजम्  ।  
तद् एवानुभवन्तीव रुरोद विललाप च  ॥ अकद्_४।११५ ॥  
  
तरूणाम् अप्य् अभज्यन्त हृदयानि तदा शुचा  ।  
प्रतिशब्दनिभेनोच्चैः ककुभो ऽप्य् अरुदन्न् इव  ॥ अकद्_४।११६ ॥  
  
चन्द्रापीडो ऽथ ताम् आह बाष्परुद्धविलोचनः  ।  
आस्तां न शक्यते वक्तुं श्रोतुं चान्यद् अतः परम्  ॥ अकद्_४।११७ ॥  
  
कथम् अप्य् उपसंहृत्य शोकावेगं तु सावदत्  ।  
किम् अतः परम् अस्त्य् अन्यद् वाच्यं श्रोतव्यम् एव वा  ॥ अकद्_४।११८ ॥  
  
किं तु क्लेशाय येनाशालेशेन हतजीवितम्  ।  
राजपुत्र बिभर्मीदं तद् आश्चर्यं ब्रवीमि ते  ॥ अकद्_४।११९ ॥  
  
तदा तस्यातितीव्रस्य दुःखभारस्य तादृशी  ।  
न काचिन् मरणादन्या मयाग्राहि प्रतिक्रिया  ॥ अकद्_४।१२० ॥  
  
मरणव्यवसायनिश्चला कृतवत्य् अस्मि च संविधानकम्  ।  
निरियाय च चन्द्रमण्डलात् पुरुषः को ऽपि हिमोपमद्युतिः  ॥ अकद्_४।१२१ ॥  
  
सो ऽवतीर्य गगनान् महीतले तं निधाय भुजपञ्जरान्तरे  ।  
उत्पतन् दिवम् उदारया गिरा माम् अवोचत पितेव सान्त्वयन्  ॥ अकद्_४।१२२ ॥  
  
विरम मरणोद्योगाद् अस्मात् प्रियेण तवामुना पुनर् अपि महाश्वेते वत्से भविष्यति सङ्गमः  ।  
इति गिरम् अहं तस्माच् छ्रुत्वा ससम्भ्रमविस्मया किम् इदम् इति तं तत्रापृच्छं प्रसृत्य कपिञ्जलम्  ॥ अकद्_४।१२३ ॥  
  
प्रियसखम् अपहृत्य क्वाधुना गच्छसीति स्फुरितविकटकोपाटोपमुक्तोर्ध्वदृष्टिः  ।  
मम वचनम् अदत्त्वा किञ्चिद् एवातिवेगा कृतपरिकरबन्धः सो ऽप्य् अगाद् अन्तरिक्षम्  ॥ अकद्_४।१२४ ॥  
  
पश्यन्त्यां मयि ते त्रयो ऽपि विविशुः शीतत्विषो मण्डलं तत्सम्प्रत्ययसंहृतोचितविधिः साहं श्रितेदं व्रतम्  ।  
तातेनैत्य ततः प्रभृत्य् अहम् इहासीनाथ नेतुं गृहं यत्नेनापि न पारितेति सुचिरं स्थित्वा गतः स्वान् गृहान्  ॥ अकद्_४।१२५ ॥  
  
इति श्रीविपश्चिद्वराग्रगण्याचार्यभट्टश्रीजयन्तसूनोर् अभिनन्दस्य कृतौ कादम्बरीकथासारे चतुर्थः सर्गः   
  
  
____________________________________________________________________  
  
  
  
पञ्चमः सर्गः   
  
इत्य् आवेदितनिर्व्याजनिजवृत्तान्तविस्तरा  ।  
विरराम महाश्वेता निःश्वासग्लपिताधरा  ॥ अकद्_५।१ ॥  
  
चन्द्रापीडस् तु तद्ध्यायन्मनोभवविजृम्भितम्  ।  
सकम्पविस्मयो ऽप्य् अन्तस् ताम् अवोचत सान्त्वयन्  ॥ अकद्_५।२ ॥  
  
मया ते चिरवृत्तो ऽपि परिणाममपश्यता  ।  
शोकः प्रत्यग्रतां नीतः कौतुकाविष्टचेतसा  ॥ अकद्_५।३ ॥  
  
सा त्वमर्हसि कल्याणि न शोकं कर्तुम् ईदृशम्  ।  
आश्वासितासि देवेन नूनं चन्द्रमसा स्वयम्  ॥ अकद्_५।४ ॥  
  
को ऽन्यस् तथाविधाकारस् तच्छक्तिर् मण्डलात् ततः  ।  
निर्गत्य तत्रैव विशन् निशि सम्भाव्यते नरः  ॥ अकद्_५।५ ॥  
  
श्रूयन्ते गतयश् चित्रा देवतानाम् अनेकशः  ।  
वरशापतपःशक्तियोगवैचित्र्यनिर्मिताः  ॥ अकद्_५।६ ॥  
  
श्वेतकेतुश् च तस्यास्ते प्रजापतिसमः पिता  ।  
नास्त्य् एव तस्य तपसाम् असाध्यं नाम किञ्चन  ॥ अकद्_५।७ ॥  
  
इत्यादियुक्त्युपन्यासैर् इतिहासनिदर्शनैः  ।  
महाश्वेतां समाश्वास्य पुनः पप्रच्छ ताम् असौ  ॥ अकद्_५।८ ॥  
  
सा ते तरलिका नाम विस्रम्भनिभृता सखी  ।  
गता भगवति क्वाद्य न हि सा त्वां विमुञ्चति  ॥ अकद्_५।९ ॥  
  
अथोवाच महाश्वेता क्वासौ याति तपस्विनी  ।  
शृण्वन्नापि निमित्तं ते यथा सा प्रहिता मया  ॥ अकद्_५।१० ॥  
  
यः स चित्ररथो नाम गन्धर्वाधिपतिर्मया  ।  
वर्णितो येन देवो ऽयं प्रत्यष्टापि महेश्वरः  ॥ अकद्_५।११ ॥  
  
येन खानितम् अत्यच्छम् अच्छोदाख्यम् इदं सरः  ।  
येन चैत्ररथं नाम कृतम् एतच् च काननम्  ॥ अकद्_५।१२ ॥  
  
तस्यामृतसमुद्भूते प्रसूताप्सरसां कुले  ।  
महिषी मदिरा नाम जीविताद् अपि वल्लभा  ॥ अकद्_५।१३ ॥  
  
तयोः कादम्बरी नाम कन्यास्ति नवयौवना  ।  
लक्ष्मीम् उपहसन्तीव रूपलावण्यविभ्रमैः  ॥ अकद्_५।१४ ॥  
  
तया सह महत् प्रेम बाल्यात् प्रभृति मे तथा  ।  
यथैकम् एव जानाति जनो जीवितम् आवयोः  ॥ अकद्_५।१५ ॥  
  
विदित्वा दग्धवृत्तान्तम् इमं सपदि मामकम्  ।  
साग्रहीन् नियमं बाला वार्यमाणापि बन्धुभिः  ॥ अकद्_५।१६ ॥  
  
महाश्वेतास्य दुःखस्य यावन् न लभते ऽवधिम्  ।  
तावन् मया न कर्तव्यं पाणिग्रहणम् आत्मनः  ॥ अकद्_५।१७ ॥  
  
अतो यथा यथा तस्या यौवनश्रीर् विजृम्भते  ।  
तथा तथा ततो धत्ते खेदं चित्ररथः परम्  ॥ अकद्_५।१८ ॥  
  
सन्दिष्टं तेन मे पुत्रि यतस्वावहिता तथा  ।  
यथेमं दुर्ग्रहग्रन्थिं विमुञ्चति तव स्वसा  ॥ अकद्_५।१९ ॥  
  
अतस् तरलिका तत्र मया प्रकरणोचितम्  ।  
प्रहिता बहु सन्दिश्य श्वश् चागन्तेह सा पुनः  ॥ अकद्_५।२० ॥  
  
इतीत्थं कथया नीत्वा महाश्वेताश्रमे दिनम्  ।  
चन्द्रापीडः प्रयाते ऽस्तम् अर्के सन्ध्याविधिं व्यधात्  ॥ अकद्_५।२१ ॥  
  
तत्रेन्द्रायुधम् आनीय संयम्य निचुले क्वचित्  ।  
महाश्वेतोदिते देशे पर्णशय्याम् अकल्पयत्  ॥ अकद्_५।२२ ॥  
  
तस्यां तस्य निषण्णस्य श्रान्तस्यापि यथाश्रुताम्  ।  
कथाम् आश्चर्यबहुलां ताम् एव ध्यायतश् चिरम्  ॥ अकद्_५।२३ ॥  
  
पुनश् चिन्तयतः सेनां वैशम्पायनम् एव च  ।  
पत्त्रलेखां च सा रात्रिर् गता प्रायेण जाग्रतः  ॥ अकद्_५।२४ ॥  
  
इन्द्रायुधस् तु बाष्पार्द्रां महाश्वेतामुखे दृशम्  ।  
सप्रत्यभिज्ञम् अश्वो ऽपि भृशं मानुषवद् ददौ  ॥ अकद्_५।२५ ॥  
  
प्रयातायां तु यामिन्यां कृतप्राभातिकक्रिये  ।  
समाधेर् उत्थितां बुद्ध्वा महाश्वेतां तदन्तिकम्  ॥ अकद्_५।२६ ॥  
  
चन्द्रापीडे प्रविष्टे ऽथ नातिदूरोदिते रवौ  ।  
सगन्धर्वकुमारासौ ततस् तरलिका ययौ  ॥ अकद्_५।२७ ॥  
  
सा प्रविश्य महाश्वेतां प्रणिपत्योपविश्य च  ।  
सिद्धार्थासीति तत्पृष्टा वलितग्रीवम् अब्रवीत्  ॥ अकद्_५।२८ ॥  
  
त्वत्सन्देशं निशम्योक्तं यत्तया भर्तृदारिके  ।  
तत्त्वं तच्छासनायातकेयूरकमुखाच्छृणु  ॥ अकद्_५।२९ ॥  
  
अथ केयूरकः प्राह नानभिज्ञासि चेतसः  ।  
स्वस्य स्वमेव चेदं ते मन्मनः किं परीक्षसे  ॥ अकद्_५।३० ॥  
  
अथवा भूमिर् अस्याहम् उपालम्भस्य भूयसः  ।  
तपोवननिवासिन्यां त्वयि स्वगृहवर्तिनी  ॥ अकद्_५।३१ ॥  
  
आकर्ण्य तव सन्देशवचस् तरलिकामुखात्  ।  
एष ते प्रतिसन्देशः प्रियसख्या निवेदितः  ॥ अकद्_५।३२ ॥  
  
इति श्रुत्वा महाश्वेता क्षणं निश्चललोचना  ।  
चिन्तयित्वा किम् अप्य् अन्तश् चन्द्रापीडम् अभाषत  ॥ अकद्_५।३३ ॥  
  
राजपुत्र तवाकारः सदाचारश् च पेशलः  ।  
तनोति सर्वभावेन निःस्पृहाणाम् अपि स्पृहाम्  ॥ अकद्_५।३४ ॥  
  
कादम्बरीवचश् चेदं श्रुतं केयूरकात् त्वया  ।  
तत्र को वा प्रतीकारः स्वयं मद्गमनाद् ऋते  ॥ अकद्_५।३५ ॥  
  
इतो न दूरे गन्धर्वराजधानी तदद्य ताम्  ।  
पश्यास्मदनुसेधेन श्वो गन्तासि स्ववाहिनीम्  ॥ अकद्_५।३६ ॥  
  
उदात्तमधुरामेतां दर्शयन्त्या तवाकृतिम्  ।  
बहु गन्धर्वलोकस्य मयाप्युपकृतं भवेत्  ॥ अकद्_५।३७ ॥  
  
चन्द्रापीडस् तु तां प्राह बहूक्त्वा भवगत्य् अलम्  ।  
अनतिक्रमणीयं मे मुनीनाम् अपि शासनम्  ॥ अकद्_५।३८ ॥  
  
प्रावर्तत ततो गन्तुं स महाश्वेतया सह  ।  
पद्भ्याम् एव नियुज्याश्वं प्रति केयूरकं दृशा  ॥ अकद्_५।३९ ॥  
  
केयूरको ऽग्रतो गत्वा कादम्बर्यै न्यवेदयत्  ।  
तस्यागमनम् आकारं गुणांश् चाहितविस्मयान्  ॥ अकद्_५।४० ॥  
  
स गत्वा किञ्चिद् अध्वानं चन्द्रापीडः समासदत्  ।  
गन्धर्वराजनगरीम् अपराम् अमरावतीम्  ॥ अकद्_५।४१ ॥  
  
आसाद्य राजधानीं च तुङ्गस्फटिकतोरणाम्  ।  
सप्त कक्षा अतिक्रम्य कन्यान्तःपुरम् अभ्यगात्  ॥ अकद्_५।४२ ॥  
  
केयूरकोपदिष्टेन वर्त्मनाथ प्रविश्य सः  ।  
भास्वन्मणिमयस्तम्भं श्रीमण्डपम् अलोकयत्  ॥ अकद्_५।४३ ॥  
  
तन्मध्ये मणिपर्यङ्कमध्यासीनां महीयसा  ।  
रत्नाभरणचित्रेण स्त्रैणेन परिवारिताम्  ॥ अकद्_५।४४ ॥  
  
देहप्रभावितानेन रत्नकान्त्यभिभाविना  ।  
प्रतप्तकनकोद्द्योतधौता विदधतीं दिशः  ॥ अकद्_५।४५ ॥  
  
तटस्थम् अप्य् आर्द्रयतः सदाचारम् अभिन्दतः  ।  
स्थितां नवस्य लावण्यसिन्धोर् अन्तस् तरङ्गिणः  ॥ अकद्_५।४६ ॥  
  
सर्वोपमेयभावानाम् उपमानत्वम् आगताम्  ।  
कादम्बरीं ददर्शासौ दूरविस्फारितेक्षणः  ॥ अकद्_५।४७ ॥  
  
परातिशयकोटिस्थरूपलावण्यसम्पदम्  ।  
तस्यां निरूपयन्न् अन्तर् अचिन्तयद् अथ क्षणम्  ॥ अकद्_५।४८ ॥  
  
सत्यं न कश्चिद् आश्चर्यनिर्माणेष्व् अवधिर् विधेः  ।  
ईदृशान्य् अपि रत्नानि स्रष्टुं प्रभवति स्म यः  ॥ अकद्_५।४९ ॥  
  
मोघं याति हरेः कालो लक्ष्मीं वक्षसि बिभ्रतः  ।  
देहार्धेन वहन् गौरीं वञ्चितश् चन्द्रशेखरः  ॥ अकद्_५।५० ॥  
  
कृतम् अक्ष्णां सहस्रेण निर्निमेषेण वज्रिणः  ।  
अनन्यकर्मणा येन नित्यम् एषा न दृश्यते  ॥ अकद्_५।५१ ॥  
  
इत्यादि चिन्तयत्य् अस्मिन्न् अथ चित्ररथात्मजा  ।  
प्रत्युद्ययौ महाश्वेताम् अभ्युत्थाय ससम्भ्रमम्  ॥ अकद्_५।५२ ॥  
  
महाश्वेता तु निःशङ्कम् आलिङ्ग्य स्नेहनिर्भरम्  ।  
तां चन्द्रापीडनिर्देशपुरःसरम् अभाषत  ॥ अकद्_५।५३ ॥  
  
अयं हि भारते वर्षे सार्वभौमस्य भूपतेः  ।  
तारापीडस्य तनयश् चन्द्रापीड इहागतः  ॥ अकद्_५।५४ ॥  
  
अनेनेह प्रविष्टेन दृष्टेर् विषयवर्तिना  ।  
भवत्व् अखिलगन्धर्वकुटुम्बकमहोत्सवः  ॥ अकद्_५।५५ ॥  
  
अथ कादम्बरी तस्मिन् पक्ष्मोत्क्षेपविकासिनीम्  ।  
आकर्णप्रसृतापाङ्गां चिरं दृशम् अपातयत्  ॥ अकद्_५।५६ ॥  
  
द्वारेण विवृतेनाथ तेनैव निजमायया  ।  
मदनो ऽन्तः प्रविश्यास्या बबन्ध हृदये पदम्  ॥ अकद्_५।५७ ॥  
  
रत्नपीठोपविष्टे तु चन्द्रापीडे तदन्तिके  ।  
अध्यासातां कथाम् एकां हंसचित्ररथात्मजे  ॥ अकद्_५।५८ ॥  
  
लज्जास्तिमितम् आसीनाम् अथ कादम्बरीं बलात्  ।  
महाश्वेता गृहाचारं चन्द्रापीडे न्यधापयत्  ॥ अकद्_५।५९ ॥  
  
शरीरनिर्विशेषास्याः कादम्बर्याः प्रिया सखी  ।  
मदलेखाभिधानास्य चरणाक्षालनं व्यधात्  ॥ अकद्_५।६० ॥  
  
कादम्बरी तु सस्वेदप्रकम्पिकरपल्लवा  ।  
ताम्बूलच्छद्मनात्मानं स्वयम् अस्मै न्यवेदयत्  ॥ अकद्_५।६१ ॥  
  
तदङ्गुलितलस्पर्शमाधुर्यहृतमानसा  ।  
नालक्षयत सा रत्नवलयं स्खलितं करात्  ॥ अकद्_५।६२ ॥  
  
चन्द्रापीडो ऽपि तत्पाणिसंस्पर्शसुखसम्पदा  ।  
तदा त्रिभुवनाधीशम् इवात्मानम् अमन्यत  ॥ अकद्_५।६३ ॥  
  
ततस् तूष्णीम् उपासीने सर्वस्मिन् कन्यकाजने  ।  
शुकशारिकयोर् आसित् कलहः केलिकारणम्  ॥ अकद्_५।६४ ॥  
  
तत्प्रसङ्गे च सोत्प्रासं तयोः कलहवृद्धये  ।  
चन्द्रापीडो ऽब्रवीद् येन सर्वा जहसुरङ्गनाः  ॥ अकद्_५।६५ ॥  
  
ताश् च दन्तप्रभाधौतदिङ्मुखा मधुरस्वराः  ।  
चन्द्रापीडगिरो जह्रुस्तरां कादम्बरीमनः  ॥ अकद्_५।६६ ॥  
  
क्षणमात्रे व्यतीते ऽथ प्रविश्य प्राह कञ्चुकी  ।  
राजपुत्र्यौ युवां द्रष्टुं देवी निर्विघ्नम् इच्छति  ॥ अकद्_५।६७ ॥  
  
क्रीडापर्वतके कृत्वा सुतारमणिमन्दिरे  ।  
चन्द्रापीडं सुखासीनम् आयातं मातुर् अन्तिकम्  ॥ अकद्_५।६८ ॥  
  
तत्राध्यासितपर्यङ्कं केयूरकपुरःसराः  ।  
मुख्याः कादम्बरीसख्यश् चन्द्रापीडं सिषेविरे  ॥ अकद्_५।६९ ॥  
  
स्नानानुलेपनाहारक्रियाः स तदुपाहृतैः  ।  
चक्रे ऽमर्त्यपुरप्राप्यैर् विभवैर् उपपादिताः  ॥ अकद्_५।७० ॥  
  
अथ मन्दप्रभे भानौ भेजे कादबरी निजम्  ।  
मदलेखाद्वितीयैव महाप्रासादमस्तकम्  ॥ अकद्_५।७१ ॥  
  
चन्द्रापीडं च तत्रस्था क्रीडापर्वतवर्तिनम्  ।  
निरवर्णयदाकर्णप्रसृतापाङ्गया दृशा  ॥ अकद्_५।७२ ॥  
  
चन्द्रापीडे तदा तस्याः कटाक्षास् तीक्ष्णकोटयः  ।  
समं निपेतुस् तस्यां च कुसुमायुधसायकाः  ॥ अकद्_५।७३ ॥  
  
कटाक्षैर् उपनीतं च क्षिप्रं कृतसमागमैः  ।  
तल्लावण्यं पिबन्तीव मदलेखाम् उवाच सा  ॥ अकद्_५।७४ ॥  
  
न मया मदनो नाम कथास्वपि सखि श्रुतः  ।  
अद्य प्रत्यक्षतो दृष्टः स चन्द्रापीडविग्रहः  ॥ अकद्_५।७५ ॥  
  
न महाश्वेतया किञ्चिद् उक्तं प्रकृतवस्तुनि  ।  
अथ चेहानयन्त्यामुं सर्वम् उक्तम् अनक्षरम्  ॥ अकद्_५।७६ ॥  
  
अपि नाम विकारो मे तदानीं लक्षितस् तया  ।  
किं वा न लक्षयेद् एषा दृष्टमन्मथविक्रिया  ॥ अकद्_५।७७ ॥  
  
अद्यापि निजसङ्कल्पविरुद्धां विक्रियाम् इमाम्  ।  
मनसः संहराम्य् एव स्थूलाम् अपि यथातथा  ॥ अकद्_५।७८ ॥  
  
किं त्व् असौ शेषहारो ऽस्यास्तुल्यं मण्डनम् आकृतेः  ।  
उरस्य् अनिच्छतो ऽप्य् अस्य तूर्णम् आमुच्यतां त्वया  ॥ अकद्_५।७९ ॥  
  
मदलेखा गृहीत्वा तं हारं गत्वा तदन्तिके  ।  
तथोवाच यथा तेन प्रत्युक्ता सा न किञ्चन  ॥ अकद्_५।८० ॥  
  
आमुच्यत ततः कण्ठे हारो ऽस्य मदलेखया  ।  
शरदिन्दुकरोदारप्रभापूरितदिङ्मुखः  ॥ अकद्_५।८१ ॥  
  
चन्द्रापीडश् च हारेण रराज कृतमण्डनः  ।  
पूर्णेन्दुर् इव नक्षत्रकलापपरिवारितः  ॥ अकद्_५।८२ ॥  
  
कादम्बरी चिरं त्व् एनम् अवलोक्य निशागमे  ।  
प्रासादशिखरात् तस्मान् मन्दमन्दम् अवातरत्  ॥ अकद्_५।८३ ॥  
  
उत्थाय चन्द्रापीडो ऽथ कृतसन्ध्याविधिस् ततः  ।  
अवालम्बत देहेन शय्यां चिन्तां च चेतसा  ॥ अकद्_५।८४ ॥  
  
किं स्युर् गन्धर्वकन्याया विलासाः सहजा इमे  ।  
उतेमं जनम् उद्दिश्य बालां नर्तयति स्मरः  ॥ अकद्_५।८५ ॥  
  
दृष्टिर्निपुणदूतीव यथा त्वस्या विचेष्टते  ।  
तथा सम्भावना हीयं मम चेतसि वर्तते  ॥ अकद्_५।८६ ॥  
  
अवैमि पुष्पितस् तावत् किन्नरानुसृतिक्रमः  ।  
स कालपरिणामेन न जाने किं फलिष्यति  ॥ अकद्_५।८७ ॥  
  
अथवा यौवनोन्मादकृत एष मम भ्रमः  ।  
क्व मानुष्यः क्व गन्धर्व इति किं तेन सङ्गतम्  ॥ अकद्_५।८८ ॥  
  
आत्मसम्भावना चेयमास्तामसदृशक्रमा  ।  
कालेन व्यज्यते सर्वं कथं च मम सैनिकाः  ॥ अकद्_५।८९ ॥  
  
इति चिन्तयतस् तस्य निद्रा सुचिरसम्भृता  ।  
चकार मुकुलाकारे चक्षुषी आ निशात्ययात्  ॥ अकद्_५।९० ॥  
  
अपरेद्युर् अथोत्थाय कृतप्राभातिकक्रमः  ।  
कादम्बरीमहाश्वेते दृष्ट्वा लब्ध्वा चिराद् इव  ॥ अकद्_५।९१ ॥  
  
तदनुज्ञां तदादिष्टगन्धर्वपरिवारितः  ।  
स इन्द्रायुधम् आरुह्य प्रतस्थे पृतनां प्रति  ॥ अकद्_५।९२ ॥  
  
अथ केनाप्य् उपायेन लब्धमार्गम् असौ निजम्  ।  
सन्निविष्टं सरस्तीरे स्कन्धावारं व्यलोकयत्  ॥ अकद्_५।९३ ॥  
  
तत्र दृष्ट्वा नृपान् सर्वान् मन्त्रिपुत्रं रहस्य् असौ  ।  
स्ववृत्तान्तविदं चक्रे पत्त्रलेखां विशेषतः  ॥ अकद्_५।९४ ॥  
  
निशि तस्याम् अतीतायाम् अन्येद्युर् उदिते रवौ  ।  
केयूरकस्तम् आगत्य हेमकूटाद् अभाषत  ॥ अकद्_५।९५ ॥  
  
कादम्बरी न पट्वीति त्वाम् अभीष्णं दिदृक्षते  ।  
विस्मृतं शयनीये च शेषहारम् उपाहरत्  ॥ अकद्_५।९६ ॥  
  
केयूरकवचः श्रुत्वा समेतः पत्त्रलेखया  ।  
चन्द्रापीडः पुनस् तूर्णं हेमकूटम् अथागमत्  ॥ अकद्_५।९७ ॥  
  
अभिवन्द्य महाश्वेतां श्लाघितागमनस् तया  ।  
कादम्बरीम् अथापश्यत् पत्त्रलेखापुरःसरः  ॥ अकद्_५।९८ ॥  
  
उद्याननलिनीतीरकल्पिते हिममन्दिरे  ।  
कदलीदलशय्यान्तर्निषण्णां म्लानविग्रहाम्  ॥ अकद्_५।९९ ॥  
  
तदालोकनमात्रेण मुहुर् आश्वासितेव सा  ।  
तत उत्थातुम् इच्छन्ती शयानैवास्त तद्गिरा  ॥ अकद्_५।१०० ॥  
  
ततः कुशलसम्प्रश्नसुखमात्रपवित्रिताः  ।  
नानानर्मविलासार्द्राः प्रावर्तन्त तयोर् गिरः  ॥ अकद्_५।१०१ ॥  
  
तथा तत्र चिरं स्थित्वा तां तथा वशवर्तिनीम्  ।  
भङ्गीभणितिभिर् व्यक्तम् आवेद्य निजम् आशयम्  ॥ अकद्_५।१०२ ॥  
  
तदभ्यर्थनयादिश्य पत्त्रलेखां तदन्तिके  ।  
केयूरकद्वितीयो ऽसौ जगाम कटकं पुनः  ॥ अकद्_५।१०३ ॥  
  
तत्रोज्जयिन्याः सम्प्राप्तं पूर्वेद्युर् लेखहारकम्  ।  
अवलोक्य तदानीं तं लेखं स्वयम् अवाचयत्  ॥ अकद्_५।१०४ ॥  
  
पितुर् आज्ञां ततो ज्ञात्वा शीघ्रागमनशंसिनीम्  ।  
केयूरककरे न्यस्य तं लेखं कूणितेक्षणः  ॥ अकद्_५।१०५ ॥  
  
तदर्थम् अथ सम्मन्त्र्य सह मन्त्रिसुतेन सः  ।  
एवम् एतद् इति ध्यायन् प्रस्थानस्थैर्यम् अग्रहीत्  ॥ अकद्_५।१०६ ॥  
  
सत्यं वच्मि भवत्प्रसादरसिकं चेतो ममैतत्पदं गन्तुं नेच्छति किं तु शासनम् इदं नोल्लङ्घनीयं गुरोः  ।  
मन्युः सम्प्रति सह्यतां पुनर् इहागन्तास्मि कादम्बरीं सन्दिश्येति सबाष्पगद्गदम् असौ केयूरकं प्राहिणोत्  ॥ अकद्_५।१०७ ॥  
  
वैशम्पायनम् अभ्यभाषत भवान् संवाहयन् वाहिनीं पश्चाद् एष्यति यामि सत्वरम् अहं स्वल्पैर् इतो वाजिभिः  ।  
निश्चित्येति तदा प्रयाणपटहे दत्ते प्रतस्थे ततो गत्वा किञ्चन चण्डिकाश्रमतटीम् अध्यास्त तस्मिन् दिने  ॥ अकद्_५।१०८ ॥  
  
तत्रोद्धतद्रविडधार्मिकरूपवेषभाषातपश्चरणसिद्धिकथाविनोदैः  ।  
नीत्वा निशां सततमस्खलितप्रयाणैः स्वल्पैर् दिनैस् त्वरितमुज्जयिनीमवाप  ॥ अकद्_५।१०९ ॥  
  
इति श्रीविपश्चिद्वराग्रगण्याचार्यभट्टजयन्तसूनोर् अभिनन्दस्य कृतौ कादम्बरीकथासारे पञ्चमः सर्गः  
  
  
____________________________________________________________________  
  
  
  
षष्ठः सर्गः   
  
अथ प्रविश्य नगरीमुपास्य पितरौ चिरम्  ।  
शुकनासं च सो ऽध्यास्त कुमारभवनं पुनः  ॥ अकद्_६।१ ॥  
  
तत्र कादम्बरीध्याननिरतैकाग्रचेतसः  ।  
बभूव रतये नास्य किञ्चित्स्थास्नु चरिष्णु च  ॥ अकद्_६।२ ॥  
  
नाकरोत् प्रियम् आहारं नाबोधि मधुरं रसम्  ।  
न चाद्रियत वासांसि न सिषेवे विलेपनम्  ॥ अकद्_६।३ ॥  
  
सार्थच्युत इवाध्वन्यो यूथभ्रष्ट इव द्विपः  ।  
वागुरापाशसंरुद्ध इव सारङ्गशावकः  ॥ अकद्_६।४ ॥  
  
दिवा विभावरीं ध्यायन् निशि वाञ्छन् दिनागमम्  ।  
उदीचीम् एव सास्राक्षो वीक्षमाणो ऽनिशं दिशम्  ॥ अकद्_६।५ ॥  
  
केयूरकादिहायातं ज्ञात्वा मां किं भजेदसौ  ।  
किं वदेत् पत्त्रलेखां वा सापि किं वोच्यते तया  ॥ अकद्_६।६ ॥  
  
इति नक्तन्दिनं ध्यायन्न् अनवापितनिर्वृतिः  ।  
कालं कियन्तम् अप्य् एवं चन्द्रापीडो ऽत्यवाहयत्  ॥ अकद्_६।७ ॥  
  
आकारः संवृतस् त्व् ईदृग् अस्य गूढात्मनो ऽभवत्  ।  
यथा तां शून्यतां तस्य पितरौ नाधिजग्मतुः  ॥ अकद्_६।८ ॥  
  
दिनेष्व् अथ व्यतीतेषु पत्त्रलेखा तदन्तिकम्  ।  
प्रापद् बलाहकाश्वीयनिर्वृत्तपथसौष्ठवा  ॥ अकद्_६।९ ॥  
  
चन्द्रापीडो ऽपि तां दृष्ट्वा समुच्छ्वसितमानसः  ।  
कादम्बरीम् इवामंस्त पस्पर्श च मुहुर्मुहुः  ॥ अकद्_६।१० ॥  
  
अथ विस्रब्धम् अप्राक्षीद् वद कादम्बरीकथाम्  ।  
किम् अस्माकं स्मरत्य् एषा रुषितेहागमनेन किम्  ॥ अकद्_६।११ ॥  
  
साभ्यसूयम् इवालोक्य चन्द्रापीडम् उवाच सा  ।  
किम् एतच्चिन्तया देव गुरून् आराधय स्थिरम्  ॥ अकद्_६।१२ ॥  
  
असौ हि सुप्रसन्नेन स्वयं मकरकेतुना  ।  
त्वय्यर्पिता विधिवशाच्छ्रीपतौ श्रीरिवाब्धिना  ॥ अकद्_६।१३ ॥  
  
तां चाभिनवभावार्द्रां बालां तरुलताम् इव  ।  
तीव्रे विरहदावाग्नौ क्षिप्तवानसि किं वृथा  ॥ अकद्_६।१४ ॥  
  
केयूरकमुखाद् बुद्ध्वागमनं देव तावकम्  ।  
वज्राशनिहता शालिवल्लरीव व्यकम्पत  ॥ अकद्_६।१५ ॥  
  
लब्धस्थैर्यावदन् मां च पत्त्रलेखे किम् ईदृशम्  ।  
युक्तम् एतस्य यन्मन्ये रक्षांस्य् अपि न कुर्वते  ॥ अकद्_६।१६ ॥  
  
ततः प्रभृति निःश्वासैर् वर्धमानैर् दिनैर् इव  ।  
क्रान्ता ग्रीष्मनिशेवासावक्षीयत शनैः शनैः  ॥ अकद्_६।१७ ॥  
  
अलब्धकुसुमामोदाः प्रागभ्यासादुपागताः  ।  
दूरात्परिहरन्त्यस्याः कबरीमद्य षट्पदाः  ॥ अकद्_६।१८ ॥  
  
रोदनारुणितापाङ्गे चिरं विस्मृतकज्जले  ।  
नेत्रे माधुर्यमुत्सृज्य गते तस्याः कषायताम्  ॥ अकद्_६।१९ ॥  
  
चिरं पत्त्रलतालेख्यं विहाय क्रियते नवम्  ।  
मण्डनं गण्डयोर् अश्रुकणमुक्तावली तया  ॥ अकद्_६।२० ॥  
  
मृदुः स्वभावरक्तश् च प्रवृद्धैर् असमोष्मभिः  ।  
म्लानिम् आनीयते तस्या निःश्वासैर् अधरः स्वरैः  ॥ अकद्_६।२१ ॥  
  
स्तनौ च विरहे तस्याः शोकान् न हि बहिष्कृतौ  ।  
दाहप्रतिक्रियाभ्यस्तैर् हारकर्पूरचन्दनैः  ॥ अकद्_६।२२ ॥  
  
विरहज्वलनस् तस्या लावण्यरसनिर्झरैः  ।  
वाडवश् चाब्धिना नैति शमम् इत्य् अद्भुतद्वयम्  ॥ अकद्_६।२३ ॥  
  
मुहुः सरसि हंसीव मृगीवोपवने मुहुः  ।  
पुलिने चक्रवाकीव मुहुर् लुठति विह्वला  ॥ अकद्_६।२४ ॥  
  
मुहुर् भवन्तम् आलिङ्ग्य पुरः सङ्कल्पकल्पितम्  ।  
शून्ये भुजलते वीक्ष्य विलक्षा पतति क्षितौ  ॥ अकद्_६।२५ ॥  
  
मा गाद् अयम् उपालब्धः सङ्कल्पाद् अपि दूरतः  ।  
इत्य् उपालभते न त्वां भीतेव मनसापि सा  ॥ अकद्_६।२६ ॥  
  
त्वदाकारमयं ध्यानं त्वद्गोत्रप्रवणा गिरः  ।  
त्वद्गात्रकीलिता दृष्टिस् तस्याः सम्प्रति वर्तते  ॥ अकद्_६।२७ ॥  
  
कियती वर्ण्यते तस्याः परेण विरहव्यथा  ।  
स्वसंवेदनगम्या हि सा तयैवानुभूयते  ॥ अकद्_६।२८ ॥  
  
किम् अप्य् आख्यातुकामेव बहुशः स्फुरिताधरा  ।  
हृदयस्थेन केनापि गुरुणेव निषिध्यते  ॥ अकद्_६।२९ ॥  
  
भूमौ विवेष्टमानाङ्गी भुजङ्गीव कदाप्य् असौ  ।  
दिशो वीक्ष्य मदुत्सङ्गे निधाय मुखम् अब्रवीत्  ॥ अकद्_६।३० ॥  
  
उत्तिष्ठानय तं गत्वा जीवन्तीं मां यदीच्छसि  ।  
अहं गन्तुम् अशक्ता हि सुदूरम् इदम् अन्तरम्  ॥ अकद्_६।३१ ॥  
  
स्थितायां त्वयि जीवामि त्वत्स्पर्शेन यथा तथा  ।  
गतायां तु चिरं कालं न सहन्ते ममासवः  ॥ अकद्_६।३२ ॥  
  
इति श्रुत्वा च दृष्ट्वा च समायातास्म्य् अतः परम्  ।  
देवः प्रमाणम् इत्य् उक्त्वा रुदती विरराम सा  ॥ अकद्_६।३३ ॥  
  
चन्द्रापीडस् तद् आकर्ण्य गतस्मृतिर् इवाभवत्  ।  
लब्धस्मृतिश् चिरं दध्यौ गमने हेतुम् आत्मनः  ॥ अकद्_६।३४ ॥  
  
दिनेष्व् अथ व्यतीतेषु वक्तुं कादम्बरीदशाम्  ।  
आगात् केयूरको ऽप्य् आशु दीर्घाध्वश्रान्तवाहनः  ॥ अकद्_६।३५ ॥  
  
स चोज्जयिन्या विभवं प्रविशन् वीक्ष्य विस्मितः  ।  
स्थाने ननु मनो लग्नं स्वामिन्या इत्य् अमन्यत  ॥ अकद्_६।३६ ॥  
  
प्रविश्य ददृशे तेन चन्द्रापीडः कृशाकृतिः  ।  
चक्रवाक इवैकाकी प्रियाविरहविह्वलः  ॥ अकद्_६।३७ ॥  
  
दधत्या पार्श्ववर्तिन्या चामरं पत्त्रलेखया  ।  
संवीज्यमानः पर्यङ्कनिषण्णग्लानविग्रहः  ॥ अकद्_६।३८ ॥  
  
प्रणिपत्योपविष्टो ऽसौ गाढं शिरसि पस्पृशे  ।  
कुर्वता कुशलप्रश्नं चन्द्रापीडेन सादरम्  ॥ अकद्_६।३९ ॥  
  
ततः कादम्बरीवार्तां पृष्टः केयूरको ऽमुना  ।  
पत्त्रलेखामुखं वीक्ष्य सङ्क्षिप्तम् इदम् अब्रवीत्  ॥ अकद्_६।४० ॥  
  
उक्तो ऽसि नानया किञ्चिद् उक्तश् चेत् किम् इह स्थितः  ।  
उक्तश् चेह स्थितश् चासि कृतम् आगमनेन मे  ॥ अकद्_६।४१ ॥  
  
तथापि वद सन्देशम् इति तेन तु चोदितः  ।  
पुनः केयूरकः प्राह न हि विज्ञाप्यसे मृषा  ॥ अकद्_६।४२ ॥  
  
कथं जीवत्सु युष्मासु विरहो हन्ति माम् इति  ।  
तस्याः साकूतया दृष्ट्या विसृष्टो ऽस्मि न तद्गिरा  ॥ अकद्_६।४३ ॥  
  
किम् अत्र बहुनोक्तेन तथास्या विरहव्यथा  ।  
अद्यापि जीवतीत्य् अत्र यथा दोलायते मनः  ॥ अकद्_६।४४ ॥  
  
तत्कथाभिस् तथा स्थित्वा तस्मिन्न् अथ दिने चिरम्  ।  
चन्द्रापीडः सुखावासं केयूरकम् अकारयत्  ॥ अकद्_६।४५ ॥  
  
न राक्षसो न चाण्डालो न किरातश् च यद्य् अहम्  ।  
अच्छोदसरसस् तीरं प्राप्तं मां वेत्थ सर्वथा  ॥ अकद्_६।४६ ॥  
  
अन्येद्युर् इति सन्दिश्य सहितं पत्त्रलेखया  ।  
केयूरकम् असौ रत्नैः प्राहिणोत् कृतमण्डनम्  ॥ अकद्_६।४७ ॥  
  
तयोस् तु गतयोर् आस्त सुतरां खिन्नमानसः  ।  
गमनाय धिया किञ्चिन् निमित्तम् अनुसन्दधत्  ॥ अकद्_६।४८ ॥  
  
शुश्रावाथ नियुक्तेभ्यः स्कन्धावारम् उपागतम्  ।  
योजनद्वयमात्रं च पुनः कृतनिवेशनम्  ॥ अकद्_६।४९ ॥  
  
वैशम्पायनतो लप्स्ये किञ्चित् कारणम् इत्य् असौ  ।  
प्रत्युद्गन्तुम् अगाद् एनं कटकं पितुर् आज्ञया  ॥ अकद्_६।५० ॥  
  
तत्र राजकम् आलोक्य बलाहकनिवेदितम्  ।  
क्व वैशम्पायनावास इति सेनान्यम् अभ्यधात्  ॥ अकद्_६।५१ ॥  
  
बलाहकस् त्व् अधोदृष्टिर् उल्लिखन् मेदिनीं मुहुः  ।  
न वैशम्पायनो ऽत्रेति सन्नकण्ठम् अभाषत  ॥ अकद्_६।५२ ॥  
  
ततो ऽवतीर्य तुरगादुपविश्य तरोर् अधः  ।  
हा वयस्येति विलपन्प्रावर्तत स रोदितुम्  ॥ अकद्_६।५३ ॥  
  
बलाहको निपत्याथ चन्द्रापीडस्य पादयोः  ।  
देव मैवं कृथाः सो ऽस्ति जीवन्न् एवेत्य् अवोचत  ॥ अकद्_६।५४ ॥  
  
चन्द्रापीडस् तु तं प्राह नैव श्रद्धीयते मय  ।  
न वैशम्पायनो जीवन् मुहूर्तं मां विमुञ्चति  ॥ अकद्_६।५५ ॥  
  
इति सम्भ्रान्तचित्तं तं पुनर् आह बलाहकः  ।  
श्रूयतां देव तद्वृत्तं यथासाव् इह नागतः  ॥ अकद्_६।५६ ॥  
  
देव तादृशम् आदिश्य प्रस्थितं त्वाम् अनुव्रजत्  ।  
ततः प्रतिनिवृत्तो ऽसौ तत्रैवास्त यथास्थिति  ॥ अकद्_६।५७ ॥  
  
अपरेद्युर् अथोत्थाय विधाय प्रकृताः क्रियाः  ।  
विनोदयितुम् आत्मानं स चचार वनस्थलीः  ॥ अकद्_६।५८ ॥  
  
तत्र सप्रत्यभिज्ञानं स्थानं स्थानं निरूपयन्  ।  
किञ्चिन् नष्टम् इवान्वेष्टुम् ऐच्छद् उत्त्रस्तलोचनः  ॥ अकद्_६।५९ ॥  
  
ततो ऽस्ताभिमुखे भानाव् अस्माभिः सो ऽभ्यधीयत  ।  
स्थीयताम् अद्य शिष्टास् तु श्वो द्रष्टासि वनस्थलीः  ॥ अकद्_६।६० ॥  
  
अथासौ विचरन्न् एव साभ्यसूयम् इवावदत्  ।  
यात यूयं न गन्तव्यं यावज्जीवम् इतो मया  ॥ अकद्_६।६१ ॥  
  
स बहूनि दिनान्य् आस्त तत्रैव विचरन् वने  ।  
न च केनाप्युपायेन शक्तश् चलयितुं ततः  ॥ अकद्_६।६२ ॥  
  
कृतप्रायोपवेशेन पादयोः पततानिशम्  ।  
इयता राजचक्रेण नार्थितो ऽप्य् अत्यजद् ग्रहम्  ॥ अकद्_६।६३ ॥  
  
ततस् तत्र चिरं स्थित्वा कार्यशेषम् अपश्यता  ।  
आयातम् इह सैन्येन त्वं प्रमाणम् अतः परम्  ॥ अकद्_६।६४ ॥  
  
इति श्रुत्वा निपतितः शोकविस्मयसङ्कटे  ।  
चन्द्रापीडस्तथैवास्त तरुमूले कृतासनः  ॥ अकद्_६।६५ ॥  
  
अथ वार्तां विदित्वेमां सामात्यान्तःपुरो नृपः  ।  
अनपेक्षितवृत्तान्तस् तम् एवोद्देशम् आगमत्  ॥ अकद्_६।६६ ॥  
  
तत्र क्षणम् इव स्थित्वा स्वयं पृष्ट्वा बलाहकम्  ।  
अधिक्षिपन्न् इव प्राह चन्द्रापीडं क्षितीश्वरः  ॥ अकद्_६।६७ ॥  
  
नूनमुत्पादितो मन्युर् अविनीत त्वयास्य सः  ।  
येनान्तःस्फुरता सो ऽद्य त्वां विहाय वनं श्रितः  ॥ अकद्_६।६८ ॥  
  
वियुक्तौ न पुरा दृष्टौ युवां क्षणम् अपि क्वचित्  ।  
किं जातमधुना येन त्वं गृहे स तपोवने  ॥ अकद्_६।६९ ॥  
  
विना न हि निमित्तेन शक्या सोढुं गरीयसी  ।  
मातापितृसुहृद्बन्धुदेशवित्तवियोगिता  ॥ अकद्_६।७० ॥  
  
इत्य् उक्तवति भूपाले शुकनासस् ततः परम्  ।  
अन्तः स्फुरितशोको ऽपि स्तम्भितक्षोभम् अभ्यधात्  ॥ अकद्_६।७१ ॥  
  
किम् एतद् अविचार्यैव वस्तुतत्त्वम् अतर्कयन्  ।  
शङ्कानुमानमात्रेण कृतधीर् अपि भाषसे  ॥ अकद्_६।७२ ॥  
  
अलातवृष्टिर् इन्दोर् वा क्षीराद् वा कण्टकोद्गमः  ।  
तस्य मन्युः कुमाराद् वा कस्य सम्भावनास्पदम्  ॥ अकद्_६।७३ ॥  
  
पापः स एव दुर्जातः सुचिरं पाठितः शुकः  ।  
यत्रामृतरसो ऽप्य् उप्तः फलितः कालकूटवत्  ॥ अकद्_६।७४ ॥  
  
स त्वं कुमार सर्वस्याः पृथिव्या एकजीवितम्  ।  
दुरात्मनो न तस्यार्थे शोकम् उद्वोढुम् अर्हसि  ॥ अकद्_६।७५ ॥  
  
तस्मिन् विरतवाक्ये तु पतित्वा पादयोः पितुः  ।  
साश्रुकण्ठम् अथोवाच चन्द्रापीडः कृताञ्जलिः  ॥ अकद्_६।७६ ॥  
  
तात शङ्कितदोषस्य प्रायश्चित्तम् इदं मम  ।  
गत्वा तम् आनयामीह त्वम् अनुज्ञातुम् अर्हसि  ॥ अकद्_६।७७ ॥  
  
तम् आगतम् इहालोक्य पृष्ट्वा शपथपूर्वकम्  ।  
ततो गुणं वा दोषं वा क्रमेण मम वेत्स्यसि  ॥ अकद्_६।७८ ॥  
  
तत्रस्थं तम् अनानीय मयैतत् स्वगृहं पुनः  ।  
न प्रवेष्टव्यम् इत्य् एष गृह्यतां मम निश्चयः  ॥ अकद्_६।७९ ॥  
  
तथोक्तवति तस्मिंस् तु राजा बाष्पाकुलेक्षणः  ।  
अपश्यन् मन्त्रिणो वक्त्रं स च तत्र बहूक्तवान्  ॥ अकद्_६।८० ॥  
  
सर्वोपायप्रयोगेण पित्रा तेन च मन्त्रिणा  ।  
चन्द्रापीडो निरुद्धो ऽपि नाचलन् निश्चयात् ततः  ॥ अकद्_६।८१ ॥  
  
सिञ्चन्ती बाष्पधाराभिर् मौलिम् अस्य मनोरमा  ।  
करुणं विलपन्ती च चिरम् एनम् अबोधयत्  ॥ अकद्_६।८२ ॥  
  
त्वयि स्थिते निजोत्सङ्गस्थितं पश्यामि पुत्रकम्  ।  
नूनम् अन्धीभवाम्य् एव त्वयि पुत्र गते पुनः  ॥ अकद्_६।८३ ॥  
  
इत्थं विलासवत्या च तया च करुणोक्तिभिः  ।  
चिरम् आर्द्रीकृतो ऽप्येष न जहाति स्म निश्चयम्  ॥ अकद्_६।८४ ॥  
  
ततो ऽश्रुभरसंरुद्धगद्गदाक्षरया गिरा  ।  
यथा जानासि पुत्रेति कथम् अप्य् अवदन् नृपः  ॥ अकद्_६।८५ ॥  
  
दत्तानुज्ञस् ततः पित्रा प्रणम्य सकलान् गुरून्  ।  
श्रुत्वा च यत्नसंरुद्धबाष्पधारास् तदाशिषः  ॥ अकद्_६।८६ ॥  
  
चन्द्रापीडः पथि श्रान्तान् विनिवर्त्य यथा तथा  ।  
पार्थिवान् परिवारेण प्रातिष्ठत लघीयसा  ॥ अकद्_६।८७ ॥  
  
किं तन् मयाभ्यधायीति दूयमानमनाः शुचा  ।  
सेनया सह राजापि विवेश नगरीं शनैः  ॥ अकद्_६।८८ ॥  
  
बलाहकस् तु सेनानीर् वार्यमाणो ऽपि भूभुजा  ।  
स्वगृहान् अप्रविश्यैव स चन्द्रापीडम् अन्वगात्  ॥ अकद्_६।८९ ॥  
  
चन्द्रापीडस् ततो गच्छन् दयितादर्शनोत्सुकः  ।  
अमन्यत तृणायैव मध्यं कैलासविन्ध्ययोः  ॥ अकद्_६।९० ॥  
  
नाजीगणद् द्रुमान् अद्रीन् न नदीर् न वनस्थलीः  ।  
न रात्रिं नापि दिवसं धावन्न् इन्द्रायुधेन सः  ॥ अकद्_६।९१ ॥  
  
ततः प्रावर्तत प्रावृट् पीनोन्नतपयोधरा  ।  
कान्ता नवरसार्द्रेव प्रत्युद्गन्तुम् इवागता  ॥ अकद्_६।९२ ॥  
  
ताम् अप्य् अगणयित्वासौ व्रजन् कतिपयैर् दिनैः  ।  
अच्छोदसरसस् तीरम् अवापाकलुषाम्भसः  ॥ अकद्_६।९३ ॥  
  
अपनीतसमायोगः परिवर्त्य च वाससी  ।  
महाश्वेताम् अथ द्रष्टुं स जगाम तदाश्रमम्  ॥ अकद्_६।९४ ॥  
  
तत्रापश्यन्महाश्वेतां तदालोकनलज्जिताम्  ।  
वदन्तीं निजदौरात्म्यं प्रलापकरुणस्वनाम्  ॥ अकद्_६।९५ ॥  
  
तत्कारणापरिज्ञानमोहनिष्पन्दपक्ष्मणा  ।  
निरीक्ष्य चक्षुषा पृष्टा चन्द्रापीडेन साब्रवीत्  ॥ अकद्_६।९६ ॥  
  
केयूरकमुखाद् बुद्ध्वागतं त्वां पितुर् आज्ञया  ।  
दिनानि कतिचित् स्थित्वा कादम्बर्या निकेतने  ॥ अकद्_६।९७ ॥  
  
तत एत्य यथान्यायम् आसीनात्र तपोवने  ।  
विप्रं युवानम् अद्राक्षं विचिन्वन्तं वनस्थलीः  ॥ अकद्_६।९८ ॥  
  
*युगलकम्*  
  
सप्रत्यभिज्ञम् आलोक्य माम् असौ मन्मथोन्मुखः  ।  
तीव्रम् उद्वेजयामास नर्मवक्रोक्तिचापलैः  ॥ अकद्_६।९९ ॥  
  
ततो निर्भर्त्स्यमानो ऽपि वार्यमाणो ऽपि यत्नतः  ।  
स बहूनि दिनान्य् आस्त तथा माम् उपपीडयन्  ॥ अकद्_६।१०० ॥  
  
एकदा तु शयानां माम् आगत्य निशि निस्त्रपः  ।  
कृताञ्जलिर् अनङ्गार्तो ययाचे रतिदक्षिणाम्  ॥ अकद्_६।१०१ ॥  
  
ततो धिगिति सक्रोधम् अभिधाय कमण्डलोः  ।  
जलम् उद्धृत्य शप्तो ऽसौ मयानुध्याय देवताः  ॥ अकद्_६।१०२ ॥  
  
शुकवन्मुखरागेण वक्तुम् एवासि शिक्षितः  ।  
गच्छ दूरं दुराचार शुक एव भविष्यसि  ॥ अकद्_६।१०३ ॥  
  
शापेन तेन महता मदनाग्निना वा जन्मान्तरोपचितदुष्कृतकर्मणा वा  ।  
चित्रेण वा भगवतश् चरितेन धातुः प्राणान् असाव् उदसृजन् निपपात चोर्व्याम्  ॥ अकद्_६।१०४ ॥  
  
आक्रन्दतः परिजनात्मशुचो ऽपरेद्युर् ज्ञातो मया स शुकनाससुतः सखा ते  ।  
तत् पश्य मां प्रियवयस्यवियोगहेतुम् अस्तत्रपाम् अकरुणां प्रखलाम् अभव्याम्  ॥ अकद्_६।१०५ ॥  
  
इति श्रुत्वा भिन्नः प्रसभम् इव शूलाग्रशिखया कदा त्वां पश्येयं कमलमुखि कादम्बरि पुनः  ।  
वदन्न् एवं शोकस्फुटितहृदयस् तत्क्षणम् असूञ् जहच् चन्द्रापीडस् तरुर् इव पपात क्षितितले  ॥ अकद्_६।१०६ ॥  
  
ततो भुग्नग्रीवं मुकुलितसितापाङ्गनयनं प्रभां तन्वीं दीनाम् इव विदधतं दिक्षु शनकैः  ।  
क्षितौ विस्रस्ताङ्गं पतितम् अमुम् आलोक्य विवशा महाश्वेता सद्यः कथम् अपि न याति स्म दलशः  ॥ अकद्_६।१०७ ॥  
  
द्रष्टुं दीनाम् इव वसुमतीम् अक्षमस् तेन शून्यां कुर्वन्नुद्यन्द्विरदकरुणाक्रन्दिनश् चक्रवाकान्  ।  
अब्रह्मण्यध्वनिम् इव करौरूर्ध्वशाखैर् विमुञ्चन्न् अस्तं तिग्मद्युतिर् अपि ततः क्षामधामा जगाम  ॥ अकद्_६।१०८ ॥  
  
इति श्रीविपश्चिद्वराग्रगण्याचार्यश्रीभट्टजयन्तसूनोर् अभिनन्दस्य कृतौ कादम्बरीकथासारे षष्ठः सर्गः  ॥  
  
  
____________________________________________________________________  
  
  
सप्तमः सर्गः   
  
तस्मिन्न् अवसरे बाला कादम्बर्य् अपि वेधसा  ।  
तत्रैवानीयतानेकमायावैचित्र्यकारिणा  ॥ अकद्_७।०१ ॥  
  
असौ हि पत्त्रलेखाया मुखात् केयूरकस्य च  ।  
असंशयं समायातं चन्द्रापीडम् अबुध्यत  ॥ अकद्_७।०२ ॥  
  
ततः सकलविस्रम्भयोग्यं विगतयन्त्रणम्  ।  
महाश्वेताश्रमं प्राप्तं प्रत्युद्गन्तुम् इयेष तम्  ॥ अकद्_७।०३ ॥  
  
वैशम्पायनविध्वंसवृत्तान्तसमनन्तरम्  ।  
चन्द्रापीडमनःपीडां वयस्यविरहोद्भवाम्  ॥ अकद्_७।०४ ॥  
  
शङ्कमाना महाश्वेता तत्समाश्वासकारणम्  ।  
कादम्बरीं परिज्ञाय तदागमनसत्वरा  ॥ अकद्_७।०५ ॥  
  
तस्यास् तरलिकां गेहं शीघ्रम् आगम्यताम् इति  ।  
सन्दिश्य प्राहिणोत् सा च तूर्णं गत्वा तथावदत्  ॥ अकद्_७।०६ ॥  
तिलकम्  
  
जातोत्साहा महाश्वेतासन्देशेन गरीयसीम्  ।  
गमनोत्कलिकां दध्रे बुद्धौ कादम्बरी ततः  ॥ अकद्_७।०७ ॥  
  
ताम्बूलपटवासादिसंविधानविदग्धया  ।  
हृदयप्रख्यया सख्या सहिता मदलेखया  ॥ अकद्_७।०८ ॥  
  
पत्रलेखां पुरस्कृत्य प्रियचर्चाविचक्षणाम्  ।  
केयूरकं च तत्रैव दिने तां भुवमाययौ  ॥ अकद्_७।०९ ॥  
  
आयान्त्याश् च तदा तस्या दुर्निमित्तपरम्परा  ।  
प्रादुर्बभूव बालाया हृदयोत्कम्पकारिणी  ॥ अकद्_७।१० ॥  
  
महाश्वेताश्रमोपान्तमापदस्तं गते रवौ  ।  
उदिते च निशानाथे सन्तप्तकरुणाह्रदे  ॥ अकद्_७।११ ॥  
  
आसाद्य च तम् उद्देशं करुणं रोदनध्वनिम्  ।  
वनान्तकन्दरोद्भूतप्रतिशब्दम् अथाशृणोत्  ॥ अकद्_७।१२ ॥  
  
मन्ये सैव महाश्वेतावर्त्मनीयम् उपस्थिता  ।  
इत्य् असौ शङ्कमानेव विवेश द्रुतम् आश्रमम्  ॥ अकद्_७।१३ ॥  
  
ततः प्रविश्य सापश्यत् प्राणनाथं तथास्थितम्  ।  
महाश्वेतां च ताम् आर्तनिनादं रुदतीं भृशम्  ॥ अकद्_७।१४ ॥  
  
तामुद्वीक्ष्य महाश्वेतां विकसच्छोकविह्वला  ।  
नितान्तताडितोरस्कं रुदती मोहम् आगमत्  ॥ अकद्_७।१५ ॥  
  
पत्रलेखापि तद्रूपचन्द्रापीडविलोकिनी  ।  
मुमोच सहसा प्रज्ञां निपतन्ती शिलातके  ॥ अकद्_७।१६ ॥  
  
कादम्बर्या तु धैर्येण पृष्टा तरलिका तदा  ।  
आचचक्षे यथावृत्तं सर्वं तन्मरणक्रमम्  ॥ अकद्_७।१७ ॥  
  
तद् आकर्ण्य विहायैव वैक्लव्यं स्त्रीजनोचितम्  ।  
लब्धसञ्ज्ञां महाश्वेतां मदलेखां च सावदत्  ॥ अकद्_७।१८ ॥  
  
सन्ततस्थूलधारेण चिरात् प्रभृति रोहता  ।  
खिन्नाहम् अधुनानेन रोदनेन गरीयसा  ॥ अकद्_७।१९ ॥  
  
यथायोग्येन गच्छामि न हि शक्नोमि रोदितुम्  ।  
सखि मे दर्शितः पन्था नाथेनैव महात्मना  ॥ अकद्_७।२० ॥  
  
अयं सुहृद्वियोगेन नारोदीद्विललाप वा  ।  
प्राणानेव प्रियानौज्झीत्स पन्थाः क्व गतो मम  ॥ अकद्_७।२१ ॥  
  
युक्तं सखि महाश्वेते तव प्राणितुम् ईदृशम्  ।  
जीविता देवताभिस् त्वं पुनस् तत्सङ्गमाशया  ॥ अकद्_७।२२ ॥  
  
अहं सर्वप्रकारं तु विधिभग्नमनोरथा  ।  
करोमि दुर्भगैः प्राणैः किं कल्याणबहिष्कृता  ॥ अकद्_७।२३ ॥  
  
मदलेखे तथा कुर्यास् तातो ऽम्बा च कुले स्थितौ  ।  
मद्वियोगोपतापेन यथा न धृतिम् उज्झतः  ॥ अकद्_७।२४ ॥  
  
स्वयम् एवासितव्यं तु मद्वासभवने त्वया  ।  
यथा मणिगवाक्षेषु शेरते नोणनाभयः  ॥ अकद्_७।२५ ॥  
  
कुमारस् तत्र चित्रस्थो मयैव लिखितः स्वयम्  ।  
रक्षणीयो यथा नास्तम् एति चित्रस्थितो ऽप्य् असौ  ॥ अकद्_७।२६ ॥  
  
शयनीयशिरोभागे रत्नभित्तिनिवेशितः  ।  
कामदेवपटः क्वापि निक्षेप्तव्यो वृथार्चितः  ॥ अकद्_७।२७ ॥  
  
क्रीडापर्वतको देयः प्रशान्ताय तपस्विने  ।  
तत्रोषितं कुमारेण न हि सो ऽन्यस्य शोभते  ॥ अकद्_७।२८ ॥  
  
दीर्घिकाराममध्ये मे पद्मिनीखण्डमण्डिता  ।  
तत्रास्ते कृतवास्तव्यं राजहंसकदम्बकम्  ॥ अकद्_७।२९ ॥  
  
धारायन्त्रैः प्रपूर्णा च क्रीडावापी तदन्तिके  ।  
स्नेहान् मया स्वयं सिक्तम् अस्ति लीलावनं नवम्  ॥ अकद्_७।३० ॥  
  
तस्मिन् कृतनवोद्वाहा बकुले मालती मया  ।  
मुक्तः कङ्कणको नास्या मोचनीयस् त्वयैव सः  ॥ अकद्_७।३१ ॥  
  
मया पुत्रीकृतश् चासाव् अशोकतरुबालकः  ।  
वर्धनीयः स्वहस्ताम्बुसेकैः स्तन्यपयोनिभैः  ॥ अकद्_७।३२ ॥  
  
गृहे मुहुर् अपश्यन्ती माम् असौ चपलेक्षणा  ।  
नूनं हरिणिका चास्ते प्रापयेस् तां च काननम्  ॥ अकद्_७।३३ ॥  
  
शुकः स परिहासो मे कालिनी सा च शारिका  ।  
यथा न कलहायेते तथा कुर्याः प्रतिक्षणम्  ॥ अकद्_७।३४ ॥  
  
नित्यम् एव मदुत्सङ्गलालिता नकुलाङ्गना  ।  
स्वाङ्के शाययितव्यासौ यथा याति न दूरतः  ॥ अकद्_७।३५ ॥  
  
किं कार्यम् अथवा गेहे चिन्तया दीर्घयानया  ।  
सम्पादय चिताम् आशु प्रज्वलज्जातवेदसम्  ॥ अकद्_७।३६ ॥  
  
केयूरक चिरं किं माम् अतिदीनाम् अवेक्षसे  ।  
उत्तिष्ठ चिनु काष्ठानि समाहार हुताशनम्  ॥ अकद्_७।३७ ॥  
  
लावण्याम्बुमयो देहः क्रियते कथम् अग्निसात्  ।  
कुमारम् अमुम् आदाय पतामि वरम् अम्भसि  ॥ अकद्_७।३८ ॥  
  
कुमारे मित्रदुःखेन तत्क्षणोज्झितजीविते  ।  
इयन्तम् अपि जीवन्ती कालं लज्जे ऽहम् आत्मना  ॥ अकद्_७।३९ ॥  
  
द्रष्टव्यासि कदेत्य् एवम् अभिधायैव मां गतः  ।  
सेयं चिरयतीत्य् एवम् अधुनाभिदधीत सः  ॥ अकद्_७।४० ॥  
  
इति कादम्बरीं सद्यो मरणव्यवसायिनीम्  ।  
शिशिरज्योतिरालोक्य कम्पमान इवाभवत्  ॥ अकद्_७।४१ ॥  
  
येन दुग्धाब्धिकल्लोलप्लाव्यमान इवाभवत्  ।  
प्रवृत्तदन्तवीणश् च सकलः कन्यकाजनः  ॥ अकद्_७।४२ ॥  
  
अथ दिव्याकृतिः को ऽपि पुरुषो गगनस्थितः  ।  
गर्जद्घनघटाधीरगम्भीरध्वनिरभ्यधात्  ॥ अकद्_७।४३ ॥  
  
त्वं हि वत्से महाश्वेते पूर्वमाश्वासिता मया  ।  
स्थितो मदन्तिके ऽद्यापि पुण्डरीकस्तव प्रियः  ॥ अकद्_७।४४ ॥  
  
चन्द्रापीडस् त्व् अयं किञ्चित्कालं निद्रायमाणवत्  ।  
अत्रैवाविचलत्कान्तिर् आस्तां कादम्बरीप्रियः  ॥ अकद्_७।४५ ॥  
  
अनेन हि पुनर् लब्धनिरापायस्थिरायुषा  ।  
गाढकण्ठग्रहानन्दः कादम्बर्याः करिष्यते  ॥ अकद्_७।४६ ॥  
  
भवत्योर् अयम् एवास्तु चित्तसम्प्रत्ययो दृढः  ।  
न स्प्रक्ष्यति विकारो यद् एनं भूतस्वभावजः  ॥ अकद्_७।४७ ॥  
  
इत्य् उक्त्वा ज्योतिषा तेन सहसैव तिरोदधे  ।  
सविस्मयस् तदा चाभूद् अखिलः कन्यकाजनः  ॥ अकद्_७।४८ ॥  
  
पत्त्रलेखा च तेनैव ज्योतिषो वचनेन सा  ।  
लब्धसञ्ज्ञा समुत्थाय गत्वा च त्वरितैः पदैः  ॥ अकद्_७।४९ ॥  
  
तम् इन्द्रायुधनामानम् अश्वम् आदाय केसरात्  ।  
तेनैव सहितागाधम् अविशन् मध्यम् अम्भसः  ॥ अकद्_७।५० ॥  
  
शङ्कितेव च तां वेगयातां तरलिकान्वगात्  ।  
सा ददर्श पयोमध्याद् उद्गच्छन्तं कपिञ्जलम्  ॥ अकद्_७।५१ ॥  
  
प्रसृत्य व्याचचक्षे ह यथालोकितमद्भुतम्  ।  
तेनापि विस्मयस्तासां कन्यानां ववृधेतराम्  ॥ अकद्_७।५२ ॥  
  
अथ बिभ्रज् जटास् तन्वीः स्रुताम्बुकणदन्तुराः  ।  
जलार्द्रवल्कलस् ताभिर् अदृश्यत कपिञ्जलः  ॥ अकद्_७।५३ ॥  
  
स्वयम् एवोपसृत्यासौ महाश्वेताम् अभाषत  ।  
राजपुत्र्य् अपि नामायं प्रत्यभिज्ञायते जनः  ॥ अकद्_७।५४ ॥  
  
अहं कपिञ्जलस् तस्य वयस्यो दयितस्य ते  ।  
चिरागमनदौरात्म्याद् उपालभ्यो ऽस्मि न त्वया  ॥ अकद्_७।५५ ॥  
  
कादम्बर्या त्वया चैताः श्रुताश् चन्द्रमसो गिरः  ।  
मदीयम् अपि वृत्तान्तम् अधुना शृणुतं युवाम्  ॥ अकद्_७।५६ ॥  
  
अप्य् उत्क्षिप्य तथा नीते वयस्ये तेन तत्क्षणम्  ।  
अहं गगनम् उत्प्लुत्य तम् एवानुसरन्न् अगाम्  ॥ अकद्_७।५७ ॥  
  
ततो ऽसौ दूरम् उत्प्लुत्य प्रविश्य शशिमण्डलम्  ।  
पश्चाद् एव प्रविष्टं माम् अवलोक्येदम् अब्रवीत्  ॥ अकद्_७।५८ ॥  
  
कपिञ्जल मृगाङ्कं मां विद्धि सो ऽहं तवामुना  ।  
वयस्येन वृथा शप्तो हेमकूटगते त्वयि  ॥ अकद्_७।५९ ॥  
  
वोढव्या लोकयात्रा हि लोकपालतया मया  ।  
उदितो ऽहं निजे काले ततः प्रविकिरन् करान्  ॥ अकद्_७।६० ॥  
  
अयं मदंशुसंस्पर्शप्रवृद्धाधिकमन्मथः  ।  
कण्टोपान्तगलप्राणो रूक्षं मां वीक्ष्य शप्तवान्  ॥ अकद्_७।६१ ॥  
  
यथाद्य विरहार्तो ऽहमेत्य व्यापादितस् त्वया  ।  
मरिष्यसि तथैव त्वमिन्दो जन्मनि जन्मनि  ॥ अकद्_७।६२ ॥  
  
प्रतिशप्तो मयाप्येष त्वम् अप्य् एवं मरिष्यसि  ।  
मद्वद् एवेत्य् अनागस्कशापतापोदितक्रुधा  ॥ अकद्_७।६३ ॥  
  
ततः प्रतनुमन्योर् मे परिताप इवाभवत्  ।  
जामातायं महाश्वेतासम्बन्धाद् इति पश्यतः  ॥ अकद्_७।६४ ॥  
  
कुर्यादपि प्रतीकारं श्वेतकेतुर्महातपाः  ।  
शरीरमस्य रक्षामि सामृतैर् अहम् अंशुभिः  ॥ अकद्_७।६५ ॥  
  
इत्य् उत्क्षिप्य मयेहायम् आनीतस् त्वं च सत्वरम्  ।  
गत्वा निवेदयेमं तु वृत्तान्तं श्वेतकेतवे  ॥ अकद्_७।६६ ॥  
  
इति चन्द्रमसो वाक्यं श्रुत्वाहं दिवमुत्पतन्  ।  
त्वरितप्रसृतः कञ्चिद्वैमानिकमलङ्घयम्  ॥ अकद्_७।६७ ॥  
  
स च माम् अशपत् कोपाद् अश्वेनेव तपोबलात्  ।  
त्वयाहं लङ्घितस् तस्माद् अश्व एव भविष्यसि  ॥ अकद्_७।६८ ॥  
  
स मया प्रणिपत्योक्तः सुहृच् छोकान्धचेतसः  ।  
प्रमादान् न तपोदर्पान् मम तत् संहर क्रुधम्  ॥ अकद्_७।६९ ॥  
  
स त्व् अभाषत दत्तो ऽयं शापो भवति नान्यथा  ।  
तारापीडस्य पुत्रार्थम् उज्जयिन्यां तपस्यतः  ॥ अकद्_७।७० ॥  
  
राज्ञो यास्यति पुत्रत्वं चन्द्रमाः सनिदर्शनम्  ।  
पुण्डरीकस्तदीयस्य शुकनासस्य मन्त्रिणः  ॥ अकद्_७।७१ ॥  
  
तारापीडसुतस्येन्दोर्गन्ता वाहनतां भवान्  ।  
तस्यावसाने स्नात्वैव शापस्यान्तो भविष्यति  ॥ अकद्_७।७२ ॥  
  
तद् आकर्ण्यार्णवे तूर्णम् अपतं शापमूर्छितः  ।  
ततो ऽश्वीभूत एवाहम् उदतिष्ठम् अयोनिजः  ॥ अकद्_७।७३ ॥  
  
स्मृतिस् तुरगभावे ऽपि न मे नष्टा कदाचन  ।  
ममैवायम् इहानीतः किन्नरानुसृतिक्रमात्  ॥ अकद्_७।७४ ॥  
  
वीप्सान्वितश् च शापो ऽयं परस्परम् अभूत् तयोः  ।  
द्वितीयजन्मयोगेन तयोर् भाव्यम् अतो ध्रुवम्  ॥ अकद्_७।७५ ॥  
  
तद् गच्छामि यथावृत्तम् आख्यातुं श्वेतकेतवे  ।  
द्वितीयजन्मग्रहणं क्व तयोश् चेति वेदितुम्  ॥ अकद्_७।७६ ॥  
  
कपिञ्जलकथातस् तं वैशम्पायनविग्रहम्  ।  
पुण्डरीकं परिज्ञाय महाश्वेतान्वतप्यत  ॥ अकद्_७।७७ ॥  
  
द्वितीये ऽप्य् अहम् एवास्य जाता जन्मनि मृत्यवे  ।  
शप्तो मदनुरक्तो ऽसौ मयेति विललाप सा  ॥ अकद्_७।७८ ॥  
  
कपिञ्जलस् तदा त्व् एवं रुदतीं ताम् अवारयत्  ।  
अब्रवीच् चावधिः पूर्णः प्रायो दुःखस्य वर्तते  ॥ अकद्_७।७९ ॥  
  
अल्पेनैव हि कालेन पुण्डरीकस्य सस्मितम्  ।  
अक्षमालां पुनः पाणिपल्लवे विनिधास्यसि  ॥ अकद्_७।८० ॥  
  
कादम्बर्य् अपि माधुर्यमुग्धस्मितसुधाञ्चितैः  ।  
प्रमोदयिष्यते सान्द्रैश् चन्द्रापीडस्य भाषितैः  ॥ अकद्_७।८१ ॥  
  
कादम्बरी तम् अप्राक्षीद् भगवन् सा क्व वर्तते  ।  
पत्त्रलेखेति स त्व् आह मया नाज्ञायि तद्गतिः  ॥ अकद्_७।८२ ॥  
  
इत्य् उक्त्वोदपतद् व्योम रोमकूपाम्बुविप्रुषः  ।  
अच्छोदबिन्दुसन्दिग्धाः किरन्न् अथ कपिञ्जलः  ॥ अकद्_७।८३ ॥  
  
तस्मिन् गते महाश्वेताकादम्बर्यौ तथैव ताम्  ।  
सशोकविस्मयोत्कम्पे कथया निन्यतुर् निशाम्  ॥ अकद्_७।८४ ॥  
  
महाश्वेताकथावृत्ते तत्राप्य् अधिकनिश्चया  ।  
कादम्बर्याः स्थिरं चित्ते सा प्रत्ययम् अजीजनत्  ॥ अकद्_७।८५ ॥  
  
अपरेद्युर् अथ स्फीतस्फटिकोपलवेदिकाम्  ।  
हृद्याम् आरोप्य कर्पूरतुषारकणदन्तुरैः  ॥ अकद्_७।८६ ॥  
  
अभिषिच्य जलैः स्वच्छैर् अनुलिप्य च चन्दनैः  ।  
आनर्च चन्द्रापीडस्य देहं कादम्बरी चिरम्  ॥ अकद्_७।८७ ॥  
  
यदि सत्यो ऽयम् आश्वासः सर्वं स्वस्थम् अथान्यथा  ।  
क्व गतो मे तदा मृत्युर् इत्य् अन्तर् निश्चिकाय सा  ॥ अकद्_७।८८ ॥  
  
जगाद च महाश्वेताम् इदानीं ननु न त्रपे  ।  
सखीति व्याहरन्ती त्वां दुःखसब्रह्मचारिणीम्  ॥ अकद्_७।८९ ॥  
  
विधिना विदधानेन समानसुखदुःखताम्  ।  
आवयोश् चिरसंरूढं सखीप्रेम न दूषितम्  ॥ अकद्_७।९० ॥  
  
ततः प्रभृति सा मूर्तिम् अर्चयन्त्यास्त तापसी  ।  
चन्द्रापीडस्य चन्द्रार्धचूडस्येव दिवानिशम्  ॥ अकद्_७।९१ ॥  
  
दिवसेष्व् अथ गच्छत्सु निर्विकारशरीरताम्  ।  
चन्द्रापीडस्य पश्यन्ती स्थिराम् आशां बबन्ध सा  ॥ अकद्_७।९२ ॥  
  
ततः सेनान्यमा हूय बलाहकम् अभाषत  ।  
विदितस् तव सर्वो ऽर्थो वृत्तान्तो बहुविस्मयः  ॥ अकद्_७।९३ ॥  
  
देहकान्त्यविनाशेन जातः सम्प्रत्ययश् च नः  ।  
अर्हस्य् उज्जयिनीं गन्तुं प्रभोर् आश्वासकारणात्  ॥ अकद्_७।९४ ॥  
  
सो ऽब्रवीद् देवि तत्रान्यं प्रज्ञातं प्रहिणोम्य् अहम्  ।  
युवराजम् इहोत्सृज्य न गन्तुं स्वयम् उत्सहे  ॥ अकद्_७।९५ ॥  
  
ततस् त्वरितको नाम राज्ञो निकटसेवकः  ।  
प्रहितस् तेन लेखश् च स्वहस्तलिखिताक्षरः  ॥ अकद्_७।९६ ॥  
  
स गत्वोज्जयिनीं प्राप्य सर्वं राज्ञे न्यवेदयत्  ।  
राजा सान्तःपुरामात्यस् तद् अश्रौषीद् यथाक्रमम्  ॥ अकद्_७।९७ ॥  
  
ततस् तनयहृद्भङ्गश्रुतिव्यामूढचेतनः  ।  
उत्तरस्मिंश् च वृत्तान्ते न दृढप्रत्ययो ऽभवत्  ॥ अकद्_७।९८ ॥  
  
शुकनासस् तु तं प्राह कर्मवैचित्र्यवेदिनः  ।  
श्रुतेतिहासशास्त्रस्य देव को ऽत्र तव भ्रमः  ॥ अकद्_७।९९ ॥  
  
देवतानाम् ऋषीणां च मर्त्यदेहपरिग्रहः  ।  
श्रूयते हि पुराणेषु स्मृताव् अपि च पठ्यते  ॥ अकद्_७।१०० ॥  
  
चित्राश् चातिशयाः पुंसाम् अमानुषजनोचिताः  ।  
किम् अप्य् अलौकिकं बीजम् अनुमापयितुं क्षमाः  ॥ अकद्_७।१०१ ॥  
  
कुमारश् च गुणैर् इन्दोर् अतिदूरं न भिद्यते  ।  
सा कान्तिर् आकृतिः शक्तिः क्व दृष्टा चान्यमानुषे  ॥ अकद्_७।१०२ ॥  
  
स्वप्ने देवीमुखे दृष्टश् चन्द्रमास् तु विशंस् त्वया  ।  
मया च पुण्डरीकाङ्का ब्राह्मणी समदृश्यत  ॥ अकद्_७।१०३ ॥  
शाप एव तयोर् आसीद् आवयोस् तु परो वरः  ।  
देवताः पुत्रतां यान्ति यद्गृहे मर्त्यधर्मिणाम्  ॥ अकद्_७।१०४ ॥  
  
कपिञ्जलः पुनस् तादृग् अविलुप्तगतिर् दिवि  ।  
आचक्षीत कथं मिथ्या तुरगो नु क्व तादृशः  ॥ अकद्_७।१०५ ॥  
  
इदं क्वान्यत्र दृष्टं वा जीवितेनोज्झितो ऽपि यः  ।  
पञ्चभूतात्मको देहः स यद् एति न विक्रियाम्  ॥ अकद्_७।१०६ ॥  
  
ब्रूयात्त्वरितको मिथ्या लिखेन्मिथ्या बलाहकः  ।  
सुपरीक्षितभृत्यस्य नेयं शङ्का तवोचिता  ॥ अकद्_७।१०७ ॥  
  
विदधतमसमोल्लसत्प्रमोदं जगद् अचिराद् अवलोकयिष्यसि त्वम्  ।  
शशिनम् इव विधुन्तुदेन मुक्तं व्यपगतशापकदर्थनं कुमारम्  ॥ अकद्_७।१०८ ॥  
  
इति मन्त्रिवचांसि शृण्वतो ऽपि स्वसुतस्नेहविसंस्थुलस्य राज्ञः  ।  
न धृतिं प्रतिपद्यते स्म चेतो गमने च व्यवसायम् आललम्बे  ॥ अकद्_७।१०९ ॥  
  
अथ सह महिषीभिर् बाष्पपूर्णेक्षणाभिर् निजसचिवसमेतो ऽगच्छदच्छोदतीरम्  ।  
शिथिलितसकलास्थः पार्थिवस् तं च यान्तं जनपदपुरलोकः सर्व एवान्वगच्छत्  ॥ अकद्_७।११० ॥  
  
तस्मिन् गते ऽथ विजनापणवीथिकान्ता कान्तारभूर् इव तदोज्जयिनी बभूव  ।  
याते दिवं सकललोकमनोभिरामे रामे यथा हतसमृद्धिर् अभूद् अयोध्या  ॥ अकद्_७।१११ ॥  
  
गत्वा नृपः सुतम् अवेक्ष्य चिरं रुदित्वा तत् तद् विलप्य सह तत्र विलासवत्या  ।  
उत्सृज्य राज्यविभवं यतिवद् व्यधत्त तत्रैव वल्कलधरः स्थितिम् अद्य तावत्  ॥ अकद्_७।११२ ॥  
  
इत्य् उक्त्वा कृतजृम्भिकः क्षणम् इव स्थित्वाचचक्षे पुनर् जाबलिर् भगवान् अहो बत रसाद् दीर्घा कथा वर्णिता  ।  
तद्यो ऽसौ शुकनाससूनुर् अनया शप्तो महाश्वेतया वैशम्पायन एष सो ऽद्य शुकतां तेनागतः कर्मणा  ॥ अकद्_७।११३ ॥  
  
अपि चाविनयेन कोपितः शुकनासो ऽस्य पिता यद् अब्रवीत्  ।  
शुक एव वृथा स पाठितः फलितं तच् च वचो ऽद्य शापवत्  ॥ अकद्_७।११४ ॥  
  
श्रुत्वैतां तु कथां तपोधनगणैः पृष्टः पुनर् विस्मितैः को हेतुर् भगवन् यद् अस्य मदनस् तावान् मुनेर् अप्य् अभूत्  ।  
जाबालिः पुनर् आह नन्व् अभिहितं स्त्रीवीर्यतः केवलाद् उत्पन्नो ऽयम् अतो रजस्वलतया नारीस्वभावो ऽभवत्  ॥ अकद्_७।११५ ॥  
  
विरतवचसि तस्मिन्न् एतद् उक्त्वा महर्षौ रजनिर् अपि समाप्तिं सा कथावत् प्रपेदे  ।  
तदनु मुनिजनेनाकारि पूर्वाह्णसन्ध्यासमयसमुचितेषु ध्यानकार्येषु सिद्धिः  ॥ अकद्_७।११६ ॥  
  
इति श्रीविपश्चिद्वराग्रगण्याचार्यश्रीभट्टजयन्तसूनोर् अभिनन्दस्य कृतौ कादम्बरीकथासारे सप्तमः सर्गः  
  
  
____________________________________________________________________  
  
  
  
अष्टमः सर्गः   
  
अथ मां श्रुतजाबालिप्रोक्ताखिलकथाक्रमम्  ।  
अस्पृशद् बालभावे ऽपि प्राग्जन्मचरितस्मृतिः  ॥ अकद्_८।१ ॥  
  
श्वेतकेतुसुतो भूत्वा शुकनाससुतो ऽभवम्  ।  
स वैशम्पायनो ऽद्याहं जातः पुत्रः पतत्त्रिणः  ॥ अकद्_८।२ ॥  
  
मम जातस्मृतेर् व्यक्ता प्रावर्तत सरस्वती  ।  
स्वयं प्राग्जन्मविद्याश् च हृदयं प्रतिपेदिरे  ॥ अकद्_८।३ ॥  
  
यथैव चान्ये संस्काराः प्राक्तना माम् उपागमन्  ।  
महाश्वेतानुरागो ऽपि तथैव समुपागमत्  ॥ अकद्_८।४ ॥  
  
अथाभ्यधिकहारीतस्नेहसंवर्धितः क्रमात्  ।  
गगनाक्रमणे शक्तिम् अवापं जातपक्षतिः  ॥ अकद्_८।५ ॥  
  
दिवसेष्व् अथ गच्छत्सु शनैर् आरूढयौवनः  ।  
गन्तुम् ऐच्छं महाश्वेताश्रमं तद्दर्शनोत्सुकः  ॥ अकद्_८।६ ॥  
  
अचिन्तयं च जन्मेदं विहगस्यापि यातु मे  ।  
महाश्वेताश्रमोपान्ते तरुकोटरशायिनः  ॥ अकद्_८।७ ॥  
  
एकदा त्व् अथ जाबालेर् आश्रमं समुपागमत्  ।  
ताताज्ञया सुहृत्स्नेहपराधीनः कपिञ्जलः  ॥ अकद्_८।८ ॥  
  
स च पप्रच्छ हारीतं क्व वैशम्पायनः शुकः  ।  
उत्पन्नप्रत्यभिज्ञो ऽहम् अयम् अस्मीत्य् अवादिषम्  ॥ अकद्_८।९ ॥  
  
ततश् चिरम् अरोदीत् स स्ववक्षसि निधाय माम्  ।  
वयस्यपुण्डरीकस्य धिग् इयं वर्तते दशा  ॥ अकद्_८।१० ॥  
  
मयापि रुदतोक्तो ऽसौ किं रोदिषि कपिञ्जल  ।  
त्वयापि मत्कृते दृष्टा सखे कष्टतरा दशा  ॥ अकद्_८।११ ॥  
  
क्व हेषा क्व जपाभ्यासः क्व पर्याणं क्व वल्कलम्  ।  
क्वोपवीतं क्व वा वल्गा क्व मुनिः क्व तुरङ्गमः  ॥ अकद्_८।१२ ॥  
  
ततः क्षणम् इव स्थित्वा तातसन्देशम् अब्रवीत्  ।  
कपिञ्जलः समासेन पुनर् गमनसत्वरः  ॥ अकद्_८।१३ ॥  
  
तातस् त्वाम् आदिदेशैवं वत्स दोषस् तवात्र कः  ।  
रजोविकृतयो युक्ताः शुद्धस्त्रीबीजजन्मनाम्  ॥ अकद्_८।१४ ॥  
  
अल्पायुषं विदित्वापि जाते त्वयि न यन् मया  ।  
कृता प्रतिक्रिया तत्र तदालस्यं हि मामकम्  ॥ अकद्_८।१५ ॥  
  
अद्यायुष्कामयागस् तु प्रस्तुतः स समाप्यते  ।  
न यावद् भवता तावन् न गन्तव्यम् इतः क्वचित्  ॥ अकद्_८।१६ ॥  
  
अहं त्वदन्तिके स्थातुम् इच्छन्न् अपि निवारितः  ।  
तातेन तत्र कर्मैकदेशलेशाङ्गतां गतः  ॥ अकद्_८।१७ ॥  
  
इत्य् आख्याय परिष्वज्य क्रियाभ्यावर्तनेन माम्  ।  
क्रमेणामन्त्र्य स मुनीन् प्रतस्थे दिवम् उत्पतन्  ॥ अकद्_८।१८ ॥  
  
गृहीततातादेशो ऽपि काले गच्छत्य् अहं बलात्  ।  
नीतो वारितवामेन कामेन वशम् आत्मनः  ॥ अकद्_८।१९ ॥  
  
अनुभूय चिरं तत्र चित्राः स्मरबिभीषिकाः  ।  
अकार्षं धियम् उत्क्रान्तगुर्वाज्ञो गमनं प्रति  ॥ अकद्_८।२० ॥  
  
एकदा त्व् आश्रमं शून्यं वीक्ष्य निर्गततापसम्  ।  
एकाकी सहसोड्डीय प्रस्थितो ऽस्म्य् उत्तरां दिशम्  ॥ अकद्_८।२१ ॥  
  
अदूरोड्डीन एवाहम् अनभ्यस्ताध्वलङ्घनः  ।  
क्रान्तस् तृषा च क्लान्त्या च जलं क्वचिद् अतर्कयम्  ॥ अकद्_८।२२ ॥  
  
ततः क्वापि पयः पीत्वा किञ्चिद् आदश्य चञ्चुना  ।  
विश्रान्तये ऽविशं श्रान्तस् तरोः कस्यापि कोटरे  ॥ अकद्_८।२३ ॥  
  
क्षणं तत्र निषण्णस्य तदा मे निद्रया मनः  ।  
गाढया पाशपङ्क्त्या च शरीरकम् अगृह्यत  ॥ अकद्_८।२४ ॥  
  
अथ सुप्तोत्थितो ऽपश्यम् अग्रतो नातिदूरगम्  ।  
कृतार्थम् इव मातङ्गयुवानं मम बन्धनात्  ॥ अकद्_८।२५ ॥  
  
आकृत्या कर्मणा चास्य समर्थ्यापिशितार्थिताम्  ।  
प्रार्थनापेशलं किञ्चिद् आत्ममोक्षार्थम् अभ्यधाम्  ॥ अकद्_८।२६ ॥  
  
भद्र सौम्याकृतिस् त्वं हि न मांसार्थीव दृश्यसे  ।  
न हि मांसार्थिनो युक्तं निद्राछेदप्रतीक्षणम्  ॥ अकद्_८।२७ ॥  
  
तद् उन्मुञ्चतु मां भद्रः सुखं यामि यथेप्सितम्  ।  
मया बद्धेन को ऽर्थस् ते का विमुक्तेन वा क्षतिः  ॥ अकद्_८।२८ ॥  
  
सो ऽब्रवीन् न स्वतन्त्रेण गृहीतो ऽसि मया शुक  ।  
प्रथितस् त्वं हि जालाबेर् आश्रमे सुचिरं स्थितः  ॥ अकद्_८।२९ ॥  
  
स त्वं गतो मम स्वामिदुहितुः कर्णगोचरम्  ।  
तन्नियोगाद् गृहीतो ऽसि कथम् उन्मुच्यसे मया  ॥ अकद्_८।३० ॥  
  
पुनर् आख्याम् अमुं सौम्य युवासि स्मरवेदनाम्  ।  
जानासि न प्रियोत्कण्ठाकृष्टं मां रोद्धुम् अर्हसि  ॥ अकद्_८।३१ ॥  
  
सो ऽभाषत न भृत्येन तरुणेनापि शासनम्  ।  
स्वामिनो ऽलङ्घनीयं तत् कथं त्वां त्यक्तुम् उत्सहे  ॥ अकद्_८।३२ ॥  
  
अवोचं पुनर् अप्य् एनं शापाज् जातिस्मरो मुनिः  ।  
शुकीभूतो ऽस्मि मां मुञ्च परं पुण्यम् अवाप्स्यसि  ॥ अकद्_८।३३ ॥  
  
स त्वाह नाहं जानामि मुनिं गन्धर्वमेव वा  ।  
राक्षसं वा पिशाचं वा नीत एवासि पक्वणम्  ॥ अकद्_८।३४ ॥  
  
इत्य् उक्त्वादाय पाणौ माम् अनैषीत् पक्वणं बलात्  ।  
प्रावेशयच् च चण्डालकुमारीवेश्म कश्मलम्  ॥ अकद्_८।३५ ॥  
  
दृष्ट्वा तदार्द्रगोमांसवसासृक्पङ्कपिच्छलम्  ।  
प्रोच्छलत्क्रिमि मत्प्राणैर् उत्क्रान्तम् इव दुर्भगैः  ॥ अकद्_८।३६ ॥  
  
अथ मातङ्गकन्यायै स माम् अस्यै न्यवेदयत्  ।  
स्वामिन्य् अयम् इहानीतः स वैशम्पायनः शुकः  ॥ अकद्_८।३७ ॥  
  
साकूतम् इव मां वीक्ष्य स्नेहबाष्पार्द्रया दृशा  ।  
क्षणं वक्षसि धृत्वैषा न्यक्षिपद् बद्धपञ्जरे  ॥ अकद्_८।३८ ॥  
  
ततो ऽतिमहता चक्रे शोकेन हृदि मे पदम्  ।  
मुनिर् भूत्वाद्य चण्डाल्या अहं क्रीडाशुकः स्थितः  ॥ अकद्_८।३९ ॥  
  
व्यक्तां विदधता वाचं जातिं स्मरयता निजाम्  ।  
अहो जाबालिना दिव्यदृष्टिनापकृतं मम  ॥ अकद्_८।४० ॥  
  
अहो बत महत् कष्टम् अविषह्यम् उपस्थितम्  ।  
ब्राह्मणेन मया नेयः कालश् चण्डालवेश्मनि  ॥ अकद्_८।४१ ॥  
  
भवत्वनशनेनैव त्यजामि हतजीवितम्  ।  
ताड्यमानो ऽपि नाश्नामि न वाचं विसृजामि च  ॥ अकद्_८।४२ ॥  
  
एवमुद्वेजितैषा मां हन्याद्वा यदि वा त्यजेत्  ।  
भवत्य् उभयथाप्य् एष पन्थाः श्रेयस्करो मम  ॥ अकद्_८।४३ ॥  
  
इत्य् उपारूढसङ्कल्पम् उपाहृतफलोदका  ।  
एषा चण्डालकन्या माम् आख्यन् मधुरया गिरा  ॥ अकद्_८।४४ ॥  
  
फलान्य् अशान पानीयम् उपयुङ्क्ष्व किम् ईक्षसे  ।  
भग्नमौनव्रतो ऽप्य् अद्य किं मौनम् अवलम्बसे  ॥ अकद्_८।४५ ॥  
  
मुनिर् जातिस्मरो ऽसि त्वं यदि को ऽपि तथापि ते  ।  
तिर्यग्जात्युचिता प्राणवृत्तिर् एवाद्य सम्मता  ॥ अकद्_८।४६ ॥  
  
न तिर्यगधिकारं हि शास्त्रं शास्त्रविदो विदुः  ।  
तिरश्चां क्व च संस्काराश् चौडोपनयनादयः  ॥ अकद्_८।४७ ॥  
  
भक्ष्याभक्ष्यविचारादि यदि चाद्य चिकीर्षसि  ।  
तत् किम् उच्छिष्टशौचादि नाश्रमे ऽप्य् आश्रितं त्वया  ॥ अकद्_८।४८ ॥  
  
आपत्काले द्विजातीनाम् अप्य् अनाश्यं न विद्यते  ।  
हस्ताद् अस्माकम् आदत्त विश्वामित्रः श्वजाघनीम्  ॥ अकद्_८।४९ ॥  
  
कृतद्वित्रोपवासो ऽपि जिहासुर् इव जीवितम्  ।  
लक्ष्यसे वत्स मा मैवं कृथा भुङ्क्ष्व फलोदकम्  ॥ अकद्_८।५० ॥  
  
इत्य् अचण्डालसदृशैर् वाक्यैर् अस्त्रीजनोचितैः  ।  
तस्या विस्मयमानो ऽहं चिरम् एवम् अचिन्तयम्  ॥ अकद्_८।५१ ॥  
  
नूनम् एषा न चण्डाली मद्वत् केनापि कर्मणा  ।  
मन्ये गतिम् इमां प्राप्ता मदर्थेनैव वा पुनः  ॥ अकद्_८।५२ ॥  
  
बिभर्त्य् उरसि मातेव पश्यति स्निग्धया दृशा  ।  
वक्ति चैवम् अतो ऽमुष्याः करोमि वचनं वरम्  ॥ अकद्_८।५३ ॥  
  
इति मत्वासृजं वाचम् अभवं भोजनोन्मुखः  ।  
अभोजयच् च माम् एषा जननीव दिने दिने  ॥ अकद्_८।५४ ॥  
  
तत्त्वम् अस्याः परिज्ञातुम् अन्वहं प्रार्थनां व्यधाम्  ।  
न त्व् एषा प्रार्थ्यमानापि निजं रूपम् अदीदृशत्  ॥ अकद्_८।५५ ॥  
  
नित्यम् आशङ्कमानो ऽहम् एतां काम् अपि देवताम्  ।  
पोष्यमाणो ऽनया कालम् अनैषं तत्र पक्वणे  ॥ अकद्_८।५६ ॥  
  
एकदा च त्रियामान्ते परित्यक्तो ऽस्मि निद्रया  ।  
अद्राक्षं पक्वणं सर्वम् आर्यप्रायजनावृतम्  ॥ अकद्_८।५७ ॥  
  
आत्मानं च नवोदारहेमपञ्जरवर्णितम्  ।  
कन्यकाम् ईदृशीं चैतां दृष्टा देवेन यादृशी  ॥ अकद्_८।५८ ॥  
युगलकम्  
  
तत् को ऽहं किम् अहं तत्र रक्षितश् चिरम् एनया  ।  
कस्य हेतोर् इहानीत इति राजन् न वेद्म्य् अहम्  ॥ अकद्_८।५९ ॥  
  
इत्य् आकर्ण्य कथाम् एतां वैशम्पायनवर्णिताम्  ।  
स राजा शूद्रकः शय्यागृहाद् अङ्गनम् आगमत्  ॥ अकद्_८।६० ॥  
  
ससम्भ्रमं च निर्गत्य तूर्णम् आनाययत् पुनः  ।  
आस्थानावसरे दृष्टां तां मातङ्गकुमारिकाम्  ॥ अकद्_८।६१ ॥  
  
अथ सा प्रविश्य विततेन तेजसा ददतीव दिक्षु शरदिन्दुचन्द्रिकाम्  ।  
जितारवेणुरवभिन्नवल्लकीध्वनिना स्वरेण गदितुं प्रचक्रमे  ॥ अकद्_८।६२ ॥  
  
हे रोहिणीरमण सर्वकलानिकेत तारापते रजनिनाथ सुधानिधान  ।  
कादम्बरीरसगुणेषु निबद्धभावम् आत्मानम् अर्पितशरीरम् अनुस्मरेन्दोः  ॥ अकद्_८।६३ ॥  
  
मां च विद्धि शशकेतन श्रियं साहम् अस्य जननी दुरात्मनः  ।  
पूर्वचेष्टितम् अवैत्व् अतो भवान् इत्य् अमुं तव समीपम् आनयम्  ॥ अकद्_८।६४ ॥  
  
अयम् अपि गुरुशासनां विलङ्घ्य स्मरपरतन्त्रमनाः प्रयातुकामः  ।  
अविनयपरिशङ्किना तदानीम् अविकलयोगदृशा व्यलोकि पित्रा  ॥ अकद्_८।६५ ॥  
  
तस्याज्ञयैवम् अनुभावयितुं विपाकम् आसन्नम् एव गुरुशासनलङ्घनस्य  ।  
अत्रावतीर्य विपिने जनसङ्गभीत्या मातङ्गभङ्गिम् अवलम्ब्य तथा स्थितास्मि  ॥ अकद्_८।६६ ॥  
  
गच्छन्तम् एनं विनियम्य पाशैस् तीव्राणि दुःखान्य् अनुभावयन्ती  ।  
शापावसानं युवयोः क्रतोश् च समाप्तिम् आसं चिरम् ईक्षमाणा  ॥ अकद्_८।६७ ॥  
  
मुनेर् अवभृथावधिः पितुर् अमुष्य सिद्धः क्रतुः कृतस् त्वम् अपि संस्मृतस्वतनुर् अद्य तच्छासनात्  ।  
तदुज्झितमलीमसेदृशशरीरयोगौ युवां निजेन वपुषाधुनानुभवतां प्रियासङ्गमम्  ॥ अकद्_८।६८ ॥  
  
इत्य् उक्त्वोच्चैर् गमनरभसप्रश्लथीभूतबन्धस्रग्विस्रस्तैः कुसुमविदलैर् अर्चयित्वेव पृथ्वीम्  ।  
दिक्चक्रं च प्रचलरशनानूपुरोत्थैर् निनादैर् आमन्त्र्येव द्रुतम् उदपतद् द्याम् असौ दिव्यकान्तिः  ॥ अकद्_८।६९ ॥  
  
स्वतनुकान्तितिरस्कृतचन्द्रिकां गगनम् उत्पतिताम् अवलोक्य ताम्  ।  
सुचिरम् ऊर्ध्वनिवेशितलोचनः कम् अपि विस्मयम् आप जनो ऽखिलः  ॥ अकद्_८।७० ॥  
  
अथास्य राज्ञो हृदि शूद्रकस्य निरस्तधैर्यादिगुणप्रबन्धः  ।  
कादम्बरीसंस्मरणानुबन्धलब्धावकाशो मदनो जजृम्भे  ॥ अकद्_८।७१ ॥  
  
न राजलक्ष्मीं बहु मन्यते स्म नोर्वीं न कीर्तीं न सरस्वतीं च  ।  
स तद्रसक्षीब इवाललम्बे कादम्बरीम् एव नितान्तम् अन्तः  ॥ अकद्_८।७२ ॥  
  
पराङ्मुखः स्पर्शरसेष्व् अजस्रं नादत्त कर्णौ मधुरे ऽपि स ध्वनौ  ।  
जगाम निर्लक्ष्यनिविष्टलोचनः क्रमेण सर्वेन्द्रियवृत्तिशून्यताम्  ॥ अकद्_८।७३ ॥  
  
न गुरोर् उपदेशम् अग्रहीद् बुबुधे वस्तु ततो न मूढधीः  ।  
यतते स्म न तस्य सिद्धये न परिस्पन्दितुम् अप्य् अपारयत्  ॥ अकद्_८।७४ ॥  
  
भूताभिभूत इव मूढ इव क्रमेण निःसञ्ज्ञतां विरहवेदनयोपनीतः  ।  
मुक्त्वा मनोभवरुजं सुचिरं स राजा प्राणान् मुमोच सहसैव विहङ्गमो ऽपि  ॥ अकद्_८।७५ ॥  
  
जीवात्मकं चान्द्रमसं च तेजः कृतास्पदं तस्य तनौ यदासीत्  ।  
तद् एव सङ्क्रानमथान्यदेहे चित्रा हि विश्वप्रकृतेर् विकाराः  ॥ अकद्_८।७६ ॥  
  
अत्रान्तरे चित्ररथात्मजायास् तनुं प्रियस्यान्वहम् अर्चयन्त्याः  ।  
तथैव कालः सुमहानगच्छद् आछोदतीरे तपसि स्थितायाः  ॥ अकद्_८।७७ ॥  
  
अथ मधुसमये विजृम्भिते सा मदनमहोत्सववासरे सरागम्  ।  
मलयजघनसारहारपुष्पैस् तनुम् अतिमात्रम् अलञ्चकार भर्तुः  ॥ अकद्_८।७८ ॥  
  
तं वीक्ष्य तापसदृशापि तदा जगाम कामस्य गोचरम् असौ मधुजृम्भितस्य  ।  
एकाकिनी सपद् दिक्षु निधाय चक्षुः कान्तं स्वपन्तम् इव निर्भरमालिलिङ्ग  ॥ अकद्_८।७९ ॥  
  
चन्द्रापीडं सा च जग्राह गाढं कण्ठस्थाने जीवितं च प्रपेदे  ।  
तेनापूर्वां सा समुल्लासलक्ष्मीम् इन्दुस्पृष्टा सिन्धुवेलेव भेजे  ॥ अकद्_८।८० ॥  
  
शिलाशय्यां त्यक्त्वा तदनु चिरसुप्तोत्थित इव क्षणं स्थित्वा जृम्भालसवदनम् उन्मील्य नयने  ।  
ततश् चन्द्रापीडः प्रहतमुरजध्वानपटुना स्वरेण स्वेनैव स्मितमधुरम् आह प्रियतमाम्  ॥ अकद्_८।८१ ॥  
  
त्वगमृतप्रभवे ऽप्सरसां कुले सुतनु जन्म समर्थितवत्य् असि  ।  
यद् अमुना परिरम्भलवेन ते सपदि जीवितम् आपद् अयं जनः  ॥ अकद्_८।८२ ॥  
  
माम् अन्वबीभवद् इमाम् इयतीम् अवस्थां शापः कलङ्क इव कान्तिहरो द्वितीयः  ।  
त्वद्विप्रयोगकृत एव बभूव तापस् तन्वङ्गि शूद्रकतनोर् अपि मृत्यवे मे  ॥ अकद्_८।८३ ॥  
  
संरक्षिता तनुर् इयं तु तव प्रियेति शापः कृशोदरि विरामम् अवाप पापः  ।  
अद्यप्रभृत्य् अखिलम् एव हि चन्द्रलोकं शाधि स्वपादकृतमुद्रम् इमं च लोकम्  ॥ अकद्_८।८४ ॥  
  
सख्याः प्रियं पितृतपोभिर् अवाप्तदिव्यजीवं कपिञ्जलकरार्पितपाणिपद्मम्  ।  
मन्मण्डलाद् अवतरन्तम् अखण्डकान्तिम् आपाण्डुगण्डम् अवलोकय पुण्डरीकम्  ॥ अकद्_८।८५ ॥  
  
कौतूहलात् सह मयैव गतेन्दुलोकम् आलोकयिष्यसि कदाचन पत्त्रलेखाम्  ।  
कापि प्रिये सहचरी मम सा ततस्त्या मा ते ऽद्य भूत् तदनवाप्तिकृतो विषादः  ॥ अकद्_८।८६ ॥  
  
श्रुत्वेति तस्य गिरम् उत्सुकतां गतासौ रोमाञ्चकञ्चुकमकृत्रिमम् उद्वहन्ती  ।  
कादम्बरी चरणयोर् निपपात पत्युर् आनन्दबाष्पकणशीकरितेक्षणश्रीः  ॥ अकद्_८।८७ ॥  
  
उत्थाय त्वरितोपसृत्य च महाश्वेतां परिष्वज्य सा प्रत्यक्षीकृतपुण्डरीकपदवीं कृत्वा च लब्धोत्सवाम्  ।  
दिष्ट्या वर्धयितुं न्ययुङ्क्त रभसेनाहूय केयूरकं तारापीडतपोवने परिजनं पित्रोर् गृहे चापरम्  ॥ अकद्_८।८८ ॥  
  
तारापीडः कृशपरिणतो ऽप्य् आययौ तत्र तूर्णसानन्दान्तःपुरपरिजनामात्यवर्गानुयातः  ।  
तस्मिन् काले सखिसहचरः पुण्डरीको ऽपि नाकात् किञ्चिल्लज्जावनतवदनो वल्लभां स्वाम् उपेतः  ॥ अकद्_८।८९ ॥  
  
चन्द्रापीडः स्वाम् अपि जानन्न् अथ मूर्तिं तारापीडं पुत्रवद् एव प्रणनाम  ।  
तद्वत् तं च प्रश्रयशीलः शुकनासं दत्तानन्दो ऽवन्दत सर्वाश् च जनित्रीः  ॥ अकद्_८।९० ॥  
  
माया धातुर् इयं भवेद् भगवतः किं श्वेतकेतोर् इदं सामर्थ्यं तपसाम् अथेन्दुमहसाम् अत्रेन्द्रजालायितम्  ।  
वैशम्पायन इत्य् अवेदि यद् असाव् एको ऽपि तद्बन्धुभिर् यच् चासौ स तु पुण्डरीक इति ते तस्मिन् भवे संस्थिताः  ॥ अकद्_८।९१ ॥  
  
स पुण्डरीको मुनिर् अप्य् अपश्यद् आत्मानम् अन्तः शुकनासपुत्रम्  ।  
प्रणम्य भूमौ पितरं क्रमेण मनोरमाद्या जननीर् ववन्दे  ॥ अकद्_८।९२ ॥  
  
अथ विलासवती समनोरमा स्तनयुगस्रुतदुग्धकणावलिः  ।  
सुतवपुःपरिरम्भमहोत्सवं फलितसर्वमनोरथम् अन्वभूत्  ॥ अकद्_८।९३ ॥  
  
तारापीडस् तु पादानतम् अनवरतप्रस्रुतानन्दबाष्पश् चन्द्रापीडं भुजाभ्यां कथम् अपि सहसोत्थाप्य कण्ठे गृहीत्वा  ।  
शापेनात्रावतीर्णो यदि तद् अपि भवान् उत्तमो लोकपालः प्रख्याप्येति प्रतीपं प्रणततनुर् असाव् अस्य पादौ ववन्दे  ॥ अकद्_८।९४ ॥  
  
तस्मै निवेद्य नृपचक्रम् अनिच्छते ऽपि यत्नात् क्रमोपनतया सह राजलक्ष्म्या  ।  
नोज्झाञ्चकार चिरसञ्चितम् आश्रमं सत् तत्प्रार्थितो ऽपि महिषीसहितश् चतुर्थम्  ॥ अकद्_८।९५ ॥  
  
आजग्मुस् तत्र वल्गत्तुरगखुरपुटोद्धूतधूलीकडारैश् चूडाप्रत्युप्तभास्वन्मणिरुचिरुचिरैः शोभमानाः शिरोभिः  ।  
चन्द्रापीडेन्दुसन्दर्शनरभससमुत्फुल्ललोलेक्षणाब्जा निर्व्याजौत्सुक्यसज्जीकृतनिरतिशयोपायनाः पार्थिवेन्द्राः  ॥ अकद्_८।९६ ॥  
  
सङ्कल्पाधिकलाभहर्षरभसोज्जृम्भाविलोलीभवद्गन्धर्वप्रमदाकदम्बकृतक्रीडाकरास्फालनाम्  ।  
सार्धं चित्ररथस् ततो मदिरया हंसश् च गौर्या सह द्रष्टुं नृत्तमयीम् इव व्यवसिताम् आजग्मतुर् मेदिनीम्  ॥ अकद्_८।९७ ॥  
  
ताभ्याम् एत्य निरस्य तापसतनुच्छायां दुहित्रोः कृते भास्वत्कौतुकमङ्गले नववधूवेषे मनोहारिणि  ।  
निर्वृत्ते च समन्त्रहोमसुभगारम्भे विवाहोत्सवे तत्रान्योन्यसमागमप्रमुदिताः सर्वे मुदं लेभिरे  ॥ अकद्_८।९८ ॥  
  
इति विततविलासः पुण्डरीकेण साकं दिवि भुवि च विचित्रोद्यानलीलाविहारः  ।  
अभिमतफलसम्पद्वर्धमानाभिनन्दः श्रियम् अभजत चन्द्रापीडमूर्तिर् मृगाङ्कः  ॥ अकद्_८।९९ ॥  
  
इति श्रीसकलविपश्चिच्चक्रवर्तिश्रीभट्टजयन्तसूनोर् अभिनन्दस्य कृतौ कादम्बरीकथासारे ऽष्टमः सर्गः  ॥  
  
  
  
  
