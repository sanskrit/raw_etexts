+++
title = "Jayadeva: Gitagovinda"

+++
## Intro
  
  
  
  
 Jayadeva: Gitagovinda   
  
  
  
  
Jayadeva: Gitagovinda  
Based on the Kavyamala ed. (Calcutta 1878), checked against several other editions (cf. NOTE below).  
  
  
  
Input by Jan Brzezinski  
Version 2.00  
  
  
_____________________________________________________________  
  
NOTICE:  
  
A number of sources were used to establish this text.  
The first copy was taken from the Kāvya-mālā edition (Calcutta 1878).  
Lee Siegel has a transliterated edition in his "Sacred and profane dimensions of love in Indian traditions as exemplified in the Gīta-govinda of Jayadeva" (Delhi: Oxford University Press: 1990 (1978)).  
His readings were taken from the Nirnaya Sagara Edition (Bombay 1949) and the Kulkarni edition (Ahmedabad 1965).  
Alternate readings based on Siegel's edition are marked ni-.  
  
Other editions:  
(ed.) Haridas Das. (Nabadwip: Haribol Kutir, 470 Gaurābda [= 1955])  
(ed.) Bhaktivedanta Narayana (Mathura: Gaudiya Vedanta Publications, 2005).  
  
In particular, the first of these two was used in making the 2.00 version.  
Some of the additional variant readings were found in the Haridas Das edition.  
  
Two numbering systems are usually followed, one maintaining a sequence throughout, the other separating songs from verses in classical meters.  
These latter are also sometimes numbered sequentially from beginning to end rather than starting afresh with each chapter.  
The first number of each verse here is the sequential number from the beginning of the chapter including both classical and song verses.  
The second number is the alternative system, with all classical metred verses being number sequentially, the song verses numbered from 1 to 8, with one verse designated as the chorus or dhruva-pada.  
  
_____________________________________________________________  
  
  
  
  


## पाठः
  
  
  
  
  
  
  
श्री-जयदेव-गोस्वामि-विरचितं  
गीत-गोविन्द-काव्यम्  
  
  
  
श्री-गीत-गोविन्द-काव्यम्  
(१)  
प्रथमः सर्गः  
सामोद-दामोदरः  
  
  
मेघैर् मेदुरं अम्बरं वन-भुवः श्यामास् तमाल-द्रुमैर् नक्तं भीरुर् अयं त्वम् एव तद् इमं राधे गृहं प्रापय ।  
इत्थं नन्द-निदेशतश् चलितयोः प्रत्य्-अध्व-कुञ्ज-द्रुमं राधा-माधवयोर् जयन्ति यमुना-कूले रहः-केलयः ॥ ग्ग्_१।१ ॥  
  
वाग्-देवता-चरित-चित्रित-चित्त-सद्मा पद्मावती-चरण-चारण-चक्रवर्ती ।  
श्री-वासुदेव-रति-केलि-कथा-समेतं एतं करोति जयदेव-कविः प्रबन्धं ॥ ग्ग्_१।२ ॥  
  
यदि हरि-स्मरणे सरसं मनो यदि विलास-कलासु कुतूहलं ।  
मधुर-कोमल-कान्त-पदावलीं शृणु तदा जयदेव-सरस्वतीम् ॥ ग्ग्_१।३ ॥  
  
वचः पल्लवयत्य् उमापतिधरः सन्दर्भ-शुद्धिं गिरां जानीतेजयदेव एव शरणः श्लाघ्यो दुरूह-द्रुतेः ।  
नोते: {दुरूहाद्भुतेः इति नि-पाथान्तरः । }  
शृङ्गारोत्तर-सत्-प्रमेय-रचनैर् आचार्य-गोवर्धन-स्पर्धी कोऽपि न विश्रुतः स्रुतिधरो धोयी कवि-क्ष्मापतिः ॥ ग्ग्_१।४ ॥  
  
॥ प्रथम-प्रबन्धः ॥  
  
मालव-गौड-रागेण रूपक-तलेन गियते । अष्टापदी ।  
  
प्रलय-पयोधिजले धृतवान् असि वेदं विहित-वहित्र-चरित्रम् अखेदम् ।  
केशव धृत-मीन-शरीर जय जगदीश हरे [ध्रुव-पदम्] ॥ ग्ग्_१।५ ॥ (१।१)  
  
क्षितिर् अतिविपुलतरे तव तिष्ठति पृष्ठे धरणी-धरण-किण-चक्र-गरिष्ठे ।  
केशव धृत-कच्छप-रूप जय जगदीश हरे ॥ ग्ग्_१।६ ॥ (१।२)  
  
वसति दशन-शिखरे धरणी तव लग्ना शशिनि कलङ्क-कलेव निमग्ना ।  
केशव धृत-सूकर-रूप जय जगदीश हरे ॥ ग्ग्_१।७ ॥ (१।३)  
       
तव कर-कमल-वरे नखं अद्भुत-शृङ्गं दलित-हिरण्यकशिपु-तनु-भृङ्गं ।  
केशव धृत-नर-हरि-रूप जय जगद्-ईश हरे ॥ ग्ग्_१।८ ॥ (१।४)  
  
छलयसि विक्रमणे बलिम् अद्भुत-वामन पद-नख-नीर-जनित-जन-पावन ।  
केशव धृत-वामन-रुप जय जगद्-ईश हरे ॥ ग्ग्_१।९ ॥ (१।५)  
  
क्षत्रीय-रुधिर-मये जगद् अपगत-पापं स्नपयसि पयसि शमित-भव-तापम् ।  
केशव धृत-भृगु-पति-रूप जय जगद्-ईश हरे ॥ ग्ग्_१।१० ॥ (१।६)  
  
वितरसि दिक्षु रणे दिक्-पति-कमनीयं दश-मुख-मौलि-बलि रमणीयम् ।  
केशव धृत-राम-शरीर जय जगद्-ईश हरे ॥ ग्ग्_१।११ ॥ (१।७)   
नोते: {रघुपति-रूपं इति ह-संस्करण-पाठः।}  
  
वहसि वपुषि विशदे वसनं जलदाभं हल-हति-भीति-मिलित-यमुनाभम् ।  
केशव धृत-हल-धर-रूप जय जगद्-ईश हरे ॥ ग्ग्_१।१२ ॥ (१।८)  
  
निन्दसि यज्ञ-विधेर् अहह श्रुति-जातम् सदय-हृदय दर्शित-पशु-घातम् ।  
केशव धृत-बुद्ध-शरीर जय जगद्-ईश हरे ॥ ग्ग्_१।१३ ॥ (१।९)  
  
म्लेच्छ-निवह-निधने कलयसि करवालं धूम-केतुम् इव किम् अपि करालम् ।  
केशव धृत-कल्कि-शरीर जय जगद्-ईश हरे ॥ ग्ग्_१।१४ ॥ (१०)  
  
श्री-जयदेव-कवेर् इदम् उदितम् उदारं शृणु सुखदं शुभदं भव-सारम् ।  
केशव धृत-दश-विध-रूप जय जगद्-ईश हरे ॥ ग्ग्_१।१५ ॥ (११)  
  
* * * * *  
  
वेदान् उद्धरते जगन्ति वहते भूगोलम् उद्बिभ्रते दैत्यं दारयते बलिं छलयते क्षत्र-क्षयं कुर्वते ।  
पौलस्त्यं जयते हलं कलयते कारुण्यम् आतन्वते म्लेच्छान् मूर्च्छयते दशाकृति-कृते कृष्णाय तुभ्यं नमः ॥ ग्ग्_१।१६ ॥ (५)  
  
॥ प्रबन्धः २ ॥  
  
गुर्जरी-राग-निःसार-तालाभ्यां गीयते ।  
  
श्रित-कमला-कुच-मण्डल धृत-कुण्डल ए  
कलित-ललित-वन-माल  
जय जय देव हरे ॥ ग्ग्_१।१७ ॥[ध्रुव-पदम्]  
  
दिन-मणि-मण्डल-मण्डन  
भव-खण्डन ए  
मुनि-जन-मानस-हंस  
जय जय देव हरे ॥ ग्ग्_१।१८ ॥  
  
कालिय-विष-धर-गञ्जन  
जन-रञ्जन ए  
यदुकुल-नलिन-दिनेश  
जय जय देव हरे ॥ ग्ग्_१।१९ ॥  
  
मधु-मुर-नरक-विनाशन  
गरुडासन ए ।  
सुर-कुल-केलि-निदान  
जय जय देव हरे ॥ ग्ग्_१।२० ॥  
  
अमल-कमल-दल-लोचन  
भव-मोचन ए  
त्रिभुवन-भुवन-निधान  
जय जय देव हरे ॥ ग्ग्_१।२१ ॥  
  
जनक-सुता-कृत-भूषण  
जित-दूषण ए  
समर-शमित-दश-कण्ठ  
जय जय देव हरे ॥ ग्ग्_१।२२ ॥  
  
अभिनव-जल-धर-सुन्दर  
धृत-मन्दर ए  
श्री-मुख-चन्द्र-चकोर  
जय जय देव हरे ॥ ग्ग्_१।२३ ॥  
  
तव चरणं प्रणता वयम्   
नोते: {चरणे}  
इति भावय ए  
कुरु कुशलं प्रणतेषु  
जय जय देव हरे ॥ ग्ग्_१।२४ ॥  
  
श्री-जयदेव-कवेर् इदं  
कुरुते मुदम् ए  
मङ्गलम् उज्ज्वल-गीतं  
जय जय देव हरे ॥ ग्ग्_१।२५ ॥  
  
* * * * *  
  
पद्मा-पयोधर-तटी-परिरम्भ-लग्न-काश्मीर-मुद्रितम् उरो मधुसूदनस्य ।  
व्यक्तानुरागम् इव खेलद्-अनङ्ग-खेद-स्वेदाम्बु-पूरम् अनुपूरयतु प्रियं वः ॥ ग्ग्_१।२६ ॥  
  
वसन्ते वासन्ती-कुसुम-सुकुमारैर् अवयवैर् भ्रमन्तीं कान्तारे बहु-विहित-कृष्णानुसरणाम् ।  
अमन्दं कन्दर्प-ज्वर-जनित-चिन्ताकुलतया वलद्-बाधां राधां सरसम् इदम् ऊचे सहचरी ॥ ग्ग्_१।२७ ॥  
नोते: {चलद् इति नि-पाठान्तरः।}  
  
॥ प्रबन्धः ३ ॥  
  
वसन्त-राग-यति-तालाभ्यां गीयते ।  
  
ललित-लवङ्ग-लता-परिशीलन-कोमल-मलय-समीरे ।  
मधुकर-निकर-करम्बित-कोकिल-कूजित-कुञ्ज-कुटीरे ॥ ग्ग्_१।२८ ॥  
  
विहरति हरिर् इह सरस-वसन्ते  
नृत्यति युवती-जनेन समं सखि विरहि-जनस्य दुरन्ते ॥ध्र्॥  
  
उन्मद-मदन-मनोरथ-पथिक-वधू-जन-जनित-विलापे ।  
अलि-कुल-सङ्कुल-कुसुम-समूह-निराकुल-बकुल-कलापे ॥ ग्ग्_१।२९ ॥  
  
मृग-मद-सौरभ-रभस-वशंवद-नव-दल-माल-तमाले ।  
युव-जन-हृदय-विदारण मनसिज-नख-रुचि-किंशुक-जाले ॥ ग्ग्_१।३० ॥  
  
मदन-महीपति-कनक-दण्ड-रुचि-केशर-कुसुम-विकाशे ।  
मिलित-शिलि-मुख-पाटल-पटल-कृत-स्मर-तूण-विलासे ॥ ग्ग्_१।३१ ॥  
  
विगलित-लज्जित-जगद्-अवलोकन-तरुण-करुण-कृत-हासे ।  
विरहि-निकृन्तन-कुन्त-मुखाकृति-केतक-दन्तुरिताशे ॥ ग्ग्_१।३२ ॥  
  
माधविका-परिमल-ललिते नव-मालति-जाति-सुगन्धौ ।  
नोते: {मालिकयातिसुगन्धौ इति नि-पाठान्तरः।}  
मुनि-मनसाम् अपि मोहन-कारीणि तरुण॥-करण-बन्धौ ॥ ग्ग्_१।३३ ॥  
  
स्फुरद्-अतिमुक्त-लता-परिरम्भन-मुकुलित-पुलकित-चूते ।  
वृन्दावन-वीपिने परीसर-परिगत-यमुना-जल-पूते ॥ ग्ग्_१।३४ ॥  
  
श्री-जयदेव-भणितम् इदम् उदयति हरि-चरण-स्मृति-सारम् ।  
सरस-वसन्त-समय-वन-वर्णनम् अनुगत-मदन-विकारम् ॥ ग्ग्_१।३५ ॥  
  
* * * * *  
  
दर-विदलित-मल्ली-वल्लि-चञ्चत्-पराग-प्रकटित-पट-वासैर् वासयन् काननानि ।  
इह हि दहति चेतः केतकी-गन्ध-बन्धुः प्रसरद्-असम-बाण-प्राणवद् गन्धवाहः ॥ ग्ग्_१।३६ ॥   
नोते: {अत्र हरिदास-दासस्य प्रबोधानन्द-टीका-संवलित-संस्करणे ४८-सङ्ख्यक-पद्यं दृश्यते }  
उन्मीलन्-मधु-गन्ध-लुब्ध-मधुप-व्याधूत-चूताङ्कुर-क्रीडत्-कोकिल-काकली-कलकलैर् उद्गीर्ण-कर्ण-ज्वरः ।  
नोते: {कल-रवैर् इति नि-पाठान्तरः।}  
नीयन्ते पथिकैः कथं कथम् अपि ध्यानावधान-क्षण प्राप्त-प्राण-समागम-रसोल्लासैर् अमी वासराः ॥ ग्ग्_१।३७ ॥  
  
अनेक-नारी-परिरम्भ-सम्भ्रम-स्फुरण्-मनोहारि-विलास-लालसम् ।  
मुरारिम् आराद् उपदर्शयन्त्य् असौ सखी समक्षं पुनर् आह राधिकाम् ॥ ग्ग्_१।३८ ॥  
  
॥ प्रबन्धः ४ ॥  
  
रामकरी-राग-यति-तालाभ्यां गीयते ।  
  
चन्दन-चर्चित-नील-कलेवर-पीत-वसन-वन-माली ।  
केलि-चलन्-मणि-कुण्डल-मण्डित-गण्ड-युग-स्मित-शाली ॥ ग्ग्_१।३९ ॥  
  
हरिर् इह मुग्ध-वधू-निकरे विलासिनि विलासति केली-परे ॥ध्र्॥  
  
पीन-पयोधर-भार-भरेण हरिं परिरभ्य सरागम् ।  
गोप-वधूर् अनुगायति काचिद् उदञ्चित-पञ्चम-रागम् ॥ ग्ग्_१।४० ॥  
  
कापि विलास-विलोल-विलोचन-खेलन-जनित-मनोजम् ।  
ध्यायति मुग्ध-वधूर् अधिकं मधुसूदन-वदन-सरोजम् ॥ ग्ग्_१।४१ ॥  
  
कापि कपोल-तले मिलिता लपितुं किम् अपि श्रुति-मूले ।  
चारु चुचुम्ब नितम्बवती दयितं पुलकैर् अनुकूले ॥ ग्ग्_१।४२ ॥  
  
केलि-कला-कुतुकेन च काचिद् अमुं यमुना-जल-कूले ।  
मञ्जुल-वञ्जुल-कुञ्ज-गतं विचकर्ष करेण दुकूले ॥ ग्ग्_१।४३ ॥  
  
कर-तल-ताल-तरल-वलयावलि-कलित-कलस्वन-वंशे ।  
रास-रसे सह-नृत्य-परा हरिणा युवती प्रशशंसे ॥ ग्ग्_१।४४ ॥  
  
श्लिष्यति काम् अपि चुम्बति काम् अपि काम् अपि रमयति रामाम् ।  
पश्यति स स्मित-चारु-तराम् अपराम् अनुगच्छति वामाम् ॥ ग्ग्_१।४५ ॥  
  
श्री-जयदेव-भणितम् इदम् अद्भुत-केशव-केलि-रहस्यम् ।  
वृन्दावन-विपिने ललितं वितनोतु शुभानि यशस्यम् ॥ ग्ग्_१।४६ ॥  
नोते: {वलितम् इति च पाठः।}  
  
* * * * *  
  
विश्वेषाम् अनुरञ्जनेन जनयन्न् आनन्दम् इन्दीवर-श्रेणी-श्यामल-कोमलैर् उपनयन्न् अङ्गैर् अनङ्गोत्सवम् ।  
स्वच्छन्दं व्रज-सुन्दरीभिर् अभितः प्रत्य्-अङ्गम् आलिङ्गितः शृङ्गारः सखि मूर्तिमान् इव मधौ मुग्धो हरिः क्रीडति ॥ ग्ग्_१।४७ ॥  
  
  
निजोत्सङ्ग-वसद्-भुजङ्ग-कवल-क्लेशाद् इवेशाचलं प्रालेय-प्लवनेच्छयानुसरति श्री-खण्ड-शैलानिलः ।  
नोते: {अद्र्योत्सङ्गअद्योत्सङ्ग- इति नि-पाठान्तरः।}  
किं च स्निग्ध-रसाल-मौलि-मुकुलान्य् आलोक्य हर्षोदयाद् उन्मीलन्ति कुहूः कुहूर् इति कलोत्तालाः पिकानां गिरः ॥ ग्ग्_१।४८ ॥   
नोते: {अयं श्लोकः प्रबोधानन्देन न पठितः }  
रासोल्लास-भरेण विभ्रम-भृताम् आभीर-वाम-भ्रुवाम् अभ्यर्णं परिरभ्य निर्भरम् उरः प्रेमान्धया राधया ।  
साधु त्वद्-वदनं सुधा-मयम् इति व्याहृत्य गीत-स्तुति-व्याजाद् उद्भट-चुम्बितः स्मित-मनोहारि हरिः पातु वः ॥ ग्ग्_१।४९ ॥  
नोते: {स्मृत (?)}  
  
॥ इति श्री-गीत-गोविन्दे सामोद-दामोदरो नाम प्रथमः सर्गः ॥  
  
  
  
(२)  
  
द्वितीयः सर्गः  
अक्लेश-केशवः  
  
विहरति वने राधा साधारण-प्रणये हरौ विगलित-निजोत्कर्षाद् ईर्ष्या-वशेन गताऽन्यतः ।  
क्वचिद् अपि लता-कुञ्जे गुञ्जन्-मधु-व्रत-मण्डली मुखर-शिखरे लीन दीनाप्य् उवाच रहः सखीम् ॥ ग्ग्_२।१ ॥  
  
॥ प्रबन्धः ५ ॥  
  
गुर्जरी-रागेण यति-तालेन गीयते ।  
  
सञ्चरद्-अधर-सुधा-मधुर-ध्वनि-मुखरित-मोहन-वंशम् ।  
चलित-दृग्-अञ्चल-चञ्चल-मौलि-कपोल-विलोल-वतंसम् ।  
रासे हरिम् इह विहित-विलासं स्मरति मनो मम कृत-परिहासम् ॥ ध्रु। ॥ ग्ग्_२।२ ॥  
  
चन्द्रक-चारु-मयूर-शिखण्डक-मण्डल-वलयित-केशम् ।  
प्रचुर-पुरन्दर-धनुर्-अनुरञ्जित-मेदुर-मुदिर-सुवेशम् ॥ ग्ग्_२।३ ॥  
  
गोप-कदम्ब-नितम्बवती-मुख-चुम्बन-लम्भित-लोभम् ।  
बन्धुजीव-मधुराधर-पल्लवम् उल्लसित-स्मित-शोभम् ॥ ग्ग्_२।४ ॥  
  
विपुल-पुलक-भुज-पल्लव-वलयित-बल्लव-युवति-सहस्रम् ।  
कर-चरणोरसि मणि-गण-भूषण-किरण-विभिन्न-तमिस्रम् ॥ ग्ग्_२।५ ॥  
  
जलद-पटल-चलद्-इन्दु-विनिन्दक-चन्दन-तिलक-ललाटम् ।  
पीन-पयोधर-परिसर-मर्दन-निर्दय-हृदय-कपाटम् ॥ ग्ग्_२।६ ॥  
  
मणि-मय-मकर-मनोहर-कुण्डल-मण्डित-गण्डम् उदारम् ।  
पीत-वसनम् अनुगत-मुनि-मनुज-सुरासुर-वर-परिवारम् ॥ ग्ग्_२।७ ॥  
  
विशद-कदम्ब-तले मिलितं कलि-कलुष-भयं शमयन्तम् ।  
माम् अपि किम् अपि तरल-तरङ्गद्-अनङ्ग-दृशा मनसा रमयन्तम् ॥ ग्ग्_२।८ ॥  
  
श्री-जयदेव-भणितम् अतिसुन्दर-मोहन-मधु-रिपु-रूपम् ।  
हरि-चरण-स्मरणं प्रति सम्प्रति पुण्यवताम् अनुरूपम् ॥ ग्ग्_२।९ ॥  
  
* * * * *  
  
गणयति गुण-ग्रामं भामं भ्रामाद् अपि नेहते वहति च परितोषं दोषं विमुञ्चति दूरतः ।  
नोते: {भ्रामम्}  
युवतिषु वलत्-तृष्णे कृष्णे विहारिणि मां विना पुनर् अपि मनो वामं कामं करोति करोमि किम् ॥ ग्ग्_२।१० ॥  
  
॥ प्रबन्धः ६ ॥  
  
मालव-गौड-रागेन एकताली-तालेन च गीयते ।  
  
निभृत-निकुञ्ज-गृहं गतया निशि रहसि निलीय वसन्तम् ।  
चकीत-विलोकित-सकल-दिशा रति-रभस-भरेण हसन्तम् ॥ ग्ग्_२।११ ॥  
सखि हे केशी-मथनम् उदारम्  
रमय मया सह मदन-मनोरथ-भावितया स-विकारम् ॥ध्रुवम् ॥  
  
प्रथम-समागम-लज्जितया पटु-चाटु-शतैर् अनुकूलम् ।  
मृदु-मधुर-स्मित-भाषितया शिथिली-कृत-जघन-दुकूलम् ॥ ग्ग्_२।१२ ॥  
  
कीसल-शयन-निवेशितया चिरम् उरसि ममैव शयानम् ।  
कृत-परिरम्भण-चुम्बनया परिरभ्य कृताधर-पानम् ॥ ग्ग्_२।१३ ॥  
  
अलस-निमीलित-लोचनया पुलकावलि-ललित-कपोलम् ।  
श्रम-जल-सकल-कलेवरया वर-मदन-मदाद् अतिलोलम् ॥ ग्ग्_२।१४ ॥  
  
कोकिल-कल-रव-कूजितया जित-मनसिज-तन्त्र-विचारम् ।  
श्लथ-कुसुमाकुल-कुन्तलया नख-लिखित-घन-स्तन-भारम् ॥ ग्ग्_२।१५ ॥  
  
चरण-रणित-मणि-नूपुरया परिपूरित-सुरत-वितानम् ।  
मुखर-विशृङ्खल-मेखलया स-कच-ग्रह-चुम्बन-दानम् ॥ ग्ग्_२।१६ ॥  
  
रति-सुख-समय-रसालसया दर-मुकुलित-नयन-सरोजम् ।  
निःसह-निपतित-तनु-लतया मधुसूदनम् उदित-मनोजम् ॥ ग्ग्_२।१७ ॥  
  
श्री-जयदेव-भणितम् इदम् अतिशय-मधु-रिपु-निधुवन-शीलम् ।  
सुखम् उत्कण्ठित-गोप-वधू-कथितं वितनोतु सलीलं ॥ ग्ग्_२।१८ ॥  
  
* * * * *  
  
हस्त-स्रस्त-विलास-वंशम् अनृजु-भ्रू-वल्लिमद्-बल्लवी-वृन्दोत्सारि-दृगन्त-वीक्षितम् अतिस्वेदार्द्र-गण्ड-स्थलम् ।  
माम् उद्वीक्ष्य विलज्जितं स्मृत-सुधा-मुग्धानन-कानने गोविन्दं व्रज-सुन्दरी-गण-वृतं पश्यामि हृष्यामि च ॥ ग्ग्_२।१९ ॥  
  
दुरालोक-स्तोक-स्तवक-नवकाशोक-लतिका-विकासः कासारोपवन-पवनोऽपि व्यथयति ।  
अपि भ्राम्यद्-भृङ्गी-रणित-रमणीया न मुकुल-प्रसूतिश् चूतानां सखि शिखरिणीयं सुखयति ॥ ग्ग्_२।२० ॥  
  
सकूत-स्मितम् आकुलाकुल-गलद्-धम्मिल्लम् उल्लासित-भ्रू-वल्लीकम् अलीक-दर्शित-भुजा-मूलार्ध-हस्त-स्तनम् ।  
गोपीनां निभृतं निरीक्ष्य गमिताकाङ्क्षश् चिरं चिन्तयन्न् अन्तर् मुग्ध-मनोहरं हरतु वः क्लेशं नवः केशवः ॥ ग्ग्_२।२१ ॥  
  
इति श्री-गीत-गोविन्द-महा-काव्ये अक्लेश-केशवो नाम  
द्वितीयः सर्गः  
॥२॥  
  
  
  
(३)  
तृतीयः सर्गः  
मुग्ध-मधुसूदनः  
  
कंसारिर् अपि संसार-वासनाबद्ध-शृङ्खलाम् ।  
नोते: {वासनाबद्ध- इति चैतन्य-चरितामृतस्य पाठः।}  
राधाम् आधाय हृदये तत्याज व्रज-सुन्दरीः ॥ ग्ग्_३।१ ॥  
  
इतस् ततस् ताम् अनुसृत्य राधिकाम् अनङ्ग-बाण-व्रण-खिन्न-मानसः ।  
कृतानुतापः स कलिन्द-नन्दिनी-तटान्त-कुञ्जे विषसाद माधवः ॥ ग्ग्_३।२ ॥  
  
॥ प्रबन्धः ७ ॥  
  
गुर्जरी-राग-यति-तालाभ्यां गीयते ।  
  
माम् इयं चलिता विलोक्य वृतं वधू-निचयेन ।  
सापराधतया मयापि न वारिताऽतिभयेन ॥ ग्ग्_३।३ ॥  
हरि हरि हतादरतया गता सा कुपितेव ॥ध्रुव-पदम् ॥  
  
किं करिष्यति किं वदिष्यति सा चिरं विरहेण ।  
किं धनेन जनेन किं मम जीवितेन गृहेण ॥ ग्ग्_३।४ ॥  
  
चिन्तयामि तद्-आननं कुटिल-भ्रु कोप-भरेण ।  
शोन-पद्मम् इवोपरि-भ्रमताकुलं भ्रमरेण ॥ ग्ग्_३।५ ॥  
  
ताम् अहं हृदि सङ्गताम् अनिशं भृशं रमयामि ।  
किं वनेऽनुसरामि ताम् इह किं वृथा विलपामि ॥ ग्ग्_३।६ ॥  
  
तन्वि खिन्नम् असूयया हृदयं तवाकलयामि ।  
तन् न वेद्मि कुतो गतासि न तेन तेऽनुनयामि ॥ ग्ग्_३।७ ॥  
  
दृश्यसे पुरतो गतागतम् एव मे विदधासि ।  
किं पुरेव ससम्भ्रमं परिरम्भणं न ददासि ॥ ग्ग्_३।८ ॥  
  
क्षम्यताम् अपरं कदापि तवेदृशं न करोमि ।  
देहि सुन्दरि दर्शनं मम मन्मथेन दुनोमि ॥ ग्ग्_३।९ ॥  
  
वर्णितं जयदेवकेन हरेर् इदं प्रणतेन ।  
नोते: {प्रवणेन}  
किन्दुबिल्व-समुद्र-सम्भव-रोहिणी-रमणेन ॥ ग्ग्_३।१० ॥  
  
* * * * *  
  
हृदि बिस-लता-हारो नायं भुजङ्गम-नायकः कुवलय-दल-श्रेणी कण्ठे न सा गरल-द्युतिः ।  
मलयज-रजो नेदं भस्म प्रिया-रहिते मयि प्रहर न हर-भ्रान्त्याऽनङ्ग क्रुधा किम् उ धावसि ॥ ग्ग्_३।११ ॥  
  
पाणौ मा कुरु चूत-सायकम् अमुं मा चापम् आरोपय कृईडा-निर्जित-विश्व मूर्च्छित-जनाघातेन किं पौरुषम् ।  
तस्या एव मृगी-दृशो मनसिज प्रेण्खत्-कताक्षाशुग-श्रेणी-जर्जरितं मनाग् अपि मनो नाद्यापि सन्धुक्षते ॥ ग्ग्_३।१२ ॥  
  
भ्रू-पल्लवं धनुर् अपाङ्ग-तरण्गितानि बाणा गुणः श्रवण-पालिर् इति स्मरेण ।  
तस्याम् अनङ्ग-जय-जङ्गम-देवतायाम् अस्त्राणि निर्जित-जगन्ति किम् अर्पितानि ॥ ग्ग्_३।१३ ॥  
  
भ्रू-चापे निहितः कटाक्ष-विशिखो निर्मातु मर्म-व्यथां श्यामात्मा कुटिलः करोतु कबरी-भारोऽपि मारोद्यमम् ।  
मोहं तावद् अयं च तन्वि तनुतां बिम्ब-धरो रागवान् सद्-वृत्तः स्तन-मण्डलस् तव कथं प्राणैर् मम क्रीडति ॥ ग्ग्_३।१४ ॥  
  
तानि स्पर्श-सुखानि ते च तरलाः स्निग्धा दृशोर् विभ्रमास् तद्-वक्त्राम्बुज-सौरभं स च सुधा-स्यन्दि गिरां वक्रिमा ।  
स बिम्बाधर-माधुरीति विषयासङ्गेऽपि चेन् मानसं तस्यां लग्न-समाधि हन्त विरह-व्याधिः कथं वर्धते ॥ ग्ग्_३।१५ ॥  
  
तिर्यक्-कण्ठ-विलोल-मौलि-तरलोत्तंसस्य वम्शोच्चरद्-गीति-स्थान-कृतावधान-ललना-लक्षैर् न संलक्षिताः ।  
नोते: {दीप्ति इति नि-पाठान्तरः।}  
संमुग्धे मधुसूदनस्य मधुरे राधा-मुखेन्दौ सुधा-सारे कन्दलिताश् चिरं ददतु वः क्षेमं कटाक्षोर्मयः ॥ ग्ग्_३।१६ ॥  
  
इति श्री-गीत-गोविन्द-महा-काव्ये मुग्ध-मधुसूदनो नाम  
तृतीयः सर्गः  
॥३॥  
  
  
  
(४)  
  
चतुर्थः सर्गः  
स्निग्ध-मधुसूदनः  
  
यमुना-तीर-वानीर-निकुञ्जे मन्दं आस्थितं ।  
प्राह प्रेम-भरोद्भ्रान्तं माधवं राधिका-सखी ॥ ग्ग्_४।१ ॥  
  
॥ प्रबन्धः ८ ॥  
  
कर्णाट-रागैक-ताली-तालाभ्यां गीयते ।  
  
निन्दति चन्दनम् इन्दु-किरणम् अनु विन्दति खेदम् अधीरम् ।  
व्याल-निलय-मिलनेन गरलम् इव कलयति मलय-समीरम् ॥ ग्ग्_४।२ ॥  
माधव मनसिज-विशिख-भयाद् इव भावनया त्वयि लीना ।  
सा विरहे तव दीना ॥ ध्रुव-पदम् ॥  
  
अविरल-निपतित-मदन-शराद् इव भवद्-अवनाय वीशालम् ।  
स्व-हृदय-मर्मणि वर्म करोति सजल-नलिनी-दल-जालम् ॥ ग्ग्_४।३ ॥  
  
कुसुम-विशिख-शर-तल्पम् अनल्प-विलास-कला-कमणीयम् ।  
व्रतम् इव तव परिरम्भ-सुखाय करोति कुसुम-शयनीयम् ॥ ग्ग्_४।४ ॥  
  
वहति च चलित-विलोचन-जलधारम् आनन-कमलम् उदारम् ।  
विधुम् इव विकट-विधुन्तुद-दन्त-दलन-गलितामृत-धारम् ॥ ग्ग्_४।५ ॥  
  
विलिखति रहसि कुरङ्ग-मदेन भवन्तम् असम-शर-भूतम् ।  
प्रणमति मकरम् अधो विनिधाय करे च शरं नव-चूतम् ॥ ग्ग्_४।६ ॥  
  
ध्यान-लयेन पुरः परिकल्प्य भवन्तम् अतीव दुरापम् ।  
विलपति हसति विषीदति रोदिति चञ्चति मुञ्चति तापम् ॥ ग्ग्_४।७ ॥  
  
प्रति-पदम् इदम् अपि निगदति माधव तव चरणे पतिताहम् ।  
त्वयि विमुखे मयि सपदि सुधा-निधिर् अपि तनुते तनु-दाहम् ॥ ग्ग्_४।८ ॥  
  
श्री-जयदेव-भणितम् इदम् अधिकं यदि मनसा नटणीयम् ।  
हरि-विरहाकुल-बल्लव-युवति-सखी-वचनं पठनीयम् ॥ ग्ग्_४।९ ॥  
  
* * * * *  
  
आवासो विपिनायते प्रिय-सखी-मालापि जालायते तापोऽपि श्वसितेन दाव-दहन-ज्वाल-कलापायते ।  
सापि त्वद्-विरहेण हन्त हरिणी-रूपायते हा कथं कन्दर्पोऽपि यमायते विरचयन् शार्दूल-विक्रीडितम् ॥ ग्ग्_४।१० ॥  
  
॥ प्रबन्धः ९ ॥  
  
देशाख्य-रागैक-ताली-तालाभ्यां गीयते ।  
  
स्तन-विनिहितम् अपि हारम् उदारम् ।  
स मनुते कृशा-तनुर् इव भारम् ॥ ग्ग्_४।११ ॥  
राधिका तव विरहे केशव ॥ ध्रुवम् ॥  
  
स-रस-मसृणम् अपि मलयज-पङ्कम् ।  
पश्यति विषम् इव वपुषि स-शङ्कम् ॥ ग्ग्_४।१२ ॥  
  
श्वसित-पवनम् अनुपम-परिणाहम् ।  
मदन-दहनम् इव वहति स-दाहम् ॥ ग्ग्_४।१३ ॥  
  
दिशि दिशि किरति सजल-कण-जालम् ।  
नयन-नलिनम् इव विगलित-नालम् ॥ ग्ग्_४।१४ ॥  
  
त्यजति न पाणि-तलेन कपोलम् ।  
बाल-शशिनम् इव सायम् अलोलम् ॥ ग्ग्_४।१५ ॥  
  
नयन-विषयम् अपि किशलय-तल्पं ।  
कलयति विहित-हुताश-विकल्पम् ॥ ग्ग्_४।१६ ॥  
  
हरिर् इति हरिर् इति जपति स-कामम् ।  
विरह-विहित-मरणेव निकामं ॥ ग्ग्_४।१७ ॥  
  
श्री-जयदेव-भणितम् इति गीतम् ।  
सुखयतु केशव-पदम् उपनीतम् ॥ ग्ग्_४।१८ ॥  
  
* * * * *  
  
सा रोमाञ्चति शीत्करोति विलपत्य् उत्कम्पते ताम्यति ध्यायत्य् उद्भ्रमति प्रमीलति पतत्य् उद्याति मूर्च्छत्य् अपि ।  
एतावत्य् अतनु-ज्वरे वर-तनुर् जीवेन् न किं ते रसात् स्वर्-वैद्य-प्रतिम प्रसीदसि यदि त्यक्तोऽन्यथा हस्तकः ॥ ग्ग्_४।१९ ॥  
  
स्मरातुरं दैवत-वैद्य-हृद्य त्वद्-अङ्ग-सङ्गामृत-मात्र-साध्यम् ।  
निवृत्त-बाधां कुरुषे न राधाम् उपेन्द्र-वज्राद् अपि दारुणोऽसि ॥ ग्ग्_४।२० ॥  
  
कन्दर्प-ज्वर-संज्वरातुर-तनोर् अश्चर्यम् अस्याश् चिरं चेतश् चन्दन-चन्द्रमः-कमलिनी-चिन्तासु सन्ताम्यति ।  
किन्तु क्लान्ति-वशेन शीतल-तनुं त्वाम् एकम् एव प्रियं ध्यायन्ती रहसि स्थिता कथम् अपि क्षीणा क्षणं प्राणिति ॥ ग्ग्_४।२१ ॥  
  
क्षणम् अपि विरहः पुरा न सेहे नयन-निमीलन-खिन्नया यया ते ।  
श्वसिति कथम् असौ रसाल-शाखां चिर-विरहेण विलोक्य पुष्पिताग्रम् ॥ ग्ग्_४।२२ ॥  
  
वृष्टि-व्याकुल-गोकुल-वन-रसाद् उद्धृत्य गोवर्धनं बिभ्रद् बल्लव-वल्लभाभिर् अधिकानन्दाच् चिरं चुम्बितः ।  
दर्पेणेव तद्-अर्पिताधर-तटी-सिन्दूर-मुद्राङ्कितो बाहुर् गोप-तनोस् तनोतु भवतां श्रेयांसि कंस-द्विषः ॥ ग्ग्_४।२३ ॥  
  
इति श्री-गीत-गोविन्दे स्निग्ध-मधुसूदनो नाम  
चतुर्थः सर्गः  
॥४॥  
  
  
  
(५)  
पञ्चमः सर्गः  
साकाङ्क्ष-पुण्डरीकाक्षः  
  
अहम् इह निवसामि याहि राधाम् अनुनय मद्-वचनेन चानयेथाः ।  
इति मधु-रीपुणा सखी नियुक्ता स्वयम् इदम् एत्य पुनर् जगाद राधाम् ॥ ग्ग्_५।१ ॥  
  
॥ प्रबन्धः १० ॥  
  
देशीवराडि-रागेण रूपक-तालेन गीयते ।  
  
वहति मलय-समीरे मदनम् उपनिधाय ।  
स्फुटति कुसुम-निकरे विरहि-हृदय-दलनाय ॥ ग्ग्_५।२ ॥  
तव विरहे वन-माली सखि सीदति । ध्रुव-पदम् ॥  
  
दहति शिशिर-मयूखे मरणम् अनुकरोति ।  
पतति मदन-विशिखे विलपति विकलतरोऽति ॥ ग्ग्_५।३ ॥  
  
ध्वनति मधुप-समूहे श्रवणम् अपिदधाति ।  
मनसि कलित-विरहे निशि निसि रुजम् उपयाति ॥ ग्ग्_५।४ ॥  
  
वसति विपिन-विताने त्यजति ललित-धाम ।  
लुठति धरणि-शयने बहु विलपति तव नाम ॥ ग्ग्_५।५ ॥  
  
भणति कवि-जयदेवे विरह-विलसितेन ।  
मनसि रभस-विभवे हरिर् उदयतु सुकृतेन ॥ ग्ग्_५।६ ॥  
  
* * * * *  
  
पूर्वं यत्र समं त्वया रति-पतेर् आसादिताः सिद्धयस् तस्मिन्न् एव निकुञ्ज-मन्मथ-महा-तीर्थे पुनर् माधवः ।  
ध्यायंस् त्वाम् अनिशं जपन्न् अपि तवैवालाप-मन्त्रावलिं भूयस् त्वत्-कुच-कुम्भ-निर्भर-परीरम्भामृतं वाञ्छति ॥ ग्ग्_५।७ ॥  
  
॥ प्रबन्धः ११ ॥  
  
गुर्जरी-रागेण एकतालि-तालेन गीयते ।  
  
रति-सुख-सारे गतम् अभिसारे मदन-मनोहर-वेशम् ।  
न कुरु नितम्बिनि गमन-विलम्बनम् अनुसर तं हृदयेशम् ॥ ग्ग्_५।८ ॥  
धीर-समीरे यमुना-तीरे वसति वने वन-माली ।  
पीन-पयोधर-परिसर-मर्दन-चञ्चल-कर-युग-शाली ॥ ध्रुव॥   
नोते: {थिस् लिने दोएस् नोत् सेएम् तो बे इन् अल्ल् वेर्सिओन्स्। प्रबोधनन्द दोएस् नोत् चोम्मेन्त् ओन् इत्।}  
  
नाम-समेतं कृत-सङ्केतं वादयते मृदु-वेणुम् ।  
बहु मनुतेऽतनु ते तनु-सङ्गत-पवन-चलितम् अपि रेणुम् ॥ ग्ग्_५।९ ॥  
  
पतति पतत्रे विचलति पत्रे शङ्कित-भवद्-उपयानम् ।  
रचयति शयनं सचकित-नयनं पश्यति तव पन्थानम् ॥ ग्ग्_५।१० ॥  
  
मुखरम् अधीरं त्यज मञ्जीरं रिपुम् इव केलि-सुलोलम् ।  
चल सखि कुञ्जं सतिमिर-पुञ्जं शीलय नील-निचोलम् ॥ ग्ग्_५।११ ॥  
  
उरसि मुरारेर् उपहित-हारे घन इव तरल-बलाके ।  
तडिद् इव पीते रति-विपरीते राजसि सुकृत-विपाके ॥ ग्ग्_५।१२ ॥  
  
विगलित-वसनं परिहृत-रशनं घटय जघनम् अपिधानम् ।  
किशलय-शयने पङ्कज-नयने निधिम् इव हर्ष-निधानम् ॥ ग्ग्_५।१३ ॥  
  
हरिर् अभिमाणी रजनिर् इदानीम् इयम् अपि याति विरामम् ।  
कुरु मम वचनं सत्वर-रचनं पूरय मधु-रिपु-कामम् ॥ ग्ग्_५।१४ ॥  
  
श्री-जयदेवे कृत-हरि-सेवे भणति परम-रमणीयम् ।  
प्रमुदित-हृदयं हरिम् अतिसदयं नमत सुकृत-कमनीयं ॥ ग्ग्_५।१५ ॥  
  
* * * * *  
  
विकिरति मुहुः श्वासान् आशाः पुरो मुहुर् ईक्षते प्रविशति मुहुः कुञ्जं गूञ्जन् मुहुर् बहु ताम्यति ।  
रचयति मुहुः शय्यां पर्याकुलं मुहुर् ईक्षते मदन-कदन-क्लान्तः कान्ते प्रियस् तव वर्तते ॥ ग्ग्_५।१६ ॥  
  
त्वद्-वाम्येन समं समग्रम् अधुना तिग्मांशुर् अस्तं गतो गोविन्दस्य मनोरथेन च समं प्राप्तं तमः सान्द्रताम् ।  
कोकानां करुण-स्वनेन सदृशी दीर्घ-मद्-अभ्यर्थना तन् मुग्धे विफलं विलम्बनम् असौ रम्योऽभिसार-क्षणः ॥ ग्ग्_५।१७ ॥  
  
आश्लेषाद् अनु चुम्बनाद् अनु नखो-लेखाद् अनु स्वान्तज-प्रोद्बोधाद् अनु सम्भ्रमाद् अनु रतारम्भाद् अनु प्रीतयोः ।  
अन्यार्थं गतयोर् भ्रमान् मिलितयोः सम्भाषणैर् जानतोर् दम्पत्योर् इह को न को न तमसि व्रीडा-विमिश्रो रसः ॥ ग्ग्_५।१८ ॥  
  
स-भय-चकितं विन्यस्यन्तीं दृशं तिमिरे पथि प्रतितरु मुहुः स्थित्वा मन्दं पदानि वितन्वतीम् ।  
कथम् अपि रहः प्राप्ताम् अङ्गैर् अनङ्ग-तरण्गिभिः सुमुखि सुभगः पश्यन् स त्वाम् उपैतु कृतार्थताम् ॥ ग्ग्_५।१९ ॥  
  
राधा-मुग्ध-मुखारविन्द-मधुपस् त्रैलोक्य-मौलि-स्थली नेपथ्योचित-नील-रत्नम् अवनी-भारावतारान्तकः ।  
स्वच्छन्दं व्रज-सुन्दरी-जन-मनस्-तोष-प्रदोषोदयः कंस-ध्वंसन-धूम-केतुर् अवतु त्वां देवकी-नन्दनः ॥ ग्ग्_५।२० ॥  
  
इति श्री-गीत-गोविन्देऽभिसारिका-वर्णने साकाङ्क्ष-पुण्डरीकाक्सो नाम  
पञ्चमः सर्गः   
॥५॥  
  
  
  
(६)  
  
षष्ठः सर्गः  
सोत्कण्ठ-वैकुण्ठः  
नोते: {धन्य-वैकुण्ठ-कुङ्कुमः इति क्वचित् दृश्यते }  
  
अथ तां गन्तुम् अशक्तां चिरम् अनुरक्तां लता-गृहे दृष्ट्वा ।  
तच्-चरितं गोविन्दे मनसिज-मन्दे सखी प्राह ॥ ग्ग्_६।१ ॥  
  
॥ प्रबन्धः १२ ॥  
  
गुणकरी-रागेन रूपक-तालेन गीयते ।  
  
पश्यति दिशि दिशि रहसि भवन्तम् ।  
तद्-अधर-मधुर-मधूनि पिबन्तम् ॥ ग्ग्_६।२ ॥  
नाथ हरे सीदति राधा वास-गृहे ॥ ध्रु। ॥  
  
त्वद्-अभिसरण-रभसेन वलन्ती ।  
पतति पदानि कियन्ती चलन्ती ॥ ग्ग्_६।३ ॥  
  
विहित-विशद-बिस-किशलय-वलया ।  
जीवति परम् इह तव रति-कलया ॥ ग्ग्_६।४ ॥  
  
मुहुर् अवलोकित-मण्डन-लीला ।  
मधु-रिपुर् अहम् इति भावन-शीला ॥ ग्ग्_६।५ ॥  
  
त्वरितम् उपैति न कथम् अभिसारम् ।  
हरिर् इति वदति सखीम् अनुवारम् ॥ ग्ग्_६।६ ॥  
  
श्लिष्यति चुम्बति जल-धर-कल्पम् ।  
हरिर् उपगत इति तिमिरम् अनल्पम् ॥ ग्ग्_६।७ ॥  
  
भवति विलम्बिनि विगलित-लज्जा ।  
विलपति रोदिति वासक-सज्जा ॥ ग्ग्_६।८ ॥  
  
श्री-जयदेव-कवेर् इदम् उदितम् ।  
रसिक-जनं तनुताम् अतिमुदितम् ॥ ग्ग्_६।९ ॥  
  
* * * * *  
  
विपुल-पुलक-पालिः स्फीत-सीत्-कारम् अन्तर्-जनित-जडिमम्-काकु-व्याकुलं व्याहरन्ती ।  
तव कितव विधायामन्द-कन्दर्प-चिन्तां रस-जल-निधि-मग्ना ध्यान-लग्ना मृगक्षी ॥ ग्ग्_६।१० ॥  
  
अङ्गेष्व् आभरणं करोति बहुशः पत्रेऽपि सञ्चारिणी प्राप्तं त्वां परिशङ्कते वितनुते शय्यां चिरं ध्यायति ।  
इत्य् आकल्प-विकल्प-तल्प-रचना-सङ्कल्प-लीला-शत-व्यासक्तापि विना त्वया वर-तनुर् नैषा निशां नेष्यति ॥ ग्ग्_६।११ ॥  
  
किं विश्राम्यसि कृष्ण-भोगि-भवने भाण्डीर-भूमी-रुहि भ्रातर् यासि न दृष्टि-गोचरम् इतः सानन्द-नन्दास्पदम् ।  
राधाया वचनं तद् अध्वग-मुखान् नन्दान्तिके गोपतो गोविन्दस्य जयन्ति सायम् अतिथि-प्राशस्त्य-गर्भा गिरः ॥ ग्ग्_६।१२ ॥  
  
इति श्री-गीत-गोविन्देऽभिसारिका-वर्णने धन्य-वैकुण्ठो नाम   
षष्ठः सर्गः  
॥६॥  
  
  
  
(७)  
  
सप्तमः सर्गः  
नागर-नारायणः  
  
अत्रान्तरे च कुलटा-कुल-वर्त्म-घाट-सञ्जात-पातक इव स्फुट-लाञ्छन-श्रीः ।  
नोते: {पात- इति पाठान्तरः।}  
वृन्दावनान्तरम् अदीपयद् अंशु-जालैर् दिक्-सुन्दरी-वदन-चन्दन-बिन्दुर् इन्दुः ॥ ग्ग्_७।१ ॥  
  
प्रसरति शश-धर-बिम्बे विहित-विलम्बे च माधवे विधुरा ।  
विरचित-विविध-विलापं सपरितापं चकारोच्चैः ॥ ग्ग्_७।२ ॥  
  
॥ प्रबन्धः १३ ॥  
  
मालव-राग-यति-तालाभ्यां गीयते ।  
नोते: {प्रतिमण्ठ-}  
  
कथित-समयेऽपि हरिर् अहह न ययौ वनम् ।  
मम विफलम् इदम् अमल-रूपम् अपि यौवनम् ॥ ग्ग्_७।३ ॥  
यामि हे कम् इह शरणं सखी-जन-वचन-वञ्चिता ॥ध्रुव॥॥  
  
यद्-अनुगमनाय निशि गहनम् अपि शीलितम् ।  
तेन मम हृदयम् इदम् असम-शर-कीलितम् ॥ ग्ग्_७।४ ॥  
  
मम मरणम् एव वरम् इति वितथ-केतना ।  
नोते: {इह इति नि-पाठान्तरः।}  
नोते: {अतिवितथ-चेतनेति टीका-धृत-पाठान्तरः।}  
किम् इह विषहामि विरहानलम् अचेतना ॥ ग्ग्_७।५ ॥  
  
माम् अहह विधुरयति मधुर-मधु-यामिनी ।  
कापि हरिम् अनुभवति कृत-सुकृत-कामिनी ॥ ग्ग्_७।६ ॥  
  
अहह कलयामि वलयादि-मणि-भूषणम् ।  
हरि-विरह-दहन-वहनेन बहु-दूषणम् ॥ ग्ग्_७।७ ॥  
  
कुसुम-सुकुमार-तनुम् अतनु-शर-लीलया ।  
स्रग् अपि हृदि हन्ति माम् अतिविषम-शिलया ॥ ग्ग्_७।८ ॥  
  
अहम् इह निवसामि न-गणित-वन-वेतसा ।  
स्मरति मधुसूदनो माम् अपि न चेतसा ॥ ग्ग्_७।९ ॥  
  
हरि-चरण-शरण-जयदेव-कवि-भारती ।  
वसतु हृदि युवतिर् इव कोमल-कलावती ॥ ग्ग्_७।१० ॥  
  
* * * * *  
  
तत् किं काम् अपि कामिनीम् अभिसृतः किं वा कला-केलिभिर् बद्धो बन्धुभिर् अन्धकारिणि वनाभ्यर्णे किम् उद्भ्राम्यति ।  
कान्तः क्लान्त-मना मनाग् अपि पथि प्रस्थातुम् एवाक्षमः सङ्केती-कृत-मञ्जु-वाञ्जुल-लता-कुञ्जेऽपि यन् नागतः  ॥ ग्ग्_७।११ ॥  
  
अथागतां माधवम् अन्तरेण सखीम् इयं वीक्ष्य विषाद-मूकाम् ।  
विशङ्कमाना रमितं कयापि जनार्दनं दृष्टवद् एतद् आह ॥ ग्ग्_७।१२ ॥  
  
॥ प्रबन्धः १४ ॥  
  
वसन्त-राग-यति-तालाभ्यां गीयते ।  
  
स्मर-समरोचित-विरचित-वेशा ।  
गलित-कुसुम-दर-विलुलित-केशा ॥ ग्ग्_७।१३ ॥  
  
कापि मधुरिपुणा विलसति युवतिर् अधिक-गुणा ॥ध्रुव॥॥  
  
हरि-परिरम्भन-चलित-विकारा ।  
नोते: {वलित इति नि-पाठान्तरः।}  
कुच-कलशोपरि तरलित-हारा ॥ ग्ग्_७।१४ ॥  
  
विचलद्-अलक-ललितानन-चन्द्रा ।  
तद्-अधर-पान-रभस-कृत-तन्द्रा ॥ ग्ग्_७।१५ ॥  
  
चञ्चल-कुण्डल-दलित-कपोला ।  
मुखरित-रशन-जघन-गति-लोला ॥ ग्ग्_७।१६ ॥  
  
दयित-विलोकित-लज्जित-हसिता ।  
बहु-विध-कूजित-रति-रस-रसिता ॥ ग्ग्_७।१७ ॥  
  
विपुल-पुलक-पृथु-वेपथु-भङ्गा ।  
श्वसित-निमीलित-विकसद्-अनङ्गा ॥ ग्ग्_७।१८ ॥  
  
श्रम-जल-कण-भर-सुभग-शरीरा ।  
परिपतितोरसि रति-रण-धीरा ॥ ग्ग्_७।१९ ॥  
  
श्री-जयदेव-भणित-हरि-रमितम् ।  
कलि-कलुषं जनयतु परिशमितम् ॥ ग्ग्_७।२० ॥  
  
* * * * *  
  
विरह-पाण्डु-मुरारि-मुखाम्बुज-द्युतिर् अयं तिरयन्न् अपि वेदनाम् ।  
विधुर् अतीव तनोति मनो-भुवः सुहृद् अये हृदये मदन-व्यथाम् ॥ ग्ग्_७।२१ ॥  
  
॥ प्रबन्धः १५ ॥  
  
गुर्जरी-रागैक-तालि-तालेन गीयते ।  
  
समुदित-मदने रमणी-वदने चुम्बन-वलिताधरे ।  
मृग-मद-तिलकं लिखति सपुलकं मृगम् इव रजनी-करे ॥ ग्ग्_७।२२ ॥  
  
रमते यमुना-पुलिन-वने विजयी मुरारिर् अधुना ॥ध्रुव॥॥  
  
घन-चय-रुचिरे रचयति चिकुरे तरलित-तरुणानने ।  
कुरुबक-कुसुमं चपला सुषमं रति-पति-मृग-कानने ॥ ग्ग्_७।२३ ॥  
  
घटयति सुघने कुच-युग-गगणे मृग-मद-रुचि-रूषिते ।  
मणि-सरम् अमलं तारक-पटलं नख-पद-शशि-भूषिते ॥ ग्ग्_७।२४ ॥  
  
जित-बिस-शकले मृदु-भुज-युगले कर-तल-नलिनी-दले ।  
मरकत-वलयं मधुकर-निचयं वितरति हिम-शीतले ॥ ग्ग्_७।२५ ॥  
  
रति-गृह-जघने विपुलापघने मनसिज-कनकासने ।  
मणि-मय-रशनं तोरण-हसनं विकिरति कृत-वासने ॥ ग्ग्_७।२६ ॥  
  
चरण-किशलये कमला-निलये नख-मणि-गण-पूजिते ।  
बहिर्-अपवरणं यावक-भरणं जनयति हृदि योजिते ॥ ग्ग्_७।२७ ॥  
  
रमयति सुभृशं कम् अपि सुदृशं खल-हलधर-सोदरे ।  
किम् अफलम् अवसं चिरम् इह विरसं वद सखि विटपोदरे ॥ ग्ग्_७।२८ ॥  
  
इह रस-भणने कृत-हरि-गुणने मधुरिपु-पद-सेवके ।  
कलि-युग-चरितं न वसतु दुरितं कवि-नृप-जयदेवके ॥ ग्ग्_७।२९ ॥  
नोते: {रचितम् इति क्वचित् दृश्यते।}  
  
* * * * *  
  
नायातः सखि निर्दयो यदि शठस् त्वं दूति किं दूयसे स्वच्छन्दं बहु-वल्लभः स रमते किं तत्र ते दूषणम् ।  
पश्याद्य प्रिय-सङ्गमाय दयितस्याकृष्यमाणं गुणैर् उत्कण्ठार्ति-भराद् इव स्फुटद् इदं चेतः स्वयम् यास्यति ॥ ग्ग्_७।३० ॥  
  
॥ प्रबन्धः १६ ॥  
  
देशवराडि-रागेण रूपक-तालेन गीयते ।  
  
अनिल-तरल-कुवलय-नयनेन ।  
तपति न सा किशलय-शयनेन ॥ ग्ग्_७।३१ ॥  
सखि या रमिता वन-मालिना ॥ध्रुव-पदम् ॥  
  
विकसित-सरसिज-ललित-मुखेन ।  
स्फुटति न सा मनसिज-विशिखेन ॥ ग्ग्_७।३२ ॥  
  
अमृत-मधुर-मृदु-तर-वचनेन ।  
ज्वलति न सा मलयज-पवनेन ॥ ग्ग्_७।३३ ॥  
  
स्थल-जल-रुह-रुचि-कर-चरणेन ।  
लुठति न सा हिम-कर-किरणेन ॥ ग्ग्_७।३४ ॥  
  
सजल-जलद-समुदय-रुचिरेण ।  
दलति न सा हृदि चिर-विरहेण ॥ ग्ग्_७।३५ ॥  
नोते: {विरह-भरेण इति हरिदास-संस्करणे }  
  
कनक-निकष-रुचि-शुचि-वसनेन ।  
श्वसिति न सा परिजन-हसनेन ॥ ग्ग्_७।३६ ॥  
  
सकल-भुवन-जन-वर-तरुणेन ।  
वहति न सा रुजम् अतिकरुणेन ॥ ग्ग्_७।३७ ॥  
  
श्री-जयदेव-भणित-वचनेन ।  
प्रविशतु हरिर् अपि हृदयम् अनेन ॥ ग्ग्_७।३८ ॥  
  
* * * * *  
  
मनो-भवानन्दन चन्दनानिल प्रसीद रे दक्षिण मुञ्च वामताम् ।  
क्षणं जगत्-प्राण निदाय माधवं पुरो मम प्राण-हरो भविष्यसि ॥ ग्ग्_७।३९ ॥  
नोते: {निधाय इति नि-पाठान्तरः।}  
  
रिपुर् इव सखि-संवासोऽयं शिखीव हिमानिलो विषम् इव सुधा-रश्मिर् यस्मिन् दुनोति मनो-गते ।  
हृदयम् अदये तस्मिन् नैवं पुनर् वलते बलात् कुवलय-दृशां वामः कामो निकाम-निरण्कुशः ॥ ग्ग्_७।४० ॥  
  
बाधां विधेहि मलयानिल पञ्च-बाण प्राणान् गृहाण न गृहं पुनर् आश्रयिष्ये ।  
किं ते कृतान्त-भगिनि क्षमया तरङ्गैर् अङ्गानि सिञ्च मम शाम्यतु देह-दाहः ॥ ग्ग्_७।४१ ॥  
  
प्रातर् नील-निचोलम् अच्युतम् उरः संवीत-पीतांशुकं राधायाश् चकितं विलोक्य हसति स्वैरं सखि-मण्डले ।  
व्रीडा-चञ्चलम् अञ्चलं नयनयोर् आधाय राधानने स्वादु-स्मेर-मुखोऽयम् अस्तु जगद्-आनन्दाय नन्दात्मजः ॥ ग्ग्_७।४२ ॥  
  
इति श्री-गीत-गोविन्द-महाकाव्ये विप्रलब्धा-वर्णने  
नागर-नारायणो नाम  
सप्तमः सर्गः  
॥७॥  
  
  
  
  
(८)  
अष्टमः सर्गः  
विलक्ष-लक्ष्मीपतिः  
  
अथ कथम् अपि यामिनीं विनीय स्मर-शर-जर्जरितापि सा प्रभाते ।  
अनुनय-वचनं वदन्तम् अग्रे प्रणतम् अपि प्रियं आह साभ्यसूयम् ॥ ग्ग्_८।१ ॥  
  
॥ प्रबन्धः १७ ॥  
  
  
भैरवि-राग-यति-तालाभ्यां गीयते ।  
  
रजनि-जनित-गुरु-जागर-राग-कषायितम् अलस-निमेषम् ।  
वहति नयनम् अनुरागम् इव स्फुटम् उदित-रसाभिनिवेशम् ॥ ग्ग्_८।२ ॥  
  
हरि हरि याहि माधव याहि केशव मा वद कैतव-वादम् ।  
ताम् अनुसर सरसीरुह-लोचन या तव हरति विषादम् ॥ ध्रु। ॥  
  
कज्जल-मलिन-विलोचन-चुम्बन-विरचित-नीलिम-रूपम् ।  
दशन-वसनम् अरुण् अं तव क्र्स्ण तनोति तनोर् अनुरूपम् ॥ ग्ग्_८।३ ॥  
  
वपुर् अनुहरति तव स्मर-सङ्गर-खर-नखर-क्षत-रेखम् ।  
मरकत-शकल-कलित-कल-धौत-लिपेर् इव रति-जय-लेखम् ॥ ग्ग्_८।४ ॥  
  
चरण-कमल-गलद्-अलक्तक-सिक्तम् इदं तव हृदयम् उदारम् ।  
दर्सयतीव बहिर् मदन-द्रुम-नव-किशलय-परिवारम् ॥ ग्ग्_८।५ ॥  
  
दशन-पदं भवद्-अधर-गतं मम जनयति चेतसि खेदम् ।  
कथयति कथम् अधुनापि मया सह तव वपुर् एतद् अभेदम् ॥ ग्ग्_८।६ ॥  
  
बहिर् इव मलिनतरं तव कृष्ण मनोऽपि भविष्यति नूनम् ।  
कथम् अथ वञ्चयसे जनम् अनुगतम् असम-शर-ज्वर-दूनम् ॥ ग्ग्_८।७ ॥  
  
भ्रमति भवान् अबला-कवलाय वनेषु किम् अत्र विचित्रम् ।  
प्रथयति पूतनिकैव वधू-वध-निर्दय-बाल-चरित्रम् ॥ ग्ग्_८।८ ॥  
  
श्री-जयदेव-भणित-रति-वञ्चित-खण्डित-युवति-विलापम् ।  
शृणुत सुधा-मधुरं विबुधा विबुधालयतोऽपि दुरापम् ॥ ग्ग्_८।९ ॥  
  
* * * * *  
  
तवेदं पश्यन्त्याः प्रसरद्-अनुरागं बहिर् इव प्रिया-पादालक्त-च्छुरितम् अरुण-च्छाय-हृदयम् ।  
नोते: {द्योति-}  
ममाद्य प्रख्यात-प्रणय-भर-भङ्गेन कितव त्वद्-आलोकः शोकाद् अपि किम् अपि लज्जां जनयति ॥ ग्ग्_८।१० ॥  
  
अन्तर्-मोहन-मौलि-घूर्णन-चलन्-मन्दार-विस्रंशन-स्तम्भाकर्षण-दृष्टि-हर्षण-महा-मन्त्रः कुरङ्गी-दृशाम् ।  
नोते: {विभ्रंशन}  
नोते: {दृप्ति}  
दृप्यद्-दानव-दूयमान-दिविषद्-दुर्वार-दुःखापदां भ्रंशः कंस-रिपोर् व्यपोहयतु वः श्रेयांसि वंशी-रवः ॥ ग्ग्_८।११ ॥  
नोते: {व्यपोलयतु वः श्रेयांसि इति नि-पाठः।}  
  
इति श्री-श्री-गीत-गोविन्दे महा-काव्ये खण्डिता-वर्णने  
विलक्ष-लक्ष्मीपतिर् नाम  
अष्टमः सर्गः  
॥८॥  
  
  
  
  
(९)  
  
नवमः सर्गः  
मुग्ध-मुकुन्दः  
  
ताम् अथ मन्मथ-खिन्नां रति-रस-भिन्नां विषाद-सम्पन्नाम् ।  
अनुचिन्तित-हरि-चरितां कलहान्तरिताम् उवाच रहसि सखी ॥ ग्ग्_९।१ ॥  
  
॥ प्रबन्धः १८ ॥  
  
गुर्जरी-राग-यति-तालाभ्यां गीयते ।  
  
हरिर् अभिसरति वहति मधु-पवने ।  
किम् अपरम् अधिक-सुखं सखि भवने ॥ ग्ग्_९।२ ॥  
माधवे मा कुरु मानिनि मानम् अये ॥ ध्रुव-पदम् ॥  
  
ताल-फलाद् अपि गुरुम् अतिसरसम् ।  
किं विफली-कुरुषे कुच-कलशम् ॥ ग्ग्_९।३ ॥  
  
कति न कथितम् इदम् अनुपदम् अचिरम् ।  
मा परिहर हरिम् अतीशय-रुचिरम् ॥ ग्ग्_९।४ ॥  
  
किम् इति विषीदसि रोदिषि विकला ।  
विहसति युवती-सभा तव सकला ॥ ग्ग्_९।५ ॥  
  
सजल-नलिनी-दल-शीलित-शयने ।  
नोते: {शीतल-}  
हरिम् अवलोकय सफलय नयने ॥ ग्ग्_९।६ ॥  
  
जनयसि मनसि किम् इति गुरु-खेदम् ।  
शृणु मम वचनम् अनीहित-भेदम् ॥ ग्ग्_९।७ ॥  
  
हरिर् उपयातु वदतु बहु-मधुरम् ।  
किम् इति करोषि हृदयम् अतिविधुरम् ॥ ग्ग्_९।८ ॥  
  
श्री-जयदेव-भणितम् अतिललितं ।  
सुखयतु रसिक-जनं हरि-चरितं ॥ ग्ग्_९।९ ॥  
  
* * * * *  
  
स्निग्धे यत् परुषासि प्रणमति स्तब्धासि यद् रागिणि द्वेष-स्थासि यद् उन्मुखे विमुखतां यातासि तस्मिन् प्रिये ।  
तद् युक्तं विपरीत-कारिणि तव श्रीखण्ड-चर्चा विषं शीतांशुस् तपनो हिमं हुतवहः क्रीडा-मुदो यातनाः ॥ ग्ग्_९।१० ॥  
  
सान्द्रानन्द-पुरन्दरादि-दिविषद्-वृन्दैर् अमन्दादराद् आनम्रैर् मुकुटेन्द्र-नील-मणिभिः सन्दर्शितेन्दिन्दिरम् ।  
स्वच्छन्दं मकरन्द-सुन्दर-गलन्-मन्दाकिनी-मेदुरं श्री-गोविन्द-पदारविन्दम् अशुभ-स्कन्दाय वन्दामहे ॥ ग्ग्_९।११ ॥  
  
  
  
  
(१०)  
  
दशमः सर्गः  
चतुर-चतुर्-भुजः  
  
अत्रान्तरेऽमसृण-रोष-वशाम् अपार-निःश्वास-निःसह-मुखीं सुमुखीम् उपेत्य ।  
सव्रीडम् ईक्षित-सखी-वदनां दिनान्ते सानन्द-गद्गद-पदं हरिर् इत्य् उवच ॥ ग्ग्_१०।१ ॥  
  
॥ प्रबन्धः १९ ॥  
  
देशवराडि-रागाष्टाताली-तालाभ्यां गीयते ।  
  
वदसि यदि किञ्चिद् अपि दन्त-रुचि-कौमुदी हरति दर-तिमिरम् अतिघोरम् ।  
स्फुरद्-अधर-सीधवे तव वदन-चन्द्रमा रोचयतु लोचन-चकोरं ॥ ग्ग्_१०।२ ॥  
  
प्रिये चारु-शीले मुञ्च मयि मानम् अनिदानं ।  
सपदि मदनानलो दहति मम मानसम्  
देहि मुख-कमल-मधु-पानं ॥ध्रुव-पदं ॥  
  
सत्यम् एवासि यदि सुदति मयि कोपिनी देहि खर-नखर-शर-घातम् ।  
घटय भुज-बन्धनं जनय रद-खण्डनं येन वा भवति सुख-जातं ॥ ग्ग्_१०।३ ॥  
  
त्वम् असि मम भूषणं त्वम् असि मम जीवनं त्वम् असि मम भव-जलधि-रत्नम् ।  
भवतु भवतीह मयि सततम् अनुरोधिनी तत्र मम हृदयम् अतियत्नं ॥ ग्ग्_१०।४ ॥  
  
नील-नलिनाभम् अपि तन्वि तव लोचनं धारयति कोकनद-रूपं ।  
कुसुम-शर-बाण-भावेन यदि रञ्जयसि कृष्णम् इदम् एतद्-अनुरूपम् ॥ ग्ग्_१०।५ ॥  
  
स्फुरतु कुच-कुम्भयोर् उपरि मणि-मञ्जरी रञ्जयतु तव हृदय-देशम् ।  
रसतु रशनापि तव घन-जघन-मण्डले घोषयतु मन्मथ-निदेशम् ॥ ग्ग्_१०।६ ॥  
  
स्थल-कमल-गञ्जनं मम हृदय-रञ्जनं जनित-रति-रङ्ग-परभागम् ।  
भण मसृण-वाणि करवाणि चरण-द्वयं सरस-लसद्-अलक्तक-रागम् ॥ ग्ग्_१०।७ ॥  
  
स्मर-गरल-खण्डनं मम शिरसि मण्डनं देहि पद-पल्लवम् उदारम् ।  
नोते: {धेहि इति नि-पाठः।}  
ज्वलति मयि दारुणो मदन-कदनारुणो हरतु तद्-उपाहित-विकारम् ॥ ग्ग्_१०।८ ॥  
  
इति चटुल-चाटु-पटु-चारु मुर-वैरिणो राधिकाम् अधि वचन-जातम् ।  
जयतु जयदेव-कवि-भारती-भूषितं मानिनी-जन-जनित-शातम् ॥ ग्ग्_१०।९ ॥  
नोते: {जयति इति पात्ःअः।}  
नोते: {जयति पद्मावती-रमण-जयदेव-कवि-भारती-भणितम् अतिशातम् इति टीका-धृत-पाठान्तरः।}  
  
* * * * *  
  
परिहर कृतातङ्के शङ्कां त्वया सततं घन-स्तन-जघनयाक्रान्ते स्वान्ते परानवकाशिनी ।  
विशति वितनोर् अन्यो धन्यो न कोऽपि ममान्तरं प्रणयिनि परीरम्भारम्भे विधेहि विधेयताम् ॥ ग्ग्_१०।१० ॥  
  
मुग्धे विधेहि मयि निर्दय-दन्त-दंश-दोर्-वल्लि-बन्ध-निविड-स्तन-पीडनानि ।  
चण्डि त्वम् एव मुदम् उद्वह पञ्च-बाण-चाण्डाल-काण्ड-दलनाद् असवः प्रयान्तु ॥ ग्ग्_१०।११ ॥  
नोते: {प्रयान्ति}  
  
शशि-मुखि तव भाति भङ्गुर-भ्रूर् युव-जन-मोह-कराल-काल-सर्पी ।  
तद्-उदित-भय-भञ्जनाय यूनां त्वद्-अधर-सीधु-सुधैव सिद्ध-मन्त्रः ॥ ग्ग्_१०।१२ ॥  
  
व्यथयति वृथा मौनं तन्वि प्रपञ्चय पञ्चमं तरुणि मधुरालापैस् तापं विनोदय दृष्टिभिः ।  
सुमुखि विमुखी-भावं तावद् विमुञ्च न मुञ्च मां स्वयम् अतिशय-स्निग्धो मुग्धे प्रियोऽयम् उपस्थितः ॥ ग्ग्_१०।१३ ॥  
  
बन्धूक-द्युति-बान्धवोऽयम् अधरः स्निग्धो मधूक-च्छविर् गण्डश् चण्डि चकास्ति नील-नलिन-श्री-मोचनं लोचनम् ।  
नासाभ्येति तिल-प्रसून-पदवीं कुन्दाभ-दन्ति प्रिये प्रायस् त्वन्-मुख-सेवया विजयते विश्वं स पुष्पायुधः ॥ ग्ग्_१०।१४ ॥  
नोते: {सेनयेति टीका-धृत-पाठान्तरः।}  
  
दृशौ तव मदालसे वदनम् इन्दु-सन्दीपनं गतिर् जन-मनोरमा विजित-रम्भं ऊरु-द्वयम् ।  
नोते: {विधुत- इति हरिदास-संस्करणे।}  
रतिस् तव कलावती रुचिर-चित्र-लेखे भ्रुवाव् अहो विबुध-यौवतं वहसि तन्वि पृथ्वी-गता ॥ ग्ग्_१०।१५ ॥  
  
स प्रीतिं तनुतां हरिः कुवलयापीडेन सार्धं रणे राधा-पीन-पयोधर-स्मरण-कृत्-कुम्भेन सम्भेदवान् ।  
नोते: {प्रीतिं वस् तनुतां इति हरिदास-संस्करणे।}  
यत्र स्विद्यति मीलति क्षणम् अपि क्षिप्रं तद्-आलोकन-व्यामोहेन जितं जितं जितम् अभूत् कंसस्य कोलाहलः ॥ ग्ग्_१०।१६ ॥  
नोते: {यत्र स्विद्यति मीलति क्षणम् अथ क्षिप्ते द्विपे तत्-क्षणात् कंसस्यालम् अभूज् जितं जितं जितम् इति व्यामोह-कोलाहलः ॥ इति हरिदास-संस्करण-पाठः।}  
  
  
  
  
(११)  
  
एकादशः सर्गः  
सानन्द-दामोदरः  
नोते: {सामोद- इति क्वचित्, सानन्द-गोविन्द इति हरिदास-संस्करणे।}  
  
सुचिरम् अनुनयेन प्रीणयित्वा मृगाक्षीं गतवति कृतवेशे केशवे कुञ्ज-शय्याम् ।  
रचित-रुचिर-भूषां दृष्टि-मोषे प्रदोषे स्फुरति निरवसादां कापि राधां जगाद ॥ ग्ग्_११।१ ॥  
  
॥ प्रबन्धः २० ॥  
  
वसन्त-राग-यति-तालाभ्यां गीयते ।  
  
विरचित-चाटु-वचन-रचनं चरणे रचित-प्रणिपातम् ।  
सम्प्रति मञ्जुल-वञ्जुल-सीमनि केलि-शयनम् अनुयातं ॥ ग्ग्_११।२ ॥  
  
मुग्धे मधु-मथनम् अनुगतम् अनुसर राधिके ॥ध्रुव॥॥  
  
घन-जघन-स्तन-भार-भरे दर-मन्थर-चरण-विहारम् ।  
मुखरित-मणि-मञ्जीरम् उपैहि विधेहि मराल-विकारम् ॥ ग्ग्_११।३ ॥  
नोते: {निकारम् इति।}  
  
शृणु रमणीयतरं तरुणी-जन-मोहन-मधुप-विरावम् ।  
नोते: {रमणी-}  
नोते: {मधुरिपु-रावम्}  
कुसुम-शरासन-शासन-वन्दिनि पिक-निकरे भज भावम् ॥ ग्ग्_११।४ ॥  
  
अनिल-तरल-किशलय-निकरेण करेण लता-निकुरम्बम् ।  
प्रेरणम् इव करभोरु करोति गतिं प्रति मुञ्च विलम्बम् ॥ ग्ग्_११।५ ॥  
  
स्फुरितम् अनङ्ग-तरङ्ग-वशाद् इव सूचित-हरि-परिरम्भम् ।  
पृच्छ मनोहर-हार-विमल-जल-धारम् अमुं कुच-कुम्भम् ॥ ग्ग्_११।६ ॥  
  
अधिगतम् अखिल-सखीभिर् इदं तव वपुर् अपि रति-रण-सज्जम् ।  
चण्डि रसित-रशना-रव-डिण्डिमम् अभिसर सरसम् अलज्जम् ॥ ग्ग्_११।७ ॥  
  
स्मर-शर-सुभग-नखेन सखीम् अवलम्ब्य करेण सलीलम् ।  
चल वलय-क्वणितैर् अवबोधय हरिम् अपि निज-गति-शीलं ॥ ग्ग्_११।८ ॥  
नोते: {निगदित इति।}  
  
श्री-जयदेव-भणितम् अधरीकृत-हारम् उदासित-वामम् ।  
हरि-विनिहित-मनसाम् अधितिष्ठतु कण्ठ-तटीम् अविरामम् ॥ ग्ग्_११।९ ॥  
  
* * * * *  
  
सा मां द्रक्ष्यति वक्ष्यति स्मर-कथां प्रत्य्-अङ्गम् आलिङ्गनैः प्रीतिं यास्यति रंस्यते सखि समागत्येति चिन्ताकुलः ।  
नोते: {सञ्चिन्तयन् इति हरिदास-पाठः।}  
स त्वां पश्यति वेपते पुलकयत्य् आनन्दति स्विद्यति प्रत्युद्गच्छति मूर्च्छति स्थिर-तमह्-पुञ्जे निकुञ्जे प्रीयः ॥ ग्ग्_११।१० ॥  
  
अक्ष्णोर् निक्षिपद् अञ्जनं श्रवणयोस् तापिञ्छ-गुच्छावलीं मूर्ध्नि श्याम-सरोज-दाम कुचयोः कस्तूरिका-पत्रकम् ।  
धूर्तानाम् अभिसार-सम्भ्रम-जूषां विष्वङ्-निकुञ्जे सखि ध्वान्तं नील-निचोल-चारु सुदृशां प्रत्य्-अङ्गम् अलिङ्गति ॥ ग्ग्_११।११ ॥  
नोते: {अभिसार-सत्वर-हृदां इति हरिदास-संस्करण-पाथः।}  
  
काश्मीर-गौर-वपुषाम् अभिसारिकाणां आबद्ध-रेखम् अभितो रुचि-मञ्जरीभिः ।  
एतत् तमाल-दल-नीलतमं तमिस्रं तत्-प्रेम-हेम-निकषोपलतां तनोति ॥ ग्ग्_११।१२ ॥  
  
हारावली-तरल-काञ्चन-काञ्चि-दाम-केयूर-कङ्कण-मणि-द्युति-दीपितस्य ।  
नोते: {मञ्जीर इति हरिदासस्य पाठः।}  
द्वारे निकुञ्ज-निलयस्य हरिं निरीक्ष्य व्रीडावतीम् अथ सखीं ईयम् इत्य् उवच ॥ ग्ग्_११।१३ ॥  
  
॥ प्रबन्धः २१ ॥  
  
वराडि-राग-रूपक-तालाभ्यां गीयते ।  
  
मञ्जुतर-कुञ्ज-तल-केलि-सदने ।  
विलस रति-रभस-हसित-वदने ॥ ग्ग्_११।१४ ॥  
  
प्रविश राधे माधव-समीपम् इह ॥ ध्रुव-पदं ॥  
नोते: {हरिदासस्य संस्करणे, ःप्रविश राधेः इत्य्-आदि ध्रुव-पदं प्रतिश्लोकस्य प्रथम-द्वितीय-चरणयोर् मध्ये गीयते।}  
  
नव-लसद्-अशोक-दल-शयन-सारे ।  
नोते: {भवद्- इति नि-पाठः।}  
विलस कुच-कलश-तरल-हारे ॥ ग्ग्_११।१५ ॥  
  
कुसुम-चय-रचित-शुचि-वास-गेहे ।  
विलस कुसुम-सुकुमार-देहे ॥ ग्ग्_११।१६ ॥  
  
मृदु-चल-मलय-पवन-सुरभि-शीते ।  
नोते: {मृदु-चल-मलय- इति हरिदास-पाठान्तरः।}  
विलस मदन-शर-निकर-भीते ॥ ग्ग्_११।१७ ॥  
नोते: {कुसुम-शर इति, मदन-रस इति वा नि-पाठान्तरः।}  
नोते: {विलस रति-वलित-ललित-गीते इति हरिदास-पाठः। तत्र पाथान्तरे रस-वलित- इति च। }  
  
वितत-बहु-वल्लि-नव-पल्लव-घने ।  
विलस चिरम् अलस-पीन-जघने ॥ ग्ग्_११।१८ ॥  
  
मधु-मुदित-मधुप-कुल-कलित-रावे ।  
विलस मदन-रस-सरस-भावे ॥ ग्ग्_११।१९ ॥  
नोते: {रभस-रस- हरिदासस्य पाठः।}  
  
मधुरतर-पिक-निकर-निनद-मुखरे ।  
विलस दशन-रुचि-रुचिर-शिखरे ॥ ग्ग्_११।२० ॥  
  
विहित-पद्मावती-सुख-समाजे ।  
कुरु मुरारे मङ्गल-शतानि ।  
भणति जयदेव-कवि-राज-राजे ॥ ग्ग्_११।२१ ॥  
  
* * * * *  
  
त्वां चित्तेन चिरं वहन्न् अयम् अतिश्रान्तो भृशं तापितः कन्दर्पेण च पातुम् इच्छति सुधा-सम्बाध-बिम्बाधरम् ।  
अस्याङ्कं तद् अलङ्कुरु क्षणम् इह भ्रू-क्षेप-लक्ष्मी-लव-क्रीते दास इवोपसेवित-पदाम्भोजे कुतः सम्भ्रमः ॥ ग्ग्_११।२२ ॥  
  
सा स-साध्वस-सानन्दं गोविन्दे लोल-लोचना ।  
सिञ्जाना मञ्जु-मञ्जीरं प्रविवेश निवेशनम् ॥ ग्ग्_११।२३ ॥  
नोते: {प्रविवेशाभिवेशनम् इति हरिदासस्य पाठः।}  
  
॥ प्रबन्धः २२ ॥  
  
वराडि-राग-यति-तालाभ्यां गीयते ।  
  
राधा-वदन-विलोकन-विकसित-विविध-विकार-विभङ्गम् ।  
जल-निधिम् इव विधु-मण्डल-दर्शन-तरलित-तुङ्ग-तरङ्गम् ॥ ग्ग्_११।२४ ॥  
  
हरिम् एक-रसं चिरम् अभिलषित-विलासम् ।  
सा ददर्श गुरु-हर्ष-वशंवद-वदनम् अनङ्ग-निवासं ॥ [ध्रु।]  
  
हारम् अमलतर-तारम् उरसि दधतं परिलम्ब्य विदूरम् ।  
नोते: {परिरभ्य इति नि-पाठान्तरः।}  
स्फुटतर-फेन-कदम्ब-करम्बितम् इव यमुना-जल-पूरम् ॥ ग्ग्_११।२५ ॥  
  
श्यामल-मृदुल-कलेवर-मण्डलम् अधिगत-गौर-दुकूलम् ।  
नील-नलिनम् इव पित-पराग-पटल-भर-वलयित-मूलम् ॥ ग्ग्_११।२६ ॥  
  
तरल-दृग्-अञ्चल-चलन-मनोहर-वदन-जनित-रति-रागम् ।  
स्फुट-कमलोदर-खेलित-खञ्जन-युगम् इव शरदि तडागम् ॥ ग्ग्_११।२७ ॥  
  
वदन-कमल-परिशीलन-मिलित-मिहिर-सम-कुण्डल-शोभम् ।  
स्मित-रुचि-रुचिर-समुल्लसिताधर-पल्लव-कृत-रति-लोभम् ॥ ग्ग्_११।२८ ॥  
  
शशि-किरण-च्छुरितोदर-जलधर-सुन्दर-सकुसुम-केशम् ।  
तिमिरोदित-विधु-मण्डल-निर्मल-मलयज-तिलक-निवेशम् ॥ ग्ग्_११।२९ ॥  
  
वीपुल-पुलक-भर-दन्तुरितं रति-केलि-कलाभिर् अधीरं ।  
मणि-गण-किरण-समूह-समुज्ज्वल-भूषण-सुभग-शरीरम् ॥ ग्ग्_११।३० ॥  
  
श्री-जयदेव-भणित-विभव-द्विगुणीकृत-भूषण-भारम् ।  
प्रणमत हृदि विनिधाय हरिं सुचिरं सुकृतोदय-सारम् ॥ ग्ग्_११।३१ ॥  
  
* * * * *  
  
अतिक्रम्यापाङ्गं श्रवण-पथ-पर्यन्त-गमन-प्रयासेनेवाक्ष्णोस् तरलतर-तारं गमितयोः ।  
नोते: {पतितयोः इति हरिदास-दासस्य पाठः।}  
इदानीं राधायाः प्रियतम-समालोक-समये पपात स्वेदाम्बु-प्रसर इव हर्षाश्रु-निकरः ॥ ग्ग्_११।३२ ॥  
नोते: {समायात- इति नि-पाठः।}  
  
भजन्त्यास् तल्पान्तं कृत-कपट-कण्डूति-पिहित-स्मितं याते गेहाद् बहिर् अवहिताली-परिजने ।  
प्रियास्यं पश्यन्त्याः स्मर-परवशाकूत-सुभगं सलज्जा लज्जापि व्यगमद् इव दूरं मृग-दृशः ॥ ग्ग्_११।३३ ॥  
  
सानन्दं नन्द-सूनुर् दिशतु मितपरं संमदं मन्द-मन्दं राधाम् आधाय बाह्वोर् विवरम् अनु द्र्ढं पीडयन् प्रीति-योगात् ।  
नोते: {हरिदास-दास-संस्करणे अयं श्लोको नास्ति।}  
तुङ्गौ तस्या उरोजाव् अतनु-वरतनोर् निर्गतौ मा स्म भूतां पृष्ठं निर्भिद्य तस्माद् बहिर् इति वलित-ग्रीवम् आलोकयन् वः ॥ ग्ग्_११।३४ ॥  
  
जय-श्री-विन्यस्तैर् महित इव मन्दार-कुसुमैः स्वयं सिन्दूरेण द्विप-रण-मुदा मुद्रित इव ।  
भुजापीड-क्रीडा-हत-कुवलयापीड-करिणः प्रकीर्णासृग्-बिन्दुर् जयति भुज-दण्डो मुरजितः ॥ ग्ग्_११।३५ ॥  
  
सौन्दर्यैक-निधेर् अनङ्ग-ललना-लावण्य-लीला-जुषो राधाया हृदि पल्वले मनसिज-क्रीडैक-रङ्ग-स्थले ।  
नोते: {हरिदास-दास-संस्करणे अयं श्लोको नास्ति।}  
रम्योरोज-सरोज-खेलन-रसित्वाद् आत्मनः ख्यापयन् ध्यातुर् मानस-राज-हंस-निभतां देयान् मुकुन्दो मुदम् ॥ ग्ग्_११।३६ ॥  
  
  
  
  
  
(१२)  
  
द्वादशः सर्गः  
सुप्रीत-पीताम्बरः  
  
गतवति सखी-वृन्देऽमन्द-त्रपा-भर-निर्भर-स्मर-परवशाकूत-स्फीत-स्मित-स्नपिताधरम् ।  
सरस-मनसं दृष्ट्वा राधां मुहुर् नव-पल्लव-प्रसव-शयने निक्षिप्ताक्षीम् उवाच हरिः प्रियाम् ॥ ग्ग्_१२।१ ॥  
  
॥ प्रबन्धः २३ ॥  
  
विभास-रागैकतालि-तालाभ्यां गीयते ।  
  
किशलय-शयन-तले कुरु कामिनि चरण-नलिन-विनिवेशम् ।  
तव पद-पल्लव-वैरि-पराभवम् इदम् अनुभवतु सुवेशं ॥ ग्ग्_१२।२ ॥  
  
क्षणम् अधुना नारायणम् अनुगतम् अनुसर राधिके ॥ ध्रुव ॥  
  
कर-कमलेन करोमि चरणम् अहम् आगमितासि विदूरम् ।  
क्षणम् उपकुरु शयनोपरि माम् इव नूपुरम् अनुगति-शूरम् ॥ ग्ग्_१२।३ ॥  
  
वदन-सुधा-निधि-गलितम् अमृतम् इव रचय वचनम् अनुकूलम् ।  
विरहम् इवापनयामि पयोधर-रोधकम् उरसि दुकूलं ॥ ग्ग्_१२।४ ॥  
  
प्रिय-परिरम्भण-रभस-वलितम् इव पुलकितम् अतिदुरवापम् ।  
मद्-उरसि कुच-कलशं विनिवेशय शोषय मनसिज-तापम् ॥ ग्ग्_१२।५ ॥  
  
अधर-सुधा-रसम् उपनय भामिनि जीवय मृतम् इव दासम् ।  
त्वयि विनिहित-मनसं विरहानल-दग्ध-वपुषम् अविलासम् ॥ ग्ग्_१२।६ ॥  
  
शशि-मुखि मुखरय मणि-रशना-गुणम् अनुगुण-कण्ठ-निनादम् ।  
श्रुति-युगले पिक-रुत-विकले मम शमय चिराद् अवसादम् ॥ ग्ग्_१२।७ ॥  
  
माम् अतिविफल-रुषा विकली-कृतम् अवलोकितुम् अधुनेदम् ।  
लज्जितम् इव नयनं तव विरमति विसृज वृथा रति-खेदम् ॥ ग्ग्_१२।८ ॥  
नोते: {सृजसि इति नि-पाठः।}  
नोते: {मीलितं लज्जितम् इव नयनं तव विरम विसृज रति-खेदम् इति तु हरिदास-दासस्य पाठः।}  
  
श्री-जयदेव-भणितम् इदम् अनुपद-निगदित-मधुरिपु-मोदम् ।  
जनयतु रसिक-जनेषु मनोरम-रति-रस-भाव-विनोदम् ॥ ग्ग्_१२।९ ॥  
  
* * * * *  
  
प्रत्यूहः पुलकाङ्कुरेण निविड-लेश-निमेषेण च क्रीडाकूत-विलोकितेऽधर-सुधा-पाने कथा-केलिभिः ।  
नोते: {नर्मभिः इति हरिदास-दास-पाठः।}  
आनन्दाधिगमेन मन्मथ-कला-युद्धेऽपि यस्मिन्न् अभूद् उद्भूतः स तयोर् बभूव सुरतारम्भः प्रियम्भावुकः ॥ ग्ग्_१२।१० ॥  
  
दोर्भ्यां संयमितः पयोधर-भरेणापीडितः पाणिजैर् आविद्धो दशनैः क्षताधर-पुटः श्रोणी-तटेनाहतः ।  
हस्तेनानमितः कचेऽधर-मधु-स्यन्देन संमोहितः कान्तः काम् अपि तृप्तिम् आप तद् अहो कामस्य वामा गतिः ॥ ग्ग्_१२।११ ॥  
  
माराङ्के रति-केलि-सङ्कुल-रणारम्भे तया साहस-प्रायं कान्त-जयाय किंचिद् उपरि प्रारम्भि यत्-सम्भ्रमात् ।  
नोते: {वामाङ्गे इति नि-पाठः। }  
निष्पन्दा जघन-स्थली शिथिलिता दोर्-वल्लिर् उत्कम्पितं वक्षो मीलितम् अक्षि पौरुष-रसः स्त्रीणां कुतः सिध्यति ॥ ग्ग्_१२।१२ ॥  
  
तस्याः पाटल-पाणिजाङ्कितम् उरो निद्रा-कषाये दृशौ निर्धौताधर-शोनिमा विलुलित-स्रस्त-स्रजो मूर्ध-जः ।  
नोते: {निर्धौतोऽधर इति हरिदासः।}  
नोते: {विलुलिताः इति हरिदासः।}  
काञ्ची-दाम दर-श्लथाञ्चलम् इति प्रातर् निखातैर् दृशोर् एभिः काम-शरैस् तद् अद्भुतम् अभूत् पत्युर् मनः कीलितं ॥ ग्ग्_१२।१३ ॥  
  
व्यालोलः केश-पाशस् तरलितम् अलकैः स्वेद-मोक्षौ कपोलौ क्लिष्टा बिम्बाधर-श्रीः कुच-कलश-रुचा हारिता हार-यष्टिः ।  
नोते: {व्याकोश इति नि-पाठः।}  
नोते: {लोलौ इति हरिदासः।}  
नोते: {दष्टा इति च।}  
काञ्ची-कान्तिर् हताशा स्तन-जघन-पदं पाणिनाच्छाद्य सद्यः पश्यन्ती सत्रपा सा तद् अपि विलुलिता मुग्ध-कन्तिर् धिनोति ॥ ग्ग्_१२।१४ ॥  
नोते: {काञ्ची काञ्चिद् गताशां इति हरिदासः।}  
नोते: {सत्रपं मां इति हरिदासः।}  
नोते: {विलुलित-स्रग्-धरेयं इति हरिदासः।}  
  
  
ईषन्-मीलित-दृष्टि मुग्ध-विलसत्-शीत्कार-धारा-वशाद् अव्यक्ताकुल-केलि-काकु-विकसद्-दन्तांशु-धौताधरम् ।  
नोते: {मीलद्-दृष्टि मिलत्-कपोल-पुलकं इति हरिदास-दास-पाठः।}  
शान्त-स्तब्ध-पयोधरं भृश-परिष्वङ्गात् कुरङ्गी-दृशो हर्षोत्कर्ष-विमुक्त-निःसह-तनोर् धन्यो धयत्य् आननं ॥ ग्ग्_१२।१५ ॥  
नोते: {श्यामोत्तुङ्ग-पयोधरोपरि परिष्वङ्गी इति हरिदास-दास-पाठः।}  
  
अथ सहसा सुप्रीतं सुरतान्ते सा नितान्त-खिन्नाङ्गि ।  
नोते: {इति सहसा निगदन्तं इति हरिदास-धृत-पाठान्तरः।}  
राधा जगाद सादरम् इदम् आनन्देन गोविन्दम् ॥ ग्ग्_१२।१६ ॥  
  
॥ प्रबन्धः २४ ॥  
  
रामकरि-राग-यति-तालाभ्यां गीयते ।  
  
कुरु यदु-नन्दन चन्दन-शिशिरतरेण करेण पयोधरे ।  
मृग-मद-पत्रकम् अत्र मनो-भव-मङ्गल-कलश-सहोदरे ॥ ग्ग्_१२।१७ ॥  
  
निजगाद सा यदु-नन्दने क्रीडति हृदय-नन्दने ॥ध्रुव॥॥  
  
अलि-कुल-गञ्जनम् अञ्जनकं रति-नायक-सायक-मोचने ।  
नोते: {गञ्जन-सञ्जनकं इति हरिदासस्य पाठः।}  
त्वद्-अधर-चुम्बन-लम्बित-कज्जलम् उज्ज्वलय प्रिय लोचने ॥ ग्ग्_१२।१८ ॥  
  
नयन-कुरङ्ग-तरङ्ग-विकस-निरास-करे श्रुति-मण्डले ।  
मनसिज-पाश-विलास-धरे शुभ-वेश निवेशय कुण्डले ॥ ग्ग्_१२।१९ ॥  
  
भ्रमर-चयं रचयन्तम् उपरि रुचिरं सुचिरं मम सम्मुखे ।  
जित-कमले विमले परिकर्मय नर्म-जनकम् अलकं मुखे ॥ ग्ग्_१२।२० ॥  
  
मृग-मद-रस-वलितं ललितं कुरु तिलकम् अलिक-रजनि-करे ।  
विहित-कलङ्क-कलं कमलानन विश्रमित-श्रम-सीकरे ॥ ग्ग्_१२।२१ ॥  
  
मम रुचिरे चिकुरे कुरु मानद मनसिज-ध्वज-चामरे ।  
रति-गलिते ललिते कुसुमानि शिखण्डि-शिखण्डक-डामरे ॥ ग्ग्_१२।२२ ॥  
  
सरस-घने जघने मम शम्बर-दारण-वारण-कन्दरे ।  
मणि-रशना-वसनाभरणानि शुभाशय वासय सुन्दरे ॥ ग्ग्_१२।२३ ॥  
  
श्री-जयदेव-वचसि रुचिरे सदयं हृदयं कुरु मण्डने ।  
हरि-चरण-स्मरणामृत-निर्मित-कलि-कलुष-ज्वर-खण्डने ॥ ग्ग्_१२।२४ ॥  
  
* * * * *  
  
रचय कुचयोश् चित्रं पत्रं कुरुष्व कपोलयोर् घटय जघने काञ्चीं मुग्ध-स्रजा कवरी-भरं ।  
नोते: {पत्रं चित्रं इति हरिदासः।}  
नोते: {काञ्चीम् अञ्च स्रजा इति हरिदासः।}  
कलय वलय-श्रेणीं पाणौ पदे मणि-नूपुराव् इति निगदितः प्रीतः पिताम्बरोऽपि तथाकरोत् ॥ ग्ग्_१२।२५ ॥  
  
पर्यङ्की-कृत-नाग-नायक-फणा-श्रेणी-मणीनां गणे सङ्क्रान्त-प्रतिबिम्ब-संवलनया बिभ्रद्-विभु-प्रक्रियाम् ।  
पादाम्भो-रुह-धारि-वारिधि-सुताम् अक्ष्णां दिदृक्षुः शतैः काय-व्यूहम् इव-चरन्न् अपचितौ भूयो हरिः पातु वः ॥ ग्ग्_१२।२६ ॥  
नोते: {उपचिती-भूतो इति हरिदासः।}  
  
त्वाम् अप्राप्य मयि स्वयंवर-परां क्षीरोद-तीरोदरे शङ्के सुन्दरि कालकूटम् अपिबन् मूढो मृडानी-पतिः ।  
इत्थं पूर्व-कथाभिर् अन्य-मनसा विक्षिप्य वक्षोऽञ्चलं राधायाः स्तन-कोरकोपरि-मिलन्-नेत्रो हरिः पातु वः ॥ ग्ग्_१२।२७ ॥  
नोते: {पद्मायाः इति हरिदासः।}  
  
यद् गान्धर्व-कलासु कौशलम् अनुध्यानं च यद् वैष्णवं यच् छृङ्गार-विवेक-तत्त्व-रचना-काव्येषु लीलायितम् ।  
तत् सर्वं जयदेव-पण्डित-कवेः कृष्णैक-तानात्मनः सानन्दाः परिशोधयन्तु सुधियः श्री-गीत-गोविन्दतः ॥ ग्ग्_१२।२८ ॥  
नोते: {थिस् वेर्से अप्पेअर्स् अस् नुम्बेर् २६ इन् थे हरिदास एदितिओन्।}  
  
साधूनां स्वत एव संमतिर् इह स्याद् एव भक्त्यार्थिनाम् आलोच्य ग्रथन-श्रमं च विदुसाम् अस्मिन् भवेद् आदरः ।  
ये केचित् पर-कृत्य्-उपश्रुति-परास् तान् अर्थये मत्-कृतिं भूयो वीक्ष्य वदन्तो अवद्यम् इह चेत् सा वासना स्थास्यति ॥ ग्ग्_१२।२९ ॥  
  
श्री-भोजदेव-प्रभवस्य रामादेवी-सुत-श्री-जयदेवकस्य ।  
पराशरादि-प्रिय-वर्ग-कण्ठे श्री-गीत-गोविन्द-कवित्वम् अस्तु ॥ ग्ग्_१२।३० ॥  
नोते: {बन्धु इति ह-पाठः।}  
नोते: {थिस् वेर्से इस् थे लस्त् इन् सोमे एदितिओन्स्। }  
साध्वी माध्वीक चिन्ता न भवति भवतः शर्करे कर्कशासि द्राक्षे द्रक्ष्यन्ति के त्वाम् अमृत मृतम् असि क्षीर नीरं रसस्ते ।  
माकन्द क्रन्द कान्ताधर धर न तुलां गच्छ यच्छन्ति भावं यावच् छृङ्गार-सारं शुभम् इव जयदेवस्य वैदग्ध्य-वाचः ॥ ग्ग्_१२।३१ ॥  
नोते: {थिस् वेर्से इस् नोत् ड़ोउन्द् इन् नरयन महरजऽस् एदितिओन् ओड़् गीत-गोविन्द, एवेन् थोउघ् थेरे इस् अ बाल-बोधिनी टीका ड़ोर् इत्।}  
  
इत्थं केलि-ततिर् विहृत्य यमुना-कूले समं राधया तद्-रोमावलि-मौक्तिकावलि-युगे वेणी-भ्रमं बिभ्रति ।  
तत्राह्लादि-कुच-प्रयाग-फलयोर् लिप्सावतोर् हस्तयोर् व्यापाराः पुरुषोत्तमस्य ददतु स्फीतां मुदं सम्पदं ॥ ग्ग्_१२।३२ ॥  
नोते: {थिस् वेर्से दोएस् नोत् सेएम् तो बे इन् थोसे एदितिओन्स् थत् ड़ोल्लोw बाल-बोधिनी। इत्ऽस् इन् थे कुल्कर्नि अन्द् निर्नय-सागर एदितिओन्स्।}  
  
इति श्री-जयदेव कृतौ श्री-श्री-गीत-गोविन्द-महा-काव्ये  
सुप्रीत-पीताम्बरो नाम द्वादश सर्गः  
  
समाप्तम् इदं काव्यम्  
  
  
  
  
  
  
  
  
