---
title: 'Lankesvara: Sivastuti'

---
## Intro
  
  
  
  
 Lankesvara: Sivastuti   
  
  
  
  
Lankesvara: Sivastuti  
Based on the ed. by Pdt. Durgaprasad and Kasinath Pandurang Parab,  
Kavyamala [old, cumulative series], vol. 1, 1886 (3rd ed., 1929), pp. 6-8.  
  
  
Input by Dhaval Patel  
  
  
  
  
  


## पाठः
  
  
  
  
  
  
  
श्रीलङ्केश्वरविरचिता शिवस्तुतिः  ।  
  
गले कलितकालिम प्रकटितेन्दु भालस्थले विनाटितजटोत्करं रुचिरपाणिपाथोरुहे  ।  
उदञ्चितकपालकं जघनसीम्नि सन्दर्शितद्विपाजिनमनुक्षणं किमपि धाम वन्दामहे  ॥ ल्सिव्_१  ॥  
वृषोपरिपरिस्फुरद्धवलधाम धामश्रियाकुबेरगिरिगौरिमप्रभवगर्वनिर्वासि तत्  ।  
रुचिरपुनरुमाकुचोपचितकुङ्कुमै रञ्जितं गजाजिनविराजितं वृजिनभङ्गबीजं भजे  ॥ ल्सिव्_२  ॥  
उदित्वरविलोचनत्रयविसृत्वरज्योतिषा कलाकरकलाकरव्यतिकरेण चाहर्निशम्  ।  
विकासितजटाटवीविहरणोत्सवप्रोल्लसत्तरामरतरङ्गिणीतरलचूडमीडे मृडम्  ॥ ल्सिव्_३  ॥  
विहाय कमलालयाविलसितानि विद्युन्नटीविडम्बनपटूनि मे विहरणं विधत्तां मनः  ।  
कपर्दिनि कुमुद्वतीरमणखण्डचूडामणौ कटीतटपटीभवत्करटिचर्मणि ब्रह्मणि  ॥ ल्सिव्_४  ॥  
भवद्भवनदेहलीविकटातुण्डदण्डाहतित्रुटन्मुकुटकोटिभिर्मघवदादिभिर्भूयते  ।  
व्रजेम भवदन्तिकं प्रकृतिमेत्य पैशाचिकीं किमित्यमरसम्पदः प्रमथनाथ नाथाम हे  ॥ ल्सिव्_५  ॥  
त्वदर्चनपरायणप्रमथकन्यकालुण्ठितप्रसूनसफलद्रुमं कमपि शैलमाशास्महे  ।  
अलं तटवितर्दिकाशयितसिद्धसीमन्तिनीप्रकीर्णसुमनोमनोरनमेरुणा मेरुणा  ॥ ल्सिव्_६  ॥  
न जातु हर यातु मे विषयदुर्विलासं मनो मनोभवकथास्तु मे न च मनोरथातिथ्यभूः  ।  
स्फुरत्सुरतरङ्गिणीतटकुटीरकोटौ वसन्नये शिव देवानिशं तव भवानि पूजापरः  ॥ ल्सिव्_७  ॥  
विभूषणसुरापगाशुचितरालवालावलीवलद्बहलसीकरप्रकरसेकसंवर्धिता  ।  
महेश्वरसुरद्रुमस्फुरितसज्जटामञ्जरी नमज्जनफलप्रदा मम नु हन्त भूयादियम्  ॥ ल्सिव्_८  ॥  
बहिर्विषयसङ्गतिप्रतिनिवर्तिताक्षावलेः समाधिकलितात्मनः पशुपतेरशेषात्मनः  ।  
शिरःसुरसरित्तटीकुटिलकल्पकल्पद्रुमं निशाकरकलामहं वटुविमृष्यमाणां भजे  ॥ ल्सिव्_९  ॥  
त्वदीयसुरवाहिनीविमलवारिधारावलज्जटागहनगाहिनी मतिरियं ममाक्रामतु  ।  
उपोत्तमसरित्तटीविटपिताटवीप्रोल्लसत्तपस्विपरिषत्तुलाममलमल्लिकाभ प्रभो  ॥ ल्सिव्_१०  ॥  
  
  
इति श्रीलङ्केश्वरविरचिता शिवस्तुतिः समाप्ता  ।  
  
  
  
  
