---
title: 'Kulasekhara: Mukundamala'

---
## Intro
  
  
  
  
 Kulasekhara: Mukundamala   
  
  
  
  
Kulasekhara: Mukundamala  
Based on the ed. by Pdt. Durgaprasad and Kasinath Pandurang Parab,  
Kavyamala [old, cumulative series], vol. 1, 1886 (3rd ed., 1929), pp. 11-16.  
  
  
Input by Dhaval Patel  
  
  
  
  
  


## पाठः
  
  
  
  
  
  
श्रीकुलशेखरनृपतिविरचिता मुकुन्दमाला  
  
वन्दे मुकुन्दमरविन्ददलायताक्षं कुन्देन्दुशङ्खदशनं शिशुगोपवेषम्  ।  
इन्द्रादिदेवगणवन्दितपादपीठं वृन्दावनालयमहं वसुदेवसूनुम्  ॥ क्मुक्_१ ॥  
जयतु जयतु देवो देवकीनन्दनो ऽयं जयतु जयतु कृष्णो वृष्णिवंशप्रदीपः  ।  
जयतु जयतु मेघश्यामलः कोमलाङ्गो जयतु जयतु पृथ्वीभारनाशो मुकुन्दः  ॥ क्मुक्_२ ॥  
मुकुन्द मूर्ध्ना प्रणिपत्य याचे भवन्तमेकान्तमियन्तमर्थम्  ।  
अविस्मृतिस्त्वच्चरणारविन्दे भवे भवे मे ऽस्ति भवत्प्रसादात्  ॥ क्मुक्_३ ॥  
श्रीमुकुन्दपदाम्भोजमधुनः परमाद्भुतम्  ।  
यत्पायिनो न मुह्यन्ति मुह्यन्ति यदपायिनः  ॥ क्मुक्_४ ॥  
नाहं वन्दे तव चरणयोर्द्वन्द्वमद्वन्द्वहेतोः कुम्भीपाकं गुरुमपि हरे नारकं नापनेतुम्  ।  
रम्या रामा मृदुतनुलता नन्दने नापि रन्तुं भावे भावे हृदयभवने भावये ऽहं भवन्तम्  ॥ क्मुक्_५ ॥  
नास्था धर्मे न वसुनिचये नैव कामोपभोगे यद्भाव्यं तद्भवतु भगवन्पूर्वकर्मानुरूपम्  ।  
एतत्प्रार्थ्यं मम बहुमतं जन्मजन्मान्तरे ऽपि त्वत्पादाम्भोरुहयुगगता निश्चला भक्तिरस्तु  ॥ क्मुक्_६ ॥  
दिवि वा भुवि वा ममास्तु वासो नरके वा नरकान्तके प्रकामम्  ।  
अवधीरितशारदारविन्दौ चरणौ ते मरणे ऽपि चिन्तयामि  ॥ क्मुक्_७ ॥  
सरसिजनयने सशङ्खचक्रे मुरभिदि मा विरमेह चित्त रन्तुम्  ।  
सुखकरमपरं न जातु जाने हरिचरणस्मरणामृतेन तुल्यम्  ॥ क्मुक्_८ ॥  
मा भैर्मन्दमनो विचिन्त्य बहुधा यामीश्चिरं यातना नामी नः प्रभवन्ति पापरिपवः स्वामी ननु श्रीधरः  ।  
आलस्यं व्यपनीय भक्तिसुलभं ध्यायस्व नारायणं लोकस्य व्यसनापनोदनकरो दासस्य किं न क्षमः  ॥ क्मुक्_९ ॥  
भवजलधिमगाधं दुस्तरं निस्तरेयं कथमहमिति चेतो मा स्म गाः कातरत्वम्  ।  
सरसिजदृशि देवे तावकी भक्तिरेका नरकभिदि निषण्णा तारयिष्यत्यवश्यम्  ॥ क्मुक्_१० ॥  
तृष्णातोये मदनपवनोद्धूतमोहोर्मिमाले दारावर्ते सहजतनयग्राहसङ्घाकुले च  ।  
संसाराख्ये महति जलधौ मज्जतां नस्त्रिधामन्पादाम्भोजे वरद भवतो भक्तिनावे प्रसीद  ॥ क्मुक्_११ ॥  
पृथ्वीरेणुरणुः पयांसि कणिकाः फल्गुः स्फुलिङ्गो लघुस्तेजो निःश्वसनं मरुत्तनुतरं रन्ध्रं सुसूक्ष्मं नभः  ।  
क्षुद्रा रुद्रपितामहप्रभृतयः कीटाः समस्ताः सुरा दृष्टे यत्र स तावको विजयते भूमावधूतावधिः  ॥ क्मुक्_१२ ॥  
आम्नायाभ्यसनान्यरण्यरुदितं कृच्छ्रव्रतान्यन्वहं मेदश्छेदपदानि पूर्तविधयः सर्वे हुतं भस्मनि  ।  
तीर्थानामवगाहनानि च गजस्नानं विना यत्पदद्वन्द्वाम्भोरुहसंस्तुतिं विजयते देवः स नारायणः  ॥ क्मुक्_१३ ॥  
आनन्द गोविन्द मुकुन्द राम नारायणानन्त निरामयेति  ।  
वक्तुं समर्थो ऽपि न वक्ति कश्चिदहो जनानां व्यसनानि मोक्षे  ॥ क्मुक्_१४ ॥  
क्षीरसागरतरङ्गशीकरासारतारकितचारुमूर्तये  ।  
भोगिभोगशयनीयशायिने माधवाय मधुविद्विषे नमः  ॥ क्मुक्_१५ ॥  
वात्सल्यादभयप्रदानसमयादार्तार्तिनिर्वापणादौदार्यादघशोषणादगणितश्रेयःपदप्रापणात्  ।  
सेव्यः श्रीपतिरेव सर्वजगतामेकान्ततः साक्षिणः प्रह्लादश्च विभीषणश्च करिराट् पाञ्चाल्यहल्या ध्रुवः  ॥ क्मुक्_१६ ॥  
नाथे श्रीपुरुषोत्तमे त्रिजगतामेकाधिपे चेतसा सेव्ये स्वस्य पदस्य दातरि परे नारायणे तिष्ठति  ।  
यं कञ्चित्पुरुषाधमं कतिपयग्रामेशमल्पादर्थदं सेवायै मृगयामहे नरमहो मूढा वराका वयम्  ॥ क्मुक्_१७ ॥  
भो लोकाः शृणुत प्रसूतिमरणव्याधेश्चिकित्सामिमां योगज्ञाः समुदाहरन्ति मुनयो यां याज्ञवल्क्यादयः  ।  
अन्तर्ज्योतिरमेयमेकममृतं कृष्णाख्यमापीयतां यत्पीतं परमौषधं वितनुते निर्वाणमात्यन्तिकम्  ॥ क्मुक्_१८ ॥  
बद्धेनाञ्जलिना नतेन शिरसा गात्रैः सरोमोद्गमैः कण्ठेन सवरगद्गदेन नयनेनोद्गीर्णबाष्पाम्बुना  ।  
नित्यं त्वच्चरणारविन्दयुगलध्यानामृतास्वादिनामस्माकं सरसीरुहाक्ष सततं सम्पद्यतां जीवितम्  ॥ क्मुक्_१९ ॥  
तत्त्वं ब्रुवाणानि परं परस्मादहो क्षरन्तीव सुधां पदानि  ।  
आवर्तय प्राञ्जलिरस्मि जिह्वे नामानि नारायणगोचराणि  ॥ क्मुक्_२० ॥  
इदं शरीरं परिणामपेशलं पतत्यवश्यं श्लथसन्धि जर्जरम्  ।  
किमौषधैः क्लिश्यसि मूढ दुर्मते निरामयं कृष्णरसायनं पिब  ॥ क्मुक्_२१ ॥  
श्रीमन्नाम प्रोच्य नारायणाख्यं येन प्राप्ता वाञ्छितं पापिनो ऽपि  ।  
हा नः पूर्वं वाक्प्रवृत्ता न तस्मिंस्तेन प्राप्तं गर्भवासादिदुःखम्  ॥ क्मुक्_२२ ॥  
मा द्राक्षं क्षीणपुण्यान्क्षणमपि भवतो भक्तिहीनान्पदाब्जे मा श्रौषं श्रव्यबद्धं तव चरितमपास्यान्यदाख्यानजातम्  ।  
मा स्प्राक्षं माधव त्वामपि भुवनपते चेतसापह्नुवानं मा भूवं त्वत्सपर्याव्यतिकररहितो जन्मजन्मान्तरे ऽपि  ॥ क्मुक्_२३ ॥  
मदन परिहर स्थितिं मदीये मनसि मुकुन्दपदारविन्दधाम्नि  ।  
हरनयनकृशानुना कृशो ऽसि स्मरसि न चक्रपराक्रमं मुरारेः  ॥ क्मुक्_२४ ॥  
दारा वाराकरवरसुता ते ऽङ्गजो ऽयं विरिञ्चः स्तोता वेदस्तव सुरगणो भृत्यवर्गः प्रसादः  ।  
मुक्तिर्मध्ये जगदविकलं तावके देवकी ते माता मित्त्रं बलरिपुसुतस्तत्त्वतो ऽन्यन्न जाने  ॥ क्मुक्_२५ ॥  
जिह्वे कीर्तय केशवं मुररिपुं चेतो भज श्रीधरं पाणिद्वन्द्व समर्चयाच्युतकथां श्रोत्रद्वय त्वं श्रुणु  ।  
कृष्णं लोकय लोचनद्वय हरेर्गच्छाङ्घ्रियुग्मालयं जिघ्र घ्राण मुकुन्दपादतुलसीं मुर्धन्नमाधोक्षजम्  ॥ क्मुक्_२६ ॥  
यत्कृष्णप्रणिपातधूलिधवलं तद्वै शिरः स्याच्छुभं ते नेत्रे तमसोज्झिते सुरुचिरे याभ्यां हरिर्दृश्यते  ।  
सा बुद्धिर्नियमैर्यमैश्च विमला या माधवध्यायिनी सा जिह्वामृतवर्षिणी प्रतिपदं या स्तौति नारायणम्  ॥ क्मुक्_२७ ॥  
भक्तद्वेषिभुजङ्गगारुडमणिस्त्रैलोक्यरक्षामणिर्गोपीलोचनचातकाम्बुदमणिः सौन्दर्यमुद्रामणिः  ।  
श्रीकान्तामणिरुक्मिणीघनकुचद्वन्द्वैकभूषामणिः श्रेयो ध्येयशिखाम्णिर्दिशतु नो गोपालचूडामणिः  ॥ क्मुक्_२८ ॥  
शत्रुच्छेदैकमन्त्रं सकलमुपनिषद्वाक्यसम्पूज्यमन्त्रं संसारोत्तारमन्त्रं समुदितमनसां सङ्गनिर्याणमन्त्रम्  ।  
सर्वैश्वर्यैकमन्त्रं व्यसनभुजगसन्दष्टसन्त्राणमन्त्रं जिह्वे श्रीकृष्णमन्त्रं जप जप सततं जन्मसाफल्यमन्त्रम्  ॥ क्मुक्_२९ ॥  
व्यामोहोद्दलनौषधं मुनिमनोवृत्तिप्रवृत्त्यौषधं दैत्यानर्थकरौषधं त्रिजगतां सञ्जीवनैकौषधम्  ।  
भक्तार्तिप्रशमौषधं भवभयप्रध्वंसि दिव्यौषधं श्रेयःप्राप्तिकरौषधं पिब मनः श्रीकृष्णनामौषधम्  ॥ क्मुक्_३० ॥  
आश्चर्यमेतद्धि मनुष्यलोके सुधां परित्यज्य विषं पिबन्ति  ।  
नामानि नारायणगोचराणि त्यक्त्वान्यवाचः कुहकाः पठन्ति  ॥ क्मुक्_३१ ॥  
लाटीनेत्रपुटीपयोधरघटीरेवातटीदुष्कुटीपाटीरद्रुमवर्णनेन कविभिर्मूढैर्दिनं नीयते  ।  
गोविन्देति जनार्दनेति जगतां नाथेति कृष्णेति च व्याहारैः समयस्तदेकमनसां पुंसामतिक्रामति  ॥ क्मुक्_३२ ॥  
अयाच्यमक्रेयमयातयाममपाच्यमक्षय्यमदुर्भरं मे  ।  
अस्त्येव पाथेयमितः प्रयाणे श्रीकृष्णनाममृतभागधेयम्  ॥ क्मुक्_३३ ॥  
यस्य प्रियौ श्रुतधरौ कविलोकगीतौ मित्त्रे द्विजन्मपरिवारशिवावभूताम्  ।   
तेनाम्बुजाक्षचरणाम्बुजषट्पदेन राज्ञा कृता स्तुतिरियं कुलशेखरेण  ॥ क्मुक्_३४ ॥  
  
इति श्रीकुलशेखरनृपतिविरचिता मुकुन्दमाला समाप्ता  ।  
  
  
  
  
