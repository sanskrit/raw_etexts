---
title: 'Damodaragupta: Kuttanimata'

---
## Intro
  
  
  
  
 Damodaragupta: Kuttanimata   
  
  
  
  
Damodaragupta: Kuttanimata  
Based on the edition:  
Dāmodaraguptaviracitaṃ Kuṭṭanīmatam : The Bawd's Counsel, Being an eighth-century verse novel in Sanskrit by Dāmodaragupta  
Newly edited and translated into English by Csaba Dezso & Dominic Goodall  
Groningen: Egbert Forsten, 2012. ISBN 978 90 6980 158 2  
  
  
  
Input by Csaba Dezso and Dominic Goodall  
  
  
  
  


## पाठः
  
  
  
  
  
  
स जयति सङ्कल्पभवो रतिमुखशतपत्रचुम्बनभ्रमरः  ।  
यस्यानुरक्तललनानयनान्तविलोकितं वसतिः  ॥ द्कुट्ट्_१ ॥  
अवधीर्य दोषनिचयं गुणलेशे सन्निवेश्य मतिमार्याः  ।  
कुट्टन्या मतमेतद्दामोदरगुप्तविरचितं शृणुत  ॥ द्कुट्ट्_२ ॥  
अस्ति खलु निखिलभूतलभूषणभूता विभूतिगुणयुक्ता  ।  
युक्ताभियुक्तजनता नगरी वाराणसी नाम  ॥ द्कुट्ट्_३ ॥  
अनुभवतामपि यस्यामुपभोगान् कामतः शरीरवताम्  ।  
शशधरखण्डविभूषितदेहलयः किल न दुष्प्रापः  ॥ द्कुट्ट्_४ ॥  
चन्द्रविभूषितदेहा भूतिरताः सद्भुजङ्गपरिवाराः  ।  
वारस्त्रियो ऽपि यस्यां पशुपतितनुतुल्यतां याताः  ॥ द्कुट्ट्_५ ॥  
अतितुङ्गसुरनिकेतनशिखरसमुत्क्षिप्तपवनचलिताभिः  ।  
मञ्जरितमिव विराजति यत्र नभो वैजयन्तीभिः  ॥ द्कुट्ट्_६ ॥  
अविरतसञ्चरदबलाचरणतलालक्तकद्रवारुणितम्  ।  
स्थलकमलवतीं लक्ष्मीं बिभर्ति वसुधातलं यत्र  ॥ द्कुट्ट्_७ ॥  
यत्र च रमणीभूषणरवबधिरितसकलदिङ्नभोभागे  ।  
शिष्याणां नाचार्यैरवद्यमवधार्यते पठताम्  ॥ द्कुट्ट्_८ ॥  
विन्ध्यधराधरभूरिव या राजति मत्तवारणोपेता  ।  
बहुलनिशीथवतीव प्रोज्ज्वलधिष्ण्योपशोभिता या च  ॥ द्कुट्ट्_९ ॥  
यतिगणगुणसमुपेता या नित्यं छन्दसामिव प्रचितिः  ।  
वनपङ्क्तिरिव ससाला तुरुष्कसेनेव बहलगन्धर्वा  ॥ द्कुट्ट्_१० ॥  
तारागणो ऽकुलीनः प्रियदोषा यत्र कौशिकाः सततम्  ।  
गद्ये वृत्तच्यवनं परगृहरोधस्तथाक्षेषु  ॥ द्कुट्ट्_११ ॥  
शूलभृतो व्यालास्था पदवेदिषु यत्र धातुवादित्वम्  ।  
सुरतेष्वबलाक्रमणं दानच्छेदो मदच्युतौ करिणाम्  ॥ द्कुट्ट्_१२ ॥  
तीव्रकरत्वं भानोरविवेको यत्र मित्रहृदयानाम्  ।  
योगिषु दण्डग्रहणं सन्धिच्छेदः प्रगृह्येषु  ॥ द्कुट्ट्_१३ ॥  
छन्दःप्रस्तारविधौ गुरवो यस्यामनार्जवस्थितयः  ।  
वीणायां परिवादो द्विजनिलयेष्वप्रसन्नत्वम्  ॥ द्कुट्ट्_१४ ॥  
अनुरूपवृत्तघटना सत्कविकृतरूपकेषु लोके च  ।  
रमणीवचने यस्यां माधुर्यं काव्यबन्धे च  ॥ द्कुट्ट्_१५ ॥  
यस्यामुपवनवीथ्यां तमालपत्त्राणि युवतिवदने च  ।  
नखरप्रहारकणितं तन्त्रीवाद्ये च सुरतकलहे च  ॥ द्कुट्ट्_१६ ॥  
नन्दनवनाभिरामा विबुधवती नाकवाहिनीजुष्टा  ।  
अमरावतीव यान्या विश्वसृजा निर्मिता जगति  ॥ द्कुट्ट्_१७ ॥  
तस्यां खगपतितनुरिव विलासिनां हृदयशोकसञ्जननी  ।  
आकृष्टेश्वरहृदया प्रालेयनगाधिराजतनयेव  ॥ द्कुट्ट्_१८ ॥  
संसक्तभोगिनेत्रा मन्दरधरणीभृतो यथा मूर्तिः  ।  
उपरिगता शूलानामन्धासुरगात्रलेखेव  ॥ द्कुट्ट्_१९ ॥  
समुवास वाररामा मानसवसतेः शरीरिणी शक्तिः  ।  
निःशेषवेशयोषिद्विभूषणं मालती नाम  ॥ द्कुट्ट्_२० ॥  
पेशलवचसां वसतिर्लीलानामालयः स्थितिः प्रेम्नः  ।  
भूमिः परिहासानामावसथो वक्रकथितानाम्  ॥ द्कुट्ट्_२१ ॥  
सा शुश्राव कदा चिद्धवलालयपृष्ठदेशमधिरूढा  ।  
केनापि गीयमानां प्रसङ्गपतितामिमामार्याम्  ॥ द्कुट्ट्_२२ ॥  
यौवनसौन्दर्यमदं दूरेणापास्य वारवनिताभिः  ।  
यत्नेन वेदितव्याः कामुकहृदयार्जनोपायाः  ॥ द्कुट्ट्_२३ ॥  
श्रुत्वाथ विपुलजघना मनसीदं मालती चकार चिरम्  ।  
अतिसाम्प्रतमुपदिष्टं सुहृदेवानेन साधुना पठता  ॥ द्कुट्ट्_२४ ॥  
तद्गत्वा पृच्छामो विकरालां कलितसकलसंसाराम्  ।  
यस्याः कामिजनौघो दिवानिशं द्वारदेशमध्यास्ते  ॥ द्कुट्ट्_२५ ॥  
इति मनसि सा निवेश्य द्रुततरमवतीर्य वेश्मनः शिखरात्  ।  
विकरालाभवनवरं परिजनपरिवारिता प्रययौ  ॥ द्कुट्ट्_२६ ॥  
अथ विरलोन्नतदशनां निम्नहनुं स्थूलचिपिटनासाग्राम्  ।  
उल्बणचूचुकलक्षितशुष्ककुचस्थानशिथिलकृत्तितनुम्  ॥ द्कुट्ट्_२७ ॥  
गम्भीरारक्तदृशं निर्भूषणलम्बकर्णपालीं च  ।  
कतिपयपाण्डुरचिकुरां प्रकटशिरासन्ततायतग्रीवाम्  ॥ द्कुट्ट्_२८ ॥  
सितधौतवसनयुगलां विविधौषधिमणिसनाथगलसूत्राम्  ।  
तन्वीमङ्गुलिमूले तपनीयमयीं च वालिकां दधतीम्  ॥ द्कुट्ट्_२९ ॥  
गणिकागणपरिकरितां कामिजनोपायनप्रसक्तदृशम्  ।  
आसन्द्यामासीनां विलोकयामास विकरालाम्  ॥ द्कुट्ट्_३० ॥  
अवलोक्य सा विधाय क्षितिमण्डललीनमौलिना प्रणतिम्  ।  
परिपृष्टकुशलवार्ता समनुज्ञातासनं भेजे  ॥ द्कुट्ट्_३१ ॥  
अथ विरचितहस्तपुटा सप्रश्रयमासनं समुत्सृज्य  ।  
इदमूचे विकरालामवसरमासाद्य मालती वचनम्  ॥ द्कुट्ट्_३२ ॥  
विदधासि हरिमकौस्तुभमहरिं रविमगजनाथममरेन्द्रम्  ।  
अद्रविणं द्रविणपतिं नियतं मतिगोचरे पतितम्  ॥ द्कुट्ट्_३३ ॥  
अयमेव बुद्धिविभवं हृतविभवस्ते पटच्चरावरणः  ।  
कामुकलोकः कथयति सत्त्रागारेषु भुञ्जानः  ॥ द्कुट्ट्_३४ ॥  
उपसंहृतान्यकर्मा धनवर्मा नर्मदाङ्घ्रियुगलस्य  ।  
सकलसमर्पितसम्पद्यदुपेतः पादपीठत्वम्  ॥ द्कुट्ट्_३५ ॥  
यदुपनतो नयदत्तः सागरदत्तस्य मध्यमः पुत्रः  ।  
प्रीणयति मदनसेनां विधाय पितृमन्दिरं रिक्तम्  ॥ द्कुट्ट्_३६ ॥  
यल्लीलार्पितचरणौ मञ्जर्या भट्टपुत्रनरसिंहः  ।  
परितोषं व्रजति परं मृदु मृद्नन् पाणियुगलेन  ॥ द्कुट्ट्_३७ ॥  
यन्निःशेषितविभवो दीक्षितभवदेवपुत्रशुभदेवः  ।  
निर्भर्त्सितो ऽपि नोज्झति केसरसेनागृहद्वारम्  ॥ द्कुट्ट्_३८ ॥  
अन्या अपि कामिजनं साधारणयोषितो यदाक्रम्य  ।  
विदधति कर्पटशेषं विलसितमेतत्तवोपदेशानाम्  ॥ द्कुट्ट्_३९ ॥  
हीनान्वयजन्मानो गुणहीना रोगिणो निराकृतयः  ।  
उपसेविता मयापि प्रकटीकृतरागसौष्ठवं पुरुषाः  ॥ द्कुट्ट्_४० ॥  
मातः किं विदधामो हतधातुर्वामताभियोगेन  ।  
नासादयाम इष्टं निजतनुपण्यप्रसारकेणापि  ॥ द्कुट्ट्_४१ ॥  
तत्कुरु मातरनुग्रहमभिधत्स्व ममापि देहिनो भोग्यान्  ।  
तेषां च वेशचेष्टितमनसिजशरजालपातनोपायान्  ॥ द्कुट्ट्_४२ ॥  
इति गिरमुदीरयन्तीं सप्रेमामृश्य पाणिना पृष्ठे  ।  
रुचिरवचो विकराला रुचिराकृतिमालतीमूचे  ॥ द्कुट्ट्_४३ ॥  
अयमेव दह्यमानस्मरनिर्गतधूमवर्तिकाकारः  ।  
चिकुरभरस्तव सुन्दरि कामिजनं किङ्करीकुरुते  ॥ द्कुट्ट्_४४ ॥  
अयमेव ते कृशोदरि मन्दोल्लसितभ्रुविभ्रमाधारः  ।  
अधरीकरोति धीरान् मधुरस्मितसुभगवीक्षितविशेषः  ॥ द्कुट्ट्_४५ ॥  
इयमेव वदनकान्ती रतिकान्ताकूतमतितरां कुरुते  ।  
श्रुतिपथमप्युपयाता नियतं तव कामिनां मनसि  ॥ द्कुट्ट्_४६ ॥  
इयमेव दशनपङ्क्ती रुचिराचिरकान्तिकान्तिसमकान्तिः  ।  
उत्पादयति नितान्तं तव मन्मथदाहवेदनां पुंसाम्  ॥ द्कुट्ट्_४७ ॥  
इदमेव समुल्लपितं लीलावति विजितपरभृतध्वानम्  ।  
तव निःशेषभुजङ्गव्याकर्षणसिद्धमन्त्रवच्चित्रम्  ॥ द्कुट्ट्_४८ ॥  
इदमेव मकरकेतननिकेतनं स्तनयुगं तवाभोगि  ।  
भोगवति भोगसाधनमपरोपायग्रहो व्यर्थः  ॥ द्कुट्ट्_४९ ॥  
इदमेव बाहुयुगलं मृणालतनुसुन्दरं तवाभोगि  ।  
कस्य न जनयति मदनं कनकाङ्गदभूषणं सुतनु  ॥ द्कुट्ट्_५० ॥  
अयमेव मध्यदेशः कन्दर्पादेशकरणचतुरस्ते  ।  
प्रकृशो ऽपि शरीरभृतो दशमीं प्रापयति मन्मथावस्थाम्  ॥ द्कुट्ट्_५१ ॥  
इयमेव रोमराजिः सङ्कल्पजचापयष्टिगुणशोभाम्  ।  
दधती विदधाति तव स्मरसायकशल्यविक्लवान् यूनः  ॥ द्कुट्ट्_५२ ॥  
इदमेव पृथुलजघनं कलधौतशिलातलाभिरमणीयम्  ।  
तव तरुणवशीकरणं यतिसंयतिनाशकारि करभोरु  ॥ द्कुट्ट्_५३ ॥  
इदमेव तवोरुयुगं रम्भागर्भोपमं मनोहारि  ।  
वद सुन्दरि नाभिमतं मदनज्वरतापशान्तये कस्य  ॥ द्कुट्ट्_५४ ॥  
यौवनकल्पतरोस्ते कनकलताविभ्रमं सुवृत्तम् इदम्  ।  
जङ्घायुगलं नेच्छति कामफलप्राप्तये क इव  ॥ द्कुट्ट्_५५ ॥  
निर्जितदाडिमरागं विजितस्थलकमलिनीविलासमिदम्  ।  
तव चरणसरोजयुगं कस्य न मानसमलङ्कुरुते  ॥ द्कुट्ट्_५६ ॥  
ह्रेपयति वारणेन्द्रं हंसं हसति प्रयातमिदमेव  ।  
तव लीलावति ललितं यूनां हृदयानि मथ्नाति  ॥ द्कुट्ट्_५७ ॥  
तदपि यदि ते कुतूहलमवधानं संविधाय तनुमध्ये  ।  
आकर्णय कथयामि स्वबुद्धिविभवानुसारेण  ॥ द्कुट्ट्_५८ ॥  
स्वीकुरु तावत्प्रथमं नृपसेवकभट्टसूनुमतियत्नात्  ।  
स्वाधीनामतिविपुलां यदि सम्पदमीहसे सुतनु  ॥ द्कुट्ट्_५९ ॥  
प्रत्यासन्नग्रामे स्वयं प्रभुः पितरि नित्यकटकस्थे  ।  
भट्टसुतश्चिन्तामणिराकृष्टो भवति पुत्रि नियमेन  ॥ द्कुट्ट्_६० ॥  
शृणु तस्य चारुहासिनि वेषग्रहणं च चेष्टितं चैव  ।  
निपतति च यथा तूर्णं प्रियसुरभिकुसुमशरासनप्रसरे  ॥ द्कुट्ट्_६१ ॥  
स्थूलस्थापितचूलकपञ्चाङ्गुलमात्रकेशविन्यासः  ।  
लम्बश्रवणनिवेशितकरपत्रिकघटितदशनपङ्क्तिश्च  ॥ द्कुट्ट्_६२ ॥  
करशाखाश्रितमुद्रिकचामीकरकण्ठसूत्रिकाभरणः  ।  
परिमृष्टगात्रकुङ्कुमकिञ्चित्पिञ्जरितवसनसंवीतः  ॥ द्कुट्ट्_६३ ॥  
प्रविलम्बिकुसुमदामकगलमण्डनजातरूपकृतशोभः  ।  
अन्तर्निविष्टसिक्थिततौरुष्किकखुश्शिकादिचरणत्रः  ॥ द्कुट्ट्_६४ ॥  
नानावर्णविवेष्टितबहलदशापाशबद्धततकेशम्  ।  
एकस्मिन्दलवीटकमपरस्मिन्सीसपत्रकं कर्णे  ॥ द्कुट्ट्_६५ ॥  
उच्चण्डकनकगर्भितकुङ्कुमपिञ्जरितवस्तिपरिधानम्  ।  
स्थूलतरकाचवर्तकमालां च गले दधानेन  ॥ द्कुट्ट्_६६ ॥  
वृश्चिकरञ्जितकररुहकरमूलनिबद्धशङ्खचक्रेण  ।  
प्रथमवयस्त्वं भजता ताम्बूलकरङ्कवाहिनानुगतः  ॥ द्कुट्ट्_६७ ॥  
श्रेष्ठिवणिग्विटकितवप्रधानरङ्गस्य सुमहतो मध्ये  ।  
शूलापालस्थापितकतिपयवध्रोरुपीठिकासीनः  ॥ द्कुट्ट्_६८ ॥  
उत्सङ्गार्पितखड्गैरयथातथभाषिभिर्महौद्धत्यम्  ।  
बिभ्राणैरनुजीविभिरधिष्ठितः पञ्चषैः पुरुषैः  ॥ द्कुट्ट्_६९ ॥  
चतुरतरसेवकार्पितपृष्ठपरिक्षिप्तपूर्वदेहांशः  ।  
अन्तर्विधृतावेलप्रोच्छूनकपोलकलितकरपर्णः  ॥ द्कुट्ट्_७० ॥  
अनपेक्षितप्रसङ्गः पुनः पुनः पठति सोन्नतभ्रूकः  ।  
गाथाश्लोकप्रायं भावितचेता यथातथाधीतम्  ॥ द्कुट्ट्_७१ ॥  
विस्मयलोलितमौलिः पार्श्वगतान्ताडयन्रसावेगात्  ।  
हाकष्टसाधुवादैरन्तरयति परसुभाषितश्रवणम्  ॥ द्कुट्ट्_७२ ॥  
इदमुक्तो रहसि रुषा तातेन नृपो नृपेण तातो ऽपि  ।  
इति पितुराविष्कुरुते महीभृतः प्रणयविश्वासौ  ॥ द्कुट्ट्_७३ ॥  
पत्रच्छेदमजानन् जानन्वा कौशलं कलाविषये  ।  
प्रकटयति जनसमाजे बिभ्राणः पत्रकर्तरीं सततम्  ॥ द्कुट्ट्_७४ ॥  
ब्रह्मोक्तनाट्यशास्त्रे गीते मुरजादिवादने चैव  ।  
अभिभवति नारदादीन् प्रावीण्यं भट्टपुत्रस्य  ॥ द्कुट्ट्_७५ ॥  
वसुनन्दचित्रदण्डकमुक्तायुधखड्गधेनुबन्धेषु  ।  
व्रजति पुरतो ऽस्य नियतं भार्गवतां परशुरामो ऽपि  ॥ द्कुट्ट्_७६ ॥  
वात्स्यायनमयमबुधं बाह्यं दूरेण दत्तकाचार्यम्  ।  
गणयति मन्मथतन्त्रे पशुतुल्यं राजपुत्रं च  ॥ द्कुट्ट्_७७ ॥  
यः प्रार्थितो ऽपि यत्नात्कवचं राधासुतो ददाति स्म  ।  
अविचिन्तितवसुवर्षस्त्यागगुणं हसति तस्यायम्  ॥ द्कुट्ट्_७८ ॥  
प्रपलायनैकहृदये यो विक्रममातनोति हरिणे ऽपि  ।  
सिंहस्य तस्य शौर्यं त्रपाकरं भट्टपुत्रस्य  ॥ द्कुट्ट्_७९ ॥  
आखेटके ऽपि कौतुकमस्त्येव जयश्च चञ्चले लक्ष्ये  ।  
भट्टभयेन न खेलति भट्टसुतः किं त्वतिप्रकटम्  ॥ द्कुट्ट्_८० ॥  
इति निजसेवकनिगदितरामणिकावचनजनितपरितुष्ट्या  ।  
अन्तर्मुदितो ब्रूते मामेष खलीकरोतीति  ॥ द्कुट्ट्_८१ ॥  
कतमत्कतमल्लग्नं प्रस्थानं का च नर्तकी भद्रा  ।  
षिङ्गटके का नृत्यति कोहलभरतोदितक्रियया  ॥ द्कुट्ट्_८२ ॥  
कीदृक् त्वं लयमार्गे धवलुकरचिते च भाणके कीदृक्  ।  
प्रेक्षणकादावेवं पृच्छति नृत्तोपदेशकं यत्नात्  ॥ द्कुट्ट्_८३ ॥  
सुमनोमालां कण्ठात्सादरचेता ददाति नर्तक्यै  ।  
अपनीय सताम्बूलकमनवसरे साधुवादं च  ॥ द्कुट्ट्_८४ ॥  
भुजपतनगात्रसंस्थितिलालित्योद्वहनपार्श्ववलितानि  ।  
अनयैव निर्मितानि स्थानकशुद्धिश्च चातुरस्र्यं च  ॥ द्कुट्ट्_८५ ॥  
प्रविभक्तैर्भावरसैरभिनयभङ्ग्या परिक्रमैश्चित्रैः  ।  
रम्भामप्यतिशेते किमुतेतरमर्त्यनर्तकीलोकम्  ॥ द्कुट्ट्_८६ ॥  
इत्यपसारकविरतावविरतमुत्स्नायुकण्ठमत्युच्चैः  ।  
वर्णयति भावितात्मा लक्षितपदमात्रया पात्रम्  ॥ द्कुट्ट्_८७ ॥  
प्रायेण भट्टतनयो भवतीदृशवेषचेष्टितो वत्से  ।  
तं मदनवागुरान्तः पातयसि यथा तथा ब्रूमः  ॥ द्कुट्ट्_८८ ॥  
चतुरा प्रागल्भ्यवती परचित्तज्ञानकौशलोपेता  ।  
योज्या तस्मिन्दूती वक्रोक्तिविभूषिता प्रयत्नेन  ॥ द्कुट्ट्_८९ ॥  
स उपेत्य तयावसरे ताम्बूलं सुमनसश्च दत्त्वेत्थम्  ।  
अभिधातव्यः सुन्दरि मकरध्वजदीपकैर्वचनैः  ॥ द्कुट्ट्_९० ॥  
जन्मसहस्रोपचितैः पुण्यचयैरद्य फलितमस्माकम्  ।  
यत्त्वं नयनानन्दन नयनावसरं समेतो ऽसि  ॥ द्कुट्ट्_९१ ॥  
चाटुक्रममनुरागं प्रणयरुषौ विरहजनितशोकार्तिम्  ।  
प्रकटयति वाररमणी नटीव शिक्षाभियोगेन  ॥ द्कुट्ट्_९२ ॥  
प्रवयसि यौवनशालिनि हीनकुले सत्कुलप्रसूते च  ।  
रोगवति दृढशरीरे समचित्ता योगिनश्च गणिकाश्च  ॥ द्कुट्ट्_९३ ॥  
उपचरिताप्यतिमात्रं प्रकटवधूः क्षीणसम्पदः पुंसः  ।  
पातयति दृशं व्रजतः स्पृहया परिधानमात्रे ऽपि  ॥ द्कुट्ट्_९४ ॥  
इत्थं दृढतरवासितमनसां पुंसां त्वसाम्प्रतं पुरतः  ।  
वेशविलासवतीनामशरीरशरव्यथाकथनम्  ॥ द्कुट्ट्_९५ ॥  
केवलमगणितलाघवदूरपरित्यक्तधीरताभरणा  ।  
मुखरयति मां दुराशादग्धसखी तेन कथयामि  ॥ द्कुट्ट्_९६ ॥  
हृदयमधिष्ठितमादौ मालत्याः कुसुमचापबाणेन  ।  
चरमं रमणीवल्लभ लोचनविषयं त्वया भजता  ॥ द्कुट्ट्_९७ ॥  
क्षणमुत्कण्टकिताङ्गी क्षणमुल्बणदाहवेदनावस्था  ।  
क्षणमुपजाताकम्पा स्वेदार्द्रवपुः क्षणं भवति  ॥ द्कुट्ट्_९८ ॥  
मुहुरविभावितहास्या मुहुरुज्झितधीरभावमत्युच्चैः  ।  
रोदिति गायति च पुनः पुनश्च मौनावलम्बिनी भवति  ॥ द्कुट्ट्_९९ ॥  
पतति मुहुः पर्यङ्के मुहुरङ्के परिजनस्य मुहुरवनौ  ।  
किसलयकल्पिततल्पे मुहुरम्भसि मुहुरनङ्गसन्तप्ता  ॥ द्कुट्ट्_१०० ॥  
महिषीव पङ्कदिग्धा हंसीव मृणालवलयपरिवारा  ।  
सुभग मयूरीवासौ भुजङ्गविद्वेषिणी जाता  ॥ द्कुट्ट्_१०१ ॥  
कदली चन्दनपङ्कः पङ्केरुहनीरहारघनसारम्  ।  
शशधरशशधरकान्तं शान्त्यै नो मदनहुतभुजस्तस्याः  ॥ द्कुट्ट्_१०२ ॥  
अपसारय घनसारं कुरु हारं दूर एव किं कमलैः  ।  
अलमलमालि मृणालैरिति वदति दिवानिशं बाला  ॥ द्कुट्ट्_१०३ ॥  
सङ्कल्पैरुपनीतं त्वामन्तिकमुल्लसन्मनोवृत्तिः  ।  
दृढमालिङ्गति पश्चात्स्वभुजापीडेन याति वैलक्ष्यम्  ॥ द्कुट्ट्_१०४ ॥  
कुसुमामोदी पवनः पिककूजितभृङ्गसार्थरसितानि  ।  
इयमियती सामग्री घटिता विधिनैव तद्विनाशाय  ॥ द्कुट्ट्_१०५ ॥  
अबलां बलिना नीतां दशामिमां मकरकेतुना रक्ष  ।  
आपत्पतितोद्धृतये भवति हि शुभजन्मनां जन्म  ॥ द्कुट्ट्_१०६ ॥  
नो गृह्णन्ति यथार्था अर्थिजनैर्निगदिता गिरः प्रायः  ।  
मालत्या गुणलेशं शृणु धृष्टतया तथापि कथयामि  ॥ द्कुट्ट्_१०७ ॥  
आस्फालयतो नूनं धनुरतनोः कौसुमं रजः पतितम्  ।  
संहृत्य सा सुमध्या विश्वसृजा निर्मिता तेन  ॥ द्कुट्ट्_१०८ ॥  
उपहसति गिरिसुताया लावण्यं येन सततलग्नेन  ।  
न द्रवतामुपनीतं भोगीन्द्रविभूषणस्य देहार्धम्  ॥ द्कुट्ट्_१०९ ॥  
शशधरबिम्बार्धगतां छायामिव सैंहिकेयवदनस्य  ।  
अलिपटलनीलकुटिलामलकावलिमलिकसन्निधौ वहति  ॥ द्कुट्ट्_११० ॥  
सरसिजमस्थिरशोभं विभ्रमरहितं च मण्डलं शशिनः  ।  
केन समेतु समत्वं हृदयप्रिय मालतीवदनम्  ॥ द्कुट्ट्_१११ ॥  
अलिरुपरि तदीक्षणयोर्भ्रान्त्वासौगन्ध्यसूचितविशेषः  ।  
निपतति कर्णाम्बुरुहे निर्गुणताप्यवसरे साध्वी  ॥ द्कुट्ट्_११२ ॥  
बिभ्राणे ऽरुणिमानं सहजं जितबन्धुजीवरुचिमधरे  ।  
यदलक्तकविन्यसनं तत्तस्या मण्डनक्रीडा  ॥ द्कुट्ट्_११३ ॥  
चित्रमिदं यत्कृशता तस्या वलिपरिगृहीतमध्यस्य  ।  
अथवा नो विधिविहिता महताप्यपनीयते तनुता  ॥ द्कुट्ट्_११४ ॥  
आस्तामपरस्तावत्तस्याः स्मरवसतिपृथुतरनितम्बः  ।  
श्लथयति कपिलमुनेरपि दृक्पथपतितः समाधानम्  ॥ द्कुट्ट्_११५ ॥  
तस्या रम्भावपुषो रम्भोपममूरुयुगलमवलोक्य  ।  
मकरध्वजो ऽपि सहसा निजसायकलक्ष्यतां याति  ॥ द्कुट्ट्_११६ ॥  
जघनभरालसयाता नो याता सा विलोचनप्रसरम्  ।  
तिष्ठति तेन मनोहर शरजन्मा ब्रह्मचर्येण  ॥ द्कुट्ट्_११७ ॥  
यदि कथमपि मधुमथनः पश्यति तामसमबाणसर्वस्वम्  ।  
तदसारभारभूतं लक्ष्मीवपुरुरसि विनिहितं मनुते  ॥ द्कुट्ट्_११८ ॥  
यदि पतति सा कथं चिद्वीक्षणविषयं हरस्य तदवश्यम्  ।  
त्रिभुवनमशिवं कुरुते वामेतरदेहभागमासाद्य  ॥ द्कुट्ट्_११९ ॥  
सौन्दर्यं तत्तादृशमशेषयोषिद्विलक्षणं सृजतः  ।  
यन्निष्पन्नं धातुस्तन्मन्ये काकतालीयम्  ॥ द्कुट्ट्_१२० ॥  
सहजविलासनिवासं तस्या वपुरनभिवीक्षमाणस्य  ।  
मन्ये नाकाधिपतेः सहस्रमपि चक्षुषां विफलम्  ॥ द्कुट्ट्_१२१ ॥  
शिथिलयतु कुसुमचापं क्षिपतु शरान् बाणधौ मनोजन्मा  ।  
संसारसारभूता विचरति भुवि मालती यावत्  ॥ द्कुट्ट्_१२२ ॥  
वात्स्यायनमदनोदयदत्तकविटवृत्तराजपुत्राद्यैः  ।  
उच्छ्वसितं यत्किं चित्तत्तस्या हृदयदेशमध्यास्ते  ॥ द्कुट्ट्_१२३ ॥  
भरतविशाखिलदत्तिलवृक्षायुर्वेदचित्रसूत्रेषु  ।  
पत्रच्छेदविधाने भ्रमकर्मणि पुस्तसूदशास्त्रेषु  ॥ द्कुट्ट्_१२४ ॥  
आतोद्यवादनविधौ नृत्ते गीते च कौशलं तस्याः  ।  
अभिधातुं यदि शक्तो वदनसहस्रेण भोगिनामीशः  ॥ द्कुट्ट्_१२५ ॥  
परिगलदालोलांशुकमपयन्त्रणमुपरि मालती रभसात्  ।  
निपतति नापुण्यवतां रतिलालसमानसा रहसि  ॥ द्कुट्ट्_१२६ ॥  
रतिरसरभसास्फालनचलवलयनिनादमिश्रितं तस्याः  ।  
तत्कालोचितमणितं श्रुतिपथमुपयाति नाल्पपुण्यस्य  ॥ द्कुट्ट्_१२७ ॥  
इत्थमभिधीयमानः शुभमध्ये यदि भवेदुदासीनः  ।  
एवं ततो ऽभिधेयः सन्दर्शितकोपया दूत्या  ॥ द्कुट्ट्_१२८ ॥  
किं सौभाग्यमदो ऽयं यौवनलीलाभिरूपतादर्पः  ।  
सहजप्रेमोपनतां मालतिकां न बहु मन्यसे येन  ॥ द्कुट्ट्_१२९ ॥  
न गणयति या कुलीनान् द्रविणवतः शास्त्रवेदिनः प्रणतान्  ।  
सा भवदर्थे शुष्यति कुस्थाननिवेशितं धिगनुरागम्  ॥ द्कुट्ट्_१३० ॥  
कमलवती तीव्ररुचौ बहुभस्मनि शम्भुशिरसि शशिलेखा  ।  
सा च त्वयि पशुकल्पे यदभिरता तेन मे कृशता  ॥ द्कुट्ट्_१३१ ॥  
असरलमरसं कठिनं दुर्ग्रहमस्निग्धमाश्रिता खदिरम्  ।  
यदुपैति वाच्यपदवीं मालतिका तत्किमाश्चर्यम्?  ॥ द्कुट्ट्_१३२ ॥  
अथवा कः खलु दोषो यदतुल्यतयोपजनितवैलक्ष्यः  ।  
स्वाधीनामपि सरसां परिहरति मृणालिकां ध्वाङ्क्षः  ॥ द्कुट्ट्_१३३ ॥  
मात्र करिष्यसि खेदं निष्ठुरमुक्तो ऽसि यन्मया सुभग  ।  
यूनां हि रक्ततरुणीसुहृदभिहितपरुषमाभरणम्  ॥ द्कुट्ट्_१३४ ॥  
चन्द्रमसेव ज्योत्स्ना कंसासुरवैरिणेव वनमाला  ।  
कुसुमशरासनलतिका कुसुमाकरवल्लभेनेव  ॥ द्कुट्ट्_१३५ ॥  
मदलीला हलिनेव स्तनयुगलेनेव हारलता  ।  
रम्यापि सा सुगात्री रम्यतरा भवतु सङ्गता भवता  ॥ द्कुट्ट्_१३६ ॥  
किं बहुना यदि यूनामुपरि विधातुं समीहसे चरणम्  ।  
तत्कुरु रमणीरत्नं प्रेमोज्ज्वलमङ्कतस्तूर्णम्  ॥ द्कुट्ट्_१३७ ॥  
अथ तद्वचनश्रवणप्रविजृम्भितमदनभट्टदायादः  ।  
उपचरणीयः सुन्दरि निजवसतिमुपागतस्त्वयाप्येवम्  ॥ द्कुट्ट्_१३८ ॥  
दूरादभ्युत्थानं प्रणमनमात्मासनप्रदानं च  ।  
प्रविधेयमञ्चलेन प्रस्फोटनमङ्घ्रियुगलस्य  ॥ द्कुट्ट्_१३९ ॥  
ईषदयत्नप्रकटं कक्षोदरबाहुमूलकुचभागम्  ।  
सन्दर्श्य झटिति यास्यसि नायकदृग्गोचरात्तूर्णम्  ॥ द्कुट्ट्_१४० ॥  
अथ पर्यङ्कसनाथं दीपोज्ज्वलकुसुमधूपगन्धाढ्यम्  ।  
विततवितानकरम्यं प्रवेशितो वासकावासम्  ॥ द्कुट्ट्_१४१ ॥  
मात्रा ते गुरुजघने सादरमवतारणादिकं कृत्वा  ।  
अभिनन्दनीय एभिर्वचनविशेषैः प्रयत्नेन  ॥ द्कुट्ट्_१४२ ॥  
अद्याशिषः समृद्धाः परितुष्टा इष्टदेवता अद्य  ।  
कल्याणालङ्कारो यदलङ्कृतवानिदं वेश्म  ॥ द्कुट्ट्_१४३ ॥  
अनुरूपपात्रघटनं कुर्वाणस्याद्य कुसुमबाणस्य  ।  
सुचिराद्बत सञ्जातः शरासनाकर्षणश्रमः सफलः  ॥ द्कुट्ट्_१४४ ॥  
विन्यस्य शिरसि चरणं सुभगा गणिकाजनस्य सकलस्य  ।  
सौभाग्यवैजयन्तीं सम्प्रति वत्सा समुत्क्षिपतु  ॥ द्कुट्ट्_१४५ ॥  
दुहितर एव श्लाघ्या धिग्लोकं पुत्रजन्मसन्तुष्टम्  ।  
जामातर आप्यन्ते भवादृशा यदभिसम्बन्धात्  ॥ द्कुट्ट्_१४६ ॥  
दृढपरिचया गुणज्ञा भवद्विधा नार्थनार्हका यदपि  ।  
तदपि हृदयाभिनन्दन दुहितृस्नेहादहं वच्मि  ॥ द्कुट्ट्_१४७ ॥  
सहजप्रेमोपहृता न्यस्ता त्वयि मालती तथा कार्यम्  ।  
न यथा भवति वराकी त्वद्विप्रियजन्मनां शुचां वसतिः  ॥ द्कुट्ट्_१४८ ॥  
मृदुधौतधूपिताम्बरमग्राम्यं मण्डनं च बिभ्राणा  ।  
परिपीतधूपवर्तिः स्थास्यसि रमणान्तिके सुतनु  ॥ द्कुट्ट्_१४९ ॥  
सस्नेहं सव्रीडं ससाध्वसं सस्पृहं च पश्यन्ती  ।  
किं चिद्दृश्यशरीरा प्रविरलपरिहासपेशलालापा  ॥ द्कुट्ट्_१५० ॥  
मातरि निर्यातायां परिजनमुक्ते च वासकस्थाने  ।  
अभियुञ्जाने रमणे वामाचरणं क्षणं कार्यम्  ॥ द्कुट्ट्_१५१ ॥  
रतिसङ्गरनिहितमतावाकर्षति रभसतः पुरस्तस्मिन्  ।  
कुट्टमितमाचरन्ती जनयिष्यसि किं चिदङ्गसङ्कोचम्  ॥ द्कुट्ट्_१५२ ॥  
प्रारब्धे सुरतविधौ क्रमदर्शितचित्तयोनिसंवेगा  ।  
अपशङ्कमर्पयिष्यसि निर्व्याजं पुत्रि गात्राणि  ॥ द्कुट्ट्_१५३ ॥  
यद्यद्वाञ्छति हन्तुं यद्दंष्टुं यच्च विलिखितुं गात्रम्  ।  
तत्तदपसारणीयं सावेगं ढौकनीयं च  ॥ द्कुट्ट्_१५४ ॥  
दंशे सव्यथहुङ्कृतिमामर्दे विविधकण्ठरसितानि  ।  
नखविलिखने च सीत्कृतमाघातेषूल्बणं क्वणितम्  ॥ द्कुट्ट्_१५५ ॥  
ह्रस्वायासश्वासान् मुञ्चन्ती पुलकदन्तुरशरीरा  ।  
स्विद्यत्सर्वावयवा प्रकरिष्यसि रागवृद्धये पुंसाम्  ॥ द्कुट्ट्_१५६ ॥  
परभृतलावकहंसकपारावततुरगहृदयनिःस्वनितम्  ।  
अनुकार्यमुचितकाले कलकण्ठरुतैस्त्वया रसतः  ॥ द्कुट्ट्_१५७ ॥  
मा मा मामतिपीडय मुञ्च क्षणमदय नो समर्थास्मि  ।  
इति गद्गदास्फुटाक्षरमभिधातव्यस्त्वया कामी  ॥ द्कुट्ट्_१५८ ॥  
अनुबन्धमानुकूल्यं वामत्वं प्रौढतामसामर्थ्यम्  ।  
सुरतेषु दर्शयिष्यसि कामुकभावं स्फुटं बुद्ध्वा  ॥ द्कुट्ट्_१५९ ॥  
असमञ्जसमश्लीलं दूरोज्झितधैर्यमविनयप्रसरम्  ।  
व्यवहारमाचरिष्यसि वृद्धिमुपेते रतावेगे  ॥ द्कुट्ट्_१६० ॥  
अविवेचितनखरक्षतिरामीलितलोचना निरुत्साहा  ।  
नायककार्यसमाप्तौ स्थास्यसि शिथिलीकृतावयवा  ॥ द्कुट्ट्_१६१ ॥  
झगिति नितम्बावरणं निःसहतनुतां स्मितं सवैलक्ष्यम्  ।  
खेदालसां च दृष्टिं जनयिष्यसि मोहनच्छेदे  ॥ द्कुट्ट्_१६२ ॥  
वृत्ते रताभियोगे स्पृष्ट्वा सलिलं विकृष्टभूभागे  ।  
प्रक्षाल्य पाणिपादं स्थित्वा क्षणमासने समूह्य कचान्  ॥ द्कुट्ट्_१६३ ॥  
उपयुक्तवदनवासा शय्यामारुह्य दर्शितप्रणया  ।  
इति वक्ष्यसि तं रमणं दृढतरमालिङ्ग्य रभसतः कण्ठे  ॥ द्कुट्ट्_१६४ ॥  
भट्टसुत नूनमिष्टा तव जाया यदनुरक्तहृदयस्य  ।  
जनयति परितुष्टिमलं नापररामापरिष्वङ्गः  ॥ द्कुट्ट्_१६५ ॥  
सफलं तस्या जन्म स्पृहणीया सैव सकलललनानाम्  ।  
गौरी तयैव महिता सुभगङ्करणं तपस्तयाचरितम्  ॥ द्कुट्ट्_१६६ ॥  
सैवैका गुणवसतिस्तस्या एवान्वयः सदा श्लाघ्यः  ।  
यस्याः शुभशतभाजः पाणिग्रहणं त्वया विहितम्  ॥ द्कुट्ट्_१६७ ॥  
तिष्ठतु सा पुण्यवती वंशद्वयभूषणं वरारोहा  ।  
या नापयाति भवतो लक्ष्मीरिव नरकवैरिणो हृदयात्  ॥ द्कुट्ट्_१६८ ॥  
पातयसि कुवलयनिभे कौतुकमात्रेण लोचने यासु  ।  
ता अपि सत्यं सुन्दर हर्षोल्लसिता न मान्ति गात्रेषु  ॥ द्कुट्ट्_१६९ ॥  
तनुरपि नाथप्रणयः प्रायो मुखरीकरोति लघुमनसः  ।  
स्वार्थनिवेशितचित्ता करोमि ते ऽभ्यर्थनां तेन  ॥ द्कुट्ट्_१७० ॥  
तीव्रस्मरतारुण्याच्चापलतः कौतुकेन घृणया वा  ।  
मद्भाग्यसम्पदा वा दूत्या वा कौशलात्स्वभावाद्वा  ॥ द्कुट्ट्_१७१ ॥  
यो ऽयं प्रेमलवांशः प्रदर्शितो ऽस्मासु जीवनोपायः  ।  
बाधा नात्र विधेया गणिकाजनवृत्तमन्यथा बुद्ध्वा  ॥ द्कुट्ट्_१७२ ॥  
येन स्नेहः क्रोधः शाठ्यं दाक्षिण्यमार्जवं व्रीडा  ।  
एतानि सन्ति तास्वपि जीवद्धर्मोपनीतानि  ॥ द्कुट्ट्_१७३ ॥  
निर्व्याजसमुत्पन्नप्रबलप्रेमाभिभूतहृदयानाम्  ।  
दयितविरहाक्षमाणां गणिकानां तृणसमाः प्राणाः  ॥ द्कुट्ट्_१७४ ॥  
अत्राकर्णय साद्भुतमाख्यानं वर्णयामि यद्वृत्तम्  ।  
अद्यापि बिभर्ति वटो विशेषणं यदभिसम्बन्धात्  ॥ द्कुट्ट्_१७५ ॥  
अस्ति महीतलतिलकं सरस्वतीकुलगृहं महानगरम्  ।  
नाम्ना पाटलिपुत्रं परिभूतपुरन्दरस्थानम्  ॥ द्कुट्ट्_१७६ ॥  
त्रिभुवनपुरनिष्पादनकौशलमिव पृच्छतो विरिञ्चस्य  ।  
दर्शयितुं निजशिल्पं वर्णकमिव विश्वकर्मणा विहितम्  ॥ द्कुट्ट्_१७७ ॥  
अश्रेयोभिरनाश्रितमभिभूतं नाभिभूतिदोषेण  ।  
न स्वीकृतमुपसर्गैः कलिकालमलैरनालीढम्  ॥ द्कुट्ट्_१७८ ॥  
पातालतलं भोगिभिरम्भोधिर्वारिरत्ननिचयैश्च  ।  
सुरसदनं विबुधगणैर्द्रविणोपचयैः पुरं कुवेरस्य  ॥ द्कुट्ट्_१७९ ॥  
रमणीभिरसुरविवरं कटकं हेमाचलस्य गान्धर्वैः  ।  
हरिनगरं क्रतुयूपैः शमविभवैर्मुनिजनस्थानम्  ॥ द्कुट्ट्_१८० ॥  
तिष्ठन्तु सकलशास्त्रव्यालोचनविमलबुद्धयो विप्राः  ।  
सदसद्गुणनिर्णीतौ ललना अपि निकषभूमयो यस्मिन्  ॥ द्कुट्ट्_१८१ ॥  
कलिकालोदितभीत्या क्रतुहुतवहधूमकम्बलावरणः  ।  
तिष्ठन्निभृतो ऽपि कृतश्चरितैरनुमीयते यस्मिन्  ॥ द्कुट्ट्_१८२ ॥  
अपहरति पिधातुमिव स्वकलङ्कं शशधरः प्रसार्य करान्  ।  
रात्रौ यत्र वधूनां लावण्यं वदनकोषेभ्यः  ॥ द्कुट्ट्_१८३ ॥  
तिमिरपटलासिताम्बरमपहरदभिसारिकाजनौघस्य  ।  
निजतनुकान्तिवितानं वल्लभसम्भोगविहतये यस्मिन्  ॥ द्कुट्ट्_१८४ ॥  
यत्र नितम्बवतीनां विचलन्नयनान्तशितशरैर्व्रणितः  ।  
शिथिलयति पथिकलोकः स्वकलत्रसमागमोत्कण्ठाम्  ॥ द्कुट्ट्_१८५ ॥  
यत्र च कुलमहिलानामल्पत्वं वचसि पाणिपादे च  ।  
स्वच्छत्वमाशयेषु व्यालोलविशालनेत्रे च  ॥ द्कुट्ट्_१८६ ॥  
पीनपयोधरभारे घनता जीवेशसहजरागे च  ।  
कुलदेवतार्चनविधौ वलिशोभा मध्यभागे च  ॥ द्कुट्ट्_१८७ ॥  
गम्भीरता स्वभावे चेतोभवबाणतूणनाभौ च  ।  
विस्तीर्णता नितम्बे गुरुजनपूजानुरक्तचित्ते च  ॥ द्कुट्ट्_१८८ ॥  
हरिणायतेक्षणानां विच्छित्तिः कोषहरणमब्जेषु  ।  
कुटिलत्वमलकपङ्क्तौ बालानां कामचेष्टितं यत्र  ॥ द्कुट्ट्_१८९ ॥  
संयमनमिन्द्रियाणामिनोपघातग्रहस्तमिस्रस्य  ।  
स्तब्धत्वं सालतरौ हारलता तरलसङ्गता यस्मिन्  ॥ द्कुट्ट्_१९० ॥  
भुजगाः पररन्ध्रदृशः खण्ड्यन्ते प्रियतमाधरा यत्र  ।  
सूचीव्यथानुभूतिर्नृत्याभ्यासप्रवृत्तानाम्  ॥ द्कुट्ट्_१९१ ॥  
नतवपुरप्यतिसरला मन्थरगमनापि नर्मदा यस्मिन्  ।  
गुरुजनशास्त्ररतापि स्वभावमुग्धाङ्गनाजनता  ॥ द्कुट्ट्_१९२ ॥  
तस्मिन्मखशतपूतः पुरुहूत इव द्विजन्मनां प्रवरः  ।  
गुरुरिव विद्यावसतिर्वसति स्म पुरन्दरो नाम्ना  ॥ द्कुट्ट्_१९३ ॥  
धर्मात्मजस्य सत्यं त्रिपुररिपोर्विजितकुसुमचापत्वम्  ।  
हरिनाभिपङ्कजभुवो विजितेन्द्रियतां जहास यः सततम्  ॥ द्कुट्ट्_१९४ ॥  
न्यक्कृतवृष इति शर्वे याचक इति कौस्तुभाभरणे  ।  
पीडितवसुधासुत इति कपिले न बभूव यस्य बहुमानः  ॥ द्कुट्ट्_१९५ ॥  
मार्गानुसृतौ लुब्धो यः प्राणिवपुर्विनाशविमुखो ऽपि  ।  
परिहृतपरदारो ऽपि स्वाकाङ्क्षितगुरुजनप्रमदः  ॥ द्कुट्ट्_१९६ ॥  
यस्यान्वये महीयसि सरसीव समस्तसत्त्वनिजवसतौ  ।  
सच्चरितजन्मभूमौ विनिवारितकलिमलप्रसरे  ॥ द्कुट्ट्_१९७ ॥  
पितृतर्पणप्रसङ्गे खड्गग्रहणं न शौर्यदर्पेण  ।  
त्रुटनं मेखलिकानां वटुकजने नो रताजिसम्मर्दे  ॥ द्कुट्ट्_१९८ ॥  
श्रुतिभेदेषु विवादो नो रिक्थविभागमन्युना जनितः  ।  
तेजस्विता हविर्भुजि न शमैकरतेषु भूमिदेवेषु  ॥ द्कुट्ट्_१९९ ॥  
जरतामेव स्खलनं जपतामेवाधरस्फुरणम्  ।  
यजतामेव समिध्रुचि रेणाजिन एव कृष्णसम्पर्कः  ॥ द्कुट्ट्_२०० ॥  
तस्याभूत्सकलकलोद्भासितपक्षद्वयस्य सुत एकः  ।  
नाम्ना सुन्दरसेनः कच इव वचसामधीशस्य  ॥ द्कुट्ट्_२०१ ॥  
पशुपतिनयनहुताशनभस्मितमवधार्य यं वपुष्मन्तम्  ।  
अपरमिव कुसुमचापं रतिरतये निर्ममे धाता  ॥ द्कुट्ट्_२०२ ॥  
तिष्ठन्तु तावदन्याः कुलललना यस्य रूपमवलोक्य  ।  
सापि महामुनिदयिता कृच्छ्रेण ररक्ष चारित्रम्  ॥ द्कुट्ट्_२०३ ॥  
कलधौतफलकशोभां बिभ्राणं यस्य पृथुतरं वक्षः  ।  
दृष्ट्वा चिराय लक्ष्मीर्हरिहृदये दुःस्थितं मेने  ॥ द्कुट्ट्_२०४ ॥  
कथमीदृग्यदि न कृतः शशिशकलैरथ कृतः कथं व्यथकः  ।  
इत्थं यमीक्षमाणो निर्णयमगमन्न कामिनीसार्थः  ॥ द्कुट्ट्_२०५ ॥  
यो जग्राह हिमांशोः प्रसन्नमूर्तित्वमचलतः स्थैर्यम्  ।  
जलधरत उन्नतत्वं गाम्भीर्यं यादसां पत्युः  ॥ द्कुट्ट्_२०६ ॥  
यो विनयस्य निवासो वैदग्ध्यस्याश्रयः स्थितेः स्थानम्  ।  
प्रियवाचामायतनं निकेतनं साधुचरितस्य  ॥ द्कुट्ट्_२०७ ॥  
यो मदनः प्रमदानां तुहिनकरः साधुकुमुदषण्डस्य  ।  
निकषोपलो गुणानां मार्गतरुः पथिकलोकस्य  ॥ द्कुट्ट्_२०८ ॥  
सज्जनगोष्ठीनिरतः काव्यकथासारनिकषपाषाणः  ।  
प्रणयिजनकल्पवृक्षो लक्ष्मीलीलाविहारभूमिश्च  ॥ द्कुट्ट्_२०९ ॥  
जलधिरिव तुहिनभासः सहवृद्धिपरिक्षयः सुहृत्तस्य  ।  
सकलोपधाविशुद्धो बभूव गुणपालितो नाम्ना  ॥ द्कुट्ट्_२१० ॥  
तेन समं स कदा चित्तिष्ठन्रहसि प्रसङ्गतः पतिताम्  ।  
केनापि गीयमानामशृणोदार्यामिमां सहसा  ॥ द्कुट्ट्_२११ ॥  
देशान्तरेषु वेषस्वभावभणितानि ये न बुध्यन्ते  ।  
समुपासते न च गुरून्विषाणविकलास्त उक्षाणः  ॥ द्कुट्ट्_२१२ ॥  
आकर्ण्याथ तमूचे वचनमिदं सुन्दरः सुहृन्मुख्यम्  ।  
शोभनमेतद्गीतं गुणपालित साधुनानेन  ॥ द्कुट्ट्_२१३ ॥  
साधूनामाचरितं खलचेष्टां विविधलोकहेवाकान्  ।  
नर्म विदग्धैर्विहितं कुलटाजनवक्रकथितानि  ॥ द्कुट्ट्_२१४ ॥  
गुरुगूढशास्त्रचर्चां विटवृत्तं धूर्तवञ्चनोपायान्  ।  
वारिधिपरिखां पृथ्वीं जानाति परिभ्रमन्पुरुषः  ॥ द्कुट्ट्_२१५ ॥  
अत उत्सृज्य गृहस्थितिसुखलेशं विविधलाभपरिणामे  ।  
स्थापय गमनारम्भे वयस्य हृदयं मया सहितः  ॥ द्कुट्ट्_२१६ ॥  
इत्थं निगदितवन्तं सुहृदुत्तरलाभलालसात्मानम्  ।  
ऊचे सुन्दरसेनं लज्जित इव सहचरो वचनम्  ॥ द्कुट्ट्_२१७ ॥  
अभ्यर्थनानुबन्धो लज्जाकर एव मादृशां किं तु  ।  
आकर्णय कथयामः पथिकानां यानि दुःखानि  ॥ द्कुट्ट्_२१८ ॥  
कर्पटकावृतमूर्तिर्दूराध्वपरिश्रमावसितशक्तिः  ।  
पांसूत्करधूसरितो दिनावसाने प्रतिश्रयाकाङ्क्षी  ॥ द्कुट्ट्_२१९ ॥  
मातर्भगिनि दयां कुरु मा मैवं निष्ठुरा भव तवापि  ।  
कार्यवशेन गृहेभ्यो निर्यान्ति भ्रातरश्च पुत्राश्च  ॥ द्कुट्ट्_२२० ॥  
किं वयमुत्पाट्य गृहं प्रातर्गन्तार ईदृगेव सताम्  ।  
भवति निवासो यस्मिन्निज इव पथिकाः प्रयान्ति विश्रामम्  ॥ द्कुट्ट्_२२१ ॥  
अद्य रजनीं नयामो यथा कथं चित्त्वदाश्रये मातः  ।  
अस्तङ्गतो विवस्वान्वद सम्प्रति कुत्र गच्छामः  ॥ द्कुट्ट्_२२२ ॥  
इति बहुविधदीनवचाः प्रतिगेहं द्वारदेशमधितिष्ठन्  ।  
निर्भर्त्स्यते वराको गृहिणीभिरिदं वदन्तीभिः  ॥ द्कुट्ट्_२२३ ॥  
न स्थित इह गेहपतिः किं रटसि वृथा प्रयाहि देवकुलम्  ।  
कथिते ऽपि नापगच्छति पश्य मनुष्यस्य निर्बन्धम्  ॥ द्कुट्ट्_२२४ ॥  
अथ यदि कथं चिदपरः पुनः पुनर्याचितो गृहस्वामी  ।  
निर्दिशति सावधीरणमत्र स्वपिहीति शीर्णगृहकोणे  ॥ द्कुट्ट्_२२५ ॥  
तत्र कलहायमाना तिष्ठति गृहिणी विभावरीप्रहरम्  ।  
अज्ञाताय किमर्थं वासो दत्तस्त्वयेति सह भर्त्रा  ॥ द्कुट्ट्_२२६ ॥  
ईदृगयं सरलात्मा किं कुरुषे भगिनि तावको भर्ता  ।  
स्थास्यसि गेहे ऽवहिता भ्रमन्ति खलु वञ्चका एवम्  ॥ द्कुट्ट्_२२७ ॥  
इति भाजनादियाच्ञां बुद्धौ विनिधाय निकटवर्तिगृहात्  ।  
नारी समभ्युपेता ब्रूते तामाप्तभावेन  ॥ द्कुट्ट्_२२८ ॥  
गृहशतमधिकमटित्वा कलमकुलत्थाणुचणमसूरादि  ।  
एकीभूतं भुङ्क्ते क्षुधोपतप्तो ऽध्वगो भैक्षम्  ॥ द्कुट्ट्_२२९ ॥  
परवशमशनं वसुधां शयनीयं सुरनिकेतनं सद्म  ।  
पथिकस्य विधिः कृतवानुपधानकमिष्टकाखण्डम्  ॥ द्कुट्ट्_२३० ॥  
इति निगदितवति तस्मिन् सुन्दरसेनस्य चोत्तरावसरे  ।  
इयमुपगीता गीतिः केनापि कथाप्रसङ्गेन  ॥ द्कुट्ट्_२३१ ॥  
निजवरभवनं सुरगृहमुर्वीतलमतिमनोहरं शयनम्  ।  
कदशनममृतमभीप्सितकार्यैकनिविष्टचेतसां पुंसाम्  ॥ द्कुट्ट्_२३२ ॥  
समुपश्रुत्य च सुहृदं पौरन्दरिरिदमुवाच परितुष्टः  ।  
मम हृदयगतं प्रकटितमेतेन सतैव भवतु गच्छावः  ॥ द्कुट्ट्_२३३ ॥  
अथ सहचरद्वितीयः क्लेशसमुद्रावतरणकृतचित्तः  ।  
निरगात्सुन्दरसेनः कुसुमपुरादविदितः पित्रा  ॥ द्कुट्ट्_२३४ ॥  
पश्यन् विदग्धगोष्ठीरभ्यस्यन्नायुधानि सकलानि  ।  
शास्त्रार्थानवगच्छन्विलोकयन्कौतुकानि विविधानि  ॥ द्कुट्ट्_२३५ ॥  
जानन् पत्रछेदनमालेख्यं सिक्थपुस्तकर्माणि  ।  
नृत्यं गीतोपचितं तन्त्रीमुरजादिवाद्यभेदांश्च  ॥ द्कुट्ट्_२३६ ॥  
बुध्यन्वञ्चकभङ्गीर्विटकुलटानर्मवक्रकथितानि  ।  
बभ्राम सुहृत्सहितः सुन्दरसेनो महीमखिलाम्  ॥ द्कुट्ट्_२३७ ॥  
अथ विदितसकलशास्त्रो विज्ञाताशेषजनसमाचरणः  ।  
निजगृहगमनाकाङ्क्षी स शिलोच्चयमर्बुदं प्राप  ॥ द्कुट्ट्_२३८ ॥  
तत्पृष्ठदेशदर्शनलोलमलं सुन्दरं परिज्ञाय  ।  
गुणपालितो बभाषे विलोक्यतामद्रिराज इति  ॥ द्कुट्ट्_२३९ ॥  
एष सुतः सानुतटस्यन्दच्छीताच्छसलिलसम्पन्नः  ।  
लोकानुकम्पयेव प्रालेयमहीभृता मरौ न्यस्तः  ॥ द्कुट्ट्_२४० ॥  
शिशिरकरकान्तमौलिः कटकस्थितपवनभोजनः सगुहः  ।  
विद्याधरोपसेव्यो बिभर्ति लक्ष्मीमयं शम्भोः  ॥ द्कुट्ट्_२४१ ॥  
अत्र तरुशिखरसङ्गतसुमनस इति जातनिश्चयो मन्ये  ।  
अभिलषति समुच्चेतुं तारा निशि मुग्धकामिनीसार्थः  ॥ द्कुट्ट्_२४२ ॥  
आश्चर्यं यदुपान्ते तिष्ठन्त्येतस्य सप्त मुनयो ऽपि  ।  
अथवा कस्याकर्षं न करोति समुन्नतिर्महताम्  ॥ द्कुट्ट्_२४३ ॥  
अवगत्य निरवलम्बनमम्बरमार्गं पतङ्गतुरगाणाम्  ।  
अयमवनिधरो मन्ये विश्रान्त्यै वेधसा विहितः  ॥ द्कुट्ट्_२४४ ॥  
इममाश्रित्य हिमांशोरोषधयः सन्निकर्षमुपयाताः  ।  
प्रत्यासत्तिः प्रभुणा प्रायो ऽनुग्राहकवशेन  ॥ द्कुट्ट्_२४५ ॥  
सेक्तुमिवाशाकरिणो विसृजत्ययमवनिधरणपरिखिन्नान्  ।  
निर्झरसलिलकणौघान् भवति हि सौहार्दमेककार्याणाम्  ॥ द्कुट्ट्_२४६ ॥  
हारीताहृतशोभो मुदितशुको व्यासयोगरमणीयः  ।  
विश्रान्तभरद्वाजः समतामयमेति मुनिनिवासस्य  ॥ द्कुट्ट्_२४७ ॥  
अस्मिन्निःसङ्गा अपि परलोकप्राप्त्युपायकृतयत्नाः  ।  
गन्धवहभोजना अपि न हिंसकाः फलभुजो ऽपि न प्लवगाः  ॥ द्कुट्ट्_२४८ ॥  
शुभकर्मैकरता अपि षट्कर्माणो यता अपि स्ववशाः  ।  
अनभिमतरौद्रचरिताः शिवप्रिया अपि वसन्ति शमनिरताः  ॥ द्कुट्ट्_२४९ ॥  
मूर्तिरिव शिशिररश्मेर्हरिणवती सप्तपत्रकृतशोभा  ।  
सरणिरिव चण्डभासः पलाशिनी यातुधानजायेव  ॥ द्कुट्ट्_२५० ॥  
सोत्कण्ठेव समदना वासकसज्जेव तिलकपरिभूषा  ।  
धवहरिपीलुसनाथा नरनाथद्वारभूमिरिव  ॥ द्कुट्ट्_२५१ ॥  
अर्जुनबाणव्रातैः कुरुनाथवरूथिनीव सञ्छन्ना  ।  
ऋक्षसहस्रोपचिता लक्ष्मीरिव गगनदेशस्य  ॥ द्कुट्ट्_२५२ ॥  
ध्वजिनीव दानवानां रिष्टकसमधिष्ठिता त्रियामेव  ।  
उद्द्योतरोहिणीका रम्येयमुत्पत्यका भाति  ॥ द्कुट्ट्_२५३ ॥  
इति दर्शयति वयस्ये सुन्दरसेने च पश्यति प्रीत्या  ।  
स्वप्रस्तावोपगता गीतिरियं केन चिद्गीता  ॥ द्कुट्ट्_२५४ ॥  
अतिशयितनाकपृष्ठं पृष्ठं ये नार्बुदस्य पश्यन्ति  ।  
बहुविषयपरिभ्रमणं मन्ये क्लेशाय केवलं तेषाम्  ॥ द्कुट्ट्_२५५ ॥  
आकर्ण्य च स बभाषे महात्मनानेन युक्तमुपगीतम्  ।  
शिखरिशिरः पश्यामो वयस्य रम्यं समारुह्य  ॥ द्कुट्ट्_२५६ ॥  
अथ गिरिवरमारूढो विलोकयन्विविधविबुधभवनानि  ।  
वापीरुद्यानभुवः सरांसि सरितश्चचार विस्मेरः  ॥ द्कुट्ट्_२५७ ॥  
अचिराभामिव विघनां ज्योत्स्नामिव कुमुदबन्धुना विकलाम्  ।  
रतिमिव मन्मथरहितां श्रियमिव हरिवक्षसः पतिताम्  ॥ द्कुट्ट्_२५८ ॥  
हस्तोच्चयं विधातुः सारं सकलस्य जन्तुजातस्य  ।  
दृष्टान्तं रम्याणामस्त्रं सङ्कल्पजन्मनो जैत्रम्  ॥ द्कुट्ट्_२५९ ॥  
विकसितकुसुमसमृद्धिं शृङ्गाररसापगैककलहंसीम्  ।  
लीलापल्लववल्लीं व्रतिनामवधानवर्मणां भल्लीम्  ॥ द्कुट्ट्_२६० ॥  
विचरन्नुपवनमण्डपपुष्पप्रकराभिरामभूपृष्ठे  ।  
रममाणां सह सख्या ललनामालोकयामास  ॥ द्कुट्ट्_२६१ ॥  
अवलोकयतस्तस्य स्मरमार्गणवेध्यतामुपेतस्य  ।  
इदमासीन्मनसि चिरं विस्मयभाराभिभूयमानस्य  ॥ द्कुट्ट्_२६२ ॥  
क्वेदं खलु विश्वसृजः कौशलमत्यद्भुतं समुपजातम्  ।  
येन विरुद्धानामपि घटितैकत्र स्थितिस्तथा हीयम्  ॥ द्कुट्ट्_२६३ ॥  
ललितवपुर्निर्दोषा स्फुरदुज्ज्वलतारकाभिरामा च  ।  
निर्वाच्यवदनकमला जितवीणाक्वणितवाणी च  ॥ द्कुट्ट्_२६४ ॥  
संविहितविग्रहस्थितिरतिशोभनघटितसन्धिबन्धा च  ।  
उन्नतपयोधराढ्या शरदिन्दुकरावदाता च  ॥ द्कुट्ट्_२६५ ॥  
अभिमतसुगतावस्थितिरभिनन्दितचरणरचना च  ।  
अतिविपुलजघनदेशा विध्वस्तशरीरविहितशोभा च  ॥ द्कुट्ट्_२६६ ॥  
आविर्भवदनुरागे तस्मिन्नथ वलितलोचना सहसा  ।  
सापि बभूव मृगाक्षी हस्तगता कुसुमचापस्य  ॥ द्कुट्ट्_२६७ ॥  
तरुमूलमाश्रिताया विस्मृतसकलान्यकर्मणः सपदि  ।  
तस्या गात्रलतायामङ्कुरितं सात्त्विकैर्भावैः  ॥ द्कुट्ट्_२६८ ॥  
सैवोपवनसमृद्धिस्तस्मिन्नेव क्षणे स्मरं स्मृत्वा  ।  
तां व्यथयितुमारेभे प्रभोर्हि कृत्यं करोति खलु सर्वः  ॥ द्कुट्ट्_२६९ ॥  
गात्रसरसेन्धनेभ्यः प्रस्वेदजलं विनिर्ययौ तस्याः  ।  
अन्तर्ज्वलितमनोभवहव्यभुजा दह्यमानेभ्यः  ॥ द्कुट्ट्_२७० ॥  
कुसुमशरजालपतिता मुहुर्मुहुर्विदधती विवृत्तानि  ।  
अनिमेषं पश्यन्ती मत्स्यवधूमनुचकार सा तन्वी  ॥ द्कुट्ट्_२७१ ॥  
स्तब्धतनुं सोत्कम्पां पुलकवतीं स्वेदिनीं सनिःश्वासाम्  ।  
विदधे तामसमशरः क्रीडति हि शठो विशिष्टमासाद्य  ॥ द्कुट्ट्_२७२ ॥  
उच्छ्वासैरुल्लसनं कुचयुगले सौष्ठवं विलासानाम्  ।  
अभिलषितेन प्रेम्णा स्निग्धत्वं चक्षुषोर्मनोहारि  ॥ द्कुट्ट्_२७३ ॥  
अनुरक्त्या वदनरुचिं वचसि च गमने च साध्वसस्खलनम्  ।  
तस्या मदनः कुर्वन्नुपनिन्ये चारुतामधिकाम्  ॥ द्कुट्ट्_२७४ ॥  
पार्श्वगते ऽपि प्रेयसि कामशरासारताड्यमानापि  ।  
न शशाक साभिधातुं चित्तगतं प्रणयभङ्गतो भीता  ॥ द्कुट्ट्_२७५ ॥  
अथ विदितचित्तवृत्तिः सक्तदृशं प्रियतमे समाकृष्य  ।  
मदनेन दह्यमानां विहसितविशदं जगाद तामाली  ॥ द्कुट्ट्_२७६ ॥  
अयि हारलते संहर हरहुङ्कृतिदग्धदेहसङ्क्षोभम्  ।  
सद्भावजानुरक्तिर्न हि पण्यं पण्यनारीणाम्  ॥ द्कुट्ट्_२७७ ॥  
अवधीरय धनविकलं कुरु गौरवमकृशसम्पदः पुंसः  ।  
अस्मादृशां हि मुग्धे धनसिद्ध्यै रूपनिर्माणम्  ॥ द्कुट्ट्_२७८ ॥  
अभिरामे ऽभिनिवेशं विदधाना विभवलाभनिरपेक्षा  ।  
उपहस्यसे सुमध्ये विदग्धवाराङ्गनावारैः  ॥ द्कुट्ट्_२७९ ॥  
येषां श्लाघ्यं यौवनमभिमुखतामुपगतो विधिर्येषाम्  ।  
फलितं येषां सुकृतं जीवितसुखितार्थिता येषाम्  ॥ द्कुट्ट्_२८० ॥  
ते ऽवश्यं स्वयमेव त्वामनुबध्नन्ति मदनशरभिन्नाः  ।  
न हि मधुलेहाः सुन्दरि मृग्यन्ते चूतमञ्जर्या  ॥ द्कुट्ट्_२८१ ॥  
इति गदितवतीमालीं कामशरासारभिन्नसर्वाङ्गी  ।  
अव्यक्तस्खलिताक्षरमूचे कृच्छ्रेण हारलता  ॥ द्कुट्ट्_२८२ ॥  
सखि कुरु तावद्यत्नं बहुमतमतिवेदनाप्रतीकारे  ।  
क्रोडीकृता विपत्त्या न भवन्त्युपदेशयोग्या हि  ॥ द्कुट्ट्_२८३ ॥  
अस्वायत्तः प्रेयान्मृदुपवनः सुरभिकुसुममुद्यानम्  ।  
इयती खलु सामग्री भवति क्षीणायुषामेव  ॥ द्कुट्ट्_२८४ ॥  
मत्वा मदनाशीविषविषवेगाकुलितविग्रहामालीम्  ।  
समुपेत्य शशिप्रभया पौरन्दरिरभिदधे कृतप्रणतिः  ॥ द्कुट्ट्_२८५ ॥  
यदि नाम रुणद्धि गिरं गणिकाभावोपजनितवैलक्ष्यम्  ।  
तदपि कथितव्यमेव स्निग्धापदि न हि निरूप्यते युक्तम्  ॥ द्कुट्ट्_२८६ ॥  
एतावति संसारे परिगणिता एव ते सुजन्मानः  ।  
आपत्सु परित्राणव्याकुलमनसां स्फुरन्ति ये बुद्धौ  ॥ द्कुट्ट्_२८७ ॥  
यस्मिन्नेव मुहूर्ते चक्षुर्विषयं गतो ऽसि मम सख्याः  ।  
तत एवारभ्य गता विधेयतां दग्धमदनस्य  ॥ द्कुट्ट्_२८८ ॥  
रोमोद्गमसन्नहनं भित्त्वान्तर्विग्रहं परापतिताः  ।  
तस्या मानससम्भवकोदण्डविनिःसृता इषवः  ॥ द्कुट्ट्_२८९ ॥  
किं विदधातु वराकी कुत्र समाश्वसितु यातु कं शरणम्  ।  
पीडयति भृशं यस्या नित्यशुचिर्दक्षिणो मृदुः पवनः  ॥ द्कुट्ट्_२९० ॥  
वचसि गते गद्गदतामुज्झितमौनव्रताश्चिराय पिकाः  ।  
हृष्टा व्यथयन्ति सखीं जातावसरा निरर्गलं विरुतैः  ॥ द्कुट्ट्_२९१ ॥  
स्खलिताकुलिते गमने तन्वङ्ग्या अगणितश्रमा हंसाः  ।  
सुचिराल्लब्धावसराः कुर्वन्ति गतागतानि परितुष्टाः  ॥ द्कुट्ट्_२९२ ॥  
उष्णोच्छ्वसितसमीरैर्विदह्यमानो ऽपि मधुकरस्तस्याः  ।  
अलककुसुमं न मुञ्चति कृच्छ्रेष्वपि दुस्त्यजा विषयाः  ॥ द्कुट्ट्_२९३ ॥  
नो वारयसि तथा मां साम्प्रतमिति कथयतीव मधुलेहः  ।  
निःसहवपुषः कर्णे श्रुतिपूरकपुष्पसङ्गतो गुञ्जन्  ॥ द्कुट्ट्_२९४ ॥  
प्रशिथिलभुजलतिकातस्तस्याः पतितस्य हेमकटकस्य  ।  
यत्प्रापणं पृथिव्यास्तस्मिन्खलु मुक्तहस्तता हेतुः  ॥ द्कुट्ट्_२९५ ॥  
रशनागुणेन विगलितमेकपदे तन्नितम्बतश्चित्रम्  ।  
पतनाय नियतमथवा निषेवणं गुरुकलत्रस्य  ॥ द्कुट्ट्_२९६ ॥  
अङ्गीकृत्य मनोभवमुरसि तथा लालितो ऽपि हतहारः  ।  
तापयति सखीं तत्क्षणमन्तर्भिन्नात्कुतः कुशलम्  ॥ द्कुट्ट्_२९७ ॥  
वाससितं स्वेदजलं कज्जलमलिनाश्रुवारिणा मिश्रम्  ।  
कुचतटपतितं तस्याः प्रयागसम्भेदसलिलमनुकुरुते  ॥ द्कुट्ट्_२९८ ॥  
पिकरुतमलयसमीरणसुमनःस्मरभृङ्गदहनपरिकरिता  ।  
पञ्चतपश्चरति भवत्परिरम्भणसौख्यलम्पटा बाला  ॥ द्कुट्ट्_२९९ ॥  
न परां पतति वराकी दशमीं यावन्मनोभवावस्थाम्  ।  
त्रायस्व सुभग तावच्छरणागतरक्षणं व्रतं महताम्  ॥ द्कुट्ट्_३०० ॥  
अथ तद्वचसि कृतादरमुद्भूतमनोभवं समवधार्य  ।  
अवगीतिभीतचेता ऊचे गुणपालितः सुहृदम्  ॥ द्कुट्ट्_३०१ ॥  
यद्यपि मारप्रसरो दुर्वारः प्राणिनां नवे वयसि  ।  
चिन्त्यं तदपि विवेकिभिरवसानं वेशयोषितां प्रेम्णः  ॥ द्कुट्ट्_३०२ ॥  
वारस्त्रीणां विभ्रमरागप्रेमाभिलाषमदनरुजः  ।  
सहवृद्धिक्षयभाजः प्रख्याताः सम्पदः सुहृदः  ॥ द्कुट्ट्_३०३ ॥  
ताभिरवदातजन्मा कुर्वीत समागमं कथं यासाम्  ।  
क्षणदृष्टो ऽपि प्रणयी रूढप्रणयो ऽपि जन्मनो ऽपूर्वः  ॥ द्कुट्ट्_३०४ ॥  
प्रद्युम्नः प्रद्युम्नो विरूपकः खलु विरूपकः सततम्  ।  
सुस्निग्धः सुस्निग्धो रूक्षो रूक्षस्तु गणिकानाम्  ॥ द्कुट्ट्_३०५ ॥  
यासां जघनावरणं परकौतुकवृद्धये न तु त्रपया  ।  
उज्ज्वलवेषा रचना कामिजनाकृष्टये न तु स्थितये  ॥ द्कुट्ट्_३०६ ॥  
मांसरसाभ्यवहारः पुरुषाहतिपीडया न तु स्पृहया  ।  
आलेख्यादौ व्यसनं वैदग्ध्यख्यातये न तु विनोदः  ॥ द्कुट्ट्_३०७ ॥  
रागो ऽधरे न चेतसि सरलत्वं भुजलतासु न प्रकृतौ  ।  
कुचभारेषु समुन्नतिराचरणे नाभिनन्दिते ऽसद्भिः  ॥ द्कुट्ट्_३०८ ॥  
जघनस्थलेषु गौरवमाकृष्टधनेषु नो कुलीनेषु  ।  
अलसत्वं गमनविधौ नो मानववञ्चनाभियोगेषु  ॥ द्कुट्ट्_३०९ ॥  
वर्णविशेषापेक्षा प्रसाधने नो रतिप्रसङ्गेषु  ।  
ओष्ठे मदनासङ्गो नो पुरुषविशेषसम्भोगे  ॥ द्कुट्ट्_३१० ॥  
या बाले ऽपि सरागा वृद्धेष्वपि विहितमन्मथावेशाः  ।  
क्लीबेष्वपि कान्तदृशः साकाङ्क्षा दीर्घरोगे ऽपि  ॥ द्कुट्ट्_३११ ॥  
स्वेदाम्बुकणोपचिता अनार्द्रतानिजनिवासमनसश्च  ।  
आविष्कृतवेपथवो वज्रोपलसारकठिनाश्च  ॥ द्कुट्ट्_३१२ ॥  
जघनचपला अनार्याः परभृतयः कृतकनेत्ररागाश्च  ।  
सर्वाङ्गार्पणदक्षा असमर्पितहृदयदेशाश्च  ॥ द्कुट्ट्_३१३ ॥  
न-कुलसमुत्पन्ना अपि भुजङ्गदशनकृतवेदनाभिज्ञाः  ।  
कन्दर्पदीपिका अपि रहिताः स्नेहप्रसङ्गेन  ॥ द्कुट्ट्_३१४ ॥  
उज्झितवृषयोगा अपि रतिसमये नरविशेषनिरपेक्षाः  ।  
कृष्णैकाभिरता अपि हिरण्यकशिपुप्रियाः सततम्  ॥ द्कुट्ट्_३१५ ॥  
मेरुमहीधरभुव इव किम्पुरुषसहस्रसेवितनितम्बाः  ।  
नीतय इव भूमिभृतां सुपरिहृतानर्थसंयोगाः  ॥ द्कुट्ट्_३१६ ॥  
बहुमित्रकरजदारणलब्धाभ्युदयाः सरोरुहिण्य इव  ।  
डाकिन्य इव च रक्तव्याकर्षणकौशलोपेताः  ॥ द्कुट्ट्_३१७ ॥  
प्रतिपुरुषं सन्निहिताः कृत्यपरा विविधविकरणोपचिताः  ।  
बहुलार्थग्राहिण्यः प्रकृतय इव दुर्ग्रहा गणिकाः  ॥ द्कुट्ट्_३१८ ॥  
सादरमाश्लिष्य चिरं कुसुमस्तबकं च नरविशेषं च  ।  
रिक्तीकर्तुं निपुणं क्षुद्राः क्षुद्राश्च चुम्बन्ति  ॥ द्कुट्ट्_३१९ ॥  
परमार्थकठोरा अपि विषयगतं लोहकं मनुष्यं च  ।  
चुम्बकपाषाणशिलाः रूपाजीवाश्च कर्षन्ति  ॥ द्कुट्ट्_३२० ॥  
पुरुषाक्रान्ताः सततं कृत्रिमशृङ्गाररागरमणीयाः  ।  
आहन्यमानजघनाः करेणवो वारयोषाश्च  ॥ द्कुट्ट्_३२१ ॥  
उचितगुणोत्क्षिप्ता अपि पुरतो विनिवेशिते सुवर्णलवे  ।  
झगिति पतन्ति मुखेन प्रकटप्रमदाः कलाधिकाश्च तुलाः  ॥ द्कुट्ट्_३२२ ॥  
बहिरुपपादितशोभा अन्तस्तुच्छाः स्वभावतः कठिनाः  ।  
दास्यः समुद्गिका इव मणन्ति यन्त्रप्रयोगेण  ॥ द्कुट्ट्_३२३ ॥  
बध्नन्ति ये ऽनुरागं दैवहतास्तासु वारवनितासु  ।  
ते निःसरन्ति नियतं पाणिद्वयमग्रतः कृत्वा  ॥ द्कुट्ट्_३२४ ॥  
इत्युपदिशति वयस्ये सुन्दरसेने च मन्मथव्यथिते  ।  
आवादुपयातं गीतित्रयमभ्यधायि केनापि  ॥ द्कुट्ट्_३२५ ॥  
तरुणीं रमणीयाकृतिमुपनीतां स्मृतिभुवा वशीकृत्य  ।  
परिहरति यो जडात्मा प्रथमो ऽसौ नालिको विना भ्रान्तिम्  ॥ द्कुट्ट्_३२६ ॥  
इदमेव हि जन्मफलं जीवितफलमेतदेव यत्पुंसाम्  ।  
लडहनितम्बवतीजनसम्भोगसुखेन याति तारुण्यम्  ॥ द्कुट्ट्_३२७ ॥  
सुमनोमार्गणदहनज्वालावलिदह्यमानसर्वाङ्ग्यः  ।  
प्रबलप्रेमप्रवणाः प्रमदाः स्पृहयन्ति नाल्पपुण्येभ्यः  ॥ द्कुट्ट्_३२८ ॥  
एवमुपश्रुत्य वचः समुवाच पुरन्दरात्मजः सुहृदम्  ।  
मम हृदयादिव कृष्ट्वा गीतमिदं साधुनानेन  ॥ द्कुट्ट्_३२९ ॥  
तदतनुसायकविकलां हारलतां हरिणशावतरलाक्षीम्  ।  
आश्वासयितुं यामो गुणपालित किं विकल्पितैर्बहुभिः  ॥ द्कुट्ट्_३३० ॥  
अथ यत्र कापि गणिका गणयन्ती परिचितं हृतद्रविणम्  ।  
प्रविशन्तमेव मन्दिरमीर्ष्याव्याजेन निरुरोध  ॥ द्कुट्ट्_३३१ ॥  
का चिद्वञ्चकदत्तं लुण्डीकृतजीर्णवसनमवलोक्य  ।  
वेश्या विषीदति स्म क्षपाक्षये वृत्तकर्तव्या  ॥ द्कुट्ट्_३३२ ॥  
दैवस्मृत्या पतितं दृष्टिपथं भग्नमूल्यविटमेका  ।  
ज्वलिता रुषा भुजिष्या जग्राह जवेन धावित्वा  ॥ द्कुट्ट्_३३३ ॥  
अन्तःस्थितकामिगृहद्वारगतं लुप्तवित्तनरमन्या  ।  
समुवाच कुट्टनी व्रज कल्लोलाकल्पदेहेति  ॥ द्कुट्ट्_३३४ ॥  
प्रकटितदशननखक्षतिरभिदधती राजपुत्ररतियुद्धम्  ।  
अपरा पुरः सखीनां वारवधूराततान सौभाग्यम्  ॥ द्कुट्ट्_३३५ ॥  
अन्या कामिस्पर्धावर्धितभाटी समुच्छ्रिता खेडा  ।  
सौभाग्यगर्वदर्पं समुवाह विलासिनीमध्ये  ॥ द्कुट्ट्_३३६ ॥  
एकगणिकानुबन्धक्रोधोद्यतशस्त्रकामिनोः कापि  ।  
सम्भ्रमतो धावित्वा निवारयामास कुट्टनी कलहम्  ॥ द्कुट्ट्_३३७ ॥  
धनमाहृत्य बहुभ्यो भुज्यत एकेन केन चित्सार्धम्  ।  
इति धनवन्तं कामिनमावर्जयति स्म कापि वारवधूः  ॥ द्कुट्ट्_३३८ ॥  
गायन्गाथामात्रं द्विपदकमथ सौष्ठवेन विट एकः  ।  
बभ्राम पुरो दास्या विदधद्विकृतीरनेकविधाः  ॥ द्कुट्ट्_३३९ ॥  
कश्चित्पण्यस्त्रीणां विभवोपचितान्यपुरुषयोजनया  ।  
विदधाति स्माराधनमधनत्वमुपागतः कामी  ॥ द्कुट्ट्_३४० ॥  
त्वयि सक्तेन मया गृहमुज्झितमधुना परेव जातासि  ।  
इति ढौकमलभमानः कश्चिद्गणिकामुपालेभे  ॥ द्कुट्ट्_३४१ ॥  
उषितामपरेण समं वृद्धविटानां पुरः पराजित्य  ।  
त्याजयति स्म भुजङ्गः कश्चिद्गणिकां द्विगुणभाटीम्  ॥ द्कुट्ट्_३४२ ॥  
दृष्टा त्वया विशेषक वलयकलापी शशिप्रभाभुजयोः  ।  
बाढं भण भण कीदृक् चारुतरा सा मया दत्ता  ॥ द्कुट्ट्_३४३ ॥  
अद्य चतुर्थो दिवसश्चीनाम्बरयुगलकस्य दत्तस्य  ।  
तदपि परुषा विलासा वद मदनक किं करोम्यत्र  ॥ द्कुट्ट्_३४४ ॥  
स्नेहपरा मयि केली कलहंसक किं तु राक्षसी तस्याः  ।  
माता नात्मीकर्तुं वर्षशतेनापि शक्यते पापा  ॥ द्कुट्ट्_३४५ ॥  
सुमनःकुङ्कुमवासं सज्जीकुरु किमिति तिष्ठसि विचित्तः  ।  
अद्य तव दयितिकायाः किञ्जल्कक नर्तनावसरः  ॥ द्कुट्ट्_३४६ ॥  
यदि नाम पञ्च दिवसान्त्वयि कुरुते प्रेम धनलवं दृष्ट्वा  ।  
तदपि तरङ्गवती सा कन्दर्पक किं वृथा गर्वः  ॥ द्कुट्ट्_३४७ ॥  
जीवद्वेषिन् लासक परिहर दूरेण मूढ हरिसेनाम्  ।  
बद्धावेशस्तस्यां व्यापृतपुत्रो महाविषमः  ॥ द्कुट्ट्_३४८ ॥  
केसरया क्षणदत्तं कृत्वांशुकमुपरि कामिजालस्य  ।  
स्तब्धग्रीवं भ्रमतश्चन्द्रोदय पश्य माहात्म्यम्  ॥ द्कुट्ट्_३४९ ॥  
कौमारकं विधातुं वाञ्छसि किल रमण मदनसेनायाः  ।  
इच्छामि किं तु तस्या मात्रातीव प्रसारितं वदनम्  ॥ द्कुट्ट्_३५० ॥  
विभ्रम कियतस्तपसः फलमेतद्यदुपभुज्यते मदिरा  ।  
स्वकरेण पीतशेषा मदघूर्णितदेवदत्तया दत्ता  ॥ द्कुट्ट्_३५१ ॥  
कुवलयमालानिलयो लीलोदय किमिति सम्प्रति त्यक्तः  ।  
किं विदधामस्तस्मिन् भ्रातर्दास्या विना मूल्यम्  ॥ द्कुट्ट्_३५२ ॥  
मुषिताशेषविभूतेरिन्दीवरकस्य यामिनी याति  ।  
संवाहयतः सम्प्रति मञ्जीरक तिलकमञ्जरीचरणौ  ॥ द्कुट्ट्_३५३ ॥  
अद्यापि बालभावं निखिलं न जहाति मदनिका तदपि  ।  
प्रौढिम्ना मकरन्दक सकला ललना अधः कुरुते  ॥ द्कुट्ट्_३५४ ॥  
कुब्जे गत्वा वक्ष्यसि तं निर्दयचित्तनर्तनाचार्यम्  ।  
हारा सुकुमारतनुः किमिति श्रममद्य कारिता भवता  ॥ द्कुट्ट्_३५५ ॥  
निःसर को ऽभिनिवेशः शुकशावकपाठने सुरतदेवि  ।  
तिष्ठति बहिरुपविष्टः प्रतीक्षमाणस्तव प्रेयान्  ॥ द्कुट्ट्_३५६ ॥  
वीणावादनखिन्ना पतितास्ते वासभवनपर्यङ्के  ।  
उत्थापय तां त्वरितं स्मरलीलां भट्टपुत्र आयातः  ॥ द्कुट्ट्_३५७ ॥  
किमिदं यथास्थितत्वं तव माधवि यन्मुहुर्वदन्त्या मे  ।  
परिधत्से नाभरणं श्रीविग्रहराजसूनुना दत्तम्  ॥ द्कुट्ट्_३५८ ॥  
ईदृक् शून्यमनस्त्वं किं कुर्मो मातरिन्दुलेखायाः  ।  
पानक्रीडासक्त्या पतितापि न चेतिता कनकताडी  ॥ द्कुट्ट्_३५९ ॥  
नकुलः पयो न पायित इति रोषवशादियं हि दुःशीला  ।  
नाश्नाति कामसेना पुनः पुनः प्रार्थ्यमानापि  ॥ द्कुट्ट्_३६० ॥  
श्रीबलसुतपरिपालित ऊर्णायुः किमनया विजेतव्यः  ।  
मुकुला मुक्तसुखस्थितिरहर्निशं मेषपोषणे लग्ना  ॥ द्कुट्ट्_३६१ ॥  
आताम्रतां समुपगतमुच्छूनं करतलं तव सुललिते  ।  
मा पुनरतिचिरमेवं प्रविधास्यसि कन्दुकक्रीडाम्  ॥ द्कुट्ट्_३६२ ॥  
अभिराम डोम्ब भाटी प्रथममियं गृह्यते समुत्पन्ने  ।  
स्नेहे तु कुसुमदेव्यास्त्वं प्रभवसि जीवितस्यापि  ॥ द्कुट्ट्_३६३ ॥  
ग्रहणकमर्पय तावद्यदि कौतुकमुपरि चन्द्रसेनायाः  ।  
निर्वर्तितकर्तव्यो दास्यसि किं चिद्यथाभिमतम्  ॥ द्कुट्ट्_३६४ ॥  
न परमदाता मातः सूनुरसौ नगररोटभट्टस्य  ।  
निर्लज्जः शठवृत्तिः पुनः पुनर्वार्यमाणो ऽपि  ॥ द्कुट्ट्_३६५ ॥  
क्षपयति वसनानि सदा हठेन सकलानि सुरतसेनायाः  ।  
न ददात्येकामूर्णामुरणः परमत्ति कर्पाशम्  ॥ द्कुट्ट्_३६६ ॥  
भगिनि न मुञ्चति वेश्म क्षणमपि मे कपटराजपुत्रो ऽसौ  ।  
भग्नो ऽन्यनरावसरो नग्नेनाधिष्ठितं यथा तीर्थम्  ॥ द्कुट्ट्_३६७ ॥  
इत्थम्प्राया वाचः शृण्वन् विटकुट्टनीसमुद्गीर्णाः  ।  
तं वेशसन्निवेशं पश्यन् प्रविवेश दयितिकावेश्म  ॥ द्कुट्ट्_३६८ ॥  
आकृष्टमिवोत्कतया स्नपितमिव स्निग्धचक्षुषः प्रसरैः  ।  
तमुपागतमभ्यर्णं हारलता पूजयामास  ॥ द्कुट्ट्_३६९ ॥  
संविहितसमुचितस्थितिरवनतशिरसा प्रणम्य तत्सख्या  ।  
इदमभिदधे ऽतिनम्रं सुन्दरसेनः शुभे ऽवसरे  ॥ द्कुट्ट्_३७० ॥  
प्रियदर्शन किं बहुभिः स्मरपीडितदीनवचनसन्दर्भैः  ।  
इयमास्ते हारलता जीवितमस्यास्त्वदायत्तम्  ॥ द्कुट्ट्_३७१ ॥  
निर्यन्त्रकेलिविशदं सहजप्रेमानुबन्धरमणीयम्  ।  
कार्यान्तरान्तरायैः सुपरिहृतं यातु यौवनं भवतोः  ॥ द्कुट्ट्_३७२ ॥  
निर्दयमविरतवाञ्छं ध्वस्तत्रपमव्यवस्थिताचरणम्  ।  
उपचीयमानरागं सततं भूयाद्भवत्सुरतम्  ॥ द्कुट्ट्_३७३ ॥  
इति दत्त्वाशिषमन्तर्निर्याते परिजने तदङ्गेषु  ।  
विस्रम्भविविक्तरसो ववृधे कुसुमायुधः सुतराम्  ॥ द्कुट्ट्_३७४ ॥  
यदमन्दमन्मथोचितमनुरूपं यन्नवानुरागस्य  ।  
यद्यौवने ऽभिरामं यच्च फलं जीवितव्यस्य  ॥ द्कुट्ट्_३७५ ॥  
अविनय एव विभूषणमश्लीलाचरणमेव बहुमानः  ।  
निःशङ्कतैव सौष्ठवमनवस्थितिरेव गौरवाधानम्  ॥ द्कुट्ट्_३७६ ॥  
केशग्रहणमनुग्रह उपकारस्ताडनं मुदे दंशः  ।  
नखविलिखनमभ्युदयो दृढदेहनिपीडनं समुत्कर्षः  ॥ द्कुट्ट्_३७७ ॥  
निगरणलोलं चुम्बनमवयवनिष्पेषणस्पृहो मर्दः  ।  
अन्तःप्रवेशनेच्छं निर्भरपरिरम्भणं यस्मिन्  ॥ द्कुट्ट्_३७८ ॥  
यदनङ्गैरिव विहितं रागैरिव दीप्तिमत्त्वमुपनीतम्  ।  
प्रेमभिरिव निश्चलितं शृङ्गारैरिव विकाशमानीतम्  ॥ द्कुट्ट्_३७९ ॥  
अप्रागल्भ्यं व्यसनं धैर्यमकार्यं विवेक उपघातः  ।  
ह्रेपणमगुणो यस्मिन् तत्सुरतं प्रस्तुतं ताभ्याम्  ॥ द्कुट्ट्_३८० ॥  
प्रारम्भ एव तावत्प्रज्वलितो धगिति मनसिजो यस्मिन्  ।  
तस्य विशेषावस्था वक्तुमशक्याः प्रवृद्धस्य  ॥ द्कुट्ट्_३८१ ॥  
सहजरसेन जडीकृतमिति यूनोः कामशास्त्रनिर्णीते  ।  
नानाकरणग्रामे मालिन्यमवाप पाण्डित्यम्  ॥ द्कुट्ट्_३८२ ॥  
अविधेयमनाख्येयं प्रविचार्यं छादनीयमविषह्यम्  ।  
न बभूव तयोस्तस्मिन्नाविद्धारब्धसुरतसम्मर्दे  ॥ द्कुट्ट्_३८३ ॥  
अभ्यस्ता या तन्व्या सुरतविधौ विविधचाटुपरिपाटी  ।  
तामालूनविशीर्णां चकार सहजः स्मरावेशः  ॥ द्कुट्ट्_३८४ ॥  
सद्भावरागदीपितमदनाचार्योपदिष्टचेष्टानाम्  ।  
कः परिगणनं कर्तुं रतिचक्राविष्टरमणयोः शक्तः  ॥ द्कुट्ट्_३८५ ॥  
बाला मृदुगात्रलता दृढपुरुषाक्रान्तविग्रहा न परम्  ।  
न व्यथिता मुदमाप प्रभवति खलु चित्तजन्मनः शक्तिः  ॥ द्कुट्ट्_३८६ ॥  
किं रमणीं रमणो ऽविशदुत रमणी रमणमिति न जानीमः  ।  
स्वावयवावगमस्तु प्रणाशमगमत्तयोस्तदा निपुणम्  ॥ द्कुट्ट्_३८७ ॥  
तस्या निमीलितदृशो निःस्पन्दतनोर्बभूव सुरतान्ते  ।  
लिङ्गमनङ्गच्छाया जीवितसत्तानुमानस्य  ॥ द्कुट्ट्_३८८ ॥  
श्रमजलबिन्दूपचिता वृत्तस्मरणेन जातवैलक्ष्या  ।  
सा शुशुभे रतिविरतौ पर्याकुलकेशभूषणा नितराम्  ॥ द्कुट्ट्_३८९ ॥  
निर्व्याजार्पितवपुषोर्निर्वृतिमयमेव गणयतोर्विश्वम्  ।  
क्षणदा विरराम तयोरक्षीणाकाङ्क्षयोरेव  ॥ द्कुट्ट्_३९० ॥  
मोहनविमर्दखिन्ना विजृम्भमाणा स्खलद्गतिर्मन्दम्  ।  
निद्राकषायिताक्षी हारलता वासवेश्मनो निरगात्  ॥ द्कुट्ट्_३९१ ॥  
परिचितपार्श्वगताहं तेन समं पानभोजनं कृत्वा  ।  
नीता निशा कथाभिर्मोहनकार्यं तु यत्किं चित्  ॥ द्कुट्ट्_३९२ ॥  
अविदग्धः श्रमकठिनो दुर्लभयोषिद्युवा जडो विप्रः  ।  
अपमृत्युरपक्रान्तः कामिव्याजेन मे रात्रौ  ॥ द्कुट्ट्_३९३ ॥  
नेच्छाविरतिः क्षणमपि न च शक्तिर्वस्तुशून्यरतियत्नैः  ।  
केवलमलमद्याहं कदर्थिता वृद्धपुरुषेण  ॥ द्कुट्ट्_३९४ ॥  
मद्यवशादभियोक्तरि मृतकल्पे तल्पभागमग्नायाः  ।  
अनिरोधितनिद्रायाः सुखेन मे यामिनी याता  ॥ द्कुट्ट्_३९५ ॥  
सुकुमारसम्प्रयोगः पेशलवचनः सवक्रपरिहासः  ।  
शकुनवशेनोपनतो मम सखि रमणो मनोहराकारः  ॥ द्कुट्ट्_३९६ ॥  
पर्यङ्कान्तनिलीनः पराङ्मुखो मुक्तमन्दनिःश्वासः  ।  
मच्चोदनया सुतरां निष्पन्दः स्वेदसलिलसंसिक्तः  ॥ द्कुट्ट्_३९७ ॥  
पर्यस्तमितानङ्गो व्यपगतनिद्रः क्षपाक्षयाकाङ्क्षी  ।  
ग्रामोषितः प्रहीणो निष्प्रतिपत्तिः स्थितो ऽद्य सखि मनुजः  ॥ द्कुट्ट्_३९८ ॥  
शृणु सखि कौतुकमेकं ग्रामीणककामिना यदद्य कृतम्  ।  
सुरतसुखमीलिताक्षी मृतेति भीतेन मुक्तास्मि  ॥ द्कुट्ट्_३९९ ॥  
अविदितदेशप्रकृतेः शठात्मकाद्दुर्विदग्धतो ऽस्माभिः  ।  
अनुभूतो राजसुतादपि भाण्डविडम्बनाक्लेशः  ॥ द्कुट्ट्_४०० ॥  
प्रियसखि लोकसमक्षं नगरप्रभुणा हठेन नीतास्मि  ।  
एवं बन्धकदातुर्द्विगुणार्थप्रार्थने कुतो ऽन्यायः  ॥ द्कुट्ट्_४०१ ॥  
आकर्षन्ती जघनं व्रजसि यथा विक्षता नखैस्तिलशः  ।  
मन्ये तथोपभुक्ता त्वं केरलि दाक्षिणात्येन  ॥ द्कुट्ट्_४०२ ॥  
अधरे बिन्दुः कण्ठे मणिमाला कुचयुगे शशप्लुतकम्  ।  
तव सूचयन्ति केतकि कुसुमायुधशास्त्रपण्डितं रमणम्  ॥ द्कुट्ट्_४०३ ॥  
इति शृण्वन्नुषसि गिरो निर्वृत्तनिशाभियोगगणिकानाम्  ।  
सो ऽपि यथाक्रियमाणं प्रविधातुं निर्जगाम कर्तव्यम्  ॥ द्कुट्ट्_४०४ ॥  
सुरचितरागोपचितिस्वीकृतमनसस्तया समं तस्य  ।  
यौवनसुखमनुभवतो जगाम संवत्सरः सार्धः  ॥ द्कुट्ट्_४०५ ॥  
विश्रम्भकथाः कुर्वन्विचरन्नुद्यानवेदिकापृष्ठे  ।  
सहचरकरसक्तकरः सुन्दरसेनः कदा चित्तु  ॥ द्कुट्ट्_४०६ ॥  
स्थूलघनतन्तुसन्ततितानितनानाम्बरावरणम्  ।  
यष्टिप्रान्तनियन्त्रितदलवीटककुतपतुम्बकप्रायम्  ॥ द्कुट्ट्_४०७ ॥  
त्रुटितचरणत्रसङ्गतविस्फुटिताभ्यक्तपादमलिनतनुम्  ।  
त्वरितगतिलेखवाहकमारादायान्तमद्राक्षीत्  ॥ द्कुट्ट्_४०८ ॥  
प्रत्यासन्नीभूतं क्रमेण पौरन्दरिः परिज्ञाय  ।  
साकूतमना ऊचे वयस्य हनुमानयं प्राप्तः  ॥ द्कुट्ट्_४०९ ॥  
अवनितललीनशिरसा कृतनतिना तेन विनिहितं भूमौ  ।  
उत्क्षिप्य झटिति लेखं सुन्दर इति वाचयामास  ॥ द्कुट्ट्_४१० ॥  
स्वस्ति श्रीकुसुमपुरात्पुरन्दरः सुन्दरं समभिधत्ते  ।  
अन्तर्जृम्भितशोकग्रस्तो ऽविस्पष्टवर्णपदम्  ॥ द्कुट्ट्_४११ ॥  
कुलमकलङ्कं न गणितमवधीरितमग्रजन्मनामुचितम्  ।  
नापेक्षितमवगीतं शठसेवितवर्त्मनि त्वया पतता  ॥ द्कुट्ट्_४१२ ॥  
वंशे ऽकुटिलगतीनां द्विजिह्वतादोषरहितचरितानाम्  ।  
अपरविनाशरतानामुत्पन्नः कथमसि भुजङ्गः  ॥ द्कुट्ट्_४१३ ॥  
क्व पुरोडाशपवित्रितवेदपदोद्गारगर्भवदनं ते  ।  
क्व च मदिरासववासितवारवधूमुखरसास्वादः  ॥ द्कुट्ट्_४१४ ॥  
क्व कुशविपाटनजन्मा सहसोदितवेदनाचमत्कारः  ।  
क्व च दासीरतसङ्गरनिर्दयनखरक्षतिः प्रीत्यै  ॥ द्कुट्ट्_४१५ ॥  
क्व त्रेतानलधूमक्षोभितनयनाम्बुधौतवदनत्वम्  ।  
क्व च गणिकानिर्भर्त्सनशोकभरायातबाष्पसलिलौघः  ॥ द्कुट्ट्_४१६ ॥  
क्व वषट्कारध्वानः षट्कर्मविभूषणं श्रवणपूरः  ।  
क्व च साधारणवनितारतिमणिताकर्णनौत्सुक्यम्  ॥ द्कुट्ट्_४१७ ॥  
क्वाचार्यप्रतनुलताताडनसङ्क्षोभसम्भवः कम्पः  ।  
क्व च कुपितवारललनानिष्ठुरपादप्रहारविषहित्वम्  ॥ द्कुट्ट्_४१८ ॥  
क्व हरिणचर्मावरणं स्मृतिशास्त्रनिवेदितं व्रतं चरतः  ।  
क्व च पण्यस्त्रीगात्रस्पृष्टाम्बरधारणेषु बहुमानः  ॥ द्कुट्ट्_४१९ ॥  
समिधामेव च्छेदनमभ्यस्तं शैशवात्समारभ्य  ।  
शठवनिताधरखण्डन उत्पन्नं कौशलं कुतो भवतः  ॥ द्कुट्ट्_४२० ॥  
शुश्रूषणमेव गुरोः परिशीलितमचलचेतसा सततम्  ।  
कुटिलमतयो भुजिष्याः कथं त्वयाराधिता निपुणम्  ॥ द्कुट्ट्_४२१ ॥  
आम्नायपाठ एव स्फुटतरपदसौष्ठवं तव ख्यातम्  ।  
प्रकुपितवेश्यानुनये क्व शिक्षितं वचनचातुर्यम्  ॥ द्कुट्ट्_४२२ ॥  
अथवा किं क्रियते ऽस्मिन्नवदातकुले ऽपि लब्धजन्मानः  ।  
सदसंस्तुता भवन्ति प्रागुपचितकर्मदोषेण  ॥ द्कुट्ट्_४२३ ॥  
त्वयि विनिवेश्य कुटुम्बं परलोकहितार्जनैकनिहितात्मा  ।  
स्थास्यामीति समीहितमनुदिवसं तद्विसंवदितम्  ॥ द्कुट्ट्_४२४ ॥  
इत्यवधृतलेखार्थे सुन्दरसेने विधेयसम्मूढे  ।  
आर्यामगायदन्यः स्वावसरे गीतिपरिकरिताम्  ॥ द्कुट्ट्_४२५ ॥  
विषयतिमिरावृताक्ष्णामवटे पततामदृष्टमार्गाणाम्  ।  
पुंसां गुरुजनवचनद्रव्यशलाकाञ्जनं शरणम्  ॥ द्कुट्ट्_४२६ ॥  
उद्वेजयति तदात्वे सुखसम्पत्तिं करोति परिणामे  ।  
कटुकौषधप्रयोगो गुरुनिगदितकार्यनिष्ठुरं च वचः  ॥ द्कुट्ट्_४२७ ॥  
लब्ध्वाथ वचोवसरं मित्रमवादीत्पुरन्दरापत्यम्  ।  
पुनरपि न हि खिद्यन्ते प्रियजनहितभाषणे सन्तः  ॥ द्कुट्ट्_४२८ ॥  
अगणितसहचरवचसो दुर्व्यसनमहाब्धिमग्नवपुषस्ते  ।  
मन्युव्यथितस्य पितुर्यदि परमवलम्बनं वचनम्  ॥ द्कुट्ट्_४२९ ॥  
निजवंशदीपभूतः कृतचरितालङ्कृतो महासत्त्वः  ।  
सुन्दर सम्प्रति तातः स्पृष्टो दुष्पुत्रदोषेण  ॥ द्कुट्ट्_४३० ॥  
पुत्राभावः श्रेयान् दुःसुतता पुत्रिणः कुलीनस्य  ।  
अन्तस्तापयति भृशं सच्चरितकथाप्रसङ्गेषु  ॥ द्कुट्ट्_४३१ ॥  
सांव्यवहारिक एव प्रायो लोके गुणोन्नता नियताः  ।  
येन तु सुतेन जननी वन्ध्यात्वं श्लाघते स पापीयान्  ॥ द्कुट्ट्_४३२ ॥  
विफलं शास्त्रज्ञानं गुरुगृहसेवापि नोपकाराय  ।  
विषयवशीकृतमनसो न्याय्यं पन्थानमुत्सृजतः  ॥ द्कुट्ट्_४३३ ॥  
जीवन्नेव मृतो ऽसौ यस्य जनो वीक्ष्य वदनमन्योन्यम्  ।  
कृतमुखभङ्गो दूरात्करोति निर्देशमङ्गुल्या  ॥ द्कुट्ट्_४३४ ॥  
नो परिहर्तुं विषयाः शक्याः सत्यं तथापि निपुणधियः  ।  
अभिधेयतां न गच्छन्त्यपवादविशेषिताभिधानस्य  ॥ द्कुट्ट्_४३५ ॥  
गुरुपरिचर्या जाया कुलोद्गता स्निग्धबन्धुसम्पर्कः  ।  
ब्राह्मे कर्मणि सक्तिर्लोकद्वयसाधनं सुधियाम्  ॥ द्कुट्ट्_४३६ ॥  
सुलभा तस्य विभूतिस्तस्य गुणा यान्ति जगति विस्तारम्  ।  
बहु मनुते तं सुजनस्तस्मै स्पृहयन्ति बान्धवाः सततम्  ॥ द्कुट्ट्_४३७ ॥  
नासादयति स एकः सत्सेवितमार्गतः परिस्खलनम्  ।  
मण्डयति सो ऽन्ववायं स निवासः शर्मणामशेषाणाम्  ॥ द्कुट्ट्_४३८ ॥  
स भवति विनयाधारो युक्तायुक्ते विवेकिता तस्य  ।  
वृद्धोपदेशवाचः श्रवणोदरतर्पणं सदा यस्य  ॥ द्कुट्ट्_४३९ ॥  
प्राक्तनकर्मविपाकः क्षुद्रासु शरीरिणां यदासक्तिः  ।  
आयतनं तु सुखानां संसारभुवां कुलोद्गता रामा  ॥ द्कुट्ट्_४४० ॥  
निर्विण्णे निर्विण्णा मुदिते मुदिता समाकुलाकुलिते  ।  
प्रतिबिम्बसमा कान्ता सङ्क्रुद्धे केवलं भीता  ॥ द्कुट्ट्_४४१ ॥  
यावद्वाञ्छितसुरतव्यायामसहाविरुद्धसम्भाषा  ।  
चित्तानुवृत्तिकुशला पुण्यवतामेव जायते जाया  ॥ द्कुट्ट्_४४२ ॥  
सद्भावप्रेमरसं वलयावलिशब्दशङ्किता निभृतम्  ।  
विदधानाङ्गसमर्पणमुन्मीलितकुसुमसायकाकूता  ॥ द्कुट्ट्_४४३ ॥  
हा हा किमुद्धतत्वं श्रोष्यति कश्चिद्गतत्रप स्वैरम्  ।  
निकटे परिवारजनो विस्मृत एव स्मरातुरस्य तव  ॥ द्कुट्ट्_४४४ ॥  
इति हुङ्कृतिसंवलितैरायासनिवेदितार्थपदवाक्यैः  ।  
द्विगुणीकरोति कुलजा नायककर्माणि मोहनप्रसरे  ॥ द्कुट्ट्_४४५ ॥  
इत्थमुदीरितवाचं सुहृदमवोचत्पुरन्दरस्य सुतः  ।  
समुपस्थितजीवसमावियोगभयकम्पितो वचनम्  ॥ द्कुट्ट्_४४६ ॥  
तातादेशे ऽलङ्घ्ये हारलताविरहपावके तीव्रे  ।  
विधिवशवर्तिनि मरणे नो विद्मः कार्यपरिणामम्  ॥ द्कुट्ट्_४४७ ॥  
अनपेक्षितधनलाभां स्नेहैकनिबद्धमानसां दयिताम्  ।  
दैवाकृष्टो मुञ्चति घटितो वा लोहवज्रकणिकाभिः  ॥ द्कुट्ट्_४४८ ॥  
अथ कृतगमनविनिश्चितिरभिमतरामां चकार विदितार्थाम्  ।  
सापि तमनुवव्राज प्रस्तुतयात्रं शुचाकुलिता  ॥ द्कुट्ट्_४४९ ॥  
आसाद्य वटस्य तलं बाष्पपयःकणचिताक्षिपक्ष्माग्राम्  ।  
विघ्नितचरणविहारो हारलतामभिदधाति स्म  ॥ द्कुट्ट्_४५० ॥  
आ क्षीरवतो वृक्षादा सलिलाद्वा प्रिये प्रियं यान्तम्  ।  
अनुयायादिति वचनं तेन त्वमितो निवर्तस्व  ॥ द्कुट्ट्_४५१ ॥  
किं कुर्मो दैवहताः प्रभवति यस्मिन् कृशोदरि प्रसभम्  ।  
प्रेमग्रन्थिच्छेत्ता गुरुशासनसायको निरावरणः  ॥ द्कुट्ट्_४५२ ॥  
न द्रविणचयप्राप्तिर्नैकाश्रयपरिचयो न चाटुगुणः  ।  
न स्वामिसमादेशो नाकारविलोभनं न च ख्यातिः  ॥ द्कुट्ट्_४५३ ॥  
हेतुस्तव प्रवृत्तेरस्मासु तथापि दैववशात्  ।  
ईदृक्को ऽप्यनुबन्धो यस्य विपाको ऽप्रतीकारः  ॥ द्कुट्ट्_४५४ ॥  
परुषं यदभिहितासि प्रणयरुषा शङ्कितं च नर्मणि वा  ।  
सुदति न तत्स्मरणीयं दुर्भाषणकीर्तनोद्घाते  ॥ द्कुट्ट्_४५५ ॥  
तव हृदये हृदयमिदं विन्यस्तं न्यासपालनं कष्टम्  ।  
यत्नात्तथा विधेयं स्थानभ्रंशो यथा न स्यात्  ॥ द्कुट्ट्_४५६ ॥  
अथ विरतवचोदयितं बाष्पभरक्लिष्टवर्णपदयोगात्  ।  
इति कथमपि हारलता सम्मूर्छितवस्तुभारतीमूचे  ॥ द्कुट्ट्_४५७ ॥  
अविशुद्धकुलोत्पन्ना देहार्पणजीविका शठाचरणा  ।  
क्वाहं रूपाजीवा क्व भवन्तः श्लाघनीयजन्मगुणाः  ॥ द्कुट्ट्_४५८ ॥  
यत्तु विषयावलोकनकुतूहलाभ्यागतेन विश्रान्तम्  ।  
इयतो दिवसानस्मिन् तन्मे परजन्मकृतशुभस्य फलम्  ॥ द्कुट्ट्_४५९ ॥  
गुरुसेवां बन्धुजनं स्वदेशवसतिं कलत्रमनुकूलम्  ।  
अनुषङ्गदृष्टपरिचित आस्थां प्रविधाय कः परित्यजति  ॥ द्कुट्ट्_४६० ॥  
यौवनचापलमेतद्यन्मादृशि भवति कौतुकं भवताम्  ।  
यत्तु सुखमनवगीतं तस्य स्थानं निजा दाराः  ॥ द्कुट्ट्_४६१ ॥  
ते मधुराः परिहासास्ता वक्रगिरः स वामतासमयः  ।  
नो हृदये कर्तव्या रहसि क्षेमार्थिना भवता  ॥ द्कुट्ट्_४६२ ॥  
लाघवतो यन्मनसः प्रणयाद्वा यत्तवाचरितम्  ।  
प्रतिकूलं तत्र मया नाथाञ्जलिरेष विरचितो मूर्ध्नि  ॥ द्कुट्ट्_४६३ ॥  
दुःसञ्चारा मार्गा दूरे वसतिर्विसंष्ठुलं हृदयम्  ।  
गुणपालित तव सुहृदा भवितव्यमतो ऽप्रमत्तेन  ॥ द्कुट्ट्_४६४ ॥  
हृदयद्वय एकत्वं याते यूनोर्वियोगजं क्लेशम्  ।  
अनुभवतोरपरेण प्रसङ्गतः पठ्यते पथ्या  ॥ द्कुट्ट्_४६५ ॥  
अन्योन्यसुदृढचेष्टितसद्भावस्नेहपाशबद्धानाम्  ।  
विच्छेदकरो मृत्युर्धीराणां वा परिच्छेदः  ॥ द्कुट्ट्_४६६ ॥  
अथ तच्छ्रवणानन्तरमास्स्व सुखं दयितिके व्रजामीति  ।  
अभिधाय याति मन्दं सुन्दरसेने विवर्तितग्रीवम्  ॥ द्कुट्ट्_४६७ ॥  
वटशाखालम्बिभुजां श्वसितोष्णसमीरशुष्यदधरमुखीम्  ।  
पर्यस्तां बिभ्राणां तन्मार्गविलोकनानिमेशदृशम्  ॥ द्कुट्ट्_४६८ ॥  
दोलायमानवेणीं तिर्यग्गतकण्ठभूषणविशेषाम्  ।  
गलदश्रुवारिपूर्णां पतितांशुकभागनिःसहाङ्गलताम्  ॥ द्कुट्ट्_४६९ ॥  
रुन्धानामिव हृदयं स्फुटदितरकरेण कुचयुगाश्रयिणा  ।  
परिशेषितां विलासैरुत्सृष्टां जीवलोककर्तव्यैः  ॥ द्कुट्ट्_४७० ॥  
अङ्गीकृतां विपत्त्या वशीकृतां मर्मघट्टनैर्विषमैः  ।  
हारलतामपरिस्फुटमन्तःपरिकृष्यमाणभारत्या  ॥ द्कुट्ट्_४७१ ॥  
मा मा तावद्यात क्षणमेकं यावदेष निष्करुणः  ।  
वनगुल्मैर्न तिरोहित इत्यभिदधतीं जहुः प्राणाः  ॥ द्कुट्ट्_४७२ ॥  
अथ पश्चात्समुपेतं पप्रच्छ पुरन्दरात्मजः पथिकम्  ।  
दृष्टा शोकव्यथिता निवर्तमानाङ्गना भवता  ॥ द्कुट्ट्_४७३ ॥  
स उवाच वटतरोरध उर्व्यां पतिता विनिश्चलावयवा  ।  
तिष्ठति वनिता नान्या नयनावसरं गतास्माकम्  ॥ द्कुट्ट्_४७४ ॥  
इति तद्वचनाश्महतो विह्वलमूर्तिः पपात भूपृष्ठे  ।  
उत्थापितश्च सुहृदा सो ऽभिदधे तेन शोकदीनेन  ॥ द्कुट्ट्_४७५ ॥  
भवतु कृतार्थस्तातस्त्वमपि सुमित्रास्स्व साम्प्रतं प्रीतः  ।  
समकालमेव मुक्ता पापेन मयासुभिश्च हारलता  ॥ द्कुट्ट्_४७६ ॥  
हा हा हाव हतो ऽसि ध्वस्ता लीला विलास किं कुरुषे  ।  
उच्च्छिन्ना विच्छित्तिर्भ्रम विभ्रम दश दिशो निराधारः  ॥ द्कुट्ट्_४७७ ॥  
किलकिञ्चित गच्छ वनं मोट्टायितमशरणत्वमुपयातम्  ।  
कुट्टमित प्रव्रज्यां गृहाण बिब्बोक विश भुवो विवरम्  ॥ द्कुट्ट्_४७८ ॥  
ललितमनाथीभूतं विहृतस्य न विद्यते गतिः क्वापि  ।  
शशधरबिम्बद्युतिमुषि यातायामन्तकान्तिकं तस्याम्  ॥ द्कुट्ट्_४७९ ॥  
विनिवृत्त्य यामि दग्धुं मद्विरहे मुक्तवल्लभप्राणाम्  ।  
भवतु वराक्यास्तस्याः सप्तार्चिर्दानमात्रमुपकारः  ॥ द्कुट्ट्_४८० ॥  
गत्वाथ तमुद्देशं यस्मिन् सा पञ्चभावमापन्ना  ।  
विललाप मुक्तनादं विलुठन् भुवि सहचरेण धृतमूर्तिः  ॥ द्कुट्ट्_४८१ ॥  
एते वयं निवृत्ता मुञ्च रुषं देहि कोपने वाचम्  ।  
उत्तिष्ठ किमिति तिष्ठसि भूमितले रेणुरूषितशरीरा  ॥ द्कुट्ट्_४८२ ॥  
विनिमील्य दृशौ कस्मादप्रतिपत्त्या स्थितासि शुभवदने  ।  
त्वदवारितगमनविधेरपराधितया न मे योगः  ॥ द्कुट्ट्_४८३ ॥  
नाकाधिपतिपुरन्ध्रीरभिभवितुं त्वयि दिवं प्रयातायाम्  ।  
सत्स्वपि शरेषु पञ्चसु निरायुधः साम्प्रतं मदनः  ॥ द्कुट्ट्_४८४ ॥  
वञ्चकवृत्ता वेश्या इत्यपवादो जनेषु यो रूढः  ।  
अपनीतो ऽसौ निपुणं त्वया प्रिये जीवमोक्षेण  ॥ द्कुट्ट्_४८५ ॥  
वन्द्यः सद्व्रत एकस्त्रिपुरान्तकनन्दनो महासेनः  ।  
हृदयं यस्य स्पृष्टं न मनागपि वामलोचनाप्रेम्णा  ॥ द्कुट्ट्_४८६ ॥  
मन्ये ऽभीष्टवियोगं निमेषमपि दुःसहं समवधार्य  ।  
हरिणा वक्षसि लक्ष्मीर्विधृता गौरी हरेण देहार्धे  ॥ द्कुट्ट्_४८७ ॥  
अयि लोकपाल सा भुवि ललामभूता तया विना शून्यम्  ।  
विश्वमिति किं न चिन्तितमात्मस्थानं प्रियां नयता  ॥ द्कुट्ट्_४८८ ॥  
भगवन् हुतवह मा मा लावण्यसमुद्रसारमुद्धृत्य  ।  
कथमपि विहितां धात्रा धक्ष्यस्येनां जगद्भूषाम्  ॥ द्कुट्ट्_४८९ ॥  
इति विलपन्तं बहुविधमवधीर्य सुहृत् पुरन्दरस्य सुतम्  ।  
काष्ठैर्विरचय्य चितां तामकरोदग्निसाद्गणिकाम्  ॥ द्कुट्ट्_४९० ॥  
तस्मिन्निद्धहुताशनविनिपतने कृतमतौ शुचाकुलिते  ।  
मनसि स्फुरितामार्यां पपाठ कश्चित्प्रसङ्गेन  ॥ द्कुट्ट्_४९१ ॥  
अनुमरणे व्यवसायं स्त्रीधर्मे कः करोति सविवेकः  ।  
संसारमुक्त्युपायं दण्डग्रहणं व्रतं मुक्त्वा  ॥ द्कुट्ट्_४९२ ॥  
श्रुत्वा सुन्दरसेनः सचिवमवोचद्व्यपेतवैक्लव्यः  ।  
प्रतिबोधितं मनो मे धीरेणानेन युक्तमुपदिशता  ॥ द्कुट्ट्_४९३ ॥  
क्षणदृष्टनष्टवल्लभजन्मजराव्याधिमरणपरिभूते  ।  
आवर्तिनि संसारे कः कुर्यादाग्रहं सुमतिः  ॥ द्कुट्ट्_४९४ ॥  
यातु भवान् कुसुमपुरं वयमप्यन्त्याश्रमे समाश्रयणम्  ।  
अङ्गीकुर्मो ऽविद्याप्रहाणसंसिद्धये विहितम्  ॥ द्कुट्ट्_४९५ ॥  
सो ऽवददभिजातजनो बाल्यात्प्रभृति त्वया च न वियुक्तः  ।  
सन्न्यसनबुद्धिमधुना कथमुज्झति विषयनिःस्पृहं सुहृदम्  ॥ द्कुट्ट्_४९६ ॥  
एवमिति सो ऽभिधाय स्थिरयतिनियमैस्तपोधनैर्जुष्टम्  ।  
गुणपालितेन सहितः सुन्दरसेनो जगाम वनम्  ॥ द्कुट्ट्_४९७ ॥  
एवं भवन्तु वेश्याः स्वार्थैकदृशो व्यपेतसद्भावाः  ।  
अभिलषितविषयसिद्धेः का हानिस्तदपि युष्माकम्  ॥ द्कुट्ट्_४९८ ॥  
रमणहृदयानुवर्तनचतुरचतुःषष्टिकर्मकुशलानाम्  ।  
न स्पृशति तत्त्वचर्चा पण्यवधूनां विदग्धचेतांसि  ॥ द्कुट्ट्_४९९ ॥  
वलितप्लुतचित्रगतिस्थितिवेगैश्चोदनानुवृत्त्या च  ।  
रागस्पर्शेन विना विशति मनः सादिनां तुरगः  ॥ द्कुट्ट्_५०० ॥  
गन्धो ऽपि कुतः प्रेम्णः परभृतहारीतगृहकपोतानाम्  ।  
उज्ज्वलयन्त्यसमेषुं विरुतविशेषैस्तथापि ते यूनाम्  ॥ द्कुट्ट्_५०१ ॥  
आहितयुक्ताहार्यः सम्यक्सकलप्रयोगनिष्पत्त्या  ।  
भावविहीनो ऽपि नटः सामाजिकचित्तरञ्जनं कुरुते  ॥ द्कुट्ट्_५०२ ॥  
ये ऽपि धनक्षयदोषं पश्यन्ति जडा विलासिनीश्लेषे  ।  
प्रष्टव्यास्ते भवता किमकृतकशिपुव्यया दाराः  ॥ द्कुट्ट्_५०३ ॥  
न च लाभ एक एव प्रवर्तने कारणं मनुष्येषु  ।  
रागादयो ऽपि सन्ति वैशिकशास्त्रप्रणेतृभिः कथिताः  ॥ द्कुट्ट्_५०४ ॥  
का वा विभूतिराप्ता सुन्दरसेनात्तया तपस्विन्या  ।  
तद्विरहकुलिशभिन्ना मुमोच या जीवितं क्षणार्धेन  ॥ द्कुट्ट्_५०५ ॥  
उत्तमतरुणप्रकृतिः पुलकादिकसूचितान्यतनुसक्तिः  ।  
स्फुटसन्निहितविभावो निवार्यते केन शृङ्गारः  ॥ द्कुट्ट्_५०६ ॥  
अन्तःकरणविकारं गुरुपरिजनसङ्कटे ऽपि कुलटानाम्  ।  
बुध्यन्ति तदभियुक्ता भ्रूभङ्गापाङ्गमधुरदृष्टेन  ॥ द्कुट्ट्_५०७ ॥  
अन्या विहाय पतिगृह मविचिन्तितकुलकलङ्कजनगर्हाः  ।  
रागोपरक्तहृदया यान्ति दिगन्तं मनुष्य आसज्य  ॥ द्कुट्ट्_५०८ ॥  
अपमानः पतिविहितो गुरुपरिकरतीव्रता गृहे ऽपि दौर्गत्यम्  ।  
शीलक्षतये यासां तासामपि रागतो ऽन्यनरसक्तिः  ॥ द्कुट्ट्_५०९ ॥  
या अप्यचलितवृत्ता भर्तुः परिचरणतत्पराः प्रमदाः  ।  
ता अपि रागविमुक्तास्तिष्ठन्त्यौचित्यमात्रेण  ॥ द्कुट्ट्_५१० ॥  
तस्मादस्त्वभिगमनं विविधनिमित्तं निवार्यते केन  ।  
निजपरपण्यस्त्रीणां रागाधीनं तु हृदयनिर्वहणम्  ॥ द्कुट्ट्_५११ ॥  
एवंविधदृष्टान्तैरुपपत्तियुतैस्तथेदृशैर्वाक्यैः  ।  
अन्यैरपि चाटुपदैरावर्जितमानसं गम्यम्  ॥ द्कुट्ट्_५१२ ॥  
विहितस्वापविबोधं किञ्चित्प्रकटीकृतश्रमग्लान्या  ।  
उत्पादितजृम्भिकया परिरभ्य घनं निशापगमे  ॥ द्कुट्ट्_५१३ ॥  
विघटितपुटमुद्रदृशा विलोक्य ककुभः सदीर्घनिःश्वासम्  ।  
वक्तव्यमिति भवत्या रजनि खले किं प्रयातासि  ॥ द्कुट्ट्_५१४ ॥  
अबला विषहेत कथं दृढशक्तिमनुष्यरतिरसप्रसरम्  ।  
मदनजनितो ऽनुरागो न विदध्याद्यदि बलाधानम्  ॥ द्कुट्ट्_५१५ ॥  
धन्या चक्राह्ववधूः प्रियतमसङ्घटनसमयसम्प्राप्त्या  ।  
शशिना वियुज्यमाना कुमुद्वति क्षीणपुण्यासि  ॥ द्कुट्ट्_५१६ ॥  
विकसितसुरभिमनोहरसंस्थानं सरसकुसुममप्राप्तम्  ।  
न करोति तथा पीडामास्वादितविच्युतं यथा भृङ्ग्याः  ॥ द्कुट्ट्_५१७ ॥  
विज्ञापयाम्यतस्त्वां रचिताञ्जलिमौलिना विधाय नतिम्  ।  
परिचारकजनमध्ये गणनीयाहं प्रसादेन  ॥ द्कुट्ट्_५१८ ॥  
अथ दीपितरागाङ्गैरपहस्तितलाभदिक्क्रमोपचितैः  ।  
मृदुभिश्चित्तानुगतैरुपचारैः पातितस्य विश्वासे  ॥ द्कुट्ट्_५१९ ॥  
अवलोकितो ऽसि लम्पट किमपि वदन् कर्णसन्निधौ निभृतम्  ।  
शङ्करसेनाधात्र्या अद्य मया जालमार्गेण  ॥ द्कुट्ट्_५२० ॥  
मालत्या सह केलिं विदधासि सखी ममेति न विरोधः  ।  
यत्तु चिरं स्निग्धदृशा पश्यसि तां तत्र मे शङ्का  ॥ द्कुट्ट्_५२१ ॥  
त्वामागता न वीक्षितुमनुबध्य न याचितः प्रयत्नेन  ।  
आहूय वद किमर्थं ताम्बूलं ग्राहिता कमलदेवी  ॥ द्कुट्ट्_५२२ ॥  
कञ्चुकमपकर्षन्त्याः प्रकटीभवदंसकक्षकुचपार्श्वम्  ।  
साभिनिवेशं दृष्टं भवता किं कुन्दमालायाः  ॥ द्कुट्ट्_५२३ ॥  
परिहासेन गृहीता यद्यंशुकपल्लवे त्वया हीरा  ।  
आच्छोट्यापक्रान्ता किं मामवलोक्य पृष्ठतः सहसा  ॥ द्कुट्ट्_५२४ ॥  
विज्ञानेन ख्यातां कुसुमलतां त्वं तु वर्णयस्यनिशम्  ।  
नृत्यन्तीं मृगदेवीं विस्फारितलोचनः पश्यन्  ॥ द्कुट्ट्_५२५ ॥  
कारणमत्र न वेद्म्यहमृजुपन्थानं प्रसिद्धमुत्सृज्य  ।  
वक्रेण यदेषि सदा माधवसेनागृहाग्रेण  ॥ द्कुट्ट्_५२६ ॥  
इति सेर्ष्योपन्यासैरन्यैश्चामर्मवेधिलघुकोपैः  ।  
प्रणयप्रभवैर्विदिते च्छातोदरि रूढरागत्वे  ॥ द्कुट्ट्_५२७ ॥  
श्रुतिविशये ऽन्तरिततनुर्जनितस्थितिरायताक्षि सह मात्रा  ।  
परुषगिरा त्वं कुर्या इत्थं मिथ्यावचःकलहम्  ॥ द्कुट्ट्_५२८ ॥  
अक्लेशोपनतधनः प्रेमप्रह्वो निरर्गलत्यागः  ।  
भट्टानन्दस्य सुतो निधिभूतो ऽभव्यया त्वया त्यक्तः  ॥ द्कुट्ट्_५२९ ॥  
व्यसनोपहतविवेको दैवैकगतिः स्वदारविद्वेषी  ।  
मामविगणय्य मूढे निर्भर्त्सित एव केशवस्वामी  ॥ द्कुट्ट्_५३० ॥  
अगणितराजापायो ऽविच्छिन्नायः स्वभावतस्त्यागी  ।  
किमुपेक्षितो ऽनुरक्तो वामधिया शौल्किकाध्यक्षः  ॥ द्कुट्ट्_५३१ ॥  
पितुरेक एव पुत्रश्चतुर्थवयसो गदाभिभूतस्य  ।  
द्रविणवतः प्रभुरातो निराकृतो ऽभूतिकामया सो ऽपि  ॥ द्कुट्ट्_५३२ ॥  
स्वकरेण परित्यक्ता त्वया विभूतिः करोमि किं पापा  ।  
सर्वभरेणोपनतं वसुदेवमनादरेण पश्यन्त्या  ॥ द्कुट्ट्_५३३ ॥  
पुरुषान्तरसङ्घर्षप्रोत्साहितचित्तवृत्तिरनपेक्षम्  ।  
वसु विसृजति यो रभसात्तस्य न वार्ता त्वया पृष्टा  ॥ द्कुट्ट्_५३४ ॥  
चित्रादिकलाकुशलः स्मरशास्त्रविचक्षणो वृषप्रकृतिः  ।  
उपकुर्वन्नपि सर्वो विद्वेषिगणे त्वया क्षिप्तः  ॥ द्कुट्ट्_५३५ ॥  
चन्द्रवतीमाभरणं दत्तं मधुसूदनस्य पुत्रेण  ।  
पश्यन्ती बिभ्राणामयि रागिणि किं न जिह्रेषि  ॥ द्कुट्ट्_५३६ ॥  
ग्रामोत्पत्तिरशेषा प्रविशन्ती सिंहराजविनियोगात्  ।  
मन्मथसेनावासं लघयति ते रूपसौभाग्यम्  ॥ द्कुट्ट्_५३७ ॥  
आस्तामपरो लाभो हेडावुकनन्दिसेनतनयेन  ।  
शिवदेव्या उपचारः क्रियते यस्तेन पर्याप्तम्  ॥ द्कुट्ट्_५३८ ॥  
पश्येदं धवलगृहं पाशुपताचार्यभावशुद्धेन  ।  
कारितमनङ्गदेव्या आभरणं पत्तनस्य सकलस्य  ॥ द्कुट्ट्_५३९ ॥  
आपणिकार्थस्य कुतो राजा लभते चतुर्थमपि भागम्  ।  
हट्टपतिरामसेनप्रसादतो नर्मदा तमुपभुङ्क्ते  ॥ द्कुट्ट्_५४० ॥  
पुंस्त्वख्यापनकामो न स्त्री न पुमान् किल प्रभुस्वामी  ।  
अनुबध्नन्नुपहसितस्त्वया जडे स्वार्थयोगमनपेक्ष्य  ॥ द्कुट्ट्_५४१ ॥  
वाजीकरणैकमतिर्नरनाथानुग्रहेण विख्यातः  ।  
प्रत्याख्यातः स तथा रविदेवः किङ्करत्वमाकाङ्क्षन्  ॥ द्कुट्ट्_५४२ ॥  
किं कन्दर्पकुटुम्बे जातो ऽसावुत वशीकरणयोगम्  ।  
जानाति कमपि सिद्धं येनाकृष्टासि सर्वभावेन  ॥ द्कुट्ट्_५४३ ॥  
बाल्ये तावदयोग्या पश्चादपि वृद्धभावपरिभूता  ।  
तारुण्ये रागहृता यदि गणिका भ्रमतु तद्भिक्षाम्  ॥ द्कुट्ट्_५४४ ॥  
उपनय भाण्डकमेतद्यदर्जितं मामकेन देहेन  ।  
विदधामि तीर्थयात्रामास्स्व सुखं प्रेयसा सार्धम्  ॥ द्कुट्ट्_५४५ ॥  
आर्यजननिन्दितानां पापैकरसप्रकाशनारीणाम्  ।  
एतावानेव गुणो यदभीष्टसमागमो निरावरणः  ॥ द्कुट्ट्_५४६ ॥  
नो धनलाभो लाभो लाभः खलु वल्लभेन संसर्गः  ।  
अक्षिगतादर्थाप्तिर्न भवति मनसः प्रमोदाय  ॥ द्कुट्ट्_५४७ ॥  
गाढानुरागभिन्नं तारुण्यरसामृतेन संसिक्तम्  ।  
न भजति सहृदयहृदयं विभवार्जनसम्भवा चिन्ता  ॥ द्कुट्ट्_५४८ ॥  
लाभः स एव परमः पर्याप्तं तेन तेन तृप्तास्मि  ।  
विनिवेश्य यदुत्सङ्गे निक्षिपति मुखे मुखेन ताम्बूलम्  ॥ द्कुट्ट्_५४९ ॥  
सुरतश्रमवारिकणान् परिमार्ष्टि निजांशुकेन गात्रेषु  ।  
यदुरसि निधाय विहसंस्तस्य न मूल्यं वसुन्धरा सकला  ॥ द्कुट्ट्_५५० ॥  
शिथिलितनिजदाररतिर्मयि सक्तमना अनन्यकर्तव्यः  ।  
यदसौ जितनलरूपस्तिरस्कृतं तेन गाणिक्यम्  ॥ द्कुट्ट्_५५१ ॥  
बहुकुसुमरसास्वादं कुर्वाणा मधुकरी विधिनियोगात्  ।  
ईदृक्प्रसवविशेषं लभते खलु येन भवति कृतकृत्या  ॥ द्कुट्ट्_५५२ ॥  
अयि सरले तावदिमा उपदेशगिरो विशन्ति कर्णान्तः  ।  
यावन्नान्तर्भूतं तच्चेतसि मामकं चेतः  ॥ द्कुट्ट्_५५३ ॥  
श्रीरस्तु दुर्गतिर्वा वेश्मनि वासो महत्यरण्ये वा  ।  
स्वर्लोके नरके वा किं बहुना तेन मे सार्धम्  ॥ द्कुट्ट्_५५४ ॥  
इदमास्ते ऽलङ्करणं दुर्जननि गृहाण किं ममैतेन  ।  
तेनैव भूषिताहं गुणनिधिना भट्टपुत्रेण  ॥ द्कुट्ट्_५५५ ॥  
उचितस्थाननियुक्तान्यपनीय विभूषणानि सावेगम्  ।  
एवमभिधाय यास्यसि मातुः पुरतः समुत्सृज्य  ॥ द्कुट्ट्_५५६ ॥  
इति रागान्धः श्रुत्वा चेतसि कुरुते कदा चिदेवमिदम्  ।  
स्नेहाधिष्ठितमनसामविधेयं नास्ति नारीणाम्  ॥ द्कुट्ट्_५५७ ॥  
जननीं जन्मस्थानं बान्धवलोकं वसूनि जीवं च  ।  
पुरुषविशेषासक्ताः सीमन्तिन्यस्तृणाय मन्यन्ते  ॥ द्कुट्ट्_५५८ ॥  
रणशिरसि हते वज्रे वज्रोपमयन्त्रनिर्गतग्राव्णा  ।  
प्राणान्मुमोच दयिता न मन्त्रविधिना हृता नाम  ॥ द्कुट्ट्_५५९ ॥  
कालवशेनायासीत्पञ्चत्वं दाक्षिणात्यमणिकण्ठः  ।  
प्रेमोपगता वेश्या तेनैव समं जगाम भस्मत्वम्  ॥ द्कुट्ट्_५६० ॥  
भास्करवर्मणि याते सुरवसतिं वारितापि भूपतिना  ।  
तद्दुःखमसहमाना प्रविवेश विलासिनी दहनम्  ॥ द्कुट्ट्_५६१ ॥  
ज्वालाकरालहुतभुजि नग्नाचार्यः पपात नरसिंहः  ।  
तस्मिन्नेव शरीरं निजमजुहोच्छोकपीडिता दासी  ॥ द्कुट्ट्_५६२ ॥  
प्रीतिभराक्रान्तमतिस्त्रिदशालयजीविकां क्रमोपनताम्  ।  
अङ्गीचकार मुक्त्वा जीहल्ला भट्टविष्णुमा मृत्योः  ॥ द्कुट्ट्_५६३ ॥  
देशान्तरादुपेते प्रसादमात्रेण वीक्षिते वनिते  ।  
पादयुगं तत्यजतुर्न वामदेवस्य समिति निहतस्य  ॥ द्कुट्ट्_५६४ ॥  
भट्टकदम्बकतनये याते वसतिं परेतनाथस्य  ।  
चक्रे देहत्यागं रणदेवी वारयोषितां मुख्या  ॥ द्कुट्ट्_५६५ ॥  
अस्यामेव नगर्यां द्रविणमदात् कालसञ्चितमशेषम्  ।  
प्रेम्णाकृष्टा गणिका भट्टात्मजनीलकण्ठाय  ॥ द्कुट्ट्_५६६ ॥  
इयमपि मयि विहितास्था मातृवचःश्रवणकलुषिता क्व गता  ।  
त्यक्त्वाभरणं सर्वं प्रविजृम्भितमन्युसंवेगा  ॥ द्कुट्ट्_५६७ ॥  
उत्सृष्टालङ्करणां परिशेषितमातृमुक्तपरिवाराम्  ।  
सन्तर्पयामि सम्प्रति सर्वस्वेनापि हरिणाक्षीम्  ॥ द्कुट्ट्_५६८ ॥  
गेहेन किं प्रयोजनमन्यैरपि बन्धुदारपरिवारैः  ।  
संसारग्रहकारणमेका खलु मालती मम हि  ॥ द्कुट्ट्_५६९ ॥  
अमृतकरावयवैरिव घटिता सा दृढतरं परिष्वक्ता  ।  
चेतो नयति समत्वं ब्रह्मण आनन्दरूपस्य  ॥ द्कुट्ट्_५७० ॥  
आविर्भवदात्मभवक्षोभक्षतधीरता घनं रभसात्  ।  
विगलितकुचयुगलावृतिरालिङ्गति मालती धन्यम्  ॥ द्कुट्ट्_५७१ ॥  
निर्दयतरोष्ठखण्डनसव्यथहुङ्कारमूर्छितं सुरते  ।  
अहहेति वचस्तस्या अपुण्यभाजो न शृण्वन्ति  ॥ द्कुट्ट्_५७२ ॥  
स्मृतिजन्मजनितविकृतिव्रततिच्छन्नं करोति संसारम्  ।  
आविद्धसुरतसङ्गरविमर्दसङ्क्षोभिता दयिता  ॥ द्कुट्ट्_५७३ ॥  
गाढतराश्लिष्टवपुर्भजते कान्ता प्रमोदसम्मोहम्  ।  
शिथिलीकृता तु किं चिद्विविधविकारं समुच्छ्वसिति  ॥ द्कुट्ट्_५७४ ॥  
सन्त्यन्या अपि सत्यं पुरुषोचितकर्मपण्डिताः प्रमदाः  ।  
सृष्टा तु तया नियतं विपरीतरतिक्रियागोष्ठी  ॥ द्कुट्ट्_५७५ ॥  
तन्त्रीवाद्यविशेषानुद्दामानन्यजन्मनस्तस्याः  ।  
कुहरितरेचितकम्पितसम्पादननैपुणं करोति जडान्  ॥ द्कुट्ट्_५७६ ॥  
ललिताङ्गहारजृम्भितवलितस्मितवेपनानि मालत्याः  ।  
पश्यञ्जहाति कामः रतिमोहनचेष्टितेषु बहुमानम्  ॥ द्कुट्ट्_५७७ ॥  
न ग्राम्यं परिहसितं नाविभ्रमतरलितो ऽक्षिविक्षेपः  ।  
सुरतोद्योगनिरोधो दोहददानं न पुष्पबाणस्य  ॥ द्कुट्ट्_५७८ ॥  
नार्थपरो लपनरसो न पराशयवेदने ऽविचक्षणता  ।  
नासौष्ठवं प्रसङ्गेनोल्वणगुणकीर्तनेषु भारत्याः  ॥ द्कुट्ट्_५७९ ॥  
नापरपुरुषश्लाघा न त्यागः कालदेशवेशस्य  ।  
वैदग्ध्यजन्मभूमेर्गुरुजघनभरेण मन्दयातायाः  ॥ द्कुट्ट्_५८० ॥  
चक्राह्वपरिष्वजनं हंससमाश्लेषनकुलपरिरम्भम्  ।  
पारावतावगूहनमाचरति सुमध्यमा यथावसरम्  ॥ द्कुट्ट्_५८१ ॥  
तद्वक्रवचनहासव्यवहृतिहृतमानसस्य जायन्ते  ।  
अनुकूलसुन्दरा अपि भरणीयभराय केवलं दाराः  ॥ द्कुट्ट्_५८२ ॥  
सूचयति पृथक्करणं भ्रातṚणां वक्ति विषमशीलत्वम्  ।  
विवृणोति गृहविसंस्थामभिनन्दति पितृकुलस्य गुणवत्ताम्  ॥ द्कुट्ट्_५८३ ॥  
अन्यसुतपक्षपातं कथयति मातुस्तिरस्करोति पतिम्  ।  
पार्श्वनिमग्ना जाया मा यातु विमुच्य कार्मुकं मदनः  ॥ द्कुट्ट्_५८४ ॥  
एवं कृते ऽपि सुन्दरि यदि तिष्ठति नायकः प्रकृत्यैव  ।  
इत्थं पथि परिमोषस्त्वत्सख्या नैपुणेन वक्तव्यः  ॥ द्कुट्ट्_५८५ ॥  
गृहकार्यव्यग्रतया चित्तग्रहणाय वा कुलस्त्रीणाम्  ।  
नायाते भवति सखी प्रावृड्घनकलुषिते दिशां चक्रे  ॥ द्कुट्ट्_५८६ ॥  
प्रग्रीवकशयनगता स्फारीभवदात्मसम्भवविकारा  ।  
त्वन्मार्गनिहितनेत्रा गीतामन्येन गीतिकामशृणोत्  ॥ द्कुट्ट्_५८७ ॥  
यदि जीवितेन कृत्यं सम्भावय विरहिणि प्रियं तूर्णम्  ।  
घनरसितस्य हि पुरतः कदलीदलकोमलः कुलिशपातः  ॥ द्कुट्ट्_५८८ ॥  
आकर्ण्य मामवादीद्धन्यास्ता युवतयः सखि कठोराः  ।  
या विषहन्ते दीर्घं प्रियतमविरहानलासङ्गम्  ॥ द्कुट्ट्_५८९ ॥  
मम तु दिनान्तरिते ऽपि प्रेयसि लब्ध्वा सहायसामग्रीम्  ।  
विदधाति मकरकेतन उत्कलिकाविधुरितं हृदयम्  ॥ द्कुट्ट्_५९० ॥  
उत्कण्ठयति भृशं मां समीरणो बकुलकुसुमगन्धाढ्यः  ।  
प्रच्यावयन्ति धैर्यान्मधुरध्वनितैः कलापभृतः  ॥ द्कुट्ट्_५९१ ॥  
सतडिन्मिलद्बलाकामसिताम्बुधरावलीं समुद्यन्तीम्  ।  
उत्सहते सा वीक्षितुमविरलमालिङ्गितो यया कान्तः  ॥ द्कुट्ट्_५९२ ॥  
स्वेच्छागमनलघुत्वं बहुलापायं निशासु पन्थानम्  ।  
न विचारयन्ति महिला अभीष्टतमसङ्गतावुत्काः  ॥ द्कुट्ट्_५९३ ॥  
क्रियतां भूषणशोभा त्वरयति मे मानसं मनोजन्मा  ।  
रञ्जयति मनो नितरां कलधौतनिवेशितं रत्नम्  ॥ द्कुट्ट्_५९४ ॥  
घनजलदावृतककुभि प्रदोषसमये प्रदोषगमनाय  ।  
विदधानया कुबुद्धिं रागान्धे किमिदमारब्धम्  ॥ द्कुट्ट्_५९५ ॥  
वचनप्रपञ्चसारं जायाश्रितमन्यदेशसम्बद्धम्  ।  
पुरुषमभिगन्तुकामा नवेयमभिसारिका दृष्टा  ॥ द्कुट्ट्_५९६ ॥  
दरधौततिलकरचनां गलदम्भोबिन्दुलुलितकेशाग्राम्  ।  
तिम्यत्तनुलीनावृतिचण्डानिलसलिलपातकण्टकिताम्  ॥ द्कुट्ट्_५९७ ॥  
अविभावितसमविषमप्रस्खलदङ्घ्रिं सहायकरलग्नाम्  ।  
पुरतो ऽध्वनः प्रमाणं मुहुर्मुहुः साध्वसेन पृच्छन्तीम्  ॥ द्कुट्ट्_५९८ ॥  
अन्यस्मिन् प्रेतपतौ व्यग्रे कृच्छ्रेण कथमपि प्राप्ताम्  ।  
तत्कालयोग्यपरिजननिवेदितामिति विकल्प्य सह सचिवैः  ॥ द्कुट्ट्_५९९ ॥  
किं प्रेम्णो ऽयं महिमा किमुतानन्त्यं धनप्रलोभस्य  ।  
किं वान्यतः प्रवृत्ता प्रवेशिता वातवर्षेण  ॥ द्कुट्ट्_६०० ॥  
सन्निहितकलत्राणामनुचितमिति बाह्यलोकसंवदनात्  ।  
अन्यस्मिन्नुदवसिते विसर्जितामिष्टमालतीकेन  ॥ द्कुट्ट्_६०१ ॥  
लोकेन हास्यमानां बिभ्राणां वाससी जलक्लिन्ने  ।  
रूपमदमुत्सृजन्तीं वैलक्ष्यव्रीडितेन नतवदनाम्  ॥ द्कुट्ट्_६०२ ॥  
पश्चात्तापगृहीतां कण्टकदर्भाग्रभिन्नपादतलाम्  ।  
अस्मद्वचः स्मरन्तीं द्रक्ष्यन्त्यभिसारिकां सुकर्माणः  ॥ द्कुट्ट्_६०३ ॥  
इति परुषमभिदधानां मातरमवधीर्य युष्मदभ्यासम्  ।  
चौरहतका व्रजन्तीं विद्रावितरक्षिणः सखीं मुमुषुः  ॥ द्कुट्ट्_६०४ ॥  
एषा प्रपञ्चरचना यदि भवति वृथा पुनः पुरस्तस्य  ।  
वणिगिदमुपेत्य वक्ष्यति सहायपरिचोदितो भवतीम्  ॥ द्कुट्ट्_६०५ ॥  
पूर्वादत्तस्योपरि मुक्ताहारस्य केदरास्त्रिंशत्  ।  
परिचारिकयानीता अन्यानपि मृगयते व्ययस्य कृते  ॥ द्कुट्ट्_६०६ ॥  
यत्तु घनसारकुङ्कुमचन्दनधूपादि मुक्तकं दत्तम्  ।  
तत्सम्पुटके लिखितं शृणु पिण्डनिकां करोमि ते पुरतः  ॥ द्कुट्ट्_६०७ ॥  
एतावन्तं कालं नावष्टभ्यार्थिता त्वमसि  ।  
रिक्तं भाण्डस्थानं साम्प्रतमिति याचना क्रियते  ॥ द्कुट्ट्_६०८ ॥  
एवंवादिनि तस्मिन्किं चिल्लज्जानता क्षणं स्थित्वा  ।  
 प्रश्रितया वाचा वाच्यः सवैलक्ष्यम्  ॥ द्कुट्ट्_६०९ ॥  
हारस्तवैव तिष्ठतु मध्यस्थस्थापितेन मूल्येन  ।  
शेषं ततो यदन्यत्तद्दिवसैः सम्पादयिष्यामि  ॥ द्कुट्ट्_६१० ॥  
इयमपि कपटग्रथना षण्डसमा चेत्तद् ईदृगभिधेयम्  ।  
आशङ्कन्ते ऽनिष्टं कातरहृदया हि योषितः प्रायः  ॥ द्कुट्ट्_६११ ॥  
अपटुशरीरे स्वामिनि विज्ञप्ता भगवती मया गत्वा  ।  
भवतु निरामयदेहो जीवितनाथस्तव प्रसादेन  ॥ द्कुट्ट्_६१२ ॥  
सम्पन्नवाञ्छिताहं बल्युपहारेण पूजयिष्यामि  ।  
सामग्रीविरहेण तु न वितीर्णा तत्र मे मनसि शूका  ॥ द्कुट्ट्_६१३ ॥  
अस्मिन् व्यर्थीभूते रिक्तीकृतशीर्णवेश्मनो दाहम्  ।  
उत्पाद्य मन्दगामिनि सर्वविनाशः प्रकाशमुपनेयः  ॥ द्कुट्ट्_६१४ ॥  
स्निग्धत्वमलं बुद्ध्वा सहभोजनशयनवसनलिङ्गेन  ।  
एभिरुपायद्रव्यैर्वान्तविरिक्तस्त्वया कार्यः  ॥ द्कुट्ट्_६१५ ॥  
वार्धुषिककदर्थनया भोगध्वंसात्सहायवचनैर्वा  ।  
अवधारिते ऽपि निपुणं वरगात्रि विलुप्तसारत्वे  ॥ द्कुट्ट्_६१६ ॥  
परुषवचोनिर्धारणमायत्यामीहितोपघातीति  ।  
यत्नादमी विधेया गम्यस्य विमोक्षणोपायाः  ॥ द्कुट्ट्_६१७ ॥  
पृथगासननिर्देशः प्रत्युत्थानादिकेषु शैथिल्यम्  ।  
सासूयसोपहासा आलापा मर्मवेधि परिहसितम्  ॥ द्कुट्ट्_६१८ ॥  
तत्प्रतिपक्षश्लाघा तदधिकगुणरागकीर्तनावृत्तिः  ।  
वदति प्रियमाभीक्ष्ण्यं बहुप्रलापित्वदूषणाख्यानम्  ॥ द्कुट्ट्_६१९ ॥  
वचनान्तरोपघातैस्तत्प्रस्तुतसङ्कथासमाक्षेपः  ।  
तद्व्यवहारजुगुप्सा सव्यपदेशस्तदन्तिकत्यागः  ॥ द्कुट्ट्_६२० ॥  
व्याजेन कालहरणं स्वापावसरे विवर्तनं शयने  ।  
निद्राभिभवख्यापनमुद्वेगः सम्मुखीकरणे  ॥ द्कुट्ट्_६२१ ॥  
गुह्यस्पर्शनिरोधः स्वभावसंस्था रताभियोगेषु  ।  
चुम्बति वदनविकूणनमालिङ्गति कठिनगात्रसङ्कोचः  ॥ द्कुट्ट्_६२२ ॥  
असहिष्णुत्वं प्रहणनकररुहदशनक्षतिप्रसङ्गेषु  ।  
दीर्घरते निर्वेदः स्वपिहीति वचो ऽभियोजके भूयः  ॥ द्कुट्ट्_६२३ ॥  
तदशक्तावनुबन्धो वैदग्ध्यविकाशने तथा हासः  ।  
रात्र्यवसानस्पृहया पुनः पुनर्यामिकप्रश्नः  ॥ द्कुट्ट्_६२४ ॥  
निःसरणं वासगृहादुषसि समुत्थाय तल्पतस्त्वरया  ।  
सरभसमुदीरयन्त्या निशा प्रभाता प्रभातेति  ॥ द्कुट्ट्_६२५ ॥  
उभयेच्छया प्रवृत्तं निरुपाधि प्रेम भवति रमणीयम्  ।  
अन्योन्यसमासक्तौ संस्थानमिवाभिजातमणिहेम्नोः  ॥ द्कुट्ट्_६२६ ॥  
यस्त्वेकाश्रयरागः परिभवदौर्बल्यदैन्यनाशानाम्  ।  
स निदानमसन्दिग्धं सीतां प्रति दशमुखस्येव  ॥ द्कुट्ट्_६२७ ॥  
यानि हरन्ति मनांसि स्मितवीक्षितजल्पितानि रक्तानाम्  ।  
तान्येव विरक्तानां प्रतिभान्ति विवर्तितानीव  ॥ द्कुट्ट्_६२८ ॥  
विदधातु किमपि कथमपि निगृह्यमाणा मुहूर्तमासिष्ये  ।  
इति यत्र मनः स्त्रीणां तत्रापि रते रमन्ति पशुतुल्याः  ॥ द्कुट्ट्_६२९ ॥  
यत्र न मदनविकाराः सद्भावसमर्पणं न गात्राणाम्  ।  
तस्मिन्नुज्झितभावे पशुकर्मणि पशव एव रज्यन्ते  ॥ द्कुट्ट्_६३० ॥  
अवधीरणयोपहतः प्रतिदिवसं हीयमानसद्भावः  ।  
अभिमानवान्मनुष्यो योषितमूढामपि त्यजति  ॥ द्कुट्ट्_६३१ ॥  
साक्षिनिकोचं सख्याः पाणितलं पाणिना समाहत्य  ।  
यं नरमुपहसति स्त्री ददातु तस्मै मही रन्ध्रम्  ॥ द्कुट्ट्_६३२ ॥  
पुरुषान्तरगुणकीर्तनमन्योद्देशेन चात्मनो निन्दाम्  ।  
शृण्वन्नपि यः स्वस्थः स्वस्थो ऽसौ कालपाशबद्धो ऽपि  ॥ द्कुट्ट्_६३३ ॥  
अवगत्याभिप्रायं स्वामिन्याः परिजनो ऽपि यं पुरुषम्  ।  
व्यवहरति तिरस्कुर्वंस्तस्य न मूल्यं वराटिकाः पञ्च  ॥ द्कुट्ट्_६३४ ॥  
तत्त्वातत्त्वसमुत्थव्यवहृतयोर्यो ऽन्तरं न जानाति  ।  
स्थानं भवति स पशुपतिरपसंशयमर्धचन्द्रलाभस्य  ॥ द्कुट्ट्_६३५ ॥  
क्रमगलितगौरवांशो रिक्ततया लाघवं परापतितः  ।  
अप्राप्तपरिच्छेदतटः प्लवते ऽसौ युवतिसरसि कुमनुष्यः  ॥ द्कुट्ट्_६३६ ॥  
यत्नेन कपटघटिताञ्शृङ्गारज्ञापनार्थमनुभावान्  ।  
रतिशिल्पजीविकाभिर्मूढास्तत्त्वेन गृह्णन्ति  ॥ द्कुट्ट्_६३७ ॥  
या धनहार्या नार्यो निर्मर्यादाः स्वकार्यतात्पर्याः  ।  
ताभिरपि समीहन्ते बत मन्दाः सङ्गतमजर्यम्  ॥ द्कुट्ट्_६३८ ॥  
अपरोक्षधनो गम्यः श्रीमानपि नान्यथेति निर्दिष्टम्  ।  
कन्दर्पशास्त्रकारैः कुतः कथा लुप्तविभवेषु  ॥ द्कुट्ट्_६३९ ॥  
व्यासमुनिनापि गीतं द्वावेव नराधमौ मनो दहतः  ।  
यो ऽनाढ्यः कामयते कुप्यति यश्चाप्रभुत्वयुक्तो ऽपि  ॥ द्कुट्ट्_६४० ॥  
क्षीणद्रव्ये देहिनि दारा अपि नादरेण वर्तन्ते  ।  
किमुतादानैकरसाः शरीरपणवृत्तयो दास्यः  ॥ द्कुट्ट्_६४१ ॥  
अविदितहेयादेयास्तिर्यञ्चो ऽपि त्यजन्ति पीतरसम्  ।  
कुसुमं किमु कार्यविदो वेश्या नरमात्तसर्वस्वम्  ॥ द्कुट्ट्_६४२ ॥  
उत्पादयति सदानो रागं रागात्मको यथाभ्यधिकम्  ।  
निर्दानो ऽपि सदा नो निःसन्देहं तथैव मनुजन्मा  ॥ द्कुट्ट्_६४३ ॥  
यदतीतं तदतीतं भाविनि लाभे ऽपि नातिबहुमानः  ।  
तत्कालहस्तनिपतितमनियतपुंसां मुदे वित्तम्  ॥ द्कुट्ट्_६४४ ॥  
पीडितमधु मधुजालं तुच्छीभूतं च मन्मथाग्रस्तम्  ।  
मुञ्चन्ति मदनशेषं क्षुद्राश्च प्रकटरामाश्च  ॥ द्कुट्ट्_६४५ ॥  
एकः क्रीणात्यद्य प्रातो भविता तथापरः क्रेता  ।  
अन्यवशे क्षणमेकं न विक्रयः शाश्वतो ऽस्ति वेश्यानाम्  ॥ द्कुट्ट्_६४६ ॥  
सन्दर्शितपरमार्थं भ्रूक्षेपकटाक्षदृष्टहसितादि  ।  
शृण्वन्तु ये सकर्णास्तत्कृतमन्यत्र सङ्क्रान्तम्  ॥ द्कुट्ट्_६४७ ॥  
यदि नाम निराकरणे न समर्था छिन्नकार्यबन्धे ऽपि  ।  
का चिन्महानुभावा बोद्धव्यं तदपि चेतनावद्भिः  ॥ द्कुट्ट्_६४८ ॥  
तेनार्थेनोपकृतं तयापि तस्य स्वदेहदानेन  ।  
तच्चातीतं सम्प्रति निरर्थकः शुष्कशृङ्गारः  ॥ द्कुट्ट्_६४९ ॥  
अवधीरणा रसायनमपमानो भवति यस्य परितुष्ट्यै  ।  
योग्यो ऽसौ पुरुषखरः खरतरनिर्भर्त्सनोक्तिलकुटानाम्  ॥ द्कुट्ट्_६५० ॥  
दीपज्वालाललने व्रजतः खलु निर्वृतिं तयोस्त्वियान् भेदः  ।  
प्रथमा स्नेहेन विना तथापरा स्नेहयोगेन  ॥ द्कुट्ट्_६५१ ॥  
धर्मः कामादभिनवगुणवन्निःस्वस्य मदनरोगवतः  ।  
अर्थो ऽर्थवतो ऽभिगमात्कामः समरतनरोपभोगेन  ॥ द्कुट्ट्_६५२ ॥  
यस्तु न धर्मप्राप्त्यै नार्थाय न कामसाधनोपायः  ।  
स पुमान्सच्चरितधनैः पर्यनुयुक्तः किमाचष्टे  ॥ द्कुट्ट्_६५३ ॥  
कामोद्वेगगृहीतं धूर्तैरुपहस्यमानशृङ्गारम्  ।  
दारिद्र्यहतं यौवनमबुधानां केवलं विपदे  ॥ द्कुट्ट्_६५४ ॥  
व्यपगतकोषे रागिणि याति लयं पानमात्रलाभहृता  ।  
क्षुद्रा मधुकरिकाब्जे न तु गणिका चिन्तितस्वार्था  ॥ द्कुट्ट्_६५५ ॥  
यासां कार्यापेक्षा सकटाक्षनिरीक्षणे ऽपि वेश्यानाम्  ।  
दर्शनमात्रक्षुभितैर्वञ्च्यन्ते ताः कथं पुरुषैः  ॥ द्कुट्ट्_६५६ ॥  
क्लेशाय दुर्गतानां मानस्तुतिगात्रभङ्गविन्यासम्  ।  
गणिकाभिनयचतुष्टयमाकृष्ट्यै स्वापतेयपुष्टानाम्  ॥ द्कुट्ट्_६५७ ॥  
किं धक्ष्यति भूयो ऽपि ज्वलनस्तं तादृशं कुलाङ्गारम्  ।  
यो दह्यते ऽविरामं विरक्तदासीतिरस्कारैः  ॥ द्कुट्ट्_६५८ ॥  
गृहमेतदीश्वराणां कान्तारं दुष्प्रवेशमन्येषाम्  ।  
पूत्कृतमिदमुद्भुजया न मालती कामसत्त्रदानपरा  ॥ द्कुट्ट्_६५९ ॥  
इति चोदितगृहचेटीनिगदितकटुकाक्षरान्यकृतलक्ष्याः  ।  
आकर्णयतो वाचो दैवोपहतस्य तस्य मर्मभिदः  ॥ द्कुट्ट्_६६० ॥  
एवमभिधीयमानो नो बुध्यति यदि पशुर्नराकारः  ।  
तदिदं सुन्दरि वाच्यः प्रश्रितवचसा त्वया कामी  ॥ द्कुट्ट्_६६१ ॥  
प्रीयत एव तवोपरि हृदयं मे किं तु गुरुजनाधीना  ।  
मातृवचोतिक्रमणं न समर्था संविधातुमहम्  ॥ द्कुट्ट्_६६२ ॥  
अर्हसि तावदतस्त्वं गन्तुमितः कतिपयान्यपि दिनानि  ।  
पुनरपि भवतैव समं भोक्तव्यं जीवलोकसुखम्  ॥ द्कुट्ट्_६६३ ॥  
निर्वासिते तु तस्मिन् यः कामी पूर्वमुज्झितो भुक्त्वा  ।  
तस्य प्राप्तविभूतेर्युक्तिरियं भिन्नसन्धाने  ॥ द्कुट्ट्_६६४ ॥  
उपवनलीलाविहरणहावोज्ज्वलमञ्जुलस्य सह तेन  ।  
वर्णनमितिवृत्तस्य स्मरजविकाराश्च वीक्षिते तस्मिन्  ॥ द्कुट्ट्_६६५ ॥  
इदमुपवनमतिधन्यं निर्भरमालिङ्गितं सुरभिलक्ष्म्या  ।  
मत्स्कन्धार्पितपाणिर्बभ्राम स यत्र जीविताधीशः  ॥ द्कुट्ट्_६६६ ॥  
सख्य इतो भ्रमरकुलत्रासितया प्रियतमो मया सहसा  ।  
वक्रीभवत्पयोधरमुपगूढो धीरसीत्कारम्  ॥ द्कुट्ट्_६६७ ॥  
रणदिन्दिन्दिरवृन्दे कूजत्कलकण्ठरावरमणीये  ।  
अत्रातिमुक्तकगृहे मरुदीरणविधुतकुसुमसञ्छन्ने  ॥ द्कुट्ट्_६६८ ॥  
मयि जाताधिकरागो बलवति मदने सहायसामग्र्या  ।  
कान्तः पल्लवशयने नो तृप्तिमगाद्विविक्तकार्येषु  ॥ द्कुट्ट्_६६९ ॥  
प्रेङ्खोलनवितरणयुक्त्या विध्यन् पार्श्वयोर्नखैर्धूर्तः  ।  
चक्रे मां मदनमयीं व्रततिप्रेङ्खामिमां समारूढाम्  ॥ द्कुट्ट्_६७० ॥  
स्पृहणीयो ऽयमशोकः स्पृष्टो यद्वल्लभेन हस्तेन  ।  
अस्मदवतंसकार्थं नूतनदलपल्लवान् विचारयता  ॥ द्कुट्ट्_६७१ ॥  
अस्मिन्सहकारतले तस्योत्सङ्गे सलीलमासीना  ।  
अशृणवमहमिति वाचः पश्यन्ती विलसितानि तरुणानाम्  ॥ द्कुट्ट्_६७२ ॥  
उत्थापय मानरसे दयितं चरणाग्रनिपतितं तूर्णम्  ।  
अत्याकृष्टं त्रुट्यति सुदृढमपि प्रेमबन्धनं मूढे  ॥ द्कुट्ट्_६७३ ॥  
तिष्ठन्नपि यातसमः किं तेन निवारितेन सखि पशुना  ।  
यामीति निष्प्रकम्पं विनिःसृता यस्य माधवे वाणी  ॥ द्कुट्ट्_६७४ ॥  
आयुःसारं यौवनमृतुसारः कुसुमसायकवयस्यः  ।  
सुन्दरि जीवितसारो रतिभोगसुखामृतास्वादः  ॥ द्कुट्ट्_६७५ ॥  
रम्यं कुसुमस्तबकं कुरु मे प्रिय कैङ्किरातमवतंसम्  ।  
तिष्ठतु वा किमनेन प्रत्यग्रमशोककिसलयं चारु  ॥ द्कुट्ट्_६७६ ॥  
आस्तामास्तामेतत्प्रापय मां सिन्दुवारमभिरामम्  ।  
नहि नहि राजति सुतरां चूतद्रुममञ्जरी कर्णे  ॥ द्कुट्ट्_६७७ ॥  
धिक्तारुण्यमकान्तं धिक्कान्तं यौवनेन रहितं च  ।  
धिक्तद्द्वयमपि मन्मथसामर्थ्यविकासितं विना सुरतम्  ॥ द्कुट्ट्_६७८ ॥  
जनितो ऽप्यपराधशतैर्वामे तस्मिंश्चिरप्ररूढो ऽपि  ।  
अवगतमधुना सख्यो न वसन्तमतीत्य वर्तते मानः  ॥ द्कुट्ट्_६७९ ॥  
वर्षशतस्य स सारः काललवः प्रथममेलकस्थानम्  ।  
सचकितमागच्छन्ती सोत्कलिका यत्र दृश्यते रमणी  ॥ द्कुट्ट्_६८० ॥  
किं निर्मितो ऽसि धात्रा नवो ऽपरः किमु वसन्तगुण एषः  ।  
कुसुमशरपूर्णतूणः किमुताभवदन्य एव कन्दर्पः  ॥ द्कुट्ट्_६८१ ॥  
नो पश्यसि यदि ककुभः प्रचुरोज्ज्वलसुरभिकुसुमरमणीयाः  ।  
परभृतकूजितमिश्रान्न शृणोषि यदि द्विरेफझङ्कारान्  ॥ द्कुट्ट्_६८२ ॥  
गन्धं यदि नो लभसे वासितदिग्व्योम सुमनसां हृद्यम्  ।  
अनुभवसि यदि स्पर्शं नो शीतलदाक्षिणात्यपवनस्य  ॥ द्कुट्ट्_६८३ ॥  
रसनेन्द्रियैकशेषः परसञ्चार्यो जनेन परिभूतः  ।  
नार्हसि ततो ऽपि मुक्त्वा निजाश्रयं गन्तुमन्यतो नितराम्  ॥ द्कुट्ट्_६८४ ॥  
अस्मिन्सरसि सलीलं करयन्त्रविनिर्यदम्बुधाराभिः  ।  
दयितेन ताडिताहं मयाप्यसावाहतो मृणालिकया  ॥ द्कुट्ट्_६८५ ॥  
पुनरन्तर्जलमग्नो मामुपगम्याविभावितः सहसा  ।  
उच्चिक्षेप सहासं हासितसन्निहितपरिवारः  ॥ द्कुट्ट्_६८६ ॥  
संसक्तार्द्रावरणं जघनं नः पश्यतस्तदा तस्य  ।  
प्रथमाकाङ्क्षाकूतं भेजे सम्भोगशृङ्गारः  ॥ द्कुट्ट्_६८७ ॥  
कालप्रदेशवेशव्यापारस्थितिविशेषघटनाभिः  ।  
चिररूढो ऽपि हि यूनां नवत्वमुपनीयते रागः  ॥ द्कुट्ट्_६८८ ॥  
सादरमर्पयतो ऽब्जं गोत्रस्खलनापराधिनस्तस्य  ।  
सख्यः स्मरामि सहसा विलक्षतां क्लिष्टहसितस्य  ॥ द्कुट्ट्_६८९ ॥  
प्रत्यग्रनखव्रणिते स्तनान्तरे क्षिपति लोचने स्पृहया  ।  
प्रेयसि ह्रीताच्छादनमकरवमहमब्जिनीपत्रम्  ॥ द्कुट्ट्_६९० ॥  
क्षिप्त्वातर्कितमम्भो गर्भितनलिनीपलाशपुटमारात्  ।  
आहतया यद्विकृतं स्वस्थधिया तन्न शक्यते कर्तुम्  ॥ द्कुट्ट्_६९१ ॥  
सुश्लिष्टो हावविधिर्मदनालसगात्रजृम्भितं ललितम्  ।  
गूढस्थानप्रकटनमङ्गुलिविस्फोटनं स्मितं सुभगम्  ॥ द्कुट्ट्_६९२ ॥  
नीविविमोचनबन्धौ मुहुर्मुहुः केशपाशविश्लेषः  ।  
स्वाधरदशनग्रहणं बालकपरिचुम्बनं रतोत्सुकता  ॥ द्कुट्ट्_६९३ ॥  
साकाङ्क्षितं क्षिपन्त्यास्तरलायतलोचने मुहुः काम्ये  ।  
उद्दिश्य तद्वयस्यकमिति शोकग्रस्तवर्णगिरः  ॥ द्कुट्ट्_६९४ ॥  
एकीभावं गतयोर्जलपयसोर्मित्रचेतसोश्च तथा  ।  
व्यतिरेककृतौ शक्तिर्हंसानां दुर्जनानां च  ॥ द्कुट्ट्_६९५ ॥  
अतिपेलवमतिपरिमितवर्णं लघुतरमुदाहरति शण्ठः  ।  
परमार्थतः स हृदयं वहति पुनः कालकूटघटितमिव  ॥ द्कुट्ट्_६९६ ॥  
येन तदा मामूचे परिजनमुत्सार्य विवृतनटमन्युः  ।  
दर्शितहितस्वरूपः परपीडाकरणपण्डितः प्रखलः  ॥ द्कुट्ट्_६९७ ॥  
अविदितगुणान्तराणां को दोषः प्रान्तदेशवासानाम्  ।  
स्वाधीनकुङ्कुमा अपि यद्विदधति बहुमतिं नीले  ॥ द्कुट्ट्_६९८ ॥  
क्व महीतलरम्भा त्वं न्यक्कृतचन्द्रप्रभा स्वदेहरुचा  ।  
चित्रलता क्व वराकी नीचैरुपसेविता वोटा  ॥ द्कुट्ट्_६९९ ॥  
यस्यार्थे न विगणिताः प्रह्वात्मानो महाधनाः कुलजाः  ।  
सो ऽद्य हृदयेन तस्यां त्वयि तिष्ठति बाह्यवृत्तेन  ॥ द्कुट्ट्_७०० ॥  
तामेव समाचरणां सदसद्भावप्रवर्तितां निपुणैः  ।  
विन्दन्ति तत्र कुशलाः स्नेहविरूक्षप्रभेदेन  ॥ द्कुट्ट्_७०१ ॥  
तव तु विरूढप्रेम्णस्तत्कर्मविवेचनं मनोवृत्तिः  ।  
नारुहतीति मयैवं निवेदितं पारिचित्येन  ॥ द्कुट्ट्_७०२ ॥  
इति दुर्जनाहिनिःसृतवाग्विषदूषितसमस्तवपुषो मे  ।  
ईर्ष्यारुजः प्रवृद्धाश्चिररूढप्रणयखण्डनप्रभवाः  ॥ द्कुट्ट्_७०३ ॥  
लघुहृदयतया यस्माद्दुर्भाषितवज्रपातविहतानाम्  ।  
वक्तृविशेषवितर्को न स्पृशति प्रायशो मनः स्त्रीणाम्  ॥ द्कुट्ट्_७०४ ॥  
प्रियमपि वदन् दुरात्मा क्षिपति विपत्सागरे दुरुत्तरे  ।  
आसाद्य प्राणभृतो मृतये परिलेढि जिह्वया खड्गः  ॥ द्कुट्ट्_७०५ ॥  
हितमधुराक्षरवाणीव्यवहारमनुप्रविश्य तल्लीनम्  ।  
सरला दुराशयानामुपघातं फलत एव विन्दन्ति  ॥ द्कुट्ट्_७०६ ॥  
परसन्तापविनोदो यत्राहनि न प्रयाति निष्पत्तिम्  ।  
अन्तर्मना असाधुर्न गणयति तदायुषो मध्ये  ॥ द्कुट्ट्_७०७ ॥  
दिवसान्तानभिनन्दति बहु मनुते तेषु जन्मनो लाभम्  ।  
ये यान्ति दुष्टबुद्धेः परोपतापाभियोगेन  ॥ द्कुट्ट्_७०८ ॥  
विकसितवदनः प्रखलः प्रोत्फुल्लविलोचनो यथा भ्रमति  ।  
मन्ये तथा न जातः सदहितकरणश्रमो वन्ध्यः  ॥ द्कुट्ट्_७०९ ॥  
शठमृगयुः कुसृतिशरैरज्ञातप्रतिविधानसाधुमृगान्  ।  
अभ्यस्तलक्षवेधो निघ्नन्न परिश्रमं व्रजति  ॥ द्कुट्ट्_७१० ॥  
अनुकूलवरपुरन्ध्रिषु पुरुषाणां बद्धमूलरागाणाम्  ।  
नयति मनो दुःशीलः कुसुमास्त्रो हीनपात्रेषु  ॥ द्कुट्ट्_७११ ॥  
सावरणं व्रजतो ऽन्यां कौतुकदृष्ट्या प्रसङ्गतो दयितान्  ।  
बुद्ध्वापि विदग्धधियो वर्तन्ते नाट्यधर्मेण  ॥ द्कुट्ट्_७१२ ॥  
सत्यं प्रेमणि वृद्धे व्यथयति हृदयं मनागपि स्खलितम्  ।  
अवधृतनिजमाहात्म्यास्तदपि न धीरा विमुह्यन्ति  ॥ द्कुट्ट्_७१३ ॥  
स्वच्छन्दं पिबतु रसं भ्रान्त्वा भ्रान्त्वा वनानि कुसुमेषु  ।  
अनुभूतगुणविशेषः पुनरेष्यति मालतीं मधुपः  ॥ द्कुट्ट्_७१४ ॥  
मालत्या गुणवत्तां सम्यग्नो वेत्ति मधुकरस्तावत्  ।  
अनुभवमेति न यावत्सुमनोन्तरसङ्गमास्वादे  ॥ द्कुट्ट्_७१५ ॥  
कोमलमानकदर्थां भजमानो भजति दीप्ततामधिकाम्  ।  
सञ्चाल्यमानदारुः पावक इव सुप्रभः स्नेहः  ॥ द्कुट्ट्_७१६ ॥  
यः पुनरतिकोपानलसन्तापवशेन दूरमाकृष्टः  ।  
काचमणिः स खलु यथा परिणामे खण्डखण्डमुपयाति  ॥ द्कुट्ट्_७१७ ॥  
वेतनलोभाद्बहवः सेव्यन्ते सौष्ठवेन पञ्चजनाः  ।  
विश्राम्यति यत्र मनः स तु दुष्प्रापः सहस्रेषु  ॥ द्कुट्ट्_७१८ ॥  
मन्वादिमुनिवरैरपि कालत्रयवेदिभिः सुदुर्ज्ञेयम्  ।  
तत्सुकृतं यस्य फलं रभसागतवल्लभाश्लेषः  ॥ द्कुट्ट्_७१९ ॥  
याते ऽपि नयनमार्गं प्रेयसि यस्याः स्मृतिर्व्यलीकेषु  ।  
मन्ये तां प्रति नियतं कुण्ठितशरपञ्चकः मदनः  ॥ द्कुट्ट्_७२० ॥  
जीव्यत एव कथं चिद्धिग्वृत्तिमिमां महद्भिरवगीताम्  ।  
विजहाति यन्न गणिका तद्वाञ्छितरमणलाभलोभेन  ॥ द्कुट्ट्_७२१ ॥  
कण्टकिनः कटुकरसान् करीरखदिरादिविटपतरुगुल्मान्  ।  
उपभुञ्जाना करभी दैवादाप्नोति मधुरमधुजालम्  ॥ द्कुट्ट्_७२२ ॥  
का श्रीरप्रणयिवशा का विलसितयो मनोभवविहीनाः  ।  
को धर्मो निरुपशमः किं सौख्यं वल्लभेन रहितानाम्  ॥ द्कुट्ट्_७२३ ॥  
स्वाच्छन्द्यफलं बाल्यं तारुण्यं रुचितसुरतभोगफलम्  ।  
स्थविरत्वमुपशमफलं परहितसम्पादनं च जन्मफलम्  ॥ द्कुट्ट्_७२४ ॥  
अभिदधतीमिदमालीमवकर्ण्य गृहीतयेव भूतेन  ।  
यौवनसुखेन सार्धं मयैव यूयं परिच्छिन्नाः  ॥ द्कुट्ट्_७२५ ॥  
अधुनानुतापपावकमध्यगता पच्यमानसर्वाङ्गी  ।  
निष्फलजन्मप्राप्तिर्जीवाम्युच्छ्वासमात्रेण  ॥ द्कुट्ट्_७२६ ॥  
स्थानेषु येषु युष्मत्सङ्गतया क्रीडितं चिरं धृत्या  ।  
तानि खलु वीक्षमाणा भवामि कण्ठस्थितप्राणा  ॥ द्कुट्ट्_७२७ ॥  
अन्यवशेन विसञ्ज्ञा कृतभूषा यन्त्रसूत्रसञ्चारा  ।  
दारुमयीव प्रतिमा विदधामि विडम्बना बह्वीः  ॥ द्कुट्ट्_७२८ ॥  
यदि नामोदरभरणप्राप्त्यै कुरुते ऽन्यपुष्पसंश्लेषम्  ।  
तदपि न पुष्टिर्भृङ्ग्या अपिबन्त्या आरविन्दमकरन्दम्  ॥ द्कुट्ट्_७२९ ॥  
आस्तामपरो लोकः क्रीडापेक्षी परापदि प्रीतः  ।  
व्यसनार्णवे पतन्ती न वारिता परिजनेनास्मि  ॥ द्कुट्ट्_७३० ॥  
किं वा बहुभिः कथितैः सम्प्रति नियमे तु नियमिता बुद्धिः  ।  
स्थास्यामि सन्नियुक्ता भवद्गृहे प्रेष्यकार्येषु  ॥ द्कुट्ट्_७३१ ॥  
इति नेत्रादिविकारैर्वशमुपनीतं प्रलीनधैर्याङ्गम्  ।  
मारग्रहाभिभूतं परिमृष्टप्राङ्निराकृतिस्मरणम्  ॥ द्कुट्ट्_७३२ ॥  
प्रादुर्भूतरिरंसं क्षणे क्षणे जत्रुदेशगतदृष्टिम्  ।  
पक्वाम्रमिव विमोक्ष्यसि पूर्ववदाचूष्य सुभ्रु निःशेषम्  ॥ द्कुट्ट्_७३३ ॥  
स्वशरीरामिषदिग्धं वक्रस्मितदृष्टिपातवाग्बडिशम्  ।  
प्रक्षिप्याकृश्य जडं स्फुरणेन विवर्जितं सुपरिपुष्टम्  ॥ द्कुट्ट्_७३४ ॥  
हस्तद्वयान्तरागतमुपचारपरिव्ययेन संस्कृत्य  ।  
भुक्त्वा यावन्मांसं त्यक्ष्यसि चर्मास्थिशेषितं मत्स्यम्  ॥ द्कुट्ट्_७३५ ॥  
शृणु सुश्रोणि यथास्मिन् कलशेश्वरपादमूलमञ्जर्या  ।  
प्रवराचार्यदुहित्रा राजसुतश्चर्वितश्च मुक्तश्च  ॥ द्कुट्ट्_७३६ ॥  
आसीच्छ्रीसिंहभटो नाम्ना नृपतिर्महीयसां प्रष्ठः  ।  
तस्यात्मजो ऽधितस्थौ निवेशनं देवराष्ट्रसम्बद्धम्  ॥ द्कुट्ट्_७३७ ॥  
स कदा चिद्वृषभध्वजदिदृक्षया परिमिताप्तपरिवारः  ।  
अनुवर्तमान आगात्तारुण्योदीर्णवेशचरितानि  ॥ द्कुट्ट्_७३८ ॥  
मूर्धत्रिभागसंस्थितबृहदम्बरचीरकेशसंयमनः  ।  
अल्पाच्छगात्ररागो घनकुङ्कुमलिप्तकर्णकेशाग्रः  ॥ द्कुट्ट्_७३९ ॥  
सिद्धार्थबीजदन्तुरललाटतिलकोपयुक्तताम्बूलः  ।  
श्रवणनिवेशितकुण्डलटीटिभकप्रायकन्धराभरणः  ॥ द्कुट्ट्_७४० ॥  
केयूरस्थानगतस्वर्णावृतमन्त्रगर्भजतुगुडकः  ।  
मणिबन्धनविन्यस्तप्रचलाङ्कुरजातरूपमणिमालः  ॥ द्कुट्ट्_७४१ ॥  
धृतवेत्रदण्ड ऊर्णकपरिवेष्टितसासिधेनुकनितम्बः  ।  
मृदुतरपटिकावरणः शब्दोल्बणचुर्चुराङ्कचरणत्रः  ॥ द्कुट्ट्_७४२ ॥  
गम्भीरेश्वरदास्यां लग्नः किल तव वयस्यको वीरः  ।  
प्राप्स्यति सापि दुराशावर्षत्रितयेन यन्मया प्राप्तम्  ॥ द्कुट्ट्_७४३ ॥  
दर्शयति दिशः फलिता अमृतगभस्तिं करे ऽवतारयति  ।  
सुरदेवि चन्द्रवर्मा निर्वस्तुकवाक्प्रपञ्चेन  ॥ द्कुट्ट्_७४४ ॥  
त्वामनुयान्तं सम्प्रति पश्यामि कुरङ्गि वसुषेणम्  ।  
सुनिरूपिता भविष्यसि विषमा गुडजिह्विका तस्य  ॥ द्कुट्ट्_७४५ ॥  
चर्वयति जलं यो ऽसौ हरिणि हरो धूर्तताभिमानेन  ।  
लिखति शतं दशवृद्ध्या स निमग्नस्तरलिकावर्ते  ॥ द्कुट्ट्_७४६ ॥  
गृह्णासि यत्पटान्ते मम पश्यत एव नन्द मदिराख्याम्  ।  
अत आवयोरवश्यं मा वक्ष्यसि नोक्तमन्तरं भवति  ॥ द्कुट्ट्_७४७ ॥  
यो ऽयं गृहीतबृसिकः कुशकर्णो विधृतदण्डकाषायः  ।  
लोकस्पर्शाशङ्की कृतापसारो विलोकयन् पार्श्वौ  ॥ द्कुट्ट्_७४८ ॥  
कुर्वाणो मौनव्रतमुत्पादितसकलवैष्णवश्रद्धः  ।  
हरिशासनं प्रपन्नस्त्रिपुरान्तकदर्शनापदेशेन  ॥ द्कुट्ट्_७४९ ॥  
स्त्रैणं पश्यति युक्त्या साकाङ्क्षं वर्जितान्यजनदृष्टिः  ।  
कुमुदिनि मम हृदयगतं भवितव्यं व्याजलिङ्गिनानेन  ॥ द्कुट्ट्_७५० ॥  
पश्यत्यदृश्यमानो निरीक्षितो वीक्षते परां ककुभम्  ।  
ब्रूते किं चित्सस्पृहमभियुक्तो भवति कीलितध्वानः  ॥ द्कुट्ट्_७५१ ॥  
न जहाति समासन्नं नोत्सहते स्पर्शगोचरे स्थातुम्  ।  
एष मनुष्यो मन्ये निष्प्रतिभः साभिलाषश्च  ॥ द्कुट्ट्_७५२ ॥  
ते ऽतीताः खलु दिवसाः क्रियते नर्म त्वया समं येषु  ।  
अधुनाचार्यानी त्वं भाशुद्धाचार्यसम्बन्धात्  ॥ द्कुट्ट्_७५३ ॥  
भ्रमसि यथेष्टं तावत्कुर्वाणो युवतिपल्लवग्रहणम्  ।  
लोलिकदास न यावन्नरदेवीपाशिकां विशसि  ॥ द्कुट्ट्_७५४ ॥  
एवम्प्रकारवाक्यप्रसक्तविटचेटिकासमाकीर्णम्  ।  
सेवाचतुरपुरःसरविजनीकृतवर्त्म देवकुलम्  ॥ द्कुट्ट्_७५५ ॥  
सम्पादितहरपूजो निष्ठुरयाष्टीकनियमिते लोके  ।  
त्वरितनियोगिस्थापितमासनमध्यास्त समरभटः  ॥ द्कुट्ट्_७५६ ॥  
अग्रोपविष्टनर्तकवांशिकगातृप्रकाशयुवतिगणः  ।  
श्रेष्ठिप्रमुखवणिग्जनढौकितताम्बूलकुसुमपटवासः  ॥ द्कुट्ट्_७५७ ॥  
विविधविलेपनखरटितचक्रकधरखड्गधारिणाशून्यः  ।  
पृष्ठत आत्तकृपाणैः शिरोभिरक्षैश्च विश्वस्तैः  ॥ द्कुट्ट्_७५८ ॥  
ताम्बूलकरङ्कभृता सन्दंशगृहीतवीटिकाग्रहणे  ।  
ईषत्स्पृष्टं कुर्वन्मन्दं खटकामुखेन वामेन  ॥ द्कुट्ट्_७५९ ॥  
पार्श्वावस्थितनर्मप्रियसचिवन्यस्तपूर्वतनुभागः  ।  
पप्रच्छ कुशलवार्तां स वणिग्जननर्तकप्रभृतीन्  ॥ द्कुट्ट्_७६० ॥  
अथ वैतालिक उच्चैरुपसंहृतलोककलकले धीरः  ।  
अभितुष्टाव तमित्थं प्रसन्नगम्बीरया वाचा  ॥ द्कुट्ट्_७६१ ॥  
जय देव परबलान्तक गुरुचरणाराधनैककृतचित्त  ।  
परवनिताजघनासन दारिद्र्यतमःप्रचण्डकरजाल  ॥ द्कुट्ट्_७६२ ॥  
रणधीरवंशभूषण गुरुवसुधादेवपूजनप्रह्व  ।  
शरणागताभयप्रद हितबान्धवबन्धुजीवमध्याह्न  ॥ द्कुट्ट्_७६३ ॥  
ईदृक् प्रतापदहनो भावत्को व्याप्तगगनदिक्चक्रः  ।  
दृष्टो जलायमानो रिपुवनितातिलकशोभासु  ॥ द्कुट्ट्_७६४ ॥  
एष विशेषः स्पष्टो वह्नेश्च त्वत्प्रतापवह्नेश्च  ।  
अङ्कुरति तेन दग्धं दग्धस्यानेन नोद्भवो भूयः  ॥ द्कुट्ट्_७६५ ॥  
श्रीफलभुक्पत्रवृतो विग्रहरसिको विमुक्तसत्त्ररतिः  ।  
राज्यस्थितिं न मुञ्चति हृतलक्ष्मीको ऽपि तव विपक्षगणः  ॥ द्कुट्ट्_७६६ ॥  
ददतो वाञ्छितमर्थं सदानुरक्तस्य तव गृहं त्यक्त्वा  ।  
स्त्रीचापलेन कीर्तिर्नग्नासक्ता गता ककुभः  ॥ द्कुट्ट्_७६७ ॥  
भवतः भवतो धैर्यं तेन हि भिन्नो ऽन्धकः प्रणतः  ।  
मुक्तास्त्वया तु बहवो रिपवो ऽपि प्रेक्षकाः समरे  ॥ द्कुट्ट्_७६८ ॥  
अटता जगतीमखिलामिदमाश्चर्यं मया दृष्टम्  ।  
धनदो ऽपि नयननन्दन परिहरसि यदुग्रसम्पर्कम्  ॥ द्कुट्ट्_७६९ ॥  
इदमपरमद्भुततमं युवतिसहस्रैर्विलुप्यमानस्य  ।  
वृद्धिर्भवति न हानिर्यत्तव सौभाग्यकोशस्य  ॥ द्कुट्ट्_७७० ॥  
अपरं विस्मयजननं धवलत्वं नापयाति यद्भवतः  ।  
ललनालोचनकुवलयदलत्विषा शबलितस्यापि  ॥ द्कुट्ट्_७७१ ॥  
हृदयेषु कामिनीनामेको ऽनेकेषु वससि येन त्वम्  ।  
जनक कुसुमास्त्रपाणेः पुरुषोत्तम तेन विश्वरूपो ऽसि  ॥ द्कुट्ट्_७७२ ॥  
किं वहसि वृथा गर्वं प्रियो ऽहमिति योषितां नराधीश  ।  
काङ्क्षन्ति स्म मुरारिं षोडशगोपीसहस्राणि  ॥ द्कुट्ट्_७७३ ॥  
ब्राह्मण्येन ययाचे मखसमये यः बलिं हृषीकेशः  ।  
न स भवति समो भवता दानैकनिषण्णहृदयेन  ॥ द्कुट्ट्_७७४ ॥  
भूमिभृतामुपरिस्थित उन्नत्या सकलजीवलोकस्य  ।  
तृष्णासन्तापहरो मेघ इव कदा न दक्षस्त्वम्  ॥ द्कुट्ट्_७७५ ॥  
बहुमार्गो भङ्गयुतः कुसृतिपरो गोत्रभेदकरणपटुः  ।  
गङ्गाजलप्रवाहः पुण्यदिशा केवलं तव समानः  ॥ द्कुट्ट्_७७६ ॥  
दुर्व्यवहारोत्पत्तिर्मौर्ख्यप्रसवो ऽविवेकितावसतिः  ।  
एकस्त्वं दोषज्ञः कृतीकृतो येन कलिकालः  ॥ द्कुट्ट्_७७७ ॥  
सुगतो ऽपि नाजिविमुखो वृषध्वजो ऽपि न विषादितायुक्तः  ।  
उद्यतशस्त्रो ऽपि रिपौ कथमसि सन्नासिको जातः  ॥ द्कुट्ट्_७७८ ॥  
सन्मणिरनेकभोगो गुरुभारसहः स्थिरात्मतास्थानम्  ।  
नरदेव चित्रमेतद्यदशेषगुणैस्त्वमाश्लिष्टः  ॥ द्कुट्ट्_७७९ ॥  
प्रकृतिलघोर्येन कृता जघन्यवर्णस्य गौरवापत्तिः  ।  
जघनचपला तथार्या स पिङ्गलस्ते कथं तुल्यः  ॥ द्कुट्ट्_७८० ॥  
यस्य न जातिर्नात्मा नार्थज्ञानं न मानसे प्रशमः  ।  
भवसि भवसार न त्वं तेनाद्वयवादिनासदृशः  ॥ द्कुट्ट्_७८१ ॥  
तत्रापि वृद्धियोगस्तस्मिन्नपि पुरुषगुणगणख्यातिः  ।  
परिभाषा तत्रापि व्याकरणान्नातिरिच्यसे तेन  ॥ द्कुट्ट्_७८२ ॥  
निर्व्याजस्तवनो ऽपि त्यक्ताक्षेपो ऽपि निरुपमानो ऽपि  ।  
सद्रूपकजातिगुणैर्नाथ त्वं गामलङ्कुरुषे  ॥ द्कुट्ट्_७८३ ॥  
अन्यैव वर्णनैषा भवत्सु लोकोत्तरा स्थिता कापि  ।  
वामो यथैव शत्रुषु मित्रेषु तथैव वामो ऽसि  ॥ द्कुट्ट्_७८४ ॥  
पूजयसि येन गुरुजनमभिनन्दसि येन साधुचरितानि  ।  
प्रीणयसि येन विप्रान्नृपनन्दन तेन वृषलस्त्वम्  ॥ द्कुट्ट्_७८५ ॥  
दैन्यमिदं यच्छ्लाघा क्रियते तव रक्षसापि न समस्य  ।  
न स हठमकरोद्योषिति भवांस्तु भुङ्क्ते प्रसह्य रिपुलक्ष्मीम्  ॥ द्कुट्ट्_७८६ ॥  
रामणिकाचाटुपदस्तवनं यल्लाभहेतुरस्माकम्  ।  
तत्पतति ते स्वरूपे यामि नमः सन्तु सौख्यानि  ॥ द्कुट्ट्_७८७ ॥  
श्रुत्वानन्तरमवदद्बन्दिनमभिनन्द्य साधुवादेन  ।  
आस्स्व किमाकुलता ते यास्यसि तुष्टो मया प्रहितः  ॥ द्कुट्ट्_७८८ ॥  
पुनरपि पठ तद्युगलं गीतिकयोर्यत्त्वया पुरा पठितम्  ।  
कक्षान्तरितेन मम स्थितस्य कुलपुत्रिकावासे  ॥ द्कुट्ट्_७८९ ॥  
त्वयि वदति साधुवादं वागियमुन्मुद्रिता बुधसमाजे  ।  
अभिधायेति पपाठ त्रिस्थानविशुद्धनादेन  ॥ द्कुट्ट्_७९० ॥  
एका खण्डनकुपिता विरसान्या प्रणयभङ्गवैलक्ष्यात्  ।  
का चिन्निकटतरासनमप्राप्य बिभर्ति हृदयनिर्वेदम्  ॥ द्कुट्ट्_७९१ ॥  
अन्या कलहान्तरिता नवपरिणयलज्जयापरा विहता  ।  
रमणीगणमध्यगतः स्मरातुरः किं करोतु बहुजानिः  ॥ द्कुट्ट्_७९२ ॥  
अभ्युपगमावबोधकमस्तकचलनं विधाय विकृतभ्रूः  ।  
नृत्ताचार्यमवादीदेतस्मिन् किं सुसङ्गीतम्  ॥ द्कुट्ट्_७९३ ॥  
स उवाच ततो वणिजो नेतारो यत्र यत्र पात्राणि  ।  
शाठ्यायतनं दास्यस्तत्र कुतः सौष्ठवं नाट्ये  ॥ द्कुट्ट्_७९४ ॥  
का चिद्बलिनाक्रान्ता का चिन्न जहाति कामिनं रुचिरम्  ।  
अन्या पानकगोष्ठ्यां नयति दिनं प्रीतकैः सार्धम्  ॥ द्कुट्ट्_७९५ ॥  
नोत्सृजति सततमेका पुरुषागमनाशया गृहद्वारम्  ।  
शूलापालः कथयति लब्धोत्कोचो रजस्वलामपराम्  ॥ द्कुट्ट्_७९६ ॥  
रङ्गगतापि क्षुद्रा शृणोति यदि परिचितं गृहायातम्  ।  
उद्दिश्य वारिकार्यं व्रजति ततः प्रकृतमुत्सृज्य  ॥ द्कुट्ट्_७९७ ॥  
आ तारुण्योद्भेदात्कान्ते दृष्टिर्ययाभ्यस्ता  ।  
सामाजिकमध्यस्था सा कथमन्यासु याति परभागम्  ॥ द्कुट्ट्_७९८ ॥  
चेतोवशिता सत्त्वं सत्त्वे सति चारुता प्रयोगस्य  ।  
न भवति सा वेश्यानां मद्यामिषपुरुषनिहितहृदयानाम्  ॥ द्कुट्ट्_७९९ ॥  
वयमपि देवनिकेतनमनङ्गहर्षे गते त्रिदशलोकम्  ।  
आश्रितवन्तो ऽगत्या तीर्थस्थानोपरोधेन  ॥ द्कुट्ट्_८०० ॥  
इह तु कदा चित्किं चिद्वृत्तिनिरोधाभिशङ्कया निरुत्साहाः  ।  
रत्नावल्यामेता विदधति करपादविक्षेपम्  ॥ द्कुट्ट्_८०१ ॥  
वत्सेशभूमिकास्या इयमनुकुरुते नरेश्वरवयस्यम्  ।  
वासवदत्ताचरितप्रयोगमेषा विडम्बयति  ॥ द्कुट्ट्_८०२ ॥  
उद्यमसाहित्यवशाच्छोभातिशयेन मदनुबन्धेन  ।  
अनया प्रसिद्धिराप्ता सिंहलराजात्मजानुकृतौ  ॥ द्कुट्ट्_८०३ ॥  
विविधस्थानकरचनां परिक्रमं गात्रवलनलालित्यम्  ।  
काकुविभक्तार्थगिरो रसपुष्टिं वासनास्थैर्यम्  ॥ द्कुट्ट्_८०४ ॥  
सात्त्विकभावोन्मीलनमभिनयमनुरूपवर्तनाभरणम्  ।  
मिश्रामिश्रे वाद्ये लयाच्युतिं वर्णयन्ति मञ्जर्याः  ॥ द्कुट्ट्_८०५ ॥  
एषाभिधानकीर्तननाशितसशरीरकुसुमशरबोधा  ।  
सहसोद्भिन्नमनोभवभावदृशा सिन्दुवारविवरेण  ॥ द्कुट्ट्_८०६ ॥  
पश्यन्ती वत्सेश्वरमनुकार्यानुकरणभेदपरिमोषम्  ।  
साधुध्वनिमुखराननसामाजिकजनमनःसु विदधाति  ॥ द्कुट्ट्_८०७ ॥  
वत्सपतिमालिखन्ती कामावस्थां क्रमेण भजमाना  ।  
वेपथुपुलकस्वेदैरावहति विसंष्ठुलं हस्तम्  ॥ द्कुट्ट्_८०८ ॥  
सदृशे ऽप्यनुभावगणे करुणरसं विप्रलम्भतो भिन्नम्  ।  
दर्शयति निरभिकाङ्क्षितमुद्बन्धनगोचरापन्ना  ॥ द्कुट्ट्_८०९ ॥  
तस्मिन्निर्दिशतीत्थं मञ्जरिकां साभिलाषमवलोक्य  ।  
पस्पर्श राजपुत्रः किमसाविति वेत्रदण्डेन  ॥ द्कुट्ट्_८१० ॥  
बुद्ध्वाथ तस्य भावं प्रसारयन्युवतिसङ्कथाकेलिम्  ।  
न्यक्कुर्वन्वारवधूः सचिवः प्रशशंस बन्धकीगमनम्  ॥ द्कुट्ट्_८११ ॥  
दाररतिः सन्ततये व्याधिप्रशमाय चेटिकाश्लेषः  ।  
तत्खलु सुरतं सुरतं कृच्छ्रप्राप्यं यदन्यनारीषु  ॥ द्कुट्ट्_८१२ ॥  
स्वव्यापारैकमतेः परचिन्ता नास्ति मे कदा चिदपि  ।  
पश्यन्त्यास्त्वामीदृशमद्य तु मे मानसं व्यथितम्  ॥ द्कुट्ट्_८१३ ॥  
यदि वेद्मि तस्य वसतिं सामर्थ्यं यदि भवेत्ततो ऽभ्यधिकम्  ।  
तद्गत्वा दग्धविधिं लगुडैः सञ्चूर्णयिष्यामि  ॥ द्कुट्ट्_८१४ ॥  
वपुरिदमनुपममीदृग्यदि विहितं तव कृशाङ्गि हतधात्रा  ।  
अनुरूपरमणविरहात्किमिति कृतं वन्ध्यजन्मफलम्  ॥ द्कुट्ट्_८१५ ॥  
शैशवमस्तु जरा वा व्याधिर्वा क्षेत्रियः प्रणाशो वा  ।  
स्वाकारं तारुण्यं न तु कुपतिकदर्थनाग्रस्तम्  ॥ द्कुट्ट्_८१६ ॥  
केलिः प्रदहति मज्जां शृङ्गारो ऽस्थीनि चाटवः कटुकाः  ।  
न करोति मनस्तुष्टिं दानमभव्यस्य गृहभर्तुः  ॥ द्कुट्ट्_८१७ ॥  
कुत आगतासि कस्मिन्वेलामियतीं स्थिता किमर्थमिति  ।  
पृच्छन्नस्वस्थमना जनयति गेही शिरःशूलम्  ॥ द्कुट्ट्_८१८ ॥  
यदि भवति दैवयोगाच्चक्षुर्विषये समुज्ज्वलस्तरुणः  ।  
तत्रात्मानं क्षपयति जायां च रटन् गृहस्वामी  ॥ द्कुट्ट्_८१९ ॥  
सविवादे परलोके जनापवादे ऽपि जगति बहुचित्रे  ।  
दैवाधीने प्रलये न विदग्धा हारयन्ति तारुण्यम्  ॥ द्कुट्ट्_८२० ॥  
दुर्भर्तृकरास्फालनमलिनीक्रियमाणशोभमनुदिवसम्  ।  
तुङ्गमपि पतितकल्पं स्तनशालिनि तव पयोधरद्वन्द्वम्  ॥ द्कुट्ट्_८२१ ॥  
पर्यङ्कः स्वास्तरणः पतिरनुकूलो मनोहरं सदनम्  ।  
तुलयन्ति न लक्षांशं त्वरितक्षणचौर्यसुरतस्य  ॥ द्कुट्ट्_८२२ ॥  
सहसा सङ्कटवर्त्मन्यवितर्कितसम्मुखागतेन विशा  ।  
अभिलषितेनोद्घृष्टकमनल्पशुभकर्मणा लभ्यम्  ॥ द्कुट्ट्_८२३ ॥  
प्रीतिः किल निरतिशया स्वर्गः परलोकचिन्तकैर्गदितः  ।  
तस्यास्तु जन्मलाभो हृदयेप्सितपुरुषसम्भोगात्  ॥ द्कुट्ट्_८२४ ॥  
अतटस्थस्वादुफलग्रहणव्यवसायनिश्चयो येषाम्  ।  
ते शोकक्लेशरुजां केवलमुपयान्ति पात्रतां मन्दाः  ॥ द्कुट्ट्_८२५ ॥  
किं प्रतिकूला ग्रहगतिरुत परिणतमन्यजन्मदुश्चरितम्  ।  
स्वानुष्ठानाभ्यसनं किं वा तस्यात्मयोनिहतकस्य  ॥ द्कुट्ट्_८२६ ॥  
येन तपस्वी स युवा स्तौति समीरं त्वदङ्गसंस्पृष्टम्  ।  
त्वत्पादाक्रान्तभुवे स्पृहयति ककुभं त्वदाश्रितां नमति  ॥ द्कुट्ट्_८२७ ॥  
ध्यायति युष्मद्रूपं त्वन्नामकवर्णमालिकां जपति  ।  
एकाग्रीकृतचेतास्त्वत्सङ्गतसौख्यसिद्धिमभिकाङ्क्षन्  ॥ द्कुट्ट्_८२८ ॥  
उत्सृष्टसकलकार्यस्तिर्यग्ग्रीवं विलोकयन्भवतीम्  ।  
कुरुते गृहाग्ररथ्यां यातायातैः शतावर्ताम्  ॥ द्कुट्ट्_८२९ ॥  
दृष्टो ऽसि तया सुचिरं गेहाभ्याशे परिभ्रमन्स्पृहया  ।  
सन्देश एष दत्तः प्राभृतमेतत्तव प्रहितम्  ॥ द्कुट्ट्_८३० ॥  
शुष्यति सालभमाना भवत्कृते वेश्मनिर्गमावसरम्  ।  
इति चतुरशठस्त्रीभिर्विलुप्यते त्वदपदेशेन  ॥ द्कुट्ट्_८३१ ॥  
किं वा कथितैरधिकैरस्थानाविष्टचेतसस्तस्य  ।  
अनुतिष्ठ यथायुक्तं त्वत्तो नाशश्च जीवरक्षा च  ॥ द्कुट्ट्_८३२ ॥  
कुलपतनं जनगर्हां नरकगतिं प्राणितव्यसन्देहम्  ।  
अङ्गीकरोति तत्क्षणमबला परपुरुषमभियान्ती  ॥ द्कुट्ट्_८३३ ॥  
स तु लिखति दासपत्रं त्यजति कुटुम्बं ददाति सर्वस्वम्  ।  
यावन्न भवति पुरतः परयुवतिः प्रोज्झितावरणा  ॥ द्कुट्ट्_८३४ ॥  
दृष्टं यद्द्रष्टव्यं व्यपयातं कौतुकं विदितमन्तः  ।  
इति याति मनसि कृत्वा विहितविधेयस्ततस्तूर्णम्  ॥ द्कुट्ट्_८३५ ॥  
सापि च्छिन्ना च्छोटनगृहीतमुक्ता विलोकयन्त्याशाः  ।  
विशति गृहं सन्त्रस्ता सर्वत आशङ्किता सवैलक्ष्या  ॥ द्कुट्ट्_८३६ ॥  
नवचारित्रभ्रंशात्सुरचितकुलटोत्तरेषु नो निपुणा  ।  
पृष्टा क्व गतासि त्वं न क्व चिदिति सम्भ्रमाद् ब्रूते  ॥ द्कुट्ट्_८३७ ॥  
एते दोषा बहवः पुरुषा अपि चपलकौतुकाः प्रायः  ।  
त्वं च ग्रहेण लग्ना कार्यविमूढात्र तिष्ठामि  ॥ द्कुट्ट्_८३८ ॥  
इति दोलागतहृदया स्थिरीकृताभ्यस्तकर्मणा दूत्या  ।  
दृष्टेति शङ्कमाना पदे पदे चलति पर्णे ऽपि  ॥ द्कुट्ट्_८३९ ॥  
सर्वत्र विक्षिपन्ती मुहुर्मुहुश्चकिततरलिते नेत्रे  ।  
प्राप्ता सङ्केतभुवं शतगुणितमनोरथाकृष्टा  ॥ द्कुट्ट्_८४० ॥  
भयशृङ्गारव्रीडामिश्रीभूतानुभावसन्दोहम्  ।  
जनयन्ती लोलांशुकदृष्टादृष्टांसकुचनाभिः  ॥ द्कुट्ट्_८४१ ॥  
नीवीश्लथनारम्भं निरुन्धती न न न यामि यामीति  ।  
निभृतास्फुटाभिधानैः पल्लवयन्ती स्मरस्य कर्तव्यम्  ॥ द्कुट्ट्_८४२ ॥  
नयतीवान्तर्विलयं ग्रसमाना सर्वगात्राणि  ।  
यं श्लिष्यते ऽन्ययोषा तिक्तं तस्यामृतं पुरतः  ॥ द्कुट्ट्_८४३ ॥  
न कृतं तव रहसि पुरो बाष्पावृतकण्ठकुण्ठया वाचा  ।  
गेहस्वामितिरस्कृतिनिष्पादितदुःखवेगनिर्वहणम्  ॥ द्कुट्ट्_८४४ ॥  
उपधानीकृत्य भुजावन्योन्यं निर्विशङ्कमावाभ्याम्  ।  
संवलितोरु न सुप्तं शिथिलाङ्गं रतिविमर्दखिन्नाभ्याम्  ॥ द्कुट्ट्_८४५ ॥  
आत्मगृहादानीतं प्रच्छाद्य स्वादु भोजनं विजने  ।  
स्वकरेण मया दत्तं निर्वृतहृदयेन नाशितं भवता  ॥ द्कुट्ट्_८४६ ॥  
न कृता चरित्ररक्षा न च भुक्तं त्वच्छरीरमपयन्त्रम्  ।  
दृष्टादृष्टभ्रष्टा क्व यामि किं वा करोमि दुर्जाता  ॥ द्कुट्ट्_८४७ ॥  
अवगुण्ठनविनयरतिं स्वैरालपनं सुमन्दसञ्चारम्  ।  
सम्प्रति मम पापायाः करपिहितमुखा हसन्ति भूमिज्ञाः  ॥ द्कुट्ट्_८४८ ॥  
यासामासीत्सख्यं मया समं समवयःकुलस्त्रीणाम्  ।  
ता वारयन्ति मत्तः कुसङ्ग इति तन्नियन्तारः  ॥ द्कुट्ट्_८४९ ॥  
धिग्वादान्परिजनतः सहमाना मन्युरोधनतवदना  ।  
तिष्ठामि निरभिमाना स्वविनिर्मितदोषदौर्बल्यात्  ॥ द्कुट्ट्_८५० ॥  
सद्भिर्विधीयमानं प्रसङ्गपतितं पतिव्रतास्तवनम्  ।  
हृदयेन दूयमाना मूढा सीदामि शृण्वन्ती  ॥ द्कुट्ट्_८५१ ॥  
आसन्न उपविशन्तीं मन्दाक्षान्मां निषेद्धुमसमर्थाः  ।  
अन्योन्यमीक्षमाणा ज्ञातिजनाः सङ्कुचन्ति भुञ्जानाः  ॥ द्कुट्ट्_८५२ ॥  
प्रकटीकृता त्वयैव क्षणमात्रममुञ्चता गृहोपान्तम्  ।  
अस्मासु दृशं मग्नां प्रेमस्निग्धामनुद्धरता  ॥ द्कुट्ट्_८५३ ॥  
परगृहविनाशपिशुनाः सुभगम्मन्याभिरूप्यकृतदर्पाः  ।  
कृकलासतुल्यरागा भवन्ति युष्मद्विधा एव  ॥ द्कुट्ट्_८५४ ॥  
अनभीष्टव्यवहारप्रभवशुचा पीडिताक्षरा इत्थम्  ।  
सोपालम्भा विजने धन्याः शृण्वन्ति बन्धकीवाचः  ॥ द्कुट्ट्_८५५ ॥  
परतरुणीसद्भावस्नेहार्पितनयनभागदृष्टस्य  ।  
वेश्यारचितविलासाः कथिताः पुरतः पुराणतृणतुल्याः  ॥ द्कुट्ट्_८५६ ॥  
उपनमति रतिमहोत्सव आराधितदेवताविशेषाणाम्  ।  
वचनमपि प्रेमार्द्रं स्वैरिण्याः श्रवणमेति पुण्यवताम्  ॥ द्कुट्ट्_८५७ ॥  
का गणना विषयरते पुंसि वराके पराङ्गना स्पृहया  ।  
व्याजेन वीक्षमाणा ध्यानधियां स्पृशति मज्जानम्  ॥ द्कुट्ट्_८५८ ॥  
शिरसा रचिताञ्जलयो दधति निदेशं त्रिविष्टपे गणिकाः  ।  
परदाररसाकृष्टस्तथापि भेजे शचीपतिरहल्याम्  ॥ द्कुट्ट्_८५९ ॥  
अप्सरसः किं न वशा वैदग्ध्यवतां च किं न धौरेयः  ।  
येन चकारासक्तिं गोविन्दो गोपदारेषु  ॥ द्कुट्ट्_८६० ॥  
त्रैलोक्यगता वेश्याः स्वाधीना यातुधाननाथस्य  ।  
तदपि जहार कलत्रं दशरथतनयस्य रामस्य  ॥ द्कुट्ट्_८६१ ॥  
अथ मञ्जर्या जननी निजपक्षसमर्थने कृतोत्साहा  ।  
आक्षेप्तुमाचचक्षे नृपसुतसचिवाश्रितं वाक्यम्  ॥ द्कुट्ट्_८६२ ॥  
घटयुवतिषु प्रगल्भो नागरिकादर्शनेन हृतपुंस्त्वः  ।  
ग्रामोषितो ऽविदग्धो निन्दति गणिकां भवद्विधो ऽवश्यम्  ॥ द्कुट्ट्_८६३ ॥  
नार्द्रयति मनः पुंसामवगाहितमीनकेतुशास्त्राणाम्  ।  
नखदशनक्षतिहीनं जीवत्पतिबन्धकीसुरतम्  ॥ द्कुट्ट्_८६४ ॥  
स्थापय घटकं तावत्कुरु भूमितले तृणैः समास्तरणम्  ।  
सुरतोपक्रम ईदृक्प्रायो ग्रामीणतरुणमिथुनानाम्  ॥ द्कुट्ट्_८६५ ॥  
बहलोशीरविलिप्तस्थितजूटककाणमल्लिकामाल्यः  ।  
पामरनार्या दृष्टः स्मरो ऽहमिति मन्यते विटो ग्राम्यः  ॥ द्कुट्ट्_८६६ ॥  
गृहकर्मकृतायासप्रस्विन्नां सलिलकार्यनिर्याताम्  ।  
उपपतिरुपैति हर्षं निशागमे पामरीं प्राप्य  ॥ द्कुट्ट्_८६७ ॥  
कूपावतारितघटाया नार्याः काष्ठनिहितचरणायाः  ।  
वलितग्रीवं वीक्षितमुन्नमयति मानसं यूनः  ॥ द्कुट्ट्_८६८ ॥  
लग्नो ऽसि यत्र गात्रे कथमपि दैवेन देवयात्रायाम्  ।  
अद्यापि तन्न मुञ्चति पुलकोद्गमकण्टकं तस्याः  ॥ द्कुट्ट्_८६९ ॥  
उच्चेतुं कर्पासं प्रविष्टया गहनवाटिकां शून्याम्  ।  
खङ्कारितेन सञ्ज्ञा कृता तया त्वं तु वेत्सि नो मूर्खः  ॥ द्कुट्ट्_८७० ॥  
आलिङ्गितमुसलायास्त्वय्येव निविष्टचक्षुषस्तस्याः  ।  
आवृत्त्या भ्रमति पुरो जातः खलु शालिखण्डने विघ्नः  ॥ द्कुट्ट्_८७१ ॥  
त्वां विल्वकं क्षिपन्तं पार्श्वस्थैः स्तूयमानसामर्थ्यम्  ।  
गृहकर्तव्यं त्यक्त्वा सापश्यद् द्वाररन्ध्रेण  ॥ द्कुट्ट्_८७२ ॥  
त्वयि मार्गनिकटवर्तिन्यविवेचितखेदया तया सुभग  ।  
प्रत्यासन्नगृहेष्वपि कृतः प्रसह्य स्मरातुरो लोकः  ॥ द्कुट्ट्_८७३ ॥  
इति चतुरदूतिकोदितवर्धितसौभाग्यगर्वपूर्णस्य  ।  
ऊर्मिसहस्रोल्ललितं भवति मनो ग्रामषिङ्गस्य  ॥ द्कुट्ट्_८७४ ॥  
विनिवार्य तं प्रवर्तितवाक्यविकासं नतोत्तमाङ्गेन  ।  
श्रीसिंहभटस्य सुतं समुवाच वचो ऽथ नर्तकाचार्यः  ॥ द्कुट्ट्_८७५ ॥  
नायकभूमौ भरतः कुशीलवाः कोहलादयो मुनयः  ।  
अप्सरसः स्त्रीनाट्ये गान्धर्वः कमलजन्मनस्तनयः  ॥ द्कुट्ट्_८७६ ॥  
सुषिरस्वरप्रयोगप्रतिपादनपण्डितः मतङ्गमुनिः  ।  
यदि रञ्जयन्ति हृदयं भवतो भूमिस्पृशां कुतः शक्तिः  ॥ द्कुट्ट्_८७७ ॥  
अभ्यधिकं धृष्टत्वं प्रायेण हि शिल्पजीविनां भवति  ।  
आश्रितनर्तकवृत्तेर्विशेषतो विजितरङ्गस्य  ॥ द्कुट्ट्_८७८ ॥  
विज्ञापयाम्यतस्त्वां निर्मितनाट्ये प्रजासृजा सदृशम्  ।  
अवलोकयाङ्कमेकं मा भवतु मम श्रमो वन्ध्यः  ॥ द्कुट्ट्_८७९ ॥  
इति कथयन्नरभर्तुः पुत्रेण स चोदितो भ्रुवोन्नतया  ।  
रचिते सकलातोद्ये नियोजयामास सूत्रधृतम्  ॥ द्कुट्ट्_८८० ॥  
वांशिकदत्तस्थानक उद्ग्राहितभिन्नपञ्चमे सम्यक्  ।  
प्रावेशिक्या ध्रुवया द्विपदीग्रहणान्तरे ऽविशत्सूत्री  ॥ द्कुट्ट्_८८१ ॥  
उत्साहभावयुक्तः सामाजिकहृदयरञ्जनं कुर्वन्  ।  
कविनैपुणवत्सेश्वरचरितस्वविधेयदाक्ष्यसामग्र्या  ॥ द्कुट्ट्_८८२ ॥  
अष्टकलापरिमाणां ध्रुवां परिक्रम्य ताललययुक्ताम्  ।  
आहूय नटीं कृत्वा तया समं स्वगृहकार्यसंलापम्  ॥ द्कुट्ट्_८८३ ॥  
सूचितपात्रागमनः किं चिद्दत्त्वा पदानि ललितानि  ।  
निश्चक्राम गृहिण्या सार्धं निःसरणगीतेन  ॥ द्कुट्ट्_८८४ ॥  
आश्रित्य कथोद्घातं प्रविवेश ततः सविस्मयो ऽमात्यः  ।  
दुर्घटसङ्घटनेन क्षितिनाथस्योदयेन मुदितश्च  ॥ द्कुट्ट्_८८५ ॥  
प्रासादमारुहन्तं कुसुमायुधपर्वचर्चरीं द्रष्टुम्  ।  
निर्दिश्य वत्सनाथं समनन्तरकार्यसिद्धये निरगात्  ॥ द्कुट्ट्_८८६ ॥  
अथ विशति स्म नरेन्द्रः प्रासादगतः समं वयस्येन  ।  
अवलोकयन्प्रमोदं प्रमुदितचेताः स्वसौख्यसम्पत्त्या  ॥ द्कुट्ट्_८८७ ॥  
विस्मयभावाकृष्टः प्रोत्फुल्लविलोचने ततो विसृजन्  ।  
नृत्यति पौरजनौघे प्रोवाच वयस्य पश्य पश्येति  ॥ द्कुट्ट्_८८८ ॥  
तुल्यशिशुतरुणवृद्धं समगुप्तागुप्तयुवतिपरिचेष्टम्  ।  
अगणितवाच्यावाच्यं क्रीडति जनता प्रवृद्धहर्षरसा  ॥ द्कुट्ट्_८८९ ॥  
पिष्टातकपिञ्जरितं रचितोल्बणविविधकुसुमनिर्यूहम्  ।  
गात्रायाससमुत्थितबहुनिःश्वासप्रकीर्णपदगीतम्  ॥ द्कुट्ट्_८९० ॥  
तूर्यरवव्यामिश्रितकरतालैरुद्भुजं प्रनृत्यन्तम्  ।  
मुहुरपि जातस्खलनं सन्दर्शितदार्ढ्यसौष्ठवं स्थविरम्  ॥ द्कुट्ट्_८९१ ॥  
अस्तु वसन्तः सततं स्वाधीनाभीष्टजनसमाश्लेषः  ।  
इति गायन्ती रभसादालिङ्गति मदवशात्तरुणी  ॥ द्कुट्ट्_८९२ ॥  
क्रीडन्त्याशयरहितं शृङ्गकसलिलेन ताडितस्तरुणः  ।  
सीमन्तिन्या गणयति दुष्टात्मा सुभगमात्मानम्  ॥ द्कुट्ट्_८९३ ॥  
भग्ने लज्जासेतौ पर्वावसरेण कुलवधूवदनात्  ।  
अश्लीलोक्तिजलौघे निर्याते केन वार्यते प्रसरः  ॥ द्कुट्ट्_८९४ ॥  
तुल्यव्यापारगिरां ललनानां देवनप्रसक्तानाम्  ।  
आर्यानार्यावगमं वदनावृतिजालिका कुरुते  ॥ द्कुट्ट्_८९५ ॥  
अथ सहचरनिर्दिष्टे मदस्खलच्चरणविघटिताभिनयम्  ।  
वासवदत्ताप्रहिते नृत्यन्त्यौ विविशतुश्चेट्यौ  ॥ द्कुट्ट्_८९६ ॥  
दर्शितसरोजवर्तनमात्राभिनये शरे ऽभिनेतव्ये  ।  
विदधाने वीरदृशावायुधमात्रं समाश्रित्य  ॥ द्कुट्ट्_८९७ ॥  
तद्वलितनयनवृत्तिः कौतुकहृतमानसो नराधिपतिः  ।  
निजगाद निर्भरमहो क्रीडितमनयोर्विलासिन्योः  ॥ द्कुट्ट्_८९८ ॥  
करपीडनोपमर्दव्यतिकरसमये कदर्थ्यमानो ऽपि  ।  
स्तनमण्डले स्थितो ऽहं त्वं पुनराकृष्य कुत्र चित्क्षिप्तः  ॥ द्कुट्ट्_८९९ ॥  
अधुनान्तरयसि मामिति कोपादिव वारवाणमभिरामम्  ।  
बहुचित्रपदन्यासैर्वल्गन्त्या हन्ति हार उच्छलितः  ॥ द्कुट्ट्_९०० ॥  
चूतलता धम्मिल्लस्थानच्युतशेखरं दधौ श्लाघ्यम्  ।  
अधृत पतन्निर्यूहां न त्वेषा मदनिका वेणीम्  ॥ द्कुट्ट्_९०१ ॥  
स्तनभारावनतस्य प्रतनोर्मध्यस्य नास्ति ते ऽपेक्षा  ।  
इत्थमिव पादलग्नौ क्रीडन्त्या नूपुरौ रसतः  ॥ द्कुट्ट्_९०२ ॥  
वहति स्म यं नितम्बं कथमपि कृच्छ्रेण मन्दसञ्चारा  ।  
कलयति तं तूललघुं जयति मनोजन्मनो महिमा  ॥ द्कुट्ट्_९०३ ॥  
उदयनसमनुज्ञातो नर्नर्ति वसन्तको ऽपि मुदितात्मा  ।  
हास्यत्रपाभिरामं चर्चरितालेन तन्मध्ये  ॥ द्कुट्ट्_९०४ ॥  
धीरोद्धतललितपदैः क्रीडित्वा ते चिराय नरनाथम्  ।  
प्रद्योतस्य सुतायाः सन्देशकमूचतुः समुपगम्य  ॥ द्कुट्ट्_९०५ ॥  
आदिशति देव देवीत्यर्धोक्ते ते सलज्जमन्योन्यम्  ।  
अवलोक्य मुखं न हि न हि विज्ञापयति प्रणम्य विनयेन  ॥ द्कुट्ट्_९०६ ॥  
मकरध्वजस्य पूजां त्वत्पादसरोजसन्निधौ कर्तुम्  ।  
पृथिवीमण्डलमण्डन समीहते मे मनोवृत्तिः  ॥ द्कुट्ट्_९०७ ॥  
प्रियरतिभोगो मदनो दयितवसन्तो जनस्य मनसि वसन्  ।  
भावेन भवान् पूज्यो लोकस्थित्या तु कुसुमशरपाणिः  ॥ द्कुट्ट्_९०८ ॥  
इति दत्त्वा सन्देशं प्रकृतिवयःकालसमुचितं भ्रान्त्वा  ।  
ते मदमदनाविष्टे बभूवतुर्जवनिकान्तरिते  ॥ द्कुट्ट्_९०९ ॥  
अपनीततिरस्करिणी ततो ऽभवन्नृपसुता समं चेट्या  ।  
अविदितरत्नावल्या पूजोचितवस्तुहस्तयानुगता  ॥ द्कुट्ट्_९१० ॥  
अथ दृष्ट्वा सागरिकां प्रमादितां परिजनस्य निन्दित्वा  ।  
काञ्चनमालामवदन्नृपमहिषी जातसङ्क्षोभा  ॥ द्कुट्ट्_९११ ॥  
प्रेषय कन्यामेनामवरोधं त्वं गृहाण कुसुमादि  ।  
यावन्न भवति विषये वीक्षणयोर्भूमिनाथस्य  ॥ द्कुट्ट्_९१२ ॥  
उपगम्य ततश्चेटी तामवदत्त्वं किमर्थमायाता  ।  
मेधाविनीं विमुच्य व्रज तस्मिन्मा विलम्बस्व  ॥ द्कुट्ट्_९१३ ॥  
विहिते देव्यादेशे मनसीदं सन्निधाय सा तस्थौ  ।  
विहगी सुसङ्गताया हस्ते निहिता मनोभवसपर्याम्  ॥ द्कुट्ट्_९१४ ॥  
अवलोकयामि तावत्तिरोहिता सिन्दुवारविटपेन  ।  
तातान्तःपुरिकाभिर्यथार्च्यते किं तथेह नो वेति  ॥ द्कुट्ट्_९१५ ॥  
पिण्डीकृतमिव रागं हृच्छयमिव लब्धविग्रहोत्कर्षम्  ।  
समुपेत्य वत्सराजं जगाद सा जयतु देव इति  ॥ द्कुट्ट्_९१६ ॥  
परिभुक्तमपि नवत्वं शृङ्गारं मदनपर्वणा नीतम्  ।  
भजमानो भजमानां स्वागतवचसाभिनन्द्य तामूचे  ॥ द्कुट्ट्_९१७ ॥  
शर्वविलोचनपावकदाहाभ्यधिकां मनोभवो मन्ये  ।  
प्राप्स्यति तव करसङ्गतिसुखविरहसमुत्थितां पीडाम्  ॥ द्कुट्ट्_९१८ ॥  
अथ मन्मथमभ्यर्च्य क्षितिनाथं तदनु समधिकं तस्याम्  ।  
परमां मुदं वहन्त्यां विग्रहवन्मदनमनसि कन्यायाम्  ॥ द्कुट्ट्_९१९ ॥  
शृङ्गाररससमुद्रं सोत्कलिकं निपतिते तथा नृपतौ  ।  
तारमधुरस्फुटार्थं नग्नाचार्यः पपाठ नेपथ्ये  ॥ द्कुट्ट्_९२० ॥  
नयनानन्दमखण्डितमण्डलमभिरामममृतरश्मिमिव  ।  
सायन्तन आस्थाने क्षितिपतयस्तस्थुरुदयनं द्रष्टुम्  ॥ द्कुट्ट्_९२१ ॥  
उच्चारिते ऽथ नाम्नि त्रिदशमतौ तत्क्षणं व्यपेतायाम्  ।  
उत्पन्नविस्मयरतिर्निदधे नरभर्तुरात्मजा हृदये  ॥ द्कुट्ट्_९२२ ॥  
अयमुदयनः स राजा तातः सत्कृत्य मां ददौ यस्मै  ।  
हन्त परप्रेषणमपि न निष्फलं साम्प्रतं जातम्  ॥ द्कुट्ट्_९२३ ॥  
यावन्न वेत्ति कश्चित्तावदितस्त्वरितमेव निर्यामि  ।  
इति कथमपि नायकतः कृष्ट्वा दृशमुत्ससर्ज रङ्गभुवम्  ॥ द्कुट्ट्_९२४ ॥  
कन्दर्पमहमहोत्सवहृतहृदयैर्नावधारितो ऽस्माभिः  ।  
सन्ध्यातिक्रमकालः पश्य त्वं प्रियवयस्यक तथा हि  ॥ द्कुट्ट्_९२५ ॥  
उदयतटान्तरितमियं प्राची सूचयति दिङ्निशानाथम्  ।  
परिपाण्डुना मुखेन प्रियमिव हृदयस्थितं रमणी  ॥ द्कुट्ट्_९२६ ॥  
देवि त्वन्मुखपद्मः पद्मान् विदधाति पश्य विच्छायान्  ।  
अलयो ऽपि लज्जिता इव शनैः शनैस्तदुदरेषु लीयन्ते  ॥ द्कुट्ट्_९२७ ॥  
एवमभिधाय चित्रैश्चरणन्यासैः परिक्रमं कृत्वा  ।  
नैष्क्रामिक्या ध्रुवया विनिर्ययौ नायको ऽपि सह सर्वैः  ॥ द्कुट्ट्_९२८ ॥  
अङ्के जातसमाप्तौ गीतातोद्यध्वनौ च विश्रान्ते  ।  
प्रेक्षणकगुणग्रहणं नृपसूनुः प्रववृते कर्तुम्  ॥ द्कुट्ट्_९२९ ॥  
नाट्यप्रयोगतत्त्वं मतयो न विशन्ति मादृशां प्रायः  ।  
वाहनयजनपदातिग्रामादिककार्यदत्तहृदयानाम्  ॥ द्कुट्ट्_९३० ॥  
आस्ते लिखितो ग्रामो गृहाण तं सत्प्रदेशबहुभूमिम्  ।  
वासय तत्रावासं भवसि ततः ठक्कुरो दिवसैः  ॥ द्कुट्ट्_९३१ ॥  
कृतजीवनसंस्थो ऽपि त्वमपि किमर्थं करोषि विज्ञप्तिम्  ।  
अर्पय वा यदि नेच्छसि कुरु स्थितिं हस्तदानेन  ॥ द्कुट्ट्_९३२ ॥  
न च पत्तयो न सप्तिर्न च पोष्यजनस्तथाप्यसन्तुष्टः  ।  
लभमानो ऽपि स दायं चिरन्तनत्वाभिमानेन  ॥ द्कुट्ट्_९३३ ॥  
विज्ञप्तिकोन्मुखत्वं दूरत एवावधारितं भवतः  ।  
तूष्णीं क्रियतामस्माच्छ्रोष्यसि कार्यं प्रतीहारात्  ॥ द्कुट्ट्_९३४ ॥  
यूयं कुटुम्बमध्ये क्व गम्यते गोत्रपुत्रसामान्यम्  ।  
आदाय संविभागं स्वगृह इव स्थीयतां यथासौख्यम्  ॥ द्कुट्ट्_९३५ ॥  
अभ्यन्तरव्ययार्थं न विलब्धो यो मया महोद्रङ्गः  ।  
तत्रापि ते ऽनुबन्धो नो जाने किं करोमीति  ॥ द्कुट्ट्_९३६ ॥  
प्रथमतरमेव कल्पितमनल्पफलजीवनं प्रदेशस्थम्  ।  
अद्यापि ते न जातं नियोगिनां पश्य मन्थरताम्  ॥ द्कुट्ट्_९३७ ॥  
एवम्प्रायैरनुदिनलाभोदयमोहकारिभिर्वचनैः  ।  
फलशून्यैरनुजीवी प्रतारितः कः कियत्कालम्  ॥ द्कुट्ट्_९३८ ॥  
एतद्विषये नैपुणमत्र तु भूमिज्ञतां समाश्रित्य  ।  
मुखरतया कथयामो जडमतिसामाजिकोचितं किं चित्  ॥ द्कुट्ट्_९३९ ॥  
सप्ताश्रयः षडात्मा शारीरस्त्रिप्रमाणपरिमाणः  ।  
सत्त्वाधिक्याज्ज्येष्ठो व्यस्तसमस्तैस्त्रिभिर्विनिष्पाद्यः  ॥ द्कुट्ट्_९४० ॥  
सुकुमाराविद्धक्रिय उपरञ्जकरञ्जितो विविधवृत्तिः  ।  
आदेयहेयमध्यैर्भावैः सम्पादितः प्रयोगो ऽयम्  ॥ द्कुट्ट्_९४१ ॥  
गम्भीरमधुरशब्दं परिरक्षितगीतविविधभङ्गयुतम्  ।  
दर्शयतो वैचित्र्यं न भ्रष्टो वादकस्य लयकालः  ॥ द्कुट्ट्_९४२ ॥  
अपरित्यक्तस्थानकरसकाकुव्यञ्जितस्फुटार्थपदम्  ।  
अभिरामाविश्रान्तं पठितं निरवद्यमखिलभाषासु  ॥ द्कुट्ट्_९४३ ॥  
नियमितदीपनगमनं द्रुतमध्यविलम्बितालसंयुक्तम्  ।  
रसवत्स्वरोपपन्नं कृतसाम्यं साधु गातृभिर्गीतम्  ॥ द्कुट्ट्_९४४ ॥  
प्रकृतिविशेषावस्थाप्रतिपादकवेषरचनसामग्र्या  ।  
अनुकरणमभ्यतीतं सिद्धिद्वयसम्पदाधारम्  ॥ द्कुट्ट्_९४५ ॥  
भरतसुतैरुपदिष्टं क्षितिपतिनघुषावरोधनारीणाम्  ।  
मन्ये ता अपि नाट्ये शोभासन्दोहमीदृशं नापुः  ॥ द्कुट्ट्_९४६ ॥  
सुश्लिष्टसन्धिबन्धं सत्पात्रसुवर्णयोजितं सुतराम्  ।  
निपुणपरीक्षकदृष्टं राजति रत्नावलीरत्नम्  ॥ द्कुट्ट्_९४७ ॥  
एवंविधगुणकथनप्रसङ्गिनि विभावितात्मनृपतनये  ।  
पठति स्मार्यामन्यः स्मृतिविषयमुपागतां प्रसङ्गेन  ॥ द्कुट्ट्_९४८ ॥  
सङ्ग्रामादनपसृतिः प्रेक्षाभिज्ञा सुभाषिताभिरतिः  ।  
आच्छोदनाभियोगः कुलविद्या राजपुत्राणाम्  ॥ द्कुट्ट्_९४९ ॥  
एतद्वस्तुनि याते श्रुतिमार्गं नृपतिनन्दनो रसतः  ।  
आरब्धकथाच्छेदकमाखेटकवर्णनं चक्रे  ॥ द्कुट्ट्_९५० ॥  
चललक्ष्यवेधकौशलमश्वप्रजवे स्थिरासनाभ्यसनम्  ।  
भूमिविभागज्ञानं भवन्ति मृगयाभियोगेन  ॥ द्कुट्ट्_९५१ ॥  
वहति जवेन तुरङ्गे निबिडस्थितपादकटकपादाग्रः  ।  
तिर्यक्प्रणिहितकायो निम्नोन्नतमग्रतो भुवः पश्यन्  ॥ द्कुट्ट्_९५२ ॥  
यावत्प्राणं धावत्याकुलिते विश्वकद्रुभिर्भीत्या  ।  
गोचरपतिते जीवे लघुक्रियः क्षिपति मार्गणं धन्यः  ॥ द्कुट्ट्_९५३ ॥  
मूले स्थितस्य निभृतं मृगयुभिरुच्चाट्य ढौकितं निकटे  ।  
पातयतो मृगमुत्प्लुतमव्यपदेश्यं सुखं किमपि  ॥ द्कुट्ट्_९५४ ॥  
गीतश्रवणोत्कर्णं निश्चलतृणकवलगर्भमुखहरिणम्  ।  
उपवेशितमस्पन्दं स्पृहणीया एव गृह्णन्ति  ॥ द्कुट्ट्_९५५ ॥  
दावानलसन्तापान्निर्यान्तं गहनवीरुधो ऽभिमुखम्  ।  
यो निरुणद्धि स वन्द्यः सूकरमेकप्रहारेण  ॥ द्कुट्ट्_९५६ ॥  
घनकक्षोदरसुप्तं समुपेत्य स्वैरमकृतपदशब्दम्  ।  
व्याधवर एव कुरुते निर्जीवं हेलया शशकम्  ॥ द्कुट्ट्_९५७ ॥  
इति विदधति सैंहभटावाखेटकशक्तिलाघवश्लाघाम्  ।  
हृदयागतामगायत्प्रसङ्गतो गीतिकामपरः  ॥ द्कुट्ट्_९५८ ॥  
आस्तां व्यापाररसः प्रवर्तिता सङ्कथापि मृगयायां  ।  
अन्तरयति तन्मनसामाहारादिक्रियोचितं कालम्  ॥ द्कुट्ट्_९५९ ॥  
अवधार्य गीतिकार्थं दानं प्रति धननियुक्तमभिधाय  ।  
उत्तस्थौ समरभटः मञ्जरिकां समवलोकयन्प्रेम्णा  ॥ द्कुट्ट्_९६० ॥  
गत्वाथ स्वावसथं निर्वर्तितभोजनादिकर्तव्यः  ।  
मञ्जरिकाकृष्टमना अभिदध्यौ सचिवसन्निधावेवम्  ॥ द्कुट्ट्_९६१ ॥  
भ्रूभङ्गस्मितवीक्षितमृदुवक्रवचोङ्गहारगमनेषु  ।  
कुसुमप्रहरण एको युगपद्विहिताश्रयः कथं तस्याः  ॥ द्कुट्ट्_९६२ ॥  
सुन्दोपसुन्दनाशः फलमात्मभुवस्तिलोत्तमासृष्टेः  ।  
जनमृतये तां सृजता किं दृष्टं सुरहितं तेन  ॥ द्कुट्ट्_९६३ ॥  
सुमनोभिः परिकरिता मृगशावकतरलचक्षुषस्तस्याः  ।  
कामोचितफलहेतुर्देहभृतां दीर्घिका वेणी  ॥ द्कुट्ट्_९६४ ॥  
कमलमिव वदनकमलं पिबन्ति तस्यास्त्रिपिष्टपभ्रष्टाः  ।  
सदलिकमपेतदोषं सविभ्रमं मधुमदाताम्रम्  ॥ द्कुट्ट्_९६५ ॥  
यः शैलेन्द्रनितम्बं सुरताप्त्यै सेवते तपोनिरतः  ।  
स्पृहयति सो ऽपि नितम्बं सुरताप्त्यै समवलोक्य तन्वङ्ग्याः  ॥ द्कुट्ट्_९६६ ॥  
त्रिकरो मध्यविभागो बाह्वोर्युगलं करद्वयोपेतम्  ।  
जनयति तदपि मृगाक्षी सहस्रकरतो ऽधिकं तापम्  ॥ द्कुट्ट्_९६७ ॥  
सा स्रग्धरा सुवदना प्रहर्षिणी सैव सैव तनुमध्या  ।  
न करोति कस्य विस्मयमिति रुचिरा मञ्जुभाषिणी सैव  ॥ द्कुट्ट्_९६८ ॥  
अनुकुर्वत्या कन्यां तथा तथा नायकस्तया दृष्टः  ।  
येन जरत्स्वप्यटनी धनुषः स्पृष्टा दशार्धबाणेन  ॥ द्कुट्ट्_९६९ ॥  
रूपं यौवनचित्रितमनङ्गविकृतानि नाट्यदीप्तानि  ।  
शमिनामपि शमगर्वं मुष्णन्त्यविकल्पितं तस्याः  ॥ द्कुट्ट्_९७० ॥  
दग्धे ऽपि वपुषि भीतिं न विमुञ्चति नीललोहितसमुत्थाम्  ।  
तत्क्षेत्रे वसति यतः प्रमदारूपेण शम्बरध्वंसी  ॥ द्कुट्ट्_९७१ ॥  
यदि वः परलोकमतिः शृणुत श्रेयस्तपोधना मत्तः  ।  
उत्सृज्य यात तूर्णं वारवधूदूषितं स्थानम्  ॥ द्कुट्ट्_९७२ ॥  
चिरमपि विकल्प्य निश्चितिरियमेव स्थाप्यते न गतिरन्या  ।  
तन्निर्माणे जाता लावण्यमयाः कणा विधेरणवः  ॥ द्कुट्ट्_९७३ ॥  
आसाद्य समुच्छ्रायं तस्याः स्तनयुगलमविहतप्रसरम्  ।  
क्षपयति यज्जनमेवं कः स्प्रक्ष्यति तद्विवेकवान् पतितम्  ॥ द्कुट्ट्_९७४ ॥  
स कथं न स्पृहणीयो विषयरतैस्तन्नितम्बविन्यासः  ।  
शान्तात्मनापि विहितं विश्वसृजा गौरवं यस्य  ॥ द्कुट्ट्_९७५ ॥  
स्मरणाद्यस्योत्पत्तिः सुमनस इषवो ऽबलाश्रया शक्तिः  ।  
सो ऽपि व्यङ्गः प्रहरति धातुरहो चित्रमाचरितम्  ॥ द्कुट्ट्_९७६ ॥  
तिष्ठन्त्वन्ये दृष्ट्वा सारं जगतां तदङ्गनारत्नम्  ।  
नष्टपठनावधानो भवति ब्रह्मा सनिर्वेदः  ॥ द्कुट्ट्_९७७ ॥  
यदि पश्यति तां शर्वस्तदपररामासमागमाद्विमुखः  ।  
निन्दति मूर्धनि सोमं स्मराग्निसन्धुक्षणं शरीरं च  ॥ द्कुट्ट्_९७८ ॥  
केशव इह सन्निहितः सापि मनोहारिरूपसम्पन्ना  ।  
तद्वक्षश्च्यवनभुवं कथमुज्झति सैन्धवीशङ्काम्  ॥ द्कुट्ट्_९७९ ॥  
उदयति न पण्डितानां कथमात्मनि कौतुकं गजेन्द्रगतिः  ।  
यन्नववयसां पुंसां विना क्रियायोगमुपसर्गः  ॥ द्कुट्ट्_९८० ॥  
श्रुतिकुवलयमीक्षणतां कुवलयतां वा विलोचनं यायात्  ।  
हरिणदृशो यदि न स्यात्कनकोज्ज्वलकेसरं मध्ये  ॥ द्कुट्ट्_९८१ ॥  
ललनास्तदतुल्यतया पुरुषा अपि तदुपभोगविरहेण  ।  
गच्छन्ति शोषमनिशं प्रकृतिद्वयवर्जिताः स्वस्थाः  ॥ द्कुट्ट्_९८२ ॥  
दुर्वृत्तयोर्न वृत्तं श्लाघास्पदमेति तत्पयोधरयोः  ।  
यौ दत्त्वामलमूर्तिं मध्ये हारं जनक्षयं कुरुतः  ॥ द्कुट्ट्_९८३ ॥  
भूमण्डले ऽत्र सकले नातः परमपरमद्भुतं किं चित्  ।  
नो जाता यदपार्था कृशोदरी धार्तराष्ट्रयातापि  ॥ द्कुट्ट्_९८४ ॥  
कृश एष मध्यदेशस्तन्व्या नाहार्यमण्डनं वोढुम्  ।  
शक्त इति कृतं विधिना रोमावलिभूषणं सहजम्  ॥ द्कुट्ट्_९८५ ॥  
साकम्पो ऽधर ईक्षणयुगलस्याधीरता भ्रुवोर्भङ्गः  ।  
तन्वङ्ग्या बलमीदृग्जयति जगत्तदपि निःशेषम्  ॥ द्कुट्ट्_९८६ ॥  
वहतु नितम्बः स्थूलो रशनां हारं च कुचयुगं पीनम्  ।  
तद्बाहुमृणालिकयोः सापायं कटकयोजनमयुक्तम्  ॥ द्कुट्ट्_९८७ ॥  
बहलोपायाभिज्ञा गुणविषये सततमाहितप्रीतिः  ।  
बलिनः स्थापयति वशे करभोरुर्विग्रहेण मृदुनैव  ॥ द्कुट्ट्_९८८ ॥  
इति तत्स्तुतिमुखरमुखे राजसुते मकरकेतनाकुलिते  ।  
समुपागता प्रगल्भा मञ्जरिकाचोदिता दूती  ॥ द्कुट्ट्_९८९ ॥  
सा सप्रणतिः पुरतः सुमनस्ताम्बूलपटलकं निदधे  ।  
व्यज्ञापयच्च तदनु स्वावसरे सहचरीकार्यम्  ॥ द्कुट्ट्_९९० ॥  
मुररिपुनाभिसरोरुहमवतंसीकर्तुमीहते मूढा  ।  
नक्षत्रराजमण्डलमिच्छति वियतः समादातुम्  ॥ द्कुट्ट्_९९१ ॥  
निश्चेतनाभिकाङ्क्षति पीयूषं त्रिदिवसद्मनामशनम्  ।  
अभिलषति शयनमुष्णे नवचन्दनपल्लवास्तरणे  ॥ द्कुट्ट्_९९२ ॥  
विदधाति पारिजातकसुमनोनिर्यूहधारणश्रद्धाम्  ।  
दुर्व्यवसिता जिघृक्षति नारायणवक्षसो रत्नम्  ॥ द्कुट्ट्_९९३ ॥  
अनियतपुरुषस्पृश्याः पापा वयमन्यथा क्व हीनकुलाः  ।  
क्व च यूयमिन्द्रकल्पा अनल्पमनसो गुणाभरणाः  ॥ द्कुट्ट्_९९४ ॥  
दुष्प्रकृतेः प्रकृतिरियं तस्य तु दग्धात्मजन्मनः कापि  ।  
अगणितयुक्तायुक्तो लगयति चेतो यदस्थाने  ॥ द्कुट्ट्_९९५ ॥  
या हसति सरोजवतीं रसान्विता सहजरागरक्तेति  ।  
ध्यानधिय आत्मवृत्तिं निन्दत्येकत्र पुरुष आसक्ताम्  ॥ द्कुट्ट्_९९६ ॥  
स्निग्धेति नाभिनन्दति जन्मशतेनापि सर्पिषो धाराम्  ।  
पञ्चाक्षद्यूतगतिं नानर्थकरमणसङ्गतां स्तौति  ॥ द्कुट्ट्_९९७ ॥  
न स्तौति चन्दनलतां भुजङ्गपरिवेष्टितां रसार्द्रेति  ।  
न शृणोति कीर्त्यमानां स्वप्नेष्वपि मदनमूर्छितां मत्सीम्  ॥ द्कुट्ट्_९९८ ॥  
विद्वेष्टि करणमध्ये रसनां ताम्बूलरागयुक्तेति  ।  
शंसति मतिं मुमुक्षोरविशिष्टां शशवृषाश्वपुरुषेषु  ॥ द्कुट्ट्_९९९ ॥  
नो बहु मनुते रम्भां नलकूबरमभिसृतेति कामार्ता  ।  
गर्हति च देवगणिकामनुरक्तामुर्वशीं पुरूरवसि  ॥ द्कुट्ट्_१००० ॥  
हरति मनो नो ह्रियते रञ्जयति न रज्यते कदा चिदपि  ।  
गृह्णाति चित्रचरितैरुपकृतिभिर्गृह्यते न बह्वीभिः  ॥ द्कुट्ट्_१००१ ॥  
प्रेममयीवाभाति प्रेम तु नाम्नैव केवलं वेत्ति  ।  
कण्टकिता भवति रते रतभोगसुखं शृणोति लोकात्तु  ॥ द्कुट्ट्_१००२ ॥  
कुरुते विविक्तचाटूञ्शिल्पविशेषेण न तु रसावेशात्  ।  
अनभिज्ञा मदनरुजामाकल्पकवेदनां समावहति  ॥ द्कुट्ट्_१००३ ॥  
बालैवार्जवरहिता स्फुरतीश्वरमेत्य चन्द्रलेखेव  ।  
हृतधनपतिमाहात्म्या प्रवृत्तिरिव रक्षसां पत्युः  ॥ द्कुट्ट्_१००४ ॥  
नरनाथ किं ब्रवीमि त्रिपुरान्तकनयनदाहदग्धो ऽपि  ।  
दुःसाध्यसाधनग्रहमुत्सृजति न पापकुसुमास्त्रः  ॥ द्कुट्ट्_१००५ ॥  
त्वद्दर्शनावकाशं सम्प्राप्य यतो दुरात्मना तेन  ।  
चिरसम्भृतकोपेन प्रारब्धा सापि हन्तुमिषुधारैः  ॥ द्कुट्ट्_१००६ ॥  
अवहेलयैव भवता संस्पृष्टा येन वेत्रदण्डेन  ।  
जातः स एव तस्या अनन्यभवमार्गणः प्रथमः  ॥ द्कुट्ट्_१००७ ॥  
विज्ञानार्जितदर्पो निभृतं हसितः समानशिल्पाभिः  ।  
त्वयि सक्तदृशः सख्या विसंष्ठुले नाट्यनिर्माणे  ॥ द्कुट्ट्_१००८ ॥  
अवधीर्याचार्यरुषं भरतोदितदोषकरणसम्भूताम्  ।  
विस्तारितः प्रयोगस्त्वदवस्थितिवाञ्छया तन्व्या  ॥ द्कुट्ट्_१००९ ॥  
भग्ने ऽपि प्रेक्षणके तदनन्तरभूमिकाश्रयावस्थाः  ।  
गृह एव निरवसानं वितनोति न नाट्यधर्मेण  ॥ द्कुट्ट्_१०१० ॥  
ध्यायत एकं पुरुषं परमात्मविदः शशंस या न पुरा  ।  
ताननुकुरुते सैव ध्यायन्ती त्वां महापुरुषम्  ॥ द्कुट्ट्_१०११ ॥  
गतमेवमेवमासितमालोकितमेवमेवमालपितम्  ।  
इति विस्मृतान्यकार्या स्मरति कृशाङ्गी त्वदीयलीलानाम्  ॥ द्कुट्ट्_१०१२ ॥  
नलकूबरो वराको रतिरमणो रमण एव किं तेन  ।  
अनिरुद्धो ऽपि न बुद्धो विदग्धविहितासु सुरतगोष्ठीषु  ॥ द्कुट्ट्_१०१३ ॥  
न जयन्तो ऽनन्तगुणो न कुमारः मारकर्मणो ऽबाह्यः  ।  
केन समतां नयामस्तमिति सखी वहति मानसं क्लेशम्  ॥ द्कुट्ट्_१०१४ ॥  
आगतमागच्छन्तं पुरतः पार्श्वे प्रसन्नमथ कुपितम्  ।  
पश्यति भवन्तमेकं सङ्कल्पनिवेशितं बाला  ॥ द्कुट्ट्_१०१५ ॥  
रुच्यः कान्तो हृद्यः सुभगः सुखदो मनोहरो रमणः  ।  
इष्टः स्वामी दयितः प्राणेशः केलिकरणनिपुण इति  ॥ द्कुट्ट्_१०१६ ॥  
मुक्तान्यसमारम्भा वरतनुरनुपप्लुतेन चित्तेन  ।  
जपति समीहितसिद्ध्यै त्वद्द्वादशनामकं महास्तोत्रम्  ॥ द्कुट्ट्_१०१७ ॥  
तामेव गच्छ यस्यामासज्य विलम्बितो ऽसि गतलज्ज  ।  
वेलामियतीमलमलमेतैरधुना शठानुनयैः  ॥ द्कुट्ट्_१०१८ ॥  
वक्ष्यामि सापराधं क्रोधस्फुरदधरमञ्चितभ्रूकम्  ।  
इति विदधाति सुमध्या हृदयेन मनोरथावृत्तिम्  ॥ द्कुट्ट्_१०१९ ॥  
उत्सहते न द्रष्टुं प्रतिबिम्बितमाननं कुतः शशिनम्  ।  
का सङ्कथा मृणाले क्षिपति भुजौ सर्वतो व्यथिता  ॥ द्कुट्ट्_१०२० ॥  
दूरे कदलीदण्डा ऊर्वोरपि न सहते समाश्लेषम्  ।  
करसम्पर्काद्विमुखी विश्राम्यति पल्लवेष्विति विरुद्धम्  ॥ द्कुट्ट्_१०२१ ॥  
अयि मञ्जरि सैव त्वं विदग्धजनमण्डिता पुरी सैव  ।  
कुसुमायुधः स एव व्यसनं कुत एतदायातम्  ॥ द्कुट्ट्_१०२२ ॥  
यस्याः कामः कृपणो रागाकृष्टिस्तृणोलपप्रख्या  ।  
सापि गता भूमिमिमां जीवन्त्या नेक्ष्यते किमिह  ॥ द्कुट्ट्_१०२३ ॥  
अभियोगशिक्षितानामशिक्षितानां च मदनचेष्टानाम्  ।  
सुतनु विशेषग्रहणे सामर्थ्यं तद्विदामेव  ॥ द्कुट्ट्_१०२४ ॥  
व्यथयन्नपि सच्छायः परिजनचिन्ताकरो ऽपि रमणीयः  ।  
आधत्ते त्वयि लक्ष्मीमभिनवरागाश्रयो रागः  ॥ द्कुट्ट्_१०२५ ॥  
एकः स एव जातो भुवने ऽस्मिन्नसमसायकस्पर्धी  ।  
तेन शशिबिम्बफलके सुजन्मना लेखितं निजं नाम  ॥ द्कुट्ट्_१०२६ ॥  
पादस्तेन सलीलं विन्यस्तः सुभगमानिनां मूर्ध्नि  ।  
सौभाग्ययशःकुसुमं धनपतिसूनोः कदर्थितं तेन  ॥ द्कुट्ट्_१०२७ ॥  
नरवञ्चनपटुबुद्धिः सम्पादितकपटचाटुसङ्घटना  ।  
त्वमपि विलासिनि नीता गतिमियतीं येन सुभगेन  ॥ द्कुट्ट्_१०२८ ॥  
तद्वद तस्य स्थानं यतामहे कार्यसाधनायालम्  ।  
कुर्वत एव हि यत्नं भिषग्जनाः कृच्छ्रसाध्यरोगे ऽपि  ॥ द्कुट्ट्_१०२९ ॥  
इति गदिते सख्या सा तदभिमुखं चक्षुषी समुन्मील्य  ।  
वितरति कृच्छ्रेण चिराद्विभावितं क्लिष्टहुङ्कारम्  ॥ द्कुट्ट्_१०३० ॥  
का पुरुषार्थसमीहा द्योतयतः शर्वरीं शशाङ्कस्य  ।  
तर्पयतां भुवमखिलां सलिलमुचां को ऽभिकाङ्क्षितो लाभः  ॥ द्कुट्ट्_१०३१ ॥  
मण्डयितुं वियदुदयति पुरुहूतधनुर्विनैव फलवाञ्छाम्  ।  
अनपेक्षितात्मकार्यः परहितकरणग्रहः सतां सहजः  ॥ द्कुट्ट्_१०३२ ॥  
प्रायेण यन्निदानं तदसेवनमुपशमाय रोगाणाम्  ।  
स्मरमान्द्यं तु यदुत्थं तदेव खलु भेषजं यतस्तस्य  ॥ द्कुट्ट्_१०३३ ॥  
तेन स्पृहयति सुतनुस्त्वत्पादयुगाब्जरेणुसङ्गतये  ।  
आशीर्विषयोपेते सम्भोगसुखोदये तु नाकाङ्क्षा  ॥ द्कुट्ट्_१०३४ ॥  
प्रमदमुपैति मयूरी परमं शब्देन वारिवाहस्य  ।  
अनिमिषविलोकितेन प्राप्नोति झषी कृतार्थतामेव  ॥ द्कुट्ट्_१०३५ ॥  
न वृथास्तुतिमुखरतया न च युष्मल्लोभनाभियोगेन  ।  
विदधामि तद्गुणाख्यां स्वरूपमात्रप्रसङ्गेन  ॥ द्कुट्ट्_१०३६ ॥  
सद्भावबद्धमूले स्मितदृष्टिभ्रूविकारपल्लविते  ।  
सेवन्ते हृद्यरसां रागतरौ मञ्जरीं धन्याः  ॥ द्कुट्ट्_१०३७ ॥  
तिष्ठतु तदङ्गसङ्गो विलोकिता येन झगिति वरगात्री  ।  
तस्यान्यो युवतिजनः प्रतिभाति मनुष्यरूपेण  ॥ द्कुट्ट्_१०३८ ॥  
सकृदपि यैरनुभूतस्तत्तनुपरिरम्भसुखरसास्वादः  ।  
विद्धि नराधिप तेषां दूरीभूतं प्रजाकार्यम्  ॥ द्कुट्ट्_१०३९ ॥  
आस्था का खलु तस्या विषयग्रहदुर्बलेषु पुरुषेषु  ।  
यस्या विलासजालकपतितः शकुनायते कपिलः  ॥ द्कुट्ट्_१०४० ॥  
दग्ध्वापि पुनर्दग्धो नूनमनङ्गः हरेण तां तन्वीम्  ।  
दृष्ट्वापि येन तिष्ठसि निराकुलः स्वस्थवृत्तेन  ॥ द्कुट्ट्_१०४१ ॥  
अथ विरतोक्तौ तस्यामुल्लासितमानसे च नृपसूनौ  ।  
कश्चिदगायद्गीतिं स्मृतिसङ्गतिमागतां प्रसङ्गेन  ॥ द्कुट्ट्_१०४२ ॥  
अन्योन्यगाढरागप्रबलीकृतचित्तजन्मनोर्यूनोः  ।  
कालात्ययो मनागपि समागमानन्दविघ्नकरः  ॥ द्कुट्ट्_१०४३ ॥  
श्रुत्वा सिंहभटसुतः प्रियाप्रियां प्रीतिमान् स्मितप्रथमम्  ।  
निजगाद चारुभाषिणि गीतिकया समयसम्मतं कथितम्  ॥ द्कुट्ट्_१०४४ ॥  
अभिनन्द्य सा तथेति प्रययौ प्रमदावती निजं भवनम्  ।  
अकरोच्च विदितकार्यां युक्ते ऽवसरे मनोरमां गणिकाम्  ॥ द्कुट्ट्_१०४५ ॥  
अथ सा कृतसङ्कल्पा सत्वरमादाय रुचिरविच्छित्तिम्  ।  
आसाद्य नृपनिशान्तं विवेश सञ्चारिकासहिता  ॥ द्कुट्ट्_१०४६ ॥  
विहितनमस्कृतिरासनमधितष्ठौ नायकेन निर्दिष्टम्  ।  
पृष्टे च देहकुशले विनयान्वितमभ्यधाद्दूती  ॥ द्कुट्ट्_१०४७ ॥  
श्रीमन्नद्य श्रेयःसम्पन्ना गुरुजनाशिषो ऽशेषाः  ।  
अद्य मदनः प्रसन्नो भाग्यचयैरद्य परिणतं फलतः  ॥ द्कुट्ट्_१०४८ ॥  
अद्य जननी प्रसूता सौभाग्यगुणोदयो ऽद्य निष्णातः  ।  
त्वयि वितरति सस्नेहं निरामयप्रश्नभारतीं तस्याः  ॥ द्कुट्ट्_१०४९ ॥  
उत्कलिकाकुलमनसामुद्रिक्तरिरंसयाभिभूतानाम्  ।  
औदासीन्यं भजतां समागता भवति नालिका यूनाम्  ॥ द्कुट्ट्_१०५० ॥  
धृतसुमनःशरधनुषा सहायवांस्तिष्ठ दयितया सार्धम्  ।  
यामो वयं न राजति विजनस्थितमिथुनसन्निधावपरः  ॥ द्कुट्ट्_१०५१ ॥  
एषा नृत्यश्रान्ता मदनेनायासितातिसुकुमारा  ।  
त्वमपि रतिसमरशूरः स्वर्गभुवः सन्तु कुशलाय  ॥ द्कुट्ट्_१०५२ ॥  
यावद्यावदशक्तिं प्रथयति ललना हि मोहनाक्रान्ता  ।  
तावत्तावत्पुंसामुत्साहः पल्लवान् समुत्सृजति  ॥ द्कुट्ट्_१०५३ ॥  
इति शून्यीकृतवेश्मनि हरति शनैः सहजमंशुकं तस्मिन्  ।  
दर्शितसाध्वसलज्जा जगाद सा किं करोषीति  ॥ द्कुट्ट्_१०५४ ॥  
अयि मुग्धे तत्क्रियते पुरुषार्थचतुष्टयस्य यत्सारम्  ।  
इति निगदितसस्मेरः स्मरविधुरित आततान रतिकलहम्  ॥ द्कुट्ट्_१०५५ ॥  
  
  
_________________________________________________________________  
  
  
वेर्सेस् १०५६-१०५९ अरे ड़ोउन्द् ओन्ल्य् इन् त्wओ नेपलेसे मनुस्च्रिप्त्स् अन्द् इन् त्wओ एदितिओन्स्।  
नानासुरतविशेषैराराध्य चकार भुक्तसर्वस्वम्  ।  
गणिकासौ राजसुतं त्वगस्थिशेषं मुमोच नातिचिरात्  ॥ द्कुट्ट्_१०५६ ॥  
तद्यन्मयोपदिष्टं कामिजनार्थाप्तिकारणं तेन  ।  
महतीं समृद्धिमेष्यसि कामुकलोकाहृतेन वित्तेन  ॥ द्कुट्ट्_१०५७ ॥  
इत्युपदेशश्रवणप्रबोधतुष्टा जगाम धाम स्वम्  ।  
मालत्यपगतमोहा विकरालापादवन्दनां कृत्वा  ॥ द्कुट्ट्_१०५८ ॥  
काव्यमिदं यः शृणुते सम्यक्काव्यार्थपालनेनासौ  ।  
नो वञ्च्यते कदा चिद्विटवेश्याधूर्तकुट्टनीभिरिति  ॥ द्कुट्ट्_१०५९ ॥  
  
  
  
  
