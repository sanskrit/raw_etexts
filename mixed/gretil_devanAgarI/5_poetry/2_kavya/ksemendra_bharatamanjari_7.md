---
title: 'Ksemendra: Bharatamanjari, 7'

---
## Intro
  
  
  
  
Ksemendra: Bharatamanjari, 7  
  
  
  
  
Ksemendra: Bharatamanjari  
7. Dronaparvan  
  
  
Input by members of the Sansknet project  
(sansknet.ac.in)  
  
  
  
This GRETIL version has been converted from a custom Devanagari encoding.  
Therefore, many word boundaries are not marked by blanks.  
  
  
  
  
  


## पाठः
  
  
  
  
  
  
  
  
॥द्रोणपर्व॥  
  
नारायणं नमस्कृत्य नरं चैव नरोत्तमम्  ।  
देवीं सरस्वतीं व्यासं ततो जयमुदीरयेत्  ॥ भ्म्ज्_७।१ ॥  
  
सुरव्रतं हतं श्रुत्वा धृतराष्ट्रो ऽतिदुःखितः  ।  
मुहुर्मुहुर्यशोराशिं तमशोचदरिन्दमम्  ॥ भ्म्ज्_७।२ ॥  
  
पुनः सङ्ग्राममालोक्य समायातो ऽथ सञ्जयः  ।  
पृष्टो वैचित्रवीर्येण वीरसंहारमभ्यधात्  ॥ भ्म्ज्_७।३ ॥  
  
ततो भीष्मेहते राजन्कुरवो भृशदुःखिताः  ।  
अब्धौ भग्ने प्रवहणे वणिजः पतिता इव  ॥ भ्म्ज्_७।४ ॥  
  
वाञ्छितं समरे शर्म ददृशुः कर्णमागतम्  ।  
विक्रीताः परदेशेषु स्निग्धं बन्धुमिवापदि  ॥ भ्म्ज्_७।५ ॥  
  
ततो दुर्योधनः शोकं संस्तम्भ्य धृतिसागरः  ।  
कर्णस्यानुमते चक्रे द्रोणं सेनासु नायकम्  ॥ भ्म्ज्_७।६ ॥  
  
तेनाभिषिक्तो विधिवद्गुरुः सर्वधनुष्मताम्  ।  
स बभौ शक्तिमान्वीरो महासेन इवापरः  ॥ भ्म्ज्_७।७ ॥  
  
वृद्धस्य स्वयशःशुभ्रं छत्त्रं तस्य व्यरोचत  ।  
दुग्धोदधेरिव श्रीमच्चन्द्रमण्डलमुद्यतम्  ॥ भ्म्ज्_७।८ ॥  
  
आमुक्तहेमकवचः स दीप्तः किरणैर्बभौ  ।  
उपस्थितैः कृत्यकाले दिव्यास्त्रैरिव सेवितः  ॥ भ्म्ज्_७।९ ॥  
  
प्रणेता सर्ववीराणां सदृशः प्राज्यतेजसा  ।  
साक्षादिव धनुर्वेदः संहारस्यागमावधिः  ॥ भ्म्ज्_७।१० ॥  
  
रेजे रथेन रौक्मेन शोणाश्वेन पताकिना  ।  
सन्ध्याजुषा निर्झरिणा मेरुणेव दिवाकरः  ॥ भ्म्ज्_७।११ ॥  
  
विरराज रथे तस्य शातकौम्भः कमण्डलुः  ।  
शौर्योष्मणा प्रतिगतः प्रताप इव पिण्डितः  ॥ भ्म्ज्_७।१२ ॥  
  
आकर्णपलितः श्यामो धौरेयः सर्वधन्विनाम्  ।  
ददौ वरं श्रिया जुष्टः स राज्ञा स्वयमर्थितः  ॥ भ्म्ज्_७।१३ ॥  
  
जीवग्राहं समादाय राजानं ते युधिष्ठिरम्  ।  
हतेर्जुने प्रदास्यामि पश्यतां सर्वभुभुजाम्  ॥ भ्म्ज्_७।१४ ॥  
  
एतद्गुरुवचो राजा प्रतिगृह्य कृताञ्जलिः  ।  
विश्राव्य निजसेनासु तूर्यनादोत्सवं व्यधात्  ॥ भ्म्ज्_७।१५ ॥  
  
तच्च धर्मसुतो ज्ञात्वा सह गाण्डीवधन्वना  ।  
क्रौञ्चव्यूहं समाधाय सन्नद्धो योद्धुमुद्ययौ  ॥ भ्म्ज्_७।१६ ॥  
  
द्रोमेन शकटव्यूहे निर्मिते भृशसंहते  ।  
अवर्तत महद्युद्धं वीराणां देहशातनम्  ॥ भ्म्ज्_७।१७ ॥  
  
ततः सृञ्जयपाञ्चालमत्स्यसेनासु दुःसहाः  ।  
शरीरहारिणः पेतुर्द्रेणनामाङ्किताः शराः  ॥ भ्म्ज्_७।१८ ॥  
  
भिद्यमानेषु सैन्येषु निपतद्गजवाजिषु  ।  
रक्तकल्लोलिनीवेगैर्नीतेषु स्यन्दनेष्वपि  ॥ भ्म्ज्_७।१९ ॥  
  
युधिष्ठिरमुखान्वीरान्कोपाद्द्रोणमभिद्रुतान्  ।  
अवारयन्सुसंरब्धान्द्रोणिकर्णकृपादयः  ॥ भ्म्ज्_७।२० ॥  
  
अभिमन्युरथाकृष्य रथात्केशेषु पौरवम्  ।  
अपातयत्कृपाणेन पश्यतां सर्वधन्विनाम्  ॥ भ्म्ज्_७।२१ ॥  
  
तत्कोपात्खङ्गमादाय जयद्रथमुपागतम्  ।  
शल्यं च विरथं वीरो विदधे बलिनां वरम्  ॥ भ्म्ज्_७।२२ ॥  
  
ततः शल्यो गदापाणिः पद्भ्यां सौभद्रमाद्रवत्  ।  
गदया वीरवारिन्या भीमश्च तमवारयत्  ॥ भ्म्ज्_७।२३ ॥  
  
तयोः परस्पराघातकीर्णवह्निकणाकुलम्  ।  
नृणां विमोहनं घोरं गदायुद्धमवर्तत  ॥ भ्म्ज्_७।२४ ॥  
  
मण्डलानि चरन्तौ तौ समदाविव कुञ्जरौ  ।  
अभिपत्य पदान्यष्टौ गदाभ्यां जघ्नतुर्मिथः  ॥ भ्म्ज्_७।२५ ॥  
  
गाढप्रहारसञ्जातमूर्छाविह्वलमानसौ  ।  
तौ दृष्ट्वा पतितौ वीराः सन्निपेतुः प्रहारिणः  ॥ भ्म्ज्_७।२६ ॥  
  
नीते मद्राधिपे तूर्णं रथेन कृतवर्मणा  ।  
भीमसेनः समादाय कुरुसेनामदारयत्  ॥ भ्म्ज्_७।२७ ॥  
  
कर्णसूनोरथ शरैर्दृषसेनस्य पाण्डवाः  ।  
आकीर्णान्द्रौपदीपुत्रान्विलोक्य तमुपाद्रवन्  ॥ भ्म्ज्_७।२८ ॥  
  
ततो रुक्मरथो द्रोणः स्वयं पाञ्चालवाहिनीम्  ।  
प्रविश्य बाणैर्विदधे विप्रकीर्णां सहस्रधा  ॥ भ्म्ज्_७।२९ ॥  
  
शिखण्डिसात्यकिमुखान्स विदार्य महारथान्  ।  
युधिष्ठिरमभिप्रेक्षुः कुर्वन्नरपतिक्षयम्  ॥ भ्म्ज्_७।३० ॥  
  
युगन्धरं व्याघ्रदत्तं सिहसेनं च पार्थिवम्  ।  
निनाय मृत्युसदन शरैरशनिदारुणैः  ॥ भ्म्ज्_७।३१ ॥  
  
तिष्ठ स्थितो ऽह युद्धस्व हतो ऽसीति मुहुर्मुहुः  ।  
द्रोणाग्रे युध्यमानानां भूभुजामभवद्रणः  ॥ भ्म्ज्_७।३२ ॥  
  
द्रोणेन युध्यमानानां निशम्य श्वेतवाहनः  ।  
कोलाहलं स्वसैन्यानां तूर्णं तं देशमाययौ  ॥ भ्म्ज्_७।३३ ॥  
  
स निहत्यास्त्रजालेन वीरः कुरुवरूथिनीम्  ।  
विदधे रक्ततटिनीमावर्तहृतकुञ्जराम्  ॥ भ्म्ज्_७।३४ ॥  
  
ततो ऽवहारं सैन्यानां पार्थसायकपीडिताः  ।  
याते ऽस्तं तिग्मकिरणे चक्रिरे कुरुपुङ्गवाः  ॥ भ्म्ज्_७।३५ ॥  
  
  
***** द्रोणाभिषेकः प्रथमो युद्धदिवसश्च ॥ १ ॥ *****  
  
  
निशायां सन्निविष्टेषु शिबिरे सर्वराजसु  ।  
लज्जमान इवाचार्यो दुर्योधनमभाषत  ॥ भ्म्ज्_७।३६ ॥  
  
उक्तमेव मया राजन्रहितं सव्यसाचिना  ।  
युधिष्ठिरं ग्रहीष्यामि दुर्जयो हि धनञ्जयः  ॥ भ्म्ज्_७।३७ ॥  
  
इति ब्रुवाणे वैलक्ष्यादाचार्ये राजसन्निधौ  ।  
त्रिगर्वराजः प्रोवाच कृतवैरः किरीटिना  ॥ भ्म्ज्_७।३८ ॥  
  
वयं संशप्तकगणैर्मालवैस्तुण्डिलैस्तथा  ।  
वीरैर्मद्रककाम्बोजललितैश्च प्रहारिभिः  ॥ भ्म्ज्_७।३९ ॥  
  
रथायुतैस्त्रिभिः पार्थमाहूय पृथगास्थितः  ।  
योत्स्यामहे सुप्रकृतैरिति सत्यं शपामहे  ॥ भ्म्ज्_७।४० ॥  
  
इत्युक्ते शपथं कृत्वा त्रिगर्ता वह्निसाक्षिणः  ।  
प्रत्यूषे निर्ययुर्वीराः सुशर्मप्रमुखा नृपाः  ॥ भ्म्ज्_७।४१ ॥  
  
ते तुरङ्गखरोद्धूतधूलिग्रस्तनभस्तलाः  ।  
चक्रिरे फल्गुणाह्वानं नादैः प्रलयशंसिभिः  ॥ भ्म्ज्_७।४२ ॥  
  
तान्व्यूहेनार्धचन्द्रेण समे देशे व्यवस्थितान्  ।  
दृष्ट्वा पार्थस्तदाहूतो युधिष्ठिरमभाषत  ॥ भ्म्ज्_७।४३ ॥  
  
अनुजानातु मामार्यस्त्रिगर्तानां वधं प्रति  ।  
एते मामभिवाञ्चन्ति योद्धुं सङ्घर्षशालिनः  ॥ भ्म्ज्_७।४४ ॥  
  
अयं ते सत्यजिद्वीरः पाञ्चाल्यः प्रवरो रथः  ।  
गोप्ता द्रोणाभिसरणे शक्रतुल्यपराक्रमः  ॥ भ्म्ज्_७।४५ ॥  
  
इत्युक्त्वा चण्डगाण्डीवघोषघण्टितदिक्तटः  ।  
प्रलयाम्भोदसंरब्धस्तान्ययौ कपिकेतनः  ॥ भ्म्ज्_७।४६ ॥  
  
ते ऽपि पाण्डवमायान्तं दृष्ट्वा प्रमदनिर्भराः  ।  
फुल्लसालमिवादृश्यं चक्रुः क्षिप्रं शिलीमुखैः  ॥ भ्म्ज्_७।४७ ॥  
  
ततः शौर्याम्बुधेः फेनमट्टहासं रणश्रियः  ।  
दध्मौ धनञ्जयः शङ्खं कन्दं निजयशस्तरोः  ॥ भ्म्ज्_७।४८ ॥  
  
तस्य शब्देन महता तत्सैन्यं भयकारिणा  ।  
अभून्निवृत्तमातङ्गं स्तिमिताङ्गतुरङ्गमम्  ॥ भ्म्ज्_७।४९ ॥  
  
अथ सायकजालेन जीवमत्स्यापहारिणा  ।  
त्रिगर्तवाहिनीं पार्थः समन्तात्पर्यवारयत्  ॥ भ्म्ज्_७।५० ॥  
  
ततः संशप्तकगणोत्सृष्टैरविवरैः शरैः  ।  
पिहिते भुवनाभोगे बभूवाकालशर्वरी  ॥ भ्म्ज्_७।५१ ॥  
  
ततः प्रविदधे त्वाष्ट्रं महास्त्रं वज्रिनन्दनः  ।  
येनार्जुनसहस्राणि ददृशुस्ते ससम्भ्रमाः  ॥ भ्म्ज्_७।५२ ॥  
  
जहाराकर्णकृष्टेन भल्लेन च महौजसः  ।  
स्फुरन्मौलिप्रभाजालं शिरः कायात्सुधन्वनः  ॥ भ्म्ज्_७।५३ ॥  
  
तत्प्रेषितां शस्त्रवृष्टिं पवनास्त्रेण हारिणा  ।  
विधूय तच्छिरःपुञ्जैरदृश्यां विदधे महीम्  ॥ भ्म्ज्_७।५४ ॥  
  
छिन्नच्छत्त्रध्वजरथं पतद्भुजभटाननम्  ।  
त्रिगर्तकदनं पार्थो घोरमायोधनं व्यधात्  ॥ भ्म्ज्_७।५५ ॥  
  
  
***** संशप्तकयुद्धम् ॥ २ ॥ *****  
  
  
अस्मिन्क्षणे वैनतेयव्यूहे द्रोणेन निर्मिते  ।  
व्यूहेन निर्मितार्धेन पाण्डुपुत्राः समुद्ययुः  ॥ भ्म्ज्_७।५६ ॥  
  
ततः प्रवृत्ते सङ्ग्रामे क्षये चैव महीभुजाम्  ।  
धृष्टद्युम्नप्रभृतयो द्रोणमुख्यानयोधयन्  ॥ भ्म्ज्_७।५७ ॥  
  
रजोभिः पिहिते व्योम्नि दिक्षु रुद्धासु सायकैः  ।  
अविभागममर्यादं घोरं युद्धमवर्तत  ॥ भ्म्ज्_७।५८ ॥  
  
अभिद्रुते ततो द्रोणे धर्मराजजिघृक्षया  ।  
घोरो हलहलाशब्दः सैन्यानामुदभूत्क्षणम्  ॥ भ्म्ज्_७।५९ ॥  
  
कालाग्नितेजसं वीरं धौरेयं सर्वधन्विनाम्  ।  
अवारयितुमभ्येत्य सत्यजित्सत्यविक्रमः  ॥ भ्म्ज्_७।६० ॥  
  
युध्यमानं ततो हत्वा वृकं राजसुतं गुरुः  ।  
शरैः सत्यजितं चक्रे कीर्णांशुमिव भास्करम्  ॥ भ्म्ज्_७।६१ ॥  
  
हेमनामाङ्कितैर्बाणैर्मुहूर्तादथ सत्यजित्  ।  
दीप्तैरपूरयद्द्रोणं खद्योतैरिव पादपम्  ॥ भ्म्ज्_७।६२ ॥  
  
ततः सत्यजितः कायादाचार्यः शौर्यशालिनः  ।  
शिरो जहार भल्लेन चण्डताण्डवकुण्डलम्  ॥ भ्म्ज्_७।६३ ॥  
  
निपातिते सत्यजिति प्रवरे सर्वधन्विनाम्  ।  
विद्रुते धर्मतनये व्यदीर्यते वरूथिनी  ॥ भ्म्ज्_७।६४ ॥  
  
  
***** सत्यजिद्वधः ॥ ३ ॥ *****  
  
  
हृत्वानुजं विराटस्य शतानीकं प्रहारिणम्  ।  
दृढसेनं क्षत्रदेवं वसुदानं च पार्थिवम्  ॥ भ्म्ज्_७।६५ ॥  
  
निघ्नन्रुक्मरथश्चेदिमत्स्यपाञ्चालसृञ्जयान्  ।  
विदधे रुधिरावर्तैः कृतान्तोद्यानवाहिनीम्  ॥ भ्म्ज्_७।६६ ॥  
  
विद्रुते पाण्डवबले पीडिते द्रोणसायकैः  ।  
कर्णदुर्योधनमुखा भारद्वाजमपूजयन्  ॥ भ्म्ज्_७।६७ ॥  
  
पुनरावर्तिते सैन्ये भीमेन भुजशालिना  ।  
संहताः पृथिवीपालाः कोपाद्द्रोणमुपाद्रवन्  ॥ भ्म्ज्_७।६८ ॥  
  
ऋष्यवर्णैर्हयैर्भीमः सात्यकिः स्फाटिकप्रभैः  ।  
पारावतप्रभैश्चाश्वैर्धृष्टद्युम्नश्चमूपतिः  ॥ भ्म्ज्_७।६९ ॥  
  
नकुलः सहदेवश्च शुकतित्तिरिसप्रभैः  ।  
अभिमन्युः पिशङ्गाभैः पाण्ड्यैश्च तुहिनप्रभैः  ।  
दन्तप्रभैः कृष्णवालैः स्वयं राजा युधिष्ठिरः  ॥ भ्म्ज्_७।७० ॥  
  
अन्ये तु विविधच्छायैश्चित्रवर्माम्बरध्वजैः  ।  
परिवार्य रणे द्रोणं चक्रुर्बाणमयं जगत्  ॥ भ्म्ज्_७।७१ ॥  
  
मृदङ्गनादकौ राज्ञो ध्वजो नन्दोपनन्दकौ  ।  
दिव्ययन्त्रेण विहितौ बभतुर्धर्मजन्मनः  ॥ भ्म्ज्_७।७२ ॥  
  
धर्मानिलेन्द्राश्विनां च प्रतिमा द्रौपदीभुवाम्  ।  
  
तुमुले युध्यमानानां रेजिरे काञ्चनोज्ज्वलाः  ॥ भ्म्ज्_७।७३ ॥  
  
आवृतं द्रोणमालोक्य राजभिः क्रूरया धिया  ।  
दुर्योधनादयो वीरान्भीममुख्यान्समापतन्  ॥ भ्म्ज्_७।७४ ॥  
  
तेषु शल्यप्रधानेषु युधिष्ठिरपुरोगमैः  ।  
द्वन्द्वद्धनिषक्तेषु समरोत्सवराजिषु  ॥ भ्म्ज्_७।७५ ॥  
  
कृतबाहौ सुबाहौ च हते वीरे युयुत्सुना  ।  
वङ्गराजे समातङ्गे भीमसेनेन पातिते  ॥ भ्म्ज्_७।७६ ॥  
  
विद्रुते कौरवबले निहतेष्वभिमानिषु  ।  
निरालोकेषु लोकेषु रजस्तिमिरमण्डलैः  ॥ भ्म्ज्_७।७७ ॥  
  
प्रेरितो भगदत्तेन संवर्तकघनप्रभः  ।  
सुप्रतीको मदोद्दामः पाण्डुसेनां व्यगाहत  ॥ भ्म्ज्_७।७८ ॥  
  
दैत्यसङ्ग्रामसाहाय्ये जम्भारिभवनस्थितः  ।  
ऐरावणघटाबन्धः प्रमाणं यस्य वर्ष्ममः  ॥ भ्म्ज्_७।७९ ॥  
  
शशिशुभ्रैर्नखैरुद्यादेकपात्स क्षणं बभौ  ।  
स्वमहीपीडनरुषा दष्टः सेषशतैरिव  ॥ भ्म्ज्_७।८० ॥  
  
इतश्चन्द्रार्कमुख्यानां प्रभवः सर्वतेजसाम्  ।  
इति नक्षत्रमालाभिरुदयाद्रिरिवाश्रितः  ॥ भ्म्ज्_७।८१ ॥  
  
दिग्वारणरणावाप्तिं विना व्यर्थमिदं बलम्  ।  
इतीव पृथुशूत्कारैर्निःशश्वास मदालसः  ॥ भ्म्ज्_७।८२ ॥  
  
एता आयान्तु वैक्लव्यं मत्प्रतापोष्मणा दिशः  ।  
इतीव कर्णतालाभ्यां मुहुर्मुहुरवीजयत्  ॥ भ्म्ज्_७।८३ ॥  
  
चण्डीशडमरोच्चण्डडिण्डिमध्वाननिःस्वनैः  ।  
हेलयोन्मीलयन्किञ्चिल्लोचने प्रचचाल सः  ॥ भ्म्ज्_७।८४ ॥  
  
भगदत्तास्त्रनिष्कृत्तवीरवक्त्राञ्चितां महीम्  ।  
गत्वा पदे पदे पश्यन्सस्मार कमलाकरान्  ॥ भ्म्ज्_७।८५ ॥  
  
स वाहिनीं पाण्डवानां प्रविश्य निबिडं गजः  ।  
गजवाजिरतान्पिंषन्वसाकर्दमिनीं व्यधात्  ॥ भ्म्ज्_७।८६ ॥  
  
मृद्यमानाः करीन्द्रेण ताः सेनाः कौरवद्विषाम्  ।  
सङ्कोचमापुः सहसा दर्पेणेव विभूतयः  ॥ भ्म्ज्_७।८७ ॥  
  
तेन मन्दरतुल्येन गजेनानीकवारिधेः  ।  
समाक्रान्तस्य निस्त्रिंशकालकूटच्छटा बभुः  ॥ भ्म्ज्_७।८८ ॥  
  
कुण्डलीकृतशुण्डाग्रः सो ऽभ्यधावद्वृकोदरम्  ।  
आकृष्टं पाशहस्तेन येन तं मेनिरे जनाः  ॥ भ्म्ज्_७।८९ ॥  
  
संशये पतितं भीमं दृष्ट्वा तूर्णं युधिष्ठिरः  ।  
सह सर्वैर्महीपालैर्भगदत्तं समभ्यधात्  ॥ भ्म्ज्_७।९० ॥  
  
स तैः परिवृतो वीरैर्हत्वा दाशार्णभूपतिम्  ।  
उन्ममाथ रथं वेगात्सुप्रतीकेन सात्यके  ॥ भ्म्ज्_७।९१ ॥  
  
तस्य शीकरिणा घोरशीत्कृतेनाथ दन्तिनः  ।  
भीमसेनमुखा दूरं जह्रुस्त्रस्तास्तुरङ्गमान्  ॥ भ्म्ज्_७।९२ ॥  
  
सा सेना भगदत्तेन कुञ्जरस्थेन पीडिता  ।  
जनता कृनृपेणेव न लेभे शरणं क्वचित्  ॥ भ्म्ज्_७।९३ ॥  
  
गजानां पत्यमानानां रथानां स्फुटतामपि  ।  
हाहाकारैश्च भीतानां निःस्वनस्तुमुलो ऽभवत्  ॥ भ्म्ज्_७।९४ ॥  
  
स्वेषामाक्रन्दमाकर्ण्य वज्रास्त्रेणेन्द्रनन्दनः  ।  
त्रिगर्तान्सानुगान्हत्वा भगदत्तमथापतत्  ॥ भ्म्ज्_७।९५ ॥  
  
दृष्ट्वा गाण्डीवधन्वानं तार्क्ष्यवत्तर्णमागतम्  ।  
प्रेरितो भगदत्तेन क्रुद्धो ऽदावद्द्विपाधिपः  ॥ भ्म्ज्_७।९६ ॥  
  
तमन्तकमिवायान्तमपसव्येन केशवः  ।  
रथेन मोघसंरम्भं कृत्वा पुनरभूत्पुरः  ॥ भ्म्ज्_७।९७ ॥  
  
विद्ध्वा शरसहस्रेण पार्थं प्राग्ज्योतिषेश्वरः  ।  
नारायणास्त्रमसृजत्तच्च जग्राह केशवः  ॥ भ्म्ज्_७।९८ ॥  
  
अर्जुनं रक्षतस्तूर्णं तदस्त्रं कैटभद्विषः  ।  
निषक्तं वक्षसि प्राप हेमस्रग्दामविभ्रमम्  ॥ भ्म्ज्_७।९९ ॥  
  
तस्मिन्विफलतां याते महास्त्रे दीप्ततेजसि  ।  
वैलक्ष्यादर्जुनः कृष्णमुवाचास्फालयन्धनुः  ॥ भ्म्ज्_७।१०० ॥  
  
नूनं युद्धेष्वयोग्यो ऽहं येनास्त्रं धृतवानसि  ।  
श्रुत्वैतदवदत्पार्थं मानयन्गरुडध्वजः  ॥ भ्म्ज्_७।१०१ ॥  
  
चतुर्मूर्तिमृता पूर्वं पृथिवीवचसा मया  ।  
वितीर्णं नरकायैतन्निजास्त्रं भूमिसूनवे  ॥ भ्म्ज्_७।१०२ ॥  
  
अमोघमाप्तवांस्तस्माद्देत्यात्सो ऽसौ नराधिपः  ।  
गृहीतं तन्मया दिव्यं जह्येनमधुना नृपम्  ॥ भ्म्ज्_७।१०३ ॥  
  
उक्ते जनार्दनेनेति सव्यसाची सकुञ्जरम्  ।  
ऊर्ध्ववक्त्रैः शरैः क्षिप्रं भगदत्तमपूरयत्  ॥ भ्म्ज्_७।१०४ ॥  
  
गिरिवर्ष्म गजारूढो बाणैः प्राग्ज्योतिषेश्वरः  ।  
अदूरविद्रुतामर्त्यविमानमकरोन्नभः  ॥ भ्म्ज्_७।१०५ ॥  
  
ततः कर्णान्तकृष्टेन कुम्भयोः कुञ्जरेश्वरम्  ।  
आपुच्छगामिना पार्थो नाराचेनाकुलं व्यधात्  ॥ भ्म्ज्_७।१०६ ॥  
  
स फल्गुणेषुनिर्भिन्नः पतिन्द्विरदभूधरः  ।  
जघान महीतं सेनां पतिताः पातयन्ति यत्  ॥ भ्म्ज्_७।१०७ ॥  
  
क्रुद्धस्ततोर्ऽधचन्द्रेण हृदि विद्धः किरीटिना  ।  
मुक्ताङ्कुशधनुर्बाणो भगदत्तो ऽभवद्व्यसुः  ॥ भ्म्ज्_७।१०८ ॥  
  
  
***** भगदत्तवधः ॥ ४ ॥ *****  
  
  
तस्मिन्निपतिते वीरे ककुदे सर्वभूभुजाम्  ।  
विजये कुरुसेनानामाशाबन्धः श्लथो ऽभवत्  ॥ भ्म्ज्_७।१०९ ॥  
  
विद्रुते कौरवानीके सौबलौ वृषकाचलौ  ।  
गान्धारौ धन्विनां धुर्यै धनञ्जयमयुध्यताम्  ॥ भ्म्ज्_७।११० ॥  
  
तौ बाणवर्षिणौ पार्थशरेणैकेन संहतौ  ।  
स्यूतावपातयत्प्रीत्या यातो भारुण्डतामिव  ॥ भ्म्ज्_७।१११ ॥  
  
  
***** वृषभकाचलवधः ॥ ५ ॥ *****  
  
  
अनुजौ निहतौ दृष्ट्वा शकुनिः कोपकम्पितः  ।  
कल्पयन्विपुलां मायां सव्यसाचिनामाद्रवत्  ॥ भ्म्ज्_७।११२ ॥  
  
अस्त्रैश्च क्रूरसत्वैश्च तमोभिश्चभितो वृतः  ।  
नाकम्पत रणे पार्थस्तस्य मायाशतैरपि  ॥ भ्म्ज्_७।११३ ॥  
  
सौरेणास्त्रेण तन्मायां छित्त्वा कातरमोहिनीम्  ।  
प्राहिणोत्सायकान्येन शकुनिः प्रययौ भयात्  ॥ भ्म्ज्_७।११४ ॥  
  
यातेर्ऽजुनमयं लोकं मन्यमाने ऽथ सौबले  ।  
न लेभे शरणं त्रासाद्विद्रुता कुरुवाहिनी  ॥ भ्म्ज्_७।११५ ॥  
  
ततो द्रोणः सहानीकैर्युधिष्ठिरजिघृक्षया  ।  
हरन्वक्त्राणि वीराणां पाञ्चालान्समुपाद्रवत्  ॥ भ्म्ज्_७।११६ ॥  
  
वध्यमानेष्वनीकेषु शोणाश्वेन सहस्रशः  ।  
रक्तासवमदेनेव चकम्पे वसुधावधूः  ॥ भ्म्ज्_७।११७ ॥  
  
तूर्णं प्रहरत द्रोणं तूर्णं रक्षत सङ्गरे  ।  
पाण्डवानां परेषां च बभूवेति महाध्वनिः  ॥ भ्म्ज्_७।११८ ॥  
  
पाञ्चालेष्वथ भग्नेषु सृञ्जयेषु च सर्वतः  ।  
अयोधयत्कुरुचमूं नीलो माहिष्मतीपतिः  ॥ भ्म्ज्_७।११९ ॥  
  
तं दहन्तमनीकानि दिव्यास्त्रैर्वह्नितेजसम्  ।  
प्रत्युद्ययौ धैर्यनिधिर्द्रैणिरेको धनुर्धरः  ॥ भ्म्ज्_७।१२० ॥  
  
आचार्यसूनुस्तस्याथ वज्रसारेषुवर्षिणः  ।  
छत्त्रं ध्वजं कार्मुकं च भल्लैश्चिच्छेद निर्व्यथः  ॥ भ्म्ज्_७।१२१ ॥  
  
अवरुह्य रथात्तूर्णं नीलश्चित्रपराक्रमः  ।  
कृपाणेन शिरो हर्तुं द्रौणेः श्येन इवापतत्  ॥ भ्म्ज्_७।१२२ ॥  
  
भारद्वाजसुतस्तस्य भल्लेनोज्ज्वलकुण्डलम्  ।  
कान्तं शिरो ऽहरत्तारायुगयुक्तमिवोडुपम्  ॥ भ्म्ज्_७।१२३ ॥  
  
  
***** नीलवधः ॥ ६ ॥ *****  
  
  
नीले हते पाण्डवानां भग्ने सुभटमण्डले  ।  
हत्वा संशप्तकान्पार्थो जवार्तां भुवमाययौ  ॥ भ्म्ज्_७।१२४ ॥  
  
भीमफल्गुणसौभद्रमत्स्यचैद्यमुखैस्ततः  ।  
भिद्यमाने परानीके निःस्वनस्तुमुलो ऽभवत्  ॥ भ्म्ज्_७।१२५ ॥  
  
ततः कर्णप्रभृतिभिस्तेषां समरशालिनाम्  ।  
घोरो बभूत सम्मर्दः सर्वलोकभयङ्करः  ॥ भ्म्ज्_७।१२६ ॥  
  
निर्मर्यादे रणे तस्मिन्रूधिरावर्तदुस्तरे  ।  
भिन्नां कुरुचमूं दृष्ट्वा कर्णः पार्थमयोधयत्  ॥ भ्म्ज्_७।१२७ ॥  
  
सोर्ऽजुनं पावकास्त्रेण सात्यकिप्रमुखांस्तथा  ।  
चकार घोरदिग्दाहपिङ्गलानिव भूधरान्  ॥ भ्म्ज्_७।१२८ ॥  
  
ततो धनञ्जयमुखा हत्वास्त्रैरस्त्रमुत्कटम्  ।  
कर्णं शरशतैश्चक्रुर्घनवेत्रवनोपमम्  ॥ भ्म्ज्_७।१२९ ॥  
  
शत्रुञ्जयं विपाटं च वीरं चावरजं शरैः  ।  
कर्णानुजान्यमपुरं प्राहिणोत्कपिकेतनः  ॥ भ्म्ज्_७।१३० ॥  
  
  
***** कर्णानुजवधः ॥ ७ ॥ *****  
  
  
अथ द्रोणमुखाः सर्वे कौरवाणां महारथाः  ।  
कर्णपार्श्वं समाजग्मुर्दीप्तास्त्रग्रामदुःसहाः  ॥ भ्म्ज्_७।१३१ ॥  
  
ते सात्यकिप्रभृतिभिः संसक्ता धन्विनां वराः  ।  
चक्रिरे समरं घोरं गजवाजिरथक्षयम्  ॥ भ्म्ज्_७।१३२ ॥  
  
ततोर्ऽजुनशरासारैर्भिन्नेषु भुजशालिषु  ।  
वासरान्ते न्यवर्तन्त पार्थिवा भृशपीडिताः  ॥ भ्म्ज्_७।१३३ ॥  
  
  
***** द्वीतीयो युद्धदिवसः ॥ ८ ॥ *****  
  
  
ततः प्रातः समभ्येत्य गुरुं दुर्योधनो ऽब्रवीत्  ।  
कर्णयन्भृशसन्तप्तः पाण्डवानां पराक्रमम्  ॥ भ्म्ज्_७।१३४ ॥  
  
अहो नु पुण्यहीनस्य भवतापि प्रतिश्रुतः  ।  
वीरो निष्फलतां यातो धर्मजग्रहणे मम  ॥ भ्म्ज्_७।१३५ ॥  
  
शक्तिमन्त- प्रणयिनामभिजाता यशस्विनः  ।  
वृथा मनोरथं कर्तुं शिक्षिता न भवद्विधाः  ॥ भ्म्ज्_७।१३६ ॥  
  
श्रुत्वा सुयोधनेनोक्तं जगाद कलशोद्भवः  ।  
दुर्ग्रह्यः पाण्डवो राजन्गुप्तो गाण्डीवधन्वना  ॥ भ्म्ज्_७।१३७ ॥  
  
तथाप्यद्य करोम्येष यथाशक्ति हितं तव  ।  
संशप्तकाः पुनर्यान्तु रतादाकृष्य फल्गुणम्  ॥ भ्म्ज्_७।१३८ ॥  
  
आचार्येणेति गदिते संशप्तकगणाः पुनः  ।  
समाहूयार्जुनं निन्युर्दक्षिणाशां युयुत्सवः  ॥ भ्म्ज्_७।१३९ ॥  
  
रामशिष्यस्ततो द्रोणः क्षत्रियक्षयदीक्षितः  ।  
संसारचक्रदुर्भेद्यं चक्रव्यूहं विनिर्ममे  ॥ भ्म्ज्_७।१४० ॥  
  
अरीणामयुते तस्मिन्राजपुत्रायुतं बभौ  ।  
व्योमनिर्झरिणीस्वच्छपताकालङ्कृतैर्भुजैः  ॥ भ्म्ज्_७।१४१ ॥  
  
नाभिमन्ये स्वय श्रीमान्राजा तस्थौ सुयोधनः  ।  
गजानीकेन महता वृतः सर्वैर्महारथैः  ॥ भ्म्ज्_७।१४२ ॥  
  
जयद्रथेन सहितो द्रोणो व्यूहमुखो ऽभवत्  ।  
त्रिंशता त्रिदशाकरैस्तथा दुर्योधनानुजैः  ॥ भ्म्ज्_७।१४३ ॥  
  
तदपारं बलं दृष्ट्वा व्यूहं विक्रमशालिभिः  ।  
द्रोणनिर्दारितानीकः प्रदध्यौ धर्मनन्दनः  ॥ भ्म्ज्_७।१४४ ॥  
  
स सौभद्रं रणे मत्वा कंसारिसमविक्रमम्  ।  
बभाषे सन्निधौ राज्ञां त्रैलोक्यविजयक्षमम्  ॥ भ्म्ज्_७।१४५ ॥  
  
अभिमन्यो तव पिता यातः संशप्तकान्प्रति  ।  
तद्वोढुर्महसि धुरं त्वमिमां तद्गुणाधिकः  ॥ भ्म्ज्_७।१४६ ॥  
  
कृष्णोर्ऽजुनो रौक्मिणेयस्त्वं वा वज्रिपराक्रमः  ।  
प्रगल्भः पञ्चमो नास्ति चक्रव्यूहविभेदिने  ॥ भ्म्ज्_७।१४७ ॥  
  
श्रुत्वैतदूचे सौभद्रः प्रहर्षोत्फुल्ललोचनः  ।  
एष व्यूहं विदार्याद्य प्रविशामि त्वदाज्ञया  ॥ भ्म्ज्_७।१४८ ॥  
  
निर्गन्तुमनभिज्ञं मामनुयान्तु महारथाः  ।  
उक्तेर्ऽजुनसुतेनेति युधिष्ठिरमुखैर्नृपैः  ॥ भ्म्ज्_७।१४९ ॥  
  
तथेत्यभिहिते सूतं सौभद्रः समचोदयत्  ।  
स मुक्तशैश्वो वीरः केसरीव त्रिहायनः  ॥ भ्म्ज्_७।१५० ॥  
  
मन्यमानो रणमुखे वराकं सर्वराजकम्  ।  
कान्तः कन्कसन्नाहो बद्धस्वङ्गो विभूषितः  ॥ भ्म्ज्_७।१५१ ॥  
  
कौतुकात्क्ष्मामिवायातो वीरः सुरकुमारकः  ।  
अकठोरतराकारो वीरो जरठविक्रमः  ॥ भ्म्ज्_७।१५२ ॥  
  
द्रोणानीकं शरैश्चक्रे क्षुभिताम्भोधिविभ्रमम्  ।  
ततः प्रवृत्ते समरे महतामपि मोहने  ॥ भ्म्ज्_७।१५३ ॥  
  
विदार्य व्यूहमविशत्सौभद्रस्तीक्ष्णविक्रमः  ।  
लाघवे सौष्ठवे चित्रे यातमेकमनेकताम्  ॥ भ्म्ज्_७।१५४ ॥  
  
दृष्ट्वा प्रविष्टं तं सर्वे कुरुवीराः समाद्रवन्  ।  
अयं गृहीतो यातो ऽयं हतो ऽयं हन्त्ययं बहून्  ॥ भ्म्ज्_७।१५५ ॥  
  
इति राज्ञां निनादो ऽबूदभिमन्युरथं प्रति  ।  
सरत्नमुकुटैः शीर्षैः सप्रासासिशरैः करैः  ॥ भ्म्ज्_७।१५६ ॥  
  
सहेमकवचैः कायैः सकेयूराङ्गदैर्भुजैः  ।  
तुरङ्गैः कृत्तसारङ्गैर्भिन्नकुम्भैश्च कुम्भिभिः  ॥ भ्म्ज्_७।१५७ ॥  
  
निपतद्भिरविश्रान्तश्छन्नां चक्रे स मेदिनीम्  ।  
वध्यमानं बलं दृष्ट्वा सौभद्रेण प्रहारिणा  ॥ भ्म्ज्_७।१५८ ॥  
  
तमाद्रवन्ससंरब्धाः द्रौणिकर्णकृपादयः  ।  
तान्बाणवर्षिणो वीरान्विधाय विमुखाञ्शरैः  ॥ भ्म्ज्_७।१५९ ॥  
  
शिरो जहार भल्लेन सौभद्रो ऽश्मकभूपतेः  ।  
भग्ने ततो कुरुबले द्रोणकर्णकृपाः पुनः  ॥ भ्म्ज्_७।१६० ॥  
  
द्रौणिहार्दिक्यगान्धारशरशल्यबृहद्बलाः  ।  
भूरिभूरिश्रवश्चित्रदुःशासनसुयोधनाः  ॥ भ्म्ज्_७।१६१ ॥  
  
अन्ये चाभ्येत्य भूपालाः सायकैस्तमवाकिरन्  ।  
क्षिप्रैः शिलीमुखैस्तेषां सञ्च्छन्नोर्ऽजुननन्दनः  ॥ भ्म्ज्_७।१६२ ॥  
  
वसन्तसमये कान्तः कर्णिकार इवाबभौ  ।  
तस्य पार्थकुमारस्य कुमारस्येव दानवाः  ॥ भ्म्ज्_७।१६३ ॥  
  
शक्त्या शक्तिमतो युद्धे निर्जितास्ते प्रदुद्रुवुः  ।  
मद्रराजानुजं हत्वा स तूर्णं भीमविक्रमम्  ॥ भ्म्ज्_७।१६४ ॥  
  
कर्णस्य भ्रातरं शूरं जघान घनगर्जितम्  ।  
क्रमेणैकैकशो जित्वा संहतांश्च पुनः पुनः  ॥ भ्म्ज्_७।१६५ ॥  
  
कर्णदुःशासनमुखान्स चक्रे भूभुजां क्षयम्  ।  
परसैन्यान्तरस्थस्य दिक्षु सर्वासु भूमिपाः  ॥ भ्म्ज्_७।१६६ ॥  
  
हेमचापसहस्राणि ददृशुस्तस्य लाघवात्  ।  
गजवाजिरथानीके दारिते तेन पत्त्रिभिः  ॥ भ्म्ज्_७।१६७ ॥  
  
चामरोष्णीषहासाङ्का प्रससर्पास्रवाहिनी  ।  
उत्थितेषु कबन्धेषु भग्ने सुभटमण्डले  ॥ भ्म्ज्_७।१६८ ॥  
  
दध्मौ पार्थसुतः शङ्खं दिशः शकलयन्निव  ।  
अत्रान्तरे पाण्डुसुतान्प्रवेष्टुं व्यूहमुद्यतान्  ॥ भ्म्ज्_७।१६९ ॥  
  
अवारयद्भर्गवराद्दृप्तो राजा जयद्रथः  ।  
स कृष्णाहरणे पूर्वं विजितस्तैर्महेश्वरात्  ॥ भ्म्ज्_७।१७० ॥  
  
वरं तपः कृशो लेभे तज्जयं फल्गुमं विना  ।  
स बभौ पाण्डुतनयान्वारयन्सपदानुगान्  ॥ भ्म्ज्_७।१७१ ॥  
  
वेलाचल इवोद्धूतान्वारिवेगान्महोदधेः  ।  
हैमं वराहं बिभ्राणो ध्वजे वैश्वानरप्रभम्  ॥ भ्म्ज्_७।१७२ ॥  
  
ददाह पाण्डवचमूं सैन्धवो रुद्रतेजसा  ।  
तेनैकेन निरुद्धेषु प्रसभं पाण्डुसूनुषु  ॥ भ्म्ज्_७।१७३ ॥  
  
अभिमन्युर्विशन्राज्ञामुच्चकर्त शिरोवनम्  ।  
वृषसेनं स विद्राव्य वीरो वैकर्तनात्मजम्  ॥ भ्म्ज्_७।१७४ ॥  
  
जहार लुलितोष्णीषं काम्बोजनृपतेः शिरः  ।  
तस्मिन्विमर्दे तुमुले दिक्षु रुद्धासु पांसुभिः  ॥ भ्म्ज्_७।१७५ ॥  
  
असूच्यन्त महीपाला रत्नाभरणरशिमभिः  ।  
ततो विजयदायादः केसरीव मदद्विपम्  ॥ भ्म्ज्_७।१७६ ॥  
  
जग्राह सत्यश्रवसं राजानमतुलौजसम्  ।  
अभिमन्योर्वशं याते तस्मिन्भूमिभृतां वरे  ॥ भ्म्ज्_७।१७७ ॥  
  
शल्यात्मजो रुक्मरथस्तं गर्जन्समुपाद्रवत्  ।  
स तेषां भ्रुकुटीधूमलक्ष्यकोपाग्निसम्पदाम्  ॥ भ्म्ज्_७।१७८ ॥  
  
गान्धर्वास्त्रेण सहसा विदधे कीर्तिशेषताम्  ।  
तेन तुल्यवयोवेशे राजपुत्रशते हते  ॥ भ्म्ज्_७।१७९ ॥  
  
रम्भाकाण्डवने भग्ने प्रभिन्नेनेव दन्तिना  ।  
विद्रुते भूभुजां चक्रे भग्नामानः सुयोधनः  ॥ भ्म्ज्_७।१८० ॥  
  
निःशश्वास ह्रिया नम्रः सौभद्रशरदारितः  ।  
ततो दुर्योधनसुतो लक्ष्मणो लक्ष्मणोपमः  ॥ भ्म्ज्_७।१८१ ॥  
  
अभिमन्युं समभ्येत्य प्राहिणोद्विशिखावलीम्  ।  
लक्ष्मीलताकिसलयं सम्भोगतरुकन्दरम्  ॥ भ्म्ज्_७।१८२ ॥  
  
तं राजपुत्रं सौभद्रः क्षणं तुल्यमयोधयत्  ।  
तस्य मुक्तावलीतारापङ्क्तिसेवितमाननम्  ॥ भ्म्ज्_७।१८३ ॥  
  
शशाङ्कमिव भल्लेन कण्ठमूलाज्जहार सः  ।  
कौरवेन्द्रस्ततः क्रुद्धः प्रिये पुत्रे निपातिते  ॥ भ्म्ज्_७।१८४ ॥  
  
सौभद्रमाद्रवद्वीरः सह सर्वैर्महारथैः  ।  
नृपवैकर्तन्द्रोणद्रौणिहार्दिक्यगौतमान्  ॥ भ्म्ज्_७।१८५ ॥  
  
शरैर्विद्राव्य तरसा वृन्दारकमपातयत्  ।  
कोपादापततः सो ऽथ कोसलाधिपतेः शिरः  ॥ भ्म्ज्_७।१८६ ॥  
  
बृहद्बलस्य चिच्छेद भल्लेनाकुलकुण्डलम्  ।  
ततः कर्णमभिद्रुत्य शरैरशनिदारुणैः  ॥ भ्म्ज्_७।१८७ ॥  
  
निनाय संशयतुलां मृत्युदंष्ट्राङ्कुरैरिव  ।  
निपात्य कर्णसचिवान्राजपुत्रान्प्रहारिणः  ॥ भ्म्ज्_७।१८८ ॥  
  
जघान मार्तिकं भोजं तथा कुञ्जरेकतनम्  ।  
दौःशासनिं ततः कृत्वा पृषत्केन पराङ्भुखम्  ॥ भ्म्ज्_७।१८९ ॥  
  
विधाय विरथं शल्यं शरजालैरमोहयत्  ।  
शत्रुञ्जयं मेघवेगं चन्द्रकेतुं सुवर्चसम्  ॥ भ्म्ज्_७।१९० ॥  
  
सूर्यभासं च हत्वैतान्गान्धाराणां क्षयं व्यधात्  ।  
विद्राव्य भिन्नसर्वाङ्गं शकुनिं क्षतजोक्षितम्  ॥ भ्म्ज्_७।१९१ ॥  
  
शिरःफलोच्चयं चक्रे राजचूतवनेषु सः  ।  
हेमपुङ्खेषुजालेन जनकस्पर्धयेव सः  ॥ भ्म्ज्_७।१९२ ॥  
  
चकार कौरवानीकं ज्वलत्स्वाण्डवविभ्रमम्  ।  
स बभौ बिम्बितो राज्ञां स्वङ्गेषु कवचेषु च  ॥ भ्म्ज्_७।१९३ ॥  
  
एको विश्वक्षयायेव प्रयातो विश्वरूपताम्  ।  
तं दहन्तमनेकानि दृष्ट्वा शरशतार्चिषम्  ॥ भ्म्ज्_७।१९४ ॥  
  
आचार्यमेत्य राधेयो गाढविद्धः समभ्यधात्  ।  
बालो ऽप्यबालचरितः काकुत्स्थमविक्रमः  ॥ भ्म्ज्_७।१९५ ॥  
  
अशेषं क्षपयत्येष सैन्यं वज्रिसुतात्मजः  ।  
विधीयतामत्र नीतिर्दुर्जयो ऽयमुपेक्षितः  ॥ भ्म्ज्_७।१९६ ॥  
  
त्वदधीना हि युद्धे ऽस्मिन्कौरवाणां जयश्रियः  ।  
श्रुत्वैतत्सस्मितो द्रोणः सूतपुत्रमभाषत  ॥ भ्म्ज्_७।१९७ ॥  
  
सत्यं हिनस्ति पृतनां मुहुर्तेनार्जुनात्मजः  ।  
अस्य धैर्यममर्यादं दृष्ट्वा प्रौढं च विक्रमम्  ॥ भ्म्ज्_७।१९८ ॥  
  
रोमाञ्जकञ्चुकः कायः कस्य नाम न जायते  ।  
सकार्मुको न शक्यो ऽयं सखङ्गरथकङ्कटः  ॥ भ्म्ज्_७।१९९ ॥  
  
सचक्रो वा रणे जेतुं भास्वरैस्त्रिदशैरपि  ।  
तदस्य क्रियतां यत्नः सर्वायुधविनाशने  ॥ भ्म्ज्_७।२०० ॥  
  
परचक्रान्तरस्थस्य युष्माभिर्यदि शक्यते  ।  
ततो द्रोणः समाभाष्य कर्णेन सहितो ययौ  ॥ भ्म्ज्_७।२०१ ॥  
  
सौभद्रं द्रावितानीकं सह सर्वैर्महारथैः  ।  
स तानापततो वीरान्मण्डलीकृतकार्मुकः  ॥ भ्म्ज्_७।२०२ ॥  
  
शरैश्चकार विमुखान्नदीवेगानिवाचलः  ।  
ततश्चिच्छेद पार्श्वेन कर्णस्तस्यानतं धनुः  ॥ भ्म्ज्_७।२०३ ॥  
  
रथं जघान हार्दिक्यः सारथिं तस्य गौतमः  ।  
विरथं छिन्नधन्वानं द्रोणमुख्यास्तमाद्रवन्  ॥ भ्म्ज्_७।२०४ ॥  
  
स दीप्तं स्वङ्गमादाय चर्म चानेकतारकम्  ।  
मण्डलानि चरन्वीरो दुर्लक्ष्यः समपद्यत  ॥ भ्म्ज्_७।२०५ ॥  
  
चरन्तं व्योम्नि बाहुल्यात्सहस्रांशुमिवाभितः  ।  
पतितं मेनिरे मूर्ध्नि तुल्यं सर्वे महारथाः  ॥ भ्म्ज्_७।२०६ ॥  
  
प्रहारिणः क्षुरप्रेण द्रोणस्तस्याकरोद्द्विधा  ।  
खङ्गं भिन्नेभकुम्भाग्रसक्तमौक्तिकदन्तुरम्  ॥ भ्म्ज्_७।२०७ ॥  
  
छिन्नखङ्गः समादाय चक्रं विक्रमलाच्छनः  ।  
स चक्रे राजचक्राणां क्षयं चक्रायुधभ्रमम्  ॥ भ्म्ज्_७।२०८ ॥  
  
ततस्ते संहताः सर्वे द्रोणमुख्या महारथाः  ।  
तच्चक्रं तिलशश्चक्रुः शरैः संहारशङ्किताः  ॥ भ्म्ज्_७।२०९ ॥  
  
हेमाङ्गदगदापाणिः सो ऽथ भीम इवापरः  ।  
सुबलस्यात्मजं वीरं कालिकेयं जघान सः  ॥ भ्म्ज्_७।२१० ॥  
  
गान्धारराजपुत्राणां स हत्वा सप्तसप्ततिम्  ।  
नृपान्ब्रह्मवसातीयान्गदयापातयद्दश  ॥ भ्म्ज्_७।२११ ॥  
  
निष्पिष्टकेकयरथो गजानीकं चकार सः  ।  
वज्रपातविनिर्भिन्नशैलमण्डलसन्निभम्  ॥ भ्म्ज्_७।२१२ ॥  
  
रथं दौःशासनेः साश्वं स निष्पिष्य ससारथिम्  ।  
गदया गजघातिन्या गदापाणिं तमाद्रवत्  ॥ भ्म्ज्_७।२१३ ॥  
  
मण्डलानि चरन्तौ तावन्योन्यमभिजघ्नतुः  ।  
गदाभ्यं भीषणाघातजातवह्निकणाकुलौ  ॥ भ्म्ज्_७।२१४ ॥  
  
गुरुप्रहाराभिहतौ पेततुस्तौ महाभुजौ  ।  
सौभद्रं पतितं दूराद्बाणैर्जघ्नुर्महारथाः  ॥ भ्म्ज्_७।२१५ ॥  
  
सायकाञ्चितसर्वाङ्गं विकीर्णाकुलकुन्तलम्  ।  
दौःशासनिस्तमुत्थान गदया मूर्ध्न्यताडयत्  ॥ भ्म्ज्_७।२१६ ॥  
  
तस्मिन्निपतिते वीरे वालचूत इवानिलैः  ।  
वीतशोभमभूत्सर्वं जगदुद्यानमाकुलम्  ॥ भ्म्ज्_७।२१७ ॥  
  
प्रशान्तमपि तं दृष्ट्वा क्षत्रवेणुवनानलम्  ।  
पुनरुत्तिष्ठतीत्यासीद्भूभुजां हृदयभ्रमः  ॥ भ्म्ज्_७।२१८ ॥  
  
तं दृष्ट्वा चन्द्रवदनं कुमारं भूमिपातितम्  ।  
व्योमगा मुमुचुर्बाष्पं सुरविद्याधराङ्गनाः  ॥ भ्म्ज्_७।२१९ ॥  
  
बालो लूनधनुष्स्वण्डः श्रान्तो विहतवाहनः  ।  
हतो महारथैः सर्वैरित्यभूद्दिवि निःश्वनः  ॥ भ्म्ज्_७।२२० ॥  
  
ततः प्रहृष्टैः कुरुभिर्लब्धलक्ष्यैः समन्ततः  ।  
गर्जद्भिर्निर्जिताः सेना दुद्रुवुर्धर्मनन्दनम्  ॥ भ्म्ज्_७।२२१ ॥  
  
  
***** तृतीये दिने ऽभिमन्युवधः ॥ ९ ॥ *****  
  
  
सहस्रपत्त्रनयने सौभद्रे युधि पातिते  ।  
शोकार्त इव रक्तांशुः पपातास्ताद्रिकन्दरात्  ॥ भ्म्ज्_७।२२२ ॥  
  
ततो युधिष्ठिरमुखाः सम्मुखं हतमाहवे  ।  
अशोच्यं शुशुचुः स्नेहाज्जम्भारितनयात्मजम्  ॥ भ्म्ज्_७।२२३ ॥  
  
समाययौ ततो जिष्णुः शिबिरं विमना इव  ।  
प्रायः पूर्वं मनांस्येव कथयन्ति शुभाशुभम्  ॥ भ्म्ज्_७।२२४ ॥  
  
स निजं सैन्यमालोक्य ध्वस्तच्छायमधोमुखम्  ।  
भ्रातॄंश्च विषनाराचनिर्भिन्नानिव मर्मसु  ॥ भ्म्ज्_७।२२५ ॥  
  
दिवसप्रोषितं पुत्रं द्रष्टुमुत्कण्ठिताशयः  ।  
मूकीभूतानिव शुचा तानपृच्छत्ससम्भ्रमः  ॥ भ्म्ज्_७।२२६ ॥  
  
कच्चिन्न द्रोणविहितं चक्रव्यूहं ममात्मजः  ।  
प्रविष्टो निधनं नीतः कुरुभिः कूटयोधिभिः  ॥ भ्म्ज्_७।२२७ ॥  
  
प्रवेशं शिक्षितो व्यूहे मया बालो न निर्गमम्  ।  
ध्रुवं स निहतः पापौर्वीरो राजीवलोचनः  ॥ भ्म्ज्_७।२२८ ॥  
  
उक्त्वेति शोकदनक्वाथ्यमानो धनञ्जयः  ।  
श्रुत्वा तनयवृत्तान्तं मोहात्स्थाणुरिवाभवत्  ।  
यशोमयीं प्रविष्टो ऽसौ वीरः कल्पस्थिरां तनुम्  ॥ भ्म्ज्_७।२२९ ॥  
  
इत्युच्यमानः कृष्णेन लब्धसञ्ज्ञो जगाद सः  ।  
अहो नु नाभवत्कश्चिन्मत्पुत्रं यो ऽरिमध्यगम्  ॥ भ्म्ज्_७।२३० ॥  
  
ररक्ष मध्ये युष्माकं मिथ्याशस्त्रपरिग्रहः  ।  
तं समग्रगुणारामं तनयं रामविक्रमम्  ॥ भ्म्ज्_७।२३१ ॥  
  
द्रक्ष्यामि क्व पुनः कान्तं स्वप्नलब्धमिवेप्सितम्  ।  
व्यक्तं रिपुभिराकीर्णः पतन्सस्मार मां सुतः  ॥ भ्म्ज्_७।२३२ ॥  
  
स्वस्रीयः केशव त्वां वा लुप्तधैर्यो ऽथवा न सः  ।  
हता सुभद्रा रहिता पुत्रेणामृतवर्षिणा  ॥ भ्म्ज्_७।२३३ ॥  
  
सर्वातिशयलावण्यगुणविक्रमशालिना  ।  
मन्ये तं मन्यते कान्तं तारापतिनिभाननम्  ॥ भ्म्ज्_७।२३४ ॥  
  
नवं मन्मथमायातं दिवि देववधूजनः  ।  
परिष्वजस्व हा पुत्र क्व यातो ऽसि विहाय माम्  ॥ भ्म्ज्_७।२३५ ॥  
  
इत्युक्त्वा मूलनिर्लूनो भुवि ताल इवापतत्  ।  
प्रतिलभ्य पुनः सञ्ज्ञां श्रुत्वा हेतुं जयद्रथम्  ॥ भ्म्ज्_७।२३६ ॥  
  
सुतक्षयप्रकोपाग्निपीतशोकार्णवो ऽवदत्  ।  
हन्ताहं सैन्धवं पापं त्रिदशैरपि रक्षितम्  ॥ भ्म्ज्_७।२३७ ॥  
  
अनस्तनो तिग्मकरे पश्यतां सर्वभूजाम्  ।  
ये चरन्ति गुरुद्रोहं साधून्परिवदन्ति ये  ॥ भ्म्ज्_७।२३८ ॥  
  
विश्वस्तान्घ्नन्ति ये स्वैरं निक्षेपं भक्षयन्ति ये  ।  
निन्दन्ति ये स्त्रियं भुक्त्वा ये च शास्त्रार्थवर्जिताः  ॥ भ्म्ज्_७।२३९ ॥  
  
आचरन्ति निषिद्धं ये विहितं च त्यजन्ति ये  ।  
लोकन्व्रजेयं तत्तुल्यान्हन्या यदि न तं युधि  ॥ भ्म्ज्_७।२४० ॥  
  
असमाप्ते ऽह्नि निखिले न हतश्चेज्जयद्रथः  ।  
तत्प्रवेक्ष्यामि दहनं हूषणानृतशान्तये  ॥ भ्म्ज्_७।२४१ ॥  
  
भुवि वा दिव पाताले मेरुमन्दरकन्दरे  ।  
अपि स्थितं तं मद्बाणा दारयिष्यन्त्यवारिताः  ॥ भ्म्ज्_७।२४२ ॥  
  
इत्युक्त्वा कोपताम्राक्षः समं कालियविद्विषा  ।  
दध्मौ शङ्खं मही येन चकम्पे सकुलाचला  ॥ भ्म्ज्_७।२४३ ॥  
  
  
***** अर्जुनप्रतिज्ञा ॥ १० ॥ *****  
  
  
अस्मिन्नवसरे चारैर्विज्ञायार्जुनभाषितम्  ।  
भीतो दुर्योधनायैत्य सैन्धवस्तन्न्यवेदयत्  ॥ भ्म्ज्_७।२४४ ॥  
  
कौरवस्तं समादाय द्रोममभ्येत्य सानुगः  ।  
प्रतिज्ञामवदद्धोरां सैन्धवे सव्यसाचिनः  ॥ भ्म्ज्_७।२४५ ॥  
  
जयद्रथो वदत्येष दिनमेकमलक्षितः  ।  
गच्छामि पार्थिवाः सर्वे मां वा रक्षन्तु संहताः  ॥ भ्म्ज्_७।२४६ ॥  
  
  
इति दुर्योधनेनोक्ते भारद्वाजस्तमब्रवीत्  ।  
  
  
श्वः कर्तास्मि महाव्यूहं दुर्भेद्यं त्रिदशैरपि  ॥ भ्म्ज्_७।२४७ ॥  
  
अहं धनञ्जयं वीरं वारयिष्यामि सायकैः  ।  
सैन्धवार्थिनमायान्तं वेलशैल इवोदधिम्  ॥ भ्म्ज्_७।२४८ ॥  
  
उक्ते शोणहयेनेति प्रहृष्टाः कुरुपुङ्गवाः  ।  
हतं पार्थममन्यन्त प्रतिज्ञाभङ्गवह्निना  ॥ भ्म्ज्_७।२४९ ॥  
  
अधुनैवाखिलां सेनामेकः क्रुद्धो विनाशयेत्  ।  
रात्रावित्यर्जुनभयात्कुरवस्तस्थुरुत्थिताः  ॥ भ्म्ज्_७।२५० ॥  
  
अत्रान्तरे पुत्रशोकव्यथाताप्रलापिनीम्  ।  
सुभद्रां याज्ञसेनीं च शौरिः सान्त्वयितुं ययौ  ॥ भ्म्ज्_७।२५१ ॥  
  
आश्वासिता केशवेन सुभद्रा बाष्पगद्गदम्  ।  
विललाप मुहुः कण्ठे स्नुषामालम्ब्य मूर्च्छिताम्  ॥ भ्म्ज्_७।२५२ ॥  
  
हा पुत्र नयनानन्द मन्दिरामृतदीधिते  ।  
क्व नु ते पद्मपत्त्राक्षं द्रक्ष्यामि वदनं पुनः  ॥ भ्म्ज्_७।२५३ ॥  
  
इयं ते मत्स्यदुहिता नवोढा महिषी प्रिया  ।  
मर्तुमाहितसङ्कल्पा रक्ष्यते गर्भगौरवात्  ॥ भ्म्ज्_७।२५४ ॥  
  
नाथे पितरि कृष्णे च भीमे च बलिनां वरे  ।  
रणे रेणुभिरकीर्णः शेषे कथमनाथवत्  ॥ भ्म्ज्_७।२५५ ॥  
  
ब्रह्मण्यानां वदान्यानां यज्वनां पुण्यकर्मिणाम्  ।  
सदाचारव्रतजुषां गतिमाप्नुहि पुत्रक  ॥ भ्म्ज्_७।२५६ ॥  
  
इति प्रलापमुखरां तां समाश्वास्य माधवः  ।  
तूर्णं गाण्डीवधन्वानं वीतनिद्रमुपाययौ  ॥ भ्म्ज्_७।२५७ ॥  
  
कृष्णाज्ञया जपपरो विधिवत्परिकल्पिते  ।  
पवित्रे शयने निद्रां लेभे शक्रसुतस्ततः  ॥ भ्म्ज्_७।२५८ ॥  
  
सो ऽपस्यद्व्योमगः स्वप्ने विष्णुना सह संयुतः  ।  
दिव्यपर्वतमारूढो देवं चन्द्रार्धसेखरम्  ॥ भ्म्ज्_७।२५९ ॥  
  
तं गोविन्दसखो दृष्ट्वा प्रणम्य रचिताञ्जलिः  ।  
भक्त्या तुष्टाव वरदं वरेण्यं हर्षनिर्भरः  ॥ भ्म्ज्_७।२६० ॥  
  
नमो भवाय भुवनप्रभवाप्यायकारिणे  ।  
नमः शर्वाय निःशेषदुष्कर्मविषहारिणे  ॥ भ्म्ज्_७।२६१ ॥  
  
नमो रुद्राय दैत्येन्द्रद्रावितेन्द्रभयच्छिदे  ।  
नमः शिवाय भीमाय श्रीकण्ठाय कपालिने  ॥ भ्म्ज्_७।२६२ ॥  
  
उग्राय श्रेयसां धाम्ने वामार्धायोर्ध्वरेतसे  ।  
व्यालाकुलाय सेव्याय निष्कलाय कलाभृते  ॥ भ्म्ज्_७।२६३ ॥  
  
त्रिगुणाय त्रिनेत्राय त्र्यम्बकाय त्रिमूर्तये  ।  
सङ्कल्पकल्पवृक्षाय नमस्तुभ्यं त्रिशूलिने  ॥ भ्म्ज्_७।२६४ ॥  
  
इति रुद्रः स्तुतः स्वप्ने महाभुजगविग्रहम्  ।  
धनुरस्त्रं च पार्थाय सस्थानकमदर्शयत्  ॥ भ्म्ज्_७।२६५ ॥  
  
पूर्वलब्धं महास्त्रं तद्दृष्ट्वा पाशुपतं जयः  ।  
मन्त्त्रं च प्राप्य चण्डीशात्कृतकृत्यो व्यबुध्यत  ॥ भ्म्ज्_७।२६६ ॥  
  
ततः प्रभाते कृष्णाय तन्निवेद्य धनञ्जयः  ।  
प्रतिज्ञाभारमखिलं हृष्टः स्वल्पममन्यत  ॥ भ्म्ज्_७।२६७ ॥  
  
अथ स्नाताः कृतावश्यकरणीया हुताग्नयः  ।  
रणाङ्गणं महोत्साहा निर्ययुः कुरुपाण्डवाः  ॥ भ्म्ज्_७।२६८ ॥  
  
ततो व्यूहं व्यधाद्द्रोणः पृथुचक्रपरिष्कृतम्  ।  
शकटं विकटाटोपं गुप्तं सुभटकोटिभिः  ॥ भ्म्ज्_७।२६९ ॥  
  
महादलं च तन्मध्ये पद्मं नृपतिकेसरम्  ।  
तुरङ्गरथमातङ्गसहस्रायुतकर्णिकम्  ॥ भ्म्ज्_७।२७० ॥  
  
कृतवर्ममुखैः कृत्वा सूचिव्यूहं तदन्तरे  ।  
जयद्रथं वृतं वीरैः सूचीपाशे न्यवेदयत्  ॥ भ्म्ज्_७।२७१ ॥  
  
एवं व्यूढेष्वनीकेषु गुरुणाद्भुतकारिणा  ।  
गाण्डीवधन्वा सेनाग्रे दीप्तकेतुरदृश्यत  ॥ भ्म्ज्_७।२७२ ॥  
  
तस्य चण्डकरस्येव शररश्मिसहस्रिणः  ।  
सेहिरे न महीपाला द्रष्टुं तेजो महौजसः  ॥ भ्म्ज्_७।२७३ ॥  
  
आकम्पिते ऽथ भुवने दुर्निमित्तशताकुले  ।  
श्वेताश्वे स्यन्दने कृष्णौ शुभ्रौ शङ्खौ प्रदध्मतुः  ॥ भ्म्ज्_७।२७४ ॥  
  
तयोः शब्देन पवनस्कन्दसङ्घट्टकारिणा  ।  
अकाण्डप्रलयारम्भसर्वभूतानि मेनिरे  ॥ भ्म्ज्_७।२७५ ॥  
  
ततो मिलितयोस्तूर्णं मिथः सेनासमुद्रयोः  ।  
व्यालनीलवलतस्वङ्गातरङ्गः सङ्गरो ऽभवत्  ॥ भ्म्ज्_७।२७६ ॥  
  
शिरोभिरथ शूराणां बाहुभिश्च सभूषणैः  ।  
महीमाच्छादयन्पार्थो द्रोणानीकमथाविशत्  ॥ भ्म्ज्_७।२७७ ॥  
  
स प्रणम्य गुरुं वृद्धमनुमान्य प्रसाद्य च  ।  
पूर्वोत्सृष्टशरं दीप्तैः शरजालैरवाकिरत्  ॥ भ्म्ज्_७।२७८ ॥  
  
ततो जयद्रथाकाङ्क्षी तूर्णमच्युतसारथिः  ।  
द्रोणं प्रदक्षिणीकृत्य प्रविश्यानिलरंहसा  ॥ भ्म्ज्_७।२७९ ॥  
  
लाघवाद्द्रोणमृत्सृज्य प्रविष्टे श्वेतवाहने  ।  
चक्ररक्षौ विविशतुर्युधामन्यूत्तमौजसौ  ॥ भ्म्ज्_७।२८० ॥  
  
ततो मन्दरसंरब्धक्षुभिताम्भोधिविभ्रमः  ।  
व्यूहस्यादीर्यमाणस्य निर्घोषस्तुमुलो ऽभवत्  ॥ भ्म्ज्_७।२८१ ॥  
  
प्रसक्तं व्रजतस्तस्य पुरः कुञ्जरभेदिनः  ।  
बभुः पद्मवनानीव पतितैर्भूभुजां मुखैः  ॥ भ्म्ज्_७।२८२ ॥  
  
वृतो गतो हतो लब्धो हन्त्येष पतिता वयम्  ।  
इत्यभूद्दारुमः शब्दो यत्र यत्र धनञ्जयः  ॥ भ्म्ज्_७।२८३ ॥  
  
तूर्णं प्रविशतस्तस्य सिन्धुराजवधेप्सया  ।  
प्रलयाम्बुधरध्वानधीरो ऽभूतस्यन्दन्स्वनः  ॥ भ्म्ज्_७।२८४ ॥  
  
अजय्यं समरे द्रोणं त्यक्त्वा धीमति फल्गुणे  ।  
प्रविष्टे शरवर्षाभ्रे चकम्पे कुरुकाननम्  ॥ भ्म्ज्_७।२८५ ॥  
  
कृतवर्ममुखान्वीरांस्ततस्तूर्णमभिद्रुतान्  ।  
जित्वा यवनकाम्बोजं जघान शतमन्युजः  ॥ भ्म्ज्_७।२८६ ॥  
  
द्रोणः पश्चादथाभ्येत्य ब्रह्मास्त्रेण धनञ्जयम्  ।  
रुन्धानः समरे चक्रे ज्वालाजालजटं नभः  ॥ भ्म्ज्_७।२८७ ॥  
  
ब्रह्मास्त्रेणैव सहसा हत्वास्त्रं शक्रनन्दनः  ।  
परिवर्ज्य गुरुं प्रायाद्भोजानीकं मनोजवः  ॥ भ्म्ज्_७।२८८ ॥  
  
विधाय विमुखं भोजं प्रयान्तं सव्यसाचिनम्  ।  
अभ्युद्ययौ वारिपतेः सुतो राजा श्रुतायुधः  ॥ भ्म्ज्_७।२८९ ॥  
  
शरैस्तेनायुतोत्सृष्टैर्विद्धो धैर्यमहोदधिः  ।  
रथं हत्वास्य विदधे पार्थः सर्वायुधक्षयम्  ॥ भ्म्ज्_७।२९० ॥  
  
वरुणेन पुरा पित्रा स दत्तामाददे गदाम्  ।  
अयोधे पातिता मोहात्तमेवैत्य निहन्ति या  ॥ भ्म्ज्_७।२९१ ॥  
  
स तया केशवं मूढो मृत्युदूत्येव घोरया  ।  
अताडयन्महावेगी विचचाल न चाच्युतः  ॥ भ्म्ज्_७।२९२ ॥  
  
तया प्रतीपमभ्येत्य स निष्पिष्टो नरेश्वरः  ।  
पपात भग्नकटको वज्रेणेव कुलाचलः  ॥ भ्म्ज्_७।२९३ ॥  
  
सरितस्तनये वीरे वर्णमायाः श्रुतायुधे  ।  
हते पार्थरथस्याभूदभग्नप्रणया गतिः  ॥ भ्म्ज्_७।२९४ ॥  
  
  
***** श्रुतायुधवधः ॥ ११ ॥ *****  
  
  
जयोद्धूतपताकाग्रं व्रजन्तं वानरध्वजम्  ।  
वेगदीर्घीकृतस्मेरकिरीटाभरणप्रभम्  ॥ भ्म्ज्_७।२९५ ॥  
  
तडितां मण्डलेनेव पिङ्गं गाण्डीवतेजसा  ।  
राजा सुदक्षिणो ऽभ्यायात्काम्बोजः कुरुदक्षिणः  ॥ भ्म्ज्_७।२९६ ॥  
  
तस्यास्त्रवर्षिणस्तूर्णं छित्वा कार्मुकमर्जुनः  ।  
चकर्त शक्तिं तन्मुक्तां घनघण्टाविराविणीम्  ॥ भ्म्ज्_७।२९७ ॥  
  
सो ऽथ पार्थशरासारविशरारुतनुर्नृपः  ।  
पपात हेममालाङ्को विद्याधर इवाम्बरात्  ॥ भ्म्ज्_७।२९८ ॥  
  
  
***** सुदक्षिमवधः ॥ १२ ॥ *****  
  
  
काम्बोजे निहते वीरे भज्यमाने बलार्णवे  ।  
सहाच्युतायुषा राज्ञा श्रुतायुः पार्थमाद्रवत्  ॥ भ्म्ज्_७।२९९ ॥  
  
श्रुतायुषा तोमरेम शूलेनान्येन चाहतः  ।  
तुल्यं बाणसहस्रैश्च मुमोह कपिकेतनः  ॥ भ्म्ज्_७।३०० ॥  
  
लब्धसञ्ज्ञो ऽथ शक्रास्रं समुदीर्य धनञ्जयः  ।  
साश्वसूतौ सुपत्रौ च कथाशेषौ चकार तौ  ॥ भ्म्ज्_७।३०१ ॥  
  
  
***** श्रुतायुर्वधः ॥ १३ ॥ *****  
  
  
अङ्गान्वङ्गान्कलिङ्गांश्च दाक्षिणात्यांश्च पाण्डवः  ।  
हत्वा जघान विपुलं कुञ्जरानीकमाशुगैः  ॥ भ्म्ज्_७।३०२ ॥  
  
दरत्तुरष्कचीनानां म्लेच्छानां च वरूथिनीम्  ।  
शरैर्निपात्य विदधे घोरां रक्ततरङ्गिणीम्  ॥ भ्म्ज्_७।३०३ ॥  
  
अम्बष्ठाधिपतेश्छित्वा मौलिरत्नोज्जवलं शिरः  ।  
अवारितगतिर्वीरो विवेशाच्युतसारथिः  ॥ भ्म्ज्_७।३०४ ॥  
  
अथ द्रोणं समभ्येत्य बभाषे कौरवेश्वरः  ।  
आचार्य पश्य पार्थेन भूभुजां कदनं कृतम्  ॥ भ्म्ज्_७।३०५ ॥  
  
कथं नु लङ्घयेद्वीर वराकस्त्वां पृथासुतः  ।  
शिष्यानुरोधो यदि ते न स्यात्सरलचेतसः  ॥ भ्म्ज्_७।३०६ ॥  
  
दत्ताभयो ऽद्य भवता हेलयैव जयद्रथः  ।  
प्रवेशितः स्वयं कालकरालवदनोदरे  ॥ भ्म्ज्_७।३०७ ॥  
  
को हि गाण्डीवधन्वानं त्वयापि समुपेक्षितम्  ।  
चरन्तं मम सैन्येषु सामान्यो वारयिष्यति  ॥ भ्म्ज्_७।३०८ ॥  
  
इत्युक्ते कुरुराजेन भारद्वाजो जगाद तम्  ।  
तार्क्ष्यवेगो युवा पार्थो वृद्धमुल्लङ्घ्य चागतः  ॥ भ्म्ज्_७।३०९ ॥  
  
व्यूहद्वारे मया रुद्धा भीमसात्यकिपार्षताः  ।  
  
प्रविशन्त्येष बीभात्सुं व्रजामि यदि पृष्ठतः  ॥ भ्म्ज्_७।३१० ॥  
  
इदं तु ते करोम्यद्य हितं लोकेषु दुष्करम्  ।  
भविष्यसि रणे येन देवानामपि दुर्जयः  ॥ भ्म्ज्_७।३११ ॥  
  
घोरे वृत्ररणे रुद्रः सुरेन्द्राय ददौ पुरा  ।  
दिव्यं मन्त्रमयं वर्म दुर्भेद्यो येन सो ऽभवत्  ॥ भ्म्ज्_७।३१२ ॥  
  
तदेतन्मन्त्रसंयुक्तं प्राप्तं गुरुमुखान्मया  ।  
बध्नामि ब्रह्मसूत्रेण तव शत्रुनिबर्हणम्  ॥ भ्म्ज्_७।३१३ ॥  
  
इत्युक्त्वा तस्य मन्त्रेण भास्वत्कनककङ्कटम्  ।  
प्रस्थितस्यार्जुनं जेतुं बबन्ध कुरुभूपतेः  ॥ भ्म्ज्_७।३१४ ॥  
  
आमुक्तदिव्यकवचो गुरुणा कौरवेश्वरः  ।  
गजवाजिरथानीकैः प्रययौ पार्थमोजसा  ॥ भ्म्ज्_७।३१५ ॥  
  
अस्मिन्नवसरे युद्धे व्यूहस्य प्रमुखे ऽभवन्  ।  
द्रोणशल्यशलादीनां धृष्टद्युम्नपुरोगमाः  ॥ भ्म्ज्_७।३१६ ॥  
  
पाण्डवा द्रौपदेयाश्च राक्षसश्च घटोत्कचः  ।  
सात्यकिर्द्रुपदो मत्स्यः कुन्तिभोजस्च केकयाः  ॥ भ्म्ज्_७।३१७ ॥  
  
वीराश्चान्ये महीपालाः समभिद्रुत्य संहताः  ।  
दिव्यास्त्रवित्तमा वीरा जलसन्धं नराधिपम्  ॥ भ्म्ज्_७।३१८ ॥  
  
दुःशासनं विकर्णं च चित्रसेनं विविंशतिम्  ।  
अलायुधं राक्षसेन्द्रमलम्बुममलम्बुसम्  ॥ भ्म्ज्_७।३१९ ॥  
  
बाह्लिकं शकुनिं द्रोणिं वृषसेनं च गौतमम्  ।  
मुहुर्मुहारथांश्चन्यान्व्यूहगर्भविनिर्गतान्  ॥ भ्म्ज्_७।३२० ॥  
  
अवाकिरन्हेमपुङ्खैर्निजनामाङ्कितैः शरैः  ।  
मिथो रथाग्रे कुर्वाणा रुधिरावर्तदुर्गमम्  ॥ भ्म्ज्_७।३२१ ॥  
  
ते चक्रुर्विक्रमोदारा घोराभिः शस्त्रवृष्टिभिः  ।  
कबन्धताण्डवोच्चण्डसंरम्भललिता दिशः  ॥ भ्म्ज्_७।३२२ ॥  
  
अत्रान्तरे श्वेतहयः प्रविशन्कुरुवाहिनीम्  ।  
चकार निपतच्छत्रुराजहंसावलीसिताम्  ॥ भ्म्ज्_७।३२३ ॥  
  
शराणामर्जुनभुजोत्सृष्टानामाशुगामिनाम्  ।  
क्रोशद्वयं ययावग्रे स कृष्णप्रेरितो रथः  ॥ भ्म्ज्_७।३२४ ॥  
  
ते हया हेमसन्नाहा गाहमाना इवाम्बरम्  ।  
जवदीर्घैः प्रभाजालैश्चक्रुः पल्लविता दिशः  ॥ भ्म्ज्_७।३२५ ॥  
  
हतो गजो रथश्छिन्नः पतितो ऽयं नराधिपः  ।  
इत्यभून्निःस्वनस्तत्र चेरुर्यत्रार्जुनेषवः  ॥ भ्म्ज्_७।३२६ ॥  
  
विन्दानुविन्दावावन्त्यावभिद्रुत्याथ पाण्डवम्  ।  
अदृश्यं चक्रतुर्नानाशस्त्रवर्षैः सकेशवम्  ॥ भ्म्ज्_७।३२७ ॥  
  
तयोः पार्थो रथौ हत्वा छित्वा च धनुषी शरैः  ।  
जहार शिरसी याभ्यां द्विचन्द्रेवाभवन्मही  ॥ भ्म्ज्_७।३२८ ॥  
  
  
***** विन्दानुविन्दवधः ॥ १४ ॥ *****  
  
  
ससैन्यो राजपुत्रौ तौ हत्वा विपुलविक्रमौ  ।  
निजाश्वान्व्यथितान्वीक्ष्य बभाषे कृष्णमर्जुनः  ॥ भ्म्ज्_७।३२९ ॥  
  
कृष्णार्तान्वाजिनः क्लान्तान्दस्युशस्त्रशरक्षतान्  ।  
पाययोद्धृतशल्यांस्त्वं मुक्त्वैतान्सलिलं विभो  ॥ भ्म्ज्_७।३३० ॥  
  
उक्त्वेति सो ऽवतीर्यशु पादचारी नरेश्वरान्  ।  
इदमन्तरमित्याप्तानेकः सर्वानयोधयत्  ॥ भ्म्ज्_७।३३१ ॥  
  
ततः पार्थास्त्रजालानां तदस्त्राणां च सङ्घशः  ।  
निघर्षनिःसृतज्वालाकरालमभवन्नभः  ॥ भ्म्ज्_७।३३२ ॥  
  
अर्जुनेन कृते क्षिप्रं शरपञअजरमन्दिरम्  ।  
तदस्त्रभिन्नवसुधासञ्जातविमलोदके  ॥ भ्म्ज्_७।३३३ ॥  
  
परिवृत्तान्समाकृष्टशल्यानाघ्रातभूतलान्  ।  
पाययित्वा हयान्कृष्णो हृष्टान्पुनरयोजयत्  ॥ भ्म्ज्_७।३३४ ॥  
  
ते कृष्णाववहन्वाहा जातद्विगुणरंहसः  ।  
आरुहन्त इवाकाशं शक्राश्विविजिगीषया  ॥ भ्म्ज्_७।३३५ ॥  
  
अथ स्वल्पावशेषे ऽह्नि तूर्णं सैन्धवकाङ्क्षिणः  ।  
चकम्पे कौरवचमूः सायकैः सव्यसाचिनः  ॥ भ्म्ज्_७।३३६ ॥  
  
विद्रुतेषु नरेन्द्रेषु भग्ने गजघटावने  ।  
द्रोणानुबद्धकवचः कौरवेन्द्रः समाययौ  ॥ भ्म्ज्_७।३३७ ॥  
  
विलोक्य विपुलानीकं तमायान्तं महौजसम्  ।  
उवाच कैटभारातिर्निवातकवचान्तकम्  ॥ भ्म्ज्_७।३३८ ॥  
  
अयं स कर्ता दर्पान्धो निकाराणां स्थवीयसाम्  ।  
प्राप्तो मूलमनर्थानां जह्येनं कुलकण्टकम्  ॥ भ्म्ज्_७।३३९ ॥  
  
इत्युक्ते पुष्कराक्षेण वीरौ जिष्णुसुयोधनौ  ।  
क्षणं विलोक्य चक्राते सुरेन्द्रनमुचिप्रभम्  ॥ भ्म्ज्_७।३४० ॥  
  
प्रेरिता कुरुराजेन शुभ्रपक्षा किरीटिनम्  ।  
क्रौञ्चाद्रिमिव हंसाली विवेश विशिखावली  ॥ भ्म्ज्_७।३४१ ॥  
  
गाण्डीवधन्वनो बाणान्वन्ध्यान्दृष्ट्वा सुयोधने  ।  
किमेतदिति गोविन्दो जगाद पृथुविस्मयः  ॥ भ्म्ज्_७।३४२ ॥  
  
धनञ्जयस्तमवदत्स्मितधौताधरद्युतिः  ।  
ज्ञातं कृष्ण मया येन पापो ऽयं प्रतिभां श्रितः  ॥ भ्म्ज्_७।३४३ ॥  
  
वर्मास्य गुरुणा बद्धं विद्यया वज्रसन्निभम्  ।  
प्रतियोगं च जाने ऽहं कृत्स्नमेतद्विनाशने  ॥ भ्म्ज्_७।३४४ ॥  
  
इत्युक्त्वास्त्रं महद्दिव्यं कवचोच्छित्तये व्यधात्  ।  
तच्च दूरान्महास्त्रेण द्रोणपुत्रो व्यदारयत्  ॥ भ्म्ज्_७।३४५ ॥  
  
द्विष्प्रयोज्यं न दिव्यास्त्रमित्युक्त्वा पाण्डुनन्दनः  ।  
चक्रे सुयोधनं छिन्नरथसारथिकार्मुकम्  ॥ भ्म्ज्_७।३४६ ॥  
  
हस्तयोश्च शरैरस्य चकाराप्राप्तवर्मणोः  ।  
लक्ष्याभ्यासमिवासक्तं येनासौ विमुखो ऽभवत्  ॥ भ्म्ज्_७।३४७ ॥  
  
ततो द्रौणिप्रभृतयः पार्थं सर्वे महारथाः  ।  
अभ्याद्रवन्सुसंरब्धा विचित्रकवचध्वजाः  ॥ भ्म्ज्_७।३४८ ॥  
  
शिखिध्वजः कर्णसुतः सीराङ्को मद्रभूपतिः  ।  
मणिनागध्वजः श्रीमान्स्वयं राजा सुयोधनः  ॥ भ्म्ज्_७।३४९ ॥  
  
भूरिश्रवा यूपकेतुरन्ते च विविधध्वजाः  ।  
हेमदीप्तायुधधरा घोरं युयुधिरे नृपाः  ॥ भ्म्ज्_७।३५० ॥  
  
तेषामापततां तूर्णं लघुहस्तो धनञ्जयः  ।  
चिच्छेद बाणैर्मर्माणि छत्त्राणि च धनूंषि च  ॥ भ्म्ज्_७।३५१ ॥  
  
शरैर्विवर्मणां तेषां पद्मगर्भनिभानि सः  ।  
बालातपारुणानीव वपूंषि रुधिरैर्व्यधात्  ॥ भ्म्ज्_७।३५२ ॥  
  
वध्यमानेषु वीरेषु जिष्णुना सर्वराजसु  ।  
वलत्स्वङ्गभुजः कालो ननर्तेव निजोत्सवे  ॥ भ्म्ज्_७।३५३ ॥  
  
अत्रान्तरे धर्मसुतं द्रोणो व्यूहमुखे स्थितः  ।  
महारथैः परिवृतं जिघृक्षुस्तूर्णमाद्रवत्  ॥ भ्म्ज्_७।३५४ ॥  
  
स कृत्वा मत्स्यपाञ्चालचेदिसृञ्जयकेकयान्  ।  
अल्पावशेषान्राजानं चकार विरथं शरैः  ॥ भ्म्ज्_७।३५५ ॥  
  
हताश्वं कृत्तचापं च दृष्ट्वा सर्वे युधिष्ठिरम्  ।  
हृतो हृतो नृप इति स्फारतारं प्रचुक्रुशुः  ॥ भ्म्ज्_७।३५६ ॥  
  
ततः पाण्डुसुतः शक्तिं प्राहिणोत्प्राणहारिणीम्  ।  
ब्रह्मस्त्रेण च तां द्रोणो भस्मसादकरोत्क्षणात्  ॥ भ्म्ज्_७।३५७ ॥  
  
छिन्नसर्वायुधो विद्धः शरैः कुलिशदारुणैः  ।  
सह देवरथेनाशु मुक्त्वा द्रोणं ययौ नृपः  ॥ भ्म्ज्_७।३५८ ॥  
  
विद्रुते धर्मतनये भारद्वाजो रुषा ज्वलन्  ।  
ददाह पाण्डवचमूं शरश्रेणीशिकाशतैः  ॥ भ्म्ज्_७।३५९ ॥  
  
केकयो ऽथ बृहत्क्षत्रः पाण्डवानीकनायकः  ।  
द्रोणानुगं क्षेमधूतिं महीपालमपातयत्  ॥ भ्म्ज्_७।३६० ॥  
  
त्रैगर्तं वीरधन्वानं धृष्टकेतुं महारथम्  ।  
विधाय च्छिन्नमूर्धानं कबन्धं विदधे क्षणम्  ॥ भ्म्ज्_७।३६१ ॥  
  
निरपत्यं हातमित्रं सहदेवो ऽवधीद्युधि  ।  
सात्यकिर्व्याघ्रदत्तं च राजपुत्रमपातयत्  ॥ भ्म्ज्_७।३६२ ॥  
  
विध्यमानं बलं दृष्ट्वा भारद्वाजसुतः परैः  ।  
शिरःकूटावसेषाणि पाण्डुसैन्यान्यकल्पयत्  ॥ भ्म्ज्_७।३६३ ॥  
  
राक्षसो ऽथ बकभ्राता भीमसेनमलम्बुसः  ।  
योधयित्वा शरशतैस्तत्सेनां माययावधीत्  ॥ भ्म्ज्_७।३६४ ॥  
  
प्रवर्तितां राक्षसेन भीमो दृष्ट्वासृगापगाम्  ।  
त्वाष्ट्रेणास्त्रेण तन्मायां छित्वारमजयत्कृती  ॥ भ्म्ज्_७।३६५ ॥  
  
वधाय भीमसेनस्य रक्षस्तत्पुनरागमत्  ।  
अवारयन्महाकायं महाकायो घटोत्कचः  ॥ भ्म्ज्_७।३६६ ॥  
  
स रथाद्रथमुत्सृज्य कालः काल इवोन्नदन्  ।  
आकृष्यालम्बुसं वेगान्निष्पिष्य विदधे व्यसुम्  ॥ भ्म्ज्_७।३६७ ॥  
  
  
***** अलम्बुसवधः ॥ १५ ॥ *****  
  
  
घटोत्कचेन निहते राक्षसे जम्भविक्रमे  ।  
भयमाविरभूद्धोरं समरे सर्वभूभुजाम्  ॥ भ्म्ज्_७।३६८ ॥  
  
अत्रान्तरे धर्मसुतो दूरस्थस्य किरीटिनः  ।  
अशृण्वञ्शङ्खनिर्घोषं किमप्याशङ्कितो ऽभवत्  ॥ भ्म्ज्_७।३६९ ॥  
  
भीतो ऽभिमन्युवृक्तान्ताद्विषण्णो भ्रातृवत्सलः  ।  
उवाच सात्यकिं मत्वा स धुर्यं सर्वधन्विनाम्  ॥ भ्म्ज्_७।३७० ॥  
  
सात्यके पश्य बन्धूनां गुरूणां सुहृदां तथा  ।  
दोर्दर्पस्य च सम्प्राप्तः कालो ऽयमुचितस्तव  ॥ भ्म्ज्_७।३७१ ॥  
  
स ते गुरुः सखा बन्धुः किरीटि शत्रुमध्यगः  ।  
न ज्ञायते प्रणष्टे ऽत्र शङ्खशब्दे कथं स्थितः  ॥ भ्म्ज्_७।३७२ ॥  
  
ऋते त्वामुज्ज्वलाचारं प्रवरं शौर्यशालिनाम्  ।  
भारः कस्मिन्नसह्यो ऽयं धुरन्धर निधीयताम्  ॥ भ्म्ज्_७।३७३ ॥  
  
पात्रे वितरतां पृथ्वीं रक्षतां शरणागतम्  ।  
मित्त्रार्थे त्यजतां प्राणान्समानं श्रूयते फलम्  ॥ भ्म्ज्_७।३७४ ॥  
  
धन्या भवद्विधा एव क्रियते यैः स्थिरं यशः  ।  
पवनाकम्पिकदलीदलालोलैर्निजासुभिः  ॥ भ्म्ज्_७।३७५ ॥  
  
त्वयि यातेर्ऽजुनं द्रष्टुं द्रोणग्रहणजं भयम्  ।  
भीमपार्षतगुप्तस्य सत्यं मे न भविष्यति  ॥ भ्म्ज्_७।३७६ ॥  
  
उक्त युधिष्ठिरेणेति सात्यकिः सत्वसागरः  ।  
सज्जो ऽभवत्तथेत्युक्त्वा परानीकबिभित्सया  ॥ भ्म्ज्_७।३७७ ॥  
  
स हेमकवचः स्रग्वी शुभ्राश्वं रथमास्थितः  ।  
दीप्तसंहध्वजः श्रीमान्घननिर्घोषकार्मुकः  ॥ भ्म्ज्_७।३७८ ॥  
  
दाता हुतानलो हृष्टो नृपमान्त्र्य सानुजम्  ।  
भीमे रक्षां निधायास्य मङ्गलालङ्कृतो ययौ  ॥ भ्म्ज्_७।३७९ ॥  
  
स भारद्वाजमासाद्य वैनतेय इवाशुगः  ।  
चक्रे राजभुजङ्गानां क्षणमाकम्पविभ्रमम्  ॥ भ्म्ज्_७।३८० ॥  
  
ततो युद्धमभूद्धोरमाचार्ययुयुधानयोः  ।  
मोहनं सर्वलोकानां स्कन्दतारकयोरिव  ॥ भ्म्ज्_७।३८१ ॥  
  
द्रोणं स दुर्जयं मत्वा धीमान्सात्यकिरब्रवीत्  ।  
गुरो शिष्यं तवान्वेष्टुं फल्गुणं प्रस्थितस्य मे  ।  
अस्मिन्नल्पावशेषे ऽह्नि न विघ्नं कर्तुमर्हसि  ॥ भ्म्ज्_७।३८२ ॥  
  
श्रुत्वैतच्चापमाकृष्य बभाषे कुम्भसम्भवः  ।  
न प्रवेष्टुं त्वया शक्यं मयि जीवति सात्यके  ॥ भ्म्ज्_७।३८३ ॥  
  
इति ब्रुवाणं शैनेयो मनो मारुतरंहसा  ।  
रथेन वञ्चयित्वा तं पराहूतं समाविशत्  ॥ भ्म्ज्_७।३८४ ॥  
  
स व्रजन्दुर्जयाञ्जित्वा कृतवर्ममुखान्रणे  ।  
घोरान्म्लेच्छान्किरातांश्च काम्बोजांश्च न्यपातयत्  ॥ भ्म्ज्_७।३८५ ॥  
  
सानुगान्पाण्डुतनयान्भेत्तुं व्यूहाग्रमुद्यतान्  ।  
निर्गत्यावारयन्सर्वान्कृतवर्मा धनुर्धनः  ॥ भ्म्ज्_७।३८६ ॥  
  
जवेन प्रविशन्तं च सात्यकिं सुभटाशनिम्  ।  
भिन्दानं कुञ्जरघटा रुन्धानं सायकैर्दिशः  ॥ भ्म्ज्_७।३८७ ॥  
  
शस्त्रवृष्टिं तदुत्सृष्टां शरैर्विक्षिप्य सात्यकिः  ।  
चिच्छेद जलसन्धस्य शक्रायुधनिभं धनुः  ॥ भ्म्ज्_७।३८८ ॥  
  
कुपितश्छिन्नचापास्त्रः कृत्वा सर्वायुधव्ययम्  ।  
सावेगं प्रेरितगजः सो ऽथ सात्यकिमाद्रवत्  ॥ भ्म्ज्_७।३८९ ॥  
  
जवादापततस्तस्य शैनेयश्चन्दनोक्षितौ  ।  
छित्वा भुजौ जहाराशु सरत्नमुकुटं शिरः  ॥ भ्म्ज्_७।३९० ॥  
  
तस्मिन्हते स नागेन्द्रो युयुधानशरार्दितः  ।  
विद्रुतः कौरवचमूं पिपेषालम्बि कङ्कटः  ॥ भ्म्ज्_७।३९१ ॥  
  
  
***** जलसन्धवधः ॥ १६ ॥ *****  
  
  
विदार्य मागधानीकं प्रविशन्वृष्णिपुङ्गवः  ।  
दुर्योधनमुखान्वीरानयोधयदसम्भ्रमः  ॥ भ्म्ज्_७।३९२ ॥  
  
पराङ्मुखीकृताशेषसुभटः सो ऽथ मानिनः  ।  
सुदर्शनस्य नृपतेश्चकर्त रुचिरं शिरः  ॥ भ्म्ज्_७।३९३ ॥  
  
शबरान्यवनान्भोजान्बर्बरांस्ताम्रलिप्तिकान्  ।  
शकान्मुण्डान्कुविन्दांश्च हरन्दूरान्मतङ्गजान्  ॥ भ्म्ज्_७।३९४ ॥  
  
दस्युसङ्घांश्च विविधान्स हत्वा क्रूरविक्रमान्  ।  
चक्रे करभकुट्टाकः क्षितं मस्तिष्ककर्दमाम्  ॥ भ्म्ज्_७।३९५ ॥  
  
दुःशासनो ऽथ निशितैर्विद्धः सात्यकिना शरैः  ।  
विहाय समरं तूर्णं भारद्वाजान्तिकं ययौ  ॥ भ्म्ज्_७।३९६ ॥  
  
तं दृष्ट्वा विह्वलं द्रोणो बभाषे पार्श्वर्तिनम्  ।  
को ऽयं ते सम्भ्रमो वीर गत्वा रक्ष यजद्रथम्  ॥ भ्म्ज्_७।३९७ ॥  
  
अहो न सात्यकिशरैर्भिन्नां दृष्ट्वा वरूथिनीम्  ।  
कृतवैरश्च मानी च योद्धव्ये विद्रुतो ऽसि किम्  ॥ भ्म्ज्_७।३९८ ॥  
  
एतत्तावत्कृतं कर्म शैनेयेनातिमानुषम्  ।  
अतो बहुगुणं वीरौ भीमपार्थौ करिष्यतः  ॥ भ्म्ज्_७।३९९ ॥  
  
नैषा सभा सा पाञ्चाली यत्र त्वं कृष्टवानसि  ।  
इमाः प्राणपणप्राप्या यशोविक्रमभूमयः  ॥ भ्म्ज्_७।४०० ॥  
  
अद्यापि रोचतां सन्धिर्युष्माकं पाण्डुनन्दनैः  ।  
अन्तं न याता वीराणां सम्प्रत्यर्जुनसायकाः  ॥ भ्म्ज्_७।४०१ ॥  
  
युध्यस्व तूर्णमथवा शात्रवैरपराङ्मुखः  ।  
भग्नप्रधाना हि चमूर्वार्यमाणापि दीर्यते  ॥ भ्म्ज्_७।४०२ ॥  
  
इति रुक्मरथेनोक्तो वैलभ्यात्क्ष्मां विलोकयन्  ।  
निघ्नन्साहाय्यकं चक्रे मृत्योरिव जगत्क्षते  ॥ भ्म्ज्_७।४०३ ॥  
  
वीरकेतुं सुधन्वानं चित्रकेतुं च पार्थिवम्  ।  
तथा चित्रर्थं वीरं पाञ्चालानवधीद्युधि  ॥ भ्म्ज्_७।४०४ ॥  
  
धृष्टद्युम्नस्ततः क्रुद्धः सर्वाभरणभेदिभिः  ।  
विद्ध्वा द्रोणमसम्भ्रान्तः शरैः सेनामदारयत्  ॥ भ्म्ज्_७।४०५ ॥  
  
आचार्यं भृशमाकीर्णं शरैर्मूर्छामुपागतम्  ।  
खड्गपाणिरभिद्राव्य पार्षतो हन्तुमुद्ययौ  ॥ भ्म्ज्_७।४०६ ॥  
  
लब्धसञ्ज्ञस्ततो द्रोणः शरैरासन्नपातिभिः  ।  
किष्कुप्रमाणैर्वैतस्तैर्वंशोत्थैस्तमपूरयत्  ॥ भ्म्ज्_७।४०७ ॥  
  
वृश्चिकैरिव तैर्व्याप्तो धृष्टद्युम्नः पराङ्मुखः  ।  
प्रययौ गुरुणा पश्चाद्दारितः पृथुसायकैः  ॥ भ्म्ज्_७।४०८ ॥  
  
ततः शोणहयः क्रुद्धः पाण्डवानामनीकिनीम्  ।  
दारयन्भूमिपालानां शिरोभिः क्ष्मामपूरयत्  ॥ भ्म्ज्_७।४०९ ॥  
  
दुःशासनमथायान्तं सात्यकिः शरवर्षिणम्  ।  
चकार च्छिन्नवर्माणं विरथध्वजसायकम्  ॥ भ्म्ज्_७।४१० ॥  
  
सन्त्यक्तं विद्रुतैर्म्लेच्छैः प्रहारशकलीकृतैः  ।  
रक्षन्प्रतिज्ञां भीमस्य विमुखं नावधीद्गतम्  ॥ भ्म्ज्_७।४११ ॥  
  
अत्रान्तरे रुक्मरथो विशन्पाञ्चालवाहिनीम्  ।  
द्रोणाय प्राहिणोद्दीप्तां शिशुपालसुतो बली  ॥ भ्म्ज्_७।४१२ ॥  
  
तस्य तूर्णं शितैर्बाणैर्गुरुः कृत्वा युधि क्षयम्  ।  
चकार मौलिरत्नांशुच्छुरितोष्णीषमाननम्  ॥ भ्म्ज्_७।४१३ ॥  
  
धृष्टकेतौ विनिहते जलसन्धसुतो बली  ।  
बाणवर्षी क्षणात्प्राप द्रोणानलपतङ्गताम्  ॥ भ्म्ज्_७।४१४ ॥  
  
  
***** केकयधृष्टकेतुवधः ॥ १७ ॥ *****  
  
धृष्टद्युम्नसुतं हत्वा कृतवर्माणमाशुगैः  ।  
द्रोणो जघान पाञ्चालान्हेहयानिव भार्गवः  ॥ भ्म्ज्_७।४१५ ॥  
  
भग्नासु पाण्डुसेनासु घोरे तस्मिन्महाहवे  ।  
निनिन्द क्रूरवर्माणमाचार्यं व्यथितो जनः  ॥ भ्म्ज्_७।४१६ ॥  
  
  
***** सात्यकिप्रवेशः ॥ १८ ॥ *****  
  
  
चिरप्रविष्टे शेनेये शङ्कितो धर्मजः पुनः  ।  
लम्बमाने रवौ भीमं समभ्येत्याभ्यभाषत  ॥ भ्म्ज्_७।४१७ ॥  
  
यथा न श्रूयते भीम शङ्खशब्दः किरीटिनः  ।  
तथा मन्ये किमप्यस्य कृतं सर्वैर्महारथैः  ॥ भ्म्ज्_७।४१८ ॥  
  
तं वीरममरारातितमोविध्वंसभास्करम्  ।  
विना तवानुजं भीम कथं जीवितुमुत्सहे  ॥ भ्म्ज्_७।४१९ ॥  
  
निर्घोषः श्रूयते घोरः पाञ्चजन्यस्य दुःसहः  ।  
जानेर्ऽजुनवधक्रोधान्माधवो योद्धुमुद्यतः  ॥ भ्म्ज्_७।४२० ॥  
  
तद्गत्वा वीर जानीहि वृत्तान्तं सव्यसाचिनः  ।  
पश्यामि तिमिराक्रान्ताः कश्मलाभिहतो दिशः  ॥ भ्म्ज्_७।४२१ ॥  
  
उक्ते युधिष्ठिरेणेति तं जगाद वृकोदरः  ।  
राजन्धनञ्जये शङ्कां न मिथ्या कर्तुमर्हसि  ॥ भ्म्ज्_७।४२२ ॥  
  
को नाम विबुधारातिवधूवैधव्यदायिनः  ।  
प्रगल्भते धुरं धत्ते युधि गाण्डीवधन्वनः  ॥ भ्म्ज्_७।४२३ ॥  
  
तथाप्यद्य गृहीत्वाहं शिरसा तव शासनम्  ।  
चरामि पदवीं जिष्णोर्दारयन्कुरुवाहिनीम्  ॥ भ्म्ज्_७।४२४ ॥  
  
इत्युक्त्वा मारुतसुतः स्यन्दनेनाभ्रनादिना  ।  
हेमचित्रतनुत्राणः पत्त्रिराज इवाद्रवत्  ॥ भ्म्ज्_७।४२५ ॥  
  
स रुक्मरथमारुह्य रुक्मपुङ्खैः शिलीमुखैः  ।  
अपूरयत्कुरुवनं रत्नदीप्तैरिवाहिभिः  ॥ भ्म्ज्_७।४२६ ॥  
  
प्रवेष्टुकाममाचार्यस्तमभ्येत्याब्रवीत्ततः  ।  
मामनिर्जित्य कौन्तेय भेत्तुं शक्या न वाहिनी  ॥ भ्म्ज्_७।४२७ ॥  
  
त्वद्विधैः कुरुराजस्य संरम्भं मा कृथा वृथा  ।  
इत्युक्त्वा पाण्डवं द्रोणः शरवर्षैरवाकिरत्  ॥ भ्म्ज्_७।४२८ ॥  
  
तद्बाणजालनिर्भिन्नो बभाषे च वृकोदरः  ।  
यथा त्वं मन्यसे द्रोण नेदानीं नो गुरुर्भवान्  ॥ भ्म्ज्_७।४२९ ॥  
  
पूजयत्यर्जुनो मान्यान्भीमो ऽहं पश्य मामिति  ।  
इत्युक्त्वा प्राहिणोत्तस्मै गदामशनिगौरवाम्  ॥ भ्म्ज्_७।४३० ॥  
  
तया द्रोणपरित्यक्तो रथः शकलतां ययौ  ।  
अपक्रान्ते क्षणं द्रोणे सानुजं कौरवेश्वरम्  ॥ भ्म्ज्_७।४३१ ॥  
  
शरैरपूरयद्भीमो भीमसायकवर्षिणम्  ।  
क्षुरप्रोत्कृत्तवदनान्स जघानाथ कौरवान्  ॥ भ्म्ज्_७।४३२ ॥  
  
वृन्दारकं दीर्घनेत्रं सुषेणं दुर्विमोचनम्  ।  
रौद्रकर्माणमभयं चित्रकान्तिं सुदर्शनम्  ॥ भ्म्ज्_७।४३३ ॥  
  
निपात्यैतान्गदाभिन्नसैन्यश्चक्रे तलस्वनम्  ।  
विद्रुतं स्वबलं दृष्ट्वा तं द्रोमः पुनराद्रवत्  ॥ भ्म्ज्_७।४३४ ॥  
  
रथेनाकालजलदध्वनिगम्भीरनादिना  ।  
सम्प्रहारस्ततः क्षिप्रं दारुणो द्रोणभीमयोः  ॥ भ्म्ज्_७।४३५ ॥  
  
ययौ भार्गवकाकुत्स्थरणस्मरणहेतुताम्  ।  
स्यन्दनादवरुह्याथ क्रूरकर्मा वृकोदरः  ॥ भ्म्ज्_७।४३६ ॥  
  
चिक्षेप दोर्भ्यामुत्क्षिप्य दूरदूरे रथं गुरोः  ।  
भग्नचक्रध्वजहयाद्विकीर्णयुगकूबरात्  ॥ भ्म्ज्_७।४३७ ॥  
  
अवप्लुत्य ययौ तस्माद्द्रोणो गरुडविक्रमः  ।  
अथान्तरं समासाद्य दारयन्वरवारणान्  ॥ भ्म्ज्_७।४३८ ॥  
  
पोथयन्रणसङ्घातान्विवेश पवनात्मजः  ।  
पातयन्राजवक्त्राणि पुनः सस्मार मारुतिः  ॥ भ्म्ज्_७।४३९ ॥  
  
निर्लूननालनलिनां कुबेरनलिनीं मुहुः  ।  
स व्रजन्बोजकाम्बोजान्विजित्य विजयाग्रजः  ॥ भ्म्ज्_७।४४० ॥  
  
विवेशाकुलितं तूर्णं कर्णानीकमनाकुलः  ।  
तस्य नादं परिज्ञाय दूरात्कृष्णधनञ्जयौ  ॥ भ्म्ज्_७।४४१ ॥  
  
आकर्ण्य कार्मुकरवं ननाद प्रमदाकुलः  ।  
तस्य नादं परिज्ञाय दूरात्कृष्णधनञ्जयौ  ॥ भ्म्ज्_७।४४२ ॥  
  
मन्दरोद्धूतदुग्धाब्धिघोषौ सङ्खौ प्रदध्मतुः  ।  
तेन दिक्तटसङ्घट्टपट्टटाङ्कारशालिना  ॥ भ्म्ज्_७।४४३ ॥  
  
शब्देन साध्वसकृता भुवनानि चकम्पिरे  ।  
आकर्ण्य कृष्णयोस्तुल्यं शङ्खनादं युधिष्ठिरः  ॥ भ्म्ज्_७।४४४ ॥  
  
हृष्टो मेने समुत्तीर्णमर्जुनं रिपुसागरात्  ।  
भज्यमानं बलं दृष्ट्वा भीमेन भुजशालिना  ॥ भ्म्ज्_७।४४५ ॥  
  
कोपादभ्याययौ कर्णः कुर्वन्बाणमयं जगत्  ।  
तमायान्तं शरैर्विद्ध्वा नदत्पवननन्दनः  ॥ भ्म्ज्_७।४४६ ॥  
  
चकार विमुखं कृत्तध्वजस्यन्दनकार्मुकम्  ।  
भग्ने समिति राधेये धौरेये धैर्यशालिनाम्  ॥ भ्म्ज्_७।४४७ ॥  
  
उवाच द्रोणमागत्य म्लानमानः सुयोधनः  ।  
अर्जुनस्ते प्रियः शिष्यस्त्वामुल्लङ्घ्य गतो यदि  ॥ भ्म्ज्_७।४४८ ॥  
  
तत्किं प्रविष्टौ प्रसभं युयुधानवृकोदरौ  ।  
किमन्यद्विधिवैमुख्यं सत्यमस्मासु जृम्भते  ॥ भ्म्ज्_७।४४९ ॥  
  
यत्र वेलामतिक्रान्तो भवान्वीर्यमहोदधिः  ।  
इत्युक्तः कुरुराजेन बभाषे कुम्भसम्भवः  ॥ भ्म्ज्_७।४५० ॥  
  
सैन्यं पुरश्च पश्चाच्च गृहीतं धार्यते कथम्  ।  
रक्ष्यमाणमितो यत्नात्पुरतः प्रविदीर्यते  ॥ भ्म्ज्_७।४५१ ॥  
  
अवारिता विशन्त्येव सर्वे पाञ्चालसृञ्जयाः  ।  
सैन्यद्वारमितो यत्नाद्रक्ष्यं सर्वात्मना मया  ॥ भ्म्ज्_७।४५२ ॥  
  
भवान्कर्णमुखैः सार्धमेभिः सर्वैर्महारथैः  ।  
पार्थसात्यकिभीमानां पर्याप्तः किं न वारणे  ॥ भ्म्ज्_७।४५३ ॥  
  
अस्मिन्मुहूर्तशेषे ऽह्नि गत्वा रक्ष जयद्रथम्  ।  
अधुना तत्पणावेव रणद्यूते जयाजयौ  ॥ भ्म्ज्_७।४५४ ॥  
  
इत्युक्तो गुरुणा राजा गत्वा पाञ्चालनन्दनौ  ।  
सर्वैश्चकार विरथौ चक्ररक्षौ किरीटिनः  ॥ भ्म्ज्_७।४५५ ॥  
  
अत्रान्तरे पुनः कर्णः समागत्य वृकोदरम्  ।  
हेमुपुङ्खैः शरैश्चक्रे ज्वलितानलसन्निभम्  ॥ भ्म्ज्_७।४५६ ॥  
  
ततो भीमभुजोत्सृष्टैः पत्त्रिभिर्गिरिभेदिभिः  ।  
विद्धश्छिन्नायुधरथो रणं तत्याज सूतजः  ॥ भ्म्ज्_७।४५७ ॥  
  
ततो भग्ने कुरुबले नदन्तं वायुनन्दनम्  ।  
कर्णो मानी समाश्वस्य रथेन पुनराद्रवत्  ॥ भ्म्ज्_७।४५८ ॥  
  
घोरे प्रवृत्ते समरे सुचिरं कर्णभीमयोः  ।  
बभूव विशिखव्रातैर्नरनागरथक्षयः  ॥ भ्म्ज्_७।४५९ ॥  
  
भीमो ऽथ सूतपुत्रस्य च्छित्वा तालोपमं धनुः  ।  
जघान घननिर्घोषं रथं सह मनोरथैः  ॥ भ्म्ज्_७।४६० ॥  
  
विरथं कर्णमालोक्य युध्यमानं प्रयत्नतः  ।  
आदिष्टः कुरुराजेन दुर्जयस्तमुपाद्रवत्  ॥ भ्म्ज्_७।४६१ ॥  
  
दुर्योधनानुजं वीरमायान्तं शरवर्षिणम्  ।  
तं हत्वा विनदन्भीमः शरैः कर्णमपूरयत्  ॥ भ्म्ज्_७।४६२ ॥  
  
पुनः स्यन्दनमास्थाय सूतपूत्रो वृकोदरम्  ।  
अभ्यधावत्पृथुशरज्वालाजटिलकार्मुकम्  ॥ भ्म्ज्_७।४६३ ॥  
  
तद्बाणदारिततनुः पावनिः कोपकम्पितः  ।  
गुर्वी गदां विसृज्यास्य निष्पिपेष रथं जवात्  ॥ भ्म्ज्_७।४६४ ॥  
  
भुवि स्थितं शरैर्भिन्नं कर्णं दृष्ट्वा सुयोधनः  ।  
आदिदेशानुजं कोपाद्दुर्मुखं कर्णगुप्तये  ॥ भ्म्ज्_७।४६५ ॥  
  
वेगात्कौरवमायान्तं तं शस्त्राशनिदुःसहम्  ।  
रथादपातयद्भीमो निर्भिन्नहृदयं शरैः  ॥ भ्म्ज्_७।४६६ ॥  
  
आरुह्य दुर्मुखरथं कर्णो दुःखानलाकुलः  ।  
भीमाय प्राहिणोद्बाणाञ्ज्वलितानिव दुःसहान्  ॥ भ्म्ज्_७।४६७ ॥  
  
ततो भीमभुजोत्सृष्टाः सनिःश्वासा इवोरगाः  ।  
अङ्गराजं विनिर्भिद्य शराः पातालमाविशन्  ॥ भ्म्ज्_७।४६८ ॥  
  
स गाढविद्धो दुद्राव जवव्यालोलकेतुना  ।  
रथेन कुरुसेनानां धृतिमुन्मूलयन्निव  ॥ भ्म्ज्_७।४६९ ॥  
  
अभ्यधावंस्ततो भीमं पञ्च दुर्योधनानुजाः  ।  
जगदुः शल्यदुर्ग्राह्याः सदुर्दर्शनदुष्प्रभाः  ॥ भ्म्ज्_७।४७० ॥  
  
युध्यमानान्स तान्बाणैर्महार्हाभरणोज्ज्वलान्  ।  
अपातयन्महावात इव सेन्द्रायुधान्घनान्  ॥ भ्म्ज्_७।४७१ ॥  
  
हतेषु तेषु राधेयो धुनानो विपुलं धनुः  ।  
  
अयोधयत्पुनर्भीमं महाकाले ऽप्यसम्भ्रमः  ॥ भ्म्ज्_७।४७२ ॥  
  
तस्य भीमो धनुश्छित्वा रथं च गुरुविक्रमः  ।  
नर्दन्करे ऽभ्यो वीराणामायुधानि न्यपातयत्  ॥ भ्म्ज्_७।४७३ ॥  
  
विषमे वर्तमानस्य राधेयस्य सुयोधनः  ।  
सप्तानुजान्सहायार्थं प्रेषयामास सत्वरम्  ॥ भ्म्ज्_७।४७४ ॥  
  
चित्राक्षश्चित्रवर्मा च चित्रबाणः शरासनः  ।  
उपचित्रः सचित्रश्च चारुचित्रश्च ते समम्  ॥ भ्म्ज्_७।४७५ ॥  
  
आयान्त एव विमुखास्तुल्याभरणवाससः  ।  
शरैभर्मिभुजोत्सृष्टैः प्रेताः पेतुर्महीतले  ॥ भ्म्ज्_७।४७६ ॥  
  
तान्वीक्ष्य पतितान्वीरान्क्षीणपुण्यानिव ग्रहान्  ।  
कर्णो ऽस्रुपूर्णनयनो रथमन्यं समाददे  ॥ भ्म्ज्_७।४७७ ॥  
  
क्रोधादधिकसंरम्बो युध्यमानो वृकोदरः  ।  
तं निर्विकारो विशिखैर्वज्रवेगैरपूरयत्  ॥ भ्म्ज्_७।४७८ ॥  
  
कर्णमाच्छादितं दृष्ट्वा भीमचापच्युतैः शरैः  ।  
व्यादिदेशानुजान्सप्त तद्गुप्त्यै कौरवेश्वरः  ॥ भ्म्ज्_७।४७९ ॥  
  
चित्रायुधः शत्रुसहः शत्रुः शत्रुञ्जयस्तथा  ।  
चित्रासुश्चित्रसेनश्च विकेशश्चेति तान्द्रुतम्  ॥ भ्म्ज्_७।४८० ॥  
  
वीरानभिमुखान्बाणविद्धान्पवननन्दनः  ।  
उन्ममाथ रताग्रेभ्यः शैलेभ्यः पादपानिव  ॥ भ्म्ज्_७।४८१ ॥  
  
हतेषु राजपुत्रेषु तेषु विक्रमशालिषु  ।  
भीमकर्णशरैः क्षिप्रं बभूव जनसङ्क्षयः  ॥ भ्म्ज्_७।४८२ ॥  
  
भीमबाणविनिर्भिन्नः संस्तम्भ्याधिरथिर्व्यथाम्  ।  
मण्डलीकृतकोदण्डश्चक्रे बाणमयं नभः  ॥ भ्म्ज्_७।४८३ ॥  
  
ततः कर्णशराश्चक्रुर्व्यश्वसूतधनुर्ध्वजम्  ।  
एकीभूता इव जवाद्भीमं विस्मयकारिणः  ॥ भ्म्ज्_७।४८४ ॥  
  
सर्वायुधानि संरब्धो विरथस्योपसर्पतः  ।  
वैकर्तनश्चकर्तास्य संवर्तक इवोन्नदन्  ॥ भ्म्ज्_७।४८५ ॥  
  
क्षीणायुधो ऽथ द्विरदान्हयांश्च पवनात्मजः  ।  
प्राहिणोत्सूतपुत्राय शरैश्चिच्छेद तांश्च सः  ॥ भ्म्ज्_७।४८६ ॥  
  
विषमस्थं रणे कर्णो न जघान वृकोदरम्  ।  
वीरः कुन्तीवचः स्मृत्वा सत्यशीला हि साधवः  ॥ भ्म्ज्_७।४८७ ॥  
  
तं स्पृशन्निव चापेन प्रोवाच विनदन्नृपः  ।  
महद्भिर्मूढमा युद्धमकृतास्त्रः पुनः कृथाः  ॥ भ्म्ज्_७।४८८ ॥  
  
हंहो बहुभुजो नेयमुचिता तव युद्धभूः  ।  
मांसास्तिकूटकुट्टाक सूदशालासु शोभसे  ॥ भ्म्ज्_७।४८९ ॥  
  
अथवा भारयोग्यस्य शरीरस्यास्य ते पशोः  ।  
युक्तास्तूवरकाः स्फीताः कानने लब्धवृत्तयः  ॥ भ्म्ज्_७।४९० ॥  
  
इति ब्रुवाणे राधेये भीमं कृच्छ्रदशाश्रितम्  ।  
विलोक्य दूरात्कंसारिः फ्लगुणाय न्यवेदयत्  ॥ भ्म्ज्_७।४९१ ॥  
  
ततो मुहूर्तगणने हेमरेखानुकारिणी  ।  
तूर्णं बाणावली कर्णं गाण्डीवपतिताविशत्  ॥ भ्म्ज्_७।४९२ ॥  
  
खाण्डवानलसङ्क्रान्तशिखयेव भृतो भृशम्  ।  
व्याप्तो दुद्राव राधेयो जयोद्धूतध्वजांशुकः  ॥ भ्म्ज्_७।४९३ ॥  
  
***** भीमसेनप्रवेशः ॥ १९ ॥*****  
  
  
आरूढे सात्यकिरथं कोपतप्ते वृकोदरे  ।  
कर्णाय प्राहिणोत्पार्थो नाराचं व्योमवर्त्मना  ॥ भ्म्ज्_७।४९४ ॥  
  
वज्रतुल्यं तमायान्तं दारुणं सर्वभूभुजाम्  ।  
दूरादलक्षितो द्रौणिश्चिच्छेदाशु पतत्रिभिः  ॥ भ्म्ज्_७।४९५ ॥  
  
अथार्जुनो बाणशतैर्द्रेणात्मजमपूरयत्  ।  
सो ऽपि तत्सायकैर्भिन्नः सेनासङ्गरमाविशत्  ॥ भ्म्ज्_७।४९६ ॥  
  
ततः कनकपृष्ठानां शराणां धनुषां तथा  ।  
रश्मिभिः कोपरचना रटन्तमिव राजकम्  ॥ भ्म्ज्_७।४९७ ॥  
  
विदारयन्नाससाद सूचिव्यूहं धनञ्जयः  ।  
आस्ते महारथैर्गुप्तो यत्र पापो जयद्रथः  ॥ भ्म्ज्_७।४९८ ॥  
  
अत्रान्तरे शरज्वालीञक्षितिपकाननम्  ।  
अलम्बिषो घनध्वानो गर्जन्सात्यकिमाद्रवत्  ॥ भ्म्ज्_७।४९९ ॥  
  
तं राजवरमायान्तं पूरयन्तं शरैर्दिशः  ।  
अवारयन्महानीकं सात्यकिः सत्यपौरुषः  ॥ भ्म्ज्_७।५०० ॥  
  
तयोः काञ्चनपुङ्खाभिः शरमालाभिरावृताः  ।  
सिक्ता वीररसेनेव दिशः पल्लविता बभुः  ॥ भ्म्ज्_७।५०१ ॥  
  
ततश्चकर्त भल्लेन शिरस्तस्याशु सात्यकिः  ।  
मौलिशोणमणिच्छायाच्छुरितेन समाहरन्  ॥ भ्म्ज्_७।५०२ ॥  
  
निहत्यालम्बिपं वीरं प्रवराणां प्रहारिणाम्  ।  
शतानि राजपुत्राणां न्यवधीत्पञ्च सात्यकिः  ॥ भ्म्ज्_७।५०३ ॥  
  
क्षपयन्तं कुरुचमूं तं रणे दीप्तविक्रमम्  ।  
अभ्यधावद्वीरकेतुर्वीरो भूरिश्रवाः स्वयम्  ॥ भ्म्ज्_७।५०४ ॥  
  
तयोर्विचित्रधनुषोः शरदुर्दिनमेघयोः  ।  
गर्जितं चकिताः सर्वे राजहंसा न सेहिरे  ॥ भ्म्ज्_७।५०५ ॥  
  
तौ मिथः शरसम्पातनिर्घर्षणसमुत्थितैः  ।  
विरेजतुः स्फुलिङ्गौघैः कीटरत्नौरिवाचलौ  ॥ भ्म्ज्_७।५०६ ॥  
  
छित्वा परस्परं चापं स्यन्दनं सम्प्रमथ्य च  ।  
खङ्गचर्मधरौ वीरौ युयुधाते चिराय तौ  ॥ भ्म्ज्_७।५०७ ॥  
  
जवादलक्ष्यवपुषोश्चित्रमण्डलचारिणोः  ।  
तयोः स्थगितसङ्ग्रामा वीराः प्रेक्षकतां ययुः  ॥ भ्म्ज्_७।५०८ ॥  
  
ततः सात्यकिमाकृष्य माल्यवद्भिः शिरोरुहैः  ।  
हत्वा वक्षसि पादेन सौमदत्तिरपातयत्  ॥ भ्म्ज्_७।५०९ ॥  
  
खड्गेन सात्यकिशिरश्छेत्तुं दृष्ट्वा तमुद्यतम्  ।  
उवाच सहसा पार्थं सम्भ्रान्तः कैटभान्तकः  ॥ भ्म्ज्_७।५१० ॥  
  
प्रेषितं धर्मराजेन त्वदर्थं वृष्णिपुङ्गवम्  ।  
पश्य शत्रुवशं यातं श्रान्तं सात्यकिमाहवे  ॥ भ्म्ज्_७।५११ ॥  
  
अनित्यौ सर्वथा नूनं सुभटानां जयाजयौ  ।  
यदिमां सात्यकिरपि प्राप्तः क्लीबोचितां दशाम्  ॥ भ्म्ज्_७।५१२ ॥  
  
एष भूरिश्रवास्तूर्णं खड्गेनाखण्डविक्रमः  ।  
समुद्यतः शिरो हर्तुं शिष्यस्य तव सात्यकेः  ॥ भ्म्ज्_७।५१३ ॥  
  
उक्ते जनार्दनेनेति प्रहाराभिमुखं भुजम्  ।  
भल्लेन भूरिश्रवसो जहार कपिकेतनः  ॥ भ्म्ज्_७।५१४ ॥  
  
कृत्ते दूराददृश्येन भुजस्तम्भे किरीटिना  ।  
कालवक्त्रान्निपतितं सात्यकिं मेनिरे जनाः  ॥ भ्म्ज्_७।५१५ ॥  
  
पतन्स भुवि दोर्दण्डः कङ्कणावलिनिःस्वनः  ।  
निनादैरिव कौन्तेयं तारतारैरतर्जयत्  ॥ भ्म्ज्_७।५१६ ॥  
  
तस्मिञ्जयद्विपालाने विश्रान्तिसदने क्षितेः  ।  
प्रतापमन्दिरस्तम्भे भुजे भुवि निपातिते  ॥ भ्म्ज्_७।५१७ ॥  
  
त्यक्त्वा वामकराकृष्टां सात्यकेर्मूर्धजावलीम्  ।  
उवाचानल्पसङ्कल्पो यूपकेतुर्धनञ्जयम्  ॥ भ्म्ज्_७।५१८ ॥  
  
अहो वीरव्रतं पार्थ कीदृशं दर्शिनं त्वया  ।  
येनान्यरणसक्तस्य च्छद्मना मे हतो भुजः  ॥ भ्म्ज्_७।५१९ ॥  
  
उचितं वा तवैवैतन्मन्त्री यस्य जनार्दनः  ।  
जाता हृद्यार्थलोभेन कूटयुद्धविग्धता  ॥ भ्म्ज्_७।५२० ॥  
  
इत्युक्त्वा वामहस्तेन शरशय्यां विधाय सः  ।  
उपविश्य विशन्नन्तः सहितः स्वर्शवृत्तिभिः  ॥ भ्म्ज्_७।५२१ ॥  
  
हुत्वा प्राणानलं बाणैर्भ्रुमध्ये निहितेक्षणः  ।  
तेजः प्रविदधे मूर्ध्नि शशिसूर्यानलोत्तरम्  ॥ भ्म्ज्_७।५२२ ॥  
  
ततो बीभत्सुरवदन्निन्दामुखरितान्नृपान्  ।  
विह्वलो विषमात्मा च रक्षितः सात्यकिर्मया  ॥ भ्म्ज्_७।५२३ ॥  
  
हन्ता शिष्यस्य सख्युश्च कृत्तहस्तः कृतो यदि  ।  
तत्र किं नाम मन्यध्वं निर्देषा यूयमाहवे  ॥ भ्म्ज्_७।५२४ ॥  
  
एको ऽभिमन्युर्निहतः समायैः सर्वपार्थिवैः  ।  
श्रान्तश्छिन्नधनुःखड्गस्तत्किं नाम वदन्ति नः  ॥ भ्म्ज्_७।५२५ ॥  
  
इत्युक्तवति कौन्तेये लब्धसञ्ज्ञो ऽथ सात्यकिः  ।  
ययाचे प्रणतः पूर्वं रणं प्रायजुषो रिपोः  ॥ भ्म्ज्_७।५२६ ॥  
  
खड्गेन यज्ञशीलस्य वीरस्य यशसां निधेः  ।  
वक्त्रं मुक्तावलीभाभिर्जातहासमिवाहरत्  ॥ भ्म्ज्_७।५२७ ॥  
  
स कृष्णेन च भूपालैर्वार्यमाणेन सम्भ्रमात्  ।  
क्रोधादज्ञातवृत्तेन तस्मिन्सात्यकिना हते  ॥ भ्म्ज्_७।५२८ ॥  
  
धिक्शब्दः सर्ववीराणामुत्तस्थौ स्थगिताम्बरः  ।  
सौमदत्तेश्च चरितं प्रशशंसुः सुरा दिवि  ॥ भ्म्ज्_७।५२९ ॥  
  
  
***** भूरिश्रवसो वधः ॥ २० ॥ *****  
  
  
स तेन निर्जितः पूर्वं सोमदत्तो ऽतिमन्युना  ।  
आराध्य तपसा देवं रूद्रं त्रिपुरदारणम्  ॥ भ्म्ज्_७।५३० ॥  
  
लेभे सात्यकिजेतारं भूरिश्रवसमात्मजम्  ।  
शेखरं सर्ववीराणां वदान्यं बहुयाजिनम्  ॥ भ्म्ज्_७।५३१ ॥  
  
तस्मिन्निपतिते वीरे जयद्रथवधोत्सुकः  ।  
तूर्णं विवेश श्वेताश्वो निबिडं राजमण्डलम्  ॥ भ्म्ज्_७।५३२ ॥  
  
अस्ताद्रिचूडामणितां गन्तुमिच्छति भास्करे  ।  
ददर्श सैन्धवं पार्थो गुप्तं सर्वैर्महारथैः  ॥ भ्म्ज्_७।५३३ ॥  
  
आकर्णाञ्चितगाण्डीवस्तं दूराद्दुःसहागमम्  ।  
दृशैव कोपारुणया तस्य दाहमिवाकरोत्  ॥ भ्म्ज्_७।५३४ ॥  
  
ततो विलुलिते सैन्ये परावृत्त इवाम्बुधौ  ।  
हतो हतः सिन्धुराजो बभूवेति महास्वनः  ॥ भ्म्ज्_७।५३५ ॥  
  
अथ कर्णकृपद्रौणिदुःशासनसुयोधनाः  ।  
सह सर्वैर्महीपालैर्धनञ्जयमयोधयत्  ॥ भ्म्ज्_७।५३६ ॥  
  
तान्विधाय शरैस्तूर्णं द्वस्तवर्मरथध्वजान्  ।  
पातयन्राजवक्त्राणि जिष्णुः सैन्धवमाद्रवत्  ॥ भ्म्ज्_७।५३७ ॥  
  
जयद्रथो ऽपि विजयं विलोक्याच्युतसारथिम्  ।  
स निष्कृष्यासकृत्तैस्तैः सायकैस्तमपूरयत्  ॥ भ्म्ज्_७।५३८ ॥  
  
ततो ऽब्रवीन्मधुरिपुर्दिनान्ते सव्यसाचिनम्  ।  
छिन्धि सिन्धुपतेः क्षिप्रं शिरो दिव्येन पत्रिणा  ॥ भ्म्ज्_७।५३९ ॥  
  
वृद्धक्षत्त्रः पिता प्रादाद्वरमस्य क्षितौ शिरः  ।  
पातयिष्यति यस्तुल्यं तस्यापि निपतिष्यति  ॥ भ्म्ज्_७।५४० ॥  
  
समन्तपञ्चकाभ्यर्णे पितास्य तपसि स्थितः  ।  
तदङ्के पातय रिपोः सिरस्तस्मात्प्रयातु गाम्  ॥ भ्म्ज्_७।५४१ ॥  
  
इत्युक्ते शौरिणा जिष्णुश्छित्त्वा सिन्धुशिरो जवात्  ।  
शरेण सन्ध्याध्यानस्थजनकाङ्के न्यपातयत्  ॥ भ्म्ज्_७।५४२ ॥  
  
अङ्कादज्ञासवृत्तस्य क्षिपतस्तच्छिरः क्षितौ  ।  
वृद्धक्षत्त्रस्य सहसा पपाताग्रे निजं शिरः  ॥ भ्म्ज्_७।५४३ ॥  
  
***** जयद्रथवधः ॥ २१ ॥*****  
  
  
तस्मिन्निपतिते वीरे त्रैलोक्याश्चर्यकारिणा  ।  
गाण्डीवधन्वना कृष्णो ननादास्फोटयन्दिशः  ॥ भ्म्ज्_७।५४४ ॥  
  
ततो विघटिते व्यूहे कुरुराजवरूथिनी  ।  
नौरिवाब्धेर्महावातैर्बभ्रामावर्तनर्तिता  ॥ भ्म्ज्_७।५४५ ॥  
  
भीमो ननर्द तं नादं हतं मत्वा जयद्रथम्  ।  
प्रहृष्टः प्रतिजग्राह नानावाद्यं युधिष्ठिरः  ॥ भ्म्ज्_७।५४६ ॥  
  
अक्षौहिणीः सप्त हत्वा हतः पार्थेन सैन्धवः  ।  
नूनं न दुर्गं दैवस्य किञ्चिदित्यूचिरे जनाः  ॥ भ्म्ज्_७।५४७ ॥  
  
निर्विभागे ततो युद्धे प्रवृत्ते नृपतिक्षये  ।  
द्रोणं कृपं च विदधे शरैर्जिष्णुः पराङ्मुखम्  ॥ भ्म्ज्_७।५४८ ॥  
  
भीमसायकनिर्भिन्नजिह्वाकर्णं(?) च सात्यकिः  ।  
आरुरोह रथं वीरो वितीर्ण हरिणा निजम्  ॥ भ्म्ज्_७।५४९ ॥  
  
मारुतेरवमानं च कलयञ्शतमन्युजः  ।  
पुनः प्रतिज्ञां कर्णस्य वृषसेनवधे व्यधात्  ॥ भ्म्ज्_७।५५० ॥  
  
ततो युधिष्ठिरं प्राप्य तौ च सात्यकिफल्गुणौ  ।  
मिथः शशंसुः प्रमदादभिनन्द्य पराक्रमम्  ॥ भ्म्ज्_७।५५१ ॥  
  
कृष्णावथ परिष्वज्य मानन्दं धर्मनन्दनः  ।  
तुष्टाव जगतां नाथं विष्णुं विजयकारणम्  ॥ भ्म्ज्_७।५५२ ॥  
  
बाष्पाकुलस्ततो राजा द्रोणमेत्य सुयोधनः  ।  
ऊचे त्वया कृताश्वासो निहतः स जयद्रथः  ॥ भ्म्ज्_७।५५३ ॥  
  
श्रुत्वैतदवदद्द्रोणो निधनायैव दीक्षितः  ।  
त्यक्ष्यामि कवचं राजन्नाहत्वा तव वैरिणः  ॥ भ्म्ज्_७।५५४ ॥  
  
आचार्येणेत्यभिहिते सर्वे दुर्योधनानुगाः  ।  
प्राणहव्ये रणमखे तस्थुराबद्धनिश्चयाः  ॥ भ्म्ज्_७।५५५ ॥  
  
अथांशुमति याते ऽस्तं दिनकृत्कमलत्विषि  ।  
शोणच्छत्र इवाकृष्टे सन्ध्यारक्तसरित्प्लवैः  ॥ भ्म्ज्_७।५५६ ॥  
  
नक्षत्रैस्तारतरलैः कोपकम्पजुषां रणे  ।  
हतानां भूभुनां जीवैरिव व्याप्ते नभस्तले  ॥ भ्म्ज्_७।५५७ ॥  
  
तमोभिरावृते व्योम्नि कृपाणवनमेच्कैः  ।  
दिव्यास्त्रदग्धैर्मातङ्गैरिव त्रिदिवगामिभिः  ॥ भ्म्ज्_७।५५८ ॥  
  
विस्फुरन्मौलिकेयूरहेमसायककार्मुकाः  ।  
चक्रिरे समरं घोरं दुर्योधनमुखाः परैः  ॥ भ्म्ज्_७।५५९ ॥  
  
अर्जुनध्वानगर्जाभिः सिंहनादैश्च मारुतेः  ।  
द्रोणकार्मुकनिर्घोषैः पृथिवी समकम्पत  ॥ भ्म्ज्_७।५६० ॥  
  
अश्रान्तं युध्यमानानां कुरुपाण्डवभूभुजाम्  ।  
बभौ साक्षादिवायाता कालरात्रिर्विभावरी  ॥ भ्म्ज्_७।५६१ ॥  
  
प्रापुस्तमांसि वैपुल्यं खड्गेषु द्विरदेषु च  ।  
प्रापुस्तमांसि दारिद्र्यं छत्त्रेषु व्यजनेषु च  ॥ भ्म्ज्_७।५६२ ॥  
  
गृध्रभूतोत्सवे तस्मिन्विकराला वसुन्धरा  ।  
अवर्तमानमानेन तमसेव विदारिता  ॥ भ्म्ज्_७।५६३ ॥  
  
दत्तवेतालतालो ऽभूदकाण्डधृतिखण्डनः  ।  
कबन्धोद्दण्डदोर्दण्डताण्डवाडम्बरोत्सवः  ॥ भ्म्ज्_७।५६४ ॥  
  
शिरस्त्रकङ्कटापातिशस्त्रज्वालाजटा बभुः  ।  
तमःपिशाचसङ्घानां पिङ्गाः श्मश्रुसटा इव  ॥ भ्म्ज्_७।५६५ ॥  
  
तत्र द्रोणो महास्त्रौघैः क्षपयन्राजमण्डलम्  ।  
आदीप्तरत्नमुकुटं प्रोच्चकर्त शिनेः शिरः  ॥ भ्म्ज्_७।५६६ ॥  
  
भीमसेनो ऽपि कालिङ्गं राजपुत्रं तरस्विनम्  ।  
रथाद्रथमभिप्लुत्य निजघानाशु मुष्टिना  ॥ भ्म्ज्_७।५६७ ॥  
  
तस्य मुष्टिहतस्याजौ पेतुरस्थीनि भूतले  ।  
फल्गुन्यश्महतस्येव चिरपक्वस्य शाखिनः  ॥ भ्म्ज्_७।५६८ ॥  
  
कलिङ्गकुलसंहारं कृत्वा तूर्णं वृकोदरः  ।  
ध्रुवं च जलधारं च राजपुत्रावदारयत्  ॥ भ्म्ज्_७।५६९ ॥  
  
विधाय विमुखं कर्णं भीमो दुर्योधनानुजम्  ।  
निष्पिपेष पदा हत्वा वीरो दुष्करदुर्मदः  ॥ भ्म्ज्_७।५७० ॥  
  
सोमदत्तस्य तनयं शलं हत्वाथ सात्यकिः  ।  
तं पुत्रशोकविधुरं चकार विमुखं शरैः  ॥ भ्म्ज्_७।५७१ ॥  
  
दारयन्तं कुरुचमूं सात्यकिं शरवर्षिणम्  ।  
दिशः सम्पूरयन्बाणैरश्वत्थामा समाद्रवत्  ॥ भ्म्ज्_७।५७२ ॥  
  
क्षपयन्तमनीकानि दृष्ट्वा रुद्रमिवापरम्  ।  
निशीथे द्विगुणोत्साहस्तमधावद्धटोत्कचः  ॥ भ्म्ज्_७।५७३ ॥  
  
तस्य नादेन महता दिशः समभिपूरिताः  ।  
स्फुटिता यत्र दलशस्तदाश्चर्यमिवाभवत्  ॥ भ्म्ज्_७।५७४ ॥  
  
अश्वत्थाम्नि प्रभाधाम्नि बाणोग्रकिरणे रणे  ।  
कुर्वन्घटोत्कचो रेजे राहुजृम्भाविजृम्भितम्  ॥ भ्म्ज्_७।५७५ ॥  
  
शराणां द्रौणिमुक्तानां दिव्यानां समरे रुचः  ।  
न कूणितानि नेत्राणि रात्रौ भूतानि सेहिरे  ॥ भ्म्ज्_७।५७६ ॥  
  
अक्षौहिणीं राक्षसानां हैडम्बवशवर्तिनाम्  ।  
तटायुधानि दलयन्नेको द्रौणिरयोधयत्  ॥ भ्म्ज्_७।५७७ ॥  
  
छित्त्वा घटोत्कटो हृष्टं चक्रं कालानलप्रभम्  ।  
जघानाञ्जनपर्वाणं तत्पुत्रं घोरविक्रमम्  ॥ भ्म्ज्_७।५७८ ॥  
  
ततो विमोहनीं मायां द्रौणिः क्रुद्धस्य रक्षसः  ।  
छित्त्वा जघान विसिखैर्धृम्नानुजान्रणे  ॥ भ्म्ज्_७।५७९ ॥  
  
कुन्तिभोजसुतान्हत्वा सहस्राणि प्रहारिणाम्  ।  
जघान राजपुत्राणां द्रौणिः काल इवाकुलः  ॥ भ्म्ज्_७।५८० ॥  
  
अत्रान्तरे भीमसेनो बाह्लिकाधिपतेः शिरः  ।  
गदया वीरघातिन्या निष्पिपेषाशु मौलिनः  ॥ भ्म्ज्_७।५८१ ॥  
  
ततो जघान संरब्धान्दश दुर्योधनानुजान्  ।  
वीरबाहुं दृढरथं नागदन्तमयोभुजम्  ॥ भ्म्ज्_७।५८२ ॥  
  
प्रमाथिनं विरजसं सुहस्तं सुदृढं तथा  ।  
हत्वैतान्सप्त गान्धारानवधीत्सुबलात्मजान्  ॥ भ्म्ज्_७।५८३ ॥  
  
निघ्नन्तं कौरवचमूं स्वयं युधि युधिष्ठिरम्  ।  
ऐन्द्रवारुणवायव्यैरस्त्रैर्द्रेणो ऽप्ययोधयत्  ॥ भ्म्ज्_७।५८४ ॥  
  
ततः प्रयुक्तं ब्रह्मास्त्रं गुरुणा तज्जिहीर्षया  ।  
अवारयदसंरम्भो ब्रह्मास्त्रेणैव धर्मजः  ॥ भ्म्ज्_७।५८५ ॥  
  
सानुगैः पाण्डुतनयैर्गजैरिव सरोजिनीम्  ।  
मृद्यमानां चमूं दृष्ट्वा कर्णमूचे सुयोधनः  ॥ भ्म्ज्_७।५८६ ॥  
  
कर्णाकर्णय सङ्ग्रामे जयिभिः पाण्डुसूनुभिः  ।  
विरावं वध्यमानानां सैन्यानां च तरस्विनाम्  ॥ भ्म्ज्_७।५८७ ॥  
  
तुमुले ऽस्मिन्निरालोके विषमे समुपस्थिते  ।  
तेजसामाश्रयः शूर त्वमेवैकः परायणम्  ॥ भ्म्ज्_७।५८८ ॥  
  
प्रणयादिति राधेयो भूभुजा स्वयमर्थितः  ।  
उवाच पाण्डुसेनासु क्षिपन्निव शरवलीः  ॥ भ्म्ज्_७।५८९ ॥  
  
वीरशय्यास्थिते भीष्मे शेखरे सर्वधन्विनाम्  ।  
राजन्भारः क्रमायातो ममैवायं किमुच्यते  ॥ भ्म्ज्_७।५९० ॥  
  
अद्य वीरव्रतहरं हरस्यापि किरीटिनम्  ।  
पातयाम्येष समरे शक्त्या वासवदत्तया  ॥ भ्म्ज्_७।५९१ ॥  
  
इत्युक्ते सूतपुत्रेण प्रोवाच प्रहसन्कृपः  ।  
लोके सूत्यमवीरे ऽस्मिन्नेकस्त्वं वीरतां गतः  ॥ भ्म्ज्_७।५९२ ॥  
  
अहो नु मिथ्या राधेय कथितेन तावमुना  ।  
सततं सर्ववीराणां श्रवणौ बधिरीकृतौ  ॥ भ्म्ज्_७।५९३ ॥  
  
कुतस्त्वमश्रुतोदन्त इवायातः पराक्रमी  ।  
यदा हतः सिन्धुपतिः कृतवान्न भवांस्तदा  ॥ भ्म्ज्_७।५९४ ॥  
  
दृष्टसारा वयं सर्वे तव पाण्डुसुतस्य च  ।  
बलानुसारं युध्यस्व वृथा श्लाघां तु मा कृताः  ॥ भ्म्ज्_७।५९५ ॥  
  
इति शारद्वतेनोक्ते कोपाद्वैकर्तनो ऽब्रवीत्  ।  
गर्जन्ति सफलं वीराः प्रावृषेण्या इवाम्बुदाः  ॥ भ्म्ज्_७।५९६ ॥  
  
त्वं तु वृद्ध निराचारो मोहादेवं प्रभाषसे  ।  
अन्यपक्षाश्रयः को हि बन्दीवान्यान्प्रशंसति  ॥ भ्म्ज्_७।५९७ ॥  
  
ब्रह्मबन्धो पुनर्द्वेषाद्यद्येवमभिधास्यति  ।  
छेतस्यामि जिह्वां कटुकां तदनेनासिना तव  ॥ भ्म्ज्_७।५९८ ॥  
  
इति कर्णेन संरम्भात्कोपितं वीक्ष्य मातुलम्  ।  
करवालमथाकृष्य क्रुध्यंस्तं द्रौणिराद्रवत्  ॥ भ्म्ज्_७।५९९ ॥  
  
रुद्रतुल्यं तमायान्तं त्रिजगत्प्रलयक्षमम्  ।  
न्यवारयत्स्वयं राजा नयवाग्भिः सगौतमम्  ॥ भ्म्ज्_७।६०० ॥  
  
द्रोणिकर्णौ प्रसाद्याथ कुरुराजे रणोन्मुखः  ।  
विवेश पाण्डवचमूं सह सर्वैर्महारथैः  ॥ भ्म्ज्_७।६०१ ॥  
  
आकर्णाञ्चितकोदण्डमुक्तैः कर्णशरैस्तथा  ।  
अभूद्यौधिष्ठिरं सैन्यं विप्रकीर्णं समन्ततः  ॥ भ्म्ज्_७।६०२ ॥  
  
शरत्वालाकरालं तं कर्णपावकमुत्कटम्  ।  
अभ्येत्य पार्थजलदो बाणधाराभिरावृणोत्  ॥ भ्म्ज्_७।६०३ ॥  
  
क्षणादथार्जुनशरच्छिन्नचापरथध्वजः  ।  
कर्णः कृपस्यारुहोह रथं भग्नमनोरथः  ॥ भ्म्ज्_७।६०४ ॥  
  
दृष्ट्वा दुर्योधनं वीरं युध्यमानमरातिभिः  ।  
जघान पाञ्चालचमूं द्रौणिराहवदुर्मदः  ॥ भ्म्ज्_७।६०५ ॥  
  
सहस्रशो वध्यमानाः क्षत्रकाननवह्निना  ।  
पाञ्चाला द्रोणपुत्रेण हतशेषा दिशो ययुः  ॥ भ्म्ज्_७।६०६ ॥  
  
धृष्टद्युम्नं ततो जित्वा वीरं हत्वास्य चानुगान्  ।  
द्रौणिरायोधनं चक्रे कृतान्तोद्यानविभ्रमम्  ॥ भ्म्ज्_७।६०७ ॥  
  
भीमार्जुनाभ्यां सहितः स्वयं राजा युधिष्ठिरः  ।  
विद्राव्य कौरवीं सेनां द्रोणशेषामिवाकरोत्  ॥ भ्म्ज्_७।६०८ ॥  
  
सोमदत्तमथायान्तं सात्यकिः पृथुविक्रमम्  ।  
अयोधवदसम्भ्रान्तः कुमार इव तारकम्  ॥ भ्म्ज्_७।६०९ ॥  
  
तद्बाणशतनिर्भिन्नो व्यथां संस्तम्ब्य सात्यकिः  ।  
शरेणाशनितुल्येन विदार्य तमपातयत्  ॥ भ्म्ज्_७।६१० ॥  
  
ततो द्रोणार्जुनरणे दिव्यास्त्रग्रामदुःसहे  ।  
बभौ रक्ताम्बरवती कालरात्रीव शर्वरी  ॥ भ्म्ज्_७।६११ ॥  
  
ततः किरीटिप्रमुखैर्द्रैणिकृपेरितैः  ।  
सैन्यानां भज्यमानानां बभूव भयदो रवः  ॥ भ्म्ज्_७।६१२ ॥  
  
ततो दुर्योधनादेशाद्गाढे तमसि सन्ततैः  ।  
दीपैर्युयुधिरे वीरा गजाश्वेत्सङ्गसङ्गिभिः  ॥ भ्म्ज्_७।६१३ ॥  
  
ते सेने दीपनिकरैरभितो बभतुः क्षणात्  ।  
हतानां कणशो यातैस्तेजोभिरिव भूभुजाम्  ॥ भ्म्ज्_७।६१४ ॥  
  
विरेजुस्तान्यनीकानि दीपैः खड्गेषु बिम्बितैः  ।  
ज्वलितानि वनानीव नक्तमोषधिमण्डलैः  ॥ भ्म्ज्_७।६१५ ॥  
  
दीपदीप्ता नरेन्द्राणां रत्नाभरणरोचिषः  ।  
तमःकषणपाषाणे हेमलेखा इवाबभुः  ॥ भ्म्ज्_७।६१६ ॥  
  
ततो विमर्दनष्टेषु तेषु दीपेषु सङ्गरे  ।  
निशीथो यौवनं प्राप वैराण्यपनयैरिव  ॥ भ्म्ज्_७।६१७ ॥  
  
निर्विभागे ततो युद्धे प्रवृत्ते शौर्यशालिनि  ।  
स्वयं जिते धर्मजेन सानुगे कौरवेश्वरे  ॥ भ्म्ज्_७।६१८ ॥  
  
मृत्युवीथीमपि प्राप्तं सहदेवमवारयत्  ।  
न जघान रणे कर्णः स्मरन्कुन्तीवचो मुहुः  ॥ भ्म्ज्_७।६१९ ॥  
  
ततः कर्णसुतो वीरो वृषसेनो ऽरिवाहिनीम्  ।  
विवेशास्त्रावलीज्वालालीढक्षत्त्रियकाननः  ॥ भ्म्ज्_७।६२० ॥  
  
विद्रावितेषु वीरेषु वृषसेनेन सायकैः  ।  
कुपितो द्रौपदो रोषात्कुरुसैन्यं व्यदारयत्  ॥ भ्म्ज्_७।६२१ ॥  
  
वर्तमाने रणे घोरे भारद्वाजस्य पश्यतः  ।  
धृष्टद्युम्नो ऽवधीद्वीरं द्रुमसेनं नराधिपम्  ॥ भ्म्ज्_७।६२२ ॥  
  
ततो दुर्योधनगिरा द्रोणकर्णौ महीभुजाम्  ।  
कृत्तैः शिरोभिश्चक्राते भुवि पद्माकरानिव  ॥ भ्म्ज्_७।६२३ ॥  
  
धृष्टद्युम्नमुखाञ्जित्वा क्षपितानीकनायकः  ।  
विद्राव्य पाण्डवचमूं कर्णश्चक्रे नृपक्षयम्  ॥ भ्म्ज्_७।६२४ ॥  
  
तं कर्णं सायकानेन किरन्तं तेजसां निधिम्  ।  
न सेहिरे परे द्रष्टुं रणे तपनसम्भवम्  ॥ भ्म्ज्_७।६२५ ॥  
  
भज्यमानेष्वनीकेषु कर्णेन रणशालिना  ।  
जयाशा पाण्डुपुत्राणां सकला तनुतां ययौ  ॥ भ्म्ज्_७।६२६ ॥  
  
अथ कृष्णस्य वचनात्कृष्णरात्रौ घटोत्कचः  ।  
अवधीत्त्वरितं कर्णं कृष्णाकोप इवापतन्  ॥ भ्म्ज्_७।६२७ ॥  
  
तस्मिन्नभ्युद्गते दीप्तश्मश्रुजिह्वाविलोचने  ।  
वाहिन्यः शतधा जग्मुः प्रतापपतिता इव  ॥ भ्म्ज्_७।६२८ ॥  
  
स तदा जलदच्छायो भ्रुकुटी विद्युदुत्कटः  ।  
स्फाराभिः शतधाराभिः पार्थः कर्णमपूरयत्  ॥ भ्म्ज्_७।६२९ ॥  
  
आस्थितस्तप्तहेमाङ्गं चतुर्हस्तशतं रथम्  ।  
सर्वाकारस्य लग्नाग्नेर्नीलाद्रेरुपमाक्षमम्  ॥ भ्म्ज्_७।६३० ॥  
  
दशहस्तपरीणाहं दधानो भासुरं धनुः  ।  
दावानलप्रज्वलितं महासालमिवानलः  ॥ भ्म्ज्_७।६३१ ॥  
  
विस्फुरत्स्फारमुकुटो दीप्तजाम्बूनदाङ्गदः  ।  
तमःशैलशिखासज्जो बभौ विघटयन्निव  ॥ भ्म्ज्_७।६३२ ॥  
  
अट्टहासपटुर्नादस्तस्याभूत्तमसामिव  ।  
तं दृष्ट्वा विकटाज्वालं पाटितानां व्यथारवः  ॥ भ्म्ज्_७।६३३ ॥  
  
विद्रुतेष्वरिसैन्येषु सम्भोगार्हेषु राजसु  ।  
राधेयगिरिरेवास्य जग्राह शरदुर्दिनम्  ॥ भ्म्ज्_७।६३४ ॥  
  
अथाङ्गराजरक्षायै जटासुरसुतो बली  ।  
कौरवेश्वरमामन्त्र्य समभ्यायादलम्बुसः  ॥ भ्म्ज्_७।६३५ ॥  
  
ततस्तस्याभवद्धोरः सम्प्रहारः प्रहारिणा  ।  
घटोत्कचेन सश्त्रास्त्रशिलापावकवर्षिणः  ॥ भ्म्ज्_७।६३६ ॥  
  
तयोर्मायामयाश्चर्यकूटप्रकटयोधिनोः  ।  
ऊर्जितैः शतशो योधा गर्जितैर्व्यसवो ऽभवत्  ॥ भ्म्ज्_७।६३७ ॥  
  
रथाद्रथमभिद्रुत्य ततो भैमिरलम्बुसम्  ।  
दोर्भ्यां मित्त्रमिवालिङ्ग्य गाढगाढमपीडयत्  ॥ भ्म्ज्_७।६३८ ॥  
  
तस्य निष्पीड्यमानस्य निर्ययुः स्रोतसां मुखैः  ।  
सधूमाः सानलज्वालाः सशब्दं शोणितच्छटाः  ॥ भ्म्ज्_७।६३९ ॥  
  
ततो भुवि विनिष्पिष्य राविणं तं घटोत्कचः  ।  
उद्धृत्य तच्छिरो वेगाद्दुर्योधनमथाययौ  ॥ भ्म्ज्_७।६४० ॥  
  
तमुवाच हतो ऽयं ते मया बन्धुर्निशाचरः  ।  
प्रियस्य पातय शिरः पुनरेव नृपाधम्  ॥ भ्म्ज्_७।६४१ ॥  
  
उक्त्वैतत्कर्णमभ्यायाद्विनदन्रजनीचरः  ।  
चण्डानिलसमुद्धूतः कालमेव इवाकुलः  ॥ भ्म्ज्_७।६४२ ॥  
  
  
***** अलम्बुसवधः ॥ २२ ॥ *****  
  
  
ततः प्रवृत्ते समरे घोरे राधेयरक्षसोः  ।  
रामरावणसङ्ग्राममस्मरन्विबुधा दिवि  ॥ भ्म्ज्_७।६४३ ॥  
  
स्तम्भप्रमाणैर्विशखैर्ज्वलितैरुल्मुकैरिव  ।  
विद्धो ऽपि रक्षसा कर्णो न चचाल महाशयः  ॥ भ्म्ज्_७।६४४ ॥  
  
अथ क्रोधविनिर्मुक्तैर्विपुलैः कर्णसायकैः  ।  
निर्भिन्नो राक्षसश्चक्रं प्राहिणोत्कर्णपावकम्  ॥ भ्म्ज्_७।६४५ ॥  
  
प्रेक्ष्य चायत्सहस्रारं तेजःपिञ्जरिताम्बरम्  ।  
चकार खण्डशश्चक्रं कर्णः सावेगमाशुगैः  ॥ भ्म्ज्_७।६४६ ॥  
  
ततो घटोत्कचः कोपान्मायां कृत्वा विमोहनीम्  ।  
पिष्ट्वा सूतध्जरथं विशालमविशन्नभः  ॥ भ्म्ज्_७।६४७ ॥  
  
शान्ततेजोमये वह्नौ तारा तारास्थिसङ्कुले  ।  
व्योम श्मशाने तस्यासन्मत्तवेतालकोटयः  ॥ भ्म्ज्_७।६४८ ॥  
  
मुहुर्गजो मुहुः सिंहः क्षणं मेघः क्षणं गिरिः  ।  
सर्वभूतमहाकायो वर्षन्स विपुलाः शिलाः  ॥ भ्म्ज्_७।६४९ ॥  
  
भुवो वह्निं दिवः शस्त्रं दिग्भ्यो राक्षसमण्डलम्  ।  
विसृजन्कुरुसेनासु वैकर्तनमयोधयत्  ॥ भ्म्ज्_७।६५० ॥  
  
ततो विधूय तां मायां कर्णो दिव्यास्त्रतेजसा  ।  
निर्दहन्पाण्डवचमूं रक्षो विव्याध सायकैः  ॥ भ्म्ज्_७।६५१ ॥  
  
हेडिहन्पाण्डव यातुधानान्सहस्रशः  ।  
कर्णो धनुष्मतां धुर्यो विबभौ रामविक्रमः  ॥ भ्म्ज्_७।६५२ ॥  
  
अष्टाष्टचक्रामशनिं कालजिह्वविभीषणाम्  ।  
भैमः ससर्ज कर्णाय स्वयं रुद्रेण निर्मिताम्  ॥ भ्म्ज्_७।६५३ ॥  
  
विसृष्टा राक्षसेन्द्रेण शैलसङ्घप्रमाथिनी  ।  
सा भस्मसान्महाघोषा रथमाधिरथेर्व्यधात्  ॥ भ्म्ज्_७।६५४ ॥  
  
ततो ऽपरं समास्थाय स्यन्दनं सूतनन्दनः  ।  
पिशाचवदनानन्याञ्जघान पिशिताशिनः  ॥ भ्म्ज्_७।६५५ ॥  
  
विरथः कोपहुतभुग्ज्वालावलयितेक्षणः  ।  
घटोत्कचो महामायः पुनरन्तरधीयत  ॥ भ्म्ज्_७।६५६ ॥  
  
अत्रान्तरे राक्षसेन्द्रो बकस्य दयितः सखा  ।  
सुयोधनाभ्यनुज्ञातो बीममायादलायुधः  ॥ भ्म्ज्_७।६५७ ॥  
  
हयानां हस्तिकर्णानां पिशाचमुखवर्चसाम्  ।  
युक्ते शतेन गम्भीरनिर्घोषे स्यान्दने स्थितम्  ॥ भ्म्ज्_७।६५८ ॥  
  
तं भीमः प्रतिजग्राह संरम्भगुरुगर्जितम्  ।  
सिद्धमन्त्र इवाकम्पो वीरो वेतालमुत्थितम्  ॥ भ्म्ज्_७।६५९ ॥  
  
आकीर्यमाणो घोरेण शिलशस्त्रस्त्रवर्षिणा  ।  
राक्षसेन गदां भीमः प्राहिणोत्तद्वधाशया  ॥ भ्म्ज्_७।६६० ॥  
  
तां गदां गदया रक्षो हत्वा जाम्बूनदाङ्गदाम्  ।  
नदन्नकालजलदध्वानधीरः खमाविशत्  ॥ भ्म्ज्_७।६६१ ॥  
  
अलायुधेन संसक्तं रजन्यां कूटयोधिना  ।  
भीमं दृष्ट्वा क्षणं कृष्णः सन्देहाकुलितो ऽभवत्  ॥ भ्म्ज्_७।६६२ ॥  
  
ततः शौरेर्गिरा वीरः प्रवरो रौद्रकर्मणाम्  ।  
अलायुधं समभ्यायात्त्यक्त्वा कर्णं घटोत्कचः  ॥ भ्म्ज्_७।६६३ ॥  
  
तयोः संरब्धयोर्व्योम्नि सन्निपातो घनस्वनः  ।  
अभूद्भृशं शिलाशस्त्रनिर्घर्षोद्धूतपावकः  ॥ भ्म्ज्_७।६६४ ॥  
  
चिताग्निपङ्गलश्मश्रुजटाभीषणयोस्तयोः  ।  
दन्तनिष्पेषसञ्जाताः स्फुलिङ्गा इव बभ्रमुः  ॥ भ्म्ज्_७।६६५ ॥  
  
अग्निकुण्डोपमानाभ्यां कुण्डलाभ्यां विराजितम्  ।  
अलायुधस्याशु शिरश्चिच्छेद च घटोत्कचः  ॥ भ्म्ज्_७।६६६ ॥  
  
  
***** अलायुधवधः ॥ २३ ॥ *****  
  
  
तं हत्वा विनदन्घोरं हैडिम्बो घोरविक्रमः  ।  
द्रुतं कर्णं समभ्येत्य शिलवर्षैरताडयत्  ॥ भ्म्ज्_७।६६७ ॥  
  
वैकर्तनो ऽपि पार्थानां क्षपयित्वा वरूथिनीम्  ।  
घटोत्कचसम्भ्रान्तः शरजालैरपूरयत्  ॥ भ्म्ज्_७।६६८ ॥  
  
अथास्त्रेण रथं हत्वा कर्णस्य रजनीचरः  ।  
त्रिजगन्मोहनीं मायां समादायाविशन्नभः  ॥ भ्म्ज्_७।६६९ ॥  
  
उल्मुकैरायुधैर्वृक्षैः शिलाभिः पर्वतैस्तथा  ।  
स जघान महाघोषः कौरवाणामनीकिनीम्  ॥ भ्म्ज्_७।६७० ॥  
  
निशीथे सर्ववीरेषु युध्यमानेषु रक्षसा  ।  
दुद्रुवुः पृथिवीपाला भग्नस्यन्दनकुञ्जराः  ॥ भ्म्ज्_७।६७१ ॥  
  
संहारे सर्वयोधानां तस्मिन्नतिभयङ्करे  ।  
निष्कम्पः समरे कर्णः सायकैः खमपूरयत्  ॥ भ्म्ज्_७।६७२ ॥  
  
गगने विध्यमानानां शिलानां कर्णमार्गणैः  ।  
ज्वालाजालजटालानामभूच्चटचटारवः  ॥ भ्म्ज्_७।६७३ ॥  
  
ततः परिघनिस्त्रिंशशतघ्निप्रासमुद्गराः  ।  
सत्रिशूलगदाचक्रभुसुण्डिशरतोमराः  ॥ भ्म्ज्_७।६७४ ॥  
  
कर्णानने राक्षसेन प्रास्त विषमयोधिना  ।  
चक्रिरे कौरवानीकं हतं कालशतैरिव  ॥ भ्म्ज्_७।६७५ ॥  
  
विद्रुते च तथा सैन्ये रक्तकुल्यावरोहिनि  ।  
विद्यमाने निराधारे राधेये धैर्यशालिनि  ॥ भ्म्ज्_७।६७६ ॥  
  
स्वस्तीत्युक्त्वा प्रयातेषु व्योम्नः सिद्धसुरर्षिषु  ।  
अकम्पत जगत्सर्वं राक्षसेन्द्रस्य मायया  ॥ भ्म्ज्_७।६७७ ॥  
  
युध्यमानं ततो वीरं कर्णमभ्येत्य कौरवः  ।  
अवदत्सर्वसंहारसन्त्रासायासकातरः  ॥ भ्म्ज्_७।६७८ ॥  
  
त्वयार्जुनवधे शक्तिर्धार्यते किमनर्थका  ।  
अस्मिन्निशीथे को ह्यस्मान्मुच्यते यः पुनर्जयेत्  ॥ भ्म्ज्_७।६७९ ॥  
  
एतदाकर्ण्य राधेयः शक्रदत्तां महाप्रभाम्  ।  
एकवीरवधायत्तां सुचिरं परिरक्षिताम्  ॥ भ्म्ज्_७।६८० ॥  
  
दारणीं दैत्यसङ्घानामुत्ससर्ज नभस्तले  ।  
यस्या ज्वालावलीधाम्ना सीमन्तितमिवाभवत्  ॥ भ्म्ज्_७।६८१ ॥  
  
तेजस्विनो राक्षसस्य दृढं वक्षो विदार्य सा  ।  
जगाम त्रिदिवं दीप्ता प्राणशक्तिरिवापरा  ॥ भ्म्ज्_७।६८२ ॥  
  
दग्धमायस्तदा क्षिप्रं हैडिम्बो मन्दराकृतिः  ।  
पतन्निर्भिन्नहृदयः पिपेष कुरुवाहिनीम्  ॥ भ्म्ज्_७।६८३ ॥  
  
  
***** रात्रियुद्धे घटोत्कचवधः ॥ २४ ॥ *****  
  
  
हते घटोत्कचे वीरे दशकण्ठपराक्रमे  ।  
प्रहृष्टाः कुरवः कर्णं रामोपममपूजयन्  ॥ भ्म्ज्_७।६८४ ॥  
  
शक्तिहीने ततः कर्णे नदत्कालियसूदनः  ।  
विष्णो पाण्डवानीके ननर्तानन्दनिर्भरः  ॥ भ्म्ज्_७।६८५ ॥  
  
वलत्पीतांशुकास्तस्य नृत्यतो विबभुर्भुजाः  ।  
स्फूर्जतिकञ्जल्कपटला वातलोला इव द्रुमाः  ॥ भ्म्ज्_७।६८६ ॥  
  
तमूचे निन्दयन्पार्थो हैडिम्बवधदुःखितः  ।  
को ऽयं विषादसमये प्रहर्षस्ते जनार्दन  ॥ भ्म्ज्_७।६८७ ॥  
  
श्रुत्वैतदब्रवीत्कृष्णो जितः कर्णो ऽधुना सखे  ।  
हैडिम्बवपुषः प्राणश्चिन्ताचपलचेतसः  ॥ भ्म्ज्_७।६८८ ॥  
  
शक्तिश्च कर्णदोर्दण्डात्समं याता जयाय वः  ।  
एकलव्यजरासन्धशिशुपालादयो मया  ॥ भ्म्ज्_७।६८९ ॥  
  
पुरा युद्धमिदं ज्ञात्वा दुर्जयाः शक्तिभिर्हताः  ।  
एवमेव रणे कर्णो न जेयस्त्रिदशैरपि  ॥ भ्म्ज्_७।६९० ॥  
  
किं पुनर्घोरया पार्थ शक्त्या वासवदत्तया  ।  
त्वयि नोत्सृष्टवाञ्शक्तिं सततं मोहितो मया  ।  
कर्ण प्रतिनिशं पापैः प्रेर्यमाणो ऽपि कौरवैः  ॥ भ्म्ज्_७।६९१ ॥  
  
इत्युक्तवति दाशार्हे सिद्धवीरवधार्दिताः  ।  
निर्विभागं युयुधिरे क्रोधान्धाः कुरुपाण्डवाः  ॥ भ्म्ज्_७।६९२ ॥  
  
हैडिम्बे निहते राजा शोकतप्तो युधिष्ठिरः  ।  
आश्वासितः केशवेन कुपित्तः कर्णमाद्रवत्  ॥ भ्म्ज्_७।६९३ ॥  
  
नृपैरनुगतः सर्वैः प्रविष्टः कुरुवाहिनीम्  ।  
अभ्येत्य भगवान्व्यासो धर्मराजमभाषत  ॥ भ्म्ज्_७।६९४ ॥  
  
दिष्ट्या नाधिरथेः शक्त्या कृतं जगदनर्जुनम्  ।  
अधुना वीर युध्यस्व निःसंरम्भमनाकुलः  ॥ भ्म्ज्_७।६९५ ॥  
  
इतश्चतुर्भिर्दिवसैर्न भविष्यन्ति भूमिपाः  ।  
धर्मवीर त्जज क्रोधं सदा धर्मानुगो जयः  ॥ भ्म्ज्_७।६९६ ॥  
  
इत्युक्त्वान्तर्हिते व्यासे भीमार्जुनयुधिष्ठिराः  ।  
चक्रिरे समरं घोरं द्रोणकर्णकृपादिभिः  ॥ भ्म्ज्_७।६९७ ॥  
  
सा कालरात्रिः शूराणामुत्सवो यक्षरक्षसाम्  ।  
सहस्रयामतां याता त्रियामाबून्महीभुजाम्  ॥ भ्म्ज्_७।६९८ ॥  
  
ततो निद्राकुले सैन्ये शान्ते शस्त्रकृतक्षते  ।  
दृष्ट्वा जगाद कारुण्याच्छ्वेताश्वो यशसां निधिः  ॥ भ्म्ज्_७।६९९ ॥  
  
मुहुर्ते ऽस्मिन्निरालोके खिन्नाः सर्वे महारथाः  ।  
क्षणं भजन्तु विश्रान्तिं निद्रामुकुलितेक्षणाः  ॥ भ्म्ज्_७।७०० ॥  
  
इत्युक्ते सैनिकाः सर्वे प्रशंसन्तो धनञ्जयम्  ।  
क्षणं गजरथस्कन्दनिष्ण्णास्तत्यजुः श्रमम्  ॥ भ्म्ज्_७।७०१ ॥  
  
निःस्यन्दनागतुरगा निस्चलच्छत्रचामराः  ।  
अङ्कन्यस्तायुधभाटास्ताः सेना निश्चला भभुः  ॥ भ्म्ज्_७।७०२ ॥  
  
अथोद्ययौ व्योमकृपाणपट्टदन्तत्सरुः कान्तिसरिन्मरालः  ।  
चन्द्रो जगत्कुञ्जरकर्णशङ्खो दिगङ्गनामण्डनदर्पणश्रीः  ॥ भ्म्ज्_७।७०३ ॥  
  
ततः समस्तवीराणां सम्मुखाहवपातिनाम्  ।  
यशोभिरिव शीतांशुरंशुभिर्द्यामपूरयत्  ॥ भ्म्ज्_७।७०४ ॥  
  
तुषारहररुचिरैः किरणैरमृतत्विषः  ।  
चामरैरिव भूपाला वीज्यमानाः क्षणं बभुः  ॥ भ्म्ज्_७।७०५ ॥  
  
शरेष्वङ्कुरितश्चन्द्रः सान्द्रं पल्लवितोमिंषु  ।  
हरेषु फुल्लितो राज्ञां शङ्खेषु फलितो ऽभवत्  ॥ भ्म्ज्_७।७०६ ॥  
  
प्रतिबिम्बगतो रक्ततटिनीषु निशाकरः  ।  
बभौ सन्ध्यासवेनेव घूर्णमानारुणच्छविः  ॥ भ्म्ज्_७।७०७ ॥  
  
ततः क्षीणे क्षपाकाले ध्वजिनी राजयक्ष्मणि  ।  
उद्ययौ शोणिताताम्रो भगवान्वासरेश्वरः  ॥ भ्म्ज्_७।७०८ ॥  
  
  
***** चतुर्थदिवसे रात्रियुद्धम् ॥ २५ ॥ *****  
  
  
दुर्योधनेन वाक्यल्यैरर्दितः कुम्भसम्भवः  ।  
ततो ददाह दिव्यास्त्रैरनस्त्रज्ञानपि क्रुधा  ॥ भ्म्ज्_७।७०९ ॥  
  
पुनः प्रवृत्ते समरे निर्मर्यादे जगत्क्षये  ।  
द्रोणेन वध्यमानानामानन्दस्तुमुलो ऽभवत्  ॥ भ्म्ज्_७।७१० ॥  
  
तस्मिन्नकालकल्पान्ते रुद्रः किं वापुषामुना  ।  
संहर्तुमुद्यतो लोकानित्यूचुर्व्योमचारिणः  ॥ भ्म्ज्_७।७११ ॥  
  
चेदिसोमकपाञ्चालमत्स्यकेकयसृञ्जयाः  ।  
न शर्म लेभिरे वीराः पीडिता द्रोणसायकैः  ॥ भ्म्ज्_७।७१२ ॥  
  
ततो विराटद्रुपदौ भारद्वाजं शितैः शरैः  ।  
  
सञ्च्छाद्य चक्रतुः क्षिप्रं विस्मयं तव धन्विनाम्  ॥ भ्म्ज्_७।७१३ ॥  
  
द्रोणो ऽथ पार्षतसुतान्हत्वा विपुलविक्रमान्  ।  
कण्ठाञ्जहार भल्लाभ्यां विराटद्रुपदौ समम्  ॥ भ्म्ज्_७।७१४ ॥  
  
  
***** विराटद्रुपदवधः ॥ २६ ॥ *****  
  
मत्स्यपाञ्चालसेनासु भग्नासु पवनात्मजः  ।  
धृष्टद्युम्नमुखैः सार्धं द्रोणानीकमुपाद्रवत्  ॥ भ्म्ज्_७।७१५ ॥  
  
कर्णसौबलहार्दिक्यदुःशासनमुखास्ततः  ।  
भीमपार्षतसैनेयफल्गुनाद्यानयोधयन्  ॥ भ्म्ज्_७।७१६ ॥  
  
सङ्घट्टः सर्ववीराणां तुमुले सम्प्रहारिणि  ।  
आयात्सोल्लोलकीलालकुल्या कल्लोलमालिनी  ॥ भ्म्ज्_७।७१७ ॥  
  
पाञ्चालचेदिमत्स्यानां कुर्वाणां कदनं रणे  ।  
द्रोणं विलोक्य कंसारिर्बभाषे पाण्डुनन्दनम्  ॥ भ्म्ज्_७।७१८ ॥  
  
जामदग्न्यस्य शिष्यो ऽयं प्रवृद्धः क्षत्रियानलः  ।  
दिव्यास्त्रदुःसहशिखः सोढुं नः केन पार्यते  ॥ भ्म्ज्_७।७१९ ॥  
  
सर्वात्मना युध्यमानो दुर्जयः सायुधो गुरुः  ।  
उद्यतः कर्तुमद्यैव जाने निष्पाण्डवं जगत्  ॥ भ्म्ज्_७।७२० ॥  
  
पुत्रं तु निहतं श्रुत्वा ध्रुवमेष न योत्स्यते  ।  
तस्माद्युक्तिमुपाश्रित्य जये नीतिर्विधीयताम्  ॥ भ्म्ज्_७।७२१ ॥  
  
श्रुत्वैतदर्जुने कर्णौ पिधायाधोमुखस्थिते  ।  
कथञ्चिदभ्युपगमान्मूके पाण्डवभूपतौ  ॥ भ्म्ज्_७।७२२ ॥  
  
अश्वत्थामाभिधं हत्वा गदया मदकुञ्जरम्  ।  
उच्चैः पुत्रवधं भीमो द्रोणमश्रावयत्पुरः  ॥ भ्म्ज्_७।७२३ ॥  
  
लज्जमानेन भीमेन व्याहृतं भृशमप्रियम्  ।  
दुर्जयं तनयं मत्वा द्रोणो मेने न तत्तथा  ॥ भ्म्ज्_७।७२४ ॥  
  
स प्रविश्याथ पाञ्चालान्धृष्टद्युम्नजिघांसया  ।  
जघान वीरयोधानां रथानामयुतानि षट्  ॥ भ्म्ज्_७।७२५ ॥  
  
चेदिपाञ्चालमत्स्यानां ब्रह्मस्त्रेणोग्रविक्रमः  ।  
प्रयुतान्यदहत्क्रुद्धो द्रोणो रुद्र इवापरः  ॥ भ्म्ज्_७।७२६ ॥  
  
निघ्नन्प्रभद्रकान्वीरान्सोमकाश्च प्रहारिणः  ।  
चतुर्वर्षशतो दर्पाद्युवेव विचचार सः  ॥ भ्म्ज्_७।७२७ ॥  
  
ऋषयो ऽथ समभ्येत्य तं क्रूरतरकारिणम्  ।  
तस्मादवारयन्घोराल्लोकसंहारवैशसात्  ॥ भ्म्ज्_७।७२८ ॥  
  
मुनिसङ्घे गते व्योम्ना द्रोणो भीमवचः स्मरन्  ।  
युधिष्ठिरं शङ्कितधीरपृच्छत्सत्यविक्रमम्  ॥ भ्म्ज्_७।७२९ ॥  
  
गोविन्देनार्थितो यत्नाल्लोकसंहारशान्तये  ।  
युधिष्ठिरस्तदेवोक्त्वा स्वैरं हस्तीत्यभाषत  ॥ भ्म्ज्_७।७३० ॥  
  
अस्पृशन्तो हया भूमिमवहन्ये युधिष्ठिरम्  ।  
ते नीचगामिनस्तूर्णमसत्यगुरवो ऽभवन्  ॥ भ्म्ज्_७।७३१ ॥  
  
ततः सविषनाराचैर्निर्भिन्न इव मर्मसु  ।  
निश्चित्यात्मवधं द्रोणश्चित्रार्पित इवाभवत्  ॥ भ्म्ज्_७।७३२ ॥  
  
तं जिह्वादीप्तविशिखो धृष्टद्युम्नो ऽवदद्द्रुतम्  ।  
अहो तनु ब्राह्मणो भूत्वा पिशिताशीव निष्कृपः  ।  
करोषि कलुषं कर्म निहते ऽपि प्रिये सुते  ॥ भ्म्ज्_७।७३३ ॥  
  
तच्छ्रुत्वा सहसा द्रोणस्त्यक्त्वा चापं सह क्रुधा  ।  
दत्त्वा सर्वाभयं मौनी ददर्श ज्योतिरान्तरम्  ॥ भ्म्ज्_७।७३४ ॥  
  
तस्य षट्कोशसङ्घस्य सम्पुटत्रयपातनात्  ।  
ब्रह्मरन्ध्रविनिष्क्रान्तं ज्योतिर्व्योम समाविशत्  ॥ भ्म्ज्_७।७३५ ॥  
  
अत्रान्तरे समाकृष्य धृष्टद्युम्नः शिरोरुहैः  ।  
क्रोधान्धः पाण्डुतनयैर्वार्यमाणो ऽपि सम्भ्रमम्  ॥ भ्म्ज्_७।७३६ ॥  
  
गुरोरकृष्टशस्त्रस्य धाम्नि सङ्क्रान्ततेजसः  ।  
शिरो जहार खड्गेन धिक्कृतः स्रवराजभिः  ॥ भ्म्ज्_७।७३७ ॥  
  
  
***** द्रोणवधः ॥ २७ ॥ *****  
  
हते रुक्मरथे वीरे गुरौ सर्वधनुष्मताम्  ।  
सम्भ्रान्ता दुद्रुवुः सर्वे कौरवाणां महारथाः  ॥ भ्म्ज्_७।७३८ ॥  
  
भग्नं कुरुबलं दृष्ट्वा शङ्कितो द्रोणनन्दनः  ।  
किमेतदिति पप्रच्छ साश्रुनेत्रं सुयोधनम्  ॥ भ्म्ज्_७।७३९ ॥  
  
तस्मिन्नधोमुखे दुःखाद्धोरं वक्तुमनीश्वरे  ।  
तत्प्रेरितः पितृवधं गौतमो ऽस्मौ न्यवेदयत्  ॥ भ्म्ज्_७।७४० ॥  
  
श्रुत्वा स वैशसं घोरं छद्मना विहितं गुरौ  ।  
पाञ्चाल्येन नृशंसेन जज्वाल क्रोधवह्निना  ॥ भ्म्ज्_७।७४१ ॥  
  
तस्य निःश्वसतः कोपात्कालस्येव दिधक्षतः  ।  
संरम्भः सर्वभूतानां बभूवातिभयङ्करः  ॥ भ्म्ज्_७।७४२ ॥  
  
निष्पिष्यपाणिना पाणिं सो ऽब्रवीत्साश्रुलोचनः  ।  
अहो ममापि जनकः केशग्रहणमाप्तवान्  ॥ भ्म्ज्_७।७४३ ॥  
  
घातयित्वा मृषावादी गुरुं राजा बकव्रतः  ।  
मयि जीवति कौन्तेयः कथं प्राप्स्यति मेदिनीम्  ॥ भ्म्ज्_७।७४४ ॥  
  
अद्य मत्कोपनिर्दग्धे पाण्डुपुत्रे सराजके  ।  
भार्गवस्य स्मरिष्यन्ति वीराः क्षत्त्रकुलच्छिदः  ॥ भ्म्ज्_७।७४५ ॥  
  
कृत्वाद्य पार्षतपशुं क्रोधाग्नेरुपहारताम्  ।  
अकृष्णपार्थां पृथिवीमेषो ऽहं कर्तुमुद्यतः  ॥ भ्म्ज्_७।७४६ ॥  
  
पुरा मह्यं पिता प्रादादस्त्रं नारायणोदितम्  ।  
तेनाद्य संहृतांल्लोकान्मया पश्यन्तु खेचराः  ॥ भ्म्ज्_७।७४७ ॥  
  
इत्युक्त्वा सन्दधे धीप्तं तदस्त्रं नियतः शुचिः  ।  
येनाश्वत्थदलालोला विचचालजगत्त्रयी  ॥ भ्म्ज्_७।७४८ ॥  
  
ततो ननाद मन्थाद्रिक्षुभिताम्भोधिनिःस्वनम्  ।  
द्रौणिर्येन दिशः सर्वा ययुः शकलतामिव  ॥ भ्म्ज्_७।७४९ ॥  
  
ततो व्यथितमालोक्य स्वसैन्यं श्वेतवाहनः  ।  
जगाद धर्मतनयं श्वसन्ननुशयाकुलः  ।  
व्याजाद्विभवलुब्धेन शिष्येण निहतो गुरुः  ॥ भ्म्ज्_७।७५० ॥  
  
इति प्रलापमुखरे सुरराजसुते गुरोः  ।  
कोपादाताम्रनयनः प्रोवाच पवनात्मजः  ॥ भ्म्ज्_७।७५१ ॥  
  
न नाम मुनिवत्पार्थ क्षत्त्रियो वक्तुमर्हसि  ।  
घोरापकारे कः शत्रौ रणे न्यायमुपेक्षते  ॥ भ्म्ज्_७।७५२ ॥  
  
अस्मिन्मम भुजे वीरे गदाप्रणयिनि स्थिते  ।  
त्वयि कृष्णे च किं नाम द्रौणिश्लाघाभिनन्द्यते  ॥ भ्म्ज्_७।७५३ ॥  
  
इत्युक्ते भीमसेनेन पार्षतोर्ऽजुनमब्रवीत्  ।  
लोकान्तको विकर्मस्थो ब्रह्मबन्धुर्हतो मया  ॥ भ्म्ज्_७।७५४ ॥  
  
ब्रह्मास्त्रेण हतो येन मुक्तवर्मा पृथग्जनः  ।  
सर्वोपायैः स हन्तव्यो ऽसुरवद्विश्वकण्टकः  ॥ भ्म्ज्_७।७५५ ॥  
  
त्वया हतः कथं भीष्मः स च प्राग्ज्योतिषेश्वरः  ।  
पितुः सखा किमेतेन गहना वीरवृत्तयः  ॥ भ्म्ज्_७।७५६ ॥  
  
धृष्टद्युम्नवचः श्रुत्वा तिर्यग्जिह्मीकृतेक्षणः  ।  
निःश्वस्य कोपसन्तप्तो धिग्धिगित्यर्जुनो ऽब्रवीत्  ॥ भ्म्ज्_७।७५७ ॥  
  
लज्जानते धर्मसुते मूकीभूतेषु राजसु  ।  
सात्यकिः कोपसन्तप्तो धृष्टद्युम्नमभाषत  ॥ भ्म्ज्_७।७५८ ॥  
  
बत पाप वयं सर्वे ये गुरुघ्नं पुरः स्थितम्  ।  
स्वस्तिवत्प्रतिभाषन्ते हन्तव्यं त्वां प्रयत्नतः  ॥ भ्म्ज्_७।७५९ ॥  
  
इत्युक्तवति शैनेये जगाद द्रुपदात्मजः  ।  
अहो नु परदोषज्ञो निर्देष इव भाषसे  ॥ भ्म्ज्_७।७६० ॥  
  
भूरिश्रवाः प्रायगतः कृत्तबाहुः किरीटिना  ।  
नृशंस पतिताचार केनान्येन निपातितः  ॥ भ्म्ज्_७।७६१ ॥  
  
नैतद्वाच्यं त्वया भूपो बाणैस्त्वामन्यथा शितैः  ।  
करोमि शिक्षागुरुभिर्विनयावनिवर्तिनम्  ॥ भ्म्ज्_७।७६२ ॥  
  
इति ब्रुवाणौ संरम्भात्तौ मिथो हन्तुमुद्यतौ  ।  
नि(न्य)वारयत्कृष्णगिरा भीमसेनः सहानुजैः  ॥ भ्म्ज्_७।७६३ ॥  
  
ततः क्षणात्समावृत्ते कुरुराजबलार्णवे  ।  
द्रोणात्मजास्त्रपिहिता नालक्ष्यन्त दिशो दश  ॥ भ्म्ज्_७।७६४ ॥  
  
नारायणास्त्रनिःसृतैः प्रदीप्तायुधमण्डलैः  ।  
बध्यमानाल्पशेषाभूत्पाण्डवानामनीकिनी  ॥ भ्म्ज्_७।७६५ ॥  
  
तस्मिन्नायुधसङ्घर्षजातज्वालाशताकुले  ।  
घोरे सुभटसंहारे त्रस्तो राजा युधिष्ठिरः  ॥ भ्म्ज्_७।७६६ ॥  
  
उवाच पार्षतमुखान्वीक्षमाणः किरीटिनम्  ।  
पलायन्तामितः सर्वे महद्भयमुपस्थितम्  ॥ भ्म्ज्_७।७६७ ॥  
  
माध्यस्थ्यमास्थितो जिष्णुः कोपितो निधनाद्गुरोः  ।  
येनाभिमन्युर्वृद्धेन व्याजाद्बालो निपातितः  ॥ भ्म्ज्_७।७६८ ॥  
  
सत्यजित्प्रमुखा येन हतास्ते ते महारथाः  ।  
दुर्भेद्यं कवचं प्रादाद्दिव्यं दुर्योधनाय यः  ॥ भ्म्ज्_७।७६९ ॥  
  
क्रियतां नाधुना युद्धं स्वस्ति पार्थाय धीमते  ।  
एवं वह्निं प्रवेक्ष्यामि द्रौणिं कालं सहेत कः  ॥ भ्म्ज्_७।७७० ॥  
  
इत्युक्ते धर्मराजेन भुजावुत्क्षिप्य केशवः  ।  
उच्चैरुवाच भूपालाञ्ज्वलितान्स्त्रतेजसा  ॥ भ्म्ज्_७।७७१ ॥  
  
भो भोः शस्त्रं परित्यज्य रथेभ्यो व्रजत क्षितिम्  ।  
अस्त्रेणानेन हन्यन्ते न विशस्त्रा भुवि स्थिताः  ॥ भ्म्ज्_७।७७२ ॥  
  
इति ब्रुवाणे संरम्भात्सावेगं कैटभद्विषि  ।  
भीमो बभाषे भूपालानभयं कर्तुमर्हथ  ॥ भ्म्ज्_७।७७३ ॥  
  
एषो ऽहं समयप्रख्यां गदामादाय दंशितः  ।  
द्रौणिमभ्युद्यतो हन्तुं पश्यन्तु कुरुपाण्डवाः  ॥ भ्म्ज्_७।७७४ ॥  
  
इति गर्जन्तमायान्तं पावनिं द्रोणनन्दनः  ।  
हसन्मूढो ऽयमित्युक्त्वा शरजालैरपूरयत्  ॥ भ्म्ज्_७।७७५ ॥  
  
ततो नारायणास्त्रेण दह्यमानाः समन्ततः  ।  
अवातरन्वाहनेभ्य शस्त्राण्युत्सृज्य भूमिपाः  ॥ भ्म्ज्_७।७७६ ॥  
  
रथे स्थितं युध्यमानं भीमसेनमसम्भ्रमात्  ।  
अस्त्रज्वालावलीचक्रमेकीभूतं समापतत्  ॥ भ्म्ज्_७।७७७ ॥  
  
प्रजवाग्निशिखाकूटसङ्घट्टन्तरितं क्षणात्  ।  
अर्जुनो भीममालोक्य वरुणास्त्रमवासॄजत्  ॥ भ्म्ज्_७।७७८ ॥  
  
नारायणास्त्रदहनैस्तदस्त्रमभितो हतम्  ।  
मोधीकृतं क्षणेनाभूदप्रयुक्तमिवाम्बरे  ॥ भ्म्ज्_७।७७९ ॥  
  
महास्त्रसङ्कटे घोरे वर्तमानं वृकोदरम्  ।  
अवरुह्य रथात्कृष्णौ द्राग्भुजाभ्यां विकृष्य तम्  ॥ भ्म्ज्_७।७८० ॥  
  
शस्त्रं हृत्वा बलाद्वीरं नीत्वाशु स्यन्दनाद्भुवम्  ।  
वीरौ चित्रोज्ज्वलौ हृष्टौ तस्थातुः कृष्णपाण्डवौ  ॥ भ्म्ज्_७।७८१ ॥  
  
अस्त्रे ततः स्वयं शान्ते प्रसन्ने भुवनत्रये  ।  
ऊचे दुर्योधनो द्रौणिं पुनरस्त्रं प्रयुज्यताम्  ॥ भ्म्ज्_७।७८२ ॥  
  
द्विष्प्रयोज्यं न दिव्यास्त्रमित्युक्त्वा द्रौणिराकुलः  ।  
शरैश्वकार पाञ्चालमत्स्यकेकयसङ्क्षयम्  ॥ भ्म्ज्_७।७८३ ॥  
  
स सात्यकिं पार्षतं च जित्वा विद्राव्य वाहिनीम्  ।  
जघान पौरवं वीरं राजानं च सुदर्शनम्  ॥ भ्म्ज्_७।७८४ ॥  
  
पाण्डुसैन्येषु भग्नेषु द्रौणिं पश्चादभिद्रुतम्  ।  
अवारयत्स्वयं क्रुद्धो बाणवर्षैर्धनञ्जयः  ॥ भ्म्ज्_७।७८५ ॥  
  
प्रादुश्चक्रे ततो घोरं ज्वालावलयिताम्बरम्  ।  
आग्नेयमस्त्रं लोकानां क्षयाय द्रौणिरुद्यतः  ॥ भ्म्ज्_७।७८६ ॥  
  
अथ काञ्चनसन्नाहौरिव सर्वे समावृताः  ।  
महास्त्रतेजसा व्याप्ताः पेतुर्भूमिभृतां वराः  ॥ भ्म्ज्_७।७८७ ॥  
  
अस्त्रेणाक्षौहिणीं दग्धां वह्निव्याप्तो धनञ्जयः  ।  
दृष्ट्वा प्रादुश्चकारोग्रं ब्रह्मास्त्रं तत्प्रशान्तये  ॥ भ्म्ज्_७।७८८ ॥  
  
अस्त्रे तिरोहिते तस्मिन्विमुक्तौ केशवार्जुनौ  ।  
दृष्ट्वा द्रोणसुतः क्रुद्धो धिगस्त्राणीत्यभाषत  ॥ भ्म्ज्_७।७८९ ॥  
  
अत्रान्तरे ज्ञानसहस्ररश्मिरपारवेदामृतसिन्धुसेतुः  ।  
सरस्वतीमानसराजहंसः कृष्णो ऽप्यकृष्णो मुनिराजगाम  ॥ भ्म्ज्_७।७९० ॥  
  
रथं समुत्सृज्य तमुग्रकर्मा प्रणम्य पप्रच्छ गुरोस्तनूजः  ।  
अस्त्राणि दिव्यान्यफलानि कस्मात्पार्थे सकृष्णे भगवन्गतानि  ॥ भ्म्ज्_७।७९१ ॥  
  
पृष्टः कोपाकुलेनेति तमुवाच मुनीश्वरः  ।  
वीरौ कृष्णार्जुनावेतौ नरनारायणावृषी  ॥ भ्म्ज्_७।७९२ ॥  
  
षष्टिं वर्षसहस्राणि तपः कृत्वा पिनाकिनम्  ।  
नारायणस्तोषयित्वा लेभे तत्तुल्यतां पुरा  ॥ भ्म्ज्_७।७९३ ॥  
  
स एष दुर्जयः कृष्णः स्वयं लिङ्गार्चनव्रतः  ।  
द्रौणे त्वमपि रुद्रांशस्तस्मान्मा विक्रियां गमः  ॥ भ्म्ज्_७।७९४ ॥  
एतद्व्यासवचः श्रुत्वा शान्तमन्युर्गुरोः सुतः  ।  
धिया रुद्रं नमस्कृत्य देवौ कृष्णावमन्यत  ॥ भ्म्ज्_७।७९५ ॥  
  
ततो ऽवहारे सैन्यानां विहिते कुरुपाण्डवैः  ।  
निवृत्तः समरात्पार्थः पथि व्यासं व्यलोकयत्  ॥ भ्म्ज्_७।७९६ ॥  
  
तं नमस्कृत्य पप्रच्छ भगवन्समरे पुरः  ।  
दृष्टो मया शूलहस्तः पुरुषो दहनद्युतिः  ॥ भ्म्ज्_७।७९७ ॥  
  
तच्छूलिनःसृतैर्दीप्तैरसङ्ख्यैः शूलमण्डलैः  ।  
कुरुसेना मया दृष्टा दह्यमाना समन्ततः  ॥ भ्म्ज्_७।७९८ ॥  
  
क्रोशार्धस्पृष्टवसुधो रौद्रो रुद्र इवापरः  ।  
पृष्टो धनञ्जयेनेति हृष्ये द्वैपायनो ऽब्रवीत्। भ्म्ज्_७।७९९ ॥  
  
स देवस्त्रिपुरारातिर्गजासुरविमर्दनः  ।  
रुद्रः कृतान्तदहनस्त्रिजगत्प्रलयक्षमः  ॥ भ्म्ज्_७।८०० ॥  
  
यं नमस्कृत्य वरदं राजन्ते दिवि देवताः  ।  
अस्तम्भयद्बुजस्तम्भं जम्भारातेः स्मिताननः  ॥ भ्म्ज्_७।८०१ ॥  
  
स्मरहरमसुरारिं तं स्मर स्मेरकान्तिं हरमजरमजय्यं शाश्वतं विश्वरूपम्  ।  
विषमदृशमनीशं शान्तमीसानमीशं तरुणतरणिमालास्फारतेजःप्रकारम्  ॥ भ्म्ज्_७।८०२ ॥  
  
क्षपितदिनकराक्षं दक्षदीक्षाविघातं भवमभवमभेदं स्वच्छभावोपलभ्यम्  ।  
शिवमचलमचिन्त्यं बालचन्द्रावतंसं गिरिपरिवृढपुत्रीद्यूतगोष्ठीगरिष्ठम्  ॥ भ्म्ज्_७।८०३ ॥  
  
हत्याग्रहात्परममाग्रहमिन्द्रसूनोः प्रीत्या विधाय मुनिमौलिमणौ प्रयाते  ।  
भूपाः प्रविश्य शिबिराणि दिनावसाने चक्रुः कथाः प्रवरवीरकथानुबद्धाः  ॥ भ्म्ज्_७।८०४ ॥  
  
इति क्षेमेन्द्रविरचितायां भारतमञ्जर्यां द्रोणपर्व  
  
  
  
  
  
  
