---
title: 'Ksemendra: Bharatamanjari, 12'

---
## Intro
  
  
  
  
Ksemendra: Bharatamanjari, 12  
  
  
  
  
Ksemendra: Bharatamanjari  
12. Striparvan  
  
  
Input by members of the Sansknet project  
(sansknet.ac.in)  
  
  
  
This GRETIL version has been converted from a custom Devanagari encoding.  
Therefore, many word boundaries are not marked by blanks.  
  
  
  
  
  


## पाठः
  
  
  
  
  
  
  
॥स्त्रीपर्व॥  
  
  
नारायणं नमस्कृत्य नरं चैव नरोत्तमम्  ।  
देवीं सरस्वतीं व्यासं ततो जयमुदीरयेत्  ॥ भ्म्ज्_१२।१ ॥  
  
गान्धारी धृतराष्ट्रश्च राजा व्याकुलमानसौ  ।  
हतावथ सुतान्द्रष्टुं सोत्कण्ठाविव जग्मतुः  ॥ भ्म्ज्_१२।२ ॥  
  
तत्र तौ विलपन्तौ च क्षिपन्तौ च तनुं भुवि  ।  
भगवानथ चाभ्येत्य पाराशर्यो व्यलोकयत्  ॥ भ्म्ज्_१२।३ ॥  
  
स दीनं पतितं भूमौ हतपुत्रं नरेश्वरम्  ।  
विदुरेण सहोवाच कृष्णेन च कृपाकुलः  ॥ भ्म्ज्_१२।४ ॥  
  
अभावः प्राक्च पश्चाच्च देहिनां सततं स्थितः  ।  
तेषु मध्यविकारेषु कः श्नेहं कर्तुमर्हसि  ॥ भ्म्ज्_१२।५ ॥  
  
अपारे ऽस्मिन्भवाम्भोधौ भवन्ति न भवन्ति च  ।  
जलबुद्बुदवत्सर्वे कर्मयोगेन जन्तवः  ॥ भ्म्ज्_१२।६ ॥  
  
सत्यं भूभारशान्त्यर्थमजायत सुयोधनः  ।  
स च यातस्तथा कृत्वा कस्त्वं तस्य स कस्तव  ॥ भ्म्ज्_१२।७ ॥  
  
नरेन्द्र मा कृथाः शोकं प्रवृत्ते ऽस्मिन्महालये  ।  
प्रतीपमेति यातानां कणिकापि न पार्षदाम्  ॥ भ्म्ज्_१२।८ ॥  
  
आयासाय प्रयासो ऽयं शोकव्यसनसम्भवः  ।  
अधुना दुःखवृक्षाणां स्नेहो मूलं निवार्यताम्  ॥ भ्म्ज्_१२।९ ॥  
  
नमः कालाय यः को ऽपि विद्यते मृत्युना वृतः  ।  
कायो वार्धकमायाति स्वयं येन शरीरिणाम्  ॥ भ्म्ज्_१२।१० ॥  
  
आत्मापराधात्पुत्रास्ते कालेन कवलीकृताः  ।  
तस्मान्न पाण्डपुत्रेभ्यः किल्बिषात्क्रोद्धमर्हसि  ॥ भ्म्ज्_१२।११ ॥  
  
धर्मनित्याः कृतधियस्ते धर्मेण क्षतास्तव  ।  
पाण्डवा भ्रातरं स्मृत्वा कालुष्यं तेषु मा कृथाः  ॥ भ्म्ज्_१२।१२ ॥  
  
गान्धारीं ब्रूहि सहसा मोहे मज्जति नो यथा  ।  
एषैवोक्तवती पूर्वं जये धर्मो निबन्धनम्  ॥ भ्म्ज्_१२।१३ ॥  
  
इति तेषां गिरा क्षिप्रं समोहं कौरवेश्वरम्  ।  
द्रष्टुमभ्याययुः पार्था लज्जानम्रशिरोधराः  ॥ भ्म्ज्_१२।१४ ॥  
  
आलिलिङ्ग ततो राजा प्रज्ञाचक्षुर्युधिष्ठिरम्  ।  
भीमं मायामयं पश्चात्कृष्णबुद्ध्या विवर्धितम्  ॥ भ्म्ज्_१२।१५ ॥  
  
आययौ मारुतिर्द्वेषाद्भुजाभ्यां तेन पीडितः  ।  
प्रययौ कणशस्तेन सर्वे विस्मयमाययुः  ॥ भ्म्ज्_१२।१६ ॥  
  
धर्मसूनुस्ततो वृद्धां प्रणनाम पतिव्रताम्  ।  
गान्धारीं भर्तृसादृश्यात्सदा वस्त्रावृतेक्षणाम्  ॥ भ्म्ज्_१२।१७ ॥  
  
अधो निपतितस्तस्याः पादयोर्धर्मनन्दनः  ।  
ददाहाङ्गुष्ठयुगलं दृष्टिकोपानलाकुलः  ॥ भ्म्ज्_१२।१८ ॥  
  
ततो हतानां दुःखार्ता वल्लभा जगतीभुजाम्  ।  
रणमध्यं प्रतिययुर्गान्धारी च स्नुषाकुला  ॥ भ्म्ज्_१२।१९ ॥  
  
विलप्य करुणं तत्र विह्वला सुबलात्मजा  ।  
बभाषे केशवं सास्रा दिव्यदृष्टिः पतिव्रता  ॥ भ्म्ज्_१२।२० ॥  
  
पश्यैतान्कृष्ण मत्पुत्रान्सीमन्तिन्यो रणे हतान्  ।  
शोचन्ति याः पुरा दृष्टा न सूर्येण न चेन्दुना  ॥ भ्म्ज्_१२।२१ ॥  
  
पश्यान्तःपुरचारीभिरप्सरोभिरिवावृतः  ।  
सम्मुखं निहतः शूरो भग्नोरुस्तनयो मम  ॥ भ्म्ज्_१२।२२ ॥  
  
हतनागां हताश्वां च सुयोधनवधूरियम्  ।  
क्ष्मां सपत्नीमिवालोक्य पश्य मूर्च्छामुपागता  ॥ भ्म्ज्_१२।२३ ॥  
  
लब्धसञ्ज्ञा शनैरेषा परिमृज्य रजश्चिरम्  ।  
राजराजस्य महिषी परिपृच्छति वल्लभम्  ॥ भ्म्ज्_१२।२४ ॥  
  
उत्सङ्गे मामिवादाय रत्नांशुकवतीं गदाम्  ।  
दोर्भ्यां च भुवमालिङ्ग्य कथं सुप्तो ऽसि भूपते  ॥ भ्म्ज्_१२।२५ ॥  
  
न ते कनकपर्यङ्के विलासशयने वृता  ।  
अस्मिन्नरपते सुप्ता रक्तक्षीबा कथं शिवा  ॥ भ्म्ज्_१२।२६ ॥  
  
एषः दुःशासनः शेते प्रियो रम्यस्तवानुजः  ।  
निपीतं राक्षसेनेव यस्य भीमेन शोणितम्  ॥ भ्म्ज्_१२।२७ ॥  
  
अयं ते दयितः पुत्रो लक्ष्मणः शत्रुणा हतः  ।  
सजीव इव वक्तुं त्वं नाथ किञ्चित्समीहते  ॥ भ्म्ज्_१२।२८ ॥  
  
दन्तस्तम्भाविव भ्रष्टावनङ्गङ्गनतोरणौ  ।  
सरलौ पातितावत्य(?) मन्येते कालदन्तिना  ॥ भ्म्ज्_१२।२९ ॥  
  
अयं ते मौलिरुचितश्चिरं मूर्ध्नि सुखोषितः  ।  
रोचिष्णुरिह विभ्रष्टः स्पृष्टः कान्तिपरिक्षयात्  ॥ भ्म्ज्_१२।३० ॥  
  
पादाभ्यां रुधिरार्द्राभ्यां रणसञ्चारिणस्तव  ।  
वान्तेव सतता पीता राजचूडामणिच्छविः  ॥ भ्म्ज्_१२।३१ ॥  
  
लोकपाले त्वयि दिवं याते नन्दनकौतुकात्  ।  
धन्याभिमानितेवैका कीर्तिस्त्वदनुयायिनी  ॥ भ्म्ज्_१२।३२ ॥  
  
भ्राजिष्णुरत्नवलये दोष्णि कर्पूरपाण्डुरे  ।  
कस्यान्यस्य मही यातु शेषविश्रान्तिनिर्वृतिम्  ॥ भ्म्ज्_१२।३३ ॥  
  
यः स कङ्कण्झाङ्कारैर्व्यजनैर्विजितो नृपः  ।  
क्रव्यादपक्षिवातेने सो ऽयमद्यापि वीज्यते  ॥ भ्म्ज्_१२।३४ ॥  
  
इति दुर्योधनवधूं क्रोशन्तीं कौरवस्त्रियः  ।  
समाकृष्य विवेष्टन्ते पतिताः पश्य भूतले  ॥ भ्म्ज्_१२।३५ ॥  
  
इतः सुभद्रा सौभद्रं पुत्रकं पुत्रवत्सला  ।  
परिमार्ष्टि रजोदिग्धं स्तनौ दातुमिवोद्यता  ॥ भ्म्ज्_१२।३६ ॥  
  
अङ्के शशाङ्कसदृशं कृत्वेयं पत्युरुत्तरा  ।  
वदनं बाष्पधाराभिः प्रक्षाल्य परिपृच्छति  ॥ भ्म्ज्_१२।३७ ॥  
  
अयि नाथ तथा तत्तदुक्त्वा प्रणयपेशलम्  ।  
भूमिमालिङ्ग्य किं शेषे प्रियामद्य विहाय माम्  ॥ भ्म्ज्_१२।३८ ॥  
  
गाण्डीवधन्वनः पुत्रश्चक्रपाणेः स्वसुः सुतः  ।  
त्वं शक्रसदृशः शौर्ये कथमेको हतः परैः  ॥ भ्म्ज्_१२।३९ ॥  
  
इदं ते वदनं कान्तं कमलाकमलोपमम्  ।  
नूनमापास्यति स्मेरं धन्यः स्वर्गवधूजनः  ॥ भ्म्ज्_१२।४० ॥  
  
नन्वनङ्गतयानङ्गस्त्वय्यभून्नोपमास्पदम्  ।  
सो ऽयमङ्गवधात्कान्त त्वयाद्य सफलीकृतः  ॥ भ्म्ज्_१२।४१ ॥  
  
शशाङ्कशङ्कया शङ्के त्वयि त्रिदिवगामिनि  ।  
करोति तारकापङ्क्तिः कण्ठे मुक्तावलीभ्रमम्  ॥ भ्म्ज्_१२।४२ ॥  
  
याहं त्वया नववधूः प्रत्यालापं पुरार्थिता  ।  
त्वां स्वयं भाष्यमाणां मां कथं न प्रतिभाषसे  ॥ भ्म्ज्_१२।४३ ॥  
  
क्व नु सर्वगुणग्रामगणनीयस्य ते गतम्  ।  
दाक्षिण्यं स्वर्गललनासक्तो यन्मामुपेक्षसे  ॥ भ्म्ज्_१२।४४ ॥  
  
पुनः कर्तुमशक्ये ऽस्मिन्धातुः सौभाग्यवर्णने  ।  
प्रहृतं त्वच्छरीरे यौर्धिक्तान्दग्धविलोचनान्  ॥ भ्म्ज्_१२।४५ ॥  
  
कुसुमायुधतुल्यस्य कुसुमायुधतैव ते  ।  
नूनं रणे ऽभूत्त्वां वीराः सेहिरे कथमन्यथा  ॥ भ्म्ज्_१२।४६ ॥  
  
एवं विलापिनीं बालां बलादाकृष्य पुत्रिकाम्  ।  
विराटपत्न्यो यान्त्येता रुदन्त्यः पत्युरन्तिकम्  ॥ भ्म्ज्_१२।४७ ॥  
  
सानुजः स सुतामात्यो विराटनृपतिर्हतः  ।  
वधूभिरावृतो भूमौ दिवीवाप्सरसां गणैः  ॥ भ्म्ज्_१२।४८ ॥  
  
एषा द्रोणशच्छिन्नं सुदोष्णा भर्तुराननम्  ।  
विलोक्य तारं क्रोशन्ती रुद्धा सख्येव मूर्च्छया  ॥ भ्म्ज्_१२।४९ ॥  
  
क्रव्यादलुप्तावयवं पश्य कर्णं वधूजनः  ।  
परायणं कौरवाणामालिङ्ग्यालिङ्ग्य शोचति  ॥ भ्म्ज्_१२।५० ॥  
  
नाम्नि सङ्कीर्तिते यस्य प्रापुर्निद्रां न शत्रवः  ।  
स त्वमद्य हतः शेषे धिक्कालस्य दुरन्तताम्  ॥ भ्म्ज्_१२।५१ ॥  
  
जम्भारिरभवद्यस्य वर्मकुण्डलयाचकः  ।  
सत्यसन्धः कथं कणः कर्णशेषीकृतः खगैः  ॥ भ्म्ज्_१२।५२ ॥  
  
निसर्गविसरः सर्गः सर्वथा हतवेधसः  ।  
कृत्वा यः शक्रतुल्यत्वं न चक्रे कल्पसाक्षिणम्  ॥ भ्म्ज्_१२।५३ ॥  
  
इति प्रकीर्णाभरणाः क्रन्दन्त्यः कर्णयोषितः  ।  
दारयन्ति कुचाभोगं वृषसेनस्य मातरः  ॥ भ्म्ज्_१२।५४ ॥  
  
पश्य जामातरं कृष्ण हतं मम जयद्रथम्  ।  
बाला शोचिति मत्पुत्री न च जानाति शोचितुम्  ॥ भ्म्ज्_१२।५५ ॥  
  
एष शल्यो हतः सङ्ख्ये रिपुशल्यपराक्रमः  ।  
शल्यतामधुना यातः पश्यान्तःपुरयोषिताम्  ॥ भ्म्ज्_१२।५६ ॥  
  
पश्यास्य कृष्यते जिह्वा मद्रराजस्य वायसैः  ।  
राधेयस्यैष विदधे युधि तेजोवधं यया  ॥ भ्म्ज्_१२।५७ ॥  
  
पश्य द्रोणस्य समरे वह्नेः शान्तार्चिषो यथा  ।  
संस्कारः क्रियते विप्रैः क्रिमीनुत्सार्य मूर्च्छितान्  ॥ भ्म्ज्_१२।५८ ॥  
  
एष भूरिश्रवा वीरः सोमदत्तसुतो हतः  ।  
महिष्या शोच्यते वीरश्छिन्नबाहुः किरीटिना  ॥ भ्म्ज्_१२।५९ ॥  
  
रणयज्ञमहीयूपे यूपध्वजभुजे तव  ।  
निकृते जिष्णुना मन्ये यशो निर्लूनमात्मनः  ॥ भ्म्ज्_१२।६० ॥  
  
लक्ष्मीकरेणुकालाने भूभारभुजगेश्वरे  ।  
शिवाकृष्टे विरौतीव दोष्णि ते कङ्कणावली  ॥ भ्म्ज्_१२।६१ ॥  
  
चन्द्रिकाभरणे हर्म्ये त्वत्प्रेमाभरणाः स्त्रियः  ।  
आलिलिङ्ग पुरा सो ऽयं विलासाभरणो भुजः  ॥ भ्म्ज्_१२।६२ ॥  
  
अर्थिकल्पद्रुमे दोष्णि च्छिन्ने ऽस्मिञ्शत्रुयोषिताम्  ।  
वैधव्यदीक्षागुरुतां वीर यास्यति को ऽपरः  ॥ भ्म्ज्_१२।६३ ॥  
  
हठकण्ठग्रहः प्रौढः को नाम हरिणीदृशाम्  ।  
केयूरकान्तिकलिकां कर्णपूरीकरिष्यति  ॥ भ्म्ज्_१२।६४ ॥  
  
इति प्रलापिनी वक्ति विह्वला कमलेश्वरम्  ।  
प्रवरं भूरियशसं भूरिश्रवसमात्मना  ॥ भ्म्ज्_१२।६५ ॥  
  
हितोपदेशविद्वेषी शुकुनिः पश्य भक्ष्यते  ।  
शिवाभिरशिवाचारो वेश्याभिरिव वित्तवान्  ॥ भ्म्ज्_१२।६६ ॥  
  
पृथिवी क्षपिता क्षिप्रं क्षुद्रैः कर्णान्तगामिभिः  ।  
इतः पूर्वमनेनाक्षैरितो बाणैः किरीटिना  ॥ भ्म्ज्_१२।६७ ॥  
  
इतः सुदक्षिणस्यैताः प्रियाः काम्बोजभूपतेः  ।  
हृदयानि प्रलापेन दारयन्त्यश्मनामपि  ॥ भ्म्ज्_१२।६८ ॥  
  
सौभद्रशरनिर्भिन्नं राजपुत्रं बृहद्बलम्  ।  
एताः कोमलकामिन्यः शोतन्ति शशिरोचिषम्  ॥ भ्म्ज्_१२।६९ ॥  
  
धृष्टद्युम्नसुता दीप्तहेममालाविभूषिताः  ।  
भान्त्येते द्रोणनिहता भ्रष्टा विद्याधरा इव  ॥ भ्म्ज्_१२।७० ॥  
  
केकयो धृष्टकेतुश्च जयत्सेनश्च मागधः  ।  
वृद्धश्च राजा द्रुपदः सामात्यसुतबान्धवः  ॥ भ्म्ज्_१२।७१ ॥  
  
अलायुधो ऽलम्बुसश्च भगदत्तः श्रुतायुधः  ।  
विन्दानुविन्दावावन्त्यौ जलसन्धः सुलोचनः  ॥ भ्म्ज्_१२।७२ ॥  
  
प्रवराः पार्थिवाश्चान्ये हता वीराः सहस्रशः  ।  
लब्धजीवा इवाभान्ति कान्ताभिः परिवारिताः  ॥ भ्म्ज्_१२।७३ ॥  
  
शक्तेनापि त्वया कृष्ण यस्मात्कामादुपेक्षिताः  ।  
सर्वक्षयाद्वा द्वेषाद्वा सर्वज्ञेन च लीलया  ॥ भ्म्ज्_१२।७४ ॥  
  
षङ्विंशे वत्सरे प्राप्ते वृष्णीनां समरे मिथः  ।  
तस्मात्तावापि भविता विपुलो बान्धवक्षयः  ॥ भ्म्ज्_१२।७५ ॥  
  
तवाप्यनुचितः को ऽपि वधहेतुर्भविष्यति  ।  
इत्युक्त्वा तारकरुणं रुरोद सुबलात्मजा  ॥ भ्म्ज्_१२।७६ ॥  
  
तामुवाच हसन्कृष्णः स्वेच्छासृष्टलयोदयः  ।  
विधिनैतत्पुरादिष्टं पुनरुक्तं त्वयोदितम्  ॥ भ्म्ज्_१२।७७ ॥  
  
अवश्यभाविनि शुचं क्षये ऽस्मिन्मा वृथा कृथाः  ।  
अवश्यं क्षत्रियसुते हन्ताहं किल विद्विषाम्  ॥ भ्म्ज्_१२।७८ ॥  
  
इत्युक्तवति दाशार्हे धृतराष्ट्रो युधिष्ठिरम्  ।  
गतिं पप्रच्छ वीराणां परिमाणं च सङ्क्षये  ॥ भ्म्ज्_१२।७९ ॥  
  
तमब्रवीद्धर्मराजो लक्षणामधुरं रणे  ।  
विंशतिश्च सहस्राणि कोट्यः षडधिकाश्च षट्  ॥ भ्म्ज्_१२।८० ॥  
  
वीराणां गणनार्हाणामस्मिन्नायोधने हताः  ।  
अप्रहृष्टा हता ये च ते गन्धर्वपुरं गताः  ॥ भ्म्ज्_१२।८१ ॥  
  
भयात्पराङ्मुखा ये च ते यक्षत्वमुपागताः  ।  
ये त्वखण्डितसत्त्वस्थास्ते ब्रह्मभुवनं श्रिताः  ॥ भ्म्ज्_१२।८२ ॥  
  
मेरुपार्श्वं प्रयातास्ते ये पद्भ्यां वाहनैर्हताः  ।  
प्रसादाल्लोमशस्यैतन्मुनेः पश्यामि दिव्यदृक्  ॥ भ्म्ज्_१२।८३ ॥  
  
इत्युक्त्वा धर्मतनयो हतानां जगतीभुजाम्  ।  
बन्धूनां चादिदेशाशु संस्कारं विभवोचितम्  ॥ भ्म्ज्_१२।८४ ॥  
  
इन्द्रसेनमुखाः सूताः सञ्जयो विदुरस्तथा  ।  
युयुत्सुश्च गिरा तस्य तेषामन्त्यविधौ ययुः  ॥ भ्म्ज्_१२।८५ ॥  
  
माल्यैर्वस्त्रैरंलकारैर्भूषितास्ते महारथाः  ।  
चितानलेषु निहिताः स्वप्रतापमिवाविशन्  ॥ भ्म्ज्_१२।८६ ॥  
  
अथोदतिष्ठन्नारीणां संहतानामितस्ततः  ।  
मिथः कण्ठविलग्नानां करुणो रोदनध्वनिः  ॥ भ्म्ज्_१२।८७ ॥  
  
धृतराष्ट्रेण सहितः सानुगो ऽथ युधिष्ठिरः  ।  
अनुयातो नृपस्त्रीभिर्ययौ स्नातुमथापगाम्  ॥ भ्म्ज्_१२।८८ ॥  
  
श्रावितः कर्णवृत्तान्तं स मात्रा गूढसम्भवम्  ।  
भ्रात्रे दुःखाद्ददौ तस्मै बाष्पमिश्रां जलाञ्जलिम्  ॥ भ्म्ज्_१२।८९ ॥  
  
स यथाविधि बन्धूनां विधाय स्वोचितां क्रियाम्  ।  
आदिदेश नृपस्त्रीणां क्रियायौ पटमण्डपान्  ॥ भ्म्ज्_१२।९० ॥  
  
ता भूमिपालललना सरलायताक्ष्यो नेत्राम्बुनिर्झरविनिर्जिततारहाराः  ।  
भागीरथीमथ ययुः कलहंसमञ्जुकाञ्चीविराविपुलिनोरुनितम्बबिम्बाः  ॥ भ्म्ज्_१२।९१ ॥  
  
  
इति क्षेमेन्द्रविरचितायां भारतमञ्जर्यां स्त्रीपर्व  
  
  
  
  
  
