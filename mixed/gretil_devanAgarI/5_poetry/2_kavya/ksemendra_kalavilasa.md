---
title: 'Ksemendra: Kalavilasa'

---
## Intro
  
  
  
  
Ksemendra: Kalavilasa  
  
  
  
  
Ksemendra: Kalavilasa  
based on the ed. by Pandita Durgaprasada and Kasinatha Panduranga Paraba  
Kavyamala (1st series), vol. 1, Bombay 1886, pp. 34-79.  
  
Input by Somadeva Vasudeva (1994)  
  
  
  
  


## पाठः
  
  
  
  
  
  
क्षेमेन्द्र: कलाविलास  
  
अस्ति विशालं कमलालुलितपरिष्वङ्गमङ्गलायतनम्  &  
श्रीपतिवक्षःस्थलमिव रत्नोज्ज्वलमुज्ज्वलं नगरम्  ॥ १।१ ॥  
मणिभूबिम्बितमुक्ताप्रलम्बनिवहेन यत्र शेषाहिः  &  
भवनानि बिभर्ति सदा बहुधात्मानं विभज्येव  ॥ १।२ ॥  
विघ्नोऽभिसारिकाणां भवनगणः स्फाटिकप्रभाविकटः  &  
यत्र विराजति रजनीतिमिरपटप्रकटलुण्ठाकः  ॥ १।३ ॥  
यत्र त्रिनयननयनज्वलनज्वालावलीशलभवृत्तिः  &  
जीवति मानसजन्मा शशिवदनावदनकान्तिपीयूषैः  ॥ १।४ ॥  
रतिलुलितललितललनाक्लमजललववाहिनो मुहुर्यत्र  &  
श्लथकेशकुसुमपरिमलवासितदेहा वहन्त्यनिलाः  ॥ १।५ ॥  
नवबिसकिसलयकवलनकषायकलहंसकलरवो यत्र  &  
कमलवनेषु प्रसरति लक्ष्म्या इव नूपुरारावः  ॥ १।६ ॥  
नृत्यन्मुग्धमयूरा मरकतधारागृहावली सततम्  &  
सेन्द्रायुधधननिवहा प्रावृण्मूर्तेव यत्रास्ते  ॥ १।७ ॥  
शशिकिरणप्रावरणस्फाटिकहर्म्येषु हरिणशावाक्ष्यः  &  
यत्र विभान्ति सुधाम्बुधिदुग्धतरङ्गित्थिता इवाप्सरसः  ॥ १।८ ॥  
तत्राभूदभिभूतप्रभूतमायानिकायशतधूर्तः  &  
सकलकलानिलयानां धुर्यः श्रीमूलदेवाख्यः  ॥ १।९ ॥  
नानादिग्देशागतधूर्तैरुपजीव्यमानमतिविभवः  &  
स प्राप विपुलसम्पदम् आत्मगुणैश्चक्रवर्तीव  ॥ १।१० ॥  
भुक्तोत्तरं सहृदयैर् आस्थानीसंस्थितं कदाचित्तम्  &  
अभ्येत्य सार्थवाहो दत्तमहार्होपहारमणिकनकः  ॥ १।११ ॥  
प्रणतो हिरण्यगुप्तः सहितः पुत्रेण चन्द्रगुप्तेन  &  
प्राप्तासनसत्कारः प्रोवाच म्हूर्तविश्रान्तः  ॥ १।१२ ॥  
अतिपरिचयसप्रतिभा तव पुरतो मादृशामियं वाणी  &  
ग्राम्याङ्गनेव नगरे न तथा प्रगल्भ्यमायाति  ॥ १।१३ ॥  
पिहितबृहस्पतिधिषणो रुचिरः प्रज्ञामरीचिनिचयस्ते  &  
तीक्ष्णांशोरिव सहजः प्रोषिततिमिराः करोत्याशाः  ॥ १।१४ ॥  
आजन्मार्जितबहुविधमणिमौक्तिककनकपूर्णकोषस्य  &  
एको ममैष सूनुः सञ्जातः पश्चिमे वयसि  ॥ १।१५ ॥  
मोहस्थानं बाल्यं यौवनमपि मदनमानसोन्मादम्  &  
अनिलावलोलनलिनीदलजलचपलाश्च वित्तचयाः  ॥ १।१६ ॥  
हारिण्यो हरिणदृशः सततं भोगाब्जमधुकरा धूर्ताः  &  
पतिता परम्परैषा दोषाणां मम सुतस्यास्य  ॥ १।१७ ॥  
धूर्तकरकन्दुकानां वारवधूचरणनूपुरमणीनाम्  &  
धनिकगृहोत्पन्नानां मुक्तिर्नास्त्येव मुग्धानाम्  ॥ १।१८ ॥  
अज्ञातदेशकालाश् चपलमुखाः पङ्गवोऽपि सप्लुतयः  &  
नवविहगा इव मुग्धा भक्ष्यन्ते धूर्तमार्जारैः  ॥ १।१९ ॥  
आश्रितजनतनयोऽयं तव विद्वन्निजसुताधिकः सत्यम्  &  
न यथा प्रयाति नाशं तथास्य बुद्धिं प्रयच्छ पराम्  ॥ १।२० ॥  
इति विनयनम्रशिरसा तेन वचो युक्तमुक्तमवधार्य  &  
तमुवाच मूलदेवः प्रीतिप्रसरैः प्रसारितौष्ठाग्रः  ॥ १।२१ ॥  
आस्तामेष सुतस्ते मम भवने निज इव प्रयत्नपरः  &  
ज्ञास्यति मयोपदिष्टं शनकैः सकलं कलाहृदयम्  ॥ १।२२ ॥  
इति तस्य शासनेन स्वसुतं निःक्षैप्य तद्गृहे मतिमान्  &  
नत्वाथ सार्थवाहः प्रययौ निजमन्दिरं मुदितः  ॥ १।२३ ॥  
अथ शिथिलकिरणजालो धूमरकान्तिर्निरम्बरस्तरणिः  &  
अभवददृक्ष्यः शनकैः धूर्तैरिव निर्जितः कितवः  ॥ १।२४ ॥  
अस्तमिते दिवसकरे तिमिरभरद्विरदसंसक्ता  &  
सिन्दूरपटलपाटलकान्तिरिवाग्रे बभौ सन्ध्या  ॥ १।२५ ॥  
त्यक्तापि प्रतिदिवसं दिवसद्युतिरनुजगाम दिवसकरम्  &  
न तु रक्तापि हि सन्ध्या हृदयं जानाति कः स्त्रीणाम्  ॥ १।२६ ॥  
गगनाङ्गणकमलवने सन्ध्यारागे गते शनैः क्वापि  &  
अप्राप्तस्थितिविकलं बभ्राम भ्रमरविभ्रमं तिमिरम्  ॥ १।२७ ॥  
तीक्ष्णांशुविरहमोहैः तिमिरैरिव मीलिता बभूव मही  &  
तीव्रोऽपि जनस्य सदायातः खलु वल्लभो भवति  ॥ १।२८ ॥  
रजनी रराज सिततरतारकमुक्ताकलापकृतशोभा  &  
शबररमणीव परिचिततिमिरमयूरच्छदाभरणा  ॥ १।२९ ॥  
अथ पथिकवधूदहनः शनकैरुदभून्निशाकरालोकः  &  
कुमुदप्रबोधदूतो व्यसनगुरुश्चक्रवाकीणाम्  ॥ १।३० ॥  
मन्मथसितातपत्रं दिग्वनितास्फटिकदर्पणो विमलः  &  
विरराज रजनिरमणीसिततिलको यामिनीनाथः  ॥ १।३१ ॥  
निजकरमृणालवल्लीवलयविलासी ललास सितकान्तिः  &  
गगनतटिनीतटान्ते रजनिकरो राजहंस इव  ॥ १।३२ ॥  
श्यामा शुशुभे शशिना तया मनोभूर्मधूत्सवस्तेन  &  
मदमुदितमानसानां तेनापि मृगीदृशां लीला  ॥ १।३३ ॥  
धूर्ताः समृद्धिसचिवा विच्छायां पद्मिनीं परित्यज्य  &  
फुल्लानि विविशुरलयः सानन्दाः कुमुदवृन्दानि  ॥ १।३४ ॥  
ज्योत्स्नाभस्मस्मेरा सुललितशशिशकलपेशलकपाला  &  
तारास्थिपटलहारा शुशुभे कापालिकीव निशा  ॥ १।३५ ॥  
तस्मिन्प्रौढनिशाकरकिरणप्रकरप्रकाशिताशेषे  &  
निजमणिभवनोद्याने निर्वर्तितभावनासमाधानः  ॥ १।३६ ॥  
स्फटिकासनोपविष्टः सह शशिना निर्विभागमित्रेण  &  
कन्दलिमुख्यैः शिष्यैः परिवारितपादपीठान्तः  ॥ १।३७ ॥  
प्रोवाच मूलदेवो वीक्ष्य चिरं सार्थवाहसुतमग्रे  &  
कुर्वन्दशनमयूखैः लज्जालीनामिव ज्योत्स्नाम्  ॥ १।३८ ॥  
शृणु पुत्र वञ्चकानां सकलकलाहृदयसारमतिकुटिलम्  &  
ज्ञाते भवन्ति यस्मिन् क्षणरुचिचपलाः श्रियोऽप्यचलाः  ॥ १।३९ ॥  
एकोऽस्मिन्भवगहने तृणपल्लववलयजालसञ्च्छन्नः  &  
कूपः पतन्ति यस्मिन् मुग्धकुरङ्गा निरालम्बे  ॥ १।४० ॥  
सोऽयं निधानकुम्भो दम्भो नांअ स्वभावगम्भीरः  &  
कुटिलैः कुहकभुजङ्गैः संवृतवदनः स्थितो लोके  ॥ १।४१ ॥  
मायारहस्यमन्त्रश्चिन्तामणिरीप्सितार्थानाम्  &  
दम्भः प्रभावकारी धूर्तानां श्रीवशीकरणम्  ॥ १।४२ ॥  
मत्स्यास्येवाप्सु सदा दम्भस्य ज्ञायते गतिः केन  &  
नास्य करौ न च पादौ न शिरो दुर्लक्ष्य एवासौ  ॥ १।४३ ॥  
मन्त्रबलेन भुजङ्गा मुग्धकुरङ्गाश्च कूटयन्त्रेण  &  
स्थलजालेन विहङ्गा गृह्यन्ते मानवाश्च दम्भेन  ॥ १।४४ ॥  
जनहृदयविप्रलम्भो मायास्थम्भो जगज्जयारम्भः  &  
जयति सदानुपलम्भो मायारम्भोदयो दम्भः  ॥ १।४५ ॥  
सततावर्तभ्रान्ते दुःसहमायासहस्रकुटिलारे  &  
मूलं दम्भो नाभिर्विपुलतरे चक्रिकाचक्रे  ॥ १।४६ ॥  
नयननिमीलनमूलः सुचिरं स्नानार्द्रचूलजलसिक्तः  &  
दम्भतरुः शुचिकुसुमः सुखशतशाखाशतैः फलितः  ॥ १।४७ ॥  
व्रतनियमैर्बकदम्भः संवृतनियमैश्च कूर्मजो दम्भः  &  
निभृतगतिनयननियमैर्घोरो मार्जारजो दम्भः  ॥ १।४८ ॥  
बकदम्भो दम्भपतिर्दम्भनरेन्द्रश्च कूर्मजो दम्भः  &  
मार्जारदम्भ एव प्राप्तो दम्भेषु चक्रवर्तित्वम्  ॥ १।४९ ॥  
नीचनखश्मश्रुकचश्चूली जटिलः प्रलम्बकूर्चो वा  &  
बहुमृत्तिकापिशाचः परिमितभाषी प्रयत्नपादत्रः  ॥ १।५० ॥  
स्थूलग्रन्थिपवित्रकपृष्ठार्पितहेमवल्लीकः  &  
कक्षार्पितपतपल्लवरुद्धभुजो भाण्डहस्त इव  ॥ १।५१ ॥  
अङ्गुलिभङ्गविकल्पन विविधविवादप्रवृत्तपाण्डित्यः  &  
जपचपलोष्ठः सजने ध्यानपरो नगररथ्यासु  ॥ १।५२ ॥  
साभिनयाञ्चितचुलकैराचमनैः सुचिरमज्जनैस्तीर्थे  &  
संरुद्धसकललोकः पुनः पुनः कर्णकोणसंस्पर्शी  ॥ १।५३ ॥  
सीत्कृतदन्तनिनादावेदितहेमन्तदुःसहस्नानः  &  
विस्तीर्णतिलकचर्चासूचितसर्वोपचारसुरपूजः  ॥ १।५४ ॥  
शिरसा बिबर्ति कुसुमं विनिपतितां काकदृष्टिम् इव रचयन्  &  
एवं रूपं पुरुषो यो यः स स दाम्भिको ज्ञेयः  ॥ १।५५ ॥  
निर्गुणलोकप्रणतःसगुणे स्तब्धः स्वबन्धुषु द्वेषी  &  
पुरजनकरुणाबन्धुः कीर्त्यार्थी दाम्भिको धूर्तः  ॥ १।५६ ॥  
कार्योपयोगकाले प्रणतशिराश्चाटुशतकारी  &  
सभ्रूभङ्गो मौनी कृतकार्यो दाम्भिकः क्रूरः  ॥ १।५७ ॥  
स्तम्भितविबुधसमृद्धिर्दैत्यो योऽभूत्पुरा जम्भः  &  
दम्भः सोऽयं निवसति भूमितले भूतदेहेषु  ॥ १।५८ ॥  
शुचिदम्भः शमदम्भः स्नातकदम्भः समाधिदम्भश्च  &  
निःस्पृहदम्भस्य तुलां यान्ति तु नैते शतांशेन  ॥ १।५९ ॥  
शौचाचारविवादी मृत्क्षयकारी स्वबान्धवस्पर्शी  &  
शुचिदम्भेन जनोऽयं विश्वामित्रत्वमायाति  ॥ १।६० ॥  
संहृतबहुविधसत्त्वो निःक्षेपद्रविणवारिबहुतृष्णः  &  
सततमहिंसादम्भो वडवाग्निः सर्वभक्षोऽयम्  ॥ १।६१ ॥  
मुण्डो जटिलो नग्नश्छत्री दण्डी कषायचारी वा  &  
भस्मस्मेरशरीरो दिशि दिशि भोगी विजृम्भते दम्भः  ॥ १।६२ ॥  
खल्वाटः स्थूलवपुः शुष्कतनुर्मुनिसमानरूपो वा  &  
शाटकवेष्टितशीर्षश्चैत्योन्नतशिखरवेष्टनो वापि  ॥ १।६३ ॥  
लोभः पितातिवृद्धो जननी माया सहोदरः कूटः  &  
कुटिलाकृतिश्च गृहिणी पुत्रो दम्भस्य हुङ्कारः  ॥ १।६४ ॥  
भगवान्पुरा स्वयम्भूः कृत्वा भुवनानि भूतसर्गं च  &  
विरतव्यापारतया सुचिरं चिन्तान्वितस्तस्थौ  ॥ १।६५ ॥  
दृष्ट्वा स मर्त्यलोके दिव्यदृशा मानुषान्निरालम्बान्  &  
आर्जवयोगविशेषादप्राप्तधनादिसम्भोगान्  ॥ १।६६ ॥  
मीलितनयनः क्षैप्रं स्थित्वा मायामये समाधाने  &  
असृजन्नृणां (नॄणां?) विभूत्यै दम्भं सम्भावनाधारम्  ॥ १।६७ ॥  
बिभ्राणः कुशपूलीं पुस्तकमाले कमण्डलुं शून्यम्  &  
निजहृदयकुटिलशृङ्गं दण्डं कृष्णाजिनं खनित्रं च  ॥ १।६८ ॥  
स्थूलतरकुशपवित्रकलाञ्छितकर्णः पवित्रपाणिश्च  &  
सुव्यक्तमुण्डमस्तककुशवेष्टितचूलमूलसितकुसुमः  ॥ १।६९ ॥  
काष्ठस्तब्धग्रीवो जपचपलोष्ठः समाधिलीनाक्षः  &  
रुद्राक्षवलयहस्तो मृत्परिपूर्णं वहन्पात्रम्  ॥ १।७० ॥  
नयनाञ्चलैः सकोपैर्भ्रुकुटीहुङ्कारवदनसञ्ज्ञाभिः  &  
बहुविधकदर्थनाभिः कथिताखिलहृदयवाञ्छितो मौनी  ॥ १।७१ ॥  
रक्षन्परसंस्पर्शं शौचार्थी ब्रह्मलोकेऽपि  &  
दम्भः पुरोऽस्य तस्थावुत्थित एवासनाकाङ्क्षी  ॥ १।७२ ॥  
आकल्पेन सुमहता सहसास्य वशीकृताः परं तेन  &  
सप्तर्षयोऽपि तस्मै प्रणतास्तस्थुः कृताञ्जलयः  ॥ १।७३ ॥  
तं दृष्ट्वा परमेष्ठी लीलाकृतसकलसर्गवर्गोऽपि  &  
गौरवविस्मयहर्षैर्निःस्पन्दान्दोलितस्तस्थौ  ॥ १।७४ ॥  
तस्यातितीव्रनियमाद्ग्रस्तेऽगस्त्येऽतिविस्मयेनेव  &  
अल्पतपोव्रतलज्जाकुञ्चितपृष्ठे वसिष्ठे च  ॥ १।७५ ॥  
अतिसरलनिजमुनिव्रतपरिगतकुत्से च कूणिते कौत्से  &  
डम्बररहितात्मतपोनिरादरे नारदे विहिते  ॥ १।७६ ॥  
निजजानुसन्धिशिखरे जमदग्नौ मग्नवदने च  &  
त्रस्ते विश्वामित्रे वलितगुले गालवेभृगौ मग्ने  ॥ १।७७ ॥  
सुचिरोत्थितमतिकोपादासनकमले निविष्टदृष्टिं च  &  
शूलप्रोतमिवाग्रे निःस्पन्दममन्दगर्वगुरुगात्रम्  ॥ १।७८ ॥  
ज्ञात्वा तमासनार्थिनमवदद्देवश्चतुर्मुखः प्रीत्या  &  
विकसन्निजदशानरुचा विहसन्निव वाहनं हंसं  ॥ १।७९ ॥  
उपविश पुत्र ममाङ्के नियमेन महीयसातिचित्रेण  &  
अर्होऽसि गुणगणोद्गतगौरवसंवादिनानेन  ॥ १।८० ॥  
इत्युक्तो विश्वसृजा तस्याङ्कमशङ्कया ससङ्कोचः  &  
अभ्युक्ष्य वारिमुष्ट्या कृच्छ्रेणोपाविशद्दम्भः  ॥ १।८१ ॥  
दम्भ उवाच ॥ नोच्चैर्वाच्यमवश्यं यदि वाच्यं हस्तपद्मेन  &  
आच्छाद्य वक्त्ररन्ध्रं स्पृष्टो न स्यां यथास्यवातांशैः  ॥ १।८२ ॥  
तत्तस्य शौचमतुलं दृष्ट्वा स्मेराननो ब्रह्मा  &  
दम्भोऽसीति जगाद प्रायो हस्ताग्रमाकम्प्य  ॥ १।८३ ॥  
उत्तिष्ठाऌसकलजलनिधिपरिखावलिमेखलां महीमखिलाम्  &  
अवतीर्य भुङ्क्ष्वा भोगान्विबुधैरपि तत्त्वतो न विज्ञातः  ॥ १।८४ ॥  
इत्यादराद्विसृष्टो विधिना संसारसागरगतानाम्  &  
कण्ट्ःए शीलां निबध्नन्मर्त्यानामवततार महीम्  ॥ १।८५ ॥  
अथ मर्त्यलोकमेत्य भ्रान्त्वा दम्भो वनानि नगराणि  &  
विनिवेश्य गौडविषये निजजयकेतुं जगाम दिशः  ॥ १।८६ ॥  
वचने बाह्लीकानां व्रतनियमे प्राच्यदाक्षैणात्यानां  &  
अधिकारे वीराणां दम्भः सर्वत्र गौडानाम्  ॥ १।८७ ॥  
एते दम्भसहायाः प्रतिग्रहश्राद्धसिद्धचूर्णेन  &  
कुर्वन्ति ये प्रभाते यतस्ततो भस्मना तिलकम्  ॥ १।८८ ॥  
तूर्णं सहस्रभागैर्भुवनतलए संविभज्य भूतानि  &  
मूर्तः सततं निवसति दम्भो वदनेऽधिकरणभट्टानाम्  ॥ १।८९ ॥  
गुरुहृदयमविशादग्रे बालकहृदयं तपस्विहृदयं च  &  
कुटिलं नियोगिहृदयं दीक्षैतहृदयं स्वयं दम्भः  ॥ १।९० ॥  
तदनु च गणकचिकित्सकसेवकवणिजां सहेमकाराणाम्  &  
नटभटगायनवाचकचक्रचराणां च हृदयानि  ॥ १।९१ ॥  
अंशैः प्रविश्य हृदयं विविधविकारैः समस्तजन्तूनाम्  &  
दम्भो विवेश पश्चादन्तरमिह पक्षैवृक्षाणाम्  ॥ १।९२ ॥  
मत्स्यार्थी चरति तपः सुचिरं निःस्पन्द एकपादेन  &  
तीर्थेषु बकतपस्वी तेन विहङ्गान्गतो दम्भः  ॥ १।९३ ॥  
विपुलजटावल्कलिनः शीतातपवातकर्शिताः सततम्  &  
वृक्षा जलार्थिनो यद्दम्भस्य विजृम्भितं तदपि  ॥ १।९४ ॥  
एवं विचारणीयः सर्वगतः सर्वहृत्सदा दम्भः  &  
ज्ञाते तस्मिन्विविधे विफला मायाविनां माया  ॥ १।९५ ॥  
दम्भविकारः पुरतो वञ्चकचक्रस्य कल्पवृक्षोऽयम्  &  
वामनदम्भेन पुरा हरिणा त्रैलोक्यमाक्रान्तम्  ॥ १।९६ ॥  
  
  
  
सर्गः २  
  
लोभः सदा विचिन्त्यो लुब्धेभ्यः सर्वतो भयं दृष्टम्  &  
कार्याकार्यविचारो लोभाकृष्टस्य नास्त्येव  ॥ २।१ ॥  
मायाविनिमयविभ्रमनिह्नववैचित्यकूटकपटानाम्  &  
सञ्चयदुर्गपिशाचः सर्वहरो मूलकारणां लोभः  ॥ २।२ ॥  
सत्त्वप्रशमतपोभिः सत्त्वधनैः शास्त्रवेदिभिर्विजितः  &  
लोभोऽवटं प्रविष्टः कुटिलं हृदयं किराटानाम्  ॥ २।३ ॥  
क्रयविक्रयकूटतुलालाघवनिःक्षेपरक्षणव्याजैः  &  
एते हि दिवसचौरा मुष्णन्ति मुदा जनं वणिजः  ॥ २।४ ॥  
हृत्वा धनं जनानां दिनमखिलं विविधकूटमायाभिः  &  
वितरति गृहे किराटः कष्टेन वराटकत्रितयम्  ॥ २।५ ॥  
आख्यायिकानुरागी व्रजति सदा पुण्यपुस्तकं श्रोतुम्  &  
दष्ट इव कृष्णसर्पैः फलायते दानधर्मेभ्यः  ॥ २।६ ॥  
द्वादश्यां पितृदिवसे सङ्क्रमणे सोमसूर्ययोर्ग्रहणे  &  
सुचिरं स्नानं कुरुते न ददाति कपर्दिकामेकाम्  ॥ २।७ ॥  
दत्त्वा दिशि दिशि दृष्टिं याचकचकितोऽवगुण्ठनं कृत्वा  &  
चौर इव कुटिलचारी पलायते विकटरथ्याभिः  ॥ २।८ ॥  
न ददाति प्रतिवचनं विक्रयकाले शठो वणिङ्मौनी  &  
निःक्षेपपाणिपुरुषं दृष्ट्वा सम्भाषणां कुरुते  ॥ २।९ ॥  
उत्तिष्ठति नमति वणिक् पृच्छति कुशलं ददाति च स्थानं  &  
निःक्षेपपाणिपुरुषं दृष्ट्वा धर्म्यां कथां कुरुतेक  ॥ २।१० ॥  
कश्चिद्वदति तमेत्य द्रविणं निःक्षिप्य हन्त गन्तास्मि  &  
भ्रातः परं प्रभाते विष्टिदिनं किं करोम्यद्य  ॥ २।११ ॥  
तच्छ्रुत्वा विकसितदृग्वदति स मिथ्यैव नाटयन्खेदम्  &  
कार्ये प्रसारिताक्षः पुनः पुनः पार्श्वमवलोक्य  ॥ २।१२ ॥  
त्वदधीनं स्थानमिदं किं तु चिरं न्यासपालनं कठिनम्  &  
विषमौ च देशकालौ साधोस्तव तदपि दासोऽहम्  ॥ २।१३ ॥  
भद्राऌ न दूषितैषा निःक्षेपक्षेमकारिणी शस्ता  &  
इत्यनुभूतं बहुशः कार्यज्ञैस्त्वं तु जानासि  ॥ २।१४ ॥  
विष्टिदिने किमपि पुराऌन्यस्तं केनापि मित्रेण  &  
तूर्णं पुनश्च शनकैर्नीतं क्षेमेण कुशलेन  ॥ २।१५ ॥  
इत्यादि मुग्धबुद्धेरसमन्न्जसवर्णनं रहः कृत्वा  &  
गृह्णाति कनकनिकरं नृत्यंस्तत्तन्मनोरथैः पापः  ॥ २।१६ ॥  
तत्सञ्चूर्णनजातैः क्रयविक्रयलाभराशिभिरनन्तैः  &  
भाण्डप्रतिभाण्डचयैरुपहसति धनाधिनाथं सः  ॥ २।१७ ॥  
पूर्णाः कदर्यवणिजां निःसम्भोगा निधानधनकुम्भाः  &  
सीदन्ति कुचतटा इव दुःखफला बालविधवानाम्  ॥ २।१८ ॥  
दानोपभोगविरहितहिरण्यरक्षाकृतक्षणाः सततम्  &  
संसारजीर्णमन्दिरविषयविषममहामूषका वणिजः  ॥ २।१९ ॥  
अटति समुत्कटवेष्टितविकटपटस्फुटफटाटोपः  &  
कुटिलः कण्टकनिचितः पुरपतिनामा विधिव्यालः  ॥ २।२० ॥  
अथ पुरुषः स दिगन्तं भ्रान्त्वा केनापि दैवयोगेन  &  
नष्टधनो जनरहितः प्राप्तः सुचिरान्निजं देशम्  ॥ २।२१ ॥  
पृच्छति कमपि सशङ्कः स किराटः क्व नु गतो महासत्त्वः  &  
तमुपेत्य वदति कश्चित्तस्याद्य सखे विभूतिरन्यैव  ॥ २।२२ ॥  
विविधनवांशुकमृगमदचन्दनकर्पूरमरिचपूगफलैः  &  
खटिकाहस्तः स सदा गणयति कोटीर्मुहूर्तेन  ॥ २।२३ ॥  
अस्मिन्मेरुविशाले वरभवने रुचिरभित्तिकृतचित्रे  &  
पुरपतिनाप्यनुयातो वसति सुखं स हि महाजनो यत्र  ॥ २।२४ ॥  
श्रुत्वैतदतुलविस्मयलोलितमौलिः स तद्गृहं गत्वा  &  
द्वारे स्थगितस्तिष्ठति निष्प्रतिभो जीर्णकर्पटः सुचिरम्  ॥ २।२५ ॥  
तं तुङ्गभवनवलभीजालान्तरतो वणिक्परिज्ञाय  &  
नोच्छ्वसिति नष्टचेतस्ताडित इव मूर्ध्नि वज्रेण  ॥ २।२६ ॥  
उपसृत्य मन्दमन्दं कथमपि सम्प्राप्तनिर्जनावसरः  &  
तं याचते स पुरुषो द्रविणं स्वं प्रकटिताभिक्यः  ॥ २।२७ ॥  
तं वदति सोऽन्यदृष्टिः सभ्रूभङ्गं विधूतहस्ताग्रः  &  
वञ्चकवचनः पापो वृत्तिक्षीणः कुतोऽयमायातः  ॥ २।२८ ॥  
कस्त्वं कस्य कुतो वा दर्शनमपि न स्मरामि किं कथनैः  &  
अहह कदा कुत्र त्वं वद कस्य किमर्पितं केन  ॥ २।२९ ॥  
पश्यत कष्ठमनिष्टः कलिकालः कीदृशोऽयमायातः  &  
मत्तोऽर्थमेष वाञ्छति लोको जानाति वा सर्वम्  ॥ २।३० ॥  
हरगुप्तकुलेऽस्माकं निःक्षेपग्रहणमप्यसम्भाव्यम्  &  
किं पुनरपह्नवोद्गतघोरमहापातकस्पर्शः  ॥ २।३१ ॥  
तदपि सतताभिशंसी प्रत्याख्येयो जनः कथं महताम्  &  
कथय दिनं तद्दिवसे लिखितं सर्वं स्वयं पश्य  ॥ २।३२ ॥  
वृद्धोऽहं न्यस्तभरः पुत्रे सर्वं ममास्ति लिखितं हि  &  
इति तेन विनष्टधृतिः स विसृष्टस्तत्सुतान्तिकं प्राप्तः  ॥ २।३३ ॥  
तातो जानाति सुतो जानाति पितैव लिखति सकलं यत्  &  
इति तस्य भवति सुचिरं गतागतं कन्दुकस्येव  ॥ २।३४ ॥  
राजकुलद्वारगते तस्मिन्प्राप्तप्रवासदत्तार्थे  &  
सहते नरप्तिकोपं त्यजति किराटो न रूपकस्यांशम्  ॥ २।३५ ॥  
परिपीडितः स राज्ञा विविधैरपि यातनौशस्त्रः  &  
मम हस्ते निःक्षिप्तं किञ्चिन्नास्तीति वक्त्येव  ॥ २।३६ ॥  
एवं स्वभावलुब्धास्व भवन्ति धनलवणवारिबहुतृष्णाः  &  
तृणलवमिव निजदेहं त्यजन्ति लेशं न वित्तस्य  ॥ २।३७ ॥  
देवं धनाधिनाथं वैश्रवणं सकलसम्पदां निलयम्  &  
शुक्रः प्रोवाच पुरा वित्तार्थी बालमित्त्रमभ्येत्य  ॥ २।३८ ॥  
पूर्णः सखे तवायं विभवो विजितामरासुरैश्वर्यः  &  
हर्षं विदधाति परं सुहृदां शोकं च शत्रूणाम्  ॥ २।३९ ॥  
त्वयि सुहृदि वित्तनाथे निःस्वोऽहं बहुकुटुम्बसम्भारः  &  
समदुःखसुखं मित्त्रं स्वाधीनतयोदितं प्रशंसन्ति  ॥ २।४० ॥  
यशसि विहितादराणामर्थिभिरुपजीव्यमानविभवानाम्  &  
अभिजातवंशजानां सुहृदुपभोग्याः श्रियो महताम्  ॥ २।४१ ॥  
उपनतमतिपुण्यचयैः सम्पूर्णं रक्षितं च यत्नेन  &  
सम्पदि विपदि त्राणं भवति निधानं च मित्त्रं च  ॥ २।४२ ॥  
इत्युक्तः सप्र~अयं दैत्याचार्येण निर्जने धनदः  &  
तमुवाच विचिन्त्य चिरं संरुद्धः स्नेहलोभाभ्याम्  ॥ २।४३ ॥  
जानानमि बालमित्त्रं त्वामहमत्यन्तसम्भृतस्नेहम्  &  
किं तु न जीवितजीवं द्रविणलवं त्यक्तुमीशोऽस्मि  ॥ २।४४ ॥  
स्नेहार्थी बन्धुजनः कार्यैर्बहुभिर्भवन्ति मित्त्राणि  &  
दाराः सुताश्च सुलभा धनमेकं दुर्लभं लोके  ॥ २।४५ ॥  
अतिसाहसमतिदुष्करम् अत्याश्चर्यं च दानमर्थानाम्  &  
योऽपि ददाति शरीरं न ददाति स वित्तलेशमपि  ॥ २।४६ ॥  
इत्याशापरिहारैः प्रत्याख्यातो धनाधिनाथेन  &  
भग्नमुखो लुलितमतिर्लज्जावक्त्रो ययौ शुक्रः  ॥ २।४७ ॥  
स विचिन्त्य गृहे सुचिरं सचिवैः सह मायया महायोगी  &  
हर्तुं द्रविणमशेषं विवेश हृदयं धनेशस्य  ॥ २।४८ ॥  
शुक्राविष्टशरीरो वैश्रवणः सकलमद्बुतत्यागः  &  
तत्कृतसङ्केतेभ्यः प्रददौ वित्तं द्विजातिभ्यः  ॥ २।४९ ॥  
कौबेरं धनमखिलं हृत्वा यातेऽथ दानवाचार्ये  &  
सुचिरं धनाधिनाथः शुशोच विज्ञाय तां मायाम्  ॥ २।५० ॥  
हस्तन्यस्तललाटः सह शङ्खमुकुन्दपद्माद्यैः  &  
सञ्चिन्त्य शुक्रविकृतिं स जगादोष्णं विनिःश्वस्य  ॥ २।५१ ॥  
सुहृदा मर्मज्ञेन व्याजान्मायाविनातिलुब्धेन  &  
धूर्तेन वञ्चितोऽहं दैत्याश्रयदुर्जयेन शुक्रेण  ॥ २।५२ ॥  
अधुना द्रव्यविहीनः क्षणेन तृणलाघवं प्राप्तः  &  
कथयामि कस्य दुःखं करोमि किं वा क्व गच्छामि  ॥ २।५३ ॥  
धनरहितं त्यजति जनो जनरहितं परिभवाः समायान्ति  &  
परिभूतस्य शरीरे व्यसनविकारो महाभारह्  ॥ २।५४ ॥  
दयितेषु शरीरवतां बत धर्मलतालवालेषु  &  
द्रविणेषु जीवितेषु च सर्वं याति प्रयातेषु  ॥ २।५५ ॥  
विद्वान्सुभगो मानी विश्रुतकर्मा कुलोन्नतः शूरः  &  
वित्तेन भवति सर्वो वित्तहीनस्तु सद्गुणोऽप्यगुणः  ॥ २।५६ ॥  
इति दुःसहधनविरहक्लेशानलशोषिताशयो धनपः  &  
सुचिरं विमृष्य सचिवैर्देवं शर्वं ययौ शरणम्  ॥ २।५७ ॥  
प्राक्प्रतिपन्नसखोऽसौ विश्वशरण्यो महेश्वरस्तेन  &  
विज्ञप्तो निजव्र्त्तं दूतं विससर्ज शुक्राय  ॥ २।५८ ॥  
दूताहूतं सहसा प्राप्तं शुक्रं धनप्रभाशुक्रम्  &  
अञ्जलिविरचितमुकुटं प्रोवाच पुरःस्थितं पुरजित्  ॥ २।५९ ॥  
मित्त्रमयं द्रविणपतिर्भवता बत वञ्चितः कृतज्ञेन  &  
मित्त्रद्रोहे प्रसरति न हि नाम जनः कृतघ्नोऽपि  ॥ २।६० ॥  
अगणितयशसा त्यक्तस्थितिना क्रियतेऽथ याकृतज्ञेन  &  
स्निग्धे सुहृदि सरागे मित्रे तव वञ्चना न युक्ता सा  ॥ २।६१ ॥  
एतत्किं श्रुतसदृशं त्वद्व्रतयोग्यं कुलानुरूपं वा  &  
कृतवानसि यत्सुमते परिभूतगुणोदयं कर्म  ॥ २।६२ ॥  
किमयं सुनयाभ्यासः प्रशमो वा गुरुजनोपदेशो वाऌ  &  
मतिविभवः सहजो वा वञ्चकतां येन यातोऽसि  ॥ २।६३ ॥  
कस्य न दयितं वित्तं चित्तं ह्रियते न कस्य वित्तेन  &  
किं तु यशोधनलुब्धा वाञ्छन्ति न दुष्कृतैरर्थान्  ॥ २।६४ ॥  
मा मा मलिनय विमलं भृगुकुलममलं मलेन लोभेन  &  
लोभजलदो हि शत्रुर्विशदयशोराजहंसानाम्  ॥ २।६५ ॥  
त्यक्त्वा कीर्तिमनन्तामनिलाकुलतृणलवोपमानर्थान्  &  
गृह्णाति यः स मध्ये धूर्तानां कीदृशो धूर्तः  ॥ २।६६ ॥  
उत्सृज्य साधुवृत्तं कुतिलाधिया वञ्चितः परो येन  &  
आत्मैव मूढमतिना कृतसुकृतो वञ्चितस्तेन  ॥ २।६७ ॥  
नियता दूषितयशसां बत किसलयकोमला प्रकृत्यैव  &  
अपवादविषतरूत्थैरामोदैर्मूर्छिता लक्ष्मीः  ॥ २।६८ ॥  
न हि नाम सज्जनानां शुद्धयशःस्फटिककदर्पणो विमलः  &  
परिभवदुःखितजनतानिःश्वासैर्मलिनतामेति  ॥ २।६९ ॥  
असमञ्जसमतिमलिनं मोहद्व्यक्तिं समागतं कर्म  &  
तस्य विशुद्धिः क्रियतां परवित्तसमर्पणेनैव  ॥ २।७० ॥  
अपवादधूलिधूसरममलयशो मृज्यतां स्वहस्तेन  &  
अस्मद्वचनं क्रियतां परधनमुत्सृज्यतामेतत्  ॥ २।७१ ॥  
इत्युक्तः सानुनयं त्रिभुवनगुरूणापि देवदेवेन  &  
परधननिबद्धतृष्णः प्रोवाच कृताञ्जलिः शुक्रः  ॥ २।७२ ॥  
भगवन्भवतः शासनममरेन्द्रकिरीटकोटिविश्रान्तम्  &  
लङ्घयति को नु मोहाद्दौर्गत्यं सत्त्वहारि यदि न स्यात्  ॥ २।७३ ॥  
यस्य क्षीणस्य गृहे भृत्या दाराः सुताश्च सीदन्ति  &  
कार्याकार्यविचाऋओ द्रविणादानेषु कस्तस्य  ॥ २।७४ ॥  
मित्रमयं धननाथो विपदि त्राणं विचिन्तितः सततम्  &  
वृद्धिं यातः सुमहानाशाबन्धश्च मे हृदये  ॥ २।७५ ॥  
अभ्येत्य याचितोऽपि त्यक्त्वा लज्जां मयाऌविहतलज्जः  &  
चिच्छेदैष ममाशां सहसा प्रतिषेधशस्त्रेण  ॥ २।७६ ॥  
तेन प्रहतमशस्त्रं दाहोऽनग्निश्च निर्विषं मरणम्  &  
विहितं शठेन मोहादाशाभङ्घः कृतो येन  ॥ २।७७ ॥  
तस्मान्ममैष शत्रुः सुकृतसम शात्रुवञ्चनापापम्  &  
रिक्तस्य निरपवादो व्याजेनोपार्जितोऽप्यर्थः  ॥ २।७८ ॥  
अणु धनमपि न त्याज्यं मम भवता ज्ञापिते सत्यम्  &  
वित्तं जीवितमग्र्यं जीवितहानिर्धनत्यागः  ॥ २।७९ ॥  
इति सम्भाषिणमसकृद्दैत्यगुरुं प्रार्थितं पुनर्बहुशाः  &  
कवलीचकार सहसा प्रतिषेधरुषा विरूपाक्षः  ॥ २।८० ॥  
जठरान्तरे पुरारेः प्रलयानलविपुलभीषणाबोगे  &  
प्रक्वाथ्यमानकायः शुक्रश्चुक्रोश साक्रोशः  ॥ २।८१ ॥  
त्यज धनमिति विषमदृशा पुनः पुनः प्रेरितोऽवदच्छुक्रः  &  
निधनं ममास्तु भगवन्धनदधनं न त्यजामि किञ्चिदपि  ॥ २।८२ ॥  
अथ धारणाप्रवृद्धज्वलनज्वालासहस्रविकराले  &  
शुक्रश्चुक्रोश भृशं घोरगभीरे हरोदरे पतितः  ॥ २।८३ ॥  
तमुवाच देवेदेवस्त्यज्य दुर्ग्रहदग्ध परवित्तम्  &  
अस्मिन्नुदरमहोदधिवडवाग्नौ मा गमः प्रलयम्  ॥ २।८४ ॥  
सोऽवददतिशयतापस्फुटितास्थिवसाप्रवाहबहलाग्नौ  &  
परमिह मरणं श्रेयो द्रविणकणं न त्यजामि सोच्छ्वासः  ॥ २।८५ ॥  
पुनरपि घोरतरोद्गतकालानलधारणानलज्वलितः  &  
शुक्रश्चक्रे देव्याः स्तोत्रं क्षणलेशशेषायुः  ॥ २।८६ ॥  
स्तोत्रपदाराधितया गौर्या प्रणयप्रसादिते रुद्रे  &  
तद्वचसा लब्धधृतिः शुक्रद्वारेण निर्ययौ शुक्रः  ॥ २।८७ ॥  
एवं स्वभावलुब्धास्तीव्रतरां यातनामपि सहन्ते  &  
न तु सन्त्यजन्ति वित्तं कौटिल्यमिवाधमः सहजम्  ॥ २।८८ ॥  
तस्माल्लोभसमुत्था कपटकला कुटिलवर्तिनी माया  &  
लुब्धहृदयेषु निवसति नालुब्धो वञ्चनं कुरुते  ॥ २।८९ ॥  
  
  
  
सर्गः ३  
  
कामः कमनीयतया किमपि निकामं करोति सम्मोहम्  &  
विषामिव विषमं सहसा मधुरतया जीवनं हरति  ॥ ३।१ ॥  
एते हि कामकलिताः परिमललीनालिवलयहुङ्कारैः  &  
सूचितदानाः करिणो बध्यन्ते क्षिप्रमबलाभिः  ॥ ३।२ ॥  
पादाघाताः शिताङ्कुशघटना निगडादिसंरोधम्  &  
विषयमुषितः करीन्द्रः किं न स्मरवञ्चितः सहते  ॥ ३।३ ॥  
दीर्घव्यसननिरुद्धो भ्रूभङ्गज्ञो विधेयतां यातः  &  
विषयविवशो मनुष्यः केलिशिखण्डीव नर्त्यते स्त्रीभिः  ॥ ३।४ ॥  
रक्ताकर्षणसक्ता मायाभिर्मोहतिमिररजनीषु  &  
नार्यः पिशाचिका इव हरन्ति हृदयानि मुग्धानाम्  ॥ ३।५ ॥  
रागिमृगवागुराणां हृदयद्विपबन्धशृङ्खलौघानाम्  &  
व्यसननववल्लरीणां स्त्रीणां न मुच्यते वशगः  ॥ ३।६ ॥  
संसारचित्रमायां शम्बरमायां विचित्तिमायां च  &  
यो जानाति जितात्मा सोऽपि न जानाति योषितां मायाम्  ॥ ३।७ ॥  
कुसुमसुकुमारदेहा वज्रशिलाकठिनह्र्दयसद्भावाः  &  
जनयन्ति कस्य नान्तर्विचित्रचरिताः स्त्रियो मोहम्  ॥ ३।८ ॥  
अनुरक्तजनविरक्ता नम्रोत्सिक्ता विरक्तरागिण्यः  &  
वञ्चनवचनासक्ता नार्यः सद्भावशङ्किन्यः  ॥ ३।९ ॥  
जातः स एव लोके बहुजनदृष्टा विलासकुटिलाङ्गी  &  
धैर्यध्वंसपताका यस्य न पत्नी प्रभुर्गेहे  ॥ ३।१० ॥  
विजितस्य मदविकारैः स्त्रीभिर्मूकस्य नष्टसञ्ज्ञस्य  &  
गृहधूलिपटलमखिलं वदने निःक्षिप्यते भर्तुः  ॥ ३।११ ॥  
कृतकापरिस्फुटाक्षरकामकलाभिः स्वभावमुग्धेव  &  
तिलकाय चन्द्रबिम्बं मुग्धपतिं याचते प्रौढ  ॥ ३।१२ ॥  
स्वैरविहारगतागतखिन्नायास्तीर्थदर्शनव्याजैः  &  
भर्ता विलासविजितश्चरणौ मृद्नाति चपलायाः  ॥ ३।१३ ॥  
नयनविकारैरन्यं वचनैरन्यं विचेष्टितैरन्यम्  &  
रमयति सुरतेनान्यं स्त्री बहुरूपा स्वभावेन  ॥ ३।१४ ॥  
निजपयिचपलकुराङ्गी परतरुभृङ्गी स्वभावमातङ्गी  &  
मिथ्याविभ्रमभृङ्गी कुटिलभुजङ्गी निजा कस्य  ॥ ३।१५ ॥  
बहुविधतरुणनिरर्गलसम्भोगसुखार्थभोगिनी वेश्या  &  
धन्येति वदन्ति सदा सोच्छ्वासा निर्जने नार्यः  ॥ ३।१६ ॥  
चपला तिष्ठति हर्म्ये गायति रथ्यावलोकिनी स्वैरम्  &  
धावत्यकारणं वाऌहसति स्फटिकाश्ममालेव  ॥ ३।१७ ॥  
पशुरिव वक्तुं कर्तुं किञ्चिदयं मम पतिर्न जानाति  &  
उक्त्वेति गृहे स्वजनं पुरुषव्यापारमङ्गना कुरुते  ॥ ३।१८ ॥  
प्रत्युत्थानं कुरुते व्यवहारगतागतैः स्वयं याति  &  
उच्चैर्वदति च गृहे गृहिणी जीवन्मृतस्यैव  ॥ ३।१९ ॥  
ईर्ष्यालुवृद्धभार्या सेवकपत्नी नियोगिभार्या वा  &  
कारुकुशीलवनारी लुब्धवधूः सार्थवाहवनिता वा  ॥ ३।२० ॥  
गोष्ठीविहरणशीला तरुणजने वत्सला प्रकृत्यैव  &  
परगुणगणने सक्ता निजपतिदोषाभिधायिनी सततम्  ॥ ३।२१ ॥  
अल्पधना बहुभोगा रूपवती विकृतरूपभार्या वा  &  
मुग्धवधूः सकलकलामानवती नीचसङ्गमोद्विग्ना  ॥ ३।२२ ॥  
द्यूतमधुपानसक्ता दीर्घकथागीतरागिणी कुशला  &  
बहुपुंश्चलीवयस्या शूरजने प्रकृतिपक्षपातैव  ॥ ३।२३ ॥  
त्यक्तगृहव्यापारा बहुविधवेषा निरर्गलाभ्यासा  &  
प्रत्युत्तरसप्रतिभा सत्यविहीना स्वभावनिर्लज्जा  ॥ ३।२४ ॥  
कुशलानामयवार्ताप्रश्नपरा प्रीतिपेशलालापा  &  
विजने विविधकृईडाडम्बरशौण्डा प्रकाशसावित्री  ॥ ३।२५ ॥  
क्रतुतीर्थसुरनिकेतनगणकभिषग्बन्धुगेहगमनपरा  &  
भोजनपानबहुव्यययात्रोत्सवकारिणी स्वतन्त्रेव  ॥ ३।२६ ॥  
भिक्षुतापसभक्ता स्वजनविरक्ता मनोरमासक्ता  &  
दर्शनदीक्षारक्ता दयितविरक्ता समाधिसंयुक्ता  ॥ ३।२७ ॥  
गोष्ठीरञ्जनमित्रा विज्ञेया नष्टचारित्रा (कुलकम्)  ॥ ३।२८ ॥  
सततानुरक्तदोषा मोहितजनता बहुग्रहाश्चपलाः  &  
सन्ध्याः स्त्रियः पिशाच्यो रक्तच्छायाहराः क्रूराः  ॥ ३।२९ ॥  
कस्य न वहनयोग्यो मुग्धधियस्तुच्छसाधने लग्नाः  &  
प्रीततया प्रशमरुचश्चपलासु स्त्रीषु येऽदान्ताः  ॥ ३।३० ॥  
शृङ्गारशौर्यकत्थनमसमञ्जसदानवर्णना विविधाः  &  
एतावदेव तासाममन्त्रयन्त्रं वशीकरणम्  ॥ ३।३१ ॥  
कलिकालतिमिररजनीरजनिचरीणां सहस्रमायानाम्  &  
स्त्रीणां नृशम्सचरितैः कस्य न सञ्जायते कम्पः  ॥ ३।३२ ॥  
निर्जितधनपतिविभवो बभूव भुवि विश्रुतो वणिङ्नाथः  &  
धनदत्तो नाम पुरा रत्नानामाश्रयः पयोधिरिव  ॥ ३।३३ ॥  
तस्याभवद्विभूतिर्मूर्तेव मनोभुवः सुललिताङ्गी  &  
तनया नयनविलासैर्विजिताशा वसुमती नाम  ॥ ३।३४ ॥  
प्रददौ स तामपुत्रः पुत्रपदे विनिहितां प्रियां पुत्रीं  &  
वणिजे विभवकुलोदयतुल्याय समुद्रदत्ताय  ॥ ३।३५ ॥  
रममाणः स तया सह हरिणाक्ष्या श्वसुरमन्दिरे सुचिरम्  &  
प्रययौ कदाचिदग्रे द्वीपायातस्य सार्थस्य  ॥ ३।३६ ॥  
पत्यौ याते तरुणी जनकगृहे हर्म्यशिखरमारूढा  &  
विललास विलासमही केलिविलोला सखीभिः सा  ॥ ३।३७ ॥  
सौधे मन्मथरूपं पृथुनयना पथि ददर्श पुरुषं सा  &  
यं दृष्त्वैव गतास्याः क्वापि धृतिः कुमतिकुपितेव  ॥ ३।३८ ॥  
सा तेन चपलनयना सहसा मुषितेव हारितविचारा  &  
अभवदशक्ता नितरां संवरणे स्मरविकारस्य  ॥ ३।३९ ॥  
शीलं पालस्य चपले मा पातय निम्नगेव कुलकूलम्  &  
इति ताम्वददिवोच्चैः कम्पाकुलमुखरमेखला सुचिरम्  ॥ ३।४० ॥  
सा कृत्वाऌविदितकथां रहसि सखीमानिनाय तं तरुणम्  &  
चलितं हि कामिनीनां धर्तुं शक्नोति कश्चित्तम्  ॥ ३।४१ ॥  
कामं कामविकासैः सुरतविलासैः सुनर्मपरिहासैः  &  
सहजप्रेमनिवासैर्मुमुदे सा स्वैरिणी तेन  ॥ ३।४२ ॥  
अथ कृतनिजधनकृत्यस्त्वरितं दयिताविलोकनोत्कण्ठः  &  
अविशत्समुद्रदत्तः श्वशुरावासं महारम्भः  ॥ ३।४३ ॥  
विपुलमहोत्सवलीलाव्यग्रजनैर्भोगसम्पदां निचयैः  &  
अतिवाह्य दिनं दयितासहितः शय्यागृहं स ययौ  ॥ ३।४४ ॥  
विरचितवरतरशयने बद्धविताने मनोरमस्थाने  &  
जृम्भितसौरभधूपे सुरगृहरूपे प्रदीप्तमणिदीपे  ॥ ३।४५ ॥  
तत्र स मधुमदविलुलितलोचनकमलां प्रियां समालिङ्ग्य  &  
मदगज इव नवनलिनीं भेजे रतिलालसः शय्याम्  ॥ ३।४६ ॥  
सापि हृदयान्तरस्थितपरपुरुषध्यानबद्धलक्षैव  &  
तस्थौ निमीलिताक्षी ध्यानपरा योगिनीव चिरम्  ॥ ३।४७ ॥  
आलिङ्गनपरिचुम्बननीविविमोक्षेषु बहुतरोच्छ्वासा  &  
पत्यौ सङ्कुचिताङ्गी सस्मार तमेव शीलहरम्  ॥ ३।४८ ॥  
प्रणयकुपितेति मत्वा मुग्धपतिस्तां समुद्रदत्तोऽपि  &  
प्रणिपत्य चाटुकारैः किमपि ययाचे प्रसादाय  ॥ ३।४९ ॥  
परपुरुषरागिणीनां विमुखीनां प्रणयकामवामानाम्  &  
पुरुषपशवो विमूढा रज्यन्ते योषितामधिकम्  ॥ ३।५० ॥  
किं क्रियते कामोऽयं परगतकामः स्वतन्त्रकामश्च  &  
धनशतरक्तायामपि सन्ध्यायां भास्करो रागी  ॥ ३।५१ ॥  
गूढोपवननिकुञ्जे न्यस्तं सा वल्लभं ससङ्केतम्  &  
सञ्चिन्त्य चिरं स्वपतिं विषमिव सम्मूर्छिता मेने  ॥ ३।५२ ॥  
निद्रामुद्रितनयने प्रणयश्रान्ते समुद्रदत्ते सा  &  
उत्थाय रचितवेषा शनकैर्गमनोन्मुखी तस्थौ  ॥ ३।५३ ॥  
चौरः क्षणे च तस्मिन्मुग्धमत्तजनं प्रविश्य तद्भवनम्  &  
गमनोत्सुकामपश्यन्मुखराभरणामलक्ष्यस्ताम्  ॥ ३।५४ ॥  
अत्रान्तरे शशाङ्कः शनकैः सुरराजवल्लभां ककुभम्  &  
चकित इवाशु चकम्पे मीलिततरां समालिङ्ग्य  ॥ ३।५५ ॥  
सङ्कोचितकमलायाः कुमुदविजृम्भाविराजमानायाः  &  
प्रससार तुहिनकिरणो यामिन्याः कपटहास इव  ॥ ३।५६ ॥  
रविपरितापश्रान्तां वीक्ष्य दिवं प्रसरदिन्दुसानन्दाम्  &  
जहसुरिव कुमुदवृन्दैरलिकुलकुङ्कारनिएभरा वाप्यः  ॥ ३।५७ ॥  
जग्राह रजनिरमणी शशिकरहृततिमिरकञ्चुकावरणा  &  
लज्जान्वितेव पुरतः कुमुदामोदाकुलालिपटलपटम्  ॥ ३।५८ ॥  
सुप्तजनेऽथ निशार्धे चन्द्रालोके च विपुलतां याते  &  
तमसीव निर्विशङ्का साऌशनकैरुपवनं प्रययौ  ॥ ३।५९ ॥  
अथ सा विवेश विवशा विषमशरप्लोषिता निजोपवनम्  &  
छन्नं भूषणलोभादनुयाता विस्मितेन चौरेण  ॥ ३।६० ॥  
तत्र ददर्श विभूषितमुज्ज्वलललितांशुकं लसत्कुसुमम्  &  
शङ्काजनकं विपिने पक्षिभिरुपलक्षितं दयितम्  ॥ ३।६१ ॥  
हृदयदयितावियोगज्वलनज्वालावलीतप्तम्  &  
दिङ्मुखविलसितरुचिना चन्द्रेण करानलैर्दग्धम्  ॥ ३।६२ ॥  
चिरसङ्केतस्थित्या मुक्ताशं प्रियतमापुनर्मिलने  &  
वृक्षालम्बितवल्लीवलयालम्बेन विगलितप्राणम्  ॥ ३।६३ ॥  
तं दृष्ट्वैव विलीना विलपन्ती व्यसनशोकसन्त्रासैः  &  
निपपात वल्लरीव क्वणदलिवलयाकुला तन्वी  ॥ ३।६४ ॥  
सम्मोहमीलिताक्षी स्थित्वा सुचिरं महीं समालिङ्ग्य  &  
शनकैरवाप्तजीवा विललाप लघुस्वरैः स्वैरम्  ॥ ३।६५ ॥  
हा हा नयनानन्द क्व नु ते विशदेन्दुसुन्दरं वदनम्  &  
द्रक्ष्यामि मन्दपुण्या किमिदं क्वाहं क्व मे कान्तः  ॥ ३।६६ ॥  
इति तरुणकरुणमबला विलप्य पाशं विमुच्य यत्नेन  &  
अङ्के धृत्वास्य मुखं चुचुम्ब जीवं क्षिपन्तीव  ॥ ३।६७ ॥  
सा तस्य वदनकमलं निजवदने मोहिता कृत्वा  &  
ताम्बूलगर्भमकरोत्प्रकटितसाकाररागेव  ॥ ३।६८ ॥  
अथ तस्याः कुसुमोत्करमृगमदधूपादिसौरभाहूतः  &  
आविश्य शवकशरीरं नासां चिच्छेद वेतालः  ॥ ३।६९ ॥  
सा प्राप्य चापलोचितमनयफलं छिन्ननासिका गत्वा  &  
भवनं प्रविश्य भर्तुस्तारं हाहेति चुक्रोश  ॥ ३।७० ॥  
प्रतिबद्धे सकलजने नादत्रस्ते समुद्रदत्ते च  &  
सा नासिका ममेयं भर्त्रा छिन्नेति चक्रन्द  ॥ ३।७१ ॥  
श्वशुरादिबन्धुवर्गैः पृष्टः कुपितैः समुद्रदत्तोऽपि  &  
विक्रीतः परदेशे मूक इवोचे न किञ्चिदपि  ॥ ३।७२ ॥  
अथ चास्य सुप्रभाते बन्धुभिरावेदिते नृपसभायाम्  &  
तत्राभून्नृपकोपो बहुधनदण्डः समुद्रदत्तस्य  ॥ ३।७३ ॥  
चौरोऽपि निखिलवृत्तं प्रत्यक्षमवेक्ष्य विस्मयाविष्टः  &  
आवेद्य भूपपुरतः प्राप्य च कलयादिसत्कारम्  ॥ ३।७४ ॥  
उद्याने शववदने तस्यास्तां नासिकां च सन्दर्श्य  &  
निष्कारणसुहृदुचितां शुद्धिं विदधे समुद्रदत्तस्य  ॥ ३।७५ ॥  
इत्येताः कुटिलतराः क्रूराचारा गतत्रपाश्चपलाः  &  
यो नाम वेत्ति स स्त्रीभिर्नैव वञ्च्यते मतिमान्  ॥ ३।७६ ॥  
  
  
  
  
सर्गः ४  
  
तत्रापि वेशयोषाः कुटिलतराः कूटरागहृतलोकाः  &  
कपटचरितेन यासां वैश्रवणः श्रमणतामेति  ॥ ४।१ ॥  
हारिण्यश्चटुलतरा बहुलतरङ्गाश्च निम्नगामिन्यः  &  
नद्य इव जलधिमध्ये वेश्याहृदये कलाश्चतुःषष्टिः  ॥ ४।२ ॥  
वेशकला नृत्यकला गीतकला वक्रवीक्षणकला च  &  
कामपरिज्ञानकला ग्रहणकला मित्रवञ्चनकला च  ॥ ४।३ ॥  
पानकला केलिकला सुरतकलालिङ्गनान्तरकला च  &  
चुम्बनकला परकला निर्लज्जावेगसम्भ्रमकला च  ॥ ४।४ ॥  
ईर्ष्याकलिकेलिकला रुदितकला मानसङ्क्षयकला च  &  
स्वेदभ्रमकम्पकला पुनरेकान्तप्रसाधनकला  ॥ ४।५ ॥  
नेत्रनिमीलननिःसहनिस्पन्दकला मृतोपमकला च  &  
विरहासहरागकला कोपप्रतिषेधनिश्चयकला च  ॥ ४।६ ॥  
निजजननीकलहकला सद्गृहगमनोत्सवेक्षणकला च  &  
हरणकला जातिकला केलिकला चौरपार्थिवकला च  ॥ ४।७ ॥  
गौरवशैथिल्यकला निष्कारणदोषभाषणकला च  &  
शूलकलाभ्यङ्गकला निद्राक्षिरजस्वलाम्बरकला च  ॥ ४।८ ॥  
रूक्षकला तीक्ष्णकला गलहस्तगृहार्गलार्पणकला च  &  
सन्त्यक्तकामुकाहृतिदर्शनयात्रास्तुतिकला च  ॥ ४।९ ॥  
तीर्थोपवनसुरालयविहरणहेलाकला गृहकला च  &  
वश्यौषधमन्त्रकला वृक्षकला केशरञ्जनकला च  ॥ ४।१० ॥  
भिक्षुकतापसबहुविधपुण्यकला द्वीपदर्शनकला च  &  
खिन्ना कलात्रिषष्ट्या पर्यन्ते कुट्टनीकला वेश्या  ॥ ४।११ ॥  
अज्ञातनामवर्णेषु आत्मापि ययार्प्यते धनांशेन  &  
तस्या अपि सद्भावं मृगयन्ते मोघसङ्कल्पाः  ॥ ४।१२ ॥  
निखिलजनवञ्चनार्जित मलिनधनं रागदग्धह्र्दयानाम्  &  
खादति गुणगणभग्नो नग्नो हीनो ऽथवा कश्चित्  ॥ ४।१३ ॥  
नीचस्तुरगारोहो हस्तिपकः खलतरो ऽथवा शिल्पी  &  
वञ्चितसकलजनानां तासामपि वल्लभो भवति  ॥ ४।१४ ॥  
राजा विक्रमसिंहो बलवद्भिर्भूमिपैः पुरा विजितः  &  
मानी ययौ विदर्भान्गुणयशसा मन्त्रिणा सहितः  ॥ ४।१५ ॥  
तत्र स वेश्याभवनं प्रविश्य भुवि विश्रुतां विलासवतीम्  &  
भेजे गणिकां बहुधनभोग्याम् अप्य् अल्पविभवो ऽपि  ॥ ४।१६ ॥  
तं राजलक्षणोचितभाजनानुभुजं विलोक्यपृथुसत्त्वम्  &  
विविधमणिकनककोषं चक्रे सा तद्व्ययाधीनम्  ॥ ४।१७ ॥  
सहजमनुरागमद्रुतम् औचित्यं वीक्ष्य भूपतिस् तस्याः  &  
विस्मयविवशः प्रेम्णा जगाद विजने महामात्म्यम्  ॥ ४।१८ ॥  
चित्रमियं बहु वित्तं क्षपयति वेश्यापि मत्कृते तृणवत्  &  
प्रीतिपदवीविसृष्टो वेश्यानां धननिबन्धनो रागः  ॥ ४।१९ ॥  
मिथ्या धनलवलोभाद् अनुरागं दर्शयन्ति बन्धक्यः  &  
तदपि धनं विसृजति या कस्तस्याः प्रेम्णि सन्देहः  ॥ ४।२० ॥  
इति वचनं भूमिपतेः श्रुत्वा विहस्य सासूयः  &  
तमुवाच कस्य राजन् वेश्याचरिते ऽस्ति विश्वासः  ॥ ४।२१ ॥  
एताः सत्यविहीना धनलवलीनाः सुखक्षणाधीनाः  &  
वेश्या विशन्ति हृदयं मुखमधुरा निर्विचाराणाम्  ॥ ४।२२ ॥  
प्रथमसमागमसुखदा मध्ये व्यसनप्रवासकारिण्यः  &  
पर्यन्ते दुःखफलाः पुंसामाशाश्च वेश्याश्च  ॥ ४।२३ ॥  
अद्यापि हरिहरादिभिः अमरैरपि तत्त्वतो न विज्ञाताः  &  
भ्रमविभ्रमबहुमोहा वेश्याः संसारमायाश्च  ॥ ४।२४ ॥  
इति सचिववचो नृपतिः श्रुत्वा कृत्वा च संविदं तेन  &  
मिथ्यामृतमात्मानं चक्रे वेश्यापरीक्षायै  ॥ ४।२५ ॥  
तस्मिन्कुणपशरीरे विन्यस्ते मन्त्रिणा चित्तावह्नौ  &  
सहसैव विलासवती वह्निभुवं भूषिता प्रययौ  ॥ ४।२६ ॥  
तां प्रबलज्वलितोज्ज्वलवह्निज्वालानिपातसावेगाम्  &  
दोर्भ्यामालिङ्ग्य नृपो जीवामीत्यभिधान्मुदितः  ॥ ४।२७ ॥  
तत्तस्याः प्रेम दृढं सत्यं च विचार्य सम्भृतस्नेहः  &  
राजा निनिन्द मन्त्रिणम् असकृद्वेश्यगुणाभिमुखः  ॥ ४।२८ ॥  
अथ वेश्याधनसञ्चयमात्माधीनं महीपतिर् विपुलम्  &  
आदाय गजतुरङ्गमभटविकटामाददे सेनाम्  ॥ ४।२९ ॥  
सम्भृतविपुलबलौघैः जित्वा वसुधाधिपान्स भूपालः  &  
निजमाससाद मण्डलम् इन्दुरिवानन्दकृत्पूर्णः  ॥ ४।३० ॥  
सा चान्तःपुरकान्तामूर्ध्नि कृत्वा भूभुजा विलासवती  &  
शुशुभे श्रीरिव चामरपवनाकुलितालका तन्वी  ॥ ४।३१ ॥  
साथ कदाचिन्नरपतिमेकान्ते विरचिताञ्जलिः प्रणता  &  
ऊचे नाथ मया त्वं कल्पतरुः सेवितश्चिरं दास्या  ॥ ४।३२ ॥  
यदि नाम कुत्रचिदहं याता ते हेतुतां विभो लक्ष्म्याः  &  
तन्मम सफलामाशामर्हसि कर्तुं प्रसादेन  ॥ ४।३३ ॥  
पुण्यफलप्राप्यानां हृतपररजसां स्वभावविमलानाम्  &  
तीर्थानामिव महतां न हि नाम समागमो विफलः  ॥ ४।३४ ॥  
अभवन्मम कोऽपि युवा दयितो धनजीविताधिकः प्रणयी  &  
बद्धः स विदर्भपुरे दैववशाच्चोररूपेण  ॥ ४।३५ ॥  
तन्मुक्तये मया त्वं शक्ततरः सेवितो महीनाथः  &  
अधुना क्रियतामुचितं सत्त्वस्य कुलस्य शौर्यस्य  ॥ ४।३६ ॥  
इति वञ्चनामवाप्तो विस्मित इव तद्वचो नृपः श्रुत्वा  &  
सुचिरं विलोक्य वसुधां सस्मारामात्यवचनं सः  ॥ ४।३७ ॥  
अथ तां तथैव राजाश्वास्य विदर्भेषु भूभुजं जित्वा  &  
बन्धनमुक्तेनास्याश्चोरेण समागमं चक्रे  ॥ ४।३८ ॥  
इत्येवं बहुहृदया बहुजिह्वा बहुकराश्च बहुमायाः  &  
तत्त्वेन सत्यरहिताः को जानाति स्फुटं वेश्याः  ॥ ४।३९ ॥  
वर्णनदयितः कश्चिद्धनदयितो दासकर्मदयितोऽन्यः  &  
रक्षादयितश्चान्यो वेश्यानां नर्मदयितोऽन्यः  ॥ ४।४० ॥  
  
  
  
सर्गः ५  
  
मोहो नाम जनानां सर्वहरो हरति बुद्धिमेवादौ  &  
गूढतरः स च निवसति कायस्थानां मुखे च लेखे च  ॥ ५।१ ॥  
रौद्रकला इव पूर्णा निष्पन्ना सस्यसम्पत्तिः  &  
ग्रस्ता क्षणेन दृष्टा निःशेषा दिविरराहुकलयेव  ॥ ५।२ ॥  
ज्ञाताः संसारकला योगिभिरपयातरागसम्मोहैः  &  
न ज्ञाता दिविरकला केनापि बहुप्रयत्नेन  ॥ ५।३ ॥  
कूटकलाशतशिबिरैः जनधनविवरैः क्षयक्षपातिमिरैः  &  
दिविरैरेव समस्ता ग्रस्ता जनता न कालेन  ॥ ५।४ ॥  
एते हि कालपुरुषाः पृथुतरदण्डप्रपातहतलोकाः  &  
गणनागणनपिशाचाः चरन्ति भूर्जध्वजा लोके  ॥ ५।५ ॥  
कस्तेषां विश्वासं यममहिषविषाणकोटिकुटिलानाम्  &  
व्रजति न यस्य विषक्तः कण्ठे पाशः कृतान्तेन  ॥ ५।६ ॥  
कलमाग्रनिर्गतमषी बिन्दुव्याजेन साञ्जनाश्रुकणैः  &  
कायस्थखन्यमाना रोदिति खिन्नेव राज्यश्रीः  ॥ ५।७ ॥  
अङ्कन्यासैर्विषमैः मायावनितालकावलीकुटिलैः  &  
को नाम जगति रचितैः कायस्थैर्मोहितो न जनः  ॥ ५।८ ॥  
मायाप्रपञ्चसञ्चयवञ्चितविश्वैर्विनाशितः सततम्  &  
विषयग्रामग्रासैः कायस्थैरिन्द्रियैर्लोकः  ॥ ५।९ ॥  
कुटिला लिपिविन्यासा दृश्यन्ते कालपाशसङ्काशाः  &  
कायस्थभूर्जशिखरे मण्डललीना इव व्यालाः  ॥ ५।१० ॥  
एते हि चित्रगुप्ताः चित्रधियो गुप्तहारिणो दिविराः  &  
रेखामात्रविनाशात् सहितं कुर्वन्ति ये रहितम्  ॥ ५।११ ॥  
लोके कलाः प्रसिद्धाः स्वल्पतराः सञ्चरन्ति दिविराणाम्  &  
गूढकलाः किल तेषां जानाति कलिः कृतान्तो वा  ॥ ५।१२ ॥  
वक्रलिपिन्यासकला सकलाङ्कनिमीलनकला  &  
सततप्रवेशसङ्ग्रहलोपकला व्ययविवर्धनकला च  ॥ ५।१३ ॥  
ग्राह्यपरिच्छेदकला देयधनादानकारणकला च  &  
उत्कोचैर्हरणकला पर्यन्तभुवं पलायनकला च  ॥ ५।१४ ॥  
शेषस्थविवेककला चलराशिसमग्रभक्षणकला च  &  
उत्पन्नगोपनकला नष्टविशीर्णप्रदर्शनकला च  ॥ ५।१५ ॥  
क्रयमाणैर्भरणकला योजनचर्यादिभिः क्षयकला च  &  
एकत्र पञ्चदश्यां लुण्ठिचिकित्सासमासनकला च  ॥ ५।१६ ॥  
निःशेषभूर्जदाहाद् आगमनाशश्च पर्यन्ते  &  
येन विना व्यवहारी भूर्याग्रहणे निरालोकः  ॥ ५।१७ ॥  
सकलङ्कस्य क्षयिणो नवनवरूपस्य वृद्धिभाजश्च  &  
दिविरस्य कलाः कुटिलाः षोडश दोषाकरस्यैताः  ॥ ५।१८ ॥  
कूटस्थाः कायस्थाःसर्वनकारेण सिद्धमन्त्रेण  &  
गुरव इव विदितमायावृत्तिच्छेदं क्षणेन कुर्वन्ति  ॥ ५।१९ ॥  
हारितधनपशुवसनः चौर्यभयाद्बन्धुभिः परित्यक्तः  &  
बभ्राम महीमखिलां तीव्रव्यसनः पुरा कितवः  ॥ ५।२० ॥  
स कदाचिदेत्य पुण्यैः उज्जयिनीं तत्र मज्जनं कृत्वा  &  
विचरन्विजने पुरहरमन्दिरमवलोकयामास  ॥ ५।२१ ॥  
शून्यायतने गत्वा वरदं देवं सदा महाकालम्  &  
उपलेपनकुसुमफलैः निर्व्यापारः सिषेवे सः  ॥ ५।२२ ॥  
स्तोत्रजपगीतदीपैः विपुलध्यानैर् निशासु निर्निद्रः  &  
तस्थौ तत्र स सुचिरं दुःसहदौर्गत्यनाशाय  ॥ ५।२३ ॥  
तस्य कदाचिद्भक्त्या शुभशतकृतया प्रसादितः सहसा  &  
भवभयहारी भगवान् भूतपतिः सम्बभाषे तम्  ॥ ५।२४ ॥  
पुत्र गृहाणेत्युक्ते देवेन कपालमालिकाशिखरे  &  
एकं कपालमसकृत् चक्रे सञ्ज्ञां पुरारातेः  ॥ ५।२५ ॥  
अर्धोक्ते स्थगितवरः सम्पीडनसञ्ज्ञया कपालस्य  &  
तूष्णीं चकार रुद्रो दारिद्र्यात्कितवपुण्यानाम्  ॥ ५।२६ ॥  
स्नातुं याते तस्मिन् विजने देवः कपालमवदत्तत्  &  
दन्तांशुपटलपालीं गङ्गामिव दर्शयन्नग्रे  ॥ ५।२७ ॥  
अस्य कितवस्य साधोः भक्तस्य चिरस्थितस्य वरदाने  &  
कस्मात्त्वया ममैषा विहिता सम्पीडनैः सञ्ज्ञा  ॥ ५।२८ ॥  
इति भगवता कपालं पृष्टं प्रोवाच सस्मितं शनकैः  &  
विषमनयनोष्मविगलन् मौलीन्दुसुधारसैर्जीवत्  ॥ ५।२९ ॥  
शृणु भगवन्येन मया विज्ञप्तोऽसि स्वभावसरलात्मन्  &  
सुलभोऽपि बोध्यते वा निष्कारणमीश्वरः केन  ॥ ५।३० ॥  
एष कितवोऽतिदुःखी दारिद्र्याद्विरतसकलनिजकृत्यः  &  
प्रासादेऽस्मिन्रचयति लेपनबलिकुसुमधूपार्घम्  ॥ ५।३१ ॥  
दुःखी भवति तपस्वी धनरहितः सादरो भवति धर्मे  &  
भ्रष्टाधिकारविभवः सर्वप्रणतः प्रियंवदो भवति  ॥ ५।३२ ॥  
अर्चयति देवविप्रान् जपति चिरं वेत्ति निर्धनो मित्रम्  &  
कठिनोऽपि लोहपिण्डः तप्तः कर्मण्यतां एति  ॥ ५।३३ ॥  
व्यसनपरितप्तहृदयः तिष्ठति सर्वः सदाचारे  &  
विभवमदमोहितानां कर्मस्मरणे कथा कैव  ॥ ५।३४ ॥  
ऐश्वर्यार्थी भगवन्न्र्थी आशापाशेन लम्बमानो ऽसौ  &  
कुरुते परां सपर्यां प्राप्तार्थो दृश्यते न पुनः  ॥ ५।३५ ॥  
स्वार्थार्थिनः प्रयत्ता प्राप्तार्थाः सेवकाः सदा विफलाः  &  
न हि नाम जगति कश्चित् कृतकार्यः सेवको भवति  ॥ ५।३६ ॥  
देव प्रासादेऽस्मिन् फलजलकुसुमादिभोगसामग्रीम्  &  
पूर्णे याते कितवे विजने नान्ये करिष्यन्ति  ॥ ५।३७ ॥  
तस्मात्पुण्योपनतं कितवं संरक्ष सेवकं सततम्  &  
वरदानमस्य भगवन् निर्वासनमात्मपूजायाः  ॥ ५।३८ ॥  
श्रुत्वैतद्वक्रतरं वचनं पृथुविस्मयस्मेरः  &  
तं पप्रच्छ पिनाकी कस्त्वं तत्त्वेन किं कर्म  ॥ ५।३९ ॥  
इति पृष्टं पुनरूचे सपदि कपालं विचिन्त्य सद्भावम्  &  
मगधानामहमभवं कायस्थकुले स्वकर्मणो विमुखः  ॥ ५।४० ॥  
स्नानजपव्रतनिरतः तीर्थरतो विदितसर्वशास्त्रार्थः  &  
त्यक्त्वा भागीरथ्यां शरीरकं त्वत्पदं प्राप्तः  ॥ ५।४१ ॥  
आकर्ण्यवं भगवान् ऊचे कायस्थ एव सत्यं त्वम्  &  
चित्रं कौटिल्यकलां न त्यजसि कपालशेषोऽपि  ॥ ५।४२ ॥  
इत्युक्त्वा स्मितकिरणैः कुर्वन्नाशालताः कुसुमशुभ्राः  &  
स्नात्वागताय तस्मै कितवाय वरं ददौ वरदः  ॥ ५।४३ ॥  
कृत्वा तत्कितवहितं पश्यत एवाशु तस्य शशिमौलिः  &  
निष्कासितवांस्तच्छिर उत्तमतममुण्डमालिकापङ्क्तेः  ॥ ५।४४ ॥  
इत्येवं कुटिलकलां सहजां मलिनां जनक्षये निरताम्  &  
यमदंष्ट्रामिव मुञ्चति कायस्थो नास्थिशेषोऽपि  ॥ ५।४५ ॥  
सुस्थः को नाम जनः सतताशुचिभावदूषितकलानाम्  &  
दोषकृतां शकृतामिव कायस्थानामवष्टम्भैः  ॥ ५।४६ ॥  
असुररचितप्रयत्नाद् विज्ञाता दिविरवञ्चना येन  &  
संरक्षैता मतिमता रत्नवती वसुमती तेन  ॥ ५।४७ ॥  
  
  
  
सर्गः ६: मदवर्णनम्  
  
एकः सकलजनानां हृदयेषु कृतास्पदो मदः शत्रुः  &  
येनाविष्टशरीरो न शृणोति न पश्यति स्तब्धः  ॥ ६।१ ॥  
विजितात्मनां जनानाम् अभवद्यः कृतयुगे दमो नाम  &  
सोऽयं विपरीततया मदः स्थितः कलियुगे पुंसाम्  ॥ ६।२ ॥  
मौनं वदननिकूणनम् ऊर्ध्वेक्षणमन्यलक्ष्यता चाक्ष्णोः  &  
गात्रविलेपनवेष्टनम् अग्र्यं रूपं मदस्यैतत्  ॥ ६।३ ॥  
शौर्यमदो रूपमदः शृङ्गारमदः कुलोन्नतिमदश्च  &  
विभवमदमूलजाता मदवृक्षा देहिनामन्ते  ॥ ६।४ ॥  
शूलारूढसमानो वातस्तब्धोपमोऽथ भूतसमः  &  
बहुभोगे विभवमदः प्रशमज्वरसन्निपातसमः  ॥ ६।५ ॥  
शौर्यमदो भुजदर्शी रूपमदो दर्पणादिदर्शी च  &  
काममदः स्त्रीदर्शी विभवमदस्त्वेष जात्यन्धः  ॥ ६।६ ॥  
अन्तःसुखरसमूर्च्छामीलितनयनः समाहितध्यानः  &  
धनमद एष नराणाम् आत्मारामोपमः कोऽपि  ॥ ६।७ ॥  
उन्मादयत्यविषये विविधविकारः समस्तगुणहीनः  &  
मूढमदस्त्वन्योऽयं जयति विचित्रो निरालम्बः  ॥ ६।८ ॥  
स्तम्भान्न पश्यति भुवं खेचरदर्शी सदा तपस्विमदः  &  
भक्तिमदोऽद्भुतकारी विस्मृतदेहश्चलः प्रकृत्यैव  ॥ ६।९ ॥  
आकोपरक्तनयनः परवाङ्मात्रासहः प्रलापी च  &  
विषमः श्रुतमदनामा धातुक्षोभो नृणां मूर्तः  ॥ ६।१० ॥  
सततभ्रुकुटिकरालः परुषाक्रोशी हठाभिघातपरः  &  
अधिकारमदः पुंसां सर्वाशी राक्षसः क्रूरः  ॥ ६।११ ॥  
पूर्वपुरुषप्रतापप्रथितकथाविस्मृतान्यनिजकृत्यः  &  
कुलमद एकः पुंसां सुदीर्घदर्शी महाज्ञानः  ॥ ६।१२ ॥  
वर्जितसकलस्पर्शः सर्वाशुचिभावनान्निरालम्बः  &  
आकाशेऽपि सलेपः शौचमदो नित्यसङ्कोचः  ॥ ६।१३ ॥  
सावधयः सर्वमदा निजनिजमूलक्षये विनश्यन्ति  &  
वरमद एकः कुटिलो विजृम्भते निरवधिर्भोगी  ॥ ६।१४ ॥  
पानमदस्तु जघन्यः सर्वजुगुप्सास्पदं महामोहः  &  
क्षणिकोऽपि हरति सहसा वर्षसहस्रार्जितं शीलम्  ॥ ६।१५ ॥  
विद्यावति विप्रवरे गवि हस्तिनि भूपतौ श्वपाके च  &  
मद्यमदः समदर्शी स्वपरविभागं न जानाति  ॥ ६।१६ ॥  
विगलितसदसद्भेदः समकाञ्चनलोष्टपाषाणः  &  
प्राप्तो योगिदशामपि नरके क्षीबः स्वयं पतति  ॥ ६।१७ ॥  
रोदिति गायति विहसति गायति विलपत्य् उच्चैर् उपैति सम्मोहम्  &  
भजते विविधविकारान् संसारादर्शमण्डलः क्षीबः  ॥ ६।१८ ॥  
परपतिचुम्बनसक्तां पश्यति दयितां न याति सन्तापम्  &  
क्षीबोऽतिगाढरागं पीत्वा मधु वीतरागः किम्  ॥ ६।१९ ॥  
विसृजति वसनं दूरे व्यसनं गृह्णाति दुःसहं क्षीबः  &  
अञ्जलिपात्रे पिबति च निजमूत्रविजृम्भितं चन्द्रम्  ॥ ६।२० ॥  
च्यवनः पुरा महर्षिः यौवनमश्विप्रयोगतो लब्ध्वा  &  
यज्ञे स्वयं कृतज्ञः तौ चक्रे सोमपानार्हौ  ॥ ६।२१ ॥  
क्रुद्धस्तमेत्य शक्रः प्रोवाच मुने न वेत्सि किमपि त्वम्  &  
भिषजावपङ्क्तियोग्यो सोमार्हावश्विनौ यस्य  ॥ ६।२२ ॥  
इति बहुशः सुरपतिना प्रतिषिद्धोऽपि स्वतेजसा च्यवनः  &  
न चचाल निश्चितात्मा निजकृत्यादश्विनोः प्रीत्या  ॥ ६।२३ ॥  
तत्कोपोद्यतवज्रं जम्भारेरायतं भुजस्तम्भम्  &  
अस्तम्भयन्मुनीन्द्रः प्रभावसम्भावनापात्रम्  ॥ ६।२४ ॥  
असृजच्च तद्वधाय प्रलम्बकायोपमं चतुर्दंष्ट्रम्  &  
योजनसहस्रविपुलं कृत्यारूपं महासुरं घोरम्  ॥ ६।२५ ॥  
तेनाविष्टः सहसा भीतो वज्री तमाययौ शरणम्  &  
सोमोऽस्तु देवभिषजोः इति चोवाच प्रणष्टधृतिः  ॥ ६।२६ ॥  
मुनिरपि करुणासिन्धुः भीतं प्रणतं महेन्द्रमाश्वास्य  &  
मदमुत्ससर्ज घोरं द्यूतस्त्रीपानमृगयासु  ॥ ६।२७ ॥  
सोऽयमसुरः प्रमाथी मुनिना क्रुद्धेन निर्मितो हृदये  &  
निवसति शरीरभाजां स्तम्भाकारो गुणैर्बद्धः  ॥ ६।२८ ॥  
मौने श्रीमत्तानां निःस्पन्ददृशि प्रवृद्धविभवानाम्  &  
भ्रूभङ्गमुखविकारे धनिकानां भ्रूयुगे विटादीनाम्  ॥ ६।२९ ॥  
जिह्वासु दूतविदुषां रूपवतां दशनवसनकेशेषु  &  
वैद्यानामोष्ठपुटे ग्रीवायां गुणिनियोगिगणकानाम्  ॥ ६।३० ॥  
स्कन्धतटे सुभटानां हृदये वणिजां करेषु शिल्पवताम्  &  
गलपत्राङ्गुलिभङ्गे छात्राणां स्तनतटेषु तरुणीनाम्  ॥ ६।३१ ॥  
उदरे श्राद्धार्हाणां जङ्घासु च लेखहारपुरुषाणाम्  &  
गण्डेषु कुञ्जराणां बर्हे शिखिनां गतेषु हंसानाम्  ॥ ६।३२ ॥  
इत्येवं मदनामा मदाग्रहो बहुविकारदृढमोहः  &  
अङ्गे काष्ठीभूतो वसति सदा सर्वभूतानाम्  ॥ ६।३३ ॥  
  
इति महाकविश्रीक्षेमेन्द्रविरचिते कलाविलासे मदवर्णननाम षष्ठः सर्गः  
  
  
  
  
सर्गः ७: गायनवर्णनम्  
  
अर्थो नाम जनानां जीवितमखिलक्रियाकलापस्य  &  
तमपि हरन्त्य् अतिधूर्ताः श्लक्ष्णगला गायना लोके  ॥ ७।१ ॥  
निःशेषं कमलाकरकोषं जग्ध्वापि कुमुदमास्वाद्य  &  
क्षीणा गायनभृङ्गा मातङ्गप्रणयतां यान्ति  ॥ ७।२ ॥  
घटपटशकटस्कन्धा बहुडिम्भा मुक्तकेशककलापाः  &  
एते योनिपिसाचा भूपभुजो गायना लोके  ॥ ७।३ ॥  
तमसि वराकश् चौरो हाहाकारेण याति सन्त्रस्तः  &  
गायनचौरः प्रकटं हाहाकृत्वैव हरति सर्वस्वम्  ॥ ७।४ ॥  
पा पा ध ध नि नि ग म सा धा धा मा मा स मा स गा धा मा  &  
कृत्वा स्वरपदपालीं गायनधूर्ताश् चरन्त्य् एते  ॥ ७।५ ॥  
कुटिलावर्तभ्रान्तैः वेषविकारैश् च मुखविकारैश् च  &  
गायति गायनसङ्घो मर्दलहस्तश् चिरं मौनी  ॥ ७।६ ॥  
आमन्त्रणजयशब्दैः प्रतिपदहुङ्कारघर्घरारावैः  &  
स्वयमुक्तसाधुवादैः अन्तरयति गायनो गीतम्  ॥ ७।७ ॥  
जलपतिते सक्तुकणे मत्स्यैर्भुक्तेऽस्ति कापि धर्माप्तिः  &  
गायनदत्तासु परं कोटिष्वपि नास्ति फललेशः  ॥ ७।८ ॥  
मुग्धधनानां विधिना रुद्धानामन्धकूपकोषेषु  &  
विहितो विवृतमहास्यो गायननामा प्रणालौघः  ॥ ७।९ ॥  
नैतत् प्रकटितदशना गायनधूर्ताः सदैव गायन्ति  &  
एते गतानुगतिकान् हसन्ति धूर्ता गृहीतार्थान्  ॥ ७।१० ॥  
प्रातर्गायनधूर्ता भवन्ति धीराः सहारकेयूराः  &  
मध्याह्ने द्यूतजिता नग्ना भग्ना निराधाराः  ॥ ७।११ ॥  
स्तुतिवागुरानिबद्धैः वचनशरैः कपटकूटरचनाभिः  &  
गीतैर्गायनलुब्धा मुग्धमृगाणां हरन्ति सर्वस्वम्  ॥ ७।१२ ॥  
नष्टस्वरपदगीतैः क्षणेन लक्षानि गायनो लब्ध्वा  &  
दास्याः सुतेन दत्तं किमिति वदर्दुःखितो याति  ॥ ७।१३ ॥  
वर्जितसाधुद्विजवरवृद्धायाः सकलशोककलितायाः  &  
शापोऽयमेव लक्ष्म्या गायनभोज्यैव यत् सततम्  ॥ ७।१४ ॥  
देवः पुरा सुराणाम् अधिनाथो नारदं चिरायातम्  &  
पप्रच्छ लोकवृत्तं महीतले भूमिपालानाम्  ॥ ७।१५ ॥  
सोऽवदरवनिपतीनां जयिनां बहुदानधर्मयज्ञानाम्  &  
चरता मया नृलोके सुरपतियोग्याः श्रियो दृष्टाः  ॥ ७।१६ ॥  
ते तु त्वां स्पर्धन्ते विभवैर्वरुणं धनाधिनाथं च  &  
शतमखसञ्ज्ञामसकृद् बहुतरयज्ञा हसन्त्य् एव  ॥ ७।१७ ॥  
श्रुत्वा तर्मुनिवचनं जातद्वेषः शतक्रतुः कोपात्  &  
हर्तुं धनं पिशाचान् विससर्ज भुवं नरेन्द्राणाम्  ॥ ७।१८ ॥  
ते गीतनाममन्त्राः सुरपतिदिष्टाः पिशाचसङ्घाताः  &  
हर्तुं सकलनृपाणां धनमखिलं भूतलं प्रययुः  ॥ ७।१९ ॥  
मायादासः प्रथमं डम्बरदासश् च वज्रदासश् च  &  
झ्[क्ष्?]अयदासलुण्ठदासौ खरहरदासः प्रसिद्धदासश् च  ॥ ७।२० ॥  
वाडवदासश् चाष्टौ ते गत्वा मर्त्यलोकमतिभयदाः  &  
विवृतास्यघोरकुहरा गायनसृष्टिं ससर्जुरतिविकटाम्  ॥ ७।२१ ॥  
यैरेतैर्हृतविभवा दिशि दिशि हृत[?]सकललोकसर्वस्वाः  &  
यज्ञादिषु भूपतयो जाताः शिथिलोद्यमाः सर्वे  ॥ ७।२२ ॥  
एते हि कर्णविवरैः प्रविश्य गीतच्छलेन भूपानाम्  &  
सहसा हरन्ति हृदयं कर्णपिशाचा महाघोराः  ॥ ७।२३ ॥  
तस्मारेषां राष्ट्रे न ददाति विकारिणां प्रवेशं यः  &  
तस्य सकलार्थसम्पद्यज्ञवती भूमिराधीना  ॥ ७।२४ ॥  
नटनर्तकचक्रचराः कुशीलवाश्चारणा विटाश्चैव  &  
ऐश्वर्यशालिशलभाः चरन्ति तेभ्यः श्रियं रक्षेत्  ॥ ७।२५ ॥  
गायनसङ्घस्यैक्याद् उत्तिष्ठति गीतनिःस्वनः सुमहान्  &  
अस्थाने दत्ताया लक्ष्म्या इव सम्भ्रमाक्रन्दः  ॥ ७।२६ ॥  
  
  
  
  
सर्गः ८  
  
तत्रापि हेमकारा हरणकलायोगिनः पृथुध्यानाः  &  
ये धाम्नि बहुललक्ष्म्याः शून्यत्वं दर्शयन्त्य् एव  ॥ ८।१ ॥  
सारं सकलधनानां सम्पत्सु विभूषणं विपदि रक्षा  &  
एते हरन्ति पापाःऌ सततं तेजः परं हेम  ॥ ८।२ ॥  
सहसैव दूषयन्ति स्पर्शेन सुवर्णमुपहतच्छायाम्  &  
नित्याशुचयः पापाः चण्डाला हेमकाराश् च  ॥ ८।३ ॥  
मसृणकषाश्मनि निकषो मन्दरुचिक्रमगता कला तेषाम्  &  
येषां परुषकषाश्मनि विक्रयकालेऽपि लाभकला  ॥ ८।४ ॥  
सोपस्नेहः स्वेद्यः सिक्थकमुद्रोऽपि बालुकाप्रायः  &  
सोष्मा च युक्तिभेदात् तुलोपलानां कलाः पञ्च  ॥ ८।५ ॥  
द्विपुटा स्फोटविपाका सुवर्णरसपायिनी सुताम्रकला  &  
सीसमलकाचचूर्णग्रहणपरा षट्कला मूषा  ॥ ८।६ ॥  
वक्रमुखी विषमपुटा सुषिरतला न्यस्तपारदा मृद्वी  &  
पक्षकटा ग्रन्थिमती सिक्थकला बहुगुणा पुरोनम्रा  ॥ ८।७ ॥  
वातभ्रान्ता तन्वी गुर्वी वा परुषवातधृतचूर्णा  &  
निर्जीवना सजीवा षोडश हेम्नस्तुलासु कलाः  ॥ ८।८ ॥  
मन्दः सावेगो वा मध्यच्छिन्नः सशब्द्ल्फूत्कारः  &  
पाती शीकरकारी फूत्कारः षट्कलास्तेषाम्  ॥ ८।९ ॥  
ज्वालावलयी धूमो विस्फोटी मन्दकः स्फुलिङ्गी च  &  
पूर्वधृतताम्रचूर्णस् तेषां अपि षट्कलो वह्निः  ॥ ८।१० ॥  
प्रश्नः कथा विचित्रा कण्डूयनमंशुकान्तराकृष्टिः  &  
दिनवेलार्कनिरीक्षणमतिहासो मक्षिकाक्षेपः  ॥ ८।११ ॥  
कौतुकदर्शनमसकृत्स्वजनकलिः सलिलपात्रभङ्गश्च  &  
बहिरपि गमनं बहुशो द्वादश चेष्टाकलास् तेषाम्  ॥ ८।१२ ॥  
घटितस्योपरि पाकः कृत्रिमवर्णप्रकाशनोत्कर्षी  &  
तनुगोमयाग्निमध्ये लवणक्षारानुलेपेन  ॥ ८।१३ ॥  
सामान्यलोहपात्राद्भूमिन्यस्तेऽपि कान्तलोहतले  &  
धावति वदनेन तुला रिक्तापि मुहुः सुपूर्णेव  ॥ ८।१४ ॥  
प्रतिबद्धे जतुयोग्ये प्रक्षिप्तनिघूढकनककणम्  &  
तुलितं पूरणकाले सुखेन हर्तुं समायाति  ॥ ८।१५ ॥  
उज्ज्वलनेऽपि च तेषां पातनमतिसुकरमश्मकाले च  &  
सदृशविचित्राभरणे परिवर्तनलाघवप्रसारश्च  ॥ ८।१६ ॥  
पूर्णादाने घटने नेक्षा माषार्पणं प्रभायोगः  &  
कालाहरणविनाशः प्रतिपूरणयाचनं बहुश्लेषः  ॥ ८।१७ ॥  
एकादश युक्तिकालस्तेषामेताः समासेन  &  
एकैव कला महती निशि गमनं सर्वमादाय  ॥ ८।१८ ॥  
एता हेमकाराणां विचारलभ्याः कलाश्चतुःषष्टिः  &  
अन्या गूढाश्च कलाः सहस्रनेत्रोऽपि नो वेत्ति  ॥ ८।१९ ॥  
मेरुः स्थितोऽतिदूरे मनुष्यभूमिं चिरात्परित्यज्य  &  
भीतोऽवश्यं चौर्याद्घोराणां हेमकाराणाम्  ॥ ८।२० ॥  
कनकशिलाशतसन्धिप्रसृतमहाविवरकोटिसङ्घातैः  &  
उत्कीर्णनिखिलशिखरः पुरा कृतो मूषकैर्मेरुः  ॥ ८।२१ ॥  
तत्राखिलाखुसेनानिखातनखरावलेखनोत्खातैः  &  
शिथिलितमूलः सहसा बभूव मेरुः पुरा नियतम्  ॥ ८।२२ ॥  
मूषकनखरोत्खातः सुमेरुरुच्चैस्तरां शुशुभे  &  
उद्धतसुवर्णधूलीपटलैः कपिला बहुः ककुभः  ॥ ८।२३ ॥  
तस्मिञ्जर्जरशिखरे विवरोदरदलितकनककूटतटे  &  
कल्पान्तागमशङ्काभयमाविरभूदमर्त्यानाम्  ॥ ८।२४ ॥  
आह च दिव्यदृशा तद्विलोक्य सर्वं सुरानाथागस्त्यः  &  
एते ते ब्रह्मघ्ना निशाचारास्त्रिदशसङ्गरे निहताः  ॥ ८।२५ ॥  
जाता मूषकरूपा मेरुनिपाते कृतारम्भाः  &  
वध्याः पुनरपि भवतामाश्रमभङ्गान् मुनीनां च  ॥ ८।२६ ॥  
श्रुत्वैतन्मुनिवचनं धूमेन बिलावलीं समापूर्य  &  
शापेन पूर्वदग्धाञ्जग्धुस्त्रिदशा महामूषान्  ॥ ८।२७ ॥  
एते त एव मूषाः सुवर्ण्काराः क्षितौ पुनर्जाताः  &  
जन्माभ्यासादनिशं काञ्चनचूर्णं निकर्षन्ति  ॥ ८।२८ ॥  
तस्मान्महीपतीनामसम्भवे गरदचोरदस्यूनाम्  &  
एकः सुवर्णकारो निग्राह्यः सर्वथा नित्यम्  ॥ ८।२९ ॥  
  
  
  
  
सर्गः ९: नानाधूर्तवर्णनम्  
  
वाञ्चकमाया महती महीतले जलधिमेखले निखिले  &  
नष्टधियां मत्स्यानां जालाली धीवरैर्विहिता  ॥ ९।१ ॥  
सर्वस्वमेव परमं प्राणा येषां कृते प्रयत्नोऽयम्  &  
वैद्या वेद्याः सततं येषां हस्ते स्थितास्तेऽपि  ॥ ९।२ ॥  
एते हि देहदाहाद् विरहा इव दुःसहा भिषजः  &  
ग्रीष्मदिवसा इवोग्रा बहुतृष्णः शोषयन्त्य् एव  ॥ ९।३ ॥  
विविधौषधपरिवतैर्योगैः जिज्ञासया स्वविद्यायाः  &  
हत्वा नृणां सहस्रं पश्चाद्वैद्यो भवेत्सिद्धः  ॥ ९।४ ॥  
विन्यस्य राशिचक्रं ग्रहचिन्तां नाटयर्मुखविकारैः  &  
अनुवदति चिरार्गणको यत् किञ्चित् प्राश्निकेनोक्तम्  ॥ ९।५ ॥  
गणयति गगने गणकः चन्द्रेण समागमं विशाखायाः  &  
विविधभुजङ्गक्रीडासक्तां गृहिणीं न जानाति  ॥ ९।६ ॥  
प्रथमं स्ववित्तमखिलं कनकार्थी भस्मसात् कृत्वा  &  
पश्चात् सधनान्रसिकान् विनाशयत्य् एष वर्णिकानिपुनः  ॥ ९।७ ॥  
शतवेधी सिद्धो मे सहस्रवेधी रसोऽपि निर्यातः  &  
इति वदति धातुवादी नग्नो मलिनः कृशो रूक्षः  ॥ ९।८ ॥  
ताम्रघटोपमशीर्षो धूर्तो हि रसायनी जराजीर्णः  &  
केशोत्पादनकथया खल्वाटानेव मुष्णाति  ॥ ९।९ ॥  
प्रह्लादनशुचितारकशम्बररमणीजने ऽपि बद्धाशः  &  
बिल्वादिभिरतिकामी हुत्वा धूमान्धतामेति  ॥ ९।१० ॥  
खेचर्यः सुखसाध्या यत्नाद्यदि लभ्यते नभःकुसुमम्  &  
उक्ताः प्रयोगविद्भिः मशकास्थिषु सिद्धयो बहुधा  ॥ ९।११ ॥  
कृष्णाश्वशकृद्वृत्या पश्यति गगने सुरेन्द्रभवनानि  &  
मण्डूकवसालिप्तो भवति पुमार्वल्लभोऽप्सरसाम्  ॥ ९।१२ ॥  
इत्य् उक्त्वा पुनराशां दिशि दिशि विलसन्ति धूर्तसङ्घाताः  &  
यैर्विविधसिद्धिलुब्धाः क्षैप्ताः शतशो नराः श्वभ्रे  ॥ ९।१३ ॥  
वश्याकर्षणयोगी पथि पथि रक्षां ददाति नारीणाम्  &  
रतिकामतन्त्रमूलं मूलं मन्त्रं न जानाति  ॥ ९।१४ ॥  
बहवो रथ्यागुरवो लघुदीक्षाः स्वल्पयोगमुत्पाद्य  &  
व्याधा इव वर्धन्ते मुग्धानां द्रविणदारहराः  ॥ ९।१५ ॥  
हस्तस्था धनरेखा विपुलतरास्या पतिश् च चलचित्तः  &  
मृद्नाति कुलवधूनाम् इत्य् उक्त्वा कमलकोमलं पाणिम्  ॥ ९।१६ ॥  
बद्धेऽङ्गुष्ठे सलिले पश्यति विविधं जनभ्रमं कन्या  &  
न प्राप्यते च चोरो मोहोऽसाव् इन्द्रजालस्य  ॥ ९।१७ ॥  
खादति पिबति च धूर्तः प्रलापकारी नृणां तलाघातैः  &  
चेटावेशं कृत्वा निर्मन्त्रक्षुद्रधूपेन  ॥ ९।१८ ॥  
कक्षपुटे नागार्जुनलिखिता युक्तिर् विधीयतां धूपे  &  
यो हर्तुं मोहादिति धूर्तोऽग्नौ क्षिपति परवित्तम्  ॥ ९।१९ ॥  
यक्षीपुत्राश् चोरा विज्ञेयाः कूटधूपकर्तारः  &  
येषां प्रत्यक्षफलं दारिर्द्यं राजभङ्गश् च  ॥ ९।२० ॥  
बहुतरधनेन वणिजा पुत्री सा पुत्रवर्गृहीतैव  &  
मदधीनेति कथाभिः कन्यार्थं भुज्यते धूर्तः  ॥ ९।२१ ॥  
चिन्त्यः स्वेङितवादी मर्मज्ञो हृदयचौर एवासौ  &  
तिष्ठति परप्रयुक्तो मिथ्याबधिरोऽथवा मूकः  ॥ ९।२२ ॥  
भस्मस्मेरा वेश्या वृद्धाः श्रमणाः सदैवता गणिकाः  &  
एताः कुलनारीणां चरन्ति धनशीलहारिण्यः  ॥ ९।२३ ॥  
विधवा तरुणी सधना वाञ्चति दिव्यं भवद्विधं रमणम्  &  
धूर्तो जडमित्य् उक्त्वा सर्वस्वं तस्य भक्षयति  ॥ ९।२४ ॥  
प्रत्यहवेतनयुक्ताः कर्मसु ये कार्य्शिल्पिनो धूर्ताः  &  
विलसन्तिकर्मविघ्नैः विज्ञेयाः कालचौरास्ते  ॥ ९।२५ ॥  
अक्षव्याजैर्विविधैः गणनहस्तादिलाघवैर् निपुणाः  &  
धूर्ताश् चरन्ति गूढं प्रसिद्धकितवा विदेशेषु  ॥ ९।२६ ॥  
भोजनमात्रोत्पत्तिः बहुव्ययो द्यूतमद्यवेश्याभिः  &  
विज्ञेयो गृहचौरो बन्धुजनो वेश्मदासो वा  ॥ ९।२७ ॥  
कृतकं शास्त्रमसत्यं साक्षार्दृष्टश् च केन परलोकः  &  
इति वदति यः स शङ्क्यो निरङ्कुशो मत्तमातङ्गः  ॥ ९।२८ ॥  
बहुलाभलुब्धमनसां हरन्ति ये दुःसहेन लाभेन  &  
ऋणधनमधिकविदग्धा विज्ञेया लाभचोरास्ते  ॥ ९।२९ ॥  
अधिकरणाम्बुधिमध्ये ज्वलन्ति वडवाग्नयः सततभक्षाः  &  
जनधनघनमनसो ये भट्टाख्या न्यायचोरास्ते  ॥ ९।३० ॥  
विभवाम्भोरुहमधुपा दुःसहविपदनिलवेगविमुखा ये  &  
सुहृदस्ते सुखचौराः चरन्ति लक्ष्मीलताहूताः  ॥ ९।३१ ॥  
यद्यत् किञ्चिरपूर्वं परिचरितं कल्पनादसम्बद्धम्  &  
वर्णयति हर्षकारी बहुवचनः कर्णचौरोऽसौ  ॥ ९।३२ ॥  
दोषेषु गुणस्तुतिभिः श्रद्धामुत्पाद्य चतुरवचना ये  &  
कुर्वन्त्यभिनवसृष्टिं स्थितिचौरास्ते निराचाराः  ॥ ९।३३ ॥  
आत्मगुणख्यातिपराः परगुणमाच्छाद्य विपुलयत्नेन  &  
प्रभवन्ति परमधूर्ता गुणचौरास्ते विमूढहृदयेषु  ॥ ९।३४ ॥  
वल्लभतामुपयाताः परवाल्लभ्यं विचित्रपैशुन्यैः  &  
ये नाशयन्ति धूर्ता मात्सर्यार्वृत्तिचौरास्ते  ॥ ९।३५ ॥  
शमदमभक्तिविहीनस् तीव्रव्रतदुर्ग्रहग्रस्तः  &  
अभिभवति प्रतिपत्त्या साधुजनं कीर्तिचौरोऽसौ  ॥ ९।३६ ॥  
देशान्तरसम्भविभिः भोगवरैर्वर्णनारम्यैः  &  
येऽपि नयन्ति विदेशं पशुसदृशार्देशचौरास्ते  ॥ ९।३७ ॥  
नानाहासविकारैः बहुवैदग्ध्यैः सनमवैचिर्त्यः  &  
रमयति दिवसमशेषं प्रकृतिव्यापारचौरोऽ सौ  ॥ ९।३८ ॥  
भक्षैतनिजबहुविभवाः परविभवक्षपणदीक्षैताः पश्चात्  &  
अनिशं वेश्यावेशस्तुतिमुखरमुखा विटाश् चिन्त्याः  ॥ ९।३९ ॥  
अतिशुचितया न वित्तं गृह्णाति करोति चाग्र्यमधिकारम्  &  
यो नियमसलिलमत्स्यः परिहार्यो निःस्पृहनियोगी  ॥ ९।४० ॥  
रथ्यावणिजः पापाः स्वयमेत्य गृहेषु यत्प्रयच्छन्ति  &  
तत्स्वकरार्पितमखिलं भवति परं काचशकलमपि  ॥ ९।४१ ॥  
छन्दानुवर्तिनो ये श्वभ्रापातेऽपि साधुवादपराः  &  
सर्वस्वहारिणस्ते मधुरा विषव्द्विशन्त्यन्तः  ॥ ९।४२ ॥  
तव नरपतिः प्रसादी गुणगणनपरः परं विजने  &  
उक्त्वेति राजदासैः सेवकलोकः सदा मुषितः  ॥ ९।४३ ॥  
स्वप्ने मयाब्जहस्ताऌदृष्टा श्रीस्त्वद्गृहं प्रविष्टा सा  &  
मासोपविष्टतुष्टा देवी श्रीः सादरा प्राह  ॥ ९।४४ ॥  
मद्भक्तस्ते दास्यति सर्वं तत्त्वं मया लब्धः  &  
इत्युक्त्वा सरलाणां विलसन्ति गृहे गृहे धूर्ताः  ॥ ९।४५ ॥  
पुरविप्लवनगरोदययज्ञविवाहोत्सवादिजनसङ्घे  &  
प्रविशन्ति बन्धुवेषाः परेऽपि सर्वापहाराय  ॥ ९।४६ ॥  
परिजनपानावसरे पिबति न मद्यं निशासु जागर्ति  &  
ध्यानपरः सेवार्थी किमपि च कर्तुं कृतोद्योगः  ॥ ९।४७ ॥  
न ददाति प्रतिवचनं ददाति वा गद्गदाक्षरैर्विषमम्  &  
नष्टमुखः सोच्छ्वासः प्रवेपते तत्क्षणं चोरः  ॥ ९।४८ ॥  
यश्चाधिकपरिशुद्धिं प्रार्थयते रटति यश्च साटोपह्  &  
घोरापह्नवकारी शङ्कायतनं स पापः स्यात्  ॥ ९।४९ ॥  
प्रत्यक्षेऽपि परोक्षे कृतमकृतं कथितमप्यनुक्तं च  &  
यः कुरुते निर्विकृतिः स परं पुंसां भयस्थानम्  ॥ ९।५० ॥  
कृतकृतकमुग्धभावः षण्ढ इव स्त्रीस्वभावसंलापः  &  
विचरति यः स्त्रीमध्ये स कामदेवो गृहे धूर्तः  ॥ ९।५१ ॥  
सततमधोमुखदृष्टिः कोषगृहे मूषकश्चिन्त्यः  &  
विलिखन्कोषनियुक्तः कोषगृहे मूषकश्चिन्त्यः  ॥ ९।५२ ॥  
तिष्ठति यः सकलदिनं गृहदासः प्रीतवेश्मभवनेषु  &  
गृहदीर्घकथाः कथयन्स चरः सर्वात्मना त्याज्यः  ॥ ९।५३ ॥  
निन्द्ये बहुदण्डार्हे कर्मणि यः सर्वथा प्रतारयति  &  
आजीवभीतिभोज्यस्तेन निबद्धः स्थिरो राशिह्  ॥ ९।५४ ॥  
दृष्ट्वा गुह्यमशेषं तस्य रहस्यं च लीलया लब्ध्वा  &  
धूर्तेन मुग्ध्लोकस्तेन शिलापट्टके लिखितः  ॥ ९।५५ ॥  
राजविरुद्धं द्रव्यं रूपं वा कूटलेख्यमन्यद्वा  &  
निःक्षिप्य यात्यलक्ष्यं धूर्तो धनिनां विनाशाय  ॥ ९।५६ ॥  
क्षुद्रः क्षीनोऽपि गृहे लब्धास्वादः कृतो धनैर्येन  &  
शस्त्रविषपाशहस्तः स पाशहस्तो धृतस्तेन  ॥ ९।५७ ॥  
लज्जाधनः कुलीनः सम्भावितशुद्धशीलमर्यादह्  &  
नारीक्रियते धूर्तैः प्रायेण सगर्भनारीभिः  ॥ ९।५८ ॥  
दृष्टाभिरदृष्टाभिः क्रूराभिः कृतकवचनमुद्राभिः  &  
धूर्तो मुष्णाति वधूं मुग्धां विप्रोषिते पत्यौ  ॥ ९।५९ ॥  
सजनेऽपि साधुवेषा विधृताभरणाश्च हेलया धूर्ताः  &  
धीरा हरन्ति सकलं दृष्टे हासोऽन्यथाऌलाभः  ॥ ९।६० ॥  
देशे कृत्वा स्फीते कुम्भधनो डम्बरैर्गृहं पूर्णम्  &  
निःक्षेपलक्षहारी वर्षेण पलायते धूर्तः  ॥ ९।६१ ॥  
शुचितरकनकविभूषणतनुवस्त्राः सम्भ्रमेण पूज्यन्ते  &  
रिपुभग्नराजपुत्रव्याजेन गृहे गृहे धूर्ताः  ॥ ९।६२ ॥  
आदाय देववृषभं पुण्यं छागं धूर्तविक्रीतं  &  
मुग्धस्य दुःखपाकः समर्घलाभोदितो हर्षः  ॥ ९।६३ ॥  
साधिक्षेपत्यागो महतां सम्पत्सु यः कृतासूयः  &  
तस्मै भयेन वित्तं रिक्तो ऽपि ददाति यत्नेन  ॥ ९।६४ ॥  
निःसारभूर्जसारैः कृत्वा युक्तं महासार्थम्  &  
धूर्तो दिशि दिशि विञ्चरन्धनिकसहस्राणि मुष्णाति  ॥ ९।६५ ॥  
धूर्तो वसन्विदेशेषूद्दिश्य सुरापगागयायात्राम्  &  
मृतबन्धूनामार्थे द्रविणं गृह्णाति मुग्धेभ्यः  ॥ ९।६६ ॥  
मुष्णाति सार्थरमणी शाटीमादाय निद्रया मुग्धान्  &  
धूर्तेन कूटरूपं दत्त्वा निशि वञ्च्यते सापि  ॥ ९।६७ ॥  
बधिरं वाऌमूकं वाऌवणिजं निःक्षिप्य भाण्डशालायाम्  &  
धूर्तो नयति त्वरया बहुमूल्यं वर्णकद्रव्यम्  ॥ ९।६८ ॥  
किञ्चित्परिचयमात्रैः किञ्चिद्धार्ष्ट्यैः सकल्पनैः किञ्चित्  &  
किञ्चिद्विवादकलहैः सर्वज्ञो वञ्चकश् चरति  ॥ ९।६९ ॥  
मिथ्याडम्बरधनिकः पुस्तकविद्वान्कथाज्ञानी  &  
वर्णनशूरश्चपलः चतुर्मुखो जृम्भते धूर्तः  ॥ ९।७० ॥  
सर्वावयवविधूननकृतसङ्केतान् विसृज्य गेहेषु  &  
भोक्तुं व्रजति दिगन्तान्स्वेच्छाचारी महाधूर्तः  ॥ ९।७१ ॥  
शतवार्षिकमामलकं भुक्त्वा श्रीपर्वतादहं प्राप्तः  &  
धूर्तो वदति गुरूणां पुरतः शकुनं स्मरामीति  ॥ ९।७२ ॥  
एता लेशेन मया कथिता मायाश्चतुःषष्टिः  &  
को वेद वञ्चकानां मायानां शतसहस्राणि  ॥ ९।७३ ॥  
  
इति महाकविश्रीक्षेमेन्द्रविरचिते कलाविलासे नानाधूर्तवर्णनं नाम नवमः  
सर्गः  
  
  
  
  
सर्गः १०  
  
एता वञ्चकमाया विज्ञेया न तु पुनः स्वयं सेव्याः  &  
धर्म्यः कलाकलापो विदुषामयम् ईप्सितो भूत्यैः  ॥ १०।१ ॥  
धर्मस्य कला ज्येष्ठा भूतदयाख्या परोपकारश्च  &  
दानं क्षमानसूया सत्यमलोभः प्रसादश्च  ॥ १०।२ ॥  
अर्थस्य सदोत्थानं नियमपरीपालनं क्रियाज्ञानम्  &  
स्थानत्यागः पटुतानुद्वेगः स्त्रीष्वविश्वासः  ॥ १०।३ ॥  
कामस्य वेषशोभा पेशलता चारुता गुणोत्कर्षः  &  
नानाविधाश्च लीलाश्चित्तज्ञानं च कान्तानाम्  ॥ १०।४ ॥  
मोक्षस्य विवेकरतिः प्रशमस्तृष्णाक्षयश्च सन्तोषः  &  
सङ्गत्यागः स्वलयस्थानं प्रमप्रकाशश्च  ॥ १०।५ ॥  
एताश्चतुष्टयकला द्वात्रिंशत्क्रमधृताः समस्ता वा  &  
संसारवञ्चकानां विद्या विद्यावतामेव  ॥ १०।६ ॥  
मात्सर्यस्य त्यागः प्रियवादित्वं सधैर्यमक्रोधः  &  
वैराग्यं च परार्थे सुखस्य सिद्धाः कलाः पञ्च  ॥ १०।७ ॥  
सत्सङ्गः कामजयः शौचं गुरुसंवेन सदाचारः  &  
श्रुतममलं यशसि रतिर्मूलकलाः सप्त शीलस्य  ॥ १०।८ ॥  
तेजः सत्त्वं बुद्धिर् व्यवसायो नीतिरिङ्गितज्ञानम्  &  
प्रागल्भ्यं सुसहायः कृतज्ञता मन्त्ररक्षणं त्यागः  ॥ १०।९ ॥  
अनुरागः प्रतिपत्तिर्मित्रार्जनमानृशंस्यमस्तम्भः  &  
आश्रितजनवात्सल्यं सप्तदशकलाः प्रभावस्य  ॥ १०।१० ॥  
मौनमलौल्यमयाच्ञा मानस्य च जीवितं कलात्रितयम्  &  
एताः कला विदग्धैः स्वगताः कार्याश्चतुःषष्टिः  ॥ १०।११ ॥  
शक्तविरोधे गमनं तत्प्रणतिर्वा बलोदये वैरम्  &  
आर्तस्य धर्मचर्याऌदुःखे धैर्यं सुखेष्वनुत्सेकः  ॥ १०।१२ ॥  
विभवेषु संविभागः सत्सु रतिर्मन्त्रसंशये प्रज्ञा  &  
निन्द्येषु पराङ्मुखता भेषजमेतत्कलादशकम्  ॥ १०।१३ ॥  
गुरुवचनं सत्यानां कार्याणां गोद्विजातिसुरपूजा  &  
लोभः पापतमानां क्रोधः सर्वोपतापजनकानाम्  ॥ १०।१४ ॥  
प्राज्ञ सर्वगुणानां यशस्विता विपुलवित्तविभावानाम्  &  
सेवा दुःखतमानामाशा पृथुकालभुजगपाशानाम्  ॥ १०।१५ ॥  
दानं रत्ननिधीनां निर्वैरत्वं सुखप्रदेशानाम्  &  
याच्ञा मानहराणां दारिद्र्यं चोपतापसार्थानाम्  ॥ १०।१६ ॥  
धर्मः पथेयानां सत्यं मुखपद्मपावनकराणाम्  &  
व्यसनं रोगगणानाम् आलस्यं गृहसमृद्धिनाशानाम्  ॥ १०।१७ ॥  
निःस्पृहता श्लाघ्यानां प्रियवचनं सर्वमधुराणाम्  &  
दर्पस्तिमिरकराणां दम्भः सर्वोपहासपात्राणाम्  ॥ १०।१८ ॥  
अद्रोहः शौचानाम् अचापलं व्रतविशेषनियमानाम्  &  
पैशुन्यमप्रियाणां वृत्तिच्छेदो नृशम्सचरितानाम्  ॥ १०।१९ ॥  
कारुण्यं पुण्यानां कृतज्ञता पुरुषचिह्नानाम्  &  
माया मोहमतीनां कृतघ्नता नरकपातहेतूनाम्  ॥ १०।२० ॥  
मदनश्चलचौराणां स्त्रीवचनं ज्ञातिभेदानाम्  &  
क्रूरश्चण्डालानां मायावी कलियुगावताराणाम्  ॥ १०।२१ ॥  
शास्त्रं मणिदीपानाम् उपदेशश्चाभिषेकाणाम्  &  
वृद्धत्वं क्लेशानां रोगित्वं मरणतुल्यदुःखानाम्  ॥ १०।२२ ॥  
स्नेहो विषमविषाणां वेश्यारागो विसर्पकुष्ठानाम्  &  
भार्या गृहसाराणां पुत्रः परलोकबन्धूनाम्  ॥ १०।२३ ॥  
शात्रुः शल्यशतानां दुष्पुत्रः कुलविनाशानाम्  &  
तारुण्यं रमणीनां रूपं रुचिरोपचारवेषाणाम्  ॥ १०।२४ ॥  
सन्तोषो राज्यानां सत्सङ्गश्चक्रवर्तिविभावानाम्  &  
चिन्ता शोषकराणां विद्वेषः कोटराग्निदाहानाम्  ॥ १०।२५ ॥  
मैत्री विस्रम्भानां निर्यन्त्रणता महार्हभोगानाम्  &  
सङ्कोचो व्याधीनां कौटिल्यं निर्जलान्धकूपानाम्  ॥ १०।२६ ॥  
आर्जवममलकराणां विनयो वररत्नमुकुटानाम्  &  
द्यूतं दुर्व्यसनानां स्त्रीजितता मरुतटीपिशाचानाम्  ॥ १०।२७ ॥  
त्यागो मणिवलयानां श्रुतमुज्ज्वलकर्णरत्नानाम्  &  
खलमैत्री चपलानां दुर्जनसेवा वृथाप्रयासानाम्  ॥ १०।२८ ॥  
निर्वृतिरुद्यानानां प्रियदर्शनममृतवर्षाणाम्  &  
तत्त्वरतिर्लभ्यानां मूर्खसभा सद्विवेकनाशानाम्  ॥ १०।२९ ॥  
कुलजः सफलतरूणां सौभाग्यं कृतयुगावताराणाम्  &  
राजकुलं शङ्क्यानां स्त्रीहृदयं प्रकृतिकुटिलानाम्  ॥ १०।३० ॥  
औचित्यं स्तुत्यानां गुणरागश्चन्दनादिलेपानाम्  &  
कन्याऌशोककराणां बुद्धिविहीनो ऽनुकम्प्यानाम्  ॥ १०।३१ ॥  
विभवः सौभाग्यानां जनरागः कीर्तिकन्दानाम्  &  
मद्यं वेतालानाम् मृगया गजगहनयक्षाणाम्  ॥ १०।३२ ॥  
प्रशमः स्वास्थ्यकराणाम् आत्मरतिस्तीर्थसेवानाम्  &  
लुब्धः फलरहितानाम् आचारविवर्जितः श्मशानानाम्  ॥ १०।३३ ॥  
नीतिः स्त्रीरक्षणानाम् इन्द्रियविजयः प्रभावाणाम्  &  
ईर्ष्या यक्ष्मशतानाम् अयशः कुस्थमरणानाम्  ॥ १०।३४ ॥  
माता मङ्गल्यानां जनकः सुकृतोत्सवोपदेशानाम्  &  
घातस्तीक्ष्णतराणां छेदस्तीक्ष्णासिशस्त्राणाम्  ॥ १०।३५ ॥  
प्रणतिर्मन्युहराणां सौहार्दं कृच्छ्रयाच्ञानाम्  &  
मानः पुष्टिकराणां कीर्तिः संसारसाराणाम्  ॥ १०।३६ ॥  
प्रभुभक्तिर्नीतानां युधि निधनं सौख्यवीथीनाम्  &  
विनयः कल्याणानामुत्साहः सर्वसिद्धीनाम्  ॥ १०।३७ ॥  
पुण्यं प्राप्यतमानां ज्ञानं परमप्रकाशानाम्  &  
कीर्तिः सम्सारेऽस्मिन् सारतरा सर्वलोकानाम्  ॥ १०।३८ ॥  
ज्ञेयः कलाकलापे कुशलः सर्वार्थतत्त्वविज्ञानी  &  
प्रवरतरो लोकेऽस्मिन् ब्राह्मण इव सर्ववर्णानाम्  ॥ १०।३९ ॥  
इत्युक्तं शतमेतद् यो वेत्ति शुभाशुभोदयकलानाम्  &  
तस्यैव व्यवहारे दृष्टा दृष्टप्रयोजना लक्ष्मीः  ॥ १०।४० ॥  
उक्त्वेति मूलदेवो विसृज्य शिष्यान्कृतोचिताचारः  &  
किरणकलिकाविकासां निनाय निजमन्दिरे रजनीम्  ॥ १०।४१ ॥  
केलीमयः स्मितविलासकलाभिरामः सर्वाश्रयान्तरकलाप्रकटप्रदीपः  &  
लोकोपदेशविषयः सुकथाविचित्रो भूयात्सतां दयित एष कलाविलासः  ॥ १०।४२ ॥  
कलाविलासः क्षेमेन्द्रप्रतिभाम्भोधिनिर्गतः  &  
शशीव मानसानन्दं करोतु सततं सताम्  ॥ १०।४३ ॥  
  
इति महाकविश्रीक्षेमेन्द्रविरचिते कलाविलासे सकलकलानिरूपणं नाम दशमः  
सर्गः  
  
  
  
  
  
