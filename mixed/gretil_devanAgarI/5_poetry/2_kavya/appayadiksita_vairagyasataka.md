---
title: 'Appayadiksita: Vairagyasataka'

---
## Intro
  
  
  
  
 Appayadiksita: Vairagyasataka   
  
  
  
  
Appayadiksita: Vairagyasataka  
Based on the ed. by Pdt. Durgaprasad and Kasinath Pandurang Parab,  
Kavyamala [old, cumulative series], vol. 1, 1886 (3rd ed., 1929), pp. 91-99.  
  
  
  
Input by Dhaval Patel  
  
  
  
  


## पाठः
  
  
  
  
  
  
श्रीमदप्पयदीक्षितविरचितं वैराग्यशतकम्  ।  
  
आस्ते कश्चन भिक्षुः सङ्गृह्णन्नव्ययानि दश  ।  
न ममेत्यव्यययुगलं याचामस्तं किमस्त्यन्यत्  ॥ अप्प्व्स्_१  ॥  
धीसचिवं धैर्यबलं सङ्कल्पविरोधि शान्तिधनम्  ।  
विश्वत्रयविषयमिदं वैराग्यं नाम साम्राज्यम्  ॥ अप्प्व्स्_२  ॥  
राज्ञो बिभेति लोको राजानः पुनरितो ऽपि वैरिभ्यः  ।  
आ ब्रह्मणः कृतान्तादकुतोभयमस्पृहाराज्यम्  ॥ अप्प्व्स्_३  ॥  
भिक्षाप्रदा जनन्यः पितरो गुरवः कुमारकाः शिष्याः  ।  
एकान्तरमणहेतुः शान्तिर्दयिता विरक्तस्य  ॥ अप्प्व्स्_४  ॥  
ये न किमपि चेष्टन्ते कार्यप्रतिकर्ययोर्विरहात्  ।  
सन्तस्त एव मुक्ताः सन्देहे गौतमः साक्षी  ॥ अप्प्व्स्_५  ॥  
पततु नभः स्फुटतु मही चलन्तु गिरयो मिलन्तु वारिधयः  ।  
अधरोत्तरमस्तु जगत्का हानिर्वीतरागस्य  ॥ अप्प्व्स्_६  ॥  
के चोराः के पिशुनाह के रिपवः के ऽपि दायादाः  ।  
जगदखिलं तस्य वशे यस्य वशे स्यादिदं चेतः  ॥ अप्प्व्स्_७  ॥  
विषया उपतिष्ठन्तां विषयैर्वा समवयन्तु करणानि  ।  
आन्तरमेकं करणं शान्तं यदि का ततश्चिन्ता  ॥ अप्प्व्स्_८  ॥  
किं विषयान्परिहर्तुं वस्तव्यं मेरुकन्दरेष्वबुधैः  ।  
नह्यद्भिरनासेक्तुं धातुषु रोहन्ति पद्मानि  ॥ अप्प्व्स्_९  ॥  
अज्ञानमिह निदानं प्राग्रूपं जननमेव भवरोगे  ।  
परिपाकः संसरणं भैषज्यं नैष्ठिकी शान्तिः  ॥ अप्प्व्स्_१०  ॥  
स्वेनोपभुक्तमर्थं सूकरजातिस्मरो मनुष्य इव  ।  
दूरे जुगुप्समानो धीरो वैराग्यमद्रियते  ॥ अप्प्व्स्_११  ॥  
शैशवमिव कौमारे तत्तरुणिम्नीव स इव वृद्धत्वे  ।  
न स्वदते धीराणां कामस्य विचेष्टितं शान्तौ  ॥ अप्प्व्स्_१२  ॥  
शतशः परीक्ष्य विषयान्सद्यो जहति क्वचित्क्वचिद्धव्याः  ।  
काका इव वान्ताशनमन्ये तानेव सेवन्ते  ॥ अप्प्व्स्_१३  ॥  
चरमौ मातापितरौ चरमा गृहिणी सुताश्चरमाः  ।  
कर्तव्ये ऽपि प्रेमणि कथमिह धीरा विरज्यन्ते  ॥ अप्प्व्स्_१४  ॥  
तृणवद्भ्रमन्ति चपलाः स्त्रीनामनि चण्डमारुते चलति  ।  
धरणिधरा इव सन्तस्तत्र न किञ्चित्प्रकम्पन्ते  ॥ अप्प्व्स्_१५  ॥  
कामिजनपरमभोग्ये कामसुखे धारयन्ति बीभत्सम्  ।  
सन्तः शमसुखरसिकाः सुधाशनाः सूकरान्न इव  ॥ अप्प्व्स्_१६  ॥  
विक्षेपमात्रभाजो विकासकाष्टागतज्ञानाः  ।  
स्वस्यापि चेष्टितानि स्वयमीक्षन्ते परस्येव  ॥ अप्प्व्स्_१७  ॥  
अस्थाने ऽभिनिविष्टान्मूर्खानस्थान एव सन्तुष्टान्  ।  
अनुवर्तन्ते धीराः पितर इव क्रीडतो बालान्  ॥ अप्प्व्स्_१८  ॥  
पुष्णति पुरुषे सलिलैर्मुष्णति पुष्पं फलं च तरव इव  ।  
वर्तन्ते सन्तः सममुपकर्तरि चापकर्तरि च  ॥ अप्प्व्स्_१९  ॥  
नित्यानित्यविवेकः सर्वेषां घटघटत्वयोरास्ते  ।  
स विवेको यः शान्तिकृदविवेको ऽन्यः समस्तो ऽपि  ॥ अप्प्व्स्_२०  ॥  
अनधिगते कामसुखे कालेन यथा प्रवर्तते तरुणः  ।  
एवं ब्रह्मसुखे ऽपि प्रवर्तते को ऽपि भाग्यवशात्  ॥ अप्प्व्स्_२१  ॥  
पुत्रगुणाः स्वातन्त्र्ये दारगुणाश्चाधिवेदनावसरे  ।  
भ्रातृगुणा दायविधौ द्रष्टव्या  मोक्ष्यमाणेन  ॥ अप्प्व्स्_२२  ॥  
का मे गतिरिति पृच्छति चरमश्वासे ऽपि यः स्वार्थम्  ।  
तस्य जनस्यापि कृते पापाः पापानि कुर्वन्ति  ॥ अप्प्व्स्_२३  ॥  
पितृभिः कलहायन्ते पुत्रानध्यापयन्ति पितृभक्तिम्  ।  
परदारानुपयन्तः पठन्ति शास्त्राणि दारेषु  ॥ अप्प्व्स्_२४  ॥  
शान्तिरलभ्यादुपरतिरपात्रभावः प्रतिग्रहनिवृत्तिः  ।  
क्षान्तिर्दुर्बलतेति च निवृत्तिधर्माः कलावेते  ॥ अप्प्व्स्_२५  ॥  
नीतिज्ञा नियतिज्ञा वेदज्ञा अपि भवन्ति शास्त्रज्ञाः  ।  
ब्रह्मज्ञा अपि लभ्याः स्वाज्ञानज्ञानिनो विरलाः  ॥ अप्प्व्स्_२६  ॥  
कलिकलुषे मनसि स्वे कथमिव जगदार्जवं लभते  ।  
चक्षुर्दोषे जाग्रति चन्द्रद्वित्वं कुतो यातु  ॥ अप्प्व्स्_२७  ॥  
विषयाननुकूलयितुं विषयिणि हृदये विधीयतां यत्नः  ।  
दृशि देयमौषधं को दृश्ये दत्त्वा सुखी भवति  ॥ अप्प्व्स्_२८  ॥  
दाराः पुत्रेषु रताः पुत्राः पितृधनपरिग्रहव्यग्राः  ।  
रोदनशरणा जननी परलोकगतस्य को बन्धुः  ॥ अप्प्व्स्_२९  ॥  
पश्यन्ति म्रियमाणान्मरिष्यतो ऽनुमिमते स्मरन्ति मृतान्  ।  
कथयन्ते चैवमसच्चेष्टन्ते नित्यवत्तु परम्  ॥ अप्प्व्स्_३०  ॥  
कलहायन्ते मूढाः कः प्रतिभूः श्वः प्रभात इति  ।  
तस्यामेव रजन्यां कः प्रतिभूः स्वस्य सत्तायाम्  ॥ अप्प्व्स्_३१  ॥  
कुल्याः कृता विशालाः कुड्यान्युपलैर्निबद्धानि  ।  
क्रीता बलिनो महिपाः कृतकृत्याः स्म इति मन्यन्ते  ॥ अप्प्व्स्_३२  ॥  
आ प्रपदमा शिरस्कं चान्तः कलिमलमलीमसे वपुषि  ।  
विफलं गङ्गाजलमपि मद्यघटे दर्भमुष्टिरिव  ॥ अप्प्व्स्_३३  ॥  
दण्ड्यं यत्सुखहेतोः पुष्णन्ति जनाः कथं तदेव वपुः  ।  
नहि शर्कराभिलाषिभिरिक्षोः काण्डानि पूज्यन्ते  ॥ अप्प्व्स्_३४  ॥  
प्रायो मुह्यति चेतः प्राणभृतः प्राणनिर्गमावसरे  ।  
पुण्येन यदि न मुह्यति पुत्रानेव स्मरन्म्रियते  ॥ अप्प्व्स्_३५  ॥  
शमयितुमौदरमग्निं संसाराख्याम्बुधौ निमज्जन्ति  ।  
तुहिनव्यथानिवृत्त्यै नहि वेश्मनि पावको देयः  ॥ अप्प्व्स्_३६  ॥  
आहृत्य परित्यक्ता जनयन्त्यर्थाः सुखाभासम्  ।  
अत्यन्तपरित्यक्ताः परमानन्दाय कल्पन्ते  ॥ अप्प्व्स्_३७  ॥  
अर्थानामधिकानां राज्ञा चौरेण वा नाशः  ।  
अन्ने खल्वतिमुक्ते वमनं वा स्याद्विरेको वा  ॥ अप्प्व्स्_३८  ॥  
प्रणमति परिसान्त्वयति[प्रणि]पतति सदा परिभ्रमति  ।  
आविष्ट इव पिशाच्या पुरुषस्तृष्णावशं यातः  ॥ अप्प्व्स्_३९  ॥  
जननादृष्टात्पितरौ पुत्रा जामातरो ऽप्ययादृष्टात्  ।  
कलहादृष्टाज्ज्ञातय इति निर्णीते किमेष्टव्यम्  ॥ अप्प्व्स्_४०  ॥  
स्वपितुः परलोकाय स्वयमनुदिवसं यदाचरति  ।  
क्रियतामिदमुपमानं किं नालं पुत्रवैराग्ये  ॥ अप्प्व्स्_४१  ॥  
अननुगते दारिद्र्ये किमनुगतं लक्षणं दृष्टम्  ।  
कामस्यापूर्तिर्यदि कृपणं जगदा चतुर्वदनात्  ॥ अप्प्व्स्_४२  ॥  
न खलु धनत्वं जातिर्यस्य यदिष्टं तदेव तस्य धनम्  ।  
तत्तदिव पामराणामाकिञ्चन्यं धनं विदुषाम्  ॥ अप्प्व्स्_४३  ॥  
स्वीक्रियते यदि तृष्णा स्वीकर्तव्यं जगत्समस्तमपि  ।  
स्वीक्रियते यदि शान्तिः स्वात्मापि स्वस्य भवति न वा  ॥ अप्प्व्स्_४४  ॥  
यद्दातारं वशयति यत्परिजनमस्य सान्त्वयति  ।  
यदपत्रपते नान्तर्भावालाभः स कस्य समः  ॥ अप्प्व्स्_४५  ॥  
प्रादेशमात्रमुदरं परिपूरयितुं कियानयं यत्नः  ।  
चुलकेनाम्भः पातुं स्वनितव्यः किं तटाको ऽपि  ॥ अप्प्व्स्_४६  ॥  
यामार्धमसंस्काराद्यामद्वयमनशनाच्च सुव्यक्ते  ।  
शारीरे सौन्दर्ये ऽप्यभिनिविशन्ते कियन्मूढाः  ॥ अप्प्व्स्_४७  ॥  
वन्ध्येत्याहुस्तरुणीं जरतीति परित्यजन्ति बहुपुत्राम्  ।  
अभिनिन्दन्त्यल्पसुतां का गृहिणी कामिनो हृद्या  ॥ अप्प्व्स्_४८  ॥  
यान्ति शुचमकृतदारा द्वे भार्ये नेति कृतदाराः  ।  
ते परदारा नेति स्त्रीभिस्तृप्तान्न पश्यामः  ॥ अप्प्व्स्_४९  ॥  
मदनस्याज्ञाकरणे मन्ये जगदखिलमेकरूपमिदम्  ।  
तिर्यञ्च इति नरा इति देवा इत्यन्यतो भेदः  ॥ अप्प्व्स्_५०  ॥  
शुक्रविमोकस्थानं मलमूत्रत्यागदेशवत्किमपि  ।  
स्त्रिय इति विहितं विधिना कियदत्र जना निमज्जन्ति  ॥ अप्प्व्स्_५१  ॥  
वेदानधीत्य विधिवन्मीमांसित्वा तदर्थं च  ।  
दाराः कर्तव्या इति केनेदं प्रहसनं कथितम्  ॥ अप्प्व्स्_५२  ॥  
दुःखेनोपार्ज्यन्ते पाल्यन्ते प्रत्यहं च लाल्यन्ते  ।  
वामाः स्त्रियो विमूढैरुपभुञ्जानाः सुखं विगुणम्  ॥ अप्प्व्स्_५३  ॥  
अश्नीत पिबत स्वादत जाग्रत संविशत तिष्ठत वा  ।  
सकृदपि चिन्तयताह्नः सावधिको देहबन्ध इति  ॥ अप्प्व्स्_५४  ॥  
किं विजितया पृथिव्या किं काञ्चनभूभृता करस्थेन  ।  
किं दिव्याभिः स्त्रीभिर्मर्तव्ये ब्रह्मणा लिखिते  ॥ अप्प्व्स्_५५  ॥  
जीवति कतिचिन्निमिषान्कतिचित्तेषु श्रुतीरधीत इव  ।  
तावत्सैवाकुलयति तन्त्राणि नवानि चातनुते  ॥ अप्प्व्स्_५६  ॥  
स्वल्पो जीवनकालः स्वल्पा धीः परिचयः स्वल्पः  ।  
तदपि तरेम कथञ्चिच्छ्रुतयो यदि नोपजायन्ते  ॥ अप्प्व्स्_५७  ॥  
कुत आगतं न जाने क्व नु वा गन्तव्यमिदमपि न जाने  ।  
सञ्चरसि क्वेदानीं संसारपथे महातमसि  ॥ अप्प्व्स्_५८  ॥  
तमसावृत्ताश्चरन्तः सविधे दूरे च नावयन्त्यर्थान्  ।  
अवयन्ति तु विस्पष्टं तडिताभिहते शिरसि मूढाः  ॥ अप्प्व्स्_५९  ॥  
निमिषन्त्यत्र तरुण्यस्तत्र तरुण्यो न निमिषन्ति  ।  
ईदृक्षो हि विशेषः स्वर्गः स्वर्ग इति किं तत्र  ॥ अप्प्व्स्_६०  ॥  
कोपो मैत्रावरुणेः शापो वा तार्किकस्य मुनेः  ।  
संस्मर्यते यदि सकृच्छत्रोरपि मास्तु शक्रपदम्  ॥ अप्प्व्स्_६१  ॥  
गच्छत्यमरावत्यां गच्छतु चतुराननस्य वा नगरे  ।  
पुनरागन्तव्यं यदि पुंसा किं साधितं भवति  ॥ अप्प्व्स्_६२  ॥  
भुक्ता बहवो दारा लब्धाः पुत्राश्च पौत्राश्च  ।  
नीतं शतमप्यायुः सत्यं वद मर्तुमस्ति मनः  ॥ अप्प्व्स्_६३  ॥  
विश्लेषणस्वभावान्पश्यन्विषयान्करोति को ममताम्  ।  
नश्यदवस्थापन्नं कः क्रीणीते धनैरश्वम्  ॥ अप्प्व्स्_६४  ॥  
अन्नाभावे मृत्युः शालिभिरन्नानि शालयो वृष्ट्या  ।  
वृष्टिस्तपसेति वदन्नमृत्यवे तत्तपश्चरतु  ॥ अप्प्व्स्_६५  ॥  
किं न निगृह्णन्ति मनः किं न भजन्ते जनाः शिवं शरणम्  ।  
अभिसन्धिभेदमात्रान्मोक्षोपाये न बध्यन्ते  ॥ अप्प्व्स्_६६  ॥  
भोगाय पामराणां योगाय विवेकिनां शरीरमिदम्  ।  
भोगाय च योगाय च न कल्पते दुर्विदग्धानाम्  ॥ अप्प्व्स्_६७  ॥  
ब्राह्मणचण्डाला इत्याह मुनिर्यन्महापथिकान्  ।  
भवमार्गमहापथिकानधिकृत्यैव प्रवर्तितं चैतत्  ॥ अप्प्व्स्_६८  ॥  
एकद्वाः क्षितिपतिषु द्वित्रा देवेषु पञ्चषा द्रुहिणे  ।  
एतावन्तो जगति ब्रह्मानन्दार्णवस्य कणाः  ॥ अप्प्व्स्_६९  ॥  
अज्ञानेनापिहिते विज्ञाने कर्म किं कुरुते  ।  
विकले चक्षुषि तमसा व्यादाय मुखं किमीक्षेत  ॥ अप्प्व्स्_७०  ॥  
अतिकलुषमाशुनश्वरमापातस्फुरणमनभिलाषकरम्  ।  
अपि हृष्यन्ति जनाः कथमवलम्ब्य ज्ञानखद्योतम्  ॥ अप्प्व्स्_७१  ॥  
अयुतं नियुतं वापि प्रदिशन्तु प्राकृताय भोगाय  ।  
क्रीणन्ति न बिल्वदलैः कैवल्यं पञ्चषैर्मूढाः  ॥ अप्प्व्स्_७२  ॥  
यावत्किल चेष्टन्ते तावत्पाशे निबध्यते ग्रन्थिः  ।  
निभृतं यदि वर्तन्ते कालेन स्रंसते पाशः  ॥ अप्प्व्स्_७३  ॥  
उपरुन्धन्ति श्वासान्मुनयो नाश्नन्ति न पिबन्ति  ।  
स्तूयन्ते सुजनैः किं कण्ठे कुर्वन्ति कनकपाशमिमे  ॥ अप्प्व्स्_७४  ॥  
कामं जनाः स्मयन्ते कैलासविलासवर्णनावसरे  ।  
साधनकथनावसरे साचीकुर्वन्ति वक्त्राणि  ॥ अप्प्व्स्_७५  ॥  
वङ्गाः कथमङ्गाः कथमित्यनुयुङ्क्ते वृथा देशान्  ।  
कीदृक्कृतान्तपुरमिति को ऽपि न जिज्ञासते लोकः  ॥ अप्प्व्स्_७६  ॥  
त्यक्तव्यो ममकारस्त्यक्तुं यदि शक्यते नासौ  ।  
कर्तव्यो ममकारः किं तु स सर्वत्र कर्तव्यः  ॥ अप्प्व्स्_७७  ॥  
पुत्रा इति दारा इति पोष्यान्मूर्खो जनान्ब्रूते  ।  
अन्धे तमसि निमज्जन्नात्मा पोष्य इति नावैति  ॥ अप्प्व्स्_७८  ॥  
यच्चिन्तितमधिगर्भं यच्च चिरं चिन्तितं नरके  ।  
विषयानिलसंसर्गान्ममृजे तत्सर्वमेकपदे  ॥ अप्प्व्स्_७९  ॥  
बाह्यगतागतशीला प्राणस्य श्वासलक्षणा वृत्तिः  ।  
कर्षति मनसो वृत्तिं कुलटेव कुलस्त्रियं मुग्धाम्  ॥ अप्प्व्स्_८०  ॥  
अतिगम्भीरमनाविलमक्षोभ्यमदृष्टपारमविलङ्घ्यम्  ।  
अविरलतरङ्गसङ्कुलमैक्षिषि विज्ञानसागरं महताम्  ॥ अप्प्व्स्_८१  ॥  
घोरं भवमपहातुं केचिदघोरं प्रपद्यन्ते  ।  
संसरणकातराणां संशरणं शाम्भवी शक्तिः  ॥ अप्प्व्स्_८२  ॥  
पाशो यदि मोक्तव्यः पशुपतिरेवोपसर्तव्यः  ।  
न खलु व्यतिमुच्यन्ते पशवः पाशेन सम्बद्धाः  ॥ अप्प्व्स्_८३  ॥  
अलमलमनुभूताभिर्मातृभिरलमस्तु पितृभिश्च  ।  
भवितव्यं यदि नित्यवदर्थं मातुः पितुश्चास्तु  ॥ अप्प्व्स्_८४  ॥  
धन्यास्ते बहुदेवाः स्वामिनि येषां न दुर्भिक्षम्  ।  
जातु न जानीमो वयमेकं तं स्वामिनं पूर्णम्  ॥ अप्प्व्स्_८५  ॥  
सन्तु बृहन्तो देवाः किं तु न तान्नन्तुमीहते चेतः  ।  
आढ्यवदान्यन्यायादन्तकजितमेव चिन्तयेन्मनसि  ॥ अप्प्व्स्_८६  ॥  
निध्यायसि विषयसुखं न ध्यायसि विषममस्य परिपाकम्  ।  
बन्धुं तमेव चिन्तय बद्धुं मोक्तुं च यः क्षमते  ॥ अप्प्व्स्_८७  ॥  
सदनं गुरूपसदनं शरणं पञ्चाक्षरीपुरश्चरणम्  ।  
धनमभिलाषनिरोधनमन्त्याश्रमवर्तिनां पुंसाम्  ॥ अप्प्व्स्_८८  ॥  
कौ पितरौ कः पुत्रः कः स्वामी यः प्रपञ्चस्य  ।  
प्रत्यस्तमिते भेदे किमिदं किमिदमिति विप्रश्नः  ॥ अप्प्व्स्_८९  ॥  
स विधिर्यत्ते विदधति स प्रतिषेधो यतो निवर्तन्ते  ।  
सोपनिषद्यद्ब्रुवते शैवाश्रवमर्तिनो धीराः  ॥ अप्प्व्स्_९०  ॥  
त्यज संसारमसारं भज शरणं पार्वतीरमणम्  ।  
विश्वसिहि श्रुतिशिखरं विश्वमिदं तव निदेशकरम्  ॥ अप्प्व्स्_९१  ॥  
भव्यमभव्यं वा नः प्रलिखतु वेधाः सुदुर्मेधाः  ।  
सव्यमसव्यं वा नः शरणं चरणं महेशस्य  ॥ अप्प्व्स्_९२  ॥  
वेधाः कथं हरिः कथमिति तु प्रश्ने वयं मूकाः  ।  
शिवमेकं जानीमो न शिवादन्यं विजानीमः  ॥ अप्प्व्स्_९३  ॥  
दारुणमसिपत्त्रवनं दारुणतममन्धतामिस्रम्  ।  
का वा ततः क्षतिर्नः शैवा वयमा चतुर्वदनात्  ॥ अप्प्व्स्_९४  ॥  
कृतदीक्षो घोरमखे कुलकूटस्थो भरद्वाजः  ।  
विद्येश्वरेषु कश्चन पितामहो न इति विस्रम्भः  ॥ अप्प्व्स्_९५  ॥  
कलहः कदापि मास्त्विति कलितशरीरैक्ययोः शिवयोः  ।  
अहमस्म्यहमस्मीति प्राप्तः कलहो मम त्राणे  ॥ अप्प्व्स्_९६  ॥  
नरकायापि न भोगान्नराधमायापि नान्यसुरान्  ।  
मन्यन्ते कतिचिदमी माहेश्वरमाश्रिता योगम्  ॥ अप्प्व्स्_९७  ॥  
ज्ञातुं हातुं विषयं श्रोतुं मन्तुं गृहीतुमात्मानम्  ।  
वत्सा यदि न हि घटते तत्साधयताविमुक्ताय  ॥ अप्प्व्स्_९८  ॥  
साङ्ख्यं योगं निगमा भक्तिः कर्म प्रतीतिरिति  ।  
एकत्र सकलमेतत्केवलमविमुक्तमेकत्र  ॥ अप्प्व्स्_९९  ॥  
बद्धः कस्ते वक्ष्यति मुक्तो मुक्तिं विजानाति  ।  
यास्यसि चेदविमुक्तं ज्ञास्यसि विश्वेश्वरस्य मुखात्  ॥ अप्प्व्स्_१००  ॥  
न गृहीतं श्रुतिहृदयं न च न गृहीतं परिप्लवं हृदयम्  ।  
इच्छामि च धाम परं गच्छामि तु विश्वनाथपुरीम्  ॥ अप्प्व्स्_१०१  ॥  
  
इति श्रीमदप्पयदीक्षितविरचितं वैराग्यशतकं सम्पूर्णम्  ।  
  
  
  
  
