---
title: 'Bana: Harsacarita, Parisista'

---
## Intro
  
  
  
  
Bana: Harsacarita, Parisista  
  
  
  
  
  
Bana: Harsacarita, Parisista  
  
  
Input by members of the Sansknet project  
(formerly: www.sansknet.org)  
  
  
  
This GRETIL version has been converted from a custom Devanagari encoding.  
Therefore, word boundaries are usually not marked by blanks.  
  
  
  
  


## पाठः
  
  
  
  
  
  
परिशिष्टम्  
  
बाण-प्रशस्तयः  
  
  
श्लेषे केचन शब्दगुम्फविषये केचिद् रसे चापरे   
ऽलङ्कारे कतिचित्सदर्थविषये चान्ये कथावर्णने  ।  
आः सर्वत्र गभीरधीरकविताविन्द्याटवीचातुरी-  
सञ्चारी कविकुम्भिकुम्भभिदुरो बाणस्तु पञ्चाननः  ॥ १ ॥  
(श्रीचन्द्रदेवस्य)  
  
  
हेम्नो भारशतानि वा मदमुचां वृन्दानि वा दन्तिनां  
श्रीहर्षेण समर्पितानि कवये बाणाय कुत्राद्य तत्  ।  
या बाणेन तु तस्य सूक्तिनिकरैरुट्टङ्किताः कीर्तयस्  
ताः कल्पप्रलये ऽपि यान्ति न मनाङ् मन्ये परिम्लानताम्  ॥ २ ॥  
(रुय्यककृतव्यक्तिविवेकव्याख्याने)  
  
  
अर्थेश्वरं हन्त भजे ऽभिनन्दं वागीश्वरं वाक्पतिराजमीडे  ।  
रसेश्वरं नौमि च कालिदासं बाणं तु सर्वश्वरमानतो ऽस्मि  ॥ ३ ॥  
(उदयसुन्दर्यां सोढ्वलस्य)  
  
  
परिशीलितैव सरसं कविराजैर्बहुभिरत्र वाग्देवी  ।  
बाणेन तु वैजात्यात् कथयति नामैव वाणीति  ॥ ४ ॥  
(विश्वेश्वरस्य)  
  
  
कादम्बरीसहोदर्या सुधये वै बुधे हृदि  ।  
हर्षाख्यायिकया ख्यातिं बाणो ऽब्धिरिव लब्दवान्  ॥ ५ ॥  
  
  
शश्वद्बाणद्वितीयेन नमदाकारधारिणा  ।  
धनुषेव गुणाढ्येन निःशेषो रञ्जितो जनः  ॥ ६ ॥  
(त्रिविक्रमस्य)  
  
  
  
जाता शिखण्डिनी प्राग्यथा शिखण्डी तथावगच्छामि  ।  
प्रागल्भ्यमधिकमाप्तुं वाणी बाणो बभूवेति  ॥ ७ ॥  
(गोवर्धनस्य)  
  
  
हृदि लग्नेन बाणेन यन्मन्दो ऽपि पदक्रमः  ।  
भवेत् कविकुरङ्गाणां चापलं तत्र कारणम्  ॥ ८ ॥  
  
  
सुबन्धुर्बाणभट्टश्च कविराज इति त्रयः  ।  
वक्रोक्तिमार्गनिपुणाश्चतुर्थो विद्यते न वा  ॥ ९ ॥  
  
सचित्रवर्णविच्छित्तिहारिणोरवनीपतिः  ।  
श्रीहर्ष इव सङ्घट्टं चक्रे बाणमयूरयोः  ॥ १० ॥  
(नवसाहसाङ्के)  
  
प्रतिकविभेदनबाणः कवितातरुगहनविहरणमयूरः  ।  
सहृदयलोकसुबन्धुर्जयति श्रीभट्टबाणकविराजः  ॥ ११ ॥  
(वीरनारायणचरिते)  
  
  
युक्तं कादम्बरीं श्रुत्वा कवयो मौनमाश्रिताः  ।  
बाणध्वनावनध्यायो भवतीति स्मृतिर्यतः  ॥ १२ ॥  
  
रुचिरस्वरवर्णपदा रसभाववती जगन्मनो हरति  ।  
तत्किं तरुणी नहि नहि, वाणी बाणस्य मधुरशीलस्य  ॥ १३ ॥  
  
सहर्षचरिता शश्वत्कृतकादम्बरीकथा  ।  
बाणस्य वाण्यनार्तेव स्वच्छन्दं भ्रमति क्षितौ  ॥ १४ ॥  
  
बाणं सत्कविगीर्वाणमनुबध्नाति कः कविः  ।  
सिन्धुमन्धुः किमन्वेति द्युमणिः कतमो मणिः  ॥ १५ ॥  
(रघुनाथचरिते)  
  
  
शब्दार्थयोः समो गुम्फः पाञ्चाली रीतिरिष्यते  ।  
शिलाभट्टारिकावाचि बाणोक्तिषु च सा यदि  ॥ १६ ॥  
  
  
केवलो ऽपि स्फुरन् बाणः करोति विमदान् कवीन्  ।  
कि पुनः कॢप्तसन्धानपुलिन्दकृतसन्निधिः  ॥ १७ ॥  
(धनपालस्य)  
  
दण्डीत्युपस्थिते सद्यः कवीनां कम्पतां मनः  ।  
प्रविष्ठे त्वन्तरं बाणे कण्ठे वागेव रुध्यते  ॥ १८ ॥  
  
  
  
  
