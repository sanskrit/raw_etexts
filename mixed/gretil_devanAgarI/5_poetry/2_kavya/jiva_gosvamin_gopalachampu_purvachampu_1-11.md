---
title: 'Jiva Gosvamin: Gopalacampu, Purvacampu, 1-11'

---
## Intro
  
  
  
  
Jiva Gosvamin: Gopalacampu, Purvacampu, 1-11  
  
  
  
  
Jiva Gosvamin:  
Gopalacampu, Purvacampu, 1-11  
Based on the edition by Puridasa (1947).  
  
Input by Jan Brzezinski,   
31.10.2003  
  
  
  
[Verses missing: 1,16.12, 1,21.27, 1,21.34, 1,22.45, 1,31.50, 1,33.45, 1,33.96]  
  
  
  


## पाठः
  
  
  
  
  
  
  
श्री-श्री-गोपाल-चम्पूः  
पूर्व-चम्पूः  
  
  
  
(१)  
  
प्रथमं पूरणम्  
  
श्री-श्री-राधा-रमणाय नमः  
श्री-श्री-कृष्ण-चैतन्याय नमः  
  
श्री-कृष्ण कृष्ण-चैतन्य स-सनातन-रूपक ।  
गोपाल रघुनाथाप्त-व्रज वल्लभ पाहि माम् ॥ज्ग्च्_१,१।१॥  
[१] तद् एवम् आरम्भसम्भवदन्तर्महसा सहसा विलिख्य तद् इदम् उल्लिख्यते । किम् इदम्? मदिष्टदेवस्य, मदन्विष्टदयाशिष्टतद्भक्त-समुदयस्य च क्रमतः स्मरणम् आविर्भूतम् । किं वा, केवलस्य मदिष्ट-देवस्य; किं वा, तद्विशिष्टस्य । आं आं, तन्त्रतस् तत् त्रयम् अपि स्वतन्त्रतया लभ्यते । तत्र प्रथमं तावत् प्रथमतः प्रथयामि । अत्र श्री पदम् अन्यद् अन्यद् अपि किञ्चिद् अनुष्टुप्छन्दःपरच्छन्दतया पूर्वत्र च परपरत्र च यत्र न दत्तं, तत्र च सन्धातव्यम् ।  
  
[२] यथा: हे श्री-कृष्ण-नाम्नातिधन्य! सर्व-मूर्धन्य! हे श्री-कृष्ण-चैतन्य! सर्व-शर्मद-कीर्तन्य! हे महित-श्री-सनातन-सहित-श्री-रूप-नामधेय, मन्-मूर्धन्य् आधेय! हे श्री-गोपाल-भट्टाख्या-प्रवृद्ध-भट्टारकता-समृद्ध! हे श्री-रघुनाथ-दास! नाम-धामतयातिप्रसिद्ध-परम-भक्ति-भराविद्ध! हे तेषाम् एवाप्त-व्रजतासिद्ध-वर्णन-सत्-कर्ण-गर्भाभरण-श्री-भूगर्भादि-सञ्ज्ञाधिकरण! हे श्री-वल्लभ! प्राग्-भवीय-दुर्लभ-सुकृत-सन्धीयमान-मदीय-शरण-पितृ-चरण!  
  
किं वा, हे श्री-रघुनाथस्याप्तान् व्रजत्य् अनुव्रजतीति तत्तया सर्व-वल्लभ! श्रीवल्लभ! मां पाहि! निजचरणच्छायया मत्प्रतिपालकताम् आयाहि । यथा कंसारातेर् आशु सुखविलासं शंसन्ती, सहायतया च लसन्ती च प्रियसखीयते, न तद्वद् अन्यो धन्योऽ पि जनः सम्भवति ।  
  
[३] अथ द्वितीयम् अपि प्रतीयमानं निर्मामि: श्री-कृष्ण इति । श्रीर् अत्र राधा । एषा हि श्रीप्रधानतया साधयिष्यमाणतायां निराबाधा । तद्-अनन्तर-कृष्ण-शब्दश् चात्र शब्द-ब्रह्म-गूध-पर-ब्रह्म नन्द-नन्दन-वाचकतायां रूढः । तेन, "हे श्री-राधाख्य-स्वरूप-शक्ति-युक्त-कृष्ण" इत्य् अर्थश् च निर्व्यूधः ।  
  
कृष्ण इति:  
कृषिर् भू-वाचकः शब्दो णश् च निर्वृतिवाचकः ।  
तयोर् ऐक्यं परं ब्रह्म कृष्ण इत्य् अभिधीयते ॥  
  
इति प्रमाण-ज्ञात-चरः कृष्ण-शब्दस् त्व् अत्र योग-पुरस्कृत-रूढितया तत्-परः । भूर् इति  
भावक्विबन्तताकरः । स चायं भाव-शब्दवद् धात्व्-अर्थ-मात्रता-धरः । धात्वर्थश् चात्राकर्षणम्, तद् एव स्फुटम् आप्ततयाप्तमनसाम् आकर्षणम् । ततश् च भिन्न-पदार्थतयावगतयोर् दयितयोर् इव तयोर् ऐक्यं योग एवेति तद्-युक्त आनन्दः सर्वाकर्षकानन्द इत्य् अर्थ एवामन्दः; परं ब्रह्म इति, । णराकृति परं ब्रह्म इति हि प्रसिद्धिः । योग-पुरस्कृत-रूढतोपगूधतयापि श्री-नन्दनन्दनम् एव वक्ति तच्-छब्द-शक्तिर् इति व्यक्ति-सिद्धिश् च । तद् एतद् अभिधीयते चाभिधीयते इति । तस्माद् एव तदीय-स्वभाव-विशेष-भावनार्थम् एव पुनर्-उक्तिर् इयं युक्तिं युनक्ति ।  
  
चैतन्य इति । "हे सर्वप्रकाशक! सद्रूपतया सर्वाश्रयस्वरूप!" तद्रूपता च विपश्चिद्भिर् अवगता, सच्-चिद्-आनन्द-रूपाय कृष्णायाक्लिष्ट-कर्मणे इति तापनीय-नान्दीनि-शमनात् । त्वय्य् एव नित्य-सुखबोध-तनौ इति श्री-भागवतीय-ब्रह्म-स्तवे निगमनाच् च ।  
  
स-सनातन-रूपक इति, "हे सनातनेन सदातनेन श्वस्वरूपम् अनुभवद्भिर् अपि सुनिरूपण रूपेण सह वर्तमान! तेन स्वभक्तिवित्तचित्तम् अनुवर्तमान!"  
  
गोपाल-रघुनाथाप्त-व्रज-वल्लभ इति, "गोपालेषु ये रघवो लघवो, ये च नाथा मुख्या इति विख्यातगाथास्, तैर् आप्तस्य व्रजस्य बल्लव-तल्लज-व्रजस्य वल्लभ!" किं वा, "गोपालानां लघुर् इष्टः, स च नाथश् च यस्, तस्य सम्बोधनम् त्रिष्व् इष्टेऽ ल्पे लघुर् इति नानार्थवर्गलब्धबोधनम् । आप्तव्रजवल्लभ इति "आप्तव्रजानां स्वजनसमूहानां वल्लभ! परेषाम् अलभ्य ंसत्प्रभ!"  
  
[४] अथ तृतीयम् अपि सम्भृतीकरवाणि: हे श्री-कृष्ण इति । श्रीर् अत्र च परमप्रेयसीषु श्रेयसी राधा, ततस् "तद्युक्ततया मधुरलीलायाम् असङ्कीर्ण! हे कृष्ण-चैतन्याख्य-भक्तावतार! तादात्म्यापन्नतयावतीर्ण! हे सनातन-रूपाभ्यां परमानुरक्त-सुभक्ताभ्यां सह विद्यमान! हे गोपाल-रघुनाथाभ्यां तत्-तन्-नामाभ्याम् अपि सुभक्ताभ्याम् आप्तः प्राप्तो यो व्रजस्, तस्य वल्लभतया सर्व-विद्यमानं! मां पाहि, मत्-पालकतां याहीति ।  
  
अथ ग्रन्थ-सूचना-  
  
[५] तद् एवम् मङ्गलं सङ्गमय्य कार्यं विचार्यते ।  
  
यन् मया कृष्णसन्दर्भे सिद्धान्तामृतम् आचितम् ।  
तद् एव रस्यते काव्यकृतिप्रज्ञा-रसज्ञया ॥ज्ग्च्_१,१।२॥ [अनुष्टुभ्]  
  
सोऽ हं काव्यस्य लक्ष्येण मनो निर्मामि तादृशम् ।  
तन् महान्तो यद् ईक्षेरंस् तदा हेम्नि चितो मणिः ॥ज्ग्च्_१,१।३॥ [अनुष्टुभ्]  
  
पूर्वोत्तरतया चम्पू-द्वयी सेयं त्रयी त्रयी ।  
पृथक् पृथग् ग्रन्थ-तुल्या यथेच्छं सद्भिर् ईक्ष्यताम् ॥ज्ग्च्_१,१।४॥ [अनुष्टुभ्]  
  
श्री-गोपाल-गणानां गोपालानां प्रमोदाय ।  
भवतु समन्ताद् एषा नाम्ना गोपाल-चम्पूर् या ॥ज्ग्च्_१,१।५॥ [उपगीति]  
  
यद्यपि चिरम् अन्तर्धा जाता श्री-गोकुल-स्थानाम् ।  
तदपि महात्मसु तेषां व्यूह-समूहः पुरः स्फुरन् जयति ॥ज्ग्च्_१,१।६॥ [उद्गीति]  
  
[६] अस्ति किल वृन्दावन-नाम-धेयं भाग-धेयम् इव सुभगं वनम् अवनी-देव्याः । यद् अहो, वनम् अप्य् अवनाय कल्पते सकल-लोकस्य । प्रसङ्ग-मात्रतः पवमानम् अपि तत्र क्षिप्रता-प्रतापतः पवमानताम् अप्य् अतिक्रामति । परम-त्रि-वर्ग-दाने निरर्गलम् अपि सर्वदापवर्गम् अपवर्जयति । मुक्ति-सन्ध-सम्बन्ध-गन्धम् अपि स्वबन्ध-निर्बन्ध-निबन्धनं भवति । सदा सदावलीशस्य भक्ति-प्रदम् अपि कदापि न ददाति तद्-भक्तिम् । ब्रह्मणात्मनि यद् अनञ्चितम् अपि मत्वा जन्म वाञ्छितम्, तेन तत्      परमञ्चितं मतम् इति निज-हित-महित-महिमारम्भम् उपलम्भयति । तद् एवं गहन-चर्या-पर्याकुलतया विरोधालङ्कारवद् विरुद्धायमानम् अप्य् अर्थम् अनुरुद्धतया पर्यवसानतः परिणमयति । तस्मिन् कवीनाम् अकवितायाम् अपि कविता शम्भाविता भविता । तस्मिन्न् एव च परमोदार-सारतावगम्यते  
। तद्द् हि तद्धिततया मुहुर् अवतीर्णस्य सर्वस्याप्य् आनन्दनस्य श्रीमन्-नन्द-नन्दनस्य सर्वम् आनन्द-पर्व सर्वदा पर्वति ।  
  
[७] अस्ति चेह श्री-शुकस्यापि सुख-चमत्कार-कारणं पद्यम्-  
  
वृन्दावनं गोवर्धनं यमुना-पुलिनानि च ।  
वीक्ष्यासीद् उत्तमा प्रीती राम-माधवयोर् नृप ॥इति । (भ्प् १०।११।३६)  
  
[८] तत्र गोवर्धनस् तु पुरस्ताद् एवं प्रस्तूयते -  
  
यद् गोकुलेश्वर इति प्रथितिः पुराणे  
कृष्णस्य तद् भवति गोकुलम् अस्य धाम ।  
गोवासता च किल गोकुलता-निदानं  
गोवर्धनस् तद् इह सर्व-निधानम् एव ॥ज्ग्च्_१,१।७॥ [वसन्त-तिलक]  
  
[९] तत्र चायं विशेषः -  
  
त्रि-जगति मानस-गङ्गा गोवर्धनम् अपि विभिन्दती विदिता ।  
अहम् इह मन्ये कृष्ण- स्नेहज-धारा तद्-अन्तरं विशति ॥ज्ग्च्_१,१।८॥ [गीति]  
  
किं च,  
तस्मिन् श्री-हरि-राधयोर् युगलितं यद् भाति कुण्द-द्वयं  
संसङ्गेन परस्परं परिमलान् मन्ये तयोस् तन्-मिषम् ।  
प्रेमासीत् प्रकटं यतः श्वसनकैः कम्पान्वितं जाद्य-युग्  
भक्तार्द्र-स्थिति-कृच् च तद् घन-रसाकारं दरीदृश्यते ॥ज्ग्च्_१,१।९॥ [शार्दूल]  
  
[१०] यमुनायां चायम् अतिशयः-  
  
स्नान-जात-सुकृतान् न केवलात्  
स्फूर्तिदा मुररिपो रवेः सुता ।  
वीक्षणाद् अपि यतो बिभर्ति सा  
श्याम-धाम-वर-माधुरी-धुराम् ॥ज्ग्च्_१,१।१०॥ [रथोद्धता]  
  
तस्यां चोत्प्रेक्षन्ते-  
  
श्व-स्निग्ध-वृन्द-विषय-प्रियता-महिम्ना  
स्वेदांश एव किम् उ कृष्णतनोर् विसारी ।  
वृन्दस्य कृष्ण-विषय-प्रियतैव किं वा  
तद्-भाव-भावित-गतिर् भवति स्म कृष्णा ॥ज्ग्च्_१,१।११॥ [[वसन्ततिलका]]  
  
[१२] पुलिनानि च तस्या महा-प्रेमोल्लासम् आविष्कुर्वन्ति । तथा हि-  
  
अद्यापि यानि विबुधान् अवलोक-मात्रात्  
पुष्णन्ति कृष्ण-कृत-रास-रसं विभाव्य ।  
तान्य् अत्र किं वर-रसायन-दिव्य-चूर्णैर्  
अभ्यासतः स्व-पुलिनानि चिनोति सौरी? ॥ज्ग्च्_१,१।१२॥ [[वसन्ततिलका]]  
  
[१३] भाण्दीरस् तु स नो मनो व्याकुलयति । तथा हि-  
  
भाण्दीरस्य स्फुटम् अधिहरि प्रेम किं वर्णनीयं  
सान्तर्धानं स्थितवति हरौ बाधम् अन्तर्दधे यः ।  
यान्तु स्वांशेन च विषयताम् अत्र गोवर्धनाद्या  
लोके स्निग्धा रचयितुम् इदं न क्षमः स्याम् इतीव ॥ज्ग्च्_१,१।१३॥ [मन्दाक्रान्ता]  
  
[१४] अहो प्रेमगम्भीर्यम् अस्य पश्य वृन्दावनस्य! यतः-  
  
कुत्र कुत्रचिद् अगस्य दम्भतः  
स्तम्भम् एति तद् इदं हरेर् वनम् ।  
प्रायशश् चल-दलस्य कम्प्रताम्  
अङ्कुरस्य पुलकानि सर्वतः ॥ज्ग्च्_१,१।१४॥ [रथोद्धता]  
  
[१५] आविर्व्रजति च तस्मिन् स-व्रज-वासि-जन-व्रजे व्रज-राज-तनूजे किं किं वा तद् व्यञ्जिजिषया  
नाविर्व्रजति? तच् च युक्तम् एवोत्पश्यामः; व्रजपदम् हि सर्व-समीचीन-समूहम् ऊहयति ॥  
  
[१६] अस्ति चेह श्री-भागवतीयं पद्यम्,  
  
तत आरभ्य नन्दस्य व्रजः सर्वसमृद्धिमान् ।  
हरेर् निवासात्मगुणै रमाक्रीदम् अभून् नृप! ॥इति । [भ्प् १०।५।१८]  
  
[१७] तेषाम् आविर्भावस्य पाद्म-पुराण-सन्दर्भानुसारेण प्रतिकल्पम् अनल्प-सुख-कल्पक-सम्पद्-उदन्त-दन्तवक्र-वधान्ते सर्वतोऽ प्य् एकान्ते कान्ते यत्र प्रवेशस्य निर्देशः प्रथयिष्यते, तस्माद् भव-जन-मनः-काय-निकाय-स्पर्श-विरहिताद् वाराहादि-सङ्कीर्तित-प्रवर-कीर्ति-कदम्बादि-मयात् पाद्म-स्कान्दादि-गतासङ्कीर्ण-वर्णाकर्णित-तत्-तत्-सनातन-शील-तारामस-राम-गो-गोप-गोपाल-लीला-निधानाद् वृन्दावनस्यैव वैभव-विशेषाद् अशेषं भवति, प्रकृति-स्थितिम् अतीतो हि यः ।  
  
[१८] बृहद्-गौतमीय-स्थ-श्री-कृष्ण-वचने तु तत्-तत्-सङ्क्षेपार्थ-निक्षेपः प्रेक्ष्यते ।  
  
इदं वृन्दावनं रम्यं मम धामैव केवलम् ।  
अत्र मे पशवः पक्षि-मृगाः कीटा नरामराः ।  
ये वसन्ति ममाधिष्ण्ये मृता यान्ति ममालयम् ॥  
अत्र या गोप-कन्याश् च निवसन्ति ममालये ।  
योगिन्यस् ता मया नित्यं मम सेवा-परायणाः ॥  
पञ्च-योजनम् एवास्ति वनं मे देह-रूपकम् ।  
कालिन्दीयं सुषुम्नाख्या परमामृत-वाहिनी ॥  
अत्र देवाश् च भूतानि वर्तन्ते सूक्ष्म-रूपतः ।  
सर्व-देव-मयश् चाहं न त्यजामि वनं क्वचित् ॥  
आविर्भावस् तिरोभावो भवेन् मेऽ त्र युगे युगे ।  
तेजो-मयम् इदं रम्यम् अदृश्यं चर्म-चक्षुषा ॥इति ।  
  
[१९] यं खलु वैभव-विशेषं सर्व-सारेण यथा-स्थानं प्रकाशयिष्यमाण-व्याख्या-विशेषावतारेण श्रीमद्-भागवतानुसारेण गोपानां स्वं लोकं वरुणालयाद् आगतः करुणा-वरुणालयः स्वयं भगवान् अक्रूराय वैकुण्ठ-विशेष-लक्षण-स्व-वैभव-व्यञ्जनया सुख-प्रदे ब्रह्म-ह्रदे मज्जनेन तस्माद् उन्मज्जनेन च तज्-जन-कौतुक-जननाद् अनन्तरं छन्दः-स्तूयमानेनात्मनावित्रा विचित्रम् अत्रैव वृन्दावने तदीय-नर-लीला-वेशेन साधारणम् अन्येभ्यस् तेभ्यः सन्दर्शयामास; यं प्रति सम्प्रत्य् अपि प्रपद्यमाना विद्वांसश् चेतसापि साक्षाद् इव तल्-लीलाः प्रतिपद्यन्ते; यं परि हरि-वंशे गोविन्दाभिषेक-सम्पद्-अंशे महेन्द्रः श्रीमद्-व्रजेन्द्र-तनूज-तनुवद् व्यापकतां सत्यां प्रत्याययामास; यं  
पुनर् वृन्दावन-स्थ-समस्त-समभ्यर्णम् अपि  तत्-तद्-वर्णनानुसारेण केचित् प्रकृत्य्-आवरणतः परम-वियद्-ऊर्ध्वं निर्वर्णयन्ति; अतएव  लीलानुरूप-रूपतया भूमानम् अभूमानं च प्रपद्यन्ते यद् भूमयः । एष एव शेष-निर्विशेषतया ब्रह्म-साक्षात्-काराकारतया च ब्रह्म-संहितादिषु बृंहितं बृहद्भिर् वर्णयामासे । तत्र च प्रकटाप्रकट-प्रकाश-मयस्य वृन्दावनस्य बहु-विध-संस्थानतया  बहु-विध-शास्त्र-श्रुतस्याप्रकट-प्रकाश-मय-वैभव-विशेष एव सम्प्रति वर्णनीयः । स च गोकुल-प्रधान एवेति स्व-विवक्षित-हिता ब्रह्म-संहितानु-संहिता क्रियते । तद्-वचनानि तु बोध-क्रमाय क्रमम् अतिक्रम्यानुक्रम्यन्ते, यथा-  
  
भजे श्वेतद्वीपं तम् अहम् इह गोलोक इति यं  
विदन्तस् ते सन्तः क्षिति-विरल-चाराः कतिपये ।  
श्रियः कान्ताः कान्तः परम-पुरुषः कल्प-तरवः  
द्रुमा भूमिश् चिन्तामणि-गण-मयी तोयम् अमृतम् ॥  
  
कथा गानं नाट्यं गमनम् अपि वंशी प्रिय-सखी  
चिद्-आनन्द-ज्योतिः परम् अपि तद् आस्वाद्यम् अपि च ।  
स यत्र क्षीराब्धिः सरति सुरभिभ्यश् च सुमहान्  
निमेषार्धाख्यो वा व्रजति न हि यत्रापि समयः ॥[ब्र।सं। ५।५७-५८]  
  
[२०] किं च, ईश्वरः परमः कृष्णः इत्य् उपक्रम्याह-  
  
षहस्र-पत्र-कमलं गोकुलाख्यं महत् पदम् ।  
तत्-कर्णिकारं तद्-धाम तद्-अनन्तांश-सम्भवम् ।  
तत्-किञ्जल्कं तद्-अंशानां तत्-पत्राणि श्रियाम् अपि ॥  
चतुर्-अस्रं तत्-परितः श्वेतद्वीपाख्यम् अद्भुतम् ।  
  
चतुर्-अस्रं चतुर्-मूर्तेश् चतुर्-धाम चतुष्-कृतम् ॥  
चतुर्भिः पुरुषार्थैश् च चतुर्भिर् हेतुभिर् वृतम् ।  
शूलैर् दशभिर् आनद्धम् ऊर्ध्वाधो-दिग्-विदिक्षु च ॥  
अष्टभिः निधिभिर् जुष्टम् अष्टभिः सिद्धिभिस् तथा ।  
मनु-रूपैश् च दशभिर् दिक्-पालैः परितो वृतम् ॥  
श्यामैर् गौरैश् च रक्तैश् च शुक्लैश् च पार्षद-र्षभैः ।  
शोभितं शक्तिभिस् ताभिर् अद्भुताभिः समन्ततः ॥  
  
अपि च-  
  
चिन्तामणि-प्रकर-सद्मसु कल्प-वृक्ष-  
लक्षावृतेषु सुरभीर् अभिपालयन्तम् ।  
लक्ष्मी-सहस्र-शत-सम्भ्रम-सेव्यमानं  
गोविन्दम् आदि-पुरुषं तम् अहं भजामि ॥इत्य् आदि ।  
  
बृहद्-वामने-  
रत्न-धातु-मयः श्रीमान् यत्र गोवर्धनो गिरिः ।  
रत्न-बद्धोभय-तटा कालिन्दी सरितां वरा ॥इत्य् आदि चान्यत्र ।  
  
[२१] तद् एतद्-अनुसारेण प्रथमं तावत् काव्यस्य निधानं वस्तु-मात्रं स-प्रमाणं प्रकाश्यते, चित्रस्य फलकम् इव । [२२] तथा हि--यस्य खलु लोकस्य गोलोकतया गो-गोप-वास-रूपस्य, श्वेतद्वीपतया चानन्य-स्पृष्ट-परम-शुद्धता-समुद्बुद्ध-स्वरूपस्य  
तादृश-ज्ञान-मय-कतिपय-मात्र-प्रमेय-गात्रतया तत्-तत्-परमता मता, परम-गोलोकः परम-श्वेतद्वीप इति । [२३] तद् एव युक्तम् उक्तं भवति ।  
  
[२४] यत्र हि स्वच्छन्दतानन्द-प्रद-बहु-वचनार्था गोपी-पदार्थाः श्रियः श्रयन्ते । नान्य-वैकुण्ठवत् तद्-एक-वचनार्थताकुण्ठाः । तासां तत्-पदार्थता च तन्-महा-वाग्-अर्थ-साराकर्ष-यन्त्रे महा-मन्त्रे बल्लवी-वल्लभतया तस्य जपम् उपदिशन्तीति सिध्यति ।  
  
[२५] अत्र न केवलं तस्य द्वि-वर्ण-पदस्य वृत्ताव् एव रूढिम् अवलम्बामहे, अपि तु ध्यानेऽ पि । किन्तु, नायं श्रियोऽ ङ्ग इति शुकानुवादः सामान्य-लक्ष्मी-विजयं व्यनक्ति ।  लक्ष्मी-सहस्र इति विरिञ्चि-वाणी लक्ष्मी-विशेषत्वम् उरीकरोति, यस्माद् अत्र कुरु-पाण्दव-शब्दवद् यथावसरं खण्दाखण्द-वाचकता मता । तद् एवं  सति, तत्रापि राधा परमेति  
पाद्म-स्कान्दादिवाराह-विमिश्र-मात्स्ये । गोविन्द-वृन्दावन-नाम-तन्त्रेऽ प्य् अभाषि यत्, तत् कथम् अन्यथा स्यात्?  
लक्ष्मीर् अभितः स्त्रितमा गोप्यो लक्ष्मीतमाः प्रथिताः ।  
राधा गोपितमा चेद् अस्याः का वा समा रामा? ॥ज्ग्च्_१,१।१५॥ [उपगीति]  
  
[२६] तद् एवंविधानां तासाम् अपि सर्वासाम् एक एव रमनस्, तत एव गोकुलधामा गोविन्दनामा प्रत्येकम् एकाम् एकां रमां रमयतां रमा-रमणनाम्नां  
पुरुपुरुषाणां परमः । [२७] यत् तु मध्ये मायया प्रत्यायितम् औपपत्यं, तत् खल्व् अवास्तवत्वात् परस्ताद् अवध्वस्तम् इति श्रीपरमपुरुषशब्दाभ्यां प्रमितम् । कथायां तु प्रमाण-विशेषग्रथनया प्रथमिष्यामः । [२८] एवं शिष्टः श्रीरामोऽ प्य् अतिदिष्टः ।  
[२९] किं च, अशेषा एवतरवः कल्पतरवः सङ्कल्पदानबलात् केवलान्, न तु मान्यता-धन्य-सामान्य-विशेषात् । तेषु च जात्या कल्प-तरवस् तु विलक्षण-तया कृत-लक्षणा एव ।  
  
[३०] किं च, आदर्शनिभस्वच्छविभवनानादर्शस्पर्शादिमयभूमिका भूमिश् च कान्तेर् उत कान्तेर् वृष्टिसृष्टिकारिणी चिन्तामणीयते । [३१] आस्तां तावद् उत्तरम् अनु तारतम्य-रम्यता-गम्य-महिमा गृहादिषु महा-चिन्तामणि-मयी, यस्माद् उद्भिन्नास् तद्-उद्भिदश् च  
तदीय-शोभाम् आत्मन्य् उद्भावयन्ति । यत्र च,  
  
दृष्टि-श्रवणम् अयातास् तद्-गोचरिताश् च जाति-रूपाभ्याम् ।  
नग-मृग-पक्षि-विशेषास् तत्रत्यानां च चित्रम् आदधति ॥ज्ग्च्_१,१।१६॥ [गीति]  
  
[३२] किं च, तोयम् अप्य् अमृतायते, किम् उतामृतम्? किं च, कथापि यथा गानं तथा कर्णयोः पानकायते, किम् उत स्वयम् एव गानम्? किं च, गमनम् अपि नृत्य-चातुरी-धुरीणताम् उरीकरोति, नृत्यं पुनर् अतीवादृत्यम् । किं च, वंशी यथा कंसारातेर् आशु सुख-विलासं शंसन्ती, सहायतया च लसन्ती च प्रिय-सखीयते, न तद्वद् अन्यो धन्योऽ पि जनः सम्भवति ।  
  
[३४] किं च, चिदानन्द एव केवलं स्वरूपानतिरिक्त-शक्ति-व्यक्ति-वशाद् व्यक्ति-विशेषतया व्यक्तीभवन्, गोकुल-शब्द-बल-लब्ध-लोकवल्-लीला-कैवल्य-कलनाय पुष्पवद्-आदि-लक्षण-प्रकाशकतया तत् तत् प्रकाश्य पुष्पादि-लक्षणास्वाद्यतया च लापं कलयन्तीनाम् आलीनां निज-निज-यूथ-वरूथपायाः परमापूर्व-पूर्व-पूर्वानुरागादि-कथानिकायं गायन्तीनां मधु-मधुर-काकली-कुलानि तत्रकीयं सर्वं तर्व्-अन्तम् आर्द्रीकुर्वन्ति, किम् उत बहु-कष्ट-सृष्टतया मिथुनी-भूतं तत् तन् मिथुनम् ।  
  
[३५] तथा च, हायशीर्ष-पञ्चरात्रे पञ्च-तत्त्व-निरूपणे वैकुण्ठ-स्थ-द्रव्य-तत्त्वं निरूपितम् -  
  
गन्ध-रूपं स्वाद-रूपं द्रव्यं पुष्पादिकं च यत् ।  
रसवद् भौतिकं द्रव्यम् अत्र स्याद् रस-रूपकम् ॥  
हेयांशानाम् अभावाच् च रस-रूपं भवेच् च तत् ।  
त्वग्-बीजं चैव हेयांशं कठिनांशं च यद् भवेत् ।  
तत् सर्वं भौतिकं विद्धि न हि भूतमयं हि तत् ॥इत्य् आदि ।  
  
तथापि,  
प्रपञ्चं निष्प्रपञ्चोऽ पि विदम्भयसि भूतले ।  
प्रपन्न-जनतानन्द-सन्दोहं प्रथितुं प्रभो ॥[भ्प् १०।१४।३७]  
  
इति ब्रह्मवचनानुसारेण कृत-प्रपञ्चानुकारे लीला-सारे तस्य तत्-प्रपन्न-जनस्य च यथावेशः स्यात्, न तथा ञित्याकारेऽ पीति लभ्यते ।  
  
हेयांशानाम् अभावाच् च रसरूपं भवेच् च तत् । त्वग्  
 बीजं चैव हेयांशं कठिनांशं च यद् भवेत् । तत्  
सर्वं भौतिकं विद्धि न हि भूतमयं हि तत् ॥  
  
[३६] ततः पूर्वत्र तस्य तस्य चावेशः परत्र च प्रवेशः स्यात् । [३७] ततश् च, तद्-इच्छा-वशाल् लीला-शक्तिः परत्र च प्रायः सर्वं व्यक्तीकरोतीति विवेक्तव्यम् ।  
  
[३८] किं च, मुरजिन्-मुरली-कली-खुरली च स्व-माधुरी-प्रदुग्ध-मुग्ध-सुरभि-दुग्धानां सुरभीनाम् ऊधो-गिरितः सरितः प्रसारयन्ती परितः परिखायमाणं क्षीर-वारिधिं विस्फारयति । तत्र कामधेनुतया निकामम् एव स्नुवतीनां क्षीर-वाहितापि  
प्राचुर्येणैव पर्यवसाय्यते । [३९] ततो नाना-रसा अपि ता नद्यः प्रतिपद्यन्ते विद्या-वद्भिः ।  
  
[४०] किं च, यत्र च तत्-कैशोरानुरूपार्ध-वार्धक-यौवन-नव-यौवनादि-वयस  
एव तत्-पितृ-भ्रातृ-सखि-प्रभृतयस् ते निखिल-वर्गा नान्याम् अवस्थाम् आश्रिता भवन्ति ।  
  
[४१] अन्यच् च, यस्य च गोलोकस्य मध्यम् अध्यास्य स्फुटतरानेक-सहस्र-पत्री-परिचितम् अजस्रम् एव खल्व् अमलं महा-मणि-कमलं गोकुल-नामतया निज-रूपं निरूपयति, "गो-गोपावास-व्रज-रूप-व्रज एवाहम् अस्मि" इति ।  
[४२] न्याय-विन्यस्तम् एव च खल्व् इदम्, रूढिर् योगम् अपहरति इति । यथा जलज-शब्देनाप्सव्य-मात्रं नोच्यते, किन्तु कमलम् एव । रूढिताम् एव खल्व् आख्या-ग्रहणम्  
आविष्करोति । [४३] श्री-शुक-देवेनाप्य् एतद्-अपेक्षयोक्तं, भगवान् गोकुलेश्वरः इति । वरट्-प्रत्ययः खल्व् अत्र शीलार्थता-परः । तद् एव चाम्नातं गोकुलं वन-वैकुण्ठम् इति ।  
  
[४४] अथ श्रीमद्-व्रज-राज-तनूजता-शील-लीलस्य महा-भगवतस् तदीय-कर्णिकां-मध्यम् अधिकृत्य नाना-वर्ण-धामतया निर्वर्णित-मणि-मय-महा-धाम निकामम् उद्भ्राजते, यद् एव स्वयम् अनन्तांश-सम्भूतम् इति स्फुटम् अनन्तधा प्रकाशते ।  
  
यस्मिन् केसर-विसरान् प्राचीराङ्गान् समन्ततः समया ।  
सदया दायादायाः सोपासीना वसन्ति गोपालाः ॥ज्ग्च्_१,१।१७॥ [गीति]  
  
[४५] गोकुलताबलतस् तद् अपि संवलते । तथा हि,  
  
अंशा भागा दायास् तद्-धित-योगेन दायवन्तश् च ।  
तत् किल जातेर् भागा बकजिति ते सन्ति दायवन्तश् च ॥ज्ग्च्_१,१।१८॥ [गीति]  
तस्मिन्न् अंशो येषाम् इति वा गम्यो बहु-व्रीहिः ।  
व्रीहि-निभस् तत्-प्रेमा तेषां वृत्तौ तद्-आश्रयो युक्तः ॥ज्ग्च्_१,१।१९॥ [उद्गीति]  
  
[४६] तद् एवम् एषां तज्जातित्वम् एवोक्तं श्री-शुकेन-  
  
एवं ककुद्मिनं हत्वा स्तूयमानः स्वजातिभिः ।  
विवेश गोष्ठं सबलो गोपीनां नयनोत्सवः ॥इति । (भ्प् १०।३६।१५)  
  
पत्राणि तत्र कमले कमलालयानाम्  
अंशेन केलि-विपिनानि भवन्ति येषु ।  
चिन्तामणि-प्रकर-सद्मसु कल्प-वृक्ष-  
लक्षावृतेषु निभृतं रमते मुकुन्दः ॥ज्ग्च्_१,१।२०॥ [वसन्ततिलका]  
  
तत्राधिराज्यं किल राधिकाम् अनु  
प्रत्तं प्रियेणेति पुराण-विश्रुतम् ।  
अहं तु मन्ये पुनर्-उक्तम् एव तद्  
गुणेन तस्याः स च यद् वशं-गतः ॥ज्ग्च्_१,१।२१॥ [उपजाति १२]  
  
[४७] इह च पूर्वं यद् एव श्री-परम-पुरुष-शब्दाभ्याम् अध्यवसितं, तद् एवाध्यवसीयते । तासु केवलासु व्रज-राज-सुत-वधू-भावस्य लब्ध-प्रसिद्धितां विना  
व्रज-कमल-सकल-पत्रावल्य्-आधिपत्यं न प्रसिध्यतीति ।  
  
[४८] अथ किञ्चित्-कुञ्चित-कमल-पत्रवद्-उन्नत-पार्श्व-द्वयावयवतया बहिर्  
दुर्लङ्घ-शृङ्ग-मणि-मयालवाल-शोभा-मत्राणां पत्राणाम् अन्तरालेषु केशराद् अवतीर्णानि विस्तीर्णानि पृथक् पृथग् उपनिष्कराणि विराजन्ते । तेषाम् अग्रिम-सन्धिषु स्फुटम् अधिमध्य-मध्यम् अध्यस्त-समस्तेश-गोष्ठानि गोष्ठानि विभ्राजन्ते ।  
अतएव तत्पर्यन्तस्य तस्य गोकुलतावकलिता ।  
  
तत्रापि दोह-समयं समया समेन  
गो-वृन्द-पाल-वलयेन निविश्य पश्यन् ।  
चिन्तामणि-प्रचित-सद्मसु कल्प-शाखि-  
पद्मावृतेषु सुरभीर् अभिपाति कृष्णः ॥ज्ग्च्_१,१।२२॥ [वसन्ततिलका]  
  
[४९] यस्य च समीपगानाम् आलय-रूपस्य कमलस्य सर्वतश् चतुरस्रं भवति, तद् इदं सर्वं वृन्दावनम् इति वदन्ति । तद्-बहिर्-अन्तरं समस्त-दीपायमानः स  
महा-द्वीपायमानः परम-सुवेशः सर्वश् च देशः श्वेतद्वीप इत्य् आचक्षते गोलोक इति च । यस् तु बहिर्-भागः सागरवद् अपरिच्छेद्यस् तत्र विगत-शोका धारित्र-निभ-विचित्र-लोकाः सलोका विद्यन्ते । पत्र-स्थितानि तु वनानि केलि-वृन्दावनानीति भणन्ति । यथोक्तं  
पाञ्चरात्रे - महावृन्दावनं तत्र केलिवृन्दावनानि च इति ।  
  
[५०] अथ चतुरस्रम् अनु कमलात् पतयालुतया परितः स्रवन्तीर् मधु-धाराः पिबन्त इव पुनर् उपरत-तत्-पानाय वमन्त इव च दक्षिण-पश्चिमयोः सर्वतः पर्वतः पर्वत-षट्-पदा दृश्यन्ते । यत्र च तत्रापि महा-मणि-मय-कूट-घनः श्री-गोवर्धनः  कुटी-भूत-महा-निधिवद् अखर्वम् आनन्द-गर्वं सर्वाधिपतेर् अप्य् आविर्भावयति ।  
  
[५१] श्री-गोवर्धन-नामा चायं रमणीय-मणि-शिलाभिः समासनम् आसनम्,  
खगावलि-कलित-काकलीभिः स्वागतं स्वागतम्,  
श्यामाक-दूर्वाब्ज-विष्णुक्रान्तापर्यग्-आक्रान्त-तिर्यग्-निर्झरिभिर् निष्पाद्यं पाद्यम्,  
चञ्चन्-मृग-चरण-न्यञ्चद्-अक्षत-दर्भानन्ताङ्कुरैः समर्घ्यम् अर्घ्यम्,  
तीर-सनीड-जाती-लवङ्ग-कक्कोल-सङ्गत-पल्ललैर् अलम् आचमनीयम् आचमनीयम्,  
नव-नव-नव-प्रसूत-गवी-नवीन-स्नुत-क्षीर-परिणत-दधि-तत्-प्रसृत-घृत-शबलनैस् तरूपहृत-मधुपर्कं मधुपर्कम्,  
शिखर-शेखर-शिलासर-प्रखर-धारा-पातैर् अनुकृत-स्नपन-परिचर्या-प्रीति-मज्जनं मज्जनम्,  
दुकूलवद्-अनुकूल-संश्लेष-स्वर्ण-वर्ण-वृक्ष-विशेष-वल्कलैः कलित-सुख-वसनं वसनम्,  
स्वभावानुबन्ध-गन्ध-सुगन्ध-शिला-शत-परिणत-हरि-चन्दन-गौर-गैरिकैश् चर्चातिशयं चर्चातिशयम्,  
प्रफुल्ल-माल-मालती-लतादिभिर् नन्दित-सुमनसः सुमनसः,  
गव्याखुरव्याहति-जातागुरु-दारु-धूमैर् व्याहत-सर्व-धूपं धूपम्,  
दिवापि विद्योति-मणि-निकर-ज्योतिभिः सर्व-सम्पद्-उद्दीपं दीपम्,  
मञ्जुल-गुञ्जापिञ्छा-दिवि न्छोलीवाञ्छित-निर्माणैः कृत-सुषमा-भरणम् आभरणम्,  
अभिलाषानुकूल-फल-मूल-वलयैः सर्व-सुख-समाहारं समाहारम्,  
पुष्प-वासित-शीतल-जल-वलयित-पुनर्-आचमनम् अनु विमल-परिमलातुल-तुलसिका-पल्लवादिभिर् मुख-वासनं मुख-वासनम्,  
मरुद्-उच्चल-स्फुट-पुष्प-सम्पच्-चम्पक-दीपावल्या स्फुटम् आरात्रिकम् आरात्रिकम्,  
घन-किसलय-वलय-सङ्कुल-बकुल-मुख-शाखा-निकरैः शोभान्तरतमातपत्रम् आतपत्रम्,  
मलय-मरुल्-लव-चलत्-पल्लव-विशाल-शालैर् नन्दित-भव्य-जनं व्याजनम्,  
निज-स्वर-विवेकिनां केकिनाम् अनेकाङ्ग-केकाभिः कलिलास्यं लास्यम्,  
हरि-वेणु-ध्वनि-भ्रम्-कीचक-कल-क्रम-क्ताकर्स-वनितान्वित-शय्यायमान-पुस्प-पात-पर्यायैः क्त-सर्वातिशयनं शयनम्,  
काकली-कलिल-कल-कोकिल-कुलैर् लब्ध-सङ्गानं सङ्गानम् अपि हरिं परिकलयन् पूर्व-पूर्व-सिद्ध-निज-हरि-दास-वर्यतां पर्यापयन्न् आस्ते ।  
  
[५२] कृत-हरिदास-वर्य-सङ्गा मानस-गङ्गा च सर्व-सुख-स्थेमनि कृष्ण-प्रेमणि मानस-द्रव-मयीति किल तन्-नामतया तां वर्णयन्त्य् उपश्लोकयन्ति च-  
  
स्वल्पेनाघजिद्-अंश-वामन-पद-स्पर्शेन गङ्गा सदा  
सर्वाघ-प्रशमन्य् अभूद् अपि शिवस्यारूढ-मूर्धाजनि ।  
स्वेनैवाघजिता सदा विहरता ब्रह्मेश-लक्ष्मी-जयि-  
प्राशस्त्येन सह व्रजेन मिलिता गङ्गापरा किं पुनः ॥ज्ग्च्_१,१।२३॥ [शार्दूला]  
  
[५३] अथ यत्राप्य् उत्तर-पूर्वयोः कस्यानन्द-व्रज-रूपस्य व्रजस्यालिन्दाद् अदूरभवेति किल कालिन्दीति-नाम्नी यमुना विलसति । या खलु-  
  
कदाचिद् धाराभिर् वहति हरि-रत्न-द्रव-निभा  
कदाचित् स्तब्धाङ्गी स्फुरति हरि-रत्न-क्षितिर् इव ।  
क्रमाद् वेणौ तस्मिन् न नदति नदत्य् अर्क-तनया  
जलस्थल्योः शर्म प्रसवति हरेः सेवन-विधौ ॥ज्ग्च्_१,१।२४॥ [शिखरिणी]  
  
पश्यन्ती जलजेक्षणा घन-रसावर्त-श्रुतिः शृण्वती  
जिघ्रन्ती झष-नासिका तरल-दोर् आलिङ्गनं कुर्वती ।  
जल्पन्तीव च हंस-चक्र-वदना नीरात्मना कृष्ण-भाग्  
या कृष्णा बत साथ कीदृग् असकृद् देव्यात्मना चेष्टते ॥ज्ग्च्_१,१।२५॥ [शार्दूला]  
  
[५४] यत्र च सर्वत्र सरांसि चैवम् उत्प्रेक्ष्यन्ते-  
  
व्रज-विपिन-विभागे निश्चलो यस्य वासः  
स्वयम् अयम् अपरेषां पोषको जञ्जनीति ।  
कलय वर-सरांसि स्रोतसाम् अत्र वृन्दैर्  
विदधति यमुनादि-द्वीपिनीः स्हीत-तोयाः ॥ज्ग्च्_१,१।२६॥ [मालिनी]  
  
यत्र च-  
काश्चित् पङ्क-कैरवावलि-लसत्-स्रोतस्वती-प्रान्तगा  
नाना-पुष्प-वनी-विराजद् अवनी-मध्य-स्थिताः काश्चन ।  
केका-झङ्कृति-मत्-कुहू-मधुरिताः कान्ताङ्ग-चर्चाचिता  
नासादृक्-श्रवसः सदापि सुखदा रासाङ्किता भूमयः ॥ज्ग्च्_१,१।२७॥ [शार्दूला]  
  
किं च-  
भाण्डीरस् तरणि-पदं समुन्नतेर् न  
प्रायातः परम् इह किन्तु विस्तृतेश् च ।  
तच्-छाखाः परिविहरन्न् अवार-पारे  
कालिन्द्या मुहुर् अभियाति गोप-सङ्घः ॥ज्ग्च्_१,१।२८॥ [प्रहर्षिणी]  
  
तथा-  
क्वचित् सद्माभास-प्रकट-बलवत्-कोटर-घटः  
क्वचित् पल्यङ्काभ-प्रथित-पृथु-शाखा-सुखतमः ।  
क्वचिद् दोलातुल्य-ग्रथित-लतिका-पालि-वलितः  
सदासौ भाण्डीरः कम् इव हरि-केलिं न तनुते ॥ज्ग्च्_१,१।२९॥ [शिखरिणी]  
  
तद्-उदीचीम् अनुदेशः  
प्रथयति सौख्यानि राम-घट्टाख्यः ।  
यत्र च रामं कुर्वन्  
सुखयति रामः सरामताम् अञ्चन् ॥ज्ग्च्_१,१।३०॥ [गीतिः]  
  
[५५] अथ तस्य लोकस्य लोअक-पालैर् वरणीयानि विमान-चारिणां वराण्यावरणानि सुर-वर्त्मनि वरीवृतति । यत्र च वासुदेवादि-सञ्ज्ञं स्वयम् एव चतुर्व्यूह-वृन्दं लोक-पालायमानं सेना-व्यूहताम् उररीचरीकरीति । तत्र च पुरुषार्थादयः के वराकाः ?  
  
[५६] तद् एवं सति गोलोक-नामायं लोकः परम-मान्यः सामान्यतयापि केन वर्ण्यताम् ? यः खल्व् अमृत-सिन्धुर् इत्य् अमृतान्धसः, यशसः सवया इति कवयः, विचित्री-धर्माकृतिर् इति विश्वकर्माणः, आनन्दानां ब्रह्म-साक्षाद् इति ब्रह्मानुभविनः, प्रेमा स्वयं व्यक्त इति भगवद्-भक्ता मन्यन्त इत्य् अनेक-मत-परामृष्टतया दृष्टः ।  
  
किं च-  
किं तेजः किं नु चित्रं किम् उत नट-कला किन्तरां कोऽ पि लोकः  
किं वा प्रेमा स साक्षाद् इह कलित-वपुर् यः शुकेन प्रगीतिः ।  
इत्थं तल्-लोकपाल-प्रमुख-दिविषदां संहतिस् तर्कयन्ती  
तस्मिन् गोविन्द-धाम्नि प्रतिदिनम् अयते सम्भ्रमं च भ्रमं च ॥ज्ग्च्_१,१।३१॥ [स्रग्धरा]  
  
[५७] तद् एवं बुद्ध-पद्धतिम् अप्य् अतीतवान् असौ लोकः प्रसभं बुद्धि-मध्यम् अध्यारोहति । यतः-  
  
ये ये प्रीतिं ददति विषया ये च तत्-तद्-विदूरास्  
तेषूत्कण्ठा मम नहि कदाप्य् अत्र सत्यं करोमि ।  
कृष्णे स्नेहं बत वितनुते यश् च यत्रापि कृष्णः  
शश्वल्-लोकं स तु सरभसं मां दिदृक्षुं करोति ॥ज्ग्च्_१,१।३२॥ [मन्दाक्रान्ता]  
  
यस्याकर्णनम् अप्य् अपूर्वम् अमित-ब्रह्माण्ड-कोटि-व्रजे  
वैकुण्ठेष्व् अपि वाञ्छितं किम् अपरं यल्-लालसा श्रीर् अपि ।  
गोलोके स तु बान्धवाग्रिमतया विभ्राजते सर्वदा  
येषां तन्-मधुरिम्णि हन्त मम हृन् मज्जन् मुहुः सज्जति ॥ज्ग्च्_१,१।३३॥ [शार्दूला]  
  
[५८] हन्त किं करवाणि ? सहसैवारब्धवान् एतद् वर्णनम् । निर्वाहं तु न पश्यामि । [५९] यतः प्रथमतश् चतुरस्र-परि-हरि-चरित-चारुता-प्रणिधान एवेदृशता दृश्यते, यथा-  
  
गवां क्षेपश् चारं प्रति सखिभिर् आक्रीड-परता  
मुहुस् तासां दूरे गमनम् अनुसम्भालन-विधिः ।  
तद्-आह्वानं तासु क्रमम् अनुविसृष्टिः सवयसां  
पुनः क्रीडावेशः स्मृति-पदतया क्षोभयति ॥ज्ग्च्_१,१।३४॥ [शिखरिणी]  
  
तत्रापि-  
क्व चापि कृष्ण-रामौ तौ कर-बद्ध-करौ मिथः ।  
हसन्तौ हासयन्तौ च कुर्वाते चित्तम् आकुलम् ॥ज्ग्च्_१,१।३५॥ [अनुष्टुभ्]  
  
किं च-  
वृक्षान् अङ्कुरयन्तु विद्रुत-दशाम् अद्रीन् नयन्तु द्रुतं  
स्तम्भं चाम्भसि लम्भयन्तु सरितां किं वा प्रतीचीनताम् ।  
वेणु-ध्वान-घटा यतोऽ तिनिकटाः कस्माद् अकस्माद् बलात्  
कर्णाभ्यर्ण-गता इव स्फुटम् अमून् धुन्वन्ति तद्-ध्यायिनः ॥ज्ग्च्_१,१।३६॥ [शार्दूला]  
  
[६०] यतस् तद्-अनुभविनां सुखं तु मनसि स्फुरद् अपि न वक्तुम् ईश्यते ।  
  
यस्मिन् हरिर् याति विहार-हेतोस्  
तस्मिन् मुदा फुल्लति चेत् कुटोऽ पि ।  
न तत्र पृच्छा न च वक्तृता तन्  
न पृच्छ्यम् एतन् न च वाच्यम् अस्ति ॥ज्ग्च्_१,१।३७॥ [उपजाति]  
  
[६१] इदं च सुजन-मतिम् अतीवाकर्षति ।  
  
गायन्ति तत्र धवलाः परिपालयन्तः  
पारावतीं मधुर-रागवतीम् उदस्राः ।  
जन्मादि-कृष्ण-चरितानि चिरं गतानि  
स्मृत्वा यतः सपदि मुह्यति सर्व एव ॥ज्ग्च्_१,१।३८॥ [वसन्त]  
  
[६२] अहो कुतः कुतो वा मनः  संयमनीयम्, यतो गोष्ठानि च तानि द्रष्टुं मनः प्रसभम् उत्कण्ठयन्ति । यथा-  
  
विराजत्-कस्तूरी-द्युति-परिमलैर् गोमय-मय-  
स्फुरच्-चूर्णैः सद्म-प्रतिकृति-वपुभिस् तरु-वरैः ।  
दिवा नूत्नैर् वत्सैर् निशि सुरभिजिद्भिः सुरभिभिः  
समनाद् गोष्ठानिइ प्रतिमति दिशन्ति स्मृति-शतम् ॥ज्ग्च्_१,१।३९॥ [*२] [शिखरिणी]  
[*२] थे त्wओ लत्तेर् लिनेस् अरे अल्सो ड़ोउन्द् अत् थे एन्द् ओड़् ग्च् (उत्तर-चम्पू ३७व्५५)।  
  
  
सन्ध्ययोस् तु-  
वत्सान् मोचयतां धनानि दुहतां दुग्धानि सञ्चिन्वतां  
गाः सम्भालयतां गृहान् प्रचलतां कृष्णं पुरः कुर्वताम् ।  
तल्-लीलाः परिगायतां पुलकिताम् अश्राणि चातन्वतां  
गोपानां बत चित्तम् उच्चित-मदं मच्-चित्तम् आक्रामति ॥ज्ग्च्_१,१।४०॥ [शार्दूला]  
  
[६३] सदा चैतानि राज-वर्त्मानि तत्-कीर्तन-चत्वराणीव प्रसभं मच्-चित्तम् आकर्षन्ति । तथा हि-  
  
रामः कृष्णः कृष्ण-रामौ च कृष्णः  
कृष्णः कृष्णः कृष्ण इत्य् एष जल्पः ।  
यातायातं कुर्वतां सर्वदापि  
स्वैरालापे श्रूयते तत्र तत्र ॥ज्ग्च्_१,१।४१॥ [शालिनी]  
  
[६४] श्री-कृष्ण-प्रमदानां प्रमदानां प्रमद-वन-पात्राणि पत्राणि तु वर्ण्यमानानि कवीनाम् अपत्रपाम् एव बिभ्रति, यतस् तत्रत्यं सर्वम् एव चित्रम् इति दुष्प्रत्यायतां प्राप्नोति । येषु हि-  
  
क्वचित् कुञ्जाः सद्म-भ्रमकर-रुचैस् तैर् अवयवैः  
क्वचिच् चित्रैः सद्मान्य् अपि तुलित-कुञ्जानि शतशः ।  
जलानि क्वाप्य् उद्यत्-कमल-वलितानि प्रतिपदं  
स्थलान्य् अप्य् एवं क्वाप्य् अथ किम् इव किं निर्णय-पदम् ॥ज्ग्च्_१,१।४२॥ [शिखरिणी]  
  
सखीनां सारण्य-त्रिदश-सुदृशां गान-वलनां  
मुहुः प्रोद्यन्-मूर्च्छां मधु-मधुर-राग-प्रणयिनीम् ।  
हरि-प्रेमार्त-स्त्री-प्रथम-रचितां शृण्वति जने  
सुखं वा दुःखं वेत्य् अवकलयितुं कः प्रभवति ॥ज्ग्च्_१,१।४३॥ [शिखरिणी]  
  
क्वचिद् गानं सूक्ष्मं क्वचिद् अपि च तौर्यत्रिक-कला  
क्वचित् प्रेम्णा गोष्ठी क्वचिद् अपि महा-केलि-कलहः ।  
इति स्फारं ताभिः प्रणय-मय-सारं विहरणं  
हरेर् ध्यायन् नाना भवति कवि-चित्तं मुहुर् अपि ॥ज्ग्च्_१,१।४४॥ [शिखरिणी]  
  
प्रेमा कामति तत्-क्रिया कलहति स्तम्भादि-भावावली  
सख्यां सञ्चरति श्रुतं च चरितं सर्व-श्रुतं लङ्घति ।  
इत्थं केलि-कला-कलाप-कलितं वृन्दावनान्तर्-वने  
दम्पत्योर् निखिलं विचार-पदवीम् उद्धूय विभ्राजते ॥ज्ग्च्_१,१।४५॥ [शार्दूल]  
  
अकुण्ठाम् उत्कण्ठां वहति हरिर् आसु प्रतिपदं  
हराव् अप्य् एता यद् व्यतिमिलन-सौख्यं विजयते ।  
अहो यस्माद् अस्मिन् निरुपधि सखी-वृन्दम् उभय-  
प्रकृष्टोत्कण्ठित्वं विशति तद् इदं हन्त किम् इव ॥ज्ग्च्_१,१।४६॥ [शिखरिणी]  
  
अपि सुन्दरतां प्रति ताः, सुन्दरतां किल वहन्ति गोपाल्यः ।  
यन् निर्दूषण-भूषण-, भूषण-कृष्णे विभूषणायन्ते ॥ज्ग्च्_१,१।४७॥ [उद्गीतिः]  
  
न भजति लक्ष्मीस् तुलनाम्, इति किं स्तुतये घटेत राधायाः ।  
या लक्ष्मीम् अपि जेत्रीः, स्व-रुचा गोपीः पृथक् कुरुते ॥ज्ग्च्_१,१।४८॥ [आर्या]  
  
[६५] तस्माद् असाम्प्रताय तु साम्प्रताय मद्-विधाय स्वं वर्णयितुं किम् उत निर्वर्णयितुम्-  
  
रव्य्-आदि-द्युति-जिष्णु-दिव्य-धरणि-क्षौणी-रुहान्तर्गत-  
प्रासाद-स्थित-सिंह-पीठ-महसि च्छन्नान्य-दृष्टि-त्विषि ।  
स्पष्टात्मीय-दृशि प्रकीर्णक-विकीर्णाली-हिताली-वृता  
राधा-माधव-माधुरी-वर-सुधा तृष्णां मुधा यच्छति ॥ज्ग्च्_१,१।४९॥ [शार्दूल]  
  
[६६] तद् एवम् आनन्द-सत्र-पत्रादि-स्थितानाम् उपरि सान्द्र-शाखाभिर् अलक्ष्य-तलानाम् अनल्प-कल्प-वृक्ष-लक्षाणाम् अधिमध्यं राज-समाज-विराजमानां वर्णित-मञ्जु-किञ्जल्क-कर्णिकाम् अधिवसन्तः सदा लसतः स-परिवार-वार-सुरभी-पाल-भूपाल-कुमारस्य तस्य सर्व-चिन्तातीत-चिन्तामणि-मयम् अक्षामं सप्त-कक्ष्यारामं धाम निकामं धाम विस्तारयन् नेत्राणि विस्तारयति । तत्र च भासमानं तद् आवासम् अभितः सततम् उपपरार्धे गणनीयानां सजातीयानाम् अद्वितीया वसतिः । सेयम् अभिस्निह्य वन्दिभिः सन्दिह्यते ।  
  
अब्जं तद् आलिङ्गितुम् अब्ज-बन्धोर्  
बन्धुर् ययौ किं परिवेष एषः ।  
गोपालयानां वलयावलिर् वा  
गोपेश-वेश्माभित एवम् अस्ति ॥ज्ग्च्_१,१।५०॥ इति । [इन्द्रवज्रा]  
  
[६७] तद्-वासिनस् त्व् एवं स्तूयन्ते-  
अर्थाः सर्व-जनार्थनाम् अतिगताः कामा निकामाग्रिमा  
धर्माः कर्मठ-देव-धर्म-महिता मोक्षाश् च मोक्षातिगाः ।  
तेषां तत्र वसन्ति सेवकतया कृष्णाय तृष्णा-जुषां  
यद्-धामार्थ-सुहृत्-प्रियात्म-तनय-प्राणाशयास् तत्-कृते ॥ज्ग्च्_१,१।५१॥ [शार्दूला]  
  
नेत्रं श्रोत्रं चित्तम् अप्य् अन्यद् अन्यत्  
तुच्छं यस्मिन् भाति कृष्णं विना तु ।  
घोषे तस्मिंश् चक्षुषश् चक्षुर् एवं  
श्रौती वार्ता पश्य दृश्या विभाति ॥ज्ग्च्_१,१।५२॥ [शालिनी]  
  
विभ्राजन्ते सूत्र-सञ्चार-विद्या  
पाञ्चाल्यः किं विश्व-विस्मायनाय ।  
किं वा गोपाः स्वान्तरे कृष्ण-भावैर्  
बद्धाः सन्तस् तत्र तत्र भ्रमन्ति ॥ज्ग्च्_१,१।५३॥ [शालिनी]  
  
किं च-  
पितायं मातेयं पितृ-सहज-वर्गः स्वयम् असौ  
तथैवान्ये चान्य-प्रथित-हित-सम्बन्ध-महिताः ।  
व्रजे ख्यातिर् यैषा बकरिपु-गणे भाति खलु तां  
क्वचित् तुल्यः प्रेमा पथिकम् अनु शश्वद् भ्रमयति ॥ज्ग्च्_१,१।५४॥ [शिखरिणी]  
  
[६८] अथान्यद् अपि किम् अपि विभाव्य सम्भाव्यते । तद् यदि सताम् अनुभवम् अप्य् अनुभविता, तदा भव्यम् एव खल्य् भव्यम्, न चेन् नव्य-काव्यता तु न व्यभिचरिता । अथवा, तथापि यत् किञ्चिद् अपि तेषां वाञ्छितं स्याद् एवेति सर्व अञ्चितम् एव मन्यामहे ।  
  
[६९] तत् तु सम्भावनं, यथा-अथ गोपावासाभ्यन्तरे तादृशाम् एव सभ्यानां लभ्या सभावलिर् उपलभ्यते,  
यत्र भूरि-वैचित्री-धुराणि महा-गोपुराणि पुराणीव विराजन्ते,  
येषां पन्थानः किल किञ्जल्क-वलज-पर्यन्ताः समस्ताद् विभ्राजन्ते,  
यत्र च परस्परम् अभिमुखाः सुमुखा महान्तस् ते गृहा मिथः पृथुल-शोभा लोक-स्पृहा इव विमृश्य दृश्यन्ते,  
यत्र च सिंह-संहननानां पुरुष-सिंहानां निश्चलाङ्घ्रीणि महा-सिंहासनानि विचित्रतया नेत्राणां परिबृंहणताम् अंहन्ते,  
यत्र च परावर-कक्ष्या-वासि-लोक-लक्षाणि समम् एव समक्षाणि सन्ति, मिथः सुख-शतानि वर्षन्ति,  
यत्र चैकत्रासीनानाम् अन्यत्रापि रूपक-काव्य इव प्रतिरूपाणि रूपाणि प्रतीयन्ते-न च तानि केवलानि, अपि तु प्रतिध्वनयश् च ध्वनि-काव्य इव ध्वनितया विभाव्यन्ते, यतः स्वच्छान्तः-करणा महान्तः खलु पर-गुणान्तराण्य् अपि आयच्छन्तीति प्रथितिः प्रथीयसी; यदा च तथा प्रथीयन्ते विभाव्यन्ते च, तदा ह्य् आगन्तुका नाना-जनास् तत्-तद्-रूपाणां जानानाः परितः परिहास्यन्ते;  
यत्र च कुत्रापि यदा सदा परमानन्द-स्यन्द-सन्दोह-दोहन-कान्ति-कन्दली-लम्भित-सुख-तन्द्रः श्रीमन्-नन्द-कुल-चन्द्रः स्वयम् आलोक-सुधया लोक-चक्षुश्-चकोर-वारपाराणाम् आपूरयति, तदा तूत्सवानाम् अपि महान् उत्सवः स्फुरति ।  
  
[७०] अथ सभा-वलयम् अन्तरा च कक्ष्या-पञ्चकतया लब्ध-बोधः सर्व-चित्तावरोधः स तु व्रज-नृपावरोधः समुद्भ्राजते । तत्र तम् एव हि सह-मातर-पितरादि-वृन्दः श्री-गोविन्दः स्वयम् आवसति । यत्र सभा-वलयान्तर्-अन्तः परितः परीतश् चतस्रोऽ प्य् अन्तः पृथग्-अवरोध-लक्षाः कक्ष्या लक्ष्यन्ते । अन्या च पञ्चमी धन्या सर्व-मध्य-लब्ध-न्यासतया यत्र चित्रीयते, यस्यां तु महा-प्राङ्गण-सङ्गिन्यां प्रतीचीम् अनु स्वान्तर-अङ्गम् अङ्गणम् अङ्गणं परितो निकायानां निकायः सर्वतोऽ पि श्रेयस्या श्रीमद्-व्रज-नर-देव-प्रेयस्या समाश्रियते । उदीचीम् अनु सुख-मयूख-रोहिण्या रोहिण्या । प्राचीम् अनु समस्त-कृत-सेवेन श्रीमद्-व्रज-नरदेवेन । अवाचीम् अनु स्वजन-सभाजन-भोजनापवर्जन-प्रयोजन-सामग्र्या ।  
  
[७१] अथ तद्-बहिर् बहिर् अन्तः-पुर-प्रयुत-विभाग-प्रचुराणां परम-सन्तुष्ट-जन-पुष्टानां चतुष्टयीनां च कक्ष्याणां पश्चान् निश्चित-पश्चिमादि-ककुभं शुभां रीतिम् अवलम्ब्य सकल-शर्म-दृश्वरी श्रीमद्-व्रजेश्वरी राम-घट्टाभिरामः श्रीमद्-बलरामः सर्व-लोक-गतिः श्रीमद्-व्रजाधिपतिः स च गोवर्धनानन्दनः श्रीमद्-व्रजाधिपति-नन्दनः पतिर् अतीव राजते ।  
  
[७२] तत्र चाहरहर् अविरह-रहः-केलि-कलित-तृष्णयो राम-कृष्णयोर् विख्यात-तत्-तन्-नामसु मध्यम-कक्ष्या-द्वय-धामसु परम-रमा-गण-श्रेयसीनां प्रेयसीनाम् आवास-प्रासादावलिर् उद्भासते; [७३] यत्र चावेशनम् अनु सावेशं नाना-कला-कलापं कलयन्तीनाम् आलीनां निज-निज-यूथ-वरूथपायाः परमापूर्व-पूर्व-पूर्वानुरागादि-कथानिकायां गायन्तीनां मधु-मधुर-काकली-कुलानि तत्रकीयं सर्वं तर्व्-अन्तम् आर्द्रीकुर्वन्ति, किम् उत बहु-कष्ट-सृष्टतया मिथुनी-भूतं तत् तन् मिथुनम् ।  
  
[७४] तयोर् द्वयोर् आवरणतया लक्ष्ये ये चान्यतरे प्रत्यन्तर-कक्ष्यम् एक-भूम-द्वि-भूमतादि-प्रकारेणाधिक-भूमिका-रचनाभिर् उच्चतर-रीतिकायाः समान-मान-गृह-स्व-स्व-वीथिकाया धारिणी गोलोक-धरणी-लोक-हारिणी भवति । तत्र सर्वास् तु गृह-लेखा-मणि-भित्ति-सम्बध्य-मध्य-रेखा-लब्ध-द्वैविध्या समन्ताद् उभयतः-स्थित-द्वारतया परस्पर-सम्मुखता-शोभानन्दित-दिग्-अन्ताः कैमुत्यम् आसादयन्ति ।  
  
[७६] यत्र च सर्व-मध्यमावरोधस्याधिमध्यं बृहत्-प्राङ्गणम् अधिकृत्याखण्ड-पुट-भेदन-मुकुट-भङ्गी-लङ्गिनं निश्रेणि-श्रेणि-मिश्रान्तः-श्वभ्र-शुभ्र-लघु-लघु-द्वार-सुखारोह-सञ्चार-मेर्व्-आकार-चार्व्-अङ्ग-कुट्टिमाद् उपरि परितः स्तम्भ-वार-सङ्गतम् अगारम् एकं सर्वतश् चलत्-पताकम् अवलोक्यते । [७७] यदा च तस्य सर्व-ककुदम् उदञ्चितस्य धिष्ण्यस्य पुरूपरि चालङ्करिष्णुतया श्री-कृष्णः स्वयं वर्तिष्णुर् भवति, तदा सर्व-जिष्णु-तद्-उपरिचरिष्णु-जिष्णु-नील-मणिर् इव कं वा तल्-लोक-भविष्णु-लोकं कान्ति-कन्दलीभिर् न पुष्णाति?  
  
[७८] या चेयं कर्णिकायाम् उपरि पुरी, तद्-अधस्ताद् अन्यापि समन्ताद् अस्ति, किन्तु सा प्रति-कृष्ण-कान्ता-धामन्य् एव निजाङ्गन-निभ-पत्र-पङ्क्ति-सीमन्य् एव चायन्त्रित-द्वार-गणेति परेषाम् अज्ञाता, द्युमणिवन्-मणि-गण-समुज्ज्वलालय-कलापा, वातानीत-सुजात-परिमल-सम्पाता, निर्जनता-जनित-स्वैरतानारत-रति-प्रदा, शय्यासन-च्छत्र-चामरादि-सामग्रीति-बहुल-शती-प्रीतिदा-नाना-क्रीडा-भाण्ड-मण्डल-मण्डिताखण्ड-मण्डपा, तत्-तच्-चेष्टाधिष्ठान-नर-मृग-पक्षि-प्रतिकृति-लक्ष-विलक्षिता प्रेयसीषु विभक्त-प्रदेश-विशेषा शेषालयायते । यत्रत्येन पथा यथावत् प्रेयसी-नामानन्दनः श्रीमान् नन्द-नन्दनस् तत्र पत्र-समुद्यद्-उद्यान-वृन्दम् अमूभिर् अनुविन्दन्न् अतीव नन्दति । तस्माद् उद्यानाद् अन्तर्-द्वारेण चतुरस्रं  
प्रत्युद्यानम् अपि विन्दति ।  
  
[७९] एवं श्री-बलरामस्य राम-घट्टाख्य-निज-क्रीडा-वन-गमनं च तल-वर्त्मनैव वर्तते, किन्तु सङ्क्षिप्ततया निहितेन पत्रावलि-पर्यन्ताल-वाल-पिहितेन मन्तव्यम् ।  
  
[८०] ताम् एताम् उपरिगतां श्रीमद्-व्रजेश्वर-पुरीं परि तु श्लोकाः परिगीयन्ते-  
  
यस्तां पताका मृदु-वात-कम्पिता  
नानामुखीभावम् इताः पुनः पुनः ।  
सौरभ्यम् आयाति यदा यतस् तदा  
विवृत्य पश्यन्ति दिशाम् अमूम् इव ॥ज्ग्च्_१,१।५५॥ [उपजाति १२]  
  
नित्यं सुधा-धामज-धाम-सङ्गतः  
पूर्णाङ्गताम् अङ्गल-सङ्गतिं गताः ।  
यत्रापि कुम्भा विधु-कान्त-सम्भवाः  
कूटान्तरत्व-मुकुटा इव स्थिताः ॥ज्ग्च्_१,१।५६॥ [इन्द्रवंशा]  
  
यत्रान्विता कुम्भा विधुकान्त-सम्भवाः  
कूटान्तरत्न-मुकुटा इव स्थिताः ।  
यत्रान्विता स्वच्छतया विभातया  
हीरादि-रत्न-च्छदिर् आलिर् ईक्ष्यते ॥ज्ग्च्_१,१।५७॥ [इन्द्रवंशा]  
  
मयूर-पारावत-कोकिलाद्या  
वसत्नि यस्यां तु विनापि यत्नम् ।  
शब्दायमाना विपिनस्य तैर् ये  
विवाद-संवादवद् आचरन्ति ॥ज्ग्च्_१,१।५८॥ [उपजाति ११]  
विचित्र-रत्नावलि-चित्र-चर्चिता  
सौवर्ण-भित्तिः परितश् चकासती ।  
गोपाल-बाल्यादिइ-विलास-माधुरीः  
साक्षाद् इवालक्षयते शिशून् अपि ॥ज्ग्च्_१,१।५९॥ [उपजाति १२]  
  
विस्तारितोत्सङ्ग-निभैर् अलिन्दैः  
श्लिष्यन्ति कृष्णं भवनानि नित्यम् ।  
येषां सदान्तर् निवसन्ति ते तद्-  
भक्ता अमी तादृशतां व्रजन्ति ॥ज्ग्च्_१,१।६०॥ [इन्द्रवज्रा]  
  
प्राङ्गणानि मणि-दर्पण-च्छवीन्य्  
उल्लसन्ति सदनावलीम् अनु ।  
येषु नूतन-वधूर् बकान्तकं  
व्रीड-नम्र-वदनापि वीक्षते ॥ज्ग्च्_१,१।६१॥ [स्वागता]  
  
चन्द्रकान्त-मणि-बद्ध-भूतले  
पल्वलानि च लसन्ति सर्वतः ।  
राधिकादि-मुख-कान्ति कन्दली  
यानि पूरयन्ति हन्त सर्वदा ॥ज्ग्च्_१,१।६२॥ [स्वागता]  
  
लोकः श्रीनाथ-लोक-प्रतिरुचि-विजयी काननं श्री-स्पृहाजिद्-  
वासः श्री-राजधानी-निखिल-शुभ-रुचां वासिनस् ते त एव ।  
भोक्ता कृष्णः स भोग्यः प्रणय-मधुरिमा शश्वद् इत्य् एवम् अस्मिन्  
प्रत्येकं सर्वम् अन्तःकरणम् अतिगतं कस् तद्-अन्तं लभेत ॥ज्ग्च्_१,१।६३॥ [स्रग्धरा]  
  
[८१] तत्-प्रेम-शर्मणां सर्वातिशयि-धर्मतायाम् अहम् अपि मर्म-वेत्ता, यतः-  
  
हरिर् गोप-क्षौणी-पति-मिथुनम् अन्ये च विबुधा  
न नः क्रूरं चित्तं मृदुलयितुम् ईशा लवम् अपि ।  
अहो तेषां प्रेमा विलसति हरौ यस् तु बलवान्  
हरेर् वा यस् तेषु द्रुतयति स एव प्रतिपदम् ॥ज्ग्च्_१,१।६४॥ [शिखरिणी]  
  
[८२] अतः सर्वतः क्षेमाणां स एव प्रेमा सर्वत्र स्फुरति । तथा हि-  
  
हरिः प्रेमा साक्षाद् इव भवति किं वा व्रज-जनस्  
तयोर् एकस्मिंश् च स्फुरति स हि शश्वत् स्फुरति नः ।  
इदं वारं वारं विधि-शिव-सुरर्षि-प्रभृतयः  
स्फुटं कर्तुं शक्तिं दधति नतरां यत् कियद् अपि ॥ज्ग्च्_१,१।६५॥ [शिखरिणी]  
  
[८३] स तु परमाश्चर्य-चर्यः, यतः-  
  
तदीयानां प्रेमा यद् अपि कृति-चर्यातिग-सुखअस्  
तथाप्य् उच्चैर् हेतुर् भवति हरि-साहायक-विधौ ।  
जगत्-कार्ये यद्वच् छ्रुति-मत-पर-ब्रह्म नितराम्  
अचिन्त्यो यो भावः स हि न हि वितर्कं विषहते ॥ज्ग्च्_१,१।६६॥ [शिखरिणी]  
  
[८४] यस्माद् एवं स एव चित्तम् आकर्षति, तस्मात्-  
  
ज्ञात्वा कर्म स्वयम् उत परात् कृष्ण-तृष्णानुकूलं  
तस्मिन्न् अन्तर् बहिर् अपि सदा गोप-राजावरोधे ।  
यातायातं मुहुर् अतितरां कुर्वताम् आदृतानाम्  
अप्य् उत्कण्ठाचलित-मनसां मानसं भावम् ईहे ॥ज्ग्च्_१,१।६७॥ [मन्दाक्रान्ता]  
  
[८५] तत्रत्यानां समूहावलोकनं तु परम-परमाद्भुतम्, तथा हि-  
  
उद्घूर्णन्ते प्रिय-परिजनाः स्निग्ध-भावा यथा-स्वं  
गोप-क्षौणी-पतिम् अनुगतास् तस्य चात्म-द्वितीयाम् ।  
यौ प्रेमाख्य-प्रबल-रशना-यन्त्रनात् कृष्ण-कान्ति-  
ज्योतिश्-चक्रे रवि-शशि-तनू ये च नक्षत्र-सङ्घाः ॥ज्ग्च्_१,१।६८॥ [मन्दाक्रान्ता]  
  
[८६] गानं तु प्रतिगणं साधारणम् अपि कञ्चिद् विशेषं वहति, यथा-  
  
जन्माद्य्-अर्भकता हरेः प्रवयसां मध्ये-सभं प्रायशः  
पौगण्डादिषु निर्जरारि-विजितेः प्रायः सुहृन्-मण्डले ।  
कालियाइदिषु दुर्जनेष्व् अपि कृपा-भक्त-व्रजेऽ नल्पशः  
प्रायेनात्मनि राग-रीतिर् अभितः कान्ता-गणे गीयते ॥ज्ग्च्_१,१।६९॥ [शार्दूला]  
  
तत्र च-  
  
सङ्गाने चेद् भजति मुरजिद्-भक्त-मात्रं विमोहं  
शर्माशर्माप्य् अनुमिति-मियान् तर्हि न प्रेक्षकाणाम् ।  
शान्तिर् दास्यं सहचर-दशा वत्सलत्वं तथान्यद्  
गच्छेद् एषां हृदि कथम् इह क्षीर-वार्-वद् विवेकम् ॥ज्ग्च्_१,१।७०॥ [मन्दाक्रान्ता]  
  
[८७] हन्त! पद्य-द्वयम् इदम् आलोले मनसि उद्भूय तद् एवान्दोलयति । यथा-  
  
मातर् मातर् जननि मम तद् देहि देहीति शब्दैर्  
वत्सायुष्मन् सुत वदसि किं प्राण-लाल्येति चार्द्रैः ।  
नानालाप-प्रणय-वलिता मां बलात् स्नेह-मुद्रा  
तस्मिन् गोष्ठे स्मरयतितरां तौ सवित्री-कुमारौ ॥ज्ग्च्_१,१।७१॥ [मन्दाक्रान्ता]  
  
गेहेशि त्वं चरित-सुकृता हन्त वत्सस् त्वद्-अग्रे  
वक्ति प्साति प्रथयति रुचिं याचते जाहसीति ।  
अर्धाद् एवं स्थगित-वचनं स्नेह-पूराद् व्रजेशं  
ध्यायेद् वृत्तिं बत न लभते मन्-मनो बम्भ्रमीति ॥ज्ग्च्_१,१।७२॥ [मन्दाक्रान्ता]  
  
इति श्री-श्री-गोपाल-चम्पूम् अनु  
श्री-गोलोक-रूप-निरूपणं नाम  
प्रथमं पूरणम्  
  
॥१॥  
  
  
*************************************************************  
  
(२)  
  
अथ द्वितीयं पूरणम्  
  
श्री-राधा-कृष्णाभ्यां नमः ॥।  
  
[१] अथ कथा-प्रथनाय ग्रथनम् इदम् आरभ्यते । [२] स्वभजन-लसन्-मानस-सन्-मानद-जन्मादि-लीला-भव्याय भुव्य् आविर्भावितस्य तस्य निज-व्रज-लोक-चक्रस्य दन्तवक्रं हतवता श्री-भगवता तत्र विगत-सर्व-शोके गोलोके पुनर् अपि संश्लेषः साधित इति चम्पू-द्वयस्य प्रतिसम्पूर्ति-वक्ष्यमाण-सप्रमाण-कथा-लक्ष्यतया विविक्तम् एव व्यक्तीकरिष्यते ।  
  
सिद्धे तत्र तु संश्लेषे कुत्रापि रात्रिविशेषे शेषे गोलोकाद्वन्द्व-महेन्द्र-द्वारि हारि दुन्दुभि-द्वन्द्वम् उन्ननाद ।  नाद-विशेष-मिषेणानन्दम् एवेदम् उज्जगारेति मत्वा, लोकोऽ प्य् उज्जजागार ।  न च स एव केवलः, किन्तु कृष्णावलोक-तृष्णया सह, यथा कमल-समूहः परिमल-धारया ।  अथ निज-निज-वृन्दिनः सूत-मागध-वन्दिनः श्रीमन्-नन्द-राज-पुर-विराजमान-बृंहित-सिंह-द्वारि सर्वोर्ध्वं विन्दमानां चन्द्र-शालिकाम् अधिरुह्य, नूतनानि पूतनादि-दन्तवक्रान्त-दुर्बुद्धि-शक्रारि-चक्र-वध-सम्बद्धानि विरुदादि-च्छन्दांसि स्वच्छन्दतया नटन्त इवापर्यन्तं पठन्तः समन्ताद् एव जन-सन्दोहम् आनन्द-दोहं लम्भयामासुः । सानुराग-रागावलि-विभाग-लङ्गिम-सङ्गीत-सङ्गि-तल्-लीला-कथाकुलम् अप्य् आकलयामासुः  
।  
  
[३] तदा मुहुर् अपि हरेर् अवदान-गानतो लब्ध-तोष-पोषा घोषाधिपति-दम्पति-मुखाः परम-सुखाद् अतिशस्त-वस्त्रालङ्कार-भारं तेभ्यः स्वयम् ईहया विहापयामासुः ।  किन्तु श्रवणेऽ पि तृप्तिर् न क्प्तिम् अवाप, कथं वा तत्रावश्यम् एव वशनीया सातिः सातिम् आसीदतु?  तद् अनु च समुद्भूत-प्रेम-रस-राशिर् व्रज-वारि-राशिः स्वयम् एव निज-निज-हृदयङ्गम-व्रज-मङ्गल-श्यामलाङ्ग-सङ्गान-तरङ्ग-सङ्घ-सङ्गितया विश्व-विस्मय-कारितां सङ्गतवान् ।  तत्र च, गीयमानतया सन्निधीयमानस्य तदीय-यशसश् चन्द्रमसः समताम् अनुमिमीमहे ।  
  
[४] यदा तु श्रील-गोपाल-लीला-गान-ग्रहिला महिला गातुम् आरब्धास् तदा सर्व एव सतृष्णास् तूष्णीम् आसन्, कृष्ण-मुरली-काकलीम् अनु कोकिला इव ।  यद् एव गानं वैदग्धी-दिग्ध-कङ्कनादि-झङ्कारालङ्कृत-मन्थान-निर्घोषः स्वर-तालादि-दानम् इव कुर्वाणः स्व-पोषं पुपोष ।  
  
[५] तद् एवं सति, सर्वतः-सारेण सप्रमाण-वर्णयितव्यानुसारेणापगतापर-पति-भ्रमाः सर्वा एव व्रज-रमा मारवाण-दलित-मर्माणस् तद्-एक-सेवा-  
धर्म्येषु निज-निज-हर्म्येषु समम् एव लब्धागमनं तम् एकम् एव रमणं रमणतां गमयमाना न विरामम् इच्छन्तीति सखीभिर् एव प्राभातिकरागमय-गान-नर्मणा तस्माद् उपरमयामासिरे ।  
  
[६] तच् च न सहसा, किन्तु क्रमशः ।  तथा हि,  
  
बाहू विश्लथितौ श्लथीकृतम् उरो वक्त्रं दरच्यावितं,  
तल्पाद् उत्थितम् एकदा विनिमयेनालम्ब्य यत्नान् मुहुः ।  
याभ्यां स्पर्शसुखाग्रहोऽ पि दमितस् ताभ्यां हरिप्रेयसी  
व्यक्तिभ्यां बत सोढम् अत्र सहसाक्रष्टुं न दृष्टिं मिथः ॥ज्ग्च्_१,२।१॥                                   [शार्दूलविक्रीडिता]  
[७] हन्त, तासु च सर्वाधिका या तु राधिका, सा खलु तद्-आरम्भ-सम्भवाद् एव प्रायः सर्वदा मूर्च्छाम् ऋच्छति ।  यत्र च,  
  
     "पूर्वानुराग-गलितां मम लम्भनेऽ पि  
          लोकापवाद-दलिताम् अथ मद्-वियुक्तौ ।  
     दावानल-ज्वलित-जाति-वनी-सदृक्षाम्  
          एतां कथं कथम् अहं बत सान्त्वयामि?" ॥ज्ग्च्_१,२।२॥ [वसन्ततिलका]  
  
इति सदा भावयन्तं, सम्प्रति चातिव्यग्रीभवन्तं व्रज-युवराजं प्रति समाश्वासनया विश्वासनया च तां व्यवहितां कुर्वाणाः, प्राण-तुल्याः परमाल्यस् तदीय-ताम्बूलोद्गारादि-संवलनया चेतनाम् आलम्बयन्ति; समन्ताद् अपि सान्त्विताम् अथ पृच्छन्ति च, "हन्त, केयं तव रीतिः?" इति ।  
  
[८] सा पुनः सास्रम् आश्रावयति,  
     "न मूर्ख-धीर् अस्मि न वा दुराग्रहा  
          शरीर-भोगेषु न वातिलालसा ।  
     किन्तु व्रजाधीश-सुतस्य ते गुणा  
          बलाद् अपस्मार-दशां नयन्ति माम् ॥ज्ग्च्_१,२।३॥ [वंशस्थविला]  
  
[९] "किं कुर्महे?  यया मर्म-पीडया क्वचन च शर्म न लभामहे वयम्" इति ।  
  
[१०] अथ पुनर् व्याकुली-भवन्ती सा शुभ्र-दन्ती रसान्तरेण ताभिः सान्त्विती-क्रियते ।  तद्-दिने तु तद् इदम् आचचक्षे: "अशेष-मङ्गल-सङ्गताचरणानां श्री-व्रजेश-गृहिणी-चरणानाम् आदेश-प्रवेश आसीत्, æहन्त, सर्वा एवार्वाचीन-वयसः समागताः, मत्-प्राणाधिका राधिका कथम् अधुनापि नागता?ऽ इति ।"  तद् एवम् अवधारितवती श्री-राधापि सावधानी-भवन्ती, शीघ्रम् एव प्रातर् औचितीं विधाय, सर्वाभिर् एवोपशाय-विशाय-वलिताभिः कल्यम् आकल्य मिलिताभिर् ललिता-विशाखादि-सखिभिः सार्धं श्री-व्रजाधीश्वर्या धाम जगाम ।  गत्वा च, परम-कान्त-स्व-कान्ति-कन्दलीभिर् अन्तिम-गताभीर-कान्ताः समन्ताद् अप्य् अन्तर्-बहिर् अपि देवयामास । [११] यत्र तासां निर्निमेषता च जाता ।  सम्भावनावती भावना चेयं,  
     "अधि-विधु नीलाम्बुज-युगम्    अपि तिल-पुष्पं सबन्धूकम् ।  
     यस्यां कनक-लतायां  सेयं कृष्णाङ्गना चित्रम् ॥ज्ग्च्_१,२।४॥ [उपगीति]  
  
[१२] अथ भक्ति-तृष्णङ्-मनाः कृष्ण-जननीम् अनु माननीयतया निजम् आननम् अवनीम् अवनीय ननाम । सा च तां सह-सभ्यानन्दम् अभ्यनन्दत् । तत्र च,  
  
     असौ चरणयोर् नता शिरसि हस्तम् आधत्त साप्य्  
     असौ भुवि तथा स्थिता कचम् अजिघ्रद् उत्थाप्य सा ।  
     असौ कुचित-विग्रहा भुज-तले निधायाथ सा  
     स-बाष्पकम् उदैक्षत द्वयम् अहो द्वयोह् किं ब्रुवे? ॥ज्ग्च्_१,२।५॥ [पृथ्वी]  
  
[१३] तद् एवम् अपि रोहिणी-प्रभृतीनाम् आदराय भृत-निभृत-सङ्कोचाम् आलोचयन्ती राज्ञी ताम् अनुजज्ञे, "पुत्रि, वन्दस्व वन्दन-योग्याः" इति ।  सा च रम्य-गुणा पुरु-निपुणा भक्ति-पूरतः सर्वा एव गुरूर् अवनम्य दूर-देश एव निवेशं  विनत-वक्त्रम् आससाद ।  
  
[१४] अथ ललितादिस् तद्-आलि-पालिर् अपि तासु गुरु-वनितासु तद्वद् एव कृत-वरिवस्या तस्या एव सदेशम् उपविवेश । [१५] ततश् च श्री-राम-प्रसूः स्पष्टम् आचष्ट, "व्रजेश्वरि, सर्व-सुख-रोहिणी रोहिणी-ताराद्य विद्यते ।  तद् आदिश्यताम्: इयं सद्-भाव-धूत-सर्व-दिश्य-वधू-नैपुण्या, पाकादि-साद्गुण्याय पूर्वम् एव सोमाभानुलोमतया या रसवतीं प्रतीताः समम् अन्या धन्या मङ्गलाद्या मङ्गलाराम-रामानुज-रामास्, तथा याः परापर-नामानः कल्याणाराम-राम-रामाः समन्ताद् अप्य् अमूर् अमूम् एवानुवर्तन्ताम् ।  ललिताद्याः पुनर् अस्याः काय-निकाय-रूपा एवेति, न साहायकायास्माभिर् नियोजनीयाः ।"  
  
[१६] अथ तयापि तथादिष्टा शिष्टाङ्गना-गण-गणेय-गुणा शिरो नमयित्वा सखीषु तिरोभूय तत्-कालम् एव चचाल ।  
  
[१७] अथ प्रसङ्गम् अन्यम् अपि सङ्गतं प्रथयामः । [१८] अथ धृत-प्रणय-नय-सारा वयसा महसा सहसा च कृत-सवयसः सभानुकाराः, स्वकुल-परम्परा-गत-परिचारक-शूद्राभीर-कुमाराः स्वावसर-विसर-प्राप्तावसरतया प्रातर् एव मोहनागार-द्वार-सारम् आव्रजन्तः समं विराजन्ते स्म ।  
  
[१९] ततश् च स्नानीयादि-रम्य-करैस् तैः किङ्करैर् अनुगम्यतया स तु वर-किशोर-वया निखिल-त्राता राम-भ्राता प्रातर्-आचारा-चरणाय सदेशम् उपवेश-प्रदेशं पूर्वम् एव विवेश ।  
  
[२०] तत्र च नर्म-मय-शर्मद-प्रणया वैश्याभीर-तनयाः सखायः सुबलादयः समम् एव समगंसत ।  तैः सङ्गतैः सह तु विलम्ब-कथन्ता-कथावलम्बेन मिथः परिहास-विलास-कौतुकी वरासनम् अध्यासामास ।  ते सर्वे प्रेम्णा परिचर्यायां परम् आश्चर्य-चर्याः, यतः-  
  
     आदेयाधारादि-भावेन भेदात्  
          प्राणा भिन्नाः प्राणिनः सन्ति भिन्नाः ।  
     ये कृष्णाद्याः स्निग्धता-शर्म-भाजः  
          प्राणा ज्ञेयास् ते मिथः प्राणिनश् च ॥ज्ग्च्_१,२।६॥ [शालिनी]  
  
[२१] प्रभाते च प्रभाते, तादृशानाम् मध्ये तादृशस्य तस्य तु,  
  
श्रीमद्-वक्त्र-कराङ्घ्रि-धावन-कला तैलादिभिर् मर्दनं  
स्नानं गात्र-मृजांशुक-द्वय-धृतिः साचाम-पुण्ड्र-क्रिया ।  
प्रातर् धर्मग-कर्म दिव्य-वसनं रत्नावली-मण्डनं  
वंशी-शृङ्ग-शिखण्ड-दण्ड-कलना मच्-चित्तम् आकर्षति ॥ज्ग्च्_१,२।७॥ [शार्दूल]  
[२२] तेषु च केषुचिद् अङ्ग-सेवकेषु विशेषः शेष-वचसाम् अपि शेषस्य विषयायते ।  यतः,  
  
सौरभ्यं शिरसः पदाम्बुजयुगं बाहुप्रसारादिकं  
लब्ध्वा-श्लेषविशेषतां दधति ये कृष्णस्य तृष्णान्विताः ।  
वात्सल्ये परिषेवणे सखिपदे कान्त-स्थिताव् अप्य् अमी  
सौख्यं यत् तद् अशेषम् एव दधते प्रेम्णा तदभ्यङ्गिनः ॥ज्ग्च्_१,२।८॥ [शार्दूल]  
  
[२३] अथ तस्मात् तैः परिवीतः पीत-वसनः स्वाङ्गन-प्रवेशम् अङ्गीकुर्वन् सदेश-समवयस्काभिः समं, जनन्या जीव-न्यास इव प्रतिमया लभ्यते स्म ।  तत्र च,  
  
"आगच्छज् जयताद् अहो मधुरता निर्मञ्छनद्रव्यतां  
गच्छेयं, मम दृग्द्वयस्य भवताद् अत्रातिपक्ष्मास्थितिः ।"  
इत्थं कञ्जविलोचनस्य कलयन्न् आकस्मिकीम् आगतिं  
चित्रं चित्रजनः सदा भजति चेद् आसां तु किं तद् ब्रुवे? ॥ज्ग्च्_१,२।९॥ [शार्दूल]  
  
[२४] अथ गुरवश् च ता रजनिजनिततद्विरहज्वालाकलितस्नेहपूरवशतया मुहुर् अगुरुताम् आसाद्यानवद्यामोदम् आविष्कुर्वत्यः पूर्वदिङ्मुखमहा-मन्दिरालिन्दाद् अवतेरुः ।  तत्र पूर्वं माता वत्सम् इव माता वत्सं मिलितवती, यत्र रोहिण्य् अपि रोहिणीवद् ऊहाञ्चक्रे लोकचक्रेण । [२५] श्री-गोविन्दश् च द्वयोर् अपि तयोः पदारविन्दं क्रमाद् वन्दित्वा नन्दित्वा, मान्यानाम् अन्यासाम् अपि यथान्यायं मानम् उन्नमयामास ।  
  
[२६] तदैव च श्रीनीलाम्बरम् अनु समागतिकराः सहचराः श्रीदाम-सुदामादयः श्रीहरिसहविहारिविततयस्, तथा सर्वविद्यापटवः पुरोहित-बटवस्, तथा काश्चिद् अन्यास् तत्प्रसूसमानमाननीय-तन्माननीयादि-वराङ्गनासु गण्यास्, तथा सर्वसुखदोहाः स्वसृस्वस्रीयादिस्निग्ध-सम्बन्धिनीसन्दोहास् तत्प्रदेशं विशन्ति स्म । [२७] वारं वारं प्रत्येकम् उत्थानाद्यभावार्थं तथैव हि सर्वैर् मर्यादा पर्यापितास्ति ।  
  
[२८] अथ खलु सिद्धानां परिषदि योगमायेति प्रसिद्धा भक्ति-सिद्धान्त-सद्-भाव-रते श्रीमद्-भागवते च योग-मायाम् उपाश्रितः इत्य् आदिना भगवल्-लीलाधिकारितया सिद्धा स्वरूप-शक्तिः स्वाभिव्यक्तिम् अन्तरेण रूपान्तरेण तापसीति व्यवसीयते, यस्याः पौर्णमासीति नाम-व्याहार-व्यवहार आसीत् ।  तस्याम् आगतायाम् अगर्वेण सर्वेऽ पि स-सम्भ्रमम् अभ्रमं नमः समम् अकुर्वत ।  तया चानन्दाद् आशीर्भिः स्फुटम् अभ्यनन्दिषत ।  
  
[२९] अथ यश् च सर्व-विद्या-निष्णातस् तस्याः स्नातकः श्री-कृष्णस्य रहस्य-नर्माणि बद्ध-तृष्णतया तद्-वयस्यतां वश्यताम् आनिन्ये, यश् चाविदूषण-भाव-रूषित एव देवर्षि-प्रकृतितया तस्य कौतुक-कृते विदूषकताम् अपि विभूषयति स्म, स खलु मधुमङ्गल-नामा नर्मणा मर्म-स्पर्शि-कुतुक-रचनैर् आशीर्-वचनैः सर्वान् अमन्दम् आनन्दयामास, निधिम् इव हरि-सन्निधिं चानञ्च ।  
  
[३०] ततश् च परस्परं कर-बद्ध-करौ सितासित-कुमार-वरौ मातृभ्याम्  
उभयतः पृष्ठतः प्रदत्त-हस्तौ स्मित-वशंवद-वदन-शस्तौ मन्दं मन्दं तद् एवामन्दम् अलिन्दम् अविन्दताम् । [३१] सुवर्ण-स्वर्ण-किर्मीरित-प्रयत्न-निर्मित-पृथु-रत्न-पीठम् अभि पृथक् पृथङ् निविष्टवन्तौ सुधा-वृष्टिम् इव च सर्वेषूपविष्टेषु दृष्टिं सृष्टवन्तौ ।  
  
[३२] अथ प्रतिमास्या सेयम् आस्या जन्म-तारा-गमन-मयीति श्री-यशोदा-यशो-दातुस् तस्य तदा तद्-आचार्याणाम् अर्भका दर्भकाग्रीय-नीराभिषेकं विवेकातिरेकवन्तः शन्तम-मन्त्र-प्रवचन-सचनया रचयामासुः ।  ततश् च,  
  
मन्त्रा गीतानि वाद्यान्य् अपि च जय-रवाः कृष्ण-शोभास् तदीय-  
प्रेयो-वर्गाति-चित्र-प्रणय-विलसितानीति पर्वण्य् अमुष्मिन् ।  
प्रत्येकं तत् तद् एकीभवनम् अपि तदा प्राप रुच्यत्वम् उच्चैः  
शृङ्गाराद्यो रसो वा कवि-कृतिर् अथवा षाडवो वापि यद्वत् ॥ज्ग्च्_१,२।१०॥ [स्राग्धरा]  
  
तस्मिन् नीराज-निर्मञ्छन-भविक-पदार्थालि-संस्पर्शनानाम्  
आज्यादर्शादि-दर्श-द्विज-निज-जनतार्चादिकानां शुभानाम् ।  
कृष्णो गोत्रादिर् आसीत् प्रवर-वर-दशां तानि जग्मुः समन्ताद्  
येभ्योऽ न्ये च प्रथन्ते शुभ-शत-निवहस्यान्वयाः सर्व-लोके ॥ज्ग्च्_१,२।११॥ [स्राग्धरा]  
  
ब्राह्मण्यस् त्व् अधिकचम् अच्युतस्य दूर्वा  
पूर्वाणि न्यधिषत तत्र मङ्गलानि ।  
यद्य् आशीर्वचनम् इहारुरोध बाष्पः  
कल्याणं बत भवतान् मनोरथस्य ॥ज्ग्च्_१,२।१२॥ [प्रहर्षिणी]  
  
दृगम्भः-स्तम्भ-रुद्धापि कुर्वती तिलकं प्रसूः ।  
कुर्यात् किं यदि साहाय्यं नाकरिष्यत रोहिणी? ॥ज्ग्च्_१,२।१३॥ [अनुष्टुभ्]  
  
मातुः पितुस् तस्य च तत्र मातृ-  
भावान्विता-भ्रातृ-वधू-स्वसॄणाम् ।  
उपायनं पुण्ड्रम् इतीयती गीर्  
आसीत् तदीयार्थ-चये मितिर् न ॥ज्ग्च्_१,२।१४॥ [उपजाति]  
  
[३३] अथ प्राची-गत-द्वितीय-प्रकोष्ठाद् आगम्य रम्य-कुमारः कश्चिद् आचष्ट, यः खल्व् एतद्-अर्थम् एव पूर्वं विसृष्टः ।  "श्रीमन् व्रज-राज-कुमार, श्रीमद्-व्रज-राज-सभायां सर्व एव पर्वणीह संवलिता वर्तन्ते, किन्तु भवद्-यात्रा-द्वार-मात्रावलोकिनः ।  यानि च सर्वाराधन-धनानि श्रीमद्-व्रज-राज-चरण-राजीव-परिसराय सज्जितानि भवद्-विसर्जितानि ताम्बूल-दुकूलादीनि, तानि चाधुनापि मूर्धानं धुनाना नोपयुञ्जते स्म ।"  
  
[३४] अथ सोऽ पि तद् अवधारयन्न् एव, तद् एवावधारयन् मातरम् अनु कातर इव निष्क्रमण-क्लम-समनुज्ञा-याचनम् अनुसन्धाय, प्रणामादिना पौर्णमासीम् उटज-गृहाय विहाय, श्री-रामम् अग्रे विधाय, श्रीदामादीन् परितो निधाय, पश्चिमाग्रिम-प्रेम-दोलायमान-स्वान्तस् ततो निष्क्रान्तः; सहसा महसा वृतः सभ्यालिभिर् अभ्यालोकयाञ्चक्रे ।  
  
[३५] अथ सोदित-मेघाश् चातका इव, लब्ध-चन्द्राश् चकोरा इव, सङ्गत-जला जल-जन्मान इव, समुन्मीलित-प्राणा देहा इव, सर्वेऽ प्य् आनन्द-गर्वेण वन्दि-वृन्दादि-कलित-कोलाहलेन च समम् एव समुत्तस्थुः । [३६] किन्तूत्कलिका-कलित-मनसोऽ पि स्व-स्व-मर्यादयापर्यापिता इव लब्ध-स्तम्भारम्भास् तत्र तत्र केवलं स्थितवन्तः । युक्तम् एव च तत् प्रोक्तं, यतस् तस्मिन् खल्व् अस्माकं श्री-नन्द-व्रज-राज-ग्रामे तत्-तत्-प्रेम-विशेष-रीति-नीतिर् एव ग्रामणीर् इव वर्तते ।  [३७] तथा हि, कदाचित् कस्यचित् कञ्चित् प्रति वचनम्,  
  
"तौ शुभ्र-द्युति-नीरद-द्युति-हराव् इन्द्राश्म-हेम-प्रभा  
हृद्-वस्त्रौ सित-कञ्ज-नील-कमल-श्री-चोरि-चार्व्-आननौ ।  
चञ्चत्-खञ्जन-गञ्जनाक्षि-युगलौ दन्तीन्द्रजिद्-विक्रमौ  
तान् अस्तम्भयतां जनान् यद् अखिलांस् तन् मित्र चित्रं न हि ॥ज्ग्च्_१,२।१५॥ [शार्दूल]  
  
[३८] यदा च दक्षिणे सर्वानर्वाचीन-माहात्म्य-गुरवो गुरवो बभूवुः;  ते च सर्वे पूर्व-पूर्वतः पूर्वजा एव तस्थुः ।  यत्र पुरोहिताः स्वयम् अनर्घम् अर्घ्यं दधानाः सर्वतः पूर्वे भवन्तः स्व-नाम-निरुक्तिम् इव व्यक्तीकुर्वन्ति स्म, "पुरो धीयन्ते" इति ।  तद् एतद् अपि युक्तं, श्लेषेण च प्रथमतो हितास् त एव हि भण्यन्ते ।  
  
[३९] अथ तादृश-निज-कुल-चन्द्र-प्रेमानन्दामृत-तुन्दिलिततया किल श्रीमद्-उपनन्दाभिनन्द-नन्द-सनन्द-नन्दनादि-नामानः प्रबल-नन्दन-स्नेह-मधुर-धामानस्, तान् अनु च प्रेम्णा सम्यग्-बन्धुता-बन्धिनः सम्बन्धिनः परापर-नामानस् तन्-मिलनम् अनुसन्धाय स्थिताः ।  
  
[४०] अथ वामेऽ पि तथैवालघु-प्रेम्णा लघूभवन्तो लघवः समवतस्थिरे । [४१] सर्वे चैते यथा-पूर्वं यथा-यथं सर्व-चित्तारामेण रामेण सह हारिणा हरिणा मिलिताः समुन्मीलित-भावा बभूवुः, चन्द्रमसं विन्दमानाः कुमुद-सन्दोहा इव ।  
  
[४२] ततश् च क्षण-कतिपयाद् अक्षीणानन्द-वृन्दार्पित-सत्वर-विसृत्वर-मोहाद् उन्मग्नेषु तेषु तदीय-श्रीमन्-मुख-निरीक्षण-लग्नेषु श्रीमान् व्रज-राजस् तं व्याजहार,  "तात, तवाद्य विद्यते सर्व-सम्पन्-मयी जन्म-तारा ।  तस्माद् व्रज-धाम स्वयम् आ मध्याह्नम् अध्यासितव्यम् ।  गो-सम्भालन-पालनाय पुनः प्रातर् एव मया समयास्थिता युक्ता नियुक्ताः सन्ति ।  स्वयम् अथ प्रथम उपविश्य दृश्यतां स्वजन-व्रजः" इति ।  
  
[४३] अथ सोऽ प्य् अवाचीनता-समीचीन-शिरस्कतया राज्ञां ताम् आज्ञां मालाम् इव शिरसि निधाय, श्री-राम-मुख-तामरसम् अवधाय, स्वजन-व्रज-सहिततया सहितम् अधिरुह्य चतुष्क-देश-गतं पुष्कलम् उपवेश-वेश्म वलित-स्मितं तारा-पतिर् इव पूर्व-पर्वतम् अध्यासितवान् ।  विप्रादि-सम्प्रदानतया यथा-यथं गवादिकम् अपि सातवान् ।  ततश् च तस्मिन्न् उपविश्य, पुनस् ताम्बुलादि-संविभाग-सुख-संवलनया सम्बन्धिभिर् मिथो नर्म-संवाद-सम्बन्धि-सन्धि-कुतूहलं कलयामास ।  
  
[४४] मुहूर्ताद् अथ कश्चिद् अन्तः-पुर-सारः कुमारः समागम्य साम्येनोपविष्टयोर् ज्यायः-कनिष्ठयोः सम्बन्धि-निवहाराधनाय धृत-तृष्णयोः श्री-राम-कृष्णयोः कर्णाभ्यर्णं लगितवान्, ताभ्याम् अनुमतः पुनस् तद्-रूप-तश् चित्रीभवितुः श्रीमद्-व्रज-धरित्रीशितुः ।  तेन च "अद्य श्रीवत्स-वत्स-प्रसाद-लब्धस्य वत्सस्य शुभ-सम्पन्-मय-जन्म-र्क्षम्" इति विनय-सन्धेन केवलेनाञ्जलि-बन्धेन व्यञ्जनया भोजनाय याचिताः सन्तोऽ ति-सन्तोषाद् व्यतिवीक्ष्य युगपद् उत्थितवन्तस् ते प्रस्थितवन्तश् चान्तः-पुरम् ।  
  
[४५] अथाग्रतः-सरेण तेन सुकुमारेण कुमारेण प्राङ्गणतः प्रतिरुद्ध-सङ्गमनासु शुद्धान्त-सङ्गताङ्गनासु प्रविष्टास् ते कंसजिद्-इष्टा गृहादि-शोभेक्षण-स्पृहातः क्षणम् आविष्टाः, क्रमशो भोजनालयाय कलयाम्-बभूवुः ।  
  
[४६] राम-कृष्णौ तु गवालोकन-सतृष्णौ तद्-अङ्गण-सङ्गत-मेर्व्-आकार-महागारम् आरुह्य, मही-महित-माहेयी-स्थानेषु पीयूष-वृष्टीर् इव दृष्टीर् विधाय, विधेयैर् विदूर-देशान् निदेशयामासतुः, "भो भो गोप-गणाः, वर्त्मनः सव्यापसव्ययोर् एव पातव्या गव्याः" इति ।  
  
अथावतीर्णाभ्याम् आभ्याम् अभ्यागतैर् अपि,  
  
अगुरुज-गुरु-धूपः शुभ्रता रत्न-पीठा-  
वलि-मद्-अशन-पात्रासङ्गि-भृङ्गार-सङ्घः ।  
नियत-सचिव-लोकः सादर-प्रेम चासीद्  
इति दिशि दिशि धर्म्यं भोग-हर्म्यं व्यलोकि ॥ज्ग्च्_१,२।१६॥ [मालिनी]  
  
"अङ्घ्रि-क्षालन-मार्जने इह भवान् जीयाद्" इति प्रार्थना,  
सम्यग् वीजनम् अन्तरा प्रमदसूहास-प्रसू-सूक्तयः ।  
रुच्यानां परिवेषणं मुररिपोर् दृष्टि-प्रसादामृतं  
यत्रैवं सुहृदां सभोजन-विधिः सूते न किं वा सुखम्? ॥ज्ग्च्_१,२।१७॥ [शार्दूल]  
  
[४७] तत्रानुपयुक्त-युक्त-भोक्तॄणां विप्राणां पङ्क्तिर् एकत्र, सग्धि-दिग्धानाम् असन्दिग्ध-स्निग्धानां वैश्य-वंश्यानाम् अन्यत्र ।  तत्र तत्र च वृद्ध-मध्यम-नव-यौवनानां पृथक् पृथग् इति वियुताव् अपि, मिथो यथास्वं परिहास-विलासेन संयुतिर् इव वीक्ष्यते स्म ।  न च केवलेन तेन, तद्-अवलोचन-समुन्मीलित-लोचन-रोचन-विलासालाप-लीला-रस-वारिधेर् व्रजेन्द्र-कुल-सुधा-निधेर् असकृद् अनुभव-यौगपद्येन च ।  
  
[४८] यत्र च स एव सर्व-रस-सत्रम् अमत्रम् एकम् आसीत् ।  तत्र च,  
  
परस्परस्य स्फुट-हास-वार्तां  
सञ्चारयन्तः परितो हरौ च ।  
षण्णां रसानां परिवेषका ये  
ते सप्तमस्यापि बभूवुर् अत्र ॥ज्ग्च्_१,२।१८॥ [उपजाति ११]  
  
[४९] यत्र परिहास-बीजं च पृथग्-दिग्-देश-लोक-प्रसिद्धानाम् अत्रैव चान्यथा-सिद्धानां तेमनादीनां नाम नाम्नातुं शक्यते, नामान्तरेण वाम्नायते, सद्-आम्नाय-जन्मभिर् अपि बन्धु-सम्बन्धिभिर् इत्य् आदि लक्षणं लक्ष्यते ।  
  
[५०] किं च, तत्र मधुमङ्गलः कौतुकेन केनचित् प्रहितेन निज-हितेन श्रीमद्-व्रजेशं सन्दिदेश,  "राज-वर, तद् एतद् अस्माकं ब्राह्मणा निवेदयन्ति: æशौक्ल-नाम-धेयं प्रथमम् एव जन्म तावद् अस्मादृशां भृश-शर्मणे चक्पे । यद् द्वितीये सावित्राख्ये जन्मनि लब्ध-स्व-कुलैश्य-वैश्य-द्विजतया राजन्यवद् ब्राह्मण-भोज्य-पक्वान्नैर् अपि भवद्भिर् विदूर-विभक्त-पङ्क्ताव् एव निवेशिता वयं न प्रतीमः, तत्र किं किं परिवेषितम् अत्र वा किम् इति ।  तस्माद् गोष्ठाधिपतिना स्व-दृष्टि-निष्टङ्किती-कृतान्य् अस्मत्-कृते पुनः प्रथमतः सर्वाण्य् एव तेमनानि परिवेष्यन्ताम् ।  यान्य् एव वार्षभानव्य्-आदि-स्व-हस्त-प्रयस्ततया पक्तानि परम-शस्तान्य् उत्तर-तापन्य्-अनुसारेण पूर्वं दुर्वाससापि क्रोध-दुर्वासनां निर्वासयता प्रसादम् अपि  
भासयता रसनयाभ्यस्तानीति निखिल-मिष्टताविशिष्टतया किल वर्त्मन्य् एव परिवेशकैश् चोरं चोरम् उर्वरितानि, पराण्य् अपि दृशैव भुक्त-पूर्वाणि सन्ति, तानि च भुक्त्वा वैष्णव-यज्ञाय श्रुति-स्मृति-विहित-हित-प्रतीकार-मयं दैक्षसम् आख्यं तृतीयम् अपि जन्म द्रुतम् उरीकरिष्यतेऽ इति ।"  
  
[५१] तद् एतद् आकलय्य कलितं हास-कोलाहलं, गोकुल-कुलेश्वरी गृहाद् अवकलयन्ती स्वयम् अनल-पक्व-तुलितानि सूर्य-पक्वानि बहून्य् अनुप-भुक्त-चराणि विहापयामास, येन बहुलम् एव सहास-कुतूहलं निखिलः कलयाम्-बभूव ।  
  
[५२] तद् एवम् उदर-पूरण-मात्रेण तृप्ता, न तु तत्-तद्-बहुल-रस-पूर-कुतूहलेन, नतरां तत्-तद्-आनन्द-मूलेन सद्-आनुकूल-पीत-दुकूलेन प्रति-रुचि-नव-नवायमानता  हि तत्रायता, तथापि बलाद् इव परिमल-रमणीयम् आचमनीयं दत्तम् ।  गत्य्-अन्तरेणासमापनीय-स्पृहणीयता हि तत्र बृहती ।  ततश् च,  
  
दिव्य-ताम्बूल-चार्चिक्य  
वस्त्र-माल्य-विभूषणैः ।  
अर्चिता बन्धवः सर्वे  
दक्षिणाभिश् च भूसुराः ॥ज्ग्च्_१,२।१९॥ [अनुष्टुभ्]  
  
[५३] लक्षितायां च दक्षिणायां, मधुमङ्गलः स तु नर्म-शर्मामृतम् अदुग्ध ।  "भो व्रज-महनीयाः, नास्याम् अक्षीणायाम् अपि दक्षिणायाम् ईर्षया वयं वीक्षणीयाः ।  भवतां भुञ्जानानाम् एकैक-व्यञ्जन-मूल्य-तुल्यतयास्माकं समस्तापि सा न प्रस्तावयति ।"  
  
[५४] तद् एवं बहल-हास-कोलाहल-कुतूहले निवृत्ते पितरम् उपेत्य सर्व-सुख-पालः श्रील-गोपालः शनैः सनिं प्रणयन् स-विनयम् आललाप, "अर्वाग् एव सर्वान् आदाय सभालय-वलयं स्वयं तत्र-भवन्तः समयन्तु ।  वयं तु श्री-राम-दाम-सुदामादयः समागत-प्रायाः ।"  तद् एवं मातृ-गृहम् उपेत्य ताम् अप्य् उवाच, "मातर्, मातॄणां सम्भालनार्थम् अनुयातॄण् अस्मान् अनुमन्यस्व ।"  
  
[५५] माता च क्षरत्-क्षीर-कुल-कुच-मुकुलम् आललाप, "आयुष्मन्, युष्मद्-एक-प्राणा वयं, तस्मान् न विलम्बनीयम्" इति ।  
  
[५६] ततश् च तस्याः सवयसः प्रवयसश् च सर्वाः सङ्घशः सास्रम् ऊचुः, "वत्स, नाम्नैव ता मातरः, एषा तु तव मातैव, तस्माद् अस्यां कथं न विलक्षणं पक्षपातम् आपातयसि?"  स च नत-वदनः सास्र-स्मित-वाचम् उवाच, "मातरः, किं कुर्मः?  तास् तु पशु-जातयो न विवेकम् एकम् अपि लभन्ते, यतो मां विना तृणम् अपि न तृण्वन्ति ।"  
  
[५७] मातोवाच, "सम्यग् आह वत्सः, यतो धर्म एवास्माकं मर्मभेदी बभूव, येषां धनानि तनयाश् च सदा वनानि निलयान् कुर्वन्ति ।"  
  
[५८] कृष्णः सहासम्- आह स्म, "मातर्, अत्र वने न कोऽ पि त्रासः ।  स तु समूलकासं कषितानां केशिप्रभृतीनां सङ्गत एव गतः ।"  
  
[५९] मातोवाच, "तर्हि किम् आकर्ण्यते, यद् अद्यापि किञ्चित् तेषाम् औद्धत्यं विद्यते, प्रेतानाम् अपि तत्तदाकारतया सद्यः प्रेततां प्राप्तानाम् इव ।"  
  
[६०] कृष्णः सहासम्- आह स्म, "मातर्, न ते प्रेतजातिताम् अवाप्ताः ।  किन्तु, भवच्चरणरेणुगणगुणितभूमिम् अनु मरणप्रतापवर्गाद् अपवर्गम् एव गताः ।  वयं तु मायामयतत्प्रतिकृतिप्रपञ्चसञ्चयम् अञ्चन्तः सुखसन्तानाय मध्ये मध्ये लीलाम् अध्यस्यामः; यथा निलायनैः सेतुबन्धैर् मर्कटोत्प्लवनादिभिः कौशल्येयलीलाम् ।"  
  
[६१] ततश् च सर्वासु गत-सन्देहासु स्नेहातिशयात् कृष्ण-माता सव्येन पाणिना पृष्ठम्, अपसव्येन चिबुकं स्पृष्ट्वा कृष्णज्येष्ठं प्रति सबाष्पम् आचष्ट, "वत्स नीलाम्बर, तवेयम् अम्बा मम समक्षं बाल्याद् एव त्वयि नातीव वात्सल्यम् उल्लासयति, किन्तु स्वयम् उदासीनवद् आसीना भवति ।  तत् खलु मम तारल्यं कथम् इव वैरल्याय कल्यताम्?  तस्माद् अहम् एव त्वाम् उपदिशामि: पीताम्बरेण समम् अविलम्बम् एवालम्बनीयं व्रजवर्त्म" इति ।  
  
[६२] अथ रामानुजं हितवती रोहिण्य् अभिहितवती, "तात, यशोदामात, बाल्याद् एव लाल्य-भावान् मातुर् उपदेशं जातु न च मन्यसे ।  मम तु तं न मतान्तरम् आतनोषि ।  ततः सकृद् अपि मम निदेशम् असकृद् इव मन्यस्व ।  मातुर् मनस्-ताप-विस्तारान् निस्ताराय निज-वदनांशु-सुधां विस्तारय त्वरितम्" इति ।  
  
[६३] अथ तासां चरण-पाताचरणाय कृत-रोचने निर्मल-कमल-लोचने सर्वाभिर् अनर्वाचीनाभिः सह गृहं हित्वा तत्-पाणिं गृहीत्वा प्राङ्गन-सङ्गितां गतायां गोप-पति-पति-व्रतायां, सर्वतः श्रेयस्यस् तत्-प्रेयस्यः सगवाक्ष-भित्ति-भित्तीकृत-निज-विलोकना विलोकयामासुः ।  तथा हि,  
  
औत्सुक्यं प्रिय-माधुरी-मधु-मदं प्रेमातिपात-भ्रमं  
विश्लेषागम-भीतिम् अप्य् अनुगता लज्जातिपर्याकुलाः ।  
गोचाराय वनाय गच्छति हरौ तस्याङ्गनानां गणाश्  
चित्राणीव निरीक्ष्य तस्थुर् अभितो द्वित्र-क्षणं भित्तिषु ॥ज्ग्च्_१,२।२०॥ [शार्दूल]  
  
तत्र सति,  
अच्युतस्य नयन-द्वयम् आसां  
तृष्णग् अप्य् अतिह्रिया निमिमील ।  
अस्य मानसम् अमूर् अतिगूढं  
पश्यतीति मिलितुं तद् इवेच्छु ॥ज्ग्च्_१,२।२१॥ [रथोद्धता]  
  
यदा च तासां स्फुरणं जगाम तन्-  
मनस् तद् आशङ्कत तासु राधया ।  
"अहो गुरूणां पुरतो विकारितां  
लभेय चेत् किं कर-वैतराम्" इति ॥ज्ग्च्_१,२।२२॥ [वंशस्थविला]  
  
तत्र मातृ-गणतः क्रम-पूर्वं  
प्राप्य यन् बक-शमनः समनुज्ञाम् ।  
अम्बकान्य् अहरत प्रतिबिम्ब-  
व्याजतः स्वतनुगान्य् अखिलानाम् ॥ज्ग्च्_१,२।२३॥ [रथोद्धता]  
  
[६४] अथामर-दुर्लभ-च्छत्र-चामर-पट-पुट-ताम्बूल-सम्पुटादि-घटित-कराः सवयसः कर्म-कराः श्री-राम-दामादिभिः सह गच्छन्तं तम् अन्वगच्छन् ।  
  
अथ ततभायां परम-सभायां  
पितृ-मुख-लोकान् स्फुरद्-अवलोकान् ।  
  
सुखयितु-कामः सह-सखि-रामः  
समधुर-वेशः सपदि विवेश ॥ज्ग्च्_१,२।२४॥ [कुसुमविचित्रा]  
  
तत्-तद्-वृन्दैः कृत-परिवेषः  
क्षोणी-पृष्ठ-स्थित-विधुर् एषः ।  
क्रमतो दृष्टि-भ्रमणाभ्रेष-  
स्थिति-कृतम् अखिलान् अपि विशिशेष ॥ज्ग्च्_१,२।२५॥ [मात्रासमक]  
  
रहित-निमेष-प्रथितोन्मेष-  
स्वक-दृक्-प्रेष-प्रचितान्वेषः ।  
अभवद् अशेष-च्छवि-सविशेष-  
स्व-तनु-श्लेषः श्री-हरिर् एषः ॥ज्ग्च्_१,२।२६॥ [मात्रासमक]  
  
[६५] तद् एवं लब्ध-परमानन्द-मज्जनेषु सर्व-सज्जनेषु कुल-परम्परा-वरावार्यः कश्चन सूताचार्यः कतिचिद् आत्मीयान् परिवार्य पेशल-वेशौ काक-पक्ष-केशौ कौचिद् बालकौ पुरतः सन्धार्य तत्र प्राट, पाठयामास च ताव् आशीर्वाद-विरुदम् ।  तौ च चातकानाम् अन्तस्-तडित्वन्तम् इव सागराणां वारि-निधिम् इव, धन-चिन्ताचितानां चिन्तामणिम् इव, ज्योतिर्-मण्डलानां व्योम-मण्डलम् इव, तेषाम् आश्रयं तम् एकं श्री-व्रज-राज-कुमारम् आलोकयाम् आसतुः ।  ततश् च तौ स-परिवारम् एव तं पारावार-रहित-शोभावार-वारां-निधिं निध्याय क्षण-कतिपयम् अनुध्याय च स्वजन-स्तम्भित-पतनारम्भौ मूर्च्छा-प्रायम् ऋच्छतः स्म ।  तद्-उपरिष्टाद् एव कथञ्चिद् विशिष्टताम् आविष्टौ सगद्गदं जगदतुः,  
"जयाशेष-चिन्ता-रत्न-नील-रत्नाकर व्रज-धरणी-धर! जय धरणी-भारावतार-वितीर्ण-धरणी-धर-शेष-पर्यन्ताशेष-सुख-समाज व्रज-युवराज! जय निज-वंशाग्र-व्रज-कीर्ति-ध्वज-समान-शुभ्र-धाम श्री-बलराम! जय जय!" इति ।  
  
[६६] पुनश् च कमल-लोचनं विलोचन्ताव् ऊचतुः,  
     "रोहिण्य्-उद्यद्-विधुः पक्ष     इव कृष्णः स्व-जन्मनः ।  
     सोऽ यं यशोदानन्दः सन्     यशोदानन्द-नन्दनः ॥ज्ग्च्_१,२।२७॥ [अनुष्टुभ्]  
  
[६७] पुनश् च साश्चर्यम्,  
  
"यशः प्रशंसन्ति बुधा मुधागिरः  
सर्वत्र शश्वद् विशदं भवेद् इति ।  
अहो, यशोदा यद् असूत सा यशस्  
तत् कृष्ण-रूपं पुरतो विलोक्यताम्" ॥ज्ग्च्_१,२।२८॥ [उपजाति १२]  
  
[६८] ततः श्रीमान् व्रज-राजः सुप्रलापं ललाप, "सर्व-सूत-चूडा-रत्न, रत्नचूड, काव् एतौ सुकुमारौ कुमारौ?"  
  
[६९] रत्नचूड उवाच, "सर्व-सम्पद्-विराजमान, श्रीमद्-व्रज-राज, मम भागिनेयौ ।"  
  
[७०] व्रजराज उवाच, "कतमाया भगिन्या भाग-धेय-रूपाव् एतौ?"  
  
[७१] रत्नचूड उवाच, "असपत्न-रत्न-गर्भा-पते! रत्नवत्याः ।  सा चैषा भवद्-अपूर्व-पूर्व-पुरुष-पुण्य-दर्शनाय कृत-परामर्शा समागतास्ति । नमस्करोति चेयम् ।"  
  
[७२] व्रजराज उवाच, "भगिनि, भागधेयेन वर्धस्व ।"  
  
[७३] रत्नचूड उवाच, "देव, मम भगिनी-पतिर् अप्य् अयं सुमति-नामा ।"  
  
[७४] व्रजराजः सस्मितम् उवाच, "बाल्ये दृष्टोऽ यं नातीव निष्टङ्कितुं शक्यते ।"  
[७५] तं च सत्कृत्योवाच, "मान्य, स्वयम् अग्रतः समग्रम् एहि" इति पृष्टवांश् च, "सम्प्रति भवतां कुत्र भवनम्?"  
  
[७६] स उवाच, "राजवीर, नीरधितीर एव ।"  
  
[७७] उपनन्द उवाच, "तर्हि दूराद् अभ्यागतोऽ यम् अभ्यागतः ।"  
  
[७८] अथ वदन-सुधा-करांशु-सुधा-स्नपित-दृगन्तः स्मित-मधुराधरावृत-कुन्द-कोरक-दन्तः श्री-कृष्णः स-तृष्णम् इव पृष्टवान्, "किं-नामानाव् एतौ?"  
  
[७९] रत्नचूड उवाच, "प्राणि-कोटि-निर्मञ्छनीय-नख-कोटे, मधुकण्ठ-स्निग्धकण्ठ-नामानौ ।"  
  
[८०] कृष्ण उवाच, "समान-नामानौ दृश्येते ।"  
  
[८१] रत्नचूड उवाच, "सहजाव् एतौ सहजाव् एव ।"  
  
[८२] उपनन्द उवाच, "रत्नचूड, किं खलु भवद्-विद्याम् अनवद्याद् अधीतवन्ताव् एतौ?"  
  
[८३] रत्नचूड  उवाच, "अथ किम्, आकस्मिकतया विस्मायकौ गुण-विशेषाव् अप्य् अनयोः स्तः ।"  
  
[८४] उपनन्द उवाच, "कौ तौ?"  
  
[८५] रत्नचूड उवाच, "सर्वज्ञता तद्-अविता कविता च ।" इति । [८६] ततश् च सर्वे साश्चर्यं पश्यन्ति स्म ।  
  
[८७] व्रजराज उवाच, "मान्य सुमते, कुत एतत्-प्रभाव-भावितव् एतौ?"  
  
[८८] सुमतिर् उवाच, "विश्व-पावन, स्वच्छ-कीर्ते, पृच्छ्येताम् एताव् एव ।"  
  
[८९] व्रजराज उवाच, "आयुष्मन्तौ, युष्मद्-वृत्तेनास्माकं चित्तं विस्मयम् एवाविवेश, तस्माद् अपनीयताम् अयम् ।"  
  
तौ च साञ्जलि-वचसा व्यानञ्जतुः, "श्री-गोलोक-लोक-देव, श्री-गुरु-प्रसाद एव सर्वत्र दुर्वारं कारणम् इति तत्रभवन्त एवानुभवन्ति ।"  
  
[९०] व्रजराज उवाच, "के खल्व् ईदृश-महा-महिमानस् ते?"  
  
[९१] अथ तौ पुनर् घटित-कर-पुटाव् ऊचतुः, "सुगृहीत-नाम-धेया मद्-विध-भाग-धेय-रूपाः सर्व-सुख-वर्षि-श्री-देवर्षि-चरणाः ।"  
  
[९२] अथ सर्वेऽ प्य् ऊचुः, "तर्हि नाश्चर्यम् इदम् ।"  
  
[९३] पुनः ताव् ऊचतुः, "सम्प्रति च यद्-उपदेशाद् वृन्दावन-देशम् आगता वयम् ।  नूनं यत्-प्रसादाद् एव देव-वर्ग-दुर्गम-समधिगमस्य भवाभिभव-भावन-भावनस्य तद् एतद् भवदीय-वैभव-प्रदेशस्य प्रवेशे सदेश-रूपतां याताः स्म ।" [९४] पुनश् च सर्वे साश्चर्यम् इदं पश्यन्ति स्म ।  
  
[९५] ततश् च श्री-कृष्णश् चिन्तितवान्, "आं आं, चिरान् ममाप्य् अनयोर् आगमनं स्फुरण-मयम् आसीत्" इति ।  
  
[९६] अथ श्री-कृष्णानुमतानुगततया श्री-रामस् तु समीपम् आगम्य व्रज-राजम् उवाच, "बृहत्-तात, तयोर् अनयोः कौतुकं द्रष्टुम् उत्कण्ठिताः स्मः ।"  
  
[९७] तद् अनुमोद्य पुनर् व्रजराज उवाच, "रत्नचूड, अद्य दिनम् आरूढम् ।  प्राघुणाश् च त एते घुणाक्षर-न्यायेनोपलब्धाः, तद् एषाम् आतिथेय-वस्तुभिर् अवितथम् आतिथ्यम् एवाद्य विधीयताम् ।"  पार्श्व-वर्तिनश् चादिष्टवान्, "दीयताम् एभ्यो वर्षं यावद् भोग्या वरीयसी समग्रा सामग्री, सा च यथैवास्माकं तथैव ।  प्रातर् आरभ्य तु सभ्याः समाहूयन्तां कौतुकावलोकाय ।"  
  
[९८] अथ पुरस्कृतोपनन्देषु व्रजजन-वृन्देषु तत्र ज्ञापित-निजानन्देषु तथा तेषु सूतेषु च कृत-सर्व-क्लेश-वर्जनेषु भोज्य-भोग्य-योग्य-वस्तुभिः प्रस्तुत-विसर्जनेषु मध्याह्नः सोऽ यम् अह्नाय व्यतीत इति राज्ञे विज्ञाप्य विज्ञात-सकल-तत्त्वः श्रीमान् महा-सत्त्वः श्रीपतिर् अपि श्री-रामादि-सहित-गतिस् तत्-तन्-नमनादि-क्रमान् निष्क्रम्य प्रस्थितवान् ।  तत्र च,  
  
बुद्धिर् एव सुहृदाम् अनुमेने  
तं गवानुगतये न मनस् तु ।  
सा हि मन्त्र-सचिवं सुविचारं  
पाति तत् तु रहितार्गल-कामम् ॥ज्ग्च्_१,२।२९॥ [स्वागता]  
  
अथो वनं प्रति चलितः सहाग्रजः  
समित्रकः पृथु मुरलीम् अनादयत् ।  
यतः श्रुताद् बत पुरतस् तु तस्थुषां  
सुपूर्णताभवद् अतिशून्यतान्यतः ॥ज्ग्च्_१,२।३०॥ [रुचिरा]  
  
तदा गुरु-व्यवहितिम् आगता मुदा  
परस्परं पशुप-सुताः करैर् युताः ।  
सभागतं जहसुर् अधीत्य कस्यचिद्  
वचस् तदा स्खलितम् अनूद्य चापरे ॥ज्ग्च्_१,२।३१॥ [रुचिरा]  
  
[९९] हासे चोपरताभासे राम उवाच, "भङ्गुर, मधुमङ्गल, मातृभिर् अस्मासु विनीयमानेषु भवान् किम् अविस्पष्टम् आचष्ट, æव्रजेश्वरि, कथयिष्याम्य् अहं रहःऽ इति ।  किन्तु ताभिर् आवेशवशान् नावकलितम् ।"  
  
[१००] मधुमङ्गल उच्चैर् विहस्य निमील्य च मौनम् आललम्बे ।  क्षणाद् उवाच च, "हन्त, शन्तमम् अपि तद् विस्मृतम् इव ।"  
  
[१०१] राम उवाच, "प्रियसख, शपथं प्रथयानि, तथ्यं कथ्यतां: किं तत्?"  
  
[१०२] मधुमङ्गल उवाच, "यज्ञोपवीताय शपे, नान्यथा प्रथयानि । यतः,  
  
"दान्तेन दमितः सोऽ हं शमितः शान्त-चेतसा ।  
ज्ञप्तेन ज्ञपितः पूर्णेनाचार्येणास्मि पूरितः  ॥ज्ग्च्_१,२।३२॥ [अनुष्टुभ्]  
तेन छन्नेन चाभूवं छादितानृत-वाक् पुनः ।  
कथं वा स्पाशितान् कुर्यां गुणांस् तान् स्पष्टम् इष्टदान्" ॥ज्ग्च्_१,२।३३॥ [अनुष्टुभ्]  
  
[१०३] "किन्तु युवयोर् वधूनां चाज्ञाम् आज्ञाय परं विज्ञापनीयं तासु, तन् न चेन् न ।"  
  
[१०४] कृष्ण उवाच, "उन्मत्त, प्रथमम् आवयोर् आवेदय ।"  
  
[१०५] मधुमङ्गल उवाच, "यदि न खिद्याथे ।"  
  
[१०६] उभाव् ऊचतुः, "नहि नहि ।"  
  
[१०७] मधुमङ्गल उवाच, "एवम् उच्चैःकारम् अपि विवक्षामि, तयोर् अनयोर् यथास्वं प्रेयसीभिः सह सा सा श्रेयसी विद्या नाद्यापि विच्छिद्यमाना विद्यते, यन् मुहुर् आरभ्यत एव वनाभ्यन्तरे केलि-कलह-प्रलाप-कलापः" इति ।  
  
[१०८] ततश् च कृष्णः सव्येन पाणिना तद्-अपसव्यं बाहुं गृहीत्वा दक्षिणाङ्गुष्ठ-मध्यमाभ्यां तद्-अधर-पुटं मृदु निष्पीड्य स्मयमान उवाच, "सुष्ठु घुष्ट-पट्ट-डोरकेण तद् इदं सीव्यते चेन्, मुनिताम् आपद्यते विप्रकीर्ण-बुद्धिर् अयं यन् मित्र-विप्रः ।"  मधुमङ्गलस् तु तद्वन् मुद्रित-मुख एवाम्बू-कृत-निरस्त-ग्रस्त-वचनतया व्यक्तवान्, "तथा चेद् अन्तर्-लोभनम् अन्यत्र तु दुर्लभं निज-गृहान् मत्स्यण्डी-खण्ड-चयम् आदायाखण्ड-कालम् एव मन्-मुखं पूरयथः ।  ततः कथं वा किम्-अर्थं वा वाणी-व्ययं करवाणि?  तद् एतद् अपि सेवनम् एव भण्यते ।"  
  
[१०९] रामः सस्मितम् उवाच, "उत्कोचश् चामिषम् एव भण्यते, तद् अपि ब्राह्मणाः कामयेरन्?"  
  
[११०] तद् एवं सखि-सभासत्सु हसत्सु स्वयं स तु नर्म-पटुर् बटुः स-तृष्णं कृष्णं क्षणम् आलिङ्ग्य प्रेङ्खोलयन् प्रकटं जहासीति स्म ।  
  
[१११] अथ सर्व-गुण-शाली वनमाली बहल-कुतूहल-कलित-चित्ततया चलितः, सखिभिर् वलितः, फलित-शाखि-शाखा-शिखा-ललितेनाध्वना धेनूर् लब्ध्वा वेणु-ध्वनिम् उद्भावयामास ।  
  
[११२] ततश् च धेनूपलक्षणतया सर्वाणि यदाकृक्षन्त, तदा साश्चर्यं नभस्थः कश्चिद् आह स्म,  
  
"सर्वः प्रवाहः सर्वत्र  
स्वानुकूल्येन कर्षकः ।  
वेणु-ध्वनि-प्रवाहस् तु  
प्रातिकूल्येन कर्षति ।" ॥ज्ग्च्_१,२।३४॥ [अनुष्टुभ्] इति ।  
  
अनन्तरं च--  
गावः स्वान् ऋषभान् भुजङ्गम-भुजः षड्जान् पिकाः पञ्चमान्  
अन्ये च प्रतिपद्य तान् निज-निजान् सुष्ठु स्वरान् वेणुतः  ।  
आश्चर्येण विकर्षणं मुहुर् अहो मोहं तथा भेजिरे  
सर्वे चेद् असकृत् क्व सान्त्वन-विधिं कुर्वन्तु के वा तदा? ॥ज्ग्च्_१,२।३५॥ [शार्दूल]  
  
स्वयम् अपि मोहं भेजे यदि निज-वेणु-ध्वनौ कृष्णः ।  
स्याद् उर्वरितः को वा, जीवः स हि सर्व-जीवस्य ॥ज्ग्च्_१,२।३६॥ [उपगीति] इति ।  
  
[११३] किन्तु हन्त, वेणु-रव-श्रवण-सुख-विस्तार एव तत्र निस्ताराय बभूव । यतः,  
  
मोहेऽ पि स्वप्न-कलितं निशम्य मुरली-कलम् ।  
परस्परं जाग्रतस् ते पश्यन्ति स्म स-विस्मयम् ॥ज्ग्च्_१,२।३७॥ [अनुष्टुभ्]  
  
[११४] ततश् च स्वस्थी-भूतेषु तेषु समुत्थितेषु गाः प्रति प्रस्थितेषु च मधुर् मधुर-स्मितम् उवाच, "ब्राह्मणान् प्रति दुरनुध्यानस्य फलं सद्य एव जातं निध्यातम् ।  यद् अहो मम मूकत्वम् अनुध्यातं सर्व-मध्यम् अध्यासीनेनैकेन, सर्वस्यैव तु मूकत्वं जातम् ।"  
  
[११५] एवम् एव तेन सह हसन्तस् ते माथुर-देश-देश-रूप-गो-निदेश-  
वचनतया,  
  
सम्बोधने हिहीत्य् ऊचुः क्षेपे जिहिजिहीति तु ।  
धीरीह इति विष्कम्भे गां नेतुं यमुनाम् अमी ॥ज्ग्च्_१,२।३८॥ [अनुष्टुभ्]  
चोकारं पाथसः पाने झिरि-कारं वियोजने ।  
तस्मात् पयस उत्थाने चक्रुस् तिरितिरीति ते ॥ज्ग्च्_१,२।३९॥ [अनुष्टुभ्]  
स्तम्भयित्वाम्भसस् तीरे गो-सङ्ख्या गो-गणान् अथ ।  
सम्भाल्य सम्भृतानन्दाः कृत-स्नानादिका जगुः ॥ज्ग्च्_१,२।४०॥ [अनुष्टुभ्]  
  
प्रहापितं प्रतिशिशु मातृभिस् तदा  
सुभोजनं सुरभित-योजनं मुदा ।  
हरिः सखीन् परि परिवेषयन् हसन्  
परीक्षितं सकृद् अकृत स्वजिह्वया ॥ज्ग्च्_१,२।४१॥ [रुचिरा]  
  
[११६] ततश् चाचरिताचामः श्रीदाम-दाम-सुदाम-वसुदामादिभिः सह कर्पूर-पूरित-खपुरानुकूल-स्वर्ण-वर्ण-पर्ण-शुभ्रतावकीर्ण-चूर्ण-मय- ताम्बूल-पूर्ण-कपोल-लोल-कुण्डल-मण्डनानन-लक्ष्मीकश् चक्षुर्-विजित-नालीकः स्वजनावलोक-नाभीकः श्रील-गोपालः स्वालयाय चचाल ।  यथा,  
  
शनैः शनैः सरभसम् अन्य-वन्यया  
स तर्णयन् सुरभि-तृणानि सौरभम् ।  
व्रज-स्थितान् प्रति विरहाकुलीभवन्  
बकान्तकः प्रतिचलति स्म तैः सह  ॥ज्ग्च्_१,२।४२॥ [रुचिरा]  
  
विधाय गा गोकुल-सम्मुखीना,  
महा-तरु-च्छायम् उपास्य कृष्णः ।  
देवोपदेव-स्तुति-गीत-वाद्यं  
शृण्वन् मुहुः प्राप तटं व्रजस्य ॥ज्ग्च्_१,२।४३॥ [उपजाति]  
  
गीर्-वाणैर् दिव्य-यानैः पथि पथि मुनिभिर् मन्त्र-योगादि-सिद्धैर्  
गव्याभिर् घ्राण-दृग्भिस् तद्-अनुगत-नरैर् दृष्टि-देशे सरद्भिः ।  
गोष्ठ-स्थैर् उन्नत-स्थैः प्रणिहित-वदन-श्रीमयूखः समन्तान्  
नेत्राब्ज-प्रान्त-लक्ष्मी-कलित-सुख-कुलः पूर्ण-वेणुर् विवेश ॥ज्ग्च्_१,२।४४॥ [स्राग्धरा]  
  
हम्बा-रावः पशूनां प्रमद-कल-कलः पाशुपाल्य-व्रजानां  
स्तोत्रासारः सुराणां निगम-समुदयावृत्ति-घोषस् त्व् ऋषीणाम् ।  
इत्थं सांराविणान्त-वधिर-सम-दशाम् आगते सर्व-लोके  
वेणोः सूक्ष्मोऽ पि नादः स जयति नितरां यः समस्तं भिनत्ति ॥ज्ग्च्_१,२।४५॥ [स्राग्धरा]  
  
[११७] अथ वन-कुल-गोकुलाभ्यां मिथः सुखम् अभिमुखम् आगतयोर् महतां समूहयोर् महोदधि-तुल्ययोः सङ्गमः संवृत्तः; यथा नित्यम् एव तथानुभविनाम् अपि दिवौकसां चमत्कृतिर् अजायत; यत्र श्री-गोविन्द एव स्वयम् इन्दवति स्म, स्वयम् एव च वेणु-शिक्षया धेणूः पृथक् पृथग् अवातस्तम्भत् ।  
  
[११८] तत्र गोष्ठाद् बहिर् लम्भित-मुहुर्-उपष्टम्भानां दोहनादि-कर्मणा गवां तर्णकादीनाम् अपि शर्म निर्माय, दुग्धाय जनान् पुरो विधाय, सवयोभिः सवयोभिर् आवृतौ सर्वेषां मध्य-वृत्तौ सुवृत्तौ गोपुरम् आव्रजन्तौ गृहाय व्रजन्तौ, स्वकुल-यशोदादि-पुरन्ध्री-राजि-नीराजितौ राजितौ लाजादिभिर् अभिवृष्टौ समम् एव समस्त-नयन-दृष्टौ, गोष्ठाभ्यन्तरं प्रविष्टौ समम् एव निज-निज-प्रेयसी-समाकृष्टि-पटु-दृष्टि-विशिष्टौ निहत-दनुजौ राम-रामानुजौ चरण-मार्जन-वीजनादिभिर् विशश्रमतुः ।  
  
[११९] तत्र क्षण-कतिपयं जननी-जनित-लालन-निर्माण-शर्मानुभूय, स्नान-धामनि सम्भूय निज-सेवा-कृज्-जन-कारित-मज्जनादिभिः, सुवेशतया विभूय, पुनर् जननी-सनीडम् एवाजग्मतुः ।  
  
[१२०] ततश् च सन्ध्यां गमयित्वा जनकादिभिः सह भोजन-लीलां जनयित्वा बहिः-सभा-भागम् आगम्य नाना-बन्धु-जनतया समागम्य तद्-विशिष्टौ सूपविष्टौ बभूवतुः, [१२१] यत्र नाना-गुणि-शतेषु समागतेषु ताभ्यां सुकुमारता-प्रभूताभ्यां कुमार-सूताभ्यां सह सुमति-रत्नचूडाव् आवव्रजतुः ।  
  
[१२२] ततः श्रीमता गोलोक-साम्राज्यवता भोजनादिकं पृष्टयोस् तयोः परम-हृष्टयोः, श्रीयुत-रामानुजस् तु निजानुज-वद् एव तौ सूत-तनूजाव् आहूय भूयसा स्नेहेन सदेशम् उपवेशयामास ।  निज-व्रज-वासि-सूतादीनां प्रभूतानां भव्यानि काव्यानि तैर् एव श्रावयामास च ।  ततश् च तौ परम-हृष्टौ सन्तौ स्व-गुण-कलापं सफलयितुं बलवद् उत्कण्ठितवन्तौ ।  
  
[१२३] अथ प्रहर-मात्रायां रात्राव् आचरित-यात्रायां नन्दित-सर्व-समाजेन श्री-व्रज-राजेन समज्या-प्रधानेषु प्रातर् नव्य-काव्य-श्रवण-निमन्त्रणम्  
अपवर्ज्य विसृज्यमानेषु, तं निज-जनकम् अनुज्ञाप्य कनक-वसनस् तौ सुकुमारौ सूत-कुमारौ करे गृहीत्वा स्पृहान्तरं हित्वा मातृ-गृहान्तः सङ्गतवान् ।  मातरं प्रति तयोः प्रसङ्गं सङ्गमितवांश् च ।  
  
[१२४] ततस् तु तां सर्व-स्तुतां तौ कुमार-सन्तौ सुख-सारं सम्भवन्तौ विविधम् एवं विचारितवन्तौ, "किम् इयम् अस्य गोकुल-कुल-चन्द्रस्य क्षीर-नीरधि-गम्भीर-वेला?  किं वा पूर्ण-तद्-उदयाकर-राका-साकारतया लब्ध-मद्-विध-दृष्टि-मेला?  किं वा प्राची दिग् एवम् आनन्दनया रचित-तनया?  वस्तुतस् तु तनय-विषय-दया किल स्फुरद् एवम् उदयतया शीतली-कृत-लोक-समुदया" इति ।  
  
[१२५] अथ सा च परम-रमणीय-चरिता मधुरेण व्यवहारादिनाभ्य्-अवहारादिना वस्त्रालङ्कारादिना च प्रचुरतरम् एव स्नेहं तयोर् आचरितवती ।  
  
[१२६] ततश् च तयोर् मङ्गलाय मातरम् आशिषश् चित्वा, वाससम् आसादनाय चानुज्ञा-वितरं याचित्वा स्वयम् अपि स्नेहावेश-मय-तन्-निदेश-वशतया विश्रमाय संवेश-वेश्म प्रविशन् सर्व-सुख-सारः श्री-गोपाधिपति-कुमारस् तौ सूत-सुतौ स्वेन युतौ विधाय श्री-राधिका-सदेशम् आसादितौ चकार ।  
  
[१२७] आसन्नौ च तौ विद्युद्-आवलिषु तद्-अधिदेवताम् इव, कमलिनीषु कमलालयाम् इव, सर्व-सम्पत्तिषु सद्-अनुकम्पाम् इव, गुण-श्रेणिषु स-विनय-नीतिम् इव, हरि-रति-जातिषु महा-भाव-सम्पदम् इव, निखिल-सखीषु श्री-राधाम् ईक्षामासतुः ।  
  
[१२८] अथ तां पश्यन्ताव् एव प्रेम-वश्यं ताव् आत्मानम् अजानन्ताव् आत्मना कृष्ण एव सान्त्वयामास, सान्त्वितौ च तौ तं च तां च निचाय्य चिन्तयामासतुः,  
  
"इन्द्रनील-रुचि-जीवनं महः  
स्वर्ण-वर्ण-निकराकर-प्रभा ।  
यच् च या च चयनं तयोर् इदं  
द्वन्द्वम् आदि-रस-सार-कारणम् ॥ज्ग्च्_१,२।४६॥ [रथोद्धता] इति ।  
  
[१२९] अथ कंस-रिपुणा परिचायितयोश् च तयोर् एषा स-कौतुकं बालदेव-रयोर् इव कुमार-वरयोः सशर्म सनर्म च पुरस्कारं चकार ।  
  
[१३०] ततः सङ्गिनः प्रदाप्य मातुल-गृहम् एव तौ प्रस्थाप्य श्री-गोविन्दः स्व-मोहन-मन्दिरं प्रविवेश संविवेश च ।  तत्र,  
  
आयाते रमणे ससम्भ्रमम् उपागम्यासनादि-क्रियाम्  
आचर्य व्यजनादिभिः स्वयम् असौ सेवावधानं दधे ।  
शय्यायां त्वरितं गते पुनर् इयं लीना सखीयाचिताप्य्  
आसीत् क्वापि कदापि तत्परिचिता नास्मीतिवद् व्यञ्जती ॥ज्ग्च्_१,२।४७॥ [शार्दूलविक्रीडित]  
[१३१] तत्र सखीनां वचनम्,  
"अदृष्टे दर्शनोत्कण्ठां दृष्टे तु त्वम् अपह्नुतिम् ।  
सर्वदा कुर्वती कृष्णे कीदृशीति न लक्ष्यसे ॥ज्ग्च्_१,२।४८॥ [अनुष्टुभ्]  
  
ततः सखीभ्यां सुगृहीत-बाहुर्  
नीतापि मध्ये-गृहम् आयताक्षी ।  
स्तम्भेन बाह्येन तथान्तरेण,  
कृतावलम्बा चकृषे प्रियेण ॥ज्ग्च्_१,२।४९॥ [उपजाति ११]  
  
बलेन कृष्टा हरिणाप्य् अनल्पं  
तल्पं गतासीन् मिलितुं च लोला ।  
तथापि नायाद् ऋजुतां तु किन्तु  
कराकरिप्रायतया ससञ्ज ॥ज्ग्च्_१,२।५०॥ [उपजाति ११]  
  
अमिलन-हठ-कृद् यदामिलद् वा  
हरिम् अथ भेदयितेयम् आशु केन ।  
द्वयम् अपि चरितं न चित्रम् अस्या  
यद् अलम् असौ रस-रूपताम् अयासीत् ॥ज्ग्च्_१,२।५१॥ [पुष्पिताग्रा]  
  
श्री-कृष्ण कृष्ण-चैतन्य स-सनातन-रूपक ।  
गोपाल रघुनाथाप्त- व्रज-वल्लभ पाहि माम् ॥ज्ग्च्_१,२।५२॥  
इति श्री-गोपाल-चम्पूम् अनु  
गोलोक-विलास-विकासनं द्वितीयं पूरणम् ।  
॥२॥  
  
पूर्णः श्री-गोलोक-विलासः ।  
  
 --ओ)०(ओ--  
  
  
  
  
*************************************************************  
  
(३)  
  
अथ तृतीयं पूरणम्  
  
कृत-पूरण-वर्ति-तृष्ण-  
श्री-कृष्ण-जन्म-सम्पन्-मयम्  
  
श्री-कृष्ण कृष्ण-चैतन्य स-सनातन-रूपक ।  
गोपाल रघुनाथाप्त-व्रज वल्लभ पाहि माम् ॥ज्ग्च्_१,३।१॥  
[१] तद् एवं प्रशस्त-शास्त्रावलोकतः श्रीमान् गोलोकः प्रस्तुतः । यत्र लोकाभिव्यक्त-तद्-अभिव्यक्त-वैभव-भेदाद् द्विधापि वृन्दावन-वैभवं विभावितम् । यत्र च लोकानभिव्यक्त-वैभवे चिन्तामणि-मय-कमलाकार-गोकुल-प्रकारश् चाविकलम् अवकलितः । यत्र च सप्त-प्रकोष्ठा गोष्ठाधिपति-पुरी वर्णनाभिर् उरीकृता । यत्र च प्रातर् औचिती-चित-कृति-प्रभृति श्री-हरि-चरितं प्रचारितम् । यत्र च गोप-राज-राजित-सकल-भाजित-सभायां भव्य-काव्य-विज्ञ-सर्वज्ञतातिमनोज्ञ-प्रज्ञ-सूत-वंश-प्रसूत-कुमार-द्वयागमनम् अनवद्यं वर्णितम् । यत्र च व्रज-राजादिभिस् तत्-कथा-शुश्रूषा प्रथयाञ्चक्रे इत्य् अपि निगदितम् । तद्-अनन्तरम् अत्र तु तत्-कथा वितायते ।  
  
[२] अन्थान्येद्युर् ब्राह्म-मुहूर्तम् आरभ्य पूर्ववद् एव पूर्वज-रामः सर्वं पर्वति स्म । भोजनं पुनर् ऐकान्तिकम् एव नित्यम् इव तद्-दिने जातम् । यथा ज्ञापयन्ति स्म श्रीमत्-पितृ-चरणाः - "तात! प्रातर् एव गोभिः शोभिष्यमाणतां सम्भवता भवता ताभ्यः समग्रानुत्तम-ग्रासान् प्रादेश्य मद्-आदेश्यतया यत् किञ्चिद् उपयुज्य स्वयम् अञ्चितव्यम् ।" इति ।  
  
भोजनं, यथा-  
अग्र्ये सद्मनि रत्न-पीठ-महितौ रामाजितौ तद्-वधू-  
हस्तेभ्यः परिगृह्य मातृ-युगलेनान्नादि पर्यापितम् ।  
भुञ्जानौ सखिभिः सुनर्म-वलितं प्रस्माययन्तौ च तद्-  
युग्मं तेन च पर्वणा परिजनं सर्वं सुखाचक्रतुः ॥ज्ग्च्_१,३।२॥ [शार्दूल]  
  
[३] ब्झोजनानन्तरं तु सास्रं निभालयन्त्याः सस्मितं चाकर्णयन्त्याः श्रीमत्या मातृ-द्वितीयायाः पुरस्ताद् अग्रजेन सखिभिश् च सुखद-नाना-वार्तां वर्तयति श्री-व्रज-राज-कुमारे व्रज-नरेशादेशः प्रविवेश-"वत्स! सभासदः सभायां सभाजिताः शोभन्ते । तौ च सूत-सुतौ स्वसम्प्रदायम् आदाय वर्तेते" इति ।  
  
तदा च-  
स तु जननीम् अनुजानतीं प्रणम्य  
द्रुतम् अनुरामम् इयाय सभ्य-वृन्दम् ।  
द्वयम् अपि तद् अथ प्रकाश-युक्तं  
कुमुद-सुहृत् कुमुदाकरायते स्म ॥ज्ग्च्_१,३।३॥  
[४] तत्राभ्यन्तरः सभा-वलय-प्रवेश-द्वारं परितः स्तम्भ-पङ्क्ति-सक्त-गृहाकारं यत् पञ्चमं लोक-सहस्राधारता-समुचिताकारं पूर्व-दिग्-गतं पूर्-द्वारं, तस्य बहिर्-अन्तरतया घटित-सूक्ष-जाल-रन्ध्र-जालेन कुड्येन द्विधा-विभक्त-दीर्घता-विधानस्य तिर्यक्तया मध्य-स्थितेन निम्न-वर्त्मना बहिर-अन्तर्-लब्ध-कुट्टिम-चतुष्टयस्य बहिः-कुट्टिम-द्वय-वलित-रत्न-पीठ-घटासु यथायथम् उपविष्टा मुदाविशिष्टास् ते विभ्राजन्ते स्म ।  
  
[५] यस्मिन्न् उदीची-कुट्टिम-तट-घटिताम् अवाची-मुखतया विभ्राजिनीं राजिम् अधिकृत्य विराजमानः श्री-व्रज-राजस् तस्य तु सव्य-तत्-तट-घटितां प्राची-मुखतया श्री-निधानां श्रेणिम् आश्रित्य दत्त-सुख-समाजः श्री-व्रज-युव-राजस् तथापसव्यतस् तत्-तट-गत-कुड्य-सनीड-घटितां प्राचीमुखतया सुख-करीम् आवलिम् आसाद्य परम् अहितः क्षिति-सुरोत्तम-समूह-सहितः पुरोहितः सम्य-विराजते स्म । तत्रावाची-कुट्टिम-गताश् च केचिद् आभीर-वीरा विराजन्ते स्म ।  
  
[६] ततश् च तयोः कुट्टिमयोर् मध्य-भागश् च प्राङ्गणात् क्रमत उन्नतः । स्वयं तु विस्तीर्णतया नातिनिम्नतया च कुट्टिम-स्थानां सुष्ठु दृष्टि-सङ्गतः सन् विभ्राजते स्म । श्री-भाजं गोलोक-सम्राजम् अभिमुखीकृत्य तयोः कुट्टिमयोर् मध्यस्थौ पुटिताग्र-हस्तौ तौ सूत-सुतौ तु सह सहायम् उत्थान-युतौ वर्तेते स्म । ययोश् च सव्यापसव्यतः सर्वे व्रजस्थाः सूतादिषु स्फुरद्-अर्हद्-अवस्था-विशिष्टम् उपविष्टा विस्तीर्णतासाङ्ग-प्राङ्गणे तु परे शिष्टाः ।  
  
इति स्थिते-  
सर्वस्माद् उच्चमाने मणि-जनित-महा-सिंह-पीठे निविष्टः  
साध्विष्टः सत्-प्रकीर्णाद्य्-उपवलित-करैर् भ्रातृ-मध्यं प्रविष्टः ।  
दृष्टिं पीयूष-वृष्टिं विनिदधद् असकृत् कृष्ण-वक्त्रे स-तृष्णं  
श्रीमान् गोलोक-राजः स-सदसि ददृशे राजमानः प्रजाभिः ॥ज्ग्च्_१,३।४॥  
श्री-शुभ्रासन-तुलिकोपरि-मिलत्-कायाधरांशो मनाग्  
आलम्बाद् उपधान-चन्द्र-वलयस्येषत् तिरो-वर्तनः ।  
धिन्वन् सस्मितया दृशा परिषदं श्री-राम-दामादिमान्  
श्री-कृष्णः समयात्र साम्प्रतम् अपि प्रत्यक्षवल् लक्ष्यते ॥ज्ग्च्_१,३।५॥[७] तत्र च तस्य वर्णादिकम् एवं वर्ण्यते-  
  
श्यामे श्याम-दशाम् अवाप सहसा शोणे तथा शोणतां  
पीते रोचिषि पीत-धाम विविधे वैविध्यम् आगाद् इति ।  
अङ्गोपाङ्ग-रुचा हरेर् जन-दृशां वीथिर् गता तत्-क्षणान्  
नाना-रूप-गतीर् नटानुपजहासेव स्मित-व्यङ्गतः ॥ज्ग्च्_१,३।६॥  
किं च-  
चन्द्रोऽ यं श्याम एष प्र्थम-जलधरः कान्तिभिर् विश्व-दीपः  
शोभन्ते विद्युतस् ता इह सपदि जहत्यात्म-सत्ताम् अमूस् तु ।  
नक्षत्राणीह लीनान्य् अपि बत कुमते नो नभः सा सभासाव्  
इत्य् अन्योन्यं विनोदाद् विवदनम् उदभूत् तत्र शश्वत् कवीनाम् ॥ज्ग्च्_१,३।७॥  
[८] तत्रैव कस्यचिद् अन्यस्य कविता-  
  
उपरि मधुकरावली तदीयं  
तलम् अनु सस्मित-नील-वारि-जातम् ।  
तद् अनु रवि-सुताच्छवारि-पूरं  
स्फुरति सखे किम् इयं सभा नवास्ति ॥ज्ग्च्_१,३।८॥  
[९] अथात्म-स्थाने युक्तः श्री-कृष्ण-रामाभ्यां प्रयुक्तः प्रसिद्ध-नामा श्रीदामा श्रीभाजं व्रज-राजम् आवेद्य सद्यः पुर-मध्यम् आसाद्य कृती श्री-व्रजराज्ञी-प्रभृतिर् बहिः कुट्टिमात् किञ्चिद् उन्नत-कुट्टिमम् अनु मर्यादाम् अंशम् अप्य् अतिचर्य स्फुटम् उपर्य् उपरि घटित-गात्रं लब्ध-सन्निकृष्टि-दृष्टि-मात्र-पात्रं श्रेणितयालङ्कृतम् अनेक-नीरन्ध्र-जाल-रन्ध्र-जालं समया समानीय प्रतीहारं सप्रतीहारं प्रणीय दृग्-भङ्गि-कलया तासाम् अन्तः-सभा-सङ्गिताम् अभिनीय पुनस् तयोर् अविप्रकृष्ट एवोपविष्टः ।  
  
[१०] यत्र श्रीमतां मित्राणां सङ्गतौ मधुमङ्गलोऽ पि रङ्ग इव तत्-तत्-प्रसङ्गेन नर्म-भङ्गिभिः शर्म दातुम् अङ्गीकुर्वन्न् इव निविवेश ।  
  
[११] तत्र श्री-व्रज-राज्ञी-  
मणि-मय-वर-पीठे यातृ-मुख्यान्तराले  
तनय-नव-वधूभिः सेवितारात्-प्रदेशा ।  
सुत-मुख-विधु-कान्तिं सा गवाक्षात् पिबन्तौ  
सुत-सुचरित-तृष्णक् कृष्ण-माता व्यराजीत् ॥ज्ग्च्_१,३।९॥  
[१२] अथ राज्ञा व्रजस्य मधुरम् आज्ञाप्यते स्म-"अये मधुकण्ठ-स्निग्धकण्ठौ! वयम् उत्कण्ठिताः स्मः । ततः किञ्चिद् उट्टङ्क्यताम् ।"  
  
[१३] तौ च साञ्जलौ व्यान्ञ्जतुः-"देव! किं प्रक्रमितव्यम् अवलम्ब्य संवादवहे?"  
  
[१४] व्रजराज उवाच-"भवन्तु सर्वज्ञाव् इति विज्ञापनायास्मदीय-कथाभिभिर् एवास्मान् विस्माययेताम् ।"  
  
[१५] ताव् ऊचतुः-"यथा शिष्टिः शिष्टाग्रणी-चरणानाम् । किन्तु शावयोर् आवयोर् एकतरः समाज्ञाप्यतां, यथान्यतरः श्रोता भवति ।"  
  
[१६] व्रजराज उवाच-"दिनम् एकम् एकम् अन्तरा प्रत्येकम् अपि तत्-तद्-रूपताम् आप्नोतु । प्रक्रान्ता पुनर् ज्यायान् एव ज्यायान् विधीयते ।"  
  
[१७] ततश् च धृतोत्कण्ठः सपदि मधुकण्ठः कृताञ्जलितया नान्दीं पठन्न् अखिलम् आनन्दयति स्म । यथा-  
  
श्रीमान् यो भगवान् स्वयं विजयते ब्रह्मा सुरर्षिर् महान्  
व्यासस् तत्-प्रभवः परीक्षिद् अपि याव् उग्रश्रवः-शौनकौ ।  
श्रीमद्-भागवत-प्रथा-प्रणयिनस् तान् विश्व-निस्तारिणः  
श्री-गोष्ठस्य महिष्ठतां प्रथयितुं कम्रान् नमस्कुर्महे ॥ज्ग्च्_१,३।१०॥  
ततश् च-  
पश्चाद् अल्पं ताल-युग्मं गृहीत्वा  
गायन्तौ द्वौ पार्श्वयोर् मड्डु-विज्ञौ ।  
श्रोता भ्राता यस्य सव्येतराग्रे  
सोऽ यं वक्ता सर्वम् उच्चैर् दिधिन्व ॥ज्ग्च्_१,३।११॥  
[१८] इति प्रकारे लब्ध-सारे पुनर् मधुकण्ठः सोत्कण्ठं गायन् नृत्यन् तत्-तद्-भावाभिनयं प्रणयन् कथाम् अभ्याददे ।  
  
अथ कथारम्भः  
  
[१९] यथा-अथ सर्व-श्रुति-पुराणादि-कृत-प्रशंसस्य वृष्णि-वंशस्य वतंसः श्री-देवमीढ-नामा परम-गुण-धामा मधुरामध्यासामास । तस्य चार्याणां शिरोमणेर् भार्या-द्वयम् आसीत् । प्रथमा द्वितीय-वर्णा, द्वितीया तु तृतीय-वर्णेति । तयोश् च क्रमेण यथावद् आह्वयं पुत्र-द्वयं प्रथमं बभूव शूरः पर्जन्य इति । तत्र शूरस्य श्री-वसुदेवादयः समुदयन्ति स्म । श्रीमान् पर्जन्यस् तु मातृवद् वर्ण-सङ्करः इति न्यायेन वैश्यताम् एवाविश्य गवाम् एवैश्यं वश्यं चकार । बृहद्-वन एव च वासम् आचचार । स चायं बाल्याद् एव ब्राह्मण-दर्शं पूजयति, मनोरथ-पूरं देयानि वर्षति, वैष्णव-वेदं स्निह्यति, यावद् वेदं व्यवहरति, यावज्-जीवं हरिम् अर्चयति स्म । तस्य मातुर् वंशश् च व्याप्त-सर्व-दिशां  
विशां वतंसतया परं शंसनीयः । आभीर-विशेषतया सद्भिर् उदीरणाद् एष हि विशेषं भजते स्म ।  
  
[२०] तथा च मनुः-  
  
ब्राह्मणाद् उग्र-कन्यायाम् आवृतो नाम जायते ।  
आभीरोऽ म्बष्ट-कन्यायाम् आयोगव्यां तु धिग्वणः ॥[मनु १०।१५] इति ।  
  
अम्बष्ठस् तु विशः पुत्र्यां ब्राह्मणाज् जात उच्यते इति चान्यत्र । अतः पाद्मे सृष्टि-खण्डादौ यज्ञं कुर्वता ब्रह्मणाप्य् आभीर-पर्याय-गोप-कन्यायाः पत्नीत्वेन स्वीकारः प्रसिद्धः । एष एव च गोप-वंशः श्री-कृष्ण-लीलायां संवलनम् आप्स्यतीति । सृष्टि-खण्ड एव तत्र स्पष्टीकृतम् अस्ति । तस्मात् परम-शंसनीय एवासौ वैश्यान्तः-पाति-महाभीर-द्विज-वंश इति ।  
  
[२१] अथ स्निग्धकण्ठेन चान्तश् चिन्तितम्-एवम् अपि केचिद् अहो एषां द्विजतायां सन्देहम् अपि देहयिस्यन्ति । ये खलु श्रीमद्-भागवते कुरु द्विजाति-संस्कारम् [१०।८।१०] इति गर्गं प्रति श्री-व्रजराज-वचने, वैश्यस् तु वार्तया जीवेत् इत्य् आरभ्य,  
  
कृषि-वाणिज्य-गो-रक्षा कुसीदं तूर्यम् उच्यते ।  
वार्ता चतुर्विधा तत्र वयं गो-वृत्तयोऽ निशम् ॥[भ्प् १०।२४।२०-२१]  
  
इति व्रजराजं प्रति श्री-कृष्ण-वचने, अग्न्य्-अर्कातिथि-गो-विप्रः [भ्प् १०।४६।१२] इति श्री-शुक-कृत-गोपावास-वर्णने, व्यतिरेकतस् तु धर्म-राज-चरतायाम् अपि विदुरस्य शूद्र-गर्भोद्भवतयान्यथा-व्यवहार-श्रवणेऽ प्य् अधिकं विअधिरायिष्यन्ते इति ।  
  
[२२] अथ स्फुटम् ऊचे-ततस् ततः ?  
  
[२३] मधुकण्ठ उवाच-स च श्रीमान् पर्जन्यः सौजन्य-वर्येणार्जितेन निजैश्वर्येणापि वैश्यान्तर-साधारण्यम् अतीयाय, तच् च नाश्चर्यम् । यतः स्वाश्रित-देश-पालकता-मान्यतया वदान्यतया क्षीर-वैभव-प्लावित-सर्व-जनता-लब्ध-प्राधान्यतया च पर्जन्य-सामान्यताम् आप ; यः खलु प्रह्लादः श्रवसि, ध्रुवः प्रतिश्रुति, पृथुर् महिमणि, भीष्मो दुर्हृदि, शङ्करः सुहृदि, स्वयम्भूर् गरिमणि, हरिस् तेजसि बभूव । यस्य च सर्वैर् अपि कृत-गुणनेन गुण-गणने वशिताः सहस्र-सङ्ख्याभिर् अप्य् अनवसिता मातामह-महा-वंश-प्रभवाः सर्वथा प्रभवन्ते गोपाः सोपाध्यायाः स्वयम् एव समाश्रिता बभूवुः । तत्-सम्बन्धानि च वृन्दशः यं खलु श्रीमद्-उग्रसेनाग्रीय-यदु-संसद्-अग्रण्यस् ते समग्र-गुण-गरिमण्य्  
अग्रगण्यम् अवलोकयन्तः सकल-गोप-लोक-राज-राजता-सम्बलकेन तिलकेन सम्भावयामासुः । यस्य च प्रेयसी सकल-गुण-वरीयसी वरीयसीनाम् आसीत् । यस्य च श्रीमद्-उपनन्दादयः पञ्च-नन्दना जगद् एवानन्दयामासुः ।  
  
[२४] तथा च वन्दिनस् तस्य श्लोकं श्लोकताम् आनयन्ति-  
  
अन्यस् तु जल-पर्जन्यः सुख-पर्जन्य एष तु ।  
सदा यो धिनुते सृष्टैर् उपनन्दादिभिर् जनम् ॥ज्ग्च्_१,३।१२॥पर्जन्यः कृषि-वृत्तीनां भुवि लक्ष्यो व्यलक्ष्यत ।  
तद् एतन् नाद्भुतं स्थूल-लक्ष्यतां यद् असौ गतः ॥ज्ग्च्_१,३।१३॥  
उपमान्ति च-  
उपनन्दादयश् चैते पितुः पञ्चैव मूर्तयः ।  
यथानन्दमयस्यामी वेदान्तेषु प्रियादयः ॥ज्ग्च्_१,३।१४॥  
उत्प्रेक्षन्ते च-  
उपनन्दोऽ भिनन्दश् च नन्दः सन्नन्द-नन्दनौ ।  
इत्य् आख्याः कुर्वता पित्रा नन्देर् अर्थः सुदण्डितः ॥ज्ग्च्_१,३।१५॥  
[२५] तद् एवं सतीषु सर्व-सम्पत्तिषु तस्य पुत्र-सम्पत्तिस् तु परम-रमणीयताम् अवाप । नेपथ्य-सम्पत्तिषु वासः-सम्पत्तिर् इव । तत्रापि मध्यम-सुत-सम्पत्तिः सुतराम् ऐश्वर्याणाम् अविच्छिन्न-सम्पत्ति-पङ्क्तिम् अनु मध्यम-सम्पत्तिर् इव ।  
  
[२६] अत्र केचिद् अर्जुनम् उपमानीकुर्वन्ति । वयं तु तस्य मध्य-सम्बध्यमानस्य सर्वानन्दनस्य श्रीमत्-पर्जन्य-नन्दनस्य बालक-पर्यायेण तेन पाण्डु-तनयेनोपमानं न मन्यामहे । अपि च परमोदारेषु च सहोदरेषु तेषु न केवलं जन्मना तावन् मध्य-वर्तितया सोऽ यं वर्तते । अपि तु स्नेह-सम्पदाम् आस्पदतयापि न च केवलं तेषाम् किन्तु सर्वेषाम् अपि । येन तस्मिन् पित्रोर् अप्य् अधिका स्नेहर्द्धिकाया वर्धिष्णुता भ्रातॄनाम् अपि सदा सुख-संवर्धनी बभूव, न जातु स्पर्धनी । न चैतावान् उद्भूतः सुगुणस् तस्मिन्न् उद्भूतः ।  
  
[२७] भवति हि स्वयं भगवति तस्य भक्ति-विशेष-व्यक्तिः-यस्यास्ति भक्तिर् भगवत्य् अकिञ्चना सर्वैर् गुणैस् तत्र समासते सुराः इति हि भगवती श्री-भागवत-गीर्-देवी ।  
  
[२८] तद् एतन् मधुकण्ठतः श्रुत्वा श्रीमद्-उपनन्दः श्रीमद्-अभिनन्दं नीचैर् उवाच-विज्ञाता कथां प्रकुर्वाणस्य किम् अस्य पर-हृदय-विज्ञता ?  
  
[२९] अथाभिनन्दस् तद् अवधार्य साश्चर्यं मधुकण्ठम् उवाच-ततस् ततः ?  
  
[३०] मधुकण्ठ उवाच-तद् एवं सति नाम्ना सुमुखेन केनचन गोपानां मुखेन तस्मै परम-धन्या कन्या दत्ता । या खलु स्व-गुण-वशीकृत-स्वजना यशांसि ददाति शृण्वन्त्यः, किम् उत पश्यद्भ्यः, किम् उततराम् भक्तिमद्भ्यः । ततश् च तयोः साम्प्रतम् एव दाम्पत्येन सर्वेषाम् अपि सुख-सम्पत्तिर् अजायत, किम् उत मातर-पितरादीनाम् ।  
  
[३१] तद् एवम् आनन्दित-सर्व-जन्यु-विगत-मन्युः पर्जन्यः सर्वतो धन्यः स्वयम् अपि भूयः सुखम् अनुभूय चाभ्यागारिकतायाम् अभ्यागतं-मन्यः श्री-गोविन्द-पदारविन्द-भजन-मात्रान्वितां देह-यात्राम् अभीष्टां मन्यमानः सर्व-ज्यायसे ज्यायसे स्वक-कुल-तिलकतां दातुं तिलकं दातुम् इष्टवान् । श्री-वसुदेवादि-नरदेव-गर्गादि-भूदेव-कृत-प्रभां सभां कृत्वा दत्तवांश् च ।  
  
[३२] स पुनः पितुर् आज्ञाम् अङ्गीकृत्य कृत-कृत्यस् तस्याम् एव श्री-वसुदेवादि-संवलित-महानुभावानां सभायाम् आहूय सभावम् उत्सङ्ग-सङ्गिनं विधाय मध्यमम् एव निजानुजं तेन तिलकेन गोकुल-राजतया सभाजयामास ।  
  
[३३] अथ तत्रानुजे सङ्कुचति सर्वत्र च जने विस्मयं सचमाने पितरि च रोचमान-लोचने स चोवाच-मयेदं नाविचारम् आचरितम्, यतः सर्व एव स्नेह-परम्परायाः पराधीनः । सा च साद्गुण्यस्य, तच् च सर्व-समञ्जसतायाः । सा चात्र यथा तथा न मद्-विधे । सैव च खलु सर्व-वशीकारितायां स्वैरिताम् अर्हति ।  
  
[३४] किं च, सर्वान्तर्याम्य् अप्य् एनम् एवोररीचरीकरीति । दृश्यताम् अस्यां भासमानायां सभायां सर्वेषां नेत्र-पटली-षट्पदवल्-लीलायमाना केवलम् अस्य मुखं कमलम् इव संवलते । तथा प्रथमत एव तद्-आनुकूल्यम् अत्राकल्प्यते । परिकल्प्यताम् अपीदं मम नाम्नैव । तस्माद् अस्माकम् अयम् एव राजेति ।  
  
अथाभवत् कुसुमक-वृष्टिभिः समं  
स्फुट-ध्वनिर् दिवम् अनु साधु साध्व् इति ।  
सभासदाम् इह च विकासि-दृष्टिभिर्  
यथास्फुरज् जय-जय-शब्द-मङ्गलम् ॥ज्ग्च्_१,३।१६॥  
[३५] अथ स्निग्धकण्ठ उवाच-मधुकण्ठ-कृत-जगद्-उत्कण्ठ-श्रीमन्-मधुकण्ठ ! श्रीमद्-उपनन्द-नन्दनयोस् त्रय एव मध्यमा इति कोऽ यं मध्यमः । कीदृशी वा तस्य समञ्जसतेति सोदाहरणम् उच्यताम् ।  
  
[३६] मधुकण्ठ उवाच-एकं तावद् भवन्-मनः-प्रह्लन्नता-समुचितं प्रवह्लिका-पद्यम् इदम् अनवद्यं पूर्यताम् ।  
  
[३७] स्निग्धकण्ठ उवाच-कामम् ।  
  
[३८] मधुकण्ठ उवाच-  
  
आकृष्य मत्-पुत्रम् अनेन पुत्री-  
कृतेन भूतिं भजते स एषः ।  
इति स्वयं वेत्ति न तेन मैत्रीं  
भिनत्ति कोऽ यं वदने वदेति ॥ज्ग्च्_१,३।१७॥  
[३९] स्निग्धकण्ठः सोत्कण्ठतया शीघ्रम् एव सानन्दम् उवाच-नन्द एव इति ।  
  
[४०] मधुकण्ठ उवाच-भवता ज्ञात्म् एवेदम् इति । तद् एतच् छ्रूयताम्-  
  
स्वेनाल्पेन गुणेन वाञ्छति निजे पूजा-सुखे भूयसी  
लोको यस् तु महीयसापि खलु तेनैवान्यदीये सदा ।  
सोऽ यं श्री-व्रजराज एव यद् असौ शूराङ्गजं धिन्वितुं  
तत्-तद्-धानिम् असोढ सख्यम् अभिन्नाल्पं च तस्यान्तरम् ॥ज्ग्च्_१,३।१८॥  
[४१] ततश् च तद् एतन् मधुकण्ठ-सूक्त-सुधाकरम् आसाद्य रत्नाकर इवोच्छलद्-अङ्ग-तरङ्गस् तद्-अन्तर्-बहिरङ्ग-सभ्य-सङ्घस् तद्-उपरि-हृदयङ्गम-रत्नावलिं विकीर्णवान् हृदयावलिं वा वितीर्णवान् इति स्वयम् अपि न भिदां विदाम्बभूव ।  
  
[४२] अथ स्निग्धकण्ठ उवाच-ततस् ततः ?  
  
[४३] मधुकण्ठ उवाच-ततः श्रीमान् असौ धन्यः पर्जन्यः श्री-गोविन्द-पदारविन्द-भजनाय वृन्दावनं प्रविशन् समासत एव समस्त-शास्त्र-सारं पृच्छतः पुत्रान् उपदिदेश, यथा-  
  
किं भय-मूलम् अदृष्टं किं शरणं श्री-हरेर् भक्तः ।  
किं प्रार्थ्यं तद्-भक्तिः किं सौख्यं तत्-पर-प्रेम ॥ज्ग्च्_१,३।१९॥ इति ।  
  
[४४] तद् एवं सह-भार्ये वृन्दावनं गते तस्मिन्न् आर्ये श्रीमान् उपनन्दः स्व-नामानुरूपं श्रीमन्-नन्द-व्रज-महेन्द्र-सभायाम् अयन्त्रित-मन्त्रितया स्थितवान् । विचित्रवीर्य-सभायां भीष्म इव । सोऽ पि मन्त्र-मिषेण विशेषेण तद्-आज्ञाम् एव गृह्णन् सर्वं सर्व-कालं सुराजा प्रजा-कुलं पालयति स्म ।  
  
[४५] तत्र चेयं चर्याचरिताश्चर्या बभूव, यथा-  
  
मर्यादां पितुर् अयम् आवद् एव सर्वां  
धर्मादिर् न विपदम् एति यत्र चार्थः ।  
सम्पत्तिर् न पुनर् अभूद् अमुष्य वश्या  
येनासौ प्रसभम् अवाप वृद्धिम् एव ॥ज्ग्च्_१,३।२०॥  
[४६] तद् एवं सर्व-समृद्धि-वृद्धि-सिद्धिम् आयाते राजन्वति व्रज-जन-जाते कलिकायमाना काचिद् उत्कलिका क्रमेण विकासम् अयामास । सर्वेषां प्राण-तुल्यस्य निज-कुल्यस्य राज्ञस् तस्य सन्ततिर् न जायत इति । कालात्यये चाशा-व्यत्ययात् सर्वं जनम् अतीव कृच्छ्रम् आनर्च्छ । अग्रजादींस् तु सुतराम् । श्रीमद्-व्रजपति-जम्पती तु प्रजाशां पूर्वत एव सन्दिग्धि-दिग्धाम् अपि कुर्वाते स्म, उत्तरतस् तु विशेषतः ।  
  
[४७] स्निग्धकण्ठ उवाच-कथं तत्-प्रेष्ठाः पुत्रेष्ट्यादिकं नानुष्ठापितवन्तः ? कथं वा विदग्धयोर् अपि तयोः सन्दिग्धता जाता । तथापि परमेश-परयोः कथन्तरां वा तद्-आशा ? उत्तरतस् तु विशेषतः कथन्तमाम् ?  
  
[४८] मधुकण्ठ उवाच-अनुष्ठापितम् अपि तत् तन् न प्रतिष्ठाम् आससाद ।  
  
[४९] स्निग्धकण्ठ उवाच-कथं तत् ? कथं वान्यद् अन्यत् ?  
  
[५०] मधुकण्ठ उवाच-तथा हि, तत् तद् अशेष-सम्पत्त्योर् अपि दम्पत्यो रहसि संवादोऽ यं बभूव । यथा श्रीमान् पतिर् उवाच-कुटुम्बिनि! किम् अवलम्बी मम सनानाय वितानादि वितानयति शोक-वशोऽ यं लोकः ? यतो मम सङ्कल्प-कल्पना-समये यादृशाय सर्वतो विचित्राय पुत्राय चित्तं कल्पते । स तु परम एवापूर्वः कथम् अपूर्व-विषयतां प्राप्नोतु ? तत पुनर् अन्यत्र वचन-गोचरं रचयितुं सङ्कुचत्य् एव चेतो-वृत्तिः । यतो यत् खलु मयि दया-परायणस्य श्रुति-पारायण-फलस्य श्री-नारायणस्य रूपं ततोऽ पि मधुरतरं कतरद् वा भवेत्, परिजात-कुसुमाद् आकाश-कुसुमम् इव ।  
  
[५१] अथ स्निग्धकण्ठश् चिन्तयामास-अस्य ततोऽ पि मधुरतरत्वं नायुक्तम् । यत एतद् उद्दिश्य श्री-भागवत-पद्यम्-  
  
यन् मर्त्य-लीलौपयिकं स्व-योग-  
माया-बलं दर्शयता गृहीतम् ।  
विस्मापनं स्वस्य च सौभगर्द्धेः  
परं पदं भूषण-भूषणाङ्गम् ॥[भ्प् ३।२।१२] इति ।  
  
[५२] अथ स्फुटं पप्रच्छ-ततस् ततः ?  
  
[५३] मधुकण्ठ उवाच-अथ श्रीमती तत्-पत्नी चोवाच-कीदृशं रूपं तद् इति कथ्यताम् ।  
  
[५४] स उवाच-  
  
श्यामश् चञ्चल-चारु-दीर्घ-नयनो बालस् तवाङ्क-स्थले  
दुग्धोद्गारि-पयोधरे स्फुटम् असौ क्रीडन् मयालोक्यते ।  
स्वप्नस् तत् किम् उ जागरः किम् अथवेत्य् एतन् न निश्चीयते  
सत्यं ब्रूहि सधर्मिणि स्फुरति किं सोऽ यं तवाप्य् अन्तरे ॥ज्ग्च्_१,३।२१॥  
[५५] सोवाच-श्रीमन् ! ममापीयम् एव मनो-वृत्तिर् मति-वृत्तिम् अतिवर्तमाना वर्तते । केवल-विलज्जया तज् जातु भवन्तं न निवेदयामि । तस्माद् अस्माद् असम्भव-मनोरथान् निवृत्ति-शास्त्र-विचारम् उद्यच्छन्तौ मन एव संयच्छेवहि ।  
  
[५६] स उवाच-यद्यपि मयाप्य् एतद् एव मध्ये मध्ये स्फुटम् अध्यवसीयते, तथाप्य् अस्तोको वशित-विश्वोद्रेको महान् सहायः श्रीमन्-नारायण-देव एव शरणम् इति चित्त-वृत्तिः परिवर्तते-योऽ स्माकम् अदृष्टाश्रुतम् इदं दृष्टम् इव करोति । स सर्वं कृत-पूर्वी तद् अपि कुर्वीत ।  
  
[५७] सोवाच-देव ! तस्य देवस्य काम् अपि सेवायोग्याम् एवात्र योग्याम् उपलभामहे ।  
  
[५८] स उवाच-बाढम् । किन्तु कीदृशी सा ?  
  
[५९] सोवाच-द्वादशी-व्रत-रूपा ।  
  
[६०] स सानन्दम् उवाच-सङ्गतं ब्रवीषि । ममाप्य् उत्कण्ठाङ्कुरितं स्फुरितम् एतद् एवासीत् । तस्माद् अद्यारभ्य समारभ्यताम् एष व्रत इति ।  
  
[६१] तद् एवं सम्प्रवदमानयोर् उद्भवन् देव-दुन्दुभि-नादः सर्वम् अतिचक्राम् ।  
  
[६२] अथ तया वृत्त-स्व-चित्त-वृत्ति-प्रथया तत्-कथया श्लथितवान्तः श्री-व्रज-धरित्री-कान्तः कान्त-निजालङ्कार-वारं सूत-कुमाराय विततार । श्रीमती व्रजपति-पत्नी च महा-नीलमणि-मय-नायकं हारं विहापयामास ।  
  
[६३] अथ सोत्कण्ठं स्निग्धकण्ठ उवाच-तर्हि किं जातम् ?  
  
[६४] मधुकण्ठ उवाच-तेन व्रतेन पूर्णे वर्षे बृंहिते च तर्षे युगपद् एव देव-देवः स्वप्ने तयोर् आविर्बभूव, चोवाच च-अहो ! मय्य् अतिसक्तौ भक्तौ कथं निर्विद्य खिद्याथे ? योऽ साव् अतसी-कुसुम-सुषमः सुकुमारः कुमारः शश्वद् एवानुभवतोर् भवतोः कुमारतया स्फुरति । स तु सदा भवतोर् एवानुगतः प्रतिकल्पं स्वभक्ति-प्रवर्तनाय दिवि मत्-प्रवर्तित-द्रोण-धरा-रूप-कलांश-कलावतोः तद् भूरि भाग्यं इत्य् आदि-रीत्या ब्रह्माद्य्-अलभ्य-साक्षात्-तत्-फल-साक्षात्काराय स्वयम् एव पृथिव्यां भवतोर् भवतोर् एव भवं लभत एव æ अचिराद् एव च रुचिरा रुचिरेषा युवयोः सफलतां वलिता ।  
  
[६५] तद् एवं श्राविताभिहिते तिरोहिते च परमहिते भगवति लब्ध-जागराव् उपलब्धामृत-सागराव् इव च मिथस् तद् एव सङ्कथयन्तौ प्रथयन्तौ च परम-चमत्कार-निवहं वहतः स्म ।  
  
[६६] अथ स्निग्धकण्ठः स्वगतं चिन्तयामास-तद् एवं जातान्य् एव मम प्रश्नानाम् उत्ताराणि । तत्र च भवतोर् एवेति युक्तम् एवोक्तं श्री-भगवता--प्राग् अयं वसुदेवस्य क्वचिज् जातस् तवात्मजः [१०।८।१४] इति वदतोऽ प्य् अव्यभिचार-वचः-प्रचार-सर्गस्य मुनेः श्री-गर्गस्य प्रायः सोऽ यम् अभिप्रायः ।  
  
[६७] श्री-भगवता सह सम्बन्धः किल केवल-प्रेम-निबन्धनः-भक्त्याहम् एकया ग्राह्यः [भ्प् ११।१४।११] इत्य् आदेः । अतस् तद्-विशेषस्य तद्-विशेष एव हेतुः-ये यथा मां प्रपद्यन्ते तांस् तथैव भजाम्य् अहम् [गीता ४।११] इत्य् आदेः । ततस् तस्मिन् वत्सतां सतां वात्सल्याभिध एव प्रेमा प्रमापयति ।  
  
[६८] तत्र श्री-वसुदेवस्य तद्-ऐश्वर्यालोचनेन वात्सल्यस्य तारल्यं सारल्यं चासादितम् । श्री-व्रजराजस्य पुनस् तद्-वात्सल्यं शश्वद् उद्बुद्धं शुद्धम् एव च प्रसिद्धम् । पितृभ्यां पुत्रतया तद्-धारणे कारणं च मुनिभिर् मन एव मन्यते । आविवेशांश-भागेन मन आनकदुन्दुभेः [भ्प् १०।२।२६] इत्य् आदेः । दधार सर्वात्मकम् आत्म-भूतं काष्ठा यथानन्द-करं मनस्तः [भ्प् १०।२।१८] इत्य् आदेश् च । श्री-व्रज-राजाभ्याम् अपि मनसा धारणं तस्य कार्यान्यथानुपपत्ति-सिद्धेन भक्ति-स्वाभाव्येनैव  सम्भाव्यते । तत्र च सति साम्प्रतं तु विशेषत एव साम्प्रतं परावस्थाम् अनु कृतासक्तौ हि भक्तौ तद्-उदयः स्यात् । तस्मात् तवैवात्मजस् तस्य वसुदेवस्य तु क्वचित् कार्ये निमित्ते जातः प्रादुर्भूतः इति ।  
  
[६९] अथ प्रकटम् उवाच-ततस् ततः ?  
  
[७०] मधुकण्ठ उवाच-तद् एवं परमार्तेर् उपकण्ठतां प्राप्तायाम् उत्कण्ठायाम् एकदा सर्वेऽ नर्वाचीना व्रज-वासिनः सभावाः सभायां मिलिताः । मिलित्वा च तद् एव सोत्कण्ठं सुष्ठु प्रतुष्टुवुः ।  
  
[७१] तदा च तत्रैका तापसी केनचन स्नातकेन समम् आयाता । तां च महा-प्रभाव-लक्षणां लक्षयित्वा सर्वे समुत्थायातिथ्यम् आवितथ्येन विधाय विज्ञापयामासुः-साक्षाद् भगवतो योगमायेव का त्वम् असि ? श्रीमन्-नारदस्याभिनव-तनुर् इवायं वा कः ?  
  
[७२] सा च सहासम् आह स्म-पौर्णमासी-नाम्नी कात्यायनी च कुमार-श्रमणा च पारिकाङ्क्षिणी चेक्षणिका चास्मि । अयं च मधुमङ्गल-नामा स्नातकः श्री-नारद-प्रकृतिः । आवां च विद्या-विशेषेणैतद्-वयस्काव् एव सदा विद्यावहे ।  
  
[७३] ते ऊचुः-एतावती कृपा कृपणेषु कथम् अस्मासु कृता ?  
  
[७४] सोवाच-भवतां किम् अपि वैभवं सम्भाव्य ।  
  
[७५] सर्वे ऊचुः-किं तत् ?  
  
[७६] सोवाच-भवतां प्राण-कन्दस्य श्रीमन्-नन्दस्य जगदानन्दः स खलु नन्दनः सम्भवितेति ।  
  
[७७] सर्वे स-बाष्प-पुलक-कुलम् ऊचुः-बृहद्-वनम् अस्माकम् इद बृहत्-तीर्थं भवति । तस्माद् अस्मभ्यं दत्त-विश्रान्तिके कृष्णान्तिके स्फुटम् उटजं तव घटयामः ।  
  
[७८] सोवाच-उपश्रुतिर् एषा श्रुति-वेषा नव्यापि न व्यभिचरिता । यतः कृष्णाया इति विवक्षितम् अपि कृष्णस्येति लक्षितं करोति । कृष्ण-नामा हि भवितासौ । महा-प्रभाववति यस्मिन् जातवति निर्दानवता पृथिव्यां भविष्यति । तदीय-गुणे तु सदा नवता, सगुणता विद्यादि-प्रबन्धे तत्-सम्बन्धे तु निर्गुणता । सकिञ्चनता विषय-सम्पत्तौ तद्-भक्तौ तु निष्किञ्चनता इत्य् आदिकं विरुद्धायमानम् अपि सर्वैर् अनुरुद्धं करिष्यति । तस्माद् अस्माकम् अत्र स्थातुम् आग्रह एव भवताम् अनुग्रहाय सम्पन्नः ।  
  
[७९] अथ तां सर्वे सानन्दं वन्दमानास् तया समम् इन्दीवर-रुचि-निन्दीहित-कालिन्दीं विन्दमानाः पर्ण-मन्दिरं पूर्णयन्तस् तत्र वासयामासुः ।  
[८०] तस्मिन्न् एव दिवसेऽ पगत-दोषे प्रदोषे समुद्भट-कंस-रोषेण जात-चित्त-शोषेण कृत-परिदेवेन वसुदेवेन प्रहिता व्रज-हिता बडवारोहिणी रोहिणी गुप्तम् आजगाम । यस्याम् आगतायां परम-पतिव्रतायां सर्व एव व्रज-राज-राज-समाजः शुभ-शकुन-सङ्कुल-शकुनादि-समजेन समम् उल्ललास । तत्र चानन्द-मोहिन्यौ श्री-यशोदा-रोहिण्यौ यमुना-गङ्गे इव सङ्गत-सङ्गे परस्परं परेभ्यश् च सुख-समूहम् ऊहतुः ।  
  
[८१] व्रज-राज-पत्नी च तस्या ज्यैष्ठम् अवष्टभ्य मास-त्रय-जातम् अन्तर्वत्नीत्वं पर्यालोच्य स्वाभेद-वेदनेनैव शात-जातं प्राप ।  
  
[८२] अथ माघ-मासि चासित-प्रतिपदि कृत-सर्व-सुख-प्रसर-जन्यां रजन्यां सा व्रज-राजं सेव्यमाना तन्द्रापरतन्त्रायमाणा स्वप्न-तुल्यता-सञ्चितं किञ्चिद् अञ्चितं ददर्श ।  
  
[८३] यथा स एव बालः सर्वतस् तद्-आवरण-कारिकया कयाचिच् दिव्य-कुमारिकयात्मानं पिधाय व्रज-राज-हृदयान् निज-हृदयं प्रविश्य दृश्यवद् एव स्थित इति । ततश् च सोऽ यं हृदय-कमल-मध्य्म् अध्यासामास । सेयं तु जठर-मध्यम् इति । व्रजराजश् च निरन्तर-स्वान्तर-तत्-प्रवेशावेशं दुर्निदेशं चिरम् अनुभूय दूयमानतां विधूय तथैवानुभूतवान् ।  
  
[८४] अथ स्निग्धकण्ठः स्वान्ते चिन्तयति स्म-सत्यम् एतद् अत एव सद्-वाणी-गुणिभिर् मुहुर् अनयोर् आत्मज इति मतम् । मया च सुविचारतस् तद् एव पूर्वं निश्चितम् आचरितम् इति । उवाच च-ततस् ततः ?  
  
[८५] मधुकण्ठ उवाच - अथ तद् आरभ्य गर्भ-लक्षणम् उपलभ्य सम्भूत-भव्यानां सभ्याङ्गना-गणानां गोकुल-कुल-पात्री सुख-दात्री बभूव । यथा -  
  
मुखम् आपाण्डु कुचाग्रं स्फीतं जठरं दरोत्तुङ्गम् ।  
अभजत कर्णेजपतां गर्भे वृत्ते यशोदायाः ॥ज्ग्च्_१,३।२२॥  
यथा च -  
व्रज-राज्ञ्यां स्फुरितात्मा कृष्णः स्फुरति स्म लोकेऽ पि ।  
दीपः स्फटिक-घटी-भाग् अन्तर् बहिर् अपि विभाति तत्-तुल्यः ॥ज्ग्च्_१,३।२३॥  
किन्तु -  
जित-रसना रस-धैर्या गाम्भीर्यादि-प्रवीणापि ।  
स्पृहितं किञ्चित् किञ्चिद् व्रज-नृप-गृहिणी तदा चक्रे ॥ज्ग्च्_१,३।२४॥  
यथा -  
ऐहत दोहदम् एषा कृष्णावेशाविशत् तृष्णा ।  
तुलसी-संस्कृत-घृत-युक् स-सितं सित-कान्ति-गन्धि परमान्नम् ॥ज्ग्च्_१,३।२५॥  
[८६] अथ योगमाया रोहिण्याः साप्तमासिकं गर्भं स्रस्तं विधाय देवक्यास् तद्-विधं तं तस्यां नियोजयामास । ततश् च लब्ध-सर्व-समय-सम्पद्-दशे चतुर्दशे मासि श्रावणतः प्राक् श्रवण-र्क्षे समस्त-सुख-रोहिणी रोहिणी गुण-गणनया सुषमं सित-सुषमं सुतं सुस्राव । सान्द्र-शुभ्रता-विभ्राजमानतया पौर्णमासी चन्द्रमसम् इव, दर्शित-विक्रम-क्रमतया सिंह-वधूः शावकम् इव, निर्मल-परिमल-धाराधारतया नव-कमलिनी धवल-कमलम् इव, सर्व-श्रवण-सङ्घ-मङ्गलतया निरवद्य-विद्यता यशः-स्तोमम् इव च ।  
  
किं च -  
शुभ्रांशु-वक्त्रं तडिद्-आलि-लोचनं  
नवाब्द-केशं शरद्-अभ्र-विग्रहम् ।  
भानु-प्रभावं तम् असूत रोहिणी  
तत् तच् च युक्तं स हि दिव्य-बालकः ॥ज्ग्च्_१,३।२६॥  
[८७] स एष च असित-वर्ष्मा सित-वर्ष्मा सद्-अनुजः सूदित-दनुजः, पालित-धेनुको दलित-धेनुकः, प्रलम्ब-बाहुः प्रलम्ब-घातयिता, स्वयं राम-नामा राम-रमित-द्विविद-विदारयिता च भविता इति ज्योतिर्विद्भिर् उद्भावितम् ।  
  
[८८] अस्य जातकर्मादिकं च मर्मगैर् एव शर्मान्तनामभिर् गुप्तम् एव पर्याप्तम् अकारि आनक-दुन्दुभि-मन्त्रणा-परतन्त्रतया । किन्तु तत्रैकं दुःखम् इवासित् । [८९] यतः स तु जन्मत एवानुज-जन्म यावत् जड एवादृश्यत । तत्र प्रतीकारश् चैक एवासीत् यथान्तर्धृत-निजावरजं व्रजेश्वर्य्-अङ्कम् एव केवलं वलमानः समुल्लसितवल् लक्ष्यते ।  
  
[९०] तद् एवं दिन-कतिपये लब्ध-व्यत्यये गर्भ-सन्दर्भात् स्पष्टम् अष्ट-मासि तद्-अवरजन्म-जन्मनः समारम्भः सम्भवति स्म । यथा चाधुनापि वर्णयन्ति --  
  
अष्टाविंश-चतुर्-युगे कलि-शिरः सम्मर्द्य वैवस्वते  
भाद्रान्तर्-बहुलाष्टमीम् अनु विधोः पुत्रे विधोर् उद्गमे ।  
योगे हर्षण-नाम्नि शुद्ध-विधिभे पुर्णः परः श्री-विधुर्  
नन्दन् नन्द-वधू-मुदे स्वयम् उदैद् अह्नाय धुन्वंस् तमः ॥ज्ग्च्_१,३।२७॥  
यथा च -  
तदा युगादि देवास् ते स्व-स्व-स्मपद्-उपायनम् ।  
आदाय कृष्ण-जन्मर्क्ष-निशाम् आशु सिषेविरे ॥ज्ग्च्_१,३।२८॥  
यथा हि -  
विबभूव विना सत्यं ध्यानं त्रेतां विना मखः ।  
विना द्वापरम् अभ्यर्चा हरेर् नाम कलिं विना ॥  
विना मधुं सप्तलादि विनोष्णं पाकिमाम्रता ।  
विना शरद्-अम्बु-श्रीः शालिस् तस्याः परं विना ॥  
शिशिरेण विना माघ्यं विनाह्नाम्बुज-विस्तृतिः ।  
विना ज्योतिष-शास्त्रेण ग्रहाणां शुभदा स्थितिः ॥  
विना गुरु-प्रभावेण सर्वत्र स्फुरणं हरेः ।  
विना सूति-प्रतीत्या च प्रसूतोऽ सौ यशोदया ॥ज्ग्च्_१,३।२९॥  
[९१] तद् इदम् अग्रे व्यक्तीकरिष्यते । किं च -  
मध्ये तारावार-सारं नभस् तत्-  
प्रान्ते सिन्धूर्ध्वं ध्वनन्-मेघ-बन्धु ।  
इत्थं वर्षाधामतर्षा शरच्-छ्रीस्  
तस्यां तिथ्यां तथ्यम् आतिथ्यम् आप ॥ज्ग्च्_१,३।३०॥  
किं च -  
जातिभिः सह माधव्यः केतक्यः केतकैः समम् ।  
कुमूद्यान्य् अम्बुजैः सार्धं स्फुटन्ति स्मेति दिग् यदा ॥ज्ग्च्_१,३।३१॥तदा तद् अपि नाश्चर्यम् आचार्यैः परिचीयते ।  
सर्वाश्चर्य-निधिः सोऽ पि जन्म-चर्यां यतो गतः ॥ज्ग्च्_१,३।३२॥  
[९२] तथा हि एतद्-उत्तरं भावि-तद्-विलोकानां लोकानां भावितानम् -  
[९३] मुखम् अस्य लसित-स्मितासित-कमलानाम् अधिपम् इव विलोक्यते,  
नेत्र-युगलं सूक्ष्म-भ्रमर-चित्र-कैरवान्तः-पत्राणाम्,  
घ्राणं नील-नीरद-च्छवि-लध-कील-तिल-प्रसूनानाम्,  
ओष्ठाधरं सिन्दूर-गिरिजनि-जवा-बद्न्हूक-बिम्ब-गोष्ठीनाम्,  
कर्ण-द्वन्द्वम् अञ्जन-भूमिज-श्यामलता-पोतानाम्,  
कर-प्रान्तता-कान्त-भुज-युगलं स-नव-पल्लव-नव-ताल-शाखानाम्,  
श्रीवत्स-सिन्धु-वत्साख्य-लेखा-सहित-वत्सं धृत-दक्षिणावर्त-द्युति-विशेष-कृत-स्थिर-विद्युद्-आश्लेष-मेघ-खण्डानाम् इति ।  
  
[९४] किं च मुखेन महापद्मं विजेता,  
नयनाभ्यां पद्मम्,  
नासिकया मकरम्,  
स्मितेन कुन्दम्,  
कण्ठेन शङ्खम्,  
चरणयोः पृष्टाभ्यां कच्छपम्,  
रुचा नीलम्,  
सर्वैर् एव च सर्वेषां खर्वम् ।  
किं बहुना, स्वेन मुकुन्दम् अपीति युगपद् अत्र तत्-तद्-अवसर-प्रसवादीनां तथा दुर्लभ-सन्निधीनां निधीनाम् अपि सन्निपतनं नासम्भाव्यम् ।  
  
[९५] अथ तस्य जन्मनि कोऽ पि विशेषः, यथा -  
  
तदा तत्र माया मिलद्-बाल्य-काया  
तदीयानुकूल्यं कृपा-मात्र-मूल्यम् ।  
सदा कुर्वती तं समस्तान् अतीतं  
विधायाग्रजातं स्वयं प्राप जातम् ॥ज्ग्च्_१,३।३३॥  
[९६] अथ स्निग्धकण्ठेन भावितं स-प्रमाणः खल्व् इदम् - अदृश्यतानुजा विष्णोः सायुधाष्ट-महाभुजा [भ्प् १०।४।९] इति श्री-भागवताद्, तच् च नन्दस् त्व् आत्मज उत्पन्ने जाताह्लादो महा-मनाः [भ्प् १०।५।१] इत्य् आदिष्व् आत्मज-पदैः स्थापना-व्यपदेशतः सदेश-रूपम् एव निरूप्यते । किन्तु तद् इदम् अप्रच्छन्नं विविच्य पृच्छामः यथेह सन्देहः सर्वेषां शाम्यति । [९७] स्पष्टम् अप्य् आचष्ट - अहो आर्य तर्हि कथं वसुदेव-देवकी-पुत्रतया सोऽ यम् अवधार्यते ?  
  
[९८] तद् ईदृग्-वचसि सति स्निग्धकण्ठे वचसि किञ्चित्-कुण्ठेन मधुकण्ठेन मनसि भावितम् - श्रीमता देवर्षिणेदम् आवां प्रत्य् अतिहर्षेणादिष्टं - यदि कदाचिच् छ्रीमति महा-प्रेमवति व्रजे कृत-व्रजनयोः कथा-योगो भवतोः सम्भाव्यते, तदा श्री-कृष्ण-देवस्य सर्वतो वर्ष्यम् ऐश्वर्यं गोपनीयम् इत्य् अतो मुनिवर्ग-प्रसिद्ध-गर्ग-सिद्धान्तम् एवालम्ब्य संवदिष्यावहे । स चामीभिः श्रुत एवेति नाश्चर्याय पर्यवसिष्यतीति ।  
  
[९९] प्रकटं चोवाच - अत्र खल्व् इदम् अस्य श्री-व्रज-राज-तनूजस्य रहस्यम् उद्भावयतो मम समतिक्रमः स्वयम् अमुनैव बाढं सोढव्यः । तथा हि अस्मिन् सर्वतो लब्धातिरेकका संसिद्धिः खल्व् एका वर्तते । यद् अतिक्रान्त-सर्वेह-स्नेह-मय-हृदय एव सदा वर्तमानः स्निघ्दता-दिग्ध-जनानां भाव-मुद्रया परोक्षं कृतयापि स्वहृदि प्रतिबिम्बततया मुद्रितो भवति । अस्य स्वरूपेणाविर्भावश् च स्नेह-मय-स्फूर्ति-पूर्ति-वशीभावत एव सर्वथा, न त्व् अन्यथा । पुत्रतयाविर्भावे च बीजं पितृ-भाव-मय-स्नेह एव नान्येषाम् इवान्यत् । जाते च कुत्रचित् पुत्रतयाविर्भावे तत्-तत्-सम्बन्ध-मय-स्नेह-कृत-चय-स्फूर्तिर् एव तथा तथा भावेनाविर्भावे निबन्धनं भवति ।  
  
[१००] तद् एवं स्थिते सर्वतः समुद्बुद्ध-शुद्ध-पित्रादि-भाव-विचित्राणां व्रज-नृपति-प्रभृतीनां भृति-भुक्-पर्यन्तानां व्रज-जनानां येषाम् अधिमध्यं प्रति-द्विपरार्धं प्रतिकल्पम् आविर्भवति, वृद्धि-जीविकानाम् इव तेषाम् एव प्रेम-सञ्चय-पर्युदञ्चन-प्रपञ्चम् अञ्चंस् तद्-वृद्धेर् अपरिच्छेद्यताबुद्ध्या प्रतिदातुम् अध्यवसायं मुञ्चन् सदा पुत्रादितया स एष विराजते, नान्ये तु तत्र किल तिलम् अप्य् अवकाश-कालं लभन्ते ।  
  
[१०१] एतद् एवोक्तं ब्रह्मणा एषां घोष-निवासिनाम् उत भवान् किं देव रातेति नः [भ्प् १०।१४।३५] इत्य् आदिना । एतद् एव च श्री-नारायण-देवेन समादिष्टं - योऽ साव् अतसी-कुसुम-सुषमः सुकुमारः कुमारः इत्य् आदिना । ततश् च -  
  
तस्मान् नन्दात्मजो ऽयं ते नारायण-समो गुणैः ।  
श्रिया कीर्त्यानुभावेन गोपायस्व समाहितः ॥[भ्प् १०।८।१९]  
  
इति गर्ग-वचनानुसारेणेदम् उत्प्रेक्ष्यामहे - एतद्-रूप-स्वपुत्र-मात्र-पर्याप्त-सर्व-स्वार्थेन श्रीमद्-व्रज-महेन्द्रेण महीयमानस्य यस्य महाभगवतो या योगमायाख्या दुर्घट-घञनी स्वरूप-शक्तिः शास्त्रेण वक्तीक्रियते । तेन किल दत्ता सा त्वत्-पुत्रे श्री-कृष्ण एव पर्यवस्यति स्म । सा चेह स्वजन-स्नेह-निक्षिप्त-चित्तस्य यद्यप्य् अस्य तत्-पुत्रस्य प्रायोऽ वधानं न प्राप्नोति । तथापि तस्माद् अन्यस्माच् च परोक्षम् अनुक्षणम् अनुगतिं लीला-सहायकं च प्रपञ्चति । यथा च योगमाया तथा तद्-अनुगता मायादयोऽ पीति । यद्यप्य् एवं तथापि त्वत्-प्रभु-प्रत्त-शक्तिम् एनं त्वम् एव निज-श्री-प्रभृति-शक्तिभिर् गोपायस्वेति गर्गो व्यञ्जितवान् । तद् एवं सति बहूनि सन्ति नामानि रूपाणि च सुतस्य ते [भ्प् १०।८।१५] इत्य् अपि तद्-उक्तिर् उद्रिक्तीस्यात् ।यतः स्व-स्निग्ध-जन-भजन-रसावेशितावेशतया  
सदा विराजमानस्य श्रीमद्-व्रज-राजात्मजस्य खल्व् अस्य  स्व-स्निग्ध-जन-भाव-स्वभाव-विशेष-विनोदम् अनुमोदमानस्य तद्-भाव-रूपानुरूपं रूपं यदृच्छावशाद् एकधानेकधा च समीपतोर्ऽसमीपतोऽ प्य् आविर्भवति तिरोभवति च ।  
  
[१०२] ततः श्री-वसुदेव-देवक्योर् अन्तर् यच् चतुर्भुजम् अस्य रूपं स्फुरति, तद् एव हि बहिर् आविर्भवति स्म । फलेन फल-कारणम् अनुमीयते इति न्यायेन । तेनैव च न्यायेन श्री-व्रजेश्वर्योस् तु परं द्विभुज-मूर्तितया स्फूर्तिर् आसीत् ।  
  
ततः प्राग् अयं वसुदेवस्य क्वचिज् जातस् तवात्मजः [भ्प् १०।८।१४] इति धृत-तपो-वर्गस्य गर्गस्य वचनम् अनुसृत्य परामृश्यते । यदा नृशंस-कंस-भिया स्वाविर्भूत-चतुर्भुज-रूपाच्छादन-पूर्वक-द्विभुज-रूपाविर्भावनाय श्री-देवकीच्छा जाता, तदा तस्य यद् अपूर्वं द्विभुज-रूपं पूर्वं मायया सह श्री-यशोदायाः स्वान्तरम् आयातं, तद् एव तत्र सन्निधानम् अवाप्य चतुर्भुजं रूपम् अन्तर्भाव्य स्वयम् आविर्बभूव । यत्र साकारतया मातृ-गर्भ-स्थितापि माया निराकारतया तूर्ध्व-गत्या तन्वा तद्-वाहनताम् आगता । गन्दवाह-श्रेणी नील-कमल-दलम् इव तत्र सर्वालक्षिततया तत् प्रापितवती । या खलु पूर्वं तद्-आकर्षेण धर्षेण परं मातरम् अपि मोहेन म्लापितवती ।  
  
[१०३] अथ पुनस् तेन गर्भस्थेनाकारेण मातुः प्रसूति-भ्रमं च सम्प्रथय्य बहिर् आत्मनं संवलय्य प्रसूति-शय्याम् एवाधिशय्य स्थितवती । या खलु श्री-देवकीतः श्री-रोहिण्यां सङ्कर्षण-सङ्क्रमणेऽ पि तथा प्रक्रमते स्म इति ।  
  
[१०४] अत्र च स्निग्धकण्ठेनान्तश् चिन्तितम् - सत्यम् एवाह स्म नूनं अथाहम् अंशभागेन [भ्प् १०।२९] इति हि मायां प्रति श्री-भगवद्-वाक्यम् आदिष्टा प्रभुणांशेन कार्यार्थे सम्भविष्यति [भ्प् १०।१।२५] इति च देवान् प्रति ब्रह्म-वचनम् । अत्र अंशभागेन चतुर्भुज-रूपेणाकार-भेदेनेति भगवद्-अभिप्रायः । कार्यार्थे तत्-तन्-मोहनाय अंशेन सम्भविष्यति श्री-कृष्णस्य द्विभुज-रूपेणाकार-भेदेन सह मिलिष्यति सेति ब्रह्मणोऽ भिप्रायः । तद् एवम् एव हि व्याख्यातम् अन्यत्र श्री-भागवत-तत्त्वविद्भिः अवतीर्णौ जगत्य्-अर्थे स्वांशेन बल-केशवौ [भ्प् १०।३८।३२] इत्य् अत्र स्वांशेन मूर्ति-भेदेनेति ।  
  
[१०५] अपि च श्री-व्रजेश्वर-सम्बन्ध-निबन्धना या कृष्णे योगमायाभिव्यक्तिर् उक्ता  सा सिद्धान्ततोऽ पि सिद्धताम् आसीदति । भगवतः खलु प्रियजनेच्छाम् एवानुगच्छति सर्व-शक्ति-व्यक्तिर् न तु यदृच्छाम् इति ।  
  
[१०६] अथ सर्वे साश्चर्यम् ऊचुः - भवतु नाम तत् तत् । किन्तु ततः किम् अनन्तरं जातम् ?  
[१०७] मधुकण्ठ उवाच - अनन्तरं तु चतुर्भुजताविर्भावानुरूप्यतः प्रव्यक्त-योगमायस्य तस्य प्राग्-उपदेशतः श्री-वसुदेवः सर्वत्र मायिक-शायिकायां जातायां पूर्व-देव-भिया द्विभुजम् अत्रकीयं बालकम् अत्रानीय तया बालिकया विमिलितवान् । सोऽ यं तु तेनेश्वरता-प्रत्यायकेन चतुर्भुज-रूपेणोपदेशेन च न तत्र जातकतां व्यञ्जितवान् इति पुत्रतां सन्देहितवान् । अत्र तु द्विभुज-रूपेण वचनादि-शक्तेर् व्यक्तेर् अभावेन च ताम् एव व्यज्य पुत्रताम् एव निदेहितवान् । श्रीमान् आनकदुन्दुभिस् तु तद् इदं सर्वं नानुसदधौ इति ।  
  
[१०८] स्निग्धकण्ठ उवाच - नानुसन्दधातु नाम । तथापि यां तनयाम् अत्रकीयाम् अपमाय स्वयम् अपनिनाय तस्याः प्रतिदानस्यापि सद्-भावाभावात् कथम् इव न्यस्तेऽ प्य् अस्मिन्न् आत्मीयतां प्रत्यपद्यत ? आगमादाव् अपि यस्य नन्दनन्दन-नन्दात्मज-नन्दज-नन्दतनय-बल्लवीनन्दनादि-नामानि तत्-तद्-अभीष्ट-प्रदतया निर्दिष्टानीति ।  
  
[१०९] पुनः स-हासम् आह स्म - यस्य नन्दनन्दन इति नाम विपरीततया पठतापि क्रम-परीततयानुभूयते । तस्माद् एवम् अप्य् अस्मन्-नृपतेर् एव पूर्व-व्यञ्जितं समञ्जसं सञ्जनम् अञ्जसा तस्य लभ्यत्वायोपपलभ्यत  इति ।  
  
[११०] हसित्वा पुनर् उवाच - अथ स व्रज-देव-सुतस्य वसुदेवस्यागमन-प्रकारस् तु वर्ण्यताम् ।  
  
[१११] मधुकण्ठ उवाच -  
  
अङ्घ्र्योर् बन्धो व्यदालीद् अशयिषत जना द्वार-रोधा विदीर्णाः  
शेषश् छत्रं बभूव द्युमणिजनि-नदी प्राप्य केदार-भावम् ।  
आगोपाधीश-गेहं वृति-रहितम् अभूद् गोकुलं कृष्ण-वाहं  
प्राप्य श्री-शूर-पुत्रं यद् इह तद् अखिलं कस्य किं ब्रूहि तत् तु ॥ज्ग्च्_१,३।३४॥  
[११२] स्निग्धकण्ठ उवाच - तद् अखिलं गोपराजस्य भाग्यम् इति ।  
  
[११३] तद् एवं लब्ध-प्रथायां कथायाम् -  
  
तयोर् माया-जाल-प्रथन-तुलया सङ्कथनया  
हरेः सा सा लीला नयनम् इव याता किल यदा ।  
तदा बाष्प-स्तम्भअ-प्रलय-मुख-भावाः प्रतिपदं  
बभूवुर् ये वा ते कति कति च वर्ण्या व्रजसदाम् ॥ज्ग्च्_१,३।३५॥  
[११५] ततश् च तं रत्न-निधायं निधाय गते श्री-वसुदेवे कारणाभावात् प्रचलायितता-प्रचय-दोहं मओहम् अपहृत्य च गतायां मायायां श्री-व्रज-राज-जाया पुनः सम्भूतं सुतं साक्षाद् एव ददर्श । यथा विष्णु-पुराणे --  
  
ददृशे च प्रबुद्धा सा यशोदा जातम् आत्मजम् ।  
नीलोत्पल-दल-श्यामं ततोऽ त्यर्थं मुदं ययौ ॥[विप् ५।५।२२] इति ।  
  
[११७] यथा च -  
बालं दिव्याति-दिव्यासित-मणि-वपुषं चन्द्रजिच् चन्द्र-वक्त्रं  
लोकातीताब्ज-नेत्रं द्यु-तरु-नव-दलोल्लङ्घि-शोभाङ्घ्रि-पाणिम् ।  
किञ्चिच् चञ्चत्-करादि-म्रदिम-मधुरित-क्रन्दनाद् विश्व-मोहं  
पश्यन्ती गोप-राज्ञी तनुजम् अमनुत स्वं तदा चित्र-कल्पम् ॥ज्ग्च्_१,३।३६॥  
साम्राज्यं श्याम-भासां निधिर् अपि तद् इदं रूप-रत्नाकराणां  
भाग्यं लावण्य-भाजां विलसित-निगमस् तत्-तद्-अङ्गावलीनाम् ।  
एवं मीमांसमाना व्रजपति-दयिता यावद् आस्ते स्म तावत्  
क्रन्दन्न् ओम् ओम् इतीत्थं नव-शिशुर् असकौ तद् ध्रुवं स्वीचकार ॥ज्ग्च्_१,३।३७॥  
दृष्ट्वा पुत्रम् असौ व्रजेश-गृहिणी सद्यः प्रजातं सखीर्  
आहूता न शशाक कर्तुम् अपि चेद् आस्तां परं चेष्टितम् ।  
अस्रैर् आवृतम् अक्षि-कण्ठम् अथ यत् स्तब्धं च तस्या वपुस्  
तस्मिन् लालन-लालसा-वशतया चात्मात्मना व्यग्रितः ॥ज्ग्च्_१,३।३८॥  
किं च -  
यदा माया गता तर्हि व्रजे मोहं जहौ जनः ।  
कदा यदा ह्य् आविरासीत् तत्र श्री-पुरुषोत्तमः ॥ज्ग्च्_१,३।३९॥तदा व्यवहितानाम् अप्य् एष प्राकाशयन् मनः ।  
कुमुद्वतीनां सुमनो-गणं वा शीत-दीधितिः ॥ज्ग्च्_१,३।४०॥स्फुरति स्म परं मातुः शय्यायां न स बालकः ।  
स्निग्धानाम् अपि चित्तेषु स्वच्छेषु प्रतिबिम्बवत् ॥ज्ग्च्_१,३।४१॥स्फुरति स्म यदा बालस् तासां व्यवहितोऽ पि सः ।  
तं द्रुतं तास् तदा जग्मुः सारङ्ग्यो वा घनागमम् ॥ज्ग्च्_१,३।४२॥रोहिण्यादिभिर् एताभिः समम् आलोकि बालकः ।  
उदयत्-पूर्ण-चन्द्रो वा चकोरीभिः समन्ततः ॥ज्ग्च्_१,३।४३॥स्तम्भेऽ पि स्मेर-नेत्राभ्यां पश्यन्तीं सुतम् एव ताम् ।  
प्रतिकार्यां विचार्यामूः पर्यालोचन्त तं ततः ॥ज्ग्च्_१,३।४४॥  
ता एता मनसा दृशा कलितम् अप्य् अत्रासितं बालकं  
सन्देहास्पदताम् अनैषुर् असकृद् यत् तत् तु योग्यं मतम् ।  
यद् वस्तु प्रथितं सुदुर्लभतया तद् दैवतो लभ्यतां  
किन्त्व् एतत् प्रथमं प्रतीति-पदवीं नात्मन्य् अलं यच्छति ॥ज्ग्च्_१,३।४५॥  
तद् यथा -  
नव्येन्दीवरम्-माल्यम् अस्ति किम् इदं किं शक्र-नीलं महत्  
किं वैदूर्यम् अहो तद् एतद् अतुलं ज्ञातुं न यच् छक्यते ।  
पश्यामः किल बालकस्य तु तनुं सर्वेन्द्रियाणां कृतिं  
रुन्धाना खलु या तनोति नयन-द्वन्द्वस्य निर्द्वन्द्वताम् ॥ज्ग्च्_१,३।४६॥  
[११८] तत्र च - निर्मितं किल मृगमद-सौरभ-तमाल-दल-सारेण, अभ्यक्तं किल निखिल-विलम्बक-लावण्येन, उद्वर्तितं किल निज-देह-तेजसा, स्नातं किल निज-मुख-निर्यत्-कान्ति-सुधया, अनुलिप्तं किल जननी-दृष्टि-कर्पूर-लब्ध-सङ्घृष्टि-भद्र-श्रिया, भूषितं किल सहज-शुभता-रूषित-निजाकारेण इति सद्यो-जातं तद् अपत्यं वितर्क्य मिथः-कृत-समागमाः सर्वाः पुनस् तं बालं लब्ध-तमाल-पत्र-भोग-मृग-भेद-मृगमद-सार-पङ्कम् इव कोमलाङ्गम्, निज-कर-चूर्णिततम इव चूर्ण-कुन्तलम्, वहन्-मुख-विधु-बिम्बम् ईक्षयन्तं सर्व-मनांस्य् आक्रष्टुम् इव करौ मुष्टीकुर्वन्तं, तरणिजा-निजागुरु-तरङ्गम् इव कर-चरण-कमलं चालयन्तं विलोकयामासुः ।  
  
[११९] तद् एवं विलोक्य च -  
  
सर्वास् ताः कलकलम् एव मोद-युक्ताः  
कुर्वत्यः परम् अविदुर् न तत्र कृत्यम् ।  
एका तु द्रुतम् अथ सुष्ठु-धीर-चित्ता  
तं कम्प्रे कर-युगले दधत्य् अपश्यत् ॥ज्ग्च्_१,३।४७॥  
[१२०] ततश् च पुम्-अपत्य-चिह्नम् अह्नायावगत्य तासां प्रत्येकम् अपि समीहितम् । यथा -  
  
अहो शिरसि धारये नयनयोर् मुहुः स्पर्शये  
हृदि प्रचुरम् अर्पये हृदय-मध्यमावेशये ।  
इदं विविध-भावनं भृशम् अतीत्य वीचिक्षिषा  
बलाद् वर-दृशां दृशां विषयताम् अनैषीद् अमुम् ॥ज्ग्च्_१,३।४८॥  
तत्र च -  
मुहुर् अहो तनयं नयनं गतं  
प्रमदतः प्रणयन्त्य् अपि नातृपत् ।  
घन-रुचिर् जननी-स्तन-युग्मजाम्  
अमृत-वृष्टिम् अधाद् अपि दृष्टिजाम् ॥ज्ग्च्_१,३।४९॥  
[१२१] ततश् चात्यर्वाग् अर्ह-शिशु-स्नपनादि-पर्वानुसन्धानतः सर्वासां सावधानता-विधाने जाते -  
  
रोहिण्याज्ञाम् अनु पति-सुत-श्रेयसी वृद्ध-विप्रा  
वृत्तं विज्ञापयितुम् अतुलानन्दम् एति स्म नन्दम् ।  
वक्त्रोल्लासात् पलित-वलनाद् अम्बराच् छुभ्र-धामा  
धाम्नां हास-प्रथिति-तुलिता या जवान् निर्जगाम ॥ज्ग्च्_१,३।५०॥  
[१२२] अथ तद् एतत्-पर्यन्ते वृत्ते वृत्ते, जात-तत्-तद्-भाव-सम्पदः सभासदः प्रतिकृताञ्जलितया स्थितयोर् मधुकण्ठ-स्निघ्दकण्ठयोर् मधुकण्ठः प्राह स्म -  
  
व्रजेन्द्र सोऽ यं पुत्रस् ते सदः-साद्भुत-सम्पदः ।  
जन्म-मात्राज् जन-श्रेण्या नन्दन-श्रेणि-जन्मदः ॥ज्ग्च्_१,३।५१॥ इति ।  
  
[१२३] ततश् च तौ निजोपकण्ठोपम् अनु व्रज-राज आजुहाव । आगत्योश् च तयोः शिरसि कर-सरोरुहम् आधाय निजालङ्कारैर् अलञ्चकार । सर्वं च तत्-सम्प्रदायं बहु-सम्प्रदानेन सम्प्रदानम् अकरोत् । उवाच च - अद्य वासः समासाद्यतां भोजननाद्य्-अर्थम् इति । सर्वान् प्रति चोवाच - पुनर् एवं प्रातः प्रातर् आयातव्यम् इति ।  
  
[१२४] अथ गो-सम्भालनार्थं पितरम् अनुज्ञां समभ्यर्थ्य मातरं च वन्य-भोजन-प्रस्थापनं प्रार्थ्य सूत-कुमारअयोश् चात्म-सङ्गमनं समर्थ्य कृत-व्राजे व्रज-युव-राजे सर्वे यथा स्वम् आवासं ययुः ॥  
  
इति श्री-श्री-गोपाल-चम्पूम् अनु  
कृत-पूरण-व्रज-वर्ति-तृष्ण-श्री-कृष्ण-जन्म-सम्पन्-मयं  
नाम तृतीयं पूरणम्  
॥३॥  
  
  
*************************************************************  
  
(४)  
अथ चतुर्थ-पूरणम्  
नन्द-नन्दन-पर्व  
  
[१] अथ पूर्वेद्युर् मधुकण्ठः कृती यथाचीकृतत्, एवम् अपरेद्युश् च व्रज-देव-सभायां भासमानायां सावसर-निदिग्धः स्निग्धकण्ठस् तत्-कीर्तिम् अचीकीर्तत् ।  
  
[२] मधुकण्ठः सोत्कण्ठं पप्रच्छ-  
  
प्राग् यद्वच् चरितं हरेर् अरसयद् वाग्-इन्द्रियं तद्वद् अप्य्  
अद्यास्वादयितुं ममेच्छतितराम् उद्यम्य कर्ण-द्वयम् ।  
यद्य् अप्य् एकक एव भोक्तृ-पद-भाग् जीवस् तथापि प्रति-  
स्वं चक्षुः-प्रभृतीनि तानि च मुहुर् वाञ्छन्ति भोग-प्रथाम् ॥ज्ग्च्_१,४।१॥  
[३] तथा च स्निग्धकण्ठ उवाच-अथानन्द-समृद्धा सा वृद्धा गो-दोहनार्थं गोस्थानम् अध्यवस्थितान् मध्य-स्थित-श्रीमन्-नन्दोपनन्दादीन् विन्दति स्म । तत्र च-  
  
अस्त-व्यस्त-गतिः प्रमोद-मधुरा पश्यन्त्य् अमून् अग्रतः  
किञ्चिद् वक्तुम् इवोद्यद् आस्य-वलना दीर्घायिताल्प-क्षितिः ।  
हस्त-न्यस्त-फलादिर् एवम् अपि सा पुत्रोद्भवं व्यञ्जती  
यत् किञ्चिद् वदति स्म तत् पुनर् अवादीद् इत्य् अमी मेनिरे ॥ज्ग्च्_१,४।२॥  
[४] मधुकण्ठ उवाच-किम् उक्तवती सा ?  
  
[५] स्निग्धकण्ठ सस्मितम् उवाच-अस्माकं राजाद्य प्रजात-प्रजाः । कथं भवन्तस् तन्-मिलनाय नायान्ति ? इति ।  
  
[६] मधुकण्ठ सहासम् उवाच-ततस् ततः ?  
  
[७] स्निग्धकण्ठ उवाच-ततश् च तज्-जन्म-वृत्तामृत-नव-वर्षाभिः शिखिन इव गोपाः कोलाहलं कलयामासुः । श्री-गोपत्य्-अधिपस् तु वानस्पत्य इव पुलकाङ्कुर-कुलाकुलतया परं परमानन्दं व्यञ्जयामास, न तु वचसा ।  
  
[८] मधुकण्ठ उवाच-ततस् ततः ?  
  
[९] स्निग्धकण्ठ उवाच-ततश् च स्मित-सम्भ्रमादर-भर-कर्बूरितैः सर्वैर् वन्दितया नन्दितया च तया सत्वरया पलिक्नी-वरया स-निजाङ्ग-जात एव भवान् मङ्गल-सङ्गी भूयाद् इत्य् अपूर्वां सुख-पूर्वां वाचं प्रोच्य रोचना-कुङ्कुम-सङ्ग-लेप-सङ्कुल-सद्-अङ्कुर-फल-मङ्गले श्रीमद्-व्रज-राजस्य क्षेमङ्कर-करयोर् विन्यस्ते तेन विलोकित-कल्पः श्रीमान् उपनन्दः सानन्दं जल्पति स्म-इह दोहाय संहाय रंहसायमाना धेनु-सङ्घाः काम् अप्य् अविहाय द्रुतम् अस्याः सगृहाय विहाप्यन्ताम् ।  
  
[१०] तत्र सर्वे चामोद-गर्वेण प्रोचुः-अन्यद् वा यत् किञ्चिद् अस्या हितं समीहितं भवति । ततश् च-  
  
आह्लादेन समं जज्ञे बालः किं किं स एव सः ।  
एवं विविक्तुं नन्दस्य नासीन् मतिमती मतिः ॥ज्ग्च्_१,४।३॥  
[११] अथ श्रीमान् व्रजेशः स्वीकृत-धार्मिक-वेशस् तद् अपि बहुलम् अन्यद् अपि बहुलादिकं दानाय सञ्चक्पे । यत्र सर्वश् च तथाभावाय खर्वशश् चक्पे । सङ्कल्प्य च गृहे गन्तुं कृत-स्पृहे धृत-वेशे च तत्-तद्-वृत-व्रज-नरेशे श्री-राम-प्रसू-समादेशान् महा-गोपुर-देशाद् दुन्दुभि-द्वन्द्वम् उन्ननाद । तच् च वाद्य-विद्या-विदुर-व्यञ्जितं वाद्यं व्यक्तम् एवेदं मुहुर् वक्ति स्म-प्रादुर्भूतो नन्दानन्द इति । ततश् च-  
  
अपि श्रुतम् अभून् निशि त्रिदिव-वाद्य-गर्जोजितं  
जितं जितम् इति स्वनं न तु विनिश्चितं कारणम् ।  
तदा तद्-अनुवादि तत् कलयताम् अमीषां मुहुर्  
मुदा कलकला-रवं समजनि व्रज-प्राणिनाम् ॥ज्ग्च्_१,४।४॥  
[१२] अथ सम्मदेन मुहुर् लम्भित-स्तम्भारम्भतायाम् अप्य् उत्कण्ठयाकृष्ट इव तत्र च लब्ध-कम्प-सम्पत्तायाम् अपि केवलं स्वकृत-सेवेन नारायण-देवेन दत्त-हस्तावलम्ब इव धैर्यम् अवलम्बमानः स्वालयं प्रति व्रज-भूपालः प्रचचाल । ततश् च-  
  
तद् वृन्दे गृहम् अभियाति बन्धु-वर्गा  
धावन्तः क्रम-मिलिता मिथः पुरोगाः ।  
ये गङ्गा-झरम् अनु निर्झर-प्रभेदा  
यद्वत् तत्-तूलिततयानयन्त वृद्धिम् ॥ज्ग्च्_१,४।५॥  
अथागताः पुर-वनिताः पुरः पुरः  
सहस्रशः कलित-शुभायुतायुताः ।  
व्रजेश्वरं पुरु निरराजयन् जयन्  
नवात्मज-प्रभवमहे महेहया ॥ज्ग्च्_१,४।६॥  
ततश् च कोलाहलिभिर् व्रज-स्थितैः  
समं गतः श्रील-महा-व्रजेश्वरः ।  
स्वरांस् तु सालङ्कृति चार्व् अशूशुभन्  
नभः-सभं पूर्ण-सुधांशुवत् प्रभुः ॥ज्ग्च्_१,४।७॥  
यद्यपि विप्राः सहसा  
स्वयम् आगतये कृतोद्यमाः सर्वे ।  
तद् अपि तद्-आदर-विधये  
राज्ञाहूताः पृथक् पृथक् प्रथमम् ॥ज्ग्च्_१,४।८॥  
सुखाविष्टस् तस्मिन् मधुरम् उपविष्टैः सदसि तैर्  
महा-स्निग्धैः शर्म-प्रकर-परिदिग्धैः परिवृतः ।  
पठद्भिः पुत्राशीर् उचित-निगमं भूसुर-वरैः  
किरद्भिर् दूर्वाद्यं शिरसि सुख-पूर्वं स महितः ॥ज्ग्च्_१,४।९॥  
सस्ने यत् परिचस्करे वपुर् अपि स्वस्ति-श्रुतिः शुश्रुवे  
श्रीमन्-नन्द-महात्मना सुत-जनौ तत् तत् स्तुवे नापरम् ।  
अद्यापि स्फुटम् एति सर्व-जनता येषां श्रुताद् अप्य् अहो  
स्नानाद्य् अप्य् अतिगम्य सत्कृति-फलं यस्यास्ति नान्तः क्वचित् ॥ज्ग्च्_१,४।१०॥  
[१३] अथ जात-कर्म भव्यं कर्तव्यम् इति गुरुभिर् आदिष्टेन तेन तत्-प्रत्युत्क्रमश् चक्रे, यथा-  
  
आनर्चिरे व्रजेशित्रा मातृका यास् तदा तु ताः ।  
मातुः कम् इव कं यासाम् इत्य् अर्थ-व्यक्तिम् आगताः ॥ज्ग्च्_१,४।११॥अथ नान्दीमुख-श्राद्धं राद्धं गोपाल-पालिना ।  
पितरो हि स्वयं यस्मिंस् ते नान्दीमुखतां गताः ॥ज्ग्च्_१,४।१२॥  
[१४] अथ वेद-विधान-पटुभिः सार्धम् अन्तःपुरं प्रविष्टे भद्र-कुम्भादि-भद्र-विशिष्ट-सूतिका-गृहाग्र-वेद्य्-उपविष्टे श्री-व्रज-कुल-महिष्ठे परम-मनोरथारोहिणी रोहिणी तद् अवधाय कुल-त्रय-यशो-दायि-यशोदा-खट्टाम् अन्तः-पटेन व्यवधाय बालं पिधाय गृहावग्रहणीम् आनिनाय । किन्तु नव-बालकं विलोकयितुं शर्मणा नर्मणा च निजालङ्कृत्य्-अर्थं प्रजावत्यस् तं प्रत्यभितः किम् अपि किम् अप्य् अमूल्यता-पर्याचितं याचितवत्यः प्रतिश्रुते तु तं विलोकयामासुः ।  
  
[१५] स च खल्व् अस्तोक-रोक-लोक-वलय-भव-प्रबल-नव-कुवलय-कुलपति-दुर्लङ्घ-शोभा-सङ्घं दुर्लभ-कोमलामल-कान्ति-विश्रान्ति-भूमिं, कलित-मर्म-प्रयतन-कर्म-विश्वाद्भुत-विश्वकर्म-निर्मित-निर्मल-नील-चिन्तामणि-प्रतिमा-प्रतिप्रतीकातिक्रम-परिमित-सर्वावयवं, प्रबल-प्रवाह-दलित-चर-बाल-वायज-समवायज-मञ्जुलाञ्जन-कलित-तल-निश्चल-जल-कालिन्दी-ह्रद-जालज-बाल-शैवालक-रुचि-रुचिर-रोचिर्-वलिताराल-श्लक्ष्ण-बाल-समुदायं, कमलालया-कर-किशलय-सित-लसित-सित-कमलान्तर्-वलय-दल-निर्मल-विलोचनं, वैकुण्ठ-स्थित-कल्प-तरु-तल्लज-पल्लव-कुण्ठताकर-कर-चरणाधरं, निपीत-कनक-रुचि-शुचि-पीतन-पीतिताम्बरावरण-रोचनं रोचनं बालकम् आलोचयन्न् आत्मानं नयन-पयः-पयसा स्नपयन् विलक्षणतया क्षण-कतिपयं जलवद् आसीत्  
।  
यद्यपि बहुविध-भावा, जाता गोष्ठेशितुस् तर्हि ।  
तद् अपि च जाड्यं बलवज् जज्ञे गाम्भीर्य-शीलस्य ॥ज्ग्च्_१,४।१३॥  
[१६] अथ चिराय धीर-भावं धारितवती व्रज-धरित्री राज्य-श्रीमती तद्-आनन्द-स्पृहिणी नव-नन्दनम् उपनन्द-गृहिणी तद्-उत्सङ्ग-सङ्गिनं चकार ।  
  
उत्सङ्गं वहति शिशुं व्रजाधिराजे  
सा दूराद् अधिशयिता प्रसूति-शय्याम् ।  
आसीत् तच्-छ्रवणज-बाष्प-रोमहर्ष-  
स्तम्भाद्यैर् विवश-तनूर् व्रजाधिराज्ञी ॥ज्ग्च्_१,४।१४॥  
[१७] अथ तत्र मेधा-जनकं कर्म शर्मान्त-नामभिर् निर्ममे, यत्र भूस् त्वयि इत्य्-आदिकं पठित्वा हेमान्तर्हितयानामिकया बालो घृत-लवं लेहयामासे । अथायुष्य-क्रिया क्रियते स्म, यत्र ॐ दिवस्पति इत्य् आदिकेन डिम्भः स्पृष्टः । दिक्-चतुष्टये मध्ये च ॐ हृदम् अन्नं प्राणाय इत्य् आदिभिर् भूमिश् चाभिमन्त्रिता । अथ ॐ अश्मा भव इत्य् आदिना पुनर् अर्भकोऽ भिमृष्टः । ततः ॐ इडासि इत्य् आदिना तन्-माताभिमन्त्रिता । पुनर् मातुः स्तन-द्वयं ॐ इमं स्तनम् इति, ॐ यस् ते स्तनम् इत्य् आभ्याम् ऋग्भ्यां क्रमेण प्रक्षालितम् । ततश् च तम् उत्तान-शायिनं सूतिका-शय्यायां निधाय तच्-छिरः-प्रदेशे ॐ आपो देवेषु इत्य् आदिनोदपात्रं निहितम् इति ।  
  
[१८] तद् एवं जात-कर्म-शर्मणि निर्वृत्ते बाल-नाभि-नाले च प्राप्त-च्छेदन-काले वृत्ते परमानन्द-सन्दोहेनानवहित-प्राया या सैव तदैव तद्-अवधात्री धात्री सपुलक-काया चित्रम् इदम् इति द्वि-त्रि-वारम् इदम् निवेदितवती-राजन् ! इतरत्र नाभि-सरसि नालम् एव लक्ष्यते, न तु नालीकम् । अत्र पुनर् नालीकम् एव न तु नालम् इति ।  
  
किं च-  
अङ्घ्र्योर् व्यक्त-दरारि-वज्र-कमलाद्याश्चर्य-चिह्नैर् अलं  
कम्रैर् उज्ज्वलितां तथा कर-युगे तैः कैश्चिद् अन्यैर् अपि ।  
पश्य श्री-व्रजनाथ नीरद-रुचेर् बालस्य सामुद्रको-  
ल्लङ्घि-श्री-विभवस्य देह-वलनाम् अस्मासु चित्र-प्रदाम् ॥ज्ग्च्_१,४।१५॥  
[१९] तदा च सर्वस्मिन्न् अपि विस्मित-चर्या-पर्याकुले बटवः सहास-पाटवम् ऊचुः-अये ! सर्व-शर्मद ! निर्मल-धर्मणो भवतः कथम् अशौचं नाम सामर्थ्यं समर्थयताम् ? यतो नाडी-च्छेद एव वृत्ते तद् आमनन्ति स्म ।  
  
[२०] तद् एवम् उल्लसन् निखिल-रोम-समुत्फुल्ल-मुख-सोमः परिवारित-बटु-स्तोमतया बहिर् विहित-होम-स्थानम् आगम्य सम्यग् अर्पित-सर्वानन्दः सङ्गि-समर्पित-तत्-तद्-वृत्त-शन्तम-कन्दः श्रीमान् नन्दस् तान् दानीय-विप्रान् आनीय प्रदानारम्भं सम्भृतवान् ।  
  
आरेभे स च दातुं, लेभे न तुलां तु सङ्गिनां तेषाम् ।  
तादृश-तत्-प्रसव-श्री-वार्ता यैर् अर्पिता परितः ॥ज्ग्च्_१,४।१६॥  
तथापि-  
अयुतं प्रयुतं नियुतं भवति दशानां सहस्रम् आरभ्य ।  
नियुते विंशति-लक्षं तावद् धेनूर् अदान् नन्दः ॥ज्ग्च्_१,४।१७॥विंशति-लक्षं दत्त्वा धेनूः सौवर्ण-शृङ्ग-सङ्ग्य्-अङ्गीः ।  
हृदयम् अपूर्णतयासीत् तस्यान्यस्मै प्रदानाय ॥ज्ग्च्_१,४।१८॥दशभिर् दशभिर् द्रोणैः कृत-तिल-सप्ताचलीम् अददात् ।  
यद्-वृति-मणि-कनकानां तद्-अधिकतर-भारता द्विजैर् मेने ॥ज्ग्च्_१,४।१९॥तेभ्यश् च दक्षिणीयेभ्यः प्रत्ता या दक्षिणामुना ।  
तयाप्य् अक्षीणयान्येषाम् अक्षीण्य् आश्चर्यम् आययुः ॥ज्ग्च्_१,४।२०॥बाडव्यानाम् असङ्ख्यानां नासीत् परिचितिस् तदा ।  
ब्रह्म-वर्चसम् एवास्मिन् परिचायकतां ययौ ॥ज्ग्च्_१,४।२१॥  
[२१] तत्र ये विदित-वेदाभिप्राया विप्रा निज-निज-विद्यातिशायकाः सूत-मागध-वन्दि-कृशाश्वि-गायकाः स्वच्छन्द-नाना-शब्द-वादका वादकाश् च, ते सर्वेऽ पि तस्मिन् पर्वणि सङ्गिनः सन्तः सुमङ्गलम् एव शब्दायमानाः पृथक्तायाम् अप्य् अपृथङ्-निस्वना इव विश्वं विस्माययन्ति स्म । यावद् एवं वृत्तं वृत्तम्, तावद् व्रज-स्थलम् अपि हृष्टम् इव दृष्टं, किम् उत व्रजस्थाः । यतः संसृष्टतया विक्षेप-शून्यम् इव संसिक्ततया स्निग्धम् इव, चल-चित्र-ध्वजादितया नृत्यद् इव चासीत् । तत्र च यदा गो-वृष-वत्सानाम् अपि स्वभावत एव भवतः सानुराग-स्नेहस्य तैल-विद्रावित-हरिद्रा-समक्ति-व्याजाद् बहिर् अपि व्यक्तिर् आसीत् । हर्ष-वैचित्र्यस्य च विचित्र-धातु-बर्ह-स्रक्-काञ्चन-माला-व्याजात् । तदा किम् उत गोपानां ते ह्य् अद्यापि यशसा  
विद्यमाना गो-पृथिव्याः पातार इतीव तथोच्यन्ते । ये खलु व्यञ्जित-रस-भावतया विधृतालङ्कारतया च स्व-वर्णन-काव्य-ग्रन्थैर् अभेदम् आययुः । उल्लास-विधृत-नाना-मणि-मय-बलि-पाणितया प्रेमणि स्वेषां वीरतां च व्यञ्जयामासुः । यदा चैवं गोपास् तदा पुनर् अतीव जीवनायमान-गोकुल-कुलेश्वरी गुण-गण-दिग्ध-स्निग्ध-हृदया गोप-वर-वर्णिन्यः कियद् वा वर्णनीयाः ?  
  
[२२] याः खलु पूर्वं तद्-अपत्य-समपत्त्य्-अभावान् निर्वेद-वेदनया त्यक्त-प्राय-परिष्काराः, सम्प्रति तु किञ्चिच्-चरण-प्रवण-तद्-अपत्य-श्रवण-मात्रेण विधृत-विविध-सुख-विकारास् तत्-पर्व-रञ्जनार्थं विलम्बनीयाम् अपि परिष्कृतिम् उरीकृत्य नृत्यन्त्य इव तत्-पुरीं प्रति चलिताः । याश् च व्यञ्जिजिषित-मङ्गल-सङ्गतया स्नेह-मय-कामना-परिणामतया च स्वयम् एव महा-मणि-मयोपायन-पाणयो बभूवुः । यासाम् आनन्दाद् अन्यद् एव शोभा-वैभवम् आविर्भवति स्म ।  
  
तथा हि-  
जित-कुङ्कुमम् उरु रुरुचे मुख-शशिनां रोचिर् एतासाम् ।  
समुदितम् उदितं पर्वणि सुत-जनुषः श्री-यशोदायाः ॥ज्ग्च्_१,४।२२॥  
[२३] तत्र च गायन्ति-  
  
अजनि यशोदा निशि सुत-सारम् ।  
इति महिलालिर् इता तद्-अगारम् ॥ध्रु॥  
सम्भ्रम-विरचित-बहु-विध-वेशम् ।  
पथि माल्य-च्यव-पूरित-देशम् ॥  
चल-मणि-कुण्डल-वलित-कपोलम् ।  
अपरिकलित-गलद्-अंश-निचोलम् ॥  
उच्छलित-च्छवि-चपलाहारम् ।  
चित्र-वसन-वस-रसना-वारम् ॥  
अपरस्पर-गति-विजितान्योन्यम् ।  
सगणा व्यहसीद् इह चान्योन्यम् ॥ज्ग्च्_१,४।२३॥ इति ।  
  
किं च-  
व्रजः प्रकटतां यातस् तत्र कृष्णश् च सङ्गतः ।  
इत्य् अवाद्यन्त वाद्यानि वाद्याधिष्ठातृ-दैवतैः ॥ज्ग्च्_१,४।२४॥तस्माद् आनन्द-सन्दोहाद् उपनन्द-पुरःसराः ।  
गम्भीरास् तेऽ पि चाभीरा विजह्रुर् ननृतुर् जगुः ॥ज्ग्च्_१,४।२५॥तदा तत्रागता योषास् तं सदाशीर्भिर् अर्भकम् ।  
निर्वर्ण्य वर्णयित्वा च परस्परम् इदं जगुः ॥ज्ग्च्_१,४।२६॥  
पाहि चिरं व्रज-राज-कुमार ।  
अस्मान् अत्र शिशो सुकुमार ॥ध्रु॥  
द्रुततर-वृद्धि-समृद्धि-गतेन ।  
शं भवताद् भवताभिमतेन ॥  
स्पृहयामस् ते हसित-मुखाय ।  
अङ्गन-सङ्गत-रिङ्ग-सुखाय ॥  
गो-बालावलि-लूमालम्बि ।  
चलनं तव वलताम् अविलम्बि ॥  
सह गो-शावक-गम-रमणेन ।  
सुखयसि हन्त कदा कमनेन ॥  
गो-गण-चारण-विहरणम् अस्य ।  
स तु पश्येद् वर-भाग्यं यस्य ॥  
दुष्ट-कदल-दद-सुष्ठु-बलाय ।  
भव-शिष्टालि-विशिष्ट-फलाय ॥ज्ग्च्_१,४।२७॥  
इति सङ्गीत-सङ्गिन्यो रङ्गिण्यो मह-सम्पदि ।  
पीता-तैलेन सिञ्चन्त्यः सिञ्चन्त्यः प्रययुर् बहिः ॥ज्ग्च्_१,४।२८॥  
ततश् च-  
दधि-दुग्धादि-सेकेन मिथोऽ मी शुभ्रतां गताः ।  
तरङ्गा इव दुग्धाब्धेर् अनृत्यन् वर-गोदुहः ॥ज्ग्च्_१,४।२९॥  
[२४] अथ तास् तद् अवधाय तद् एव गायन्ति स्म, यथा-  
  
पश्य सखी-कुल गोकुल-राजम् ।  
पुत्रोत्सवम् अनु खेला-भाजम् ॥ध्रु॥  
उदधि-प्रभ-दधि-सम्प्लव-देशम् ।  
परितो घूर्णित-मन्दर-वेशम् ॥  
मध्य-धटी-फणि-राजे कृष्टम् ।  
हृद्य-सुहृद्भिर् अतीव च हृष्टम् ॥  
मध्ये मध्ये दुर्लभ-दानम् ।  
ददतं दधतं विस्मय-भानम् ॥  
एकं पुनर् अलम् अभवद् अपूर्वम् ।  
अजनि विधुर् बत यद् इतः पूर्वम् ॥ज्ग्च्_१,४।३०॥ इति ।  
  
[२५] एतद् अपि श्लोकयामासुः-  
  
नेयं दुग्ध-विकीर्णि-पालिर् अपि तु द्राग्-वारि-धारा-गतिर्  
नेयं स्यान् नवनीत-पिण्ड-विसृतिर् मुक्तास् तु मुक्ताम्बुदाः ।  
नेयं दीर्ण-हरिद्र-नीर-विकृतिः किन्तु प्रभा विद्युतां  
पर्वैवेदम् अतीव हर्ष-महसा वर्षा-वपुर् निर्ममे ॥ज्ग्च्_१,४।३१॥ इति ।  
  
बालस्य मातामहम् एत्य मातुलास्  
तदा गृहीताः कर-चोरका इव ।  
दध्य्-आदि-पङ्केषु मुहुर् विकर्षणात्  
पितृव्य-वर्गेण विहस्य दण्डिताः ॥ज्ग्च्_१,४।३२॥  
[२६] श्रीमान् नन्दश् च-  
महोदार-चित्तश् चितानेक-वित्तं  
समाहूय सर्वं गुणाजीवि-खर्वम् ।  
विना तद्-विचारं वपुः-शक्ति-सारं  
समुत्क्षिप्य रत्नं ददे सातियत्नम् ॥ज्ग्च्_१,४।३३॥  
किं च-  
ग्रहीता याचितान्य् अत्र प्रदाताङ्गीक्रिया-युतः  
श्रीमन्-नन्देन दाने तु तत्र जातो विपर्ययः ॥ज्ग्च्_१,४।३४॥  
अतएव-  
विना याच्ञां ददाने तु सर्वं व्रज-पतौ तदा ।  
कल्पद्रु-चिन्तामण्य्-आद्यास् तेऽ प्य् आसन् कृपणा इव ॥ज्ग्च्_१,४।३५॥  
तत्र च-  
अनेन प्रीयतां विष्णुस् तेन स्तान् मे सुते शिवम् ।  
एवं प्रसभम् उद्भूता दाने नन्दस्य भावना ॥ज्ग्च्_१,४।३६॥  
[२७] अथ सर्वा जनता जनित-स्नान-कामा समम् अमुना यमुनाम् अयामास ।  
  
[२८] तत्र चानन्देन श्री-नन्देन सह गलद्-व्रीडां जल-क्रीडां सन्तत्य निर्मल-परिमल-परिमिलन-पूर्वकं स्नानम् आतत्य दिव्य-वस्त्र-संवस्त्रणं वितत्य चन्द्र-चन्दन-समालम्भं प्रतत्य तत्रोटज-मध्यम् अध्यासीनां सिद्ध-प्रतन-प्रयतनतया पूर्ण-मानसां पौर्णमासीम् अनु नमनम् अवतत्य वन्दि-जन-जनित-विश्राव-पूरित-श्रवसा श्रवसा वलिता सा पुनस् तद् एव सदनम् आससाद ।  
  
[२९] ततः श्रीमान् व्रजस्य राजा रुचि-दानानि रचयन् बन्धु-वृन्द-सिन्धुं पूरयामास ।  
  
[३०] अथ तस्मिन्न् आनन्द-पीव्नि प्रतिदीव्नि श्री-राम-जनन्या श्रद्धा-यन्त्रिततया निमन्त्रिताः कृत-घृत-पक्व-जेमनाः सर्व एव पर्व-लक्ष्म्या पूरिताश् चन्द्रा इव स्व-स्व-मन्दिरम् अविन्दनन्त । विदित्वा च तद्-आनन्दं प्रति कृत-प्रतिजागरां जागराम् एव नृत्य-गीतादि-धन्यायां रजन्याम् अभजन्त ।  
  
श्री-रोहिण्या हरि-जनि-सुखं शक्यते केन वक्तुं  
यस्माद् वेषं विविधम् अदधाद् भर्तृतः प्रोषितापि ।  
चित्रं चित्रं सुकृत-वरिमा दृश्यतां विश्व-वन्द्यः  
श्रीमन्-नन्दोऽ प्य् अमनुत निजं भाग्यम् आयातिम् अस्याः ॥ज्ग्च्_१,४।३७॥  
[३१] अथ सोऽ यं रत्नाकरोऽ पि व्रजस् तं हरेर् आविर्भावम् आरभ्याहरहर् विरह-रहित-तद्-विहरणाद् वर्धिष्णु-समृद्धिः काम् अपि चमत्कारितां वितेने । गोप-समवायात् क्रमाद् आविर्भूतानां प्रभूतानां परमाणां रमाणां रमण-धामतया तु किम् उत ?  
  
[३२] अथ मधुकण्ठेन चिन्तन्याञ्चक्रे-आं श्रीमद्-भागवत-संवादश् चात्र सम्भवति-  
  
तत आरभ्य नन्दस्य व्रजः सर्व-समृद्धिमान् ।  
हरेर् निवासात्म-गुणै रमा-क्रीडम् अभून् नृप ॥[भ्प् १०।५।१८] इति ।  
  
[३३] स्निग्धकण्ठस् तु विभाव्य पुनर् आह स्म-अहो महोत्साह-स्वभावतादिभिर् विराजमानता श्रीमद्-व्रजराजस्य । यतः-  
  
तावन् मानं वितरणम् अहो सम्पदस् ताः कियत्यस्  
तावत् सङ्ख्यं महसि रचनं भृत्य-वर्गाः कियन्तः ।  
तावत् प्रान्तं जन-सम-वनं कत्य् अमुष्यावधानान्य्  
एवं सर्वं व्रज-नरपतेः को नु शक्तो विवेक्तुम् ॥ज्ग्च्_१,४।३८॥ इति ।  
  
[३४] समापयंश् चोवाच-  
  
ईदृशस् तनयो जातस् तव गोष्ठ-क्षितीश यः ।  
लक्ष्मी-लक्षान्वितं कुर्वन् गोष्ठं निन्ये विलक्षताम् ॥ज्ग्च्_१,४।३९॥  
[३५] तद् एतद् वृत्ते च वृत्ते पूर्व-दिनवद् अखिला एव निज-निजालयम् आसादितवन्तः श्री-गोकुल-युवराजश् च गवां कुलम् इति ।  
इति श्री-गोपाल-चम्पूम् अनु  
श्रीमन्-नन्द-नन्दन-पर्व नाम  
चतुर्थं पूरणम्  
॥४॥  
  
  
*************************************************************  
  
(५)  
  
अथ पञ्चमं पूरणम्  
  
पूतना-वधावधारणं  
  
[१] अथोत्तरेद्युस् तथा द्योतमानायां सभायां कण्ठ-ध्वनि-कृत-सर्वोत्कण्ठः शुभंयुर् मधुकण्ठः समाचष्ट, अये स्निग्धकण्ठ, श्रूयताम्-  
  
[२] अथ तस्मिन्न् एवापदोषे प्रदोषे समस्त-देव-रूप-श्री-वसुदेव-सदेशतः सन्देश-हरः कोऽ पि गोपितात्मा श्री-व्रजराज-चरण-राजीव-पीठ-पर्यन्त-धाम समाजगाम ।  स च श्रीमता तेन तदीय-प्रत्न-सेवक-रत्नतया परिचिति-युक्तः पर्यनुयुक्त-कुशल-ततिर् नमः समाचरन्न् उवाच-"रक्षांसि सर्वं भक्षयितुं जीवति भृशं नृशंसे कंसे किम् इव निरङ्कुशं कुशलम्?  तच् च मम वेशेनैव वितर्क्यताम् ।  यद् अस्माकं तरण्या तरणं, तरणौ च सति कुत्रापि प्रस्थानं न सम्भवतीति बाहुभ्याम् एव सन्तरणात् तीर्ण-तरणिजः सार्द्र-वस्त्रः प्रदोषे समागतोऽ स्मि ।"  
  
[३] व्रजराजस् तु रुक्षं हसन्न् आह, "विशेषश् चेत् कथ्यताम् ।"  
  
[४] दूत उवाच-"किम् अधिकया वैवधिकतया साम्प्रतम् अस्माकम् अजीवनिर् एव जीवातु-वल्ली, यया निजाधीशं तादृश-तद्-अधीनं न पश्यामः ।"  
  
[५] व्रजराज उवाच-"सम्प्रति तं प्रति किम् अपि विशेष-वृत्तं वृत्तम् अस्ति?"  
  
[६] दूत उवाच-"अथ किं?  यत एव तदीय-चरण-हितः प्रहितस् तेनाहम् अयम् अस्मि ।"  
  
[७] व्रजराज उवाच-"किं तत्?"  
  
[८] दूत उवाच-"आनन्तर्येण पर्यवसिताया निशाया निशीथे श्रीमद्-ईशस्य तस्मिन् कारागार एव श्री-देवकी-देवीतः काचित् कन्या जाता ।"  
  
[९] व्रजराज उवाच-"ततस् ततः?"  
  
[१०] दूत उवाच-"ततः सा नव-सुता सुतरां गुप्तापि रुदती रक्षिभिर् अक्षिभिर् अलक्षितापि विदिता, वेदिता चान्तः-पुरीशय-सानुशय-दुराशय-दुरीशाय ।  स च श्री-देवकी-देवी-विवाह-गताहम् आरभ्य नभः-सभ्य-जन-वाणीतः सुष्ठु भीतः सततं व्यग्रतया जाग्रद् एव तिष्ठति ।  ततस् तद्-वचन-वर्णाकर्णन-मात्रेण समग्र-व्यग्र-मनाः विक्षिप्त-केशः स भोजेशः स-करवालः करालः स्खलद्-गतिः कुमतिः सूतिकागारम् आससार ।"  
  
[११] व्रजराज स-भयम् उवाच-"ततस् ततः?"  
  
[१२] दूत उवाच-"ततश् च निरवग्रह-ग्रह-वन् निरनुग्रहः  सहसा रंहसा सूतिका-शय्याम् एव सज्जन् स निर्लज्जः प्रजाताया जात-परिवेदनाया देव्याः क्रोडतः समाच्छिद्य, तद् विद्यमानम् एव विक्षिप्तताम् एव विक्षिप्त-चित्तः क्षिप्रम् एव तां प्रस्तराय प्रक्षिप्तवान्, यतः सर्वतः स एव प्रतिक्षिप्तताम् आप ।"  
  
[१३] अथ व्रजराज सास्रम् उवाच-"आः कथम् एतद् दुरक्षर-म्रक्षितम् अनक्षरम् अस्मासु श्रावितम्?  भवत्व्, अद्याप्य् अवद्यम् इदं मदीय-संस्त्याये न प्रस्ताव्यम् ।  सा तु तद्-दुःख-दुःखिता श्री-देवकी-सखी तथा तद्-विरहिणी श्री-रोहिनी च मोहम् आप्स्यति ।"  
  
[१४] दूत उवाच-"देव, श्रूयताम् अव्यग्रम् अग्रिमम् आश्चर्यम् ।"  
  
[१५] व्रजराजः स-हर्षम् इवोवाच, "आयुष्मन्, कथ्यतां तथ्यम् ।"  
  
[१६] दूत उवाच-"सा तु कन्या तस्यान्याय-भाजो भोजेशस्य हस्ताद् अस्तापि प्रस्तरम् अप्राप्ता, प्रत्युत तन्-मस्तक-न्यस्त-चरणम् ऊर्ध्व-गत्या समुत्पत्याशु दिव्य् अन्यद् एव दिव्यं रूपं स्मितवती प्रकाशितवती ।"  
  
[१७] व्रजराज उवाच-"कीदृशम्?"  
  
[१८] दूत उवाच,  
     "श्यामाष्टपाणि-परिवेष्टित-पार्श्व-युग्मा  
     चक्रादि-शस्त्र-वलिता खग-सिंह-वाहा ।  
     देवादिभिः परिणुत-प्रसरत्-प्रभावा  
     सर्वैः समुन्नत-मुखैः परितो व्यलोकि ॥ज्ग्च्_१,५।१॥ [वसन्त] इति यादृशम् ।"  
  
[१९] व्रजराजः साश्चर्यम् उवाच-"किं वदसि?"  
  
[२०] दूत उवाच-"देव, नात्रान्यथा किम् अप्य् अन्यद् अपि कल्यम् आकल्यताम् ।  सा खल्व् इदं साच्छूरितम् अच्छम् उवाच,  
  
     æरे पाप कंस किम् इति त्वम् अहन् मुधा मां  
     त्वत्-पूर्व-शत्रुर् अजनि क्वचन प्रदेशे ।  
     यस्माद् उपेत्य निधनं तव जातु कर्ता  
     तन् नान्यम् अप्य् अतिशिशुं क्वचिद् इच्छ हस्तम् ॥ज्ग्च्_१,५।२॥ ऽ" [वसन्ततिलका]  
  
[२१]  व्रजराजः साश्चर्य-स्मितम् उवाच-"नूनं श्री-वसुदेव-भक्ति-प्रणाली-पुत्री-कृता भद्रकाली ।  सा भद्रम् इदं वदति स्म यद् अद्यावधि नाधीरम् अवधीरितः सोऽ यं वचसापि केनचनापि" इति ।  
  
[२२] दूत उवाच-"आर्य-क्षितीश, पुनश् चेदम् आश्चर्यम् अवधार्यताम् ।  स खलु भ्रातृ-व्यपदेश-भ्रातृव्यः स्वस्य भगिन्य्-अष्टम-गर्भम् अनिष्टतया निष्टङ्कितं कुर्वतीं सुर-वर्त्म-वाणीम् अपि देव्यादिष्टः स्व-द्विष्ट-सुर-क्प्तां मत्वा, तौ कारागाराद् आहूय भूयः, पाद-ग्रह-चर्या-पर्यन्ताग्रहतः पुत्र-षट्क-हत्यागस्-त्यागं भूरि-विसूरित इव विधित्सन् निगडान् मोचितवान् ।"  
  
[२३] व्रजराज उवाच-"ततस् ततः?"  
  
[२४] दूत उवाच-"ततश् च मदीय-श्रीमद्-ईश्वरी पुत्र-घातिन्य् अपि तस्मिन् सारल्य-दोषाद् एव रोषान् निविवृते ।  श्रीमन्-मद्-ईशिता तु विचारितवान्, æपूर्वं शुष्क-पेषं पिष्टवान्, सम्प्रति तु सर्पिः-पेषं पिनष्टि सोऽ यम् अस्मान्ऽ इति ।  तद् एवं तत्-कौटिल्य-कोटिं परिकल्प्यापि सौजौन्य-प्राबल्याद् इह सारल्यम् एवावलम्बितवान् ।  तेन पितरि-शूरेण दुर्मतिनानुमतः शूर-नन्दनः सह-धर्मिण्या सह स्व-गृहम् आगतवांश् च, न पुनर् विश्वासम् आश्वासं च लब्धवान् ।  यतः,  
     जात्य्-अन्य-जनितः कंसः सदा दुन्वन् समाश्रितान् ।  
     मातरं च दुनोत्य् उच्चैः शिला-पुत्रः शिलाम् इव" ॥ज्ग्च्_१,५।३॥ [अनुष्टुभ्]  
  
[२५]  व्रजराजः सहासम् उवाच-"तद्-अनन्तरं प्रातर् आरभ्य स पुनर् असभ्यः कां कारिम् अकार्षीत्?"  
  
[२६] दूत उवाच-"स्वभाव-जां कारिम् एव ।  तथा हि,  प्रातर् असौ दुष्टस् त्व् अन्यद् दुश्चेष्टितम् अनु चेष्टितवान् ।"  
  
[२७] व्रजराज उवाच-"हन्त, कथय तत् किम्?"  
  
[२८] दूत उवाच-"प्रातः स तु मलिनी-कृत-निज-कुलः खलिनी-पतिः स्वदयितान् दैतेयान् आनयामास निशामयामास च निशीथिनी-वृत्तम् ।  ते च भिन्न-सेतवः केतव इव राहु-निभम् एतं मिलिता व्यघ्र-वर्ग-निर्घोष-प्रभ-घर्घरायमाणां गोष्ठीम् अनुष्ठितवन्तः, किं बहुना, तत्र महेन्द्रादि-निर्जय-गर्जन-पर्य-वसानतस् तात्पर्यम् इदम् एव जातम्, यद् विश्वद्रीचां विष्णुम् अनुचरिष्णूनां देव-देवद्र्यग्-भूदेव-गवादीनां पीडनेनैव तत्-पीडनम् ईडितं, तथा तत्-सध्रीचीन-तया निर्दशा-निर्दशानां बालानां निर्दयतया निर्दलनम् इति खल्याम् एव बल्याम् अवलम्ब्य तत्र स च संवलते स्म । तया च तदानीं बहु सम्प्रयच्छते स्म ।"  
  
[२९] व्रजराजस् तु तद् इदं रुषद्-वचनम् अवकलय्य सरुषस् ततः सत्रासम् उवाच-"तत्र श्रीमद्-भ्राता किम् अप्य् अक्लिष्टं मय्य् उपदिष्टम् अस्ति?"  
  
[३०] दूत उवाच-"अथ किं?  यत्  खलु शीघ्रम् एवास्मै राज-व्याज-राक्षसाय सङ्गम्य बलिर् वलयितव्यो मिलितव्यश् चाहम्" इति ।  किं चेदम् अपि सन्दिष्टम्, "भवन्-नन्दनोत्पत्ति-समयं समया वयम् अत्युत्कण्ठितास् तन्-मङ्गलेन सङ्गम-नीयाः, तथा भवत्-पुत्र-निर्विशेषस्य तस्य बाल-विशेषस्य वृत्तिर् वर्तयितव्या" इति ।  
  
[३१] अथ तद् एतद् अवकलय्य संशय्य च तं भोजनादिना योजयित्वा, निजाग्रजा-नुजान् आकार्य तद् अग्रे पुनस् तं तद् अनु रहसम् अनुव्याहारितवान् ।  
  
[३२] तत उपनन्द उवाच-"युक्तम् एवानकदुन्दुभिना सन्दिष्टम् ।  साम्प्रतं करेणैव करेण राज-विष-धरस्य तस्य मुख-मुद्रणम् एव साम्प्रतम् ।"  
  
[३३] अथ व्रजेशस् तं सन्देशम् उरसिकृत्य प्रातः-प्रायम् अधिगम्य दूतं निदिदेश, "सौम्य, भवान् व्यग्रम् अग्रतः प्रयातु, तद्-बालकस्य साङ्ग-मङ्गल-सङ्गितां तथा तस्य वाञ्छितम् अन्यम् उदयन्-मुदम् उदन्तम् अपि स्व-मुख-स्वस्ति-मुखत एव प्रथयतु ।  वयं तु भ्रातुर् आज्ञया राज्ञे करम् आचित्य प्राभृतं च परितः प्रचित्य दिन-पञ्चकानन्तरम् आगच्छन्त एव स्म ।"  
[३४] तद् एवं गते दूते दिनान्तरे तु जातक-मातुः स्नान-विधाने कृत-सन्धाने सर्व-मङ्गल-सङ्गतम् अहः सङ्गत्य महन् महः सन्तत्य पुरोहित-सहित-हित-महित-पञ्चजन-जन-प्रपञ्चं यथा पुरःसरम् अन्तः-पुरम् आनायम् आनायं नव-बालकं गोपाल-भूपालः समालोकयामास ।  तथा हि,  
     तस्मिन् पुण्याहवर्ये व्रज-नृपति-शिशोर् आदि-वीक्षा-सुधाभिः  
     सत्रं जज्ञे तथा तच्-छ्रवण-परिमलाद् एव शक्ता यथा ते ।  
     आजन्म-प्राप्त-सम्पन्-मृदुतर-तनवोऽ प्य् आत्मना प्रीति-दानान्य्  
     ऊहुर् भारायमाणान्य् उत दधुर् अमितान् स्वेद-रोमाञ्च-बाष्पान् ॥ज्ग्च्_१,५।४॥[स्रग्धरा]  
     श्रीमद्-गोप-नृपेण नूतन-तनूजातस्य वीक्षा-कृते  
     प्राग्र्या एव निमन्त्रिता व्रज-जनाः सर्वे तु तत्राययुः ।  
     यर्ह्य् अम्भोज-वनाकरः स्व-कुसुम-व्रात-प्रकाश-प्रथा-  
     व्याप्तः स्यात् किम् उ तर्हि षट्पद-गणान् आकारयत्य् आत्मना ॥ज्ग्च्_१,५।५॥ [शार्दूल]  
  
     पर्यग् द्वारिणि राङ्कवास्त-रचिते विस्तीर्ण-गेहे यशो-  
     दाद्य्-अग्रे स्थविरोपनन्द-गृहिणी-क्रोडे विचित्रं शिशुम् ।  
     दर्शं दर्शम् अमी न यद्यपि गतास् तृप्तिं तथाप्य् उच्चकैर्  
     नास्थुः पृष्ठ्य्-अजनावकाश-विधये शीलं हि मर्यादिता ॥ज्ग्च्_१,५।६॥ [शार्दूल]  
  
     "अङ्क-भ्राजि-शिशूपनन्द-गृहिणीम् आज्ञा मदीयेदृशी  
     यन् मा मादृश-दृष्टि-सम्भ्रम-वशाद् उत्थात यूयं मुहुः ।"  
     इत्य् एवं विनिगद्य याजक-गुरुः सम्मोद-सम्पन्-मिलत्-  
     कम्पः साक्षत-पाणि साश्रु-नयनं स्वस्ति-श्रुतीर् ऊचिवान् ॥ज्ग्च्_१,५।७॥ [शार्दूल]  
  
     आगच्छन्तः स्व-गेहाद् अभिमुख-मिलिता बाल-वैशिष्ठ्य-पृच्छा-  
     वन्तस् तद्-बाल-दृष्ट्या प्रमुदित-हृदयैर् ऊचिरे कैश्चिद् एवम् ।  
     "शोभा सा दृष्टि-गम्या न तु पर-वचन-श्रेणि-गम्ये"ति हर्षात्  
     कुण्ठत्-कण्ठैर् अभावि प्रतिवचसि परैस् तत् तु नाश्रावि चान्यैः ॥ज्ग्च्_१,५।८॥                         [स्रग्धरा]  
     आकैशोरं यत् परिष्कार-वस्त्रं  
          यावद् धार्यं मास-मासं सुतेन ।  
     तस्मै तावत् तद्-विचारेण सर्वैः  
          प्रत्तं पित्रा कोऽ पि कोषो ह्य् अनन्तः ॥ज्ग्च्_१,५।९॥ [शालिनी]  
  
     शोभां विन्दन् नन्दजालोक-लोकः  
          सद्मायासीत् कृत्रिमाकृत्रिमा या ।  
     वस्त्रादीनां चित्रता यत्र पूर्वा  
          नेत्रादीनां चित्रतासीद् अपूर्वा ॥ज्ग्च्_१,५।१०॥ [शालिनी]  
  
     आगता निज-गृहं यदाप्य् अमूर्  
          नन्द-बालम् अवलोक्य लोभनम् ।  
     हन्त तर्ह्य् अपि दिनानि कानिचित्  
          मेनिरे दृशि-गतं व्रज-प्रजाः ॥ज्ग्च्_१,५।११॥ [रथोद्धता]  
  
[३५] अथ मथुरा-पथिकतां प्रथयिष्यमाणः श्री-गोकुल-कुल-राजस् त्व् अग्रजादीन् निज-प्रतिनिधितादि-कर्मणि निर्माय चलन्न् अन्तश् चिन्तितवान्, "हन्त, सुहृदि दुर्हृदि च मम मानसं समान-सम्बन्ध-हार्द-बन्धम् अपि प्रसभं भृशम् एव तत्र प्रसज्जति नव-जातके, येनासौ पीबिता जीविताशापि न परिच्छिन्नताम् इच्छति ।  सम्प्रति दुष्टस्याविप्रकृष्टम् अटन्न् अस्मि, नानुभवन्न् अस्मि किं भविता ।  तस्माद् विकलताविकलनाय विलोकं विलोकम् एव तं बालकं यदु-निलयं चलानि" इति ।  
  
[३६] अथ गमन-समये च,  
     उत्सङ्गे निहितस्य तस्य तु शिशोर् वक्त्रं मुहुर् दृष्टवान्  
     नामोदं चिरम् आददे निटिलकाद् गण्डाव् अचुम्बीद् भृशम् ।  
     आशिश्लेषतरां वपुर् न तु तदा तृप्तिं व्रजेशो ययौ  
     यां पाथेयतया विवेद मथुरा-प्रस्थानम् आस्थाय सः ॥ज्ग्च्_१,५।१२॥ [शार्दूल]  
  
     वत्से श्याम पिता तवायम् अयितुं राज्ञः पुरं त्वत्-कृता-  
     नुज्ञां प्रार्थयते ततो वितरताद्" इत्य् एष धात्रीरितः ।  
     आश्चर्यातुल-बाल-भाव-बलाद् बभ्रे स्मितं तेन च  
श्रीमान् गोप-जनाधिपः प्रचित-धीः प्रस्थानम् आसेदिवान् ॥ज्ग्च्_१,५।१३॥ [शार्दूल]  
  
     स्मारं स्मारं तन्-मुखं सुस्मिताक्तं  
          व्यक्तं व्यक्तं गोपयन् प्रेम-धाम ।  
     आनन्देनानल्प-जल्पेषु गोपेष्व्  
          आत्माराम-प्रायतां प्राप नन्दः ॥ज्ग्च्_१,५।१४॥ [शालिनी]  
  
[३७] अथ मथुराम् आसाद्य सद्य एव कराधिकारिषु करम् उपसाद्य तद्-द्वारा दूरत एव राजानम् अनुजानन्तं प्रसाद्य शकट-घटावमोचनम् एवानञ्च, न तु श्री-वसुदेव-सद्म, कंसे तेन साकं निजानासञ्जन-व्यञ्जनाय ।  
  
[३८] स्निग्धकण्ठ उवाच-शिष्ट-द्विष्टि-विशिष्टोऽ पि सञ्जात-जातक-द्वेष-पातकोऽ पि पर-धनायया धनानुसन्धान-निर्बन्ध-सन्धोऽ पि स कथम् अस्मिन् निगम-शिष्टि-संस्लिष्टे विचित्रेण पुत्रेक्षणेन पुत्र-क्षणेन च विस्मायित-सकले जगद्-वित्त-वित्ता-शकले सरलायते स्म ।  
  
[३९] मधुकण्ठ उवाच-उक्तम् एव पुरा यत् प्रगुणतयाखिलसमञ्जसयशसः श्री-व्रजेशचन्द्रमसः खल्व् अस्य गुणेन गुणेनेव को वा बद्धो न भवेत्? इत् ।  
  
[४०] स्निग्धकण्ठ उवाच-ततस् ततः?  
  
[४१] मधुकण्ठ उवाच-ततो व्रज-त्रातरि तं भ्रातरम् अनु निर्जन-मिलनाय मन्त्रं वलयति पर्यकलितावसरः स श्री-शूर-तनूज-वरः स्वयं केवल-सेवक-विशेष-सङ्गितया संवलते स्म ।  
  
[४२] अथ तेनाव्रजित-सदेशः श्रीमान् व्रज-महेशः सहसा महसावृततया साभ्युत्थानम् उत्थाय न्याय-परमः, कृत-तद्-अभिगमः स्वम् अनुजम् अनुरक्तः परिष्वक्तवान् परिष्वक्तश् चानेन न तु कञ्चित् कश्चिन् नतवान्, जाताव् एकस्य ज्यायस्त्वम् अन्यस्य तु जाताव् इति ।  न च केवलम् एतद् एव कारणताम् अवलम्बते, अपि तु परस्पर-प्रणयातिशयश् च, येनान्यन् नानुसन्धातुं शक्यते ।  
  
[४३] एतद् एव च दृष्टान्तेन स्पष्टीकृतं श्री-बादरायणिना--देहः प्राणम् इवागतम् [भ्प् १०।५।२१] इति ।  अत्र च देह-स्थानीयस्य गो-स्थान-पतेर् अस्मद्-ईशितुर् एवासक्तिर् अतिरिक्ता दर्शिता ।  प्राणः खल्व् अन्यं देहं सञ्चरति, देहस् तु तं विना न भवत्य् एवेति ।  स तु चतुर-शिरोमणिः स्वयम् एव रागतस् तच्-छिविरागतस् तेनातिथिवद् एव पूजितस् तद्-व्यवहारेण जितः ।  सम्प्रति जातयोः स्व-तनुजातयोः प्रसक्त-धीर् इदम् उक्तवान्-  
  
     "दिष्ट्या भ्रातः प्रवयस इदानीम् अप्रजस्य ते ।  
     प्रजाशाया निवृत्तस्य प्रजा यत् समजायत ॥ [भ्प् १०।५।२३]  
  
[४४] उपाधि-कृत-हानि-वृद्धिं विना कृत-स्नेह-समृद्धि-मय-देहतया गम्भीर-स्वरतया च पयः-पयोधिर् इवायं व्रजाधीश्वरस् तु तस्य सर्व-स्तुतस्य वंशान् कंस-कृत-ध्वंसान् अनुशोचन्, कर्म-वाद-रोचनया धैर्यं संवर्मयन्न् आत्मनश् च तस्य च शर्म सूनृतामृत-भृत-सन्तर्पणं कृतवान् ।  
  
[४५] ततः श्रीमान् आनकदुन्दुभिस् तं कृत-कार्यम् अवधार्य भाव्य् उत्पातं विचार्य स्व-भवनम् एव गन्तुम् अनुमतवान् ।  श्री-व्रजराजस् तु वस्तुतश् चेतसा चेतः प्रचलित एव, सम्प्रति तु गेहं प्रति देहम् एवेहयामास ।  
  
[४६] अथ व्रज-वृत्तम् अनुवृत्त्यताम् ।  यथा पूर्व-देवानां पूर्व-मन्त्रणायाम् आमन्त्रिता राक्षस-पक्षिणी निर्दशान-निर्दशांश् च देश-देशतः शावकान् बकान् इव श्येनी विनिघ्नती, कंसस्य निघ्नती वैरोचनि-कन्या रजन्याम् अस्यां व्रज-प्रदेश-सदेशम् आजगाम; या खलु जटा-घटा-विघटित-प्रकट-मुण्डा,  
विशङ्कट-दंष्ट्रा-संसृष्ट-दष्ट-डिम्भ-कोटि-विकट-तुण्डा नेत्र-गर्त-वर्तमान-वर्त्म-लोम-समुद्दण्ड-कुण्डलि-खण्डित-ब्रह्माण्ड-वर्ति-धैर्या पक्षति-द्वय-मध्य-स्थित-वक्षः-स्थल-लम्बमान-वक्षोज-युगलोद्गीर्ण-दुग्ध-मिष-विष-विषम-ज्वाला-सह्य-बल-दह्यमान-पर्यन्ततया यन्त्रित-जन्तु-स्थैर्या चेत्यादि-महा-घोरतावहा, किं बहुना, प्रतीक-मात्र-प्राणि-प्रतीका पृथुकान् एव च पृथुकान् इव कुर्वती वर्तते ।  
  
[४७] अथ सा श्री-व्रज-क्षितीश-रक्षित-गीर्वाण-वाण-ज्ञ-धानुष्क-भिया दुष्कर-स्वरूपं विहाय हारि-रूपान्तरं प्रातिहारिकतया धृतवती, येन खलु सम्पद्-अधिदेवीयम् अधिभूमि सम्पतन्ती निजाश्रय-विशेषम् अन्विच्छन्ती च सर्व-सल्-लक्षणतया कृत-लक्षणं सम्प्रति जातं श्री-व्रजराज-जातम् एव समाश्रयिष्यतीति मत्वा तस्या नूतन-वपुः पूतनायाश् चाकूतम् अमत्वा हारित-हृद्भी रक्षिभिर् न निवारिता रक्षिणीभिश् च नावधारिता; येयं पक्ष-पातिनी कंस-पक्ष-पातिनी सात्वत-भर्तुः श्रवण-कीर्तनादि-प्रदेशम् अनुवर्तितुम् असमर्था, तद्-बहिर्मुखानाम् अर्भकान् निघ्नती तत्-पक्ष-पातिन्य् एव लक्षिता ।  एवम् अप्य् अस्याः श्रीमद्-व्रजागमनादिकं तु कौतुक-विशेषाय साधयितुं योगमाया खलु योगम्  
आयान्ती बभूव, यस्याश् च हेतोर् अन्यत्र कुत्रचिन् नेत्रम् अनादधती सर्वम् अत्यादधती श्रीमन्-नन्द-मन्दिर-स्थं तम् एव बालकम् आलोकयामास ।  अङ्गार-धानी-सङ्गत-स्फुलिङ्ग-वद् अङ्गार-सङ्घम् इव तमसि पतङ्गी तं च योगमाया-कृत-प्राकृत-बालक-कल्पताकल्पनया यथावन् नानुबभूव, उज्ज्वल-गुञ्जा-पुञ्ज-तुलनया प्रज्वलद् इङ्गलम् इव ।  
  
[४८] अयं तु श्रीमान् नन्द-नन्दनः स्व-तात-शुभानुध्यान-मय-योगमायया सेविततया जन्मत एव समस्त-ज्ञानादि-सम्पन्-मयतायां शस्तः स्वजन-स्नेह-वशंवद-बाल्यादि-लीला-सुखावेशेन तत्रानादृत्यातुल-तद्-व्यक्ति-व्यतिरिक्तीकृतस् तथाप्य् अवसरम् अवाप्य मध्यं मध्यं सा स्व-सेवाम् अध्यवस्यन्ती तत्र प्रादुर्भवति ।  ततः सम्प्रति च ताम् अन्तर्विकृताकृतिम्  उपलभ्य भव्य-स्वभाव-रोचने लोचने निमीलितवान् ।  
  
[४९] ततश् च सहसा पराभाव्य-धिया भिया विना भूता तम् अङ्कम् एव निःशङ्कम् आनीतवती, मूषिक-धिया सर्पन्ती सर्पी नकुलम् इव ।  
  
[५०] स्निग्धकण्ठ उवाच-अग्रजन्मंस् तन्-मातरौ कथम् इव ताम् अपरिचितां न निवारितवत्यौ, न च विचारितवत्यौ?  
  
[५१] मधुकण्ठ उवाच-पुरस्ताद् योगमायाख्यं कारणम् उपन्यस्तं, प्रक्रियान्तरं च तत्र तया क्रियते स्म ।  यथा, सा हि तत्रान्तर्-गूढाङ्ग-भुजङ्गी-सङ्गतायाः कूट-कनक-मय-पयः-कनकालुकायाः साम्यावगम्यं रूपं दधती, परितः स्रवद्-अस्र-धारा-वाराजस्र-स्तन्य-प्रवाहान् वहन्ती, स्नेहानुकारक-देहत एव ते मोहितवती ।  
  
[५२] पुनश् चेदं सगद्गदं जगाद, "अयि यशोदे, त्वम् अपि हठोत्तरतया कठोरासि, सुतरां तु स्व-सुत-स्थित-चित्ताद्रोहिणी रोहिणी, यतः शयनतल एवेदृश-सुकुमारं कुमारं निधाय चिन्ताम् अविधाय नातिकृत-निष्ठं तिष्ठथः, न तु हृदये ।  प्राणा अपि हृदय एव रक्षणीयाः, किम् उत प्राणाधिकोऽ यं सुतः?  तस्माद् धिग् वो राक्षसीतोऽ पि रूक्ष-मानसा मानुषीः ।  अहं तु सम्पद्-अधिष्ठातृ-देवी त्वया प्रसूतं सुतं विश्व-विलक्षण-लक्षणं श्रुत्वा तत्-क्षणम् एवागतानेन वसन्तेन वासन्तीम् इव दृष्टिं हृष्टां कृतवत्य् अस्मि ।  मम च स्तनौ सर्व-श्रेयस्तननौ नित्यम् अमृतं क्षरतः, येन पीतेन सोऽ यं निःसन्देह-सिद्ध-देहः स्यात् ।  तस्माद् अहम् अस्य सर्व-सुख-विधात्री धात्री  
च भविष्यामि" इति ।  
  
[५३] स्निग्धकण्ठ उवाच-ततो ग्रहणाद् अनन्तरं किं जातम्?  
  
[५४] मधुकण्ठ उवाच-तद् एवं मिषतः सा विषयोषा तं गृहीत्वा विलम्बं हित्वा चूचुकोपर्य् एव तन्-मुख-वार्य्-उद्भवं निदधे ।  
  
[५५] स्निग्धकण्ठ सभयम् उवाच-ततस् ततः?  
  
[५६] मधुकण्ठ सहासम् उवाच- ततः स तु स्वमातुः साक्षात् तस्यास् तादृश-भृश-दुर्नय-दर्शनाद् उपजातेन तत्-प्राणान् पिबता रोष-तेजः-सङ्घातेन तत्-स्तन्यस्य च दोषं शोषयन् मातृ-भावाभास-स्फुरद्-उल्लास-स्व-स्पर्श-स्वाभाव्येन तु तद्-देहे सुगन्धिता-सुगन्धिताम् इव तत्-स्तन्ये पीयूषतां रूषयंस् चूषणं चकार ।  
     कृष्णेन पूतना-स्तन्य-पानम् इत्थं विरोचते ।  
     यथा गङ्गा-प्रवाहेण कर्मनाशा-जलाहृतिः ॥ज्ग्च्_१,५।१५॥ [अनुष्टुभ्]  
  
[५७] सा तु राक्षस-पक्षिणी "मुञ्च मुञ्च" इति पुष्ट-क्रुष्टतया व्यथित-सनीडां पीडां प्रपञ्चयन्ती प्राणान् अपि मुञ्चन्ती संस्कार-वशात् तं वक्षस्य् एव निक्षिप्य पक्ष-विक्षेपाद् व्रजाद् बहिः ससार ममार च ।  यत्र ह्रादिनी सा ह्रादिनीत्य् एव तर्क्यते स्म, यत्र च स्वरूपावस्थितिम् एव चाससार ।  
  
     उड्डिड्ये सपदि यदा तु पक्षिणी सा  
          तं बालं हृदि परिगृह्य लम्बमानं  ।  
     उड्डीना द्रुततरम् एव मातृ-युग्म-  
          प्राणाश् च स्फुटित-हृदम्बुजाद् इवासन् ॥ज्ग्च्_१,५।१६॥ [प्रहर्षिणी]  
  
     तस्मिन् हृते पूतनया तु बाले  
          मात्रोर् यदि प्राण-गणो न मूर्च्छेत् ।  
     भोक्तुं तद् आभील-कुलं तदा ते  
          किं शक्नुयाताम्? अपि किन्तु नैव ॥ज्ग्च्_१,५।१७॥ [इन्द्रवज्रा]  
  
     आक्रन्दाद् भिदुराणि पक्ष-पवनात् कल्पं भुवि भ्रंशनाद्  
     भू-भ्रंशं शव-रूपता-शवलनाद् गोत्राङ्ग-पङ्क्तीर् अपि ।  
     आशाङ्क्याभिगता दिविष्ठ-पटली तत्-तद्-विजातीयतां  
     निर्णीयाथ विसिस्मिये कतिपयं कालं बकी-संस्थितौ ॥ज्ग्च्_१,५।१८॥ [शार्दूल]  
  
[५८] ततश् च पूतनां निश्चित्य,  
     तस्याः सुरा वक्षसि लग्नम् एनं  
     स्मेरं गृहीताकृश-चूचुकाग्रम् ।  
     अस्य प्रभावावलि-विज्ञ-चित्ताः  
     सर्वे समन्ताज् जहसुर् विलोक्य ॥ज्ग्च्_१,५।१९॥ [इन्द्रवज्रा]  
  
ऊचुश् च,  
     "अभजद् इह यद् एषा पर्वताकार-वर्ष्मा,  
          क्षयम् अतितनु-मूर्तिं प्राप्य बालं तम् एतम् ।  
     न हि तद् अतिविचित्रं प्रेक्ष्यताम् एव साक्षाद्  
          विधुर् अयम् अमृताङ्गः पूतनेयं विषाङ्गी ॥ज्ग्च्_१,५।२०॥ [मालिनी]  
तथा च,  
     "विषं स्याद् विषम् अन्यस्मिन्न्   अमृतं तु विषे विषम् ।  
     पूतना-कृष्ण-सङ्घर्षे    दृश्यताम् एतद् एव हि ॥ज्ग्च्_१,५।२१॥ [अनुष्टुभ्]  
  
अथवा,  
     "नव-नव-रस-पाकाद् उत्पलाभोग-धात्री  
     स्थलज-जलज-पद्मे सर्वदा दुःख-दात्री ।  
     रजनिचर-गणानां शश्वद् आमोद-पात्री  
     प्रति हरि-लयम् आगात् पूतना व्याज-रात्री ॥ज्ग्च्_१,५।२२॥ [मालिनी]  
  
[५९] किन्तु, स्व-चरित-चातुरीभिर् इदम् इवायं सूचयति,  
     "स्तनन्धयस्य स्तन एव जीविका  
     दत्तस् त्वया स्वयम् आनने मम ।  
     मया च पीतो म्रियते यदि त्वया,  
     किं वा ममागः? स्वयम् एव कथ्यताम् ॥ज्ग्च्_१,५।२३॥ [उपजाति १२]  
  
[६०] स्निग्धकण्ठ उवाच-हन्त, श्री-व्रजेश्वर्य्-आदीनां दीनानां का मर्यादा धैर्याय जाता?  किं वा तत्-परिजनैः समाधानम् अधायि?  
  
[६१] मधुकण्ठ उवाच-अथ व्रजे तु महा-कोलाहल-व्रजे जाते व्रजेश्वर-गृहिणीं रोहिणीं च विहायं विहायम् उपर्य् उपरि परिद्रुतासु वृद्धा-मध्या-वधूषु तासु तदैव दैव-निश्चित-दिशः काश्चित् पृथु-नग-पृतनाम् पतितां पूतनां दृष्ट्वापि विघटित-भया निकटम् अटिता विधि-घटित-स्खलित-बाहु-घट्टम् आरूढा बाल-भावाद् अकुतोभयतया खेलन्तम् इव तं बाल-गोपालम् अविलम्बितं गृहीत्वा तां संवेग-जात-वेगतया सर्वं चातिहाय गृहाय दुद्रुवुः ।  
  
  
[६२] ततश् च तद्-अवलोकेनासङ्ख्य-लोकेन सुख-मग्नेन पश्चाल्-लग्नेन परिप्लव-तया समुत्प्लवमानेन सह समहं महान्तः-पुरम् आगता नारी-जना जनन्योर् निश्चेष्टितां दृष्ट्वा कर्तव्य-मूढताम् ऊढा बभूवुः ।  
  
[६३] अथ तथा-लक्षणतया क्षण-कतिपये लब्ध-व्यत्यये यत्नान्तर-पथे च वितथे, काचिद् बुद्धिमती स-कश्मलयोस् तयोर् अप्य् अङ्के तं बालकम् एवावलम्बयामास ।  अवलम्बिते च बाले तेनैवामृतेनेव कृत-त्राणेषु प्राणेषु, तं बालकम् अवलोकमाने ते पुनर् अन्यां मूर्च्छाम् आनर्च्छतुः ।  ततः पुनः पुनर् एवं-विधानाच् चिद्-आधानेन प्रकृतिम् आसेदतुः, मुहुर् एव जल-संवलनेन निदाघ-दग्ध-भूमिवत् ।  
  
[६४] अथ बालकम् अप्य् अवलोकयन्त्याव् आलोकन-वचनयोः काराभिर् इवाश्रु-धाराभिर् अतीव व्यग्रताम् अग्रतः प्रापतुः ।  ततश् चान्याभिर् एव स्तन्याभिमुखीकृतेन तेन सुकुमारेण कुमारेण क्रमानुसारेण धीरतां धारयामासतुः ।  ततश् च,  
     आश्लिष्टः प्रतिदृष्टि-चुम्बित-मुखः सुघ्रात-मूर्धा दृगर्-  
     णः-सिक्तः सुहृदां पुरो भुवि धृतः स्वेनापि निर्मञ्छितः ।  
     सत्यं सत्यम् इदं न चान्यद् इति स व्यक्तं विविक्तीकृतो  
     मातृभ्यां न तथापि संहृत-भयं दृष्टो बकी-मर्दनः ॥ज्ग्च्_१,५।२४॥ [शार्दूल]  
  
[६५] अथ श्री-व्रजेश्वरी स-चमत्कारम् उवाच-"हन्त, विलोक्यताम् असौ द्वितीयो बालः" इति ।  तद् एतद् उक्त्वा च तां स्वयं धावितुम् उद्यतां विबुध्य प्रतिरुध्य श्रील-रोहिणी बहुल-महिलाभिः सह गृहान्तरम् अवगाहमाना, तं मङ्गल-सङ्गतं विलोकयन्ती, सङ्गिनीभिर् अङ्गीकृत-पालनं विधाय च, तद्-आगमन-स्पृहिनीं व्रज-महेन्द्र-गृहिणीं संहाय सान्त्वितवती ।  
  
[६६] पूतना-हन्तुस् तु,  
     गो-मूत्राद्यैः स्नानम् आचार्य तस्य  
          प्रेम्णा चक्रुर् मन्त्र-रक्षां जनन्यः ।  
     श्रुत्वा यस्मिन् शास्त्र-विज्ञत्वम् आसां  
          सर्वेऽ प्य् उच्चैः कोविदा विस्मयन्ते ॥ज्ग्च्_१,५।२५॥ [शालिनी]  
  
[६७] अथ तादृश-महोत्पात-दृश्वरी श्रीमती व्रजेश्वरी सर्वानर्वाचीनाः प्रति स-गद्गदं जगाद,  
     "पुत्रो भवेद् एवम् अतिस्पृहा नौ  
          नासीद् अभूद् एष तु वः स्पृहातः ।  
     प्रत्यर्पि सोऽ यं बत युष्मकाभिर्  
          अस्मासु युष्मासु तथास्मकाभिः ॥ज्ग्च्_१,५।२६॥ [इन्द्रवज्रा]  
  
इति तासां चरण-परिसरणम् अनु बालं नमयन्ती बाष्पं मुमोच ।  
  
[६८] ताश् च धैर्यं हित्वा स-सम्भ्रमं बालकं गृहीत्वा प्रोचुः,  
     "अस्माकं यद् अखिलम् अस्ति पुण्य-जातं  
          यद् वास्मत्-पितृ-जननी-कुलानुजातम् ।  
     तेनासौ बत भवताद् अहो यशोदे  
          पुत्रस् ते निरवधि-मङ्गल-प्रमोदे ॥ज्ग्च्_१,५।२७॥ [प्रहर्षिणी]  
  
इति सास्रम् आत्मना तं निर्मञ्छयञ्चक्रुः ।  
[६९] तस्याः सान्त्वनार्थं समुदिता मुदितास् तत्रैव तस्थुश् च ।  तत्र च पुतनया कृतम् अजन्यं जनन्याव् अन्याश् च स्व-स्वदृष्टम् अन्योऽ न्यं निर्दिष्टवत्यः । तथा हि,  
     यथागता सा यद् उवाच यच् च वा  
          चकार तद्-ग्रस्तम् अमू समूचतुः ।  
     अमूः समूचुः यथा स्वयं गता  
          यथान्वपश्यंश् च तथा स-गद्गदम् ॥ज्ग्च्_१,५।२८॥ [वंशस्थविला]  
  
[७०] श्री-व्रजराजादयस् तु दूरतः किञ्चित् किञ्चिद् ईक्षित्वा मिथः-कथया कथन्तया तद् एतद् उच्चावच-वचनं रचयामासुः ।  तथा हि, [७१] "समुड्डीयमानामान-वायसातायि-समुदायाविविक्त-महा-घोर-रूपं चण्ड-रश्मि-भस्मीकृत-सन्तम् असाव् अशिष्ट-महिष्ठ-ग्रन्थि-सन्ततितयोपहसितं झटिति निविडित-वड्रीभूताटवी-खण्ड-मण्डित-प्रदेशतया निर्दिष्टं भूरि-दूरतया भू-लग्नवत् प्रतीयमानोऽ यं तोयद-सम्भार इति सम्भावितं श्री-वसुदेव-सूचितोत्पातोचितं किञ्चिन् निचितम् इदम्" इति चिन्तितम् ।  पुनर्, "लब्ध-पक्षतयोत्पातम् आचरन्न् उत्पत्य पतितोऽ यम् अखर्व-पर्वत-विशेष" इति वितर्कितम् । [७२] राक्षसाकार-साक्षात्-कार-विकल्प-कल्पना-जनित-जन-चय-भय-हास-कौतुक-विसंवाद-नादं क्षणतो  
राक्षस-ताल-क्षणालक्षण-विनिश्चित-व्रजापचिति-प्रचयं स्वाभिमुखम् आगताया जनताया मुखान् नैकभेद-वेदन-विच्छेद-कारणावधारणाद् अवधारित-वेदनं नैकट्य-घट्यमान-वैकट्यतया वित्रस्त-समस्त-चित्तं परि व्रजात् पतितं पूतना-पुद्गलम् उद्भावयामासुः ।  
  
     श्रुत्वा पूतनया सुतस्य नयनं तस्यास् तु तस्मान् मृतिं  
     मूर्च्छन्न् एव तदा व्रज-क्षिति-पतिः सम्यक् प्रबोधं ययौ ।  
     लब्ध्वा दुर्धर-काल-नाग-दशन-त्रोटं यथा तत्-क्षणाद्  
     दिव्यं मन्त्रम् अपि श्रयेत मनुजः कश्चिद् द्रुतं जीवितुम् ॥ज्ग्च्_१,५।२९॥ [शार्दूल]  
  
[७३] अथ व्रजराजस् तत्राश्चर्य-पारम्पर्यम् इदम् अशृणोद् अदर्शयद् अन्वभूद् अपि । [७४] तत्राशृणोद् यथा प्रथमं तावत् पूतना-तनुर् आयामतस् त्रि-गव्यूतिं व्याप्य पतितवती, विस्तारतस् तु गव्युतिम्, उच्छ्रायतश् च प्रायः क्रोशम् इति । [७५] सा च याम-द्वय-गम्यायाम-तद्-अर्ध-विस्तार-व्रजागार-व्रजाद् बहिर् एव पपात, तत्र च न प्राणिनः पीडितवती, किन्तु द्रुमान् एवेति ।  
  
[७६] अथादर्शयद् यथा, तत्र हि कुलिश-तुल्य-निष्ठुर-महिष्ठ-कुल्य-कुलाकुला-घनास् तद्-अपघनाः स्वीय-समाज्ञया व्रज-जन-पृथक्-पृथग्-जन-व्रजेन झटित्य् एव कठिन-कुठारैर् विपाटिताः, प्रचुरतर-स्थान-स्थापितास् ततोऽ प्य् अतिविततानि निर्बन्धेनेन्धनानि सन्धाय सन्दग्धाश् चेति ।  
  
[७७] तद् एवं तद्-व्रज-बहिर्-धाम-पामर-चर्मकारादि-कर्माकार-गणानाम् अपि गणना शक्ति-समतिरिक्तता च न व्यक्तीकर्तुं शक्यते, किम् उत गोपादीनाम् इति ।  
  
[७८] अथान्वभूद् यथा-  
  
     कंसारेः सुमधुरिमा प्रमाण-चर्यां  
          न प्राप्स्यत्य् अधियुग-कोटि-कूटितोऽ पि ।  
     सा राक्षस्य् अपि रुधिराशनापि यस्य  
          स्पर्शांशाद् वर-सुरभित्वम् आससाद ॥ज्ग्च्_१,५।३०॥ [प्रहर्षिणी]  
  
यतः,  
     तदा च दूता इव पूतनाङ्गतो  
          दग्धाद् गता धूम-गणाः सुगन्धयः ।  
     ग्रामान्तरं यातवतां दिनान्तरे  
          केषाञ्चिद् आह्वान-कृतिं विनिर्ममुः ॥ज्ग्च्_१,५।३१॥ इति ॥। [उपजाति १२]  
  
     अथात्मजं कलयितुम् आशु गोकुल-  
          क्षितीशिता व्रज-पुर-मध्यम् आययौ ।  
     गतोऽ न्तिके पथि पतद्-अश्रु-विग्रहः  
          क्षणं स्थितः स्वजन-गृहीत-दोर्-युगः ॥ज्ग्च्_१,५।३२॥ [रुचिरा]  
  
[७९] अथ धीरताम् एव धारयन् परम-धीर-धीर् असौ द्वि-त्र-मित्र-परिवृततया बृहद्-गृहालिन्द-वेदीं विन्दमानः कनकासन-कृतासनः स्वकुल-गोकुल-कुल-पुरन्ध्रीभिः सार्धम् अर्धाङ्गेन सानन्दम् उपनन्द-वधू-हस्त-विन्यस्तं बालं पुरस्कुर्वता पुरतः पतिर् अभिजग्मे ।  बालश् च तस्योत्सङ्ग-सङ्गी कारयाञ्चक्रे । तत्र च-  
  
     "किं ग्रहार्दिततया स बालको  
          दूनताम् अगमद् एक-रात्रतः ।"  
     इत्य् अचिन्तयद् अमुं तदेन्दुवत्  
          स्फीतम् ऐक्षत पुनर् व्रजाधिपः ॥ज्ग्च्_१,५।३३॥ [रथोद्धत]  
  
किं च,  
     लीढं रूप-मधु प्रकृष्य रसितं वक्त्र-प्रसादामृतं  
     सम्यक् स्वादित एव तुल्य-रहित-स्पर्शोत्सवः कोऽ प्य् असौ ।  
     तस्य श्यामल-बाल-कोमल-तनोर् मूर्ध्नस् तु तातेन तां  
     सौरभ्य-स्वदनानुभूतिम् अभितो विश्वं मदाद् विस्मृतम् ॥ज्ग्च्_१,५।३४॥ [शार्दूल]  
  
[८०] निभाल्य च श्रीमन् मुखं सुखम् ऊचे,  
     "यदि नारायणेन त्वं दत्तोऽ सि कृपणाय मे ।  
     तेनैव सर्वं निर्वोढा सोढा च मम दुर्नयः ॥ज्ग्च्_१,५।३५॥ [अनुष्टुभ्]  
  
[८१] अथ "निर्वोढा निर्वोढा" इत्य् अनुवदन्त्य् अत्यन्ताभिनिवेशाद् एकेनाप्य् अकृत-निर्देशा पृष्ठ-देशाद् इत-प्रवेशा जटिलित-कचा सत्य-वचाः पौर्णमासी सर्वैर् एव तूर्णम् उत्थाय समनस्कारेण नमस्कारेण पुरश्चक्रे, अर्चयाञ्चक्रे चासनादिभिः ।  
  
[८२] ततश् च, स्वप्रश्नोत्तर-विषयीकृत-तद्-विष-योषा-वृत्ति-शेषा राज्ञानुज्ञापयाम् बभूवे पूर्ववद् अपूर्व-दानाद्य्-अपूर्वाय ।  तच् च ताम् एव प्रधानं विधाय विधीयते स्म इति ।  
  
[८३] तद् एवं पूतनां घातयित्वा समापनाय पुनर् अपीदं मधुकण्ठः परमर्षि-सम्मतता-व्यञ्जनया समुट्टङ्कितवान्-  
  
     ईदृशस् तनयो जातस् तव गोप-पते यतः ।  
     सा बाल-राक्षसी जज्ञे निज-संसार-राक्षसी ॥ज्ग्च्_१,५।३६॥ [अनुष्टुभ्]  
  
[८४] चेतसि चेदं विविक्तवान्,  
     अर्भासृग्-भुग् अजनि यत् पुरा यद् अर्वाग्-  
          धात्री चाभवद् इयम् अत्र नन्द-सूनोः ।  
     तत् क्वाधस्पदम् अथ तच्-छिरस्पदं वा  
          क्वेत्य् अन्तर्-हृदि विमृशन् भृशं भ्रमामि ॥ज्ग्च्_१,५।३७॥ [प्रहर्षिणी]  
  
[८५] तद् एवं वृत्ते तद्-दिनेऽ पि पूर्ववद् एव कथा रक्षिता यथायथम् अपि स्वावसथादि-पथानुगतिर् आचरिता ।  
  
इति श्री-श्री-गोपाल-चम्पूम् अनु  
पूतना-वधावधारणं नाम  
पञ्चमं पूरणम् ।  
॥५॥  
  
  
*************************************************************  
  
(६)  
  
अथ षष्ठं पूरणम्  
विशङ्कट-शकट-विघट्ट-नादि-विचित्र-बाल्य-चरित्रम्  
  
[१] अथ तथैवाधरे-द्युः सुभासमानायां सभायां अनुमोदन-निदिग्धः स्निग्धकण्ठः सोत्कण्ठ उवाच-मधु-मधुर-कण्ठ श्री-मधुकण्ठ, श्रूयताम्-  
  
[२] ततः समन्ताद् अहरहर् अन्यद् अन्यल् लावण्यम् उत्फुल्लयन् विधुः स्व-जन्म-पक्षम् उल्लासयामास । तत्र दिग्-दर्शनं यथा-  
  
एका द्वित्राश् चतस्रो युत-वियुततया पञ्च-षाः सप्त चाष्टौ  
पङ्क्तिर् वा पङ्क्ति-बद्धाः शिशु-युवति-जरत्य्-अर्ध-वृद्धाः समन्तात् ।  
आयान्ति द्राग् विशन्ति व्रज-नृपति-गृहं तं च पश्यन्ति बालं  
कृत्वा चुच्कार-मिश्रं बहुल-विलसितं स्माययन्त्यो हसन्ति ॥ज्ग्च्_१,६।१॥ [स्रग्धरा]  
  
यथा च-  
मात्रा पित्राथ माता-पितर-कुल-भवैर् आकुलैश् चित्र-मित्रैर्  
नेत्राणाम् अञ्जनाभं शिशुम् अनुभवितुं सन्ततं कञ्जनाभम् ।  
आगम्यागम्य रम्याकृति-परिवृतिम् उद्वास्य हास्यादि-पूर्वं  
स्पर्शं स्पर्शं तम् उच्चैर् अहरहर् अहहो दृङ्-महो लभ्यते स्म ॥ज्ग्च्_१,६।२॥ [स्रग्धर]  
ततश् च-  
     विगलद्-अलक-जालालोल-दृक्-खञ्जरीटः  
          प्रकटित-तिलक-श्री-रोचना-कुङ्कुमाभ्याम् ।  
     स्मित-विलसित-वक्त्रः श्याम-धामाचलाङ्घ्रिः  
          शिशुर् अतिशुशुभे स प्राप्य मासं तृतीयम् ॥ज्ग्च्_१,६।३॥ [मालिनी]  
  
तत्र च-  
     स्निग्धाः पश्यति सेष्मयीति भुजयोर् युग्मं मुहुश् चालयन्न्  
          अत्यल्पं मधुरं च कूजति परिष्वङ्गाय चाकाङ्क्षति ।  
     लाभालाभ-वशाद् अमुष्य लसति क्रन्दत्य् अपि क्वाप्य् असौ  
          पीत-स्तन्यतया स्वपित्य् अपि पुनर् जाग्रन् मुदं यच्छति ॥ज्ग्च्_१,६।४॥[शार्दुलविक्रीडिता]  
  
[३] अथ कदाचिन् नाक्षत्र-मास-त्रयान्ते नक्षत्रेश-कान्ते तज्-जन्म-नक्षत्रे श्रीमन्-मात्रा पुत्राभिषेक-कौतुक-यात्रा प्रवर्तिता । तदा च,  
  
भवनम् अनु सुयत्ने रत्न-पर्यङ्क-वर्ये  
          सुरभि-मृदुल-तुली-शुभ्र-वस्त्र-प्रशस्ते ।  
     हरि-मणि-रुचि-बालः शोभते स्मासिताम्भो-  
          रुहम् इव सुर-सिन्धौ क्षीर-सिन्धौ हरिर् वा ॥ज्ग्च्_१,६।५॥ [मालिनी]  
  
     अथोत्तान-शायी स सर्वातिशायी  
          निजाम्बा-यशोदः स्व-तात-प्रमोदः ।  
     स्व-नक्षत्र-भाते बभूव प्रभाते  
          बलेनातिसाङ्गः परावर्तिताङ्गः ॥ज्ग्च्_१,६।६॥ [भूजङ्गप्रयाता]  
  
[४] ततश् च, शयनं पार्श्वेनोपपीडं शयानम् अमुं सुकुमार-कुमारापीडम् अकस्माद् विलोक्य तद्-वृत्ते धात्रीभिर् मात्रे निवेदित-मात्रे सति सातिमात्रानन्द-कन्दलिता निज-नन्दन-मङ्गलातिशय-स्पृहिणी श्रीमन्-नन्द-क्षितीश-गृहिणी भर्तुर् आज्ञां सुज्ञातां सम्भूय भूयः सर्वाः समाहूय तम् एव महोत्सवम् अहो महोत्सवं चकार ।  
  
[५] तत्र कासाञ्चिद् अपि गृह-पालनाय स्थितानाम् आहूतिर् एवम् अनुसन्धेया;  
  
लाल्यस्याद्य तु जन्मभं विजयते तत्रापि चौत्थानिकं  
     सर्वा एव गतास् त्वम् एव किल किं सद्मावितुं वर्तसे ।  
     आगृह्णाति मुहुर् व्रजेश-गृहिणी किं वा व्रजे मोषकः  
     कोऽ प्य् अस्ति स्फुटम् अस्ति वा स तु शिशुर् मुष्णाति चेतः परम् ॥ज्ग्च्_१,६।७॥ [शार्दुलविक्रीडितम्]  
[६] अथ तत्र चित्र-वादित्र-शुभ-रीति-गीति-प्रशस्त-विप्र-कुल-शस्त-स्वस्ति-वाचन-पूर्वक-विधिम् अतिरिच्याभिषिच्य, पीत-वाससा परिकृत्यालङ्कृत्य, मन्त्रादिभिर् अभिरक्ष्याभिलक्ष्य, तद्-उद्धर्ष-हर्षमय-बहुतर-कार्य-चर्या-मर्यादां पर्यापयितुम् इतस् ततश् चलन्ती, परिजनान् अपि नियोजनया स-प्रयोजनान् जनयन्ती, जननी गेहायमान-विसङ्कट-घटन-महा-शकटाधः कल्य एव पल्यङ्के बालम् आलोकाजिर एवाजिरे शायितवती । तत्र कुमारयतः कुमारांश् च स्थापितवती । तत्रावष्टम्भ-स्तम्भ-चतुष्टय-मध्यग-दोलाकारः स पल्यङ्को यथा-  
  
     प्रवालाङ्घ्रिर् गारुत्मत-घटित-पट्टी-पटु-रुचिर्  
          वहन् मध्ये पट्टारुण-चिपिट-डोरी-पट-वृतिम् ।  
     दुकूलान्तस् तुल-स्फुरित-वर-तुली-वलयितो  
          दरान्दोलो दोलो यद् उपरि विरेजे शिशु-हरिः ॥ज्ग्च्_१,६।८॥ [सिखरिणी]  
तत्र च-  
     स्थविष्ठ-पट्ट-स्तवकं विचित्रं  
          निबद्धम् ऊर्ध्वाद् अभिलम्बमानम् ।  
     स्पृशन् कराभ्याम् असितः स कूजन्न्  
          उत्तान-शायी मुहुर् उज्जहास ॥ज्ग्च्_१,६।९॥ [उपजाति ११]  
  
[७] ततश् च, ब्राह्मणादि-पूजायां पूर्यमाणायां कृत-समाहरणेन हरणेन सार्धं सार्ध-प्रहरणेऽ प्य् अतियाते न कस्यचिद् अन्यत् किञ्चिद् अपि छिद्र-मात्रम् आसीत् ।  
  
[८] तदा च पूतनावन् नूतनार्भकाय कंस-प्रहितः कश्चिद् दिविषद्-अहितः समागम्य दिवि स्थित एवं चिन्तयामास: "स पूतना-पोथकोऽ यं पोतो विसङ्कट-शकटाधस्ताद् आस्ते । साक्षान् मन्तुं विधातुं न कोऽ पि जन्तुर् अमुष्य शक्ष्यतीति लक्ष्यते । छद्म-रूप-सद्मतया च पूतना संस्थिता, तस्माद् अमूर्त एव सन्न् अत्र पूर्तये भवानि" इति । ततश् चासौ शकटम् अप्रकटम् आविष्टवान् ।  
  
[९] तद्-आवेशेन चासौ भूम्यां प्रविशच् चक्रतया वक्रीभवद्-अक्षतया चोपरि-पात-परीपाक-प्रक्रमं यदा चक्रे, तदैव तद्-दैव-वशतः किल तस्य पोतस्य स्तन-निदिग्ध-दुग्ध-जग्धीच्छा जाता । तदा च मातरम् अनुपलभ्य कातर इव नव-कमल-दल-कोमल-चरणास्फालनाद् उद्घटितं निज-शकटं पक्ष-विहीनम् अपि कुतुकाद् इव राक्षस-पक्षिणीवद् उड्डीनं विधाय विवृत्त-पतनत्वम् आसादयामास स शावकः ।  
  
[१०] इदम् एव साश्चर्यतयानुदितं श्रीमद्-अर्जुनेन विष्णु-धर्मे:  
     तालोच्छ्रिताग्रं गुरु-भार-सारम्  
          आयाम-विस्तारवद् अद्य जातः ।  
     पादाग्र-विक्षेप-विभिन्न-भाण्डं  
          चिक्षेप कोऽ न्यः शकटं यथा त्वम्? ॥इति ।  
  
[११] स चासुरः स्वयम् एवामूर्तताम् उरीकृतवान् इतीव तम् अप्य् असाव् आकाश-नीकाशतया नाशयामास । तद् इदम् अहो काकतालीयम् एव जातम् । सोऽ यम् असुरावेश एव ब्रह्माण्ड-पुराणे श्री-कृष्णाष्टोत्तर-शत-नाम-स्तोत्रे शकटासुर-भञ्जन इति नाम्ना व्यञ्जितः ।  
  
[१२] अत्र देवाः श्रील-गोपाल-भावम् उत्प्रेक्षाञ्चक्रिरे, यथा-  
  
     "शकटम् इदम् इहास्ति मद्-गृहस्य  
          स्वयम् अविशस्तद् अनेन चोत्प्लुतोऽ सि ।  
     रुदितम् अनुपदं मया विकीर्णं  
          तद् अपि यदि म्रियसे न तन् ममागः ॥ज्ग्च्_१,६।१०॥ इति । [पुष्पिताग्रा]  
  
     आविर्भवत्-कटकटे शकटेऽ थ सर्वे  
          किं किं किम् इत्य् अभित एव भियाभियाताः ।  
     तस्यातिपातम् अवलोक्य विलोक्य तोकं  
          क्रन्दद्-विमूढ-मतिताततिमूढवन्तः ॥ज्ग्च्_१,६।११॥ [वसन्ततिलक]  
  
     माता च तं विवशितावयवापि देवा  
          विष्टेव पश्यति जने जगृहे द्रवेण ।  
     पश्चात् तु कम्प-मुख-भाव-निपीडिताङ्गीं  
          तां विद्रुताः परपराः परितोऽ प्य् अगृह्णन् ॥ज्ग्च्_१,६।१२॥ [वसन्ततिलका]  
  
[१३] तस्मिन्न् अनस्य् अब्दवच्-छब्दे जाते तु,  
     किं तत्? किं तन् ननाद? श्रुति-कटु-शकटस् तत् कथं स व्यलोठीत्  
     कस्मात् कस्माद्? अकस्मात् कुशल-कुशलम्? ॐ वासुदेव-प्रसादात् ।  
     इत्थं प्रश्नोत्तराभ्यां व्रज-कुल-पतयः प्रापुर् अन्तः-पुरान्तर्  
     दृष्ट्वा तत्-पातम् आसन् दशन-तति-शिखाद् अष्ट-जिह्वाश् चिराय ॥ज्ग्च्_१,६।१३॥ [स्रग्धरा]  
  
[१४] ततश् च सहसा बहिः-पुराद् अन्तः-पुर-पुर-स्थल-भाजं श्रीमद्-व्रज-राजं निर्वर्ण्य सर्वे पर्यायागता द्विधाभूताः पूरतो दूरतोऽ वकाशं ददुः । [१५] ततोऽ सौ जनकस् तु जन-कलकलतस् तद्-वृत्तम् अवकलयन्न् अम्बाला-गलावलम्बं बालकम् एव स्व-पाणि-तलम् अवलम्बयामास, विलोकयामास च तस्य सर्वावयवान् ।  
  
[१६] तद् अनु च सर्व एव शान्ततामायान्तस् तद्-अन्तं समन्ततः शकट-निकट-संवलकान् बालकान् एव पप्रच्छुः । ते च तद्-एक-निर्देशिन्या दर्शयन्तस् तम् एव निर्दिदिशुः । तत्रैको लोहलोऽ प्य् अग्र-वादी निवारित-कोलाहलः प्रललाप, "म म मम पा पा पा पार्श्वतः श्रूयताम्, य य य यदा च च चरण मु मुत्थापितवान् अयम्, त त त तदा ते तेन स्पृष्ट-मात्रो डि डि डि डि डीन इवोद्वृत्तः सोऽ यं श श श शकटः" इति ।  
  
[१७] ततश् च, तद्-विडम्ब-वादिषु बालादिषु हसत्सु बीभत्सित-बालिश-भाषिताः परम-वत्सला विचिकित्सां न धित्सां चक्रुः । पूतना-वधावधारितानुवादितया कर्कश-तर्क-चक्र-निरुद्ध-बुद्धयस् तु चक्रुः । [१८] पिता तु पुनः स्वस्ति-वाचनाभिषेचनादिना विप्र-कुल-प्रतोषणादिना सर्वाशी-राशिना च तं लङ्गिम-बालं मङ्गलेन सङ्गमयामास मातुर् उत्सङ्गेन च । तया च स्व-बाल-लालना-कलाप-मय्या गृहान्तः-शय्यायाम् एवायं शाय्यते स्म । गोप-महेन्द्रादिभिर् महित-महा-शकटश् च यथा-स्थानं घटयामासे ।  
  
[१९] अथ मधुकण्ठ उवाच-वत्स, बालकेन महा-शकट-समुच्चाटनम् असम्भाव्यम् इति सम्भाव्य भण्यताम्, अन्यथा हि कवेर् एवान्यथात्वम् आपद्येत ।  
  
[२०] स्निग्धकण्ठ उवाच-आर्य, पूर्वम् एवात्रापूर्वता निवारितास्ति, यतो योगमाया खल्व् अस्य सम्भावित-योगं निर्मापयतीति पुनर् मा प्राक्षीः ।  
  
[२१] मधुकण्ठः स-स्मितम् उवाच-तद्-अनन्तरम् उदन्तः कः?  
  
[२२] स्निग्धकण्ठ उवाच-अथाग्रजानुजान् अनु व्रजस्य राजा विविवेच, "बालक-युगलम् इदम् अपृथग्-आलयालम्बनताम् एव नितराम् अर्हति, यतस् तदीय-जनन्योः स्वयम् एव तल्-लालनाय लालसा-धन्ययोस्, तत्र च परस्पर-तद्-आसक्तयोर् नाना-स्पृह-गृह-कार्य-पर्यापण-व्यसनयोर् युगपत् तद्-युगलस्य पृथग्-अवकलनं दुर्बलम् इति केवलं सुदिनागमन-विलम्बताम् अवलम्बे । यथा वा भवताम् इच्छा भवति" इति श्रुत्वा श्रुतज्ञाः श्रोत्रियान् आश्राव्य तदैव दैवानुकूल्यं निभाल्य समम् उद्यद्-वाद्य-परीत-गीत-स्वस्ति-वाचनादि-प्रशस्ति-पूर्वकं द्वयोर् अपूर्व-मिलनम् आशु कलयामासुः ।  तच् च यथा-  
  
     मिथो लग्ना दृष्टिः समजनि चिरं मूर्तिर् अचला  
          द्रवच्-चित्तं नेत्रोदक-मिषतयागाद् अभिमुखम् ।  
     इति भ्रात्रोर् बाल्येऽ प्य् असित-सितयोः सा प्रसितता  
          नवे व्यत्यालोके कुतुकम् इह किं वा न तनुते? ॥ज्ग्च्_१,६।१४॥ [शिखरिणी]  
  
     बाल्ये प्रथमम् अन्योऽ न्यं  मिलतो राम-कृष्णयोः ।  
     सितासितांशवः पृक्ता  जज्ञिरे मृग-लाञ्छनाः ॥ज्ग्च्_१,६।१५॥ [अनुष्टुभ्]  
  
[२३] तद् एवम् एव सर्व एव पर्व विधाय निज-निज-नूतन-तनूजान् गणक-गणित-गुण-गणेऽ हनि स्नेहं तेषां तेनेह सहेहमानाः स-मङ्गलं सङ्गमयामासुः ।  
  
[२४] अथ युक्ति-मत्या सद्-उक्ति-सम्मत्या श्रीमद्-भागवत-कथन-व्युत्क्रमेणाप्य् उपक्रम्यते, यतः,  
     सर्वैः कविभिर् अनुक्रम  शालि प्रोच्यते कृष्ण-लीलाद्यम् ।  
     शुक-मुख-वचसि प्रेम  प्रमद-मये तद् विना तु चित्राय ॥ज्ग्च्_१,६।१६॥ [गीति]  
  
[२५] तद् एवं दिन-शत-पूरणम् अदूरताम् अनुजस्याग्रजस्य तु तस्माद् अप्य् अदूरतां लब्धम् ।  
     सम्यङ् मातुः परिचितिर् अभूद् यत्र किञ्चित् पितुश् च  
     प्राप्तः सोऽ यं स्वसदन-जनः किं न वेत्थं मतिश् च ।  
     तस्मिन् बाल्ये वलयति तयोः कापि शोभा सुधाब्धि  
     प्रख्या गोष्ठं भूवनम् अपि सा वीचिभिः सिञ्चति स्म ॥ज्ग्च्_१,६।१७॥ [मन्दाक्रान्ता]  
  
[२६] तद् एतद् अधिगत्य शीघ्रम् एव नाम-करणं कर्तव्यम् इति सम्मत्य श्रीमन्तं वसुदेवं प्रति यदा श्री-व्रज-नरदेवस् तन् निजम् इष्टं सन्दिष्टवान्, तदा परमार्थ-विचारेण मित्र-पुत्रतार्ह-समधिक-बहिर्-व्यवहारेण चानुजस्य शततमं वासरम् एव तद्-अवसरं निश्चिन्वन्, श्री-वसुदेवः श्री-व्रजराजं प्रति यथावसरं तन् निवेदयिष्याम इत्य् अनिश्चिन्वन्न् इव सन्दिदेश । अथ तपो-धामानं गर्ग-नामानम् आत्मनः परम-हितं कुल-पुरोहितं मनसि सम्मत्य रहसि सङ्गत्य निज-तनय-विनिमय-मयं वृत्तं वितत्य निवेदयामास । स च सहासम् आह स्म, "तद् एतद् अपरम् अप्य् अहं नाना-वृत्तं जानाम्य् एव । सम्प्रत्य् अत्र मत्-कृत्यं त्व् आज्ञाप्यताम् ।"  
  
[२७] वसुदेव उवाच-"ततस् तत्र-भवता नन्द-व्रज-भूवं व्राजं व्राजं मिथः संयुतौ नव्यौ निज-यजमान-सुतौ द्विजाति-जाति-समुचित-प्रकारेण संस्कारेण पुरस्कर्तव्यौ, किन्तूपनयनोपयमने यथा तस्यां न स्यातां, तथा प्रयतनीयम् ।"  
  
[२८] मुनिर् उवाच-"युक्तम् उक्तम्, यतः स्व-पक्ष एवास्माभिर् अपेक्षणीयः ।"  
  
[२९] अथ तस्मिन्न् अनुजस्य शततम एव वासरे, व्रजं प्रति प्रस्थिते च मुनि-वरे, व्रज-राजस् तु ज्यायसस् तद्-दिनातिक्रमात् पुण्यतरं दिनान्तरम् एव द्वयोर् अपि नाम-करणस्याधिकरणं भविष्यतीति निश्चित्य, प्रातर् एव तर्णकानां कोटिभिर् नृत्य-परिपाटीभिर् आटीकमानाभिर् विचित्रं स्थानं गो-गोपानां वन-प्रस्थानान् निर्जनावस्थानं गोस्थानम् अनुसंस्कारालङ्कार-सम्भालनार्थम् एक-सेवक-मात्र-कृतानुव्रजनतया कृत-व्रजनः स-कृपतया तान् पश्यन्न् आसीत् । तत्रैव च सर्वतोऽ प्य् अतिरिक्ते विविक्ते बाल्यत एव कृत-सेवं निज-देवं सर्व-सल्-लक्षण-नन्दित-निखिलायां श्रीमल्-लक्ष्मी-नारायणाख्य-शालग्राम-शिलायाम् अष्टाक्षरेणोपतिष्ठमानश् चिराद् विराजते स्म । कृत-समापने च सभाजने सर्व-सर्वज्ञ-गुरुर् मुनि-परिषदाम्  
उरुर्वाणी-वासित-सामा श्री-गर्ग-नामा वारं वारं निष्क्रम-द्वारं विलोकमानेन गोप-लोक-प्रधानेन तस्माद् अकस्मात् तर्णकानाम् उत्कर्णता-निर्वर्णनया कस्यचिद् आगमनं वितर्कयता तुर्णम् अभ्यर्णत एव निरवर्णि । तदा च-  
  
     उन्मीलद्-विधु-वर्णम् अर्ध-पलितं वक्त्रादिर् उपान्वितं  
     किञ्चित् स्थूलम् अखर्वम् आयात-भूजं विष्वक्-प्रसादाकरम् ।  
     शुभ्र-श्री-वसन-द्वयं श्रुति-करालङ्कार-दीव्यत्-प्रभं  
     पुत्र-प्रेम-विलक्षिताखिलम् ऋषिः श्री-नन्दम् अत्रैक्षत ॥ज्ग्च्_१,६।१८॥ [शार्दुल]  
  
[३०] अस्य च मुनेर् अनेन चिराद् वीप्सयाभीप्सितम् आगमनम् आसीत्, यतः प्रतीक्ष्य एव सर्वत्रायं प्रतीक्ष्यतां वा कथं न लभेत?  
  
[३१] तद् एवं, "प्रतीततया प्रतीतः सोऽ यम्" इति तं व्रजपतिर् अपि निपीतामृतवत् परम-प्रीतः शीघ्रम् आसन-प्रदेशम् अतीतः समतिरिक्त-भक्ति-परीतः कृताञ्जलितयातिविनीतः साक्षाद् अधोक्षज-धीतः प्रणनाम । ब्रह्म-वर्चसेन चर्चितम् एनम् आनर्चा-शेषेण देवार्चन-द्रव्य-शेषेण, प्रोवाच च-  
  
     "अलम् इह कुशलं पृष्ट्वा  कुशलं कुशलं भवेद् यस्मात् ।  
     किन्तु स्वक-कुशलार्थं कुशलं तत्र च विपृच्छ्यते सद्भिः ॥ज्ग्च्_१,६।१९॥ [उद्गीति]  
     स्वागत-पृच्छा धार्ष्ट्यं  भवति महिष्ठे सदेति गीर्-युक्ता ।  
     तद् अपि सुरार्चाम् अनु सा  यद्वन् निर्मीयते तद्वत् ॥ज्ग्च्_१,६।२०॥ [आर्या]  
     केवल-वचसा तोषो  वैभव-सत्त्वे न युज्यते नुनम् ।  
     किन्त्व् इदम् अपूर्ण-विषयं  पूर्णे किञ्चिन् न मात्य् एव ॥ज्ग्च्_१,६।२१॥ [आर्या]  
     न सतः स्वार्थापेक्षा  किन्तु सदा सा परार्थैव ।  
     तस्माद् विहरति तस्मिन्  पर-पर-विज्ञापनं सुखदम् ॥ज्ग्च्_१,६।२२॥ [उपगीति]  
     ज्योतिः-शास्त्रं भवता  कृतम् अथ वेदेऽ पि निष्णातम् ।  
     तत् तत् पर-सुख-मात्रापेक्षं तद् इदं निवेद्यं मे ॥ज्ग्च्_१,६।२३॥ [उपगीति]  
     बालो यो मम जातस्  तस्माद् अधिकश् च वासुदेवो यः ।  
     निज-दृक्-सुधया तं तं  शीकितुम् आस्तां भवान् करुणः ॥ज्ग्च्_१,६।२४॥ [उपगीति]  
  
[३२] तद् एतद् आश्रुत्य गर्गः स-गद्गदं जगाद-  
     "यन्-मना भिक्षुर् आयातस्  तद् दाता दित्सति स्वयम् ।  
     तदा भाग्यं कियद् वर्ण्यं भिक्षोर् दातुश् च कौशलम्? ॥ज्ग्च्_१,६।२५॥ [अनुष्टुभ्]  
  
[३३] तद् एवम् आत्मने श्लाघमाने मुनि-राजे श्री-व्रजराजः स्व-नियोज्यस्य कर्णे वर्णितवान्, "एवम् एवं कुरु," इति, प्रवर्तयामास च मुनिना कंस-दुर्वृत्त-विवर्तित-वसुदेव-वृत्त-संवादम् । [३४] सम्प्रवदमानयोश् च तयोः सोऽ पि तत्-प्रयोजनं परामृश्य शुद्धान्तं प्रविश्य निज-निजोत्सङ्ग-सङ्गतीकृत-बाले अम्बाले पुरो विधाय गन्ध-पुष्पादि-लसित-चामीकर-भाजन-करः परम-किङ्करः सहसा रहसाससाद ।  
     वीक्ष्याथ मात्रोर् उरसि प्रसञ्जिताव्  
          अत्यर्भकौ दूरत एव ताव् ऋषिः ।  
     जवाद् उदस्थान् मणि-मन्त्रवत् प्रभोः  
          प्रभाव एवादृतये न विस्तृतिः ॥ज्ग्च्_१,६।२६॥ [उपजाति १२]  
ततश् च,  
     मातृ-युग्म-ललिताङ्ग-लालितौ  
          वीक्ष्य कृष्ण-धवलौ स बालकौ ।  
     निर्निमेष-दशया दृशोर् जलं  
          रोद्धुम् ऐष्ट नितरां न तापसः ॥ज्ग्च्_१,६।२७॥ [रथोद्धता]  
  
[३५] अथ सङ्कोचं विधाय सन्निधाय मातृभ्याम् आत्मनात्मजाभ्यां च मौनेनैवानामि मुनि-वरः । सोऽ यम् उच्चकैर् आशीशिषच् च, यथा,  
     "पित्रोः प्रतिस्वं कुलयोस् तदीययोः  
          सम्बन्धि-बन्धु-प्रकरे जगत्य् अपि ।  
     आनन्द-दाता भव नन्द-नन्दन,  
          त्वं तद्वद् अप्य् आनकदुन्दुभेः सुत! ॥ज्ग्च्_१,६।२८॥ [इन्द्रवंशा]  
  
[३६] ततश् च, तद्-एक-सर्गे गर्गे व्रजेश्वर-याचनतः स्वासनम् आगते पुरतः किञ्चिद् दूरतः:  
     सितासितैकैक-पुष्प विष्णुक्रान्ताद्वय-प्रभे ।  
     ते रोहिणी-यशोदाख्ये तनयाभ्यां विरेजतुः ॥ज्ग्च्_१,६।२९॥ [अनुष्टुभ्]  
  
[३७] ततो मुनेर् आदेशतस् तेऽ प्य् उपविविशितुश् च । श्री-गर्गे च तयोर् आवेशित-धीन्द्रिय-वर्गे, व्रज-क्षिति-पतिः क्षणं प्रतीक्ष्य साञ्जलि-गिराभिलषितं व्यञ्जितवान्-  
  
     "योग्य एव पर-योग्यताकरस्  
          तादृशत्वम् अपि वेद-वेदजम् ।  
     त्वं तु वेद-विदुषां वरस् ततः  
          संस्कुरु द्विज-जनुस् तनू अमू ॥ज्ग्च्_१,६।३०॥ [रथोद्धता]  
  
[३८] गर्ग उवाच-"भवन्तो यदु-बीज्यत्वेऽ पि वैश्यततीज्य-मातृ-वंशान्वयितया तद्-गुरु-पदव्यागतैर् एव कर्म कारयितव्याः न तु मया ।"  
  
[३९] व्रजराज उवाच-"भवेद् एवं, किन्तु क्वचिद् उत्सर्गेऽ प्य् अपवाद-वर्गं बाधतेऽ धिकारि-विशेष-श्लेषम् आसाद्य, यथैवाहिंसा-निवृत्त-कर्मणि बद्ध-श्रद्धं प्रति यज्ञेऽ पि पशु-हिंसां । तस्माद् भवतां ब्राह्मण-भावाद् उत्सर्ग-सिद्धा गुरुता श्रद्धा-विशेषवताम् अस्माकं कुले कथं लघुताम् आप्नोतु? तत्रापि भवतः सर्व-प्रमाणतः समधिकता समधिगता, तस्माद् अन्यथा मा स्म मन्यथाः । एतद् उपरि निज-पुरोहितानाम् अपि हितम् अपिहित-महसा करिष्यामः ।"  
  
[४०] गर्गः पुनर् अतिगोपनाय स-विचारम् उवाच-"तत्रापि खलः स खलु देवकी-तोक-हन्ता दुर्मन्ता देव्याः शंसनेन नृशंसः कंसः पुनर् आगताशङ्कः स्यात् । यस्माद् यादव-गुरुतया पुरु-प्रसिद्धः सोऽ यम् अन्य-वर्गजम् अमुं समस्कुरुत, तस्माद् एव वसुदेव-कृतोपासनया नूनम् अनया देव्या स्वेन विनिमितः स बालस् तत्र वर्तते, गीर्वाण-वाणीनाम् अमृषाभावाद् इति । तदा निःषमम् इदम् अतिदुःषमं स्यात् ।"  
  
[४१] अथ व्रजराजस् तु मनाग् विमनायमान इवासीत् । पुनर्, अनेन स्वस्ति-वाचनादिके कृते सर्वं शस्तं भवेद् इति विभाव्य प्रोवाच-"यस्मात् तव सङ्ग एव स-मङ्गलस् तस्मात्,  
     अलक्षितोऽ स्मिन् रहसि मामकैर् अपि गो-व्रजे ।  
     कुरु द्विजाति-संस्कारं स्वस्ति-वाचन-पूर्वकम् ॥[भ्प् १०।८।१०] इति ।  
  
[४२] गर्ग उवाच-"भवतु, भवद्-इच्छया यदृच्छया मङ्गलं सङ्गमयिष्यते । ततः समय-सम्मतत्वाद् आपाततस् तु नाम-करणम् एव करवाणि" इति स्वस्ति-वाचनाद्य् आचर्य प्रोवाच तत्राग्रजम् उद्दिश्य, यथा:  
     "ईर्येत प्रणयादि-सद्-गुण-गणैर् एतं तथा बन्धुता  
     मुख्यं लोकम् अशेषम् एष रमयन् रामो, बलित्वाद् बलः ।  
     किं चायं भवद्-आदि-शूर-तनयादीनां यदूनां गणं  
     सङ्क्रक्ष्यत्य् उभयत्र भाव-तुलया स्वं तेन सङ्कर्षणः ॥ज्ग्च्_१,६।३१॥ [शार्दुल]  
  
[४३] अथानुजम् उद्दिश्य,  
     "शुक्लो रक्तः पीत इत्य् आदि-वर्णास्  
          तत्-तद्-भावाद् अस्य तत्-तद्-युगेषु ।  
     तत्-तन्-मूल-श्यामतैकात्म्य-योगाज्  
          जन्मन्य् अस्मिन् कृष्ण-नामायम् अस्ति ॥ज्ग्च्_१,६।३२॥ [शालिनी]  
  
     "युष्मत्तो जन्मतः पूर्वं वसुदेवात् तवात्मजः ।  
     जातो यस्मात् ततो वासुदेव इत्य् अपि गीयते ॥ज्ग्च्_१,६।३३॥ [अनुष्टुभ्]  
  
     "नामानि यानि गुण-कर्म-निबन्धनानि  
          रूपाणि च प्रतिदिशं निखिल-स्तुतानि ।  
     साकल्यतो नहि वयं यदि तानि विद्मो,  
          जानन्ति तर्हि न परे त्व् इति पौनरुक्त्यम् ॥ज्ग्च्_१,६।३४॥ [वसन्ततिलका]  
  
     सानन्दं नन्द-राजेन तदा मुनिर् अगद्यत: ।  
     "लग्नं हृदि न लग्नं नः, सर्वज्ञस् तद् भवान् गतिः ॥ज्ग्च्_१,६।३५॥ [अनुष्टुभ्]  
  
पुनश् च-  
     "ईक्षतां भगवन्न् अस्मै भवान्," इति निवेदितः ।  
     गर्गस् तस्मै राध्यति स्म प्रहसन् महसान्वितः ॥ज्ग्च्_१,६।३६॥ [अनुष्टुभ्]  
  
[४४] "तद् एतद् अस्माकं खमाणिक्यनाम्नि ज्योतिर्ग्रन्थे प्राग् एव निरुपितमस्ति ।  
     उच्चस्थाः शशिभौमचान्द्रिशनयो लग्नं वृषो लाभगो  
          जीवः सिंहतुलालिषु क्रमवशात् पुषोशनोराहवः ।  
     नैशीथः समयोऽ ष्टमी बुधदिनं ब्रह्मर्क्षमत्र क्षणे  
          श्रीकृष्णाभिधमम्बुजेक्षणमभूद् आविः परं ब्रह्म तत् ॥इति ।  
  
     "वृषकन्यातुलामीनराजेषु स्फुटमुच्चगाः ।  
     सोमसौम्यशनिक्षौणीसुतास्तज्जन्मनि स्थिताः ॥ज्ग्च्_१,६।३७॥ [अनुष्टुभ्]  
     यस्माद् विश्वावसौ वर्षे जन्म त्वज्जन्मनः शिशोः ।  
     विश्वमेव वसु श्रीमद् भवितामुष्य तुष्यतः ॥ज्ग्च्_१,६।३८॥ [अनुष्टुभ्]  
     रोहिण्यां जन्मना रोहिण्ययुतानामसौ पतिः ।  
     वृषलग्नं च तत्रासीद् वृषकोटीशिता ततः ॥ज्ग्च्_१,६।३९॥ [अनुष्टुभ्]  
     आयतिश्चास्य भविता सदैवायतिमत्य् अतः ।  
     आयत्यां मुनयोऽ प्य् अस्मिन् कुर्युर्मनस आयतिम् ॥ज्ग्च्_१,६।४०॥ [अनुष्टुभ्]  
     एष वक्ष्यति शास्त्राणि शस्त्राण्य् अप्य् आत्मतेजसा;  
     अनिष्टहृद् अमित्राणां मित्राणां च व्रजाधिप ॥ज्ग्च्_१,६।४१॥ [अनुष्टुभ्]  
     भवतोर्भविता भव्यमस्माद् इति वृथा कथा ।  
     भावत्कानां च तद् भव्यं भवस्य च भवस्य च ॥ज्ग्च्_१,६।४२॥ [अनुष्टुभ्]  
     अस्याश्चर्या चर्या  वहति बहुनां कुतुहलं बहुलम् ।  
     ससुरान् असुरान् दुन्वन्  भवति सुराणां पुराप्य् असाव् अविता ॥ज्ग्च्_१,६।४३॥ [उद्गीति]  
     सहजप्रेम्णां भवताम् अमुना किं तारणं चित्रम्?  
     तान् अपि कृत्रिमहार्दान्  सर्वान् निस्तारयेद् एषः ॥ज्ग्च्_१,६।४४॥ [आर्या]  
  
     "तस्मान् नन्दात्मजस् ते यद् अपि हरि-समः सर्व-साद्गुण्य-वृत्त्या  
     सर्वत्रेमं तथापि स्व-महिम-विभव-ख्यातिभिः पालय त्वम् ।  
     वश्यं कुर्वन् स्व-देवं हरिम् अमुम् अपि तं स्वाङ्गजं निर्मिमीषे  
     तद् वीर त्वां विना न स्वयम् अयम् अयते स्वैरतां स्वावनाय ॥ज्ग्च्_१,६।४५॥ [शार्दुलविक्रीडितम्]  
  
[४५] "तद् एवं भवद्भिः स्व-देवेन तुल्य-गुणिन्य् अस्मिंस् तन्-नामान्य् एव कामं गणनीयानीति सङ्क्षेपेणार्थ-निक्षेपः ।"  
  
[४६] तद् एवम् आकर्ण्य जोषं जुषमाणे तु व्रज-राजे, मुनिः पुनर् उवाच-"व्रज-राज, भवद्-इच्छया वयम् एवागम्य चागम्य चानयोर् द्विजाति-संस्कारान् करिष्यामः, किन्तु कर्ण-वेध-चुडा-करणे न सम्भवतः । पश्य चाभ्यर्णतः सुक्ष्मतया कर्ण-च्छिद्रम् अस्ति, केश-लवस्यापि लवः स्फुटं न सम्भवतीति, ततश् चान्न-प्राशन-मात्रं भवद्भिर् आचर्यम् । सावित्र-समावर्तन-विवाह-वृत्तं तु न स्वयम् उद्यम-पात्रं कार्यं, किन्तु समय-ज्ञैर् असमय-ज्ञैर् अस्माभिर् एव" इति ।  
  
[४७] ततश् च क्षणं मुनिताम् एव व्यवस्यन् मुनिस् तौ पश्यन् वश्य-मना बभूव । ततश् च,  
     यद्यपि पित्रोः स्नेहान्वय-मय-बाल्यैक-तानौ तौ ।  
     तद् अपि मुनिस् तज् ज्ञानं  शङ्कितवान् सङ्कुचन्न् आसीत् ॥ज्ग्च्_१,६।४६॥ [उपगीति]  
     सङ्कोचाद् इव गोप  प्रभुम् अनु स मुनिर् विधापयन्न् आज्ञाम् ।  
     चलितोऽ प्य् अलभत तस्मिन्  स्थित इव तत्-तत्-परिस्फूर्तिम् ॥ज्ग्च्_१,६।४७॥ [आर्या]  
  
[४८] चलन-समये तु श्रीमान् व्रजेशः स्वयम् अनुव्रज्य बालकाभ्याम् अभ्यवादयत । स च, "स-गवे सह-पुत्राय स्वस्ति तेऽ स्तु व्रजाम्य् अहम्" इति व्यक्तम् उक्तवान् ।  
  
[४९] ततश् चात्मनो महता सुप्रजस्त्वेन व्रज-राजः स्वान्तर् एवम् आत्मानम् आमन्त्र्य वदन् ननन्द,  
     "पुत्रो लब्धः सुचिराद्  इष्टः स महद्भिर् एवम् आदिष्टः ।  
     अस्मात् पूर्णानन्दान्   मनुष्व ननु नन्द-पूर्णोऽ स्मि ॥ज्ग्च्_१,६।४८॥ [आर्या]  
  
[५०] अथ मुनये स दाक्षिण्याय स-दक्षिणानां गवाम् अयुतं प्रयुतं च गोपैर् इन्द्रगोप-वर्णानां स्वर्णानां परोक्षं विहापयामास, "यथेच्छं स्वीय-परकीय-यज्ञ-योग्यं क्रियताम् इदम्" इति ।  
  
[५१] अथ निज-द्विज-स्वजन-वर्गान् आहूय च भूयः प्रकटम् एव विशङ्कट-तत्-तन्-नाम-करण-पर्वणा सर्वान् आनन्दितवान् इति ।  
  
[५२] तद् एवम् अवधारयन् मधुकण्ठः सह-विस्मय-गद्गद-कण्ठम् आह स्म,  
     नाम्ना प्रसिद्धिम् अन्यस्य प्रसाधयति नाम-कृत् ।  
     अहो कृष्णस्य तत्-कर्ता गर्गस् तेन प्रसिध्यति ॥ज्ग्च्_१,६।४९॥ [अनुष्टुभ्]  
  
[५३] अथ मधुकण्ठश् चिन्तयामास, "तस्मान् नन्दात्मजस् ते यद् अपि हरि-समः" इति यद् उक्तम्, तत् तु युक्तम् एव, नारायण-समो गुणैः [भ्प् १०।८।१९] इति हि श्रीमद्-भागवत-स्थं तद् वाक्यम् अपीदृशं दृश्यते, तत्-पुरुष-बहुव्रीहिभ्यां श्लिष्टत्वाद् अस्याधिकत्वं च लक्ष्यते इति । [५४] प्रकटं चोवाच-ननु नाम-करणं विशिष्य न प्रोक्तम् अन्न-प्राशनं तु न किञ्चिद् अपीति । तच् च तच् च स्तूयमानतया प्रस्तूयताम् ।  
  
[५५] स्निग्धकण्ठः सहासम् आह स्म,  
     तन् नाम-करणं चान्न-प्राशनं च व्रजे महः ।  
     यातम् अस्मन्-मनो-राज्यं न पृथक् स्तोतुम् ईश्महे ॥ज्ग्च्_१,६।५०॥ इति । [अनुष्टुभ्]  
  
[५६] तद् इदं प्रोच्य पुनः सानन्दम् उवाच-ततः श्रूयताम् उत्तर-वृत्तान्तः:  
  
     यदवधि गर्गः प्रययौ  व्रज-सदनान् नाम निर्माय ।  
     क्रमतस् तदवधि पृथुकाव्  अभिमान्येते स्म तेन स्वैः ॥ज्ग्च्_१,६।५१॥ [उपगीति]  
  
यथा-  
     उत्कर्णता-निशमनं नयनाभिमुख्यं  
          स्व-भ्रातृ-नाम्नि च निजाह्वय-भाण-रीतिः ।  
     तत्-तद्-विविक्तिम् अभि झङ्कृति-माधुरी च  
          स्वान् अत्र कृष्ण-बलयोर् बलवत् पुपोष ॥ज्ग्च्_१,६।५२॥ [वसन्ततिलका]  
  
     उदीक्ष्य मधुरं मुखं सुख-चरिष्णु कृष्णाख्यया  
          तदा जनक-दिष्टया तनयम् इष्टम् आहूय तम् ।  
     तदीय-कल-हुङ्कृतीर् अपि निशम्य रम्याकृतीः  
          प्रसूर् अमृत-भृत्-प्रभा जगति शर्म सा निर्ममे ॥ज्ग्च्_१,६।५३॥ [पृथ्वी]  
  
     अथाव्रजद् द्रुतम् इव रिङ्ग-रङ्गतां  
          तयोर् व्रजेश्वर-सदनाङ्गन-क्षितिः ।  
     समेत्य तौ चरण-चरार्भका मुहुर्  
          विलेभिरे सुखम् अभिलेभिरे ततः ॥ज्ग्च्_१,६।५४॥ [रुचिरा]  
  
[५७] अत्र गायन्ति चाद्यापि:  
     "रिङ्गन-केलि-कुले जननी-सुख-कारी । व्रज-दृशि सुकृत-स्फुरद्-अवतारी ।  
     वलयित-बाल्य-विलास जय बल-वलित हरे! ॥ध्रु॥  
     किङ्किणि-गण-रणने हृदये रुचि-धारी । पद-युग-चालन-कुतुक-विहारी ॥  
     गोरस-कीर्णि-भवे पङ्के लघु-चारी । वारण-कारण-वाग् अतिचारी ॥  
     अकलित-जन-मिलने तस्माद् अपसारी । जननीं प्रति गति-चापल-भारी ॥  
     जननी-स्तन-वसने भय-भाग्-अनुहारी । तत्र पयो-रस-विसराहारी ॥  
     वपुषि मृदा मलिने मृदुताम् अपहारी । जननी-कर-कृत-मृजया हारी ॥  
     अपि तन्द्रावलने स्तनपाम् अनुकारी । जननी-स्मित-पतद्-अमृतासारी ॥ज्ग्च्_१,६।५५॥ इति  
 [मात्रासमक]  
ततश् च,  
     वर्ष-पञ्चकम् अनु स्खलेद् वयस्  
          तत् तु तत् त्रयम् अनु द्वयोस् तयोः ।  
     किन्तु न स्खलति तत्-किशोरता  
          या गतागमि-दशा-तिरस्करी ॥ज्ग्च्_१,६।५६॥ [रथोद्धता]  
  
[५८] यथानन्तरम् आह-  
  
     कालेनाल्पेन राजर्षे रामः कृष्णश् च गोकुले ।  
     अघृष्ट-जानुभिः पद्भिर् विचक्रमतुर् ओजसा ॥[भ्प् १०।८।२६] इति ।  
  
[५९] यथा च शम्बर-गृहात् प्रथम-वयसः प्रद्युम्नस्यागमन-समये प्राह-कृष्णं मत्वा स्त्रियो ह्रीता निलिल्युस्तत्र तत्र ह [भ्प् १०।५५।२८] इति । तत्र च-  
     न नव्याद् यौवनाद् अन्यावस्था तस्येति यन् मतम् ।  
     वर्जयत्य् अङ्ग-वृद्धिं तन्, न माधुर्य-समर्जनम् ॥ज्ग्च्_१,६।५७॥ [अनुष्टुभ्]  
  
[६०] यतः प्रियजनभावभावित एव तस्याविर्भाव इत्य् अवादि स्म । तत्र तद्भावो यथा:  
     उत्कण्ठा वष्टि तृप्तिं स्थवयितुम् अभितः सा तु शश्वत् कृशन्ती  
     ताम् एवोच्चैर् बकारेः स्थवयति झटिति प्रेम-भाजां जनानाम् ।  
     यद्यप्य् एवं तथापि प्रथमज-वयसस् तूर्ध्वगां तत्-तद्-ईहां  
     नोष्टस् ते सुष्ठु किन्तु प्रसृमर-मधुरिम्ण्य् एव तां निर्मिमाते ॥ज्ग्च्_१,६।५८॥ [स्रग्धरा]  
  
[६१] अथ कालेनाल्पेन इत्य् आदौ लीलायाः साधु-रीति-मधुरतास्वाद्यताम् । [६२] तत्र गति-शिक्षा यथा-  
  
     हस्त-त्याग-मये नव्ये संस्तव्ये गति-शिक्षणे ।  
     पुत्रे स्खलति सा जीयान् मातुः पुत्रस्य च त्वरा ॥ज्ग्च्_१,६।५९॥ [अनुष्टुभ्]  
     द्वित्र-क्रमं गतः कृष्णश् चलितः स्खलने रुदन् ।  
     पुत्र पुत्रेति चुम्बन्तीम् अम्बाम् आलोलयन् मुहुः ॥ज्ग्च्_१,६।६०॥ [अनुष्टुभ्]  
     किञ्चिद् दूरं यद् आनञ्च स्वक-तेजः-प्रपञ्चकः ।  
     स्थिरीभूय प्रसू-वक्त्रं स-स्मितं स व्यलोकत ॥ज्ग्च्_१,६।६१॥ [अनुष्टुभ्]  
     दूरं मातुर् यदा याति तदासौ मन्थरायते ।  
     समीपं तु यदा तर्हि स्मयमानो द्रुतायते ॥ज्ग्च्_१,६।६२॥ [अनुष्टुभ्]  
  
[६३] गीः-शिक्षा यथा-  
प्रथमम् अग्रजस्य तुण्ड-पुण्डरीके ।  
क्षरद्-अक्षर-मधु-मधुरे जाते ॥ज्ग्च्_१,६।६३॥ [*३]  
[*३] थिस् इस् नोत् इन् अन्य् रेचोग्निज़ब्ले मेत्रे। प्रोबब्ल्य् एदितोर्ऽस् मिस्तके।  
  
  
[६४] तद्-अनुजातम् अपि धात्र्या लापयामास । यत्र च-  
  
     "मा मा ता ता" इति वचः पठन् नन्द-तनूजनुः ।  
     आनन्दार्थम् अभूत् पित्रोर् व्रजस्य निखिलस्य च ॥ज्ग्च्_१,६।६४॥ [अनुष्टुभ्]  
     अर्धोदितानां दन्तानाम् अक्षराणां तथा ततिः ।  
     चित्रीयामास कृष्णस्य यत्राचित्रीयत प्रसूः ॥ज्ग्च्_१,६।६५॥ [अनुष्टुभ्]  
     "ईशीथाः किं जगत्याम्?" "ओम्" "बन्धून् पास्यसि नः किम्?" "ओम्"  
     इत्य् आदि मातृ-सुतयोः संवादवद् अभूद् इह ॥ज्ग्च्_१,६।६६॥ [अनुष्टुभ्]  
  
     अज्ञात-वाचं शुकवत् पठन्तं  
          विशेष-पृच्छा-कृति-तर्जनीकम् ।  
     धात्री-जनाध्यापित-वाक्-प्रचारं  
          व्रजस्य भाग्यं परितः स्मरामि ॥ज्ग्च्_१,६।६७॥ [उपजाति ११]  
  
     नाम-ग्राहं तदा प्राह रामः कृष्णं शनैः शनैः ।  
     कृष्णो रामम् अथार्येति मातॄणां परिशिक्षया ॥ज्ग्च्_१,६।६८॥ [अनुष्टुभ्]  
  
तदा च-  
     पृच्छन्त्या वृद्धयाङ्गानि यदा किम् अपि पृच्छ्यते ।  
     तदाम्बा-शिक्षया बालः स तां मुहुर् अताडयत् ॥ज्ग्च्_१,६।६९॥ [अनुष्टुभ्]  
  
[६५] अथ भ्रातृ-द्वयम् अपि मिथः किञ्चिद् वदति स्म, यथा-  
  
     "आगच्छ खेलां गच्छाव ।" "माता कोपं करिष्यति" ।  
     "न कुर्याद्," इति तौ बालौ कृष्ण-रामौ समूचतुः ॥ज्ग्च्_१,६।७०॥ [अनुष्टुभ्]  
  
[६६] अथ बाल्यचापल्यं चावकल्यताम्:  
     दंष्ट्रां धित्सति दंष्ट्रिणः फणि-पतेर् उद्यत्-फणां शृङ्गिणः  
     शृङ्गं प्रज्वलद्-अर्चिषं हुत-भुजः कोटिं च खड्गादिनः ।  
     इत्थं भ्रातृ-युगं निवर्तितम् अपि प्रागल्भ्यम् एवासदन्  
     मात्रोस् तेन समस्त-विस्मृतिर् अभूद् गेहेऽ पि देहेऽ पि च ॥ज्ग्च्_१,६।७१॥ [शार्दुल]  
  
     "दूरम् अञ्च न हि चञ्चल स्फुटं  
          तत्र कोऽ पि वरिवर्ति भीषणः ।"  
     एवम् एष जननी-गिरा पुनस्  
          तत्-कृते कुतुकितां दधे शिशुः ॥ज्ग्च्_१,६।७२॥ [रथोद्धता]  
  
     शिशुना भीष्म-ग्रहणे  स्थाने मातुर् भयं यतो माता ।  
     कवयस् त्व् इदम् अनुमिमते  तेजस्वित्वस्य बीजं तत् ॥ज्ग्च्_१,६।७३॥ [आर्या]  
  
     यं यं पदार्थम् अतितीव्रम् इयं प्रयाति  
          भ्रातृ-द्वयी, स च स च प्रतिभाति सौम्यः ।  
     अत्रानुमान-विदुरा निरनैषुर् एतद्  
          युग्मं भविष्यति सदा कलि-नाशनाय ॥ज्ग्च्_१,६।७४॥ [वसन्ततिलक]  
  
[६७] अथ क्रमेण मातृ-वञ्चनी बुद्धिर् अप्य् उद्बुद्धा । यत्र यत्र स च स च,  
     "नैव नैव चल चञ्चल रे रे,"  
          वाक्यम् एतद् अवकर्ण्य जनन्याः ।  
     मायया स्म परिवृत्य हसित्वा  
          तां निवर्त्य लषिते वरिवर्ति ॥ज्ग्च्_१,६।७५॥ [स्वागता]  
  
[६८] अल्प-हीन-हायन-वयस्त्वे तु जाते यत्र कुत्रचित् क्रीडनाय निर्गच्छन्तौ न सम्भालयितुं शक्येते । सम्भालितौ च तौ कुतो लीयेत इति नावधारयितुं पार्येते । [६९] अथ जननी-द्वयम् उभयतो वर्त्मावृत्य परितश् च धात्रीर् अवधान-विधात्रीर् वितत्य द्रवन्तौ तत्र-भवन्तौ गृह्णाति । [७०] ततो रुदन्तौ हसन्तौ च तौ गृहान्तरानीताव् उद्वर्तनादिना वेष-परिवर्तनादिना च स्तन-पायनादिना शायनादिना च रोचयति ।  
  
[७१] तद् एवं वर्णनम् आकर्णयत्सु सभासत्सु प्रहसत्सु श्रीमद्-व्रज-पुरन्दर-कुल-धुरन्धर-किशोर-वरे चानवरजेन सह दर-स्मित-सुन्दरतर-वदनतया नेत्रादरणीये सति समापनाय पुनर् उवाच स्निग्धकण्ठः-  
  
     ईदृशस् तनयो जातस् तव गोपाधिनायक ।  
     बाल्यावलित-चापल्याद् अपि यो मुनि-मोहनः ॥ज्ग्च्_१,६।७६॥ [अनुष्टुभ्]  
  
[७२] अथ कृत-सुख-प्रथायां कथायां वृत्तायाम्, अन्य-दिनवत् कथकान् स प्रसाधनं सेधयामास शुभ-चरित्री-व्रज-धरित्रीशः ।  
  
इति श्री-श्री-गोपाल-चम्पूम् अनु  
विशङ्कट-शकट-विघट्टनादि-विचित्र-बाल्य-चरित्रं नाम  
षष्टं पूरणम्  
 ॥६॥  
  
  
*************************************************************  
  
(७)  
  
  
अथ सप्तमं पूरणम्  
  
बाल्य-लीला-चौर्य-शौर्यं  
  
[१] अथ दिनान्तरवत् प्रभातान्तः प्रभातायां सभायां मधुकण्ठ उवाच-स्निग्धकण्ठ, लीलान्तरेण निदिग्ध-चित्तो भव ।  
  
[२] अथ वर्ष-जाते जाते नभस्ये मासि सर्व-सम्पन्-मयं जन्म-दिनम् आयातम् ।  तत्र च गर्गोपदेश-वर्गोपाश्रया कृष्णस्य जन्म-तिथि-पूजा पूर्यते स्म ।  यत्र च व्रज-क्षिति-पतिना प्रशस्त-वाचनादि-पूर्वकापूर्व-पर्व प्रवर्तयामास ।  यथा-  
  
     वेदैर् वाद्यैः प्रगीतैर् नटन-पटिमभिः मन्त्र-पूर्वाभिषेकैः  
     स-प्रीत्यादान-दानैः प्रमद-कल-कलैर् यज्ञ-विज्ञ-प्रयोगैः ।  
     षट्-तिल्यादि-प्रकारैर् मृद्-अगुरु-रस-धान्यादि-भव्याभिमर्शैर्  
     मत्स्यादीनां प्रमोकैर् अजनि जनि-तिथिर् गोप-राजाङ्गजस्य ॥ज्ग्च्_१,७।१॥ [स्रग्धरा]  
किन्तु,  
     क्रमेण वृद्धिर् वर्षाणां यथा नन्दात्म-जन्मनः ।  
     तथा तत्-पर्वणोऽ प्य् आसीत् स्फुटं यद्-अभिदा द्वयोः ॥ज्ग्च्_१,७।२॥ [अनुष्टुभ्]  
     कृष्ण-भोजनम् अन्नं यत् कृष्णाच्छादनम् अंशुकम् ।  
     तत्-तन्-नाम्ना प्रचारोऽ भूत् तस्य तस्य व्रजे ततः ॥ज्ग्च्_१,७।३॥ [अनुष्टुभ्]  
  
[३] तद् एवं हर्षेण वर्षे गणिते, कदाचिद् वर्षियः-प्रभृतिषु स्त्री-पुंसेषु तत्-तत्-कृति-व्यापृतेषु निजोत्सङ्गेन बाल-गोपालः स्व-मन्दिरालिन्दे जनन्या लाल्यते स्म, यथा--  
     मुखे मुखं लगयति चुम्बति स्म तद्  
     वृथा कथाः कथयति तेन दुर्गमाः ।  
     हसत्य् अथो हसति च तत्र बालके  
     व्रजेश्वरी सुख-शत-सिक्तताम् अगात् ॥ज्ग्च्_१,७।४॥ [रुचिरा]  
  
[४] ततश् च पूर्व-पूर्व-निहिंसनात् प्रजात-मति-भ्रंशेन धैर्य-रहिततया कंसेन प्रहितः सुमनसाम् अहितः सुर-वर्त्मनि दूरतः स्थितस् तृणावर्तस् तं तथा वर्तमानं ददर्श विममर्श च ।  सोऽ यम् एव तोयद-वर्णः पृथुकः पृथु-गृहालिन्दं विन्दमानाया मातुर् अङ्के वर्तत इति शङ्के ।  
  
[५] तद् एवम् अधुना सर्वं धुनानः साम्बालम् एव बालं सुर-वर्त्मनि वर्तयाणि ।  किन्तु पूतना नूतन-तनु-कलनया, शकटश् च शकटाविष्टामूर्तता-वलनया छलयितुम् इष्टेनाप्य् अनेन दिष्टान्तम् आप्यते स्म ।  तस्माद् अहं तद्-उभयेतर-वात-रूपेण प्रविशामि इति ।  
  
[६] तदा च सदा तद्-अवसरम् अनुसरन्ती तु योग-माया तद्-वपुर्-योगम् आयाता, मातुः पृथग्-भावाय स्व-वैभवम् आविर्भावयामास ।  येन च तद्-अम्बा कोमल-नील-कमलायमान-कलेवरस्यापि तस्य भारम् असहमाना विस्मयमाना चान्यस्य तद्-भारासहतया सहसा भूमाव् एव तं धृतवती, ध्यातवती च जगताम् अन्तर्यामि-पुरुषम् ।  अतिभीता च तद्-उपद्रव-बाधनाय तद्-आराधनाय व्यग्र-चित्ता बभूव ।  
  
[७] तृणावर्तस् तु वातावर्तेन वर्तमानः सुर-वर्त्मनि तं च वर्तयन् गल-ग्रह-पाशम् इव सञ्जग्राह ।  गोष्ठम् अपि कष्टद-कर्करादि-वृष्टिभिर् नष्ट-प्रायतया घट्टयामास ।  यत्र च त्रसम् अत्रसम् अपि सर्वं वित्रस्तम् अस्ति स्म ।  ततश् च,  
     तमोभिर् आवृतं सर्वं बहिर् एव न केवलम् ।  
     जनानाम् अन्तरं चासीत् तृणावर्त-प्रवर्तने ॥ज्ग्च्_१,७।५॥ [अनुष्टुभ्]  
  
[८] तेन तु दुर्जनेन तदैवम् अन्यूनानां जन्यूनाम् अजन्ये जन्यमाने तत्र वित्रस्ताः प्रजाः प्रजजल्पुः, यथा-  
  
     उत्सर्पत्-कर्परांश-व्रण-जनक-जवः श्रोत्र-दृक्-तर्ज-गर्ज-  
     ध्वानस् त्रुट्य्-उत्कुठेषु प्रकट-कट-कटेष्व् अर्धयन् वायुर् आयुः ।  
     गोष्ठं कोष्ठं च भिन्दन्न् नटति बत हहा हन्त किं तत्र वृत्तं  
     यत्रास्ते नील-पङ्केरुह-दल-तुलना लालिताङ्गः स बालः ॥ज्ग्च्_१,७।६॥ [स्रग्धरा]  
  
श्रीमन्-नन्द-देव-मन्दिरे तु-  
  
     उपद्रवेऽ स्मिन्न् अधि यद् दधे सुतं  
     तं तत्र नापश्यद् असौ व्रजेश्वरी ।  
     गवाधिक-स्निग्धतरापि या तदा  
     विचार-लोपाद् वलते स्म गो-तुलाम् ॥ज्ग्च्_१,७।७॥ [उपजाति ११]  
     उपप्लव-मरुत्-प्लवेऽ भजति तत्र पुत्रास्तिताम्  
     अवीक्ष्य पशुपेश्वरी बत जगाम यां व्यग्रताम् ।  
     हहा विगत-तर्णका बुधित-लोक-भाषादिका  
     यदि स्फुरति नैचिकी क्वचन काचिद् ऊहते ताम् ॥ज्ग्च्_१,७।८॥ [पृथ्वी]  
  
[९] तदा च ताम् आरभ्य जन-रोदन-परम्परया परितः प्रसर्पणाद् अमन्देन तद्-आक्रन्देन सर्व-गोकुलम् आकुलं बभूव । [१०] अविगणय्य च तादृशं विसदृशम् उपद्रवं सद्रवम् एवागम्यागम्यापार-दुःख-वार-वारां निधौ सर्वे ममज्जुः ।  तत्र च-  
  
     तृणावर्त-हृते कृष्णे मातुर् भारायिता तनुः ।  
     तदीयानां यथा सासीद् उभयेषां यथा त्रुटिः ॥ज्ग्च्_१,७।९॥ [अनुष्टुभ्]  
  
[११] ततश् च, सर्वासु निर्विशेषं रोदन-वशतां विशन्तीषु, हा रोहिणि, द्रोहिणि, किं करिष्यामि?  कथं तम् अनवलोक्य मरिष्यामि?  कथं वा व्रज-राज-दिशि मुखं वितरिष्यामि इति पर्यन्तं पर्यन्त-दशावसानम् अनु यः खल्व् अशेष-विलापनः प्रसू-विलापः । स पुनर् अवकलितः सहसा घृतम् इव विलालयति हृदयम् ।  कथं कथयितुम् ईश्यते? इत्य् अलम् अतिप्रसङ्गेन इति मधुकण्ठः स्वस्य सर्वस्य च वैवश्य-वश्यताम् आशङ्क्य मङ्क्षु सङ्कथयामास,  
  
[१२] नभसा हृतस्य सुजातस्य श्रीमन्-नन्द-जातस्य तस्य बन्धूनाम् अवगाढ-दुःसह-साद-सिन्धूनां सहसानुकूलं कूलम् आसन्नम् ।  तथा हि,  
     बाल्य-स्वभावेन बलानुजन्मा  
     बलान् निजग्राह गलं तदीयम् ।  
     तदातिगाढं स च पीडितस् तौ  
     मेने भुजौ पाशि-भुजङ्ग-पाशौ ॥ज्ग्च्_१,७।१०॥ [उपजाति ११]  
  
     भुजापीडनवत् तस्य भारश् च ववृधे शिशोः ।  
     वोढुं त्यक्तुं च रोद्धुं च नाशकद् दानवाधमः ॥ज्ग्च्_१,७।११॥ [अनुष्टुभ्]  
     तदा च माल्य-हरतानर्हावस्थेन चामुना ।  
     स भार-हारतां प्राप्तः स्व-प्राण-हरतां गतः ॥ज्ग्च्_१,७।१२॥ [अनुष्टुभ्]  
यथा,  
     माल्य-बुद्ध्याहिवल् लोम-पटल-भ्रान्त्या तम् ऋक्षवत् ।  
     कृष्णोऽ ववेष्टद् आत्माङ्गं वातूलः कथम् उज्झतु? ॥ज्ग्च्_१,७।१३॥ [अनुष्टुभ्]  
यथा च,  
     तृणावर्ते रुद्ध-कण्ठे तच्-छ्वासा रुद्धतां गताः ।  
     तदैव च बहिर् वातास् तत् किं तस्य त एव ते? ॥ज्ग्च्_१,७।१४॥ [अनुष्टुभ्]  
  
[१३] अथाकाशावकाशात् प्रस्तर-कृतास्तरणायाम् अङ्गण-स्थल्याम् अतिविस्तीर्णं महा-घोष-बधिरी-कृत-घोषं तद्-वपुर् निपपात ।  निपत्य च मूर्तिमन् मूर्तिकम् अपि श्लथ-सन्धि-बन्धी-भूतम् अदृश्यत ।  ततश् च, तत् तु,  
  
     किम् इदम् अहहहा पपात कस्माद्  
     इति परिवव्रुर् उपेत्य गोप-रामाः ।  
     भयम् अधुर् अथ कं निरीक्ष्य रक्षस्  
     तद्-उपरि बाल-हरिं च मृग्यमाणम् ॥ज्ग्च्_१,७।१५॥ [पुष्पिताग्रा]  
  
     दनु-सुतम् अलम् उद्विवर्तिताक्षं  
     शिशुम् अथ वीक्ष्य निरीक्षमाण-नेत्रम् ।  
     तद्-उपरि सहसा निधाय लत्ताम्  
     अमुम् उपजह्रुर् अमूर् मुदा जनन्याम् ॥ज्ग्च्_१,७।१६॥ [पुष्पिताग्रा]  
  
[१४] अथ मन्त्रवत् किञ्चिद् वचनात् पुनर् अमूर् अमुष्याश् चेतनाम् आचिन्वते स्म, यथा,  
     मृत्युर् मृतो, मृत्यु-हृतस् तु जीवितस्  
     तद् एतम् आदत्स्व तनूज-वत्सले ।  
     इत्य् उक्ति-मन्त्रान्वित-बालकौषधं  
     विन्यस्य तां प्रत्युदजीजिवन्न् अमूह् ॥ज्ग्च्_१,७।१७॥ [उपजाति १२]  
  
     शिशुम् उपसद्य यशोदा   दनुज-हृतं द्राक् चिचेत लीनापि ।  
     वर्षाजलम् उपलभ्य   प्राणिति जातिर् यथेन्द्र-गोपानाम् ॥ज्ग्च्_१,७।१८॥ [गीति]  
  
     अथागमन् व्रज-पति-सङ्गता जनाः  
     स-विस्मयं स-भयम् अदभ्र-सम्भ्रमम् ।  
     गृहान्तर-व्रजन-विचारणाऽन्यदा  
     न तर्ह्य् अभूद् यद् अभवद् एक-भावता ॥ज्ग्च्_१,७।१९॥ [रुचिरा]  
  
     पश्यन्न् अपि तृणावर्तम् अपश्यन्न् इव तं जनः ।  
     कृष्णम् एवागमद् द्रष्टुं तत्-प्रेमा ह्य् अद्भुतादिजित् ॥ज्ग्च्_१,७।२०॥ [अनुष्टुभ्]  
     स्पृष्टः कम्प्रेण हस्तेन दृष्टः सास्रेण चक्षुषा ।  
     पित्राथ मातुर् उत्सङ्गाद् अवित्रा शिशुर् आददे ॥ज्ग्च्_१,७।२१॥ [अनुष्टुभ्]  
  
[१५] ततश् च राक्षस-स्पर्शज-क्षतजादि-शङ्कया,  
     निरीक्षितावयव-गणोऽ पि मातृभिर्  
     विलोकितः स तु जनकेन कृत्स्नशः ।  
     ममेति-धी-पृथु-ममतास्पदं दृशा  
     स्वया परं न तु परया परीक्ष्यते ॥ज्ग्च्_१,७।२२॥ [रुचिरा]  
  
[१६] अथ व्यग्रेहिता वृषभान्व्-अग्रेसराः परम-हिताः परस्परम् अपरस्परं कथयाञ्चक्रुः-  
  
     क्वायं हतस् तीव्र-बलः पलाशनः,  
     क्व तीर्णवान् सोऽ यम् अतीव बालकः ।  
     किं वा स्व-पापेन विहिंस्यते खलः  
     साधुः समत्वेन भयात् प्रमुच्यते ॥ज्ग्च्_१,७।२३॥ [उपजाति १२]  
  
[१७] अथवास्माकम् एव भाग्यम् इदम् इति योग्यम् ।  तथा हि-  
  
     किं नस् तपः पूर्तम् अशेष-सौहृदम्  
     दत्तं तथेष्टं हरि-तुष्टयेऽ जनि ।  
     रक्षो-गृहीतः पुनर् एष बालकः  
     स्वयं स्व-बन्धून् सुखयन् यद् आगतः ॥ज्ग्च्_१,७।२४॥ [उपजाति १२]  
  
     समस्तार्थ-करी विष्णु-भक्तिः साक्षाद् व्रजेश्वरे ।  
     दृश्यतां मृश्यताम् अन्यत् किं वा बालक-मङ्गलम् ॥ज्ग्च्_१,७।२५॥ [अनुष्टुभ्]  
  
यतः-  
  
     सर्वदा क्रमते यस्य बुद्धिः सद्-भक्तये हरेः ।  
     स सदा क्रमते तस्य लक्ष्मीश् च क्रमतेतराम् ॥ज्ग्च्_१,७।२६॥ [अनुष्टुभ्] इति ।  
  
[१८] देवाश् च स-कौतुकम् इमं श्री-कृष्णाभिप्रायम् उत्प्रेक्षां चक्रिरे ।  
  
     बालोऽ हं न परिचिनोम्य् अभद्र-भद्रं  
     यः क्रोडे कलयति तद्-गलं दधामि ।  
     तेन त्वं यदि मरणं प्रयासि कः स्विद्  
     दोषः स्यान् मम तम् अथ त्वम् एव जल्प ॥ज्ग्च्_१,७।२७॥ [प्रहर्षिणी] इति ।  
  
[१९] ततश् च सर्वानर्वाचीनाभीर-वीराणां सेयं मन्त्रणा जाता, गोष्ठम् इदं दुष्टानाम् अधिष्ठानं वृत्तम्, तस्माद् गृह एव गोपनीयम् इदं बाल-युगलम् इति ।  
  
[२०] ततः शङ्कातिशय-मयं दिन-कतिपयं नाना-क्रीडनकेन क्रीडयमाना मातृ-समाना गोपिका गोपिका बभूवुः ।  यत्र च बाल-बालिका-कुल-पालिकादयः सदयं समागम्य रम्यं तत्-केलि-कुतूहलं कलयन्ति, यथा-  
  
     क्रीडनानि विविधानि तं सदा  
     दर्शयन्ति च मुदा हसन्ति च ।  
     खेलयन्ति च बलेन ता इति  
     स्वान्तरे परम् अमू अरक्षिषुः ॥ज्ग्च्_१,७।२८॥ [रथोद्धता]  
  
ततश् च-  
  
     बालेन समम् अन्योऽ न्यं प्राबल्यं दर्शयन्न् इव ।  
     ऊर्ध्वाधो-भावम् आसाद्य सर्वा हासयति स्म सः ॥ज्ग्च्_१,७।२९॥ [अनुष्टुभ्]  
     मातॄणाम् अग्रतो बाहू विक्षिपन् धावति स्म सः ।  
     दर्शयन्न् इव तेजः स्वं हसन् पाते रुरोद च ॥ज्ग्च्_१,७।३०॥ [अनुष्टुभ्]  
  
     बलं वा ज्ञानं वा कियद् अभवद् अस्येति विमृशन्  
     यदा गोपी-सङ्घः किम् अपि मुहुर् आनेतुम् अदिशत् ।  
     तदा शक्तिं व्यञ्जन् क्व च पुनर् अशक्तिं क्व च शिशुः  
     स पश्यंस् तद्-वक्त्रं हसति च पुरो हासयति च ॥ज्ग्च्_१,७।३१॥ [शिखरिणी]  
  
     नामादेशं यदा माता दिशते नयनादिकम् ।  
     कृष्णश् च कुरुते बाढं चक्रे तस्या न किं तदा? ॥ज्ग्च्_१,७।३२॥ [अनुष्टुभ्]  
     रुदन्तम् इन्दवे मन्थ-गर्गर्यां प्रतिरूपिणे ।  
     पिण्डेन नावनीतेन वृद्धागर्धयतार्भकम् ॥ज्ग्च्_१,७।३३॥ [अनुष्टुभ्]  
     स्वस्य स्वल्पापहारेऽ पि चक्रन्द मणि-हानिवत् ।  
     कृत्वान्य-मणि-हानिं च प्राहसीद् बाल-कृष्णकः ॥ज्ग्च्_१,७।३४॥ [अनुष्टुभ्]  
  
     निर्मञ्छनं तव भजाम कुलेशलाल्य  
     बाल्यातिमोहन बलानुज नृत्य नृत्य ।  
     इत्य् अङ्गनाभिर् उदितस् थि थि थित्थि थीति  
     क्प्तेन ताल-वलयेन हरिर् ननर्त ॥ज्ग्च्_१,७।३५॥ [वसन्ततिलका]  
  
     मां नर्तयत भो वृद्धाः, इति तासां पुरो गतः ।  
     भद्रं नृत्यसि भद्रस् त्वम्, इति स्तोत्रान् ननर्त सः ॥ज्ग्च्_१,७।३६॥ [अनुष्टुभ्]  
     विहसन्तीषु सर्वासु सौष्ठवात् प्रच्यवाद् अपि ।  
     नृत्यन् व्रीडितवत् कृष्णो मातुर् अङ्केऽ पलायत ॥ज्ग्च्_१,७।३७॥ [अनुष्टुभ्]  
  
[२१] क्षणं विरम्य च रम्याननः स्तन-धयनम् अपि तत्रारब्धवान्, यद् दर्शनम् अनु सङ्कर्षणः सेर्ष्यम् इव निजम् उत्कर्षं वाञ्छन् निज-जननी-स्तन-पानम् आरब्धवान् । [२२] तदैव च तौ लीलाभिः प्रमीलाम् आगतौ यातृभ्यां मातृभ्यां शनैः शनैः शय्याम् अधिशाय्येते स्म ।  
  
[२३] तद् एवं सरामस्य तस्य निरोधे विधीयमाने बहिर् विजिहीर्षिते चातीव तद्-उपजीवन-पीवताम् आसन्न् एव योगमाया तद्-अनुकुल्याय किञ्चित् प्रपञ्चितवती, यथा-  
  
     एकदार्भकम् आदाय स्वाङ्कम् आरोप्य भाविनी ।  
     प्रस्नुतं पाययामास स्तनं स्नेह-परिप्लुता ॥  
     पीत-प्रायस्य जननी सुतस्य रुचिर-स्मितम् ।  
     लालयन्ती मुखं विश्वं जृम्भतो ददृशे इदम् ॥[भ्प् १०।७।३४-५] इति ।  
  
[२४] तेन च सन्ततं विस्मयमानायां निजजायायां तस्यां कदाचित् श्रीमान् व्रजराजः पप्रच्छ, मया यद् अनिष्ट-भयाद् बाल-रोधनम् उपदिष्टम्, तत् किं निर्वहति?  
  
[२५] सा प्राह-निर्वहत्य् एव, किन्तु वृथेति लक्ष्यते ।  
  
[२६] व्रजराज उवाच-हन्त, कथम् इव?  
  
[२७] सा प्राह-व्रज-मात्र-व्रजनं वर्ज्यते ।  दृष्टं तु मृष्ट-स्मितं जृम्भमानस्य बालकस्य वदन-द्वारा जगद् एव इति ।  
  
[२८] अथ व्रजराजः स-वैलक्ष्यम् आलक्ष्य लक्ष्मी-जानि-लक्ष्यतया मौनम् आलम्ब्य विलम्ब्य चोवाच-यद्य् एवम्, तदा स्वजन-परायणस्य श्री-नारायणस्य विधित्सितम् एव सर्वं विचिकित्सितम् अपि चिकित्सितं करिष्यति ।  तस्यैव खल्व् इदं वैभवम् इति ।  
  
[२९] एवं तद्-अवधि तद्-विधिना नातिनिरोधे विधीयमाने क्वचिद् अपि समये संयमनं समया सरामः स रामानुजः श्रीदाम-सुदाम-वसुदामादिभिः समं रमते स्म । [३०] तत्र विनोदेन मृददनं चक्राणे चक्राङ्कित-चरणे सङ्कर्षणा-दयः खेलायां कलित-कलहा रहस् तन्-मातरं निवेदयामासुः, ये खलु तया तद्-विध-विधानेऽ वधापिता विधीयन्ते स्म । [३१] माता च प्रच्छन्नम् आगच्छन्ती बाहुं गृहीत्वा पप्रच्छ, चपल, किम् इदं दुश्चरितम् आचरितम्?  
[३२] स तु सहसा सङ्कलितानन-कमलः कातर-मतिर् मातरम् उवाच-मातर्, न किम् अपि ।  
  
[३३] माता प्राह-मृत्तिकाम् अत्ति स्म भवान् ।  
  
[३४] सुत उवाच-क इदं वदति?  
  
[३५] माता प्राह-सर्व एव तव सवयसः ।  
  
[३६] सुत उवाच-एते खलु निज-निज-वस्त्यान् मधुर-वस्तूनि मुष्णन्तः स-तृष्णम् अत्रपम् अत्र परस्परम् अश्नन्ति, तद् अनङ्गी-कृतवतः कपाटित-रदने मम वदने प्रथमं समं बलाच् छलाद् अपि समर्पयन्ति, तच् च त्वयि स-निर्वेदं निवेदयितुम् इच्छोर् मम तुच्छं स-विवादं दुर्वादम् एतम् अवादिषुः ।  
  
[३७] माता सुविस्मितम् ऊर्ध्वम् अधो मूर्धानम् आधूय सस्मितम् उवाच-सव्याज-राज!  तवाप्य् अग्रजः सोऽ यं व्यञ्जयति, तत्र किं वदिष्यति?  
  
[३८] सुत उवाच-एते सर्व एव वीथ्यां वीथ्यां मिथ्याभिशंसिनः ।  
  
[३९] माता प्राह-स-च्छल-प्रलपित!  भो मत्-पितः, बलभद्रः किम् इति प्रमिति-रहितम् अभद्रं वदतु?  
  
[४०] सुत उवाच-अयम् अप्य् एतद्-गण-पातीति तथान्येद्युर् मृत्तिकाम् अत्ति स्म, तद् अवद्यं निवेदयितुम् उद्यतं मद्-वचनं मृषोद्यताम् आसादयितुम् इति ।  
  
[४१] माता तन्-मुखं धृत्वा सहासम् आह स्म, किम् इदं चिरं निगिरन्न् असि?  
  
[४२] सुत उवाच-उक्तम् एव मम लपने बलाद् गलान्तः प्रवेशाय किम् अपि न्यस्तं समस्तैः इति ।  
  
[४३] माता प्राह-धूर्त, कथं जानीयाम्?  
  
[४४] सुत उवाच-साम्प्रतं मम मुखम् एव निरीक्ष्यताम् ।  
  
[४५] माता स-संरम्भ-स्मितम् उवाच-व्यादेहि, पश्यामः ।  
  
[४६] ततश् च भयेन  स एष मृच्-चिह्नितम् अप्य् अह्नाय वदनं व्याददौ । [४७] ततस् तद्-भयम् अवदधाना समादधाना च रसान्तरेण मातुः कोप-शान्तये तद्-अन्तर्-योगम् आयाता सा योगमाया पुनर् विश्वं दर्शितवती ।  
  
[४८] तत्र चेदं व्रजेश्वरी पराममर्शे-  
  
अहो बहिर् इवेक्ष्यते जगद् इदं मुखाभ्यन्तरे  
शिशोस् तद् अनु भूर् इयं भुवि च माथुरं मण्डलम् ।  
इह व्रज-कुलं यद् अन्व् अपि मया धृतो बालकः  
स एव तद् अहो कथं किम् इव हन्त किं सिध्यति ॥ज्ग्च्_१,७।३८॥ [पृथ्वी]  
  
[४९] अथ पुनः स्वप्नादिकम् अनल्पं कल्पयित्वा पश्चिमम् इदं निश्चिकाय,  
     अहं यशोदास्मि पतिर् व्रजाधिपः  
          सुतः स एष स्वम् इदं च गोकुलम् ।  
     प्रतीयतेऽ थापि शिशोर् मुखे जगद्  
          यन्-माययेत्थं कुमतिः स मे गतिः ॥ज्ग्च्_१,७।३९॥ [उपजाति १२]  
  
[५०] तद् एवं स च नारायणस् तद्-भाव-परायणतां ताम् अनु नितान्तां विचारयन्न् आत्मनः परमाभिरुचि-परिचिताविर्भावे तस्मिन्न् एव विस्मिति-निचितं जनन्य्-उचित-स्नेहम् एव देहयामास, यं  खलु नेमं विरिञ्चि [भ्प् १०।९।२०] वक्ष्यमाणानुसारेण समस्तानि शास्त्राणि सदा प्रशस्ततया गायन्ति ।  
  
[५१] अथ कौतुकान्तरं चान्तरम् आनीयताम् ।  तद् एवं सर्वानन्दनः श्रीमन्-नन्द-नन्दनः क्रीणीहि भोः फलानि इति [भ्प् १०।११।१०] गीति-रीति-रोचन-वचनं कर्णयोर् आरचयन्न् एव चपल-लोचनः किञ्चनाप्य् आलोचयन्न् एव च लघुनापि पाणि-युगलेन लघुतया पुरः पतित-धान्य-पुञ्जतः पूर्णम् अञ्जलिम् आदाय तद्-अभिमुखं जगाम ।  किन्तु द्रव-वशाद् अल्पकाञ्जलितः स्खलितम् इदम् इति भिदां न विदाञ्चकार, केवलम् एव कर-युगलं क्रय्य-फल-पूरित-तत्-पत्र-पात्रोपरि परिवृत्त्या च चालयामास ।  
  
[५२] ततश् च सा स्मितवती स्मित-दिग्ध-तन्-मुख-माधुरी-साधु-रीतिभिः स्निग्ध-हृदया व्यञ्जित-स्पृहावलीं तद्-अञ्जलिं फल-वलयेन भिक्षयन्ती दूरत एव सङ्कलन-मुद्राम् अपि शिक्षयन्ती सकलेन तु पूरयितुं शशाक । [५३] निज-भाजनं फल-रिक्तं बभूव वा न वा किम् इति तु न विविक्तुं चकार ।  गृहाभ्यन्तरेणान्तरिते तु तस्मिन् निजं पत्रजम् अमत्रम् अयत्नतया रत्न-पूरितम् अप्य् अनिभाल्य भारम् अप्य् असम्भाल्य तन्-माधुर्यावेशाभिनिवेशवती स्वजनानाम् अपि शर्म-जननाय बहुल-फलावलि-बलि-समानयनाय च निज-निलयम् एव जगाम ।  किन्तु गृहं गत्वा ज्ञात-मणि-तत्त्वाप्य् अकुण्ठासकृद्-उत्कण्ठावहेन तन्-मुख-शोभाभर-विरहेण सा धन्या हारित-महा-धनं-मन्या बभूव, यत एव सा कृष्ण-दृश्वरी विश्वम् अपि विसस्मार  
।  
  
[५४] स तु विविध-दुर्विध-शर्म-विधान-सन्निधानः स्वयं लब्ध-निधानवद् अतिसावधान-पाणिर् नृत्यन्न् इव मातुः समीपम् अञ्चन् मधुर-चञ्चलेहितस् तस्या निचोलाञ्चले निर्बन्धतः सकलानि फलानि बबन्ध ।  
  
[५५] माता चोवाच-पुत्र कुत्र लब्धानि तानीमानि?  
  
[५६] सुतस् तु बाल्य-भावाद् अर्धार्ध-वर्णं वर्णयामास, कदाचिद् आचित-फला धान्यानि मूल्यम् आदाय धन्या मयि चानुकूल्यम् आधाय समर्पितवती ।  
  
[५७] मातोवाच-वत्स, गृहजनवत् सर्वतः प्रतीतिं मा कृथाः इति ।  
  
[५८] सुतस् तु का खल्व् अप्रतीतिर् इति च न विदाञ्चकार । [५९] क्षणतश् च तां गतां निरीक्ष्य पुनर् आगतः सक्षणतया जनाय तत्-फल-विभजनाय जननीं नियोजयामास । [६०]  माता चामन्देनानन्देन कृत-स्पन्देन कर-द्वन्द्वेन  तानि विभजन्ती तदन्तीकृतिं नाससाद ।  दिन-कतिपयं विस्मय-वशा स्मयमाना वसति स्म ।  तद्-आस्वाद-कराश् च लब्ध-चमत्कारा न विस्मरन्ति स्म ।  
  
[६१] अथ लीलान्तरम् उद्भावयितुम् एवं विभाव्यते-  
  
     गोकुलेषु किल शीलम् ईदृशं  
          यद् दिवा वनम् अयन्ति गोनराः ।  
     योषितः प्रचुर-गव्य-संस्क्रियां  
          क्रीडनं रहसि बाल-तर्णकाः ॥ज्ग्च्_१,७।४०॥ [रथोद्धता] इति ।  
  
[६२] तदा चैकदा गृह-व्यय-पयः-कृते समीपकृते वत्स-सद्मनि रुद्ध-द्वारान् शकृत्-करि-सारान् बाल-हरिः परितः-स्थित-बालक-जालः कलयामास ।  तत्र च,  
     वत्सीर् मत्वा तदा धेनूश् छाग-तोकानि वत्सकान् ।  
     आत्मानं गो-दुहं बाला गो-दोहम् अनुनिर्ममुः ॥ज्ग्च्_१,७।४१॥ [अनुष्टुभ्]  
     वत्सीषु यर्हि गव्यन्तो गोदुहन्ति स्म तेऽ र्भकाः ।  
     तेषां प्रहासजा भासः पयस्यन्ते स्म तास् तदा ॥ज्ग्च्_१,७।४२॥ [अनुष्टुभ्]  
     इयेष च यदा धेनु-चारणानुकृतिं प्रति ।  
     मन्त्रयित्वा तदा कृष्णः प्रामुञ्चन् नव-वत्सकान् ॥ज्ग्च्_१,७।४३॥ [अनुष्टुभ्]  
     रक्षाम् इच्छू वत्स-पुच्छं गृह्णानौ राम-केशवौ ।  
     तद्-आकृष्टतया गोष्ठे बालैर् बभ्रमतुस्तराम् ॥ज्ग्च्_१,७।४४॥ [अनुष्टुभ्]  
  
[६३] तच् च तर्णकानुगतया तयोः प्रथमम् अभ्यर्णागमनम् आकर्ण्य निर्वर्ण्य च वर-वर्णिन्यः स्खलद्-वर्णं वर्णयामासुः ।  तथा हि गीतम्-  
  
बल-कृष्णौ बलवलितविलासौ ।  
खेलत इह सखि सखि-कृत-हासौ ॥ध्रु॥  
तर्णक-पुच्छ-धृति-व्यापृतिनौ ।  
प्रणय-कलित-कलि-कलने कृतिनौ ॥  
गृह-गृह-वीक्षण-सक्षण-नेत्रौ ।  
धेनु-पाल-तुलया धृत-वेत्रौ ॥  
द्रुत-तर्णकम् अनुविद्रुतवन्तौ ।  
श्रेणीयित-चल-वेणीमन्तौ ॥  
शारद-वार्षिक-वारिद-वपुषौ ।  
चल-लोचन-रुचि-चपलांशु-जुषौ ॥  
स्खलद्-अलक-द्युति-वलयित-लपनौ ।  
अलि-ललितामल-कमल-ग्लपनौ ॥  
नील-कनक-रुचि-शुचि-लघु-वसनौ ।  
चञ्चल-चरण-स्फुट-रट-रसनौ ॥ज्ग्च्_१,७।४५॥ इति । [मात्रासमक]  
  
[६४] तद् एवम् अङ्गनाद् अङ्गनाद् व्रजाङ्गनाभिर् अहम्-पूर्विकयानुगम्यमानौ, विहिताकस्मिक-पर्व-सुख-दोहन-सर्व-मोहनतयाधिगम्यमानौ,  
संवाद-विवाद-परीवाद-बन्धुर-बन्धूनाम् अभ्यर्णतया निर्वर्ण्यमानौ,  
तादृशाकर्णन-निवर्णनम् अनु परस्परं वर्ण्यमानौ,  
तासु च काभिश्चिद् अमृतम् अनृतं कुर्वता प्रतिचर्वणं सरसेन रस-विसरेण भोज्यमानौ,  
तद्वद् एकाभिर् निज-गृहाजीव्य-दिव्य-मणि-हारम् उपहारम् उपहारं हारितयोपयोज्यमानौ तद्वद् वर्ण्यमानौ,  
तासु च काभिर् अपि प्रेमानुगम्य-रम्य-वचन-प्रचय-रचनया कञ्चन कालं वरिवस्यमानौ,  
किं चान्याभिः समुत्तम्भित-कर्ण-तर्णक-कृत-कृष्टि-दृष्टितः शस्यमानवत् परिहस्यमानौ,  
तद्वद् अन्यतराभिस् तन्-मधुर-चकुर-चिकुर-चञ्चुरता-प्रचुर-चञ्चलतां निचाय्य चातुर्यतश् चरितम् इदं भवन्-मातृ-चरणेषु गोचरयामः, इति सूचनया तस्माद् वर्ज्यमानौ,  
ताभिर् एव मातर-पितराव् आरभ्य गणनालभ्य-कुलालि-गालि-पालिम् उपलभ्य कलित-व्यलीकम् इव स-कोलाहल-प्रणय-कलित-कलितया तर्ज्यमानौ  
बल-गोपाल-नामानौ वल्गु-बाल्यवयसा समानौ खेलां कलयामासतुः ।  
  
[६५] अथ मातराव् अपि जाताव् अमू कुत्र याताव् इति कातरायमाण-नयने निर्जनता-जनित-स्वैरता-भाग्-अयने व्रज-नीवृद्-अयने रुषा निन्दिताभिर् उपमातृभिर् मुदा वन्दिताभिर् अपि तद्-अभिधातृ-यातृभिः समम् एव गृहतः कृत-निर्याणे स्वयम् एव सम्यग् मृगयमाणे दर-सरसि-जनिज-चिह्न-विगत-निह्नव-चरण-लक्षण-विलक्षण-वर्त्म-वलनेन महिलानां कुतूहल-कोलाह-लाव-कलनेन च समया समयाञ्चक्राते ।  तदा च निजागमन-वर्जनीं तर्जनीम् अभिचाल्य प्रच्छन्नतया निभाल्य तस्माद् अकस्माद् अनयोर् बाहू जगृहतुः ।  बालकास् तु सर्वतः सर्व एव दुद्रुवुः, महिलाश् च काश्चनानुकूल्यतः काश्चन प्रातिकूल्यत इव च तयोश् चापल्यं लपन्त्यः समम् एव मातृभ्याम् अभ्याययुः ।  धात्र्यस् तु बालयोर् अतीव स्नेह-पात्र्यस् तर्णकान् आदाय  
तद्-अभ्यर्णम् आजग्मुः ।  
  
[६६] अथ तद् आरभ्य वीथीं वीथीम् उपलभ्य कुतुककर्मा बलानुजन्मा सह- सहचरः कोलाहलं कलयामास ।  तदा च कदाचिन् निजतनूजलभ्यप्रागल्भ्य-स्पृहिणी व्रजेशगृहिणी तदानन्दबृंहिणीभिर् विवदमानाभिर् इव दीयमान-तदीयमानसमानाभिर् उपालम्भसमाधानलम्भनवाकोवाक्यव्यङ्गम् अव्यङ्गम् अभ्यधायि ।  
  
[६७] तत्र सभायां सा यथा-  
  
     आसीना कनकासने सुतयुता श्रीमद्-व्रजाधीश्वरी  
     पीठ-श्रेणिम् उपाश्रिता व्रज-वधूर् नानात्म-भाव-श्रियः ।  
     कृष्ण-प्रेम-सुधा-महोमय-गिराम् आस्वादनाद् धिन्वती  
     ताभिश् च प्रतिधिन्विताखिल-सभा शोभाङ्ग-यष्टिर् बभौ ॥ज्ग्च्_१,७।४६॥ [शार्दूलविक्रीडितम्]  
[६८] वाकोवाक्यं यथा-  
  
      तव सूनुर् मुहुर् अनयं कुरुते ।  
अकुरुत किं वा व्यञ्जित-कुरुते ॥ध्रु॥  
     मुञ्चति वत्सान् भ्रामं भ्रामम् ।  
साचिव्यं वः कुरुते कामम् ॥  
     असमय-मोचनम् असुख-निधानम् ।  
कः किं कुरुते न यदि निदानम् ॥  
     विना निदानं कुरुते स्वामिनि ।  
क्रोशं न किम् इव कुरुषे भामिनि ॥  
     क्रोशे हसति प्रत्युत सोऽ यम् ।  
दत्त्वा वशय स्फुटम् अपि तोयम् ॥  
     अत्ति स्तेयं परम् इह रुचितम् ।  
अज्ञे भानं कथम् इदम् उचितम् ॥  
     स्तेयोपाये गुरुर् अयम् अखिले ।  
नार्हति सर्वं मिथ्या निखिले ॥  
     रचयति पीठादिकम् आरोहम् ।  
तद् अगम्यं कुरु सर्वं दोहम् ॥  
     दूराच् छिद्रं कलयति पात्रे ।  
अस्य कथं धीः सति तन्-मात्रे ॥  
     अन्तर्-धियम् अनु स इह विशालः ।  
वक्षि यथासौ न तथा बालः ॥  
     वेत्ति स कृत्स्नं गोपन-रीतिम् ।  
गेह-गुहा नहि दवयति भीतिम् ॥  
     गेह-गुहात्र वृथा तनु-दीपे ।  
तनुर् अनुलिप्ता कलय समीपे ॥  
     मणि-गण-महसा गणयति न तमः ।  
भूषण-रहितस् तिष्ठेत् कतमः ॥  
     अपि चाशयति बलाद् अपि कीशम् ।  
मनुषे कियद् अमुम् अत्तुम् अधीशम् ॥  
     तद् अशक्तौ पात्रं भेदयते ।  
तस्याशौचं वा वेदयते ॥  
     गम-समये रोदयति च बालाम् ।  
प्रक्ष्यामो वर-महिलामालाम् ॥  
     अपि बालान् मेहयते गेहे ।  
नहि नहि चूर्णं पतितं स्नेहे ॥  
     तव पुरतोऽ यं स्थिरवन्-मूर्तिः ।  
आश्चर्येयं तव वाक्-पूर्तिः ॥ज्ग्च्_१,७।४७॥ इति । [मात्रासमक]  
  
[६९] पुनश् च प्रतीतिम् आसादयन्त्य इवेदं वदन्ति स्म, नाश्चर्यम् अत्राचर्यताम् ।  यतः,  
     इन्द्रिय-कुलम् अतिगूढं नेत्राद्य्-अन्त-निगूढम् एवास्ति ।  
     तन्-मध्याद् अपि चित्तं हरतो नृ-हरेर् न हार्यं किम्? ॥ज्ग्च्_१,७।४८॥ [आर्या]  
  
[७०] तद् एवम् अभीषङ्ग-भङ्गीभिर् वर-वर्णिनीभिर् वर्ण्यमानम् आकर्ण्य चपल-दृष्टि-परामृष्टि-कर्णं झटिति जात-विलक्षण-वर्णं श्री-कृष्ण-मुख-श्री-पर्णं निर्वर्ण्य विहसन्तीं ताम् अनु विहसन्तीभिस् ताभिः शपन्तीभिर् इव भणितम्-यदि च वयं साधु-चरिताचरितार्थतां गतास्, तदा भवत्या भवनेऽ पि शीघ्रम् एतत् पतिष्यति ।  
  
[७१] हसन्ती सा चोवाच-भद्रं भद्रम्, तदैव वो भद्रत्वम् अनुभविष्यामः इति । [७२] वस्तुतस् तु तस्याः कोमलतायाम् अवकलितायां, मुहुर् अयम् अस्मद्-आलयं वलिष्यते इति विचार्यैव चर्येयम् अमूभिर् आचर्यते स्म ।  
  
[७३] अथ समापनम् इदं मधुकण्ठ-वचनम्,  
     अद्भुतं बाल्यचरितं तव सूनोर् व्रजेश्वर ।  
     क्व तृणावर्त-दलनं क्व मातुर् भय-भावनम्? ॥ज्ग्च्_१,७।४९॥ [अनुष्टुभ्]  
  
[७४] तद् एवं तद्-दिवावृत्ते पूर्ववद् एव तल्-लीला-पर्वणि साक्षाद् इव वृत्ते सर्वे पुरस्कृत-व्रजेशाः सम्भृत-तत्-तद्-आवेशा यथायथम् आत्म-पथं प्रतस्थिरे ।  
  
इति श्री-श्री-गोपाल-चम्पूम् अनु  
बाल्य-लीला-चौर्य-शौर्यं नाम  
सप्तमं पूरणम्  
 ॥७॥  
  
  
  
*************************************************************  
  
(८)  
  
अथाष्टमं पूरणम्  
  
दामोदरानुमोदः  
  
[१] अथेतरद्युर् अपि प्रभात एव सभाम् उपविश्य विभातेषु वैश्यजातेषु स्निग्धकण्ठ उवाच-कदाचिद् दामोदर-मासि दरान्ववसाने, सामोदा यशोदा प्रातर् बाल-गोपालं शयानम् उन्मीलन्-निभ-नेत्र-नील-नलिन-युगलं निभाल्य शनैर् एव कर-किशलयेन पल्यङ्काद् उपरि तल्प एव परिलाल्य पुनर् असूषुपत्-कल्पम् । तस्माद् अल्पम् अल्पं निष्क्रामन्ती चालिन्दं विन्दमाना प्राह्णेतराम् अह्नाय निजालय-व्यय-सम्बन्धि दधि कतिपयं निचित-निचय-ग्रन्थिर् मन्थितुम् आरेभे । यस्मिन्न् अहनि सह-नन्दनामन्द-स्यन्दनारोहिणी रोहिणी प्रणय-मय-यन्त्रणया निमन्त्रणया श्रीमद्-उपनन्द-मन्दिरं विन्दमानासीत् । परिजन-नार्यश् च स्वस्व-कार्यातिशय-पर्याय-पर्यापणाय गताः । कार्यातिशयश् चायं हायन-शीर्षायमाण-मार्गशीर्षागमे  
जन-वर्ग-महित-महेन्द्र-महा-महः कुल-परम्परा-विहितः सन्निहित आसीद् इति ।  
  
[२] तद् एवं स्वयम् एव सयत्नी-भूय व्रज-राज-पत्नी दधि-चयम् असकृद् अधिमथ्नती तस्य निद्राया द्राघीयस्त्वाय गायन्ती तदेक-तानतया तद्-आननम् एव निचायन्ती परितस् तदीय-चरितम् एव जगौ । यद् उक्तं श्री-बादरायणिना-  
  
     यानि यानीह गीतानि तद्बालचरितानि च ।  
     दधिनिर्मन्थने काले स्मरन्ती तान्य् अगायत ॥इति । [भ्प् १०।९।२]  
  
[३] अत्र मन्थनं यथा,  
     श्यामा लोल-दुकूल-रत्न-विलसत्-काञ्ची-चयेनाञ्चिता  
     तज्-झङ्कार-करम्बित-ध्वनि-धर-श्री-कङ्कणालङ्कृता ।  
     पश्यन्ती तनयाननं लघु-लघून्मीलन्-निभाक्षि-द्वयं  
     श्रीमद्-गोप-महेश्वरी चल-भुजामथ्नाद् अभीक्ष्णं दधि ॥ज्ग्च्_१,८।१॥ [शार्दूलविक्रीडित]  
[४] गानं यथा-  
  
          गोकुल-पति-कुल-तिलक त्वम् असीह ।  
     कृत-सुकृत-व्रज-रचित-सुख-व्रज, नयनानन्दि-समीह ॥ध्रु॥  
     आनन्दोद्भव-जन्म-महोत्सव-नन्दित-गोप-समाज ।  
     पूत-निकामृति-नव-मङ्गल-कृति-वलयित-गोकुल-राज ॥अ॥  
     धैर्य-निवर्तन-शकट-विवर्तनम् अनु भव्येन परीत ।  
     सतृणावर्तक-वायु-निवर्तक-परमेशेनानीत ॥ब्॥  
     मधुर-प्राङ्गण-विरचित-रिङ्गन जलज-नयन सुपुण्य ।  
     नाना-केलिषु नृत्य-कलालिषु दर्शित-वर-नैपुण्य ॥च्॥  
     तर्णक-वालधि-शबलित-तन्वधि-वलयित-मञ्जुल-शोभ ।  
     जरती-निवहे कौतुक-कलहे प्रबलित-मिथ्या-लोभ ॥द्॥  
     मां मातरम् अनु सुखम् उद्वितनु प्रततं सततं कृष्ण ।  
     द्रुतम् उररीकुरु तनु-वृद्धिं पुरु-खेलावलि-कृत-तृष्ण ॥ए॥  
     त्रिभुवन-दर्शन-विस्मय-मर्शन-निश्चित-वैष्णव-माय ।  
     हरि-वरिवस्या-सुखदतमः स्या विगत-जरामर-काय ॥ड़्॥ ॥ज्ग्च्_१,८।२॥ । इति । [८ x ८ x ११]  
  
  
[५] अथ लब्ध-जागरः स नित्यता-शालि-लालित्य-सागरः सपदि रुदन्न् इव समुत्थितवान्, मातरम् इतवांश् च, यथा,  
  
     दीर्घ-श्वासं गात्र-मोट-प्रयुक्तं  
          नेत्रे मार्जन् जाग्रद् अम्बेति जल्पन् ।  
     क्रन्दन् मन्थ-ध्वानम् आकर्ण्य बालः  
          श्री-गोपालः प्रस्खलंस् तां जगाम ॥ज्ग्च्_१,८।३॥ [रुचिरा]  
  
[६] ततश् च माता बाल्यता-घटित-लाल्यता-जटित-प्रणयाकुल-काकु-लव-सङ्कुलतया तेन सुभगाखण्डलेन विघटिते क्षुब्ध-दण्डस्य गति-मण्डले स्वयं पयस्-तननयोः स्तनयोः प्रस्नवं नवकं तं शावकं पाययामास ।  
  
     पयो वर्षति धाराभिर् वर्षावन् मेदुर-श्रियः ।  
     तस्याः पयोधरे सुष्ठु कृष्णश् चातकतां गतः ॥ज्ग्च्_१,८।४॥ [अनुष्टुभ्]  
  
[७] सा तत्र गर्धेनार्धे तेन पीते धन्ये स्तन्ये नेत्रानन्तर-गृहान्तर-सन्ताप्यमान-पयः-सन्तानानाम् उत्सेकं प्रति निर्विवेकतां प्रतिपद्य सद्य एव तं विहाय यद्-द्रुतवती, द्रव-गमने तस्य पतन-भीत्या च न तं गृहीत्वा गतवती ।  
  
[८] मधुकण्ठ उवाच-किम् इत्थम् आत्थ? तावन्-मात्राय तस्याः कथं क्षुत्-क्षाम-गात्राद् बाल-पुत्राद् अन्यत्र यात्रा युक्ति-पात्रायताम्? सा हि वत्स-वत्सलानाम् अच्छता-भाग्-उपमा ।  
  
[९] स्निग्धकण्ठः सहासम् आह स्म, गुरो, पुरोऽ वधीयतां यद् वात्सल्यविलास एव खल्व् अयम् अस्याः ।  
  
[१०] मधुकण्ठ उवाच-कथम् इव?  
  
[११] स्निग्धकण्ठ उवाच-तथा हि, ये गेह-देहादयस् तं विनास्तमित-प्राया मन्यन्ते स्म, ते तु तज्-जन्मारभ्य तन्-ममता-मय-ममता एव ताभ्यां पितृभ्याम् अभ्यमन्यन्त । यद्-धामार्थ-सुहृत्-प्रियात्म-तनय-प्राणाशयस् त्वत्-कृते [भ्प् १०।१४।३५] इति ब्रह्म-वाक्ये व्रज-मात्रस्यापि तथा श्रूयते, किम् उत तयोर् इति । इदं च मुग्धं दुग्धं दधि च तद्-अधिक-तत्-प्रधानतावधिकम् एवेति स-विशेषतयावगम्यते ।  
  
[१२] तद् एवं सति तस्याः सेयं भावना- क्लेशम् अपि विषह्य स्पृह्यमाणां नाना-निज-गृह्य-क्रियां साम्प्रतं न जानाति सोऽ यं बालक इति दयनीयतयास्मदीयम् एव खल्व् एतदीय-कृत्यं कृत्यम् इति । सोऽ यम् एवं-विध-स्नेह-विविध-विधिस् तैर् एव बोद्धुम् अध्यवस्यते यैः कृतं तर्जन-ताडनादिकम् अपि लालना-मयतां कलयति, किम् उतान्यत्? यतः,  
     स्नेहतः क्वचन रुट् प्रजायते  
          तस्य वर्धन-करी च दृश्यते ।  
     मेदुरेऽ पि मुदिरे तथा तथा  
          विद्युद्-अग्निर् असकृद् विवर्तते ॥ज्ग्च्_१,८।५॥ [रथोद्धता]  
  
[१३] तथा हि, तयोर् मिथो हितयोर् उभयोर् अपि चरितम् । दुग्धाय गमन-समये सा खलु तन्-मुदितता-निबन्धनम् इदम् उदितवती, वत्स, निर्मञ्छनं भजामि, क्षणं तावन् मन्थन-गर्गरी रक्षताम्, त्वदीयं पयो वीक्ष्य यावद् द्रुतम् अहम् आयामि इति । ततश् च-  
  
     यावद् विहाय पृथुकं बत मन्थनान्ताद्  
          अम्बा ययौ द्रुतम् असौ तत आययौ च ।  
     तावत् पयोधर-युगं हृदय-स्थ-वस्त्र-  
          क्नोपं ववर्ष पथि पिच्छिलता यथासीत् ॥ज्ग्च्_१,८।६॥ [वसन्ततिलका]  
  
[१४] तद् एवम् अपि स तु निजार्थिते प्रत्यर्थिते भृशम् आविजते स्म, यथा-  
     तेनाथ कोप-स्फुरितारुणाधरं  
          सन्दश्य दद्भ्याम् उदसर्जि रोदनम् ।  
     दण्डाहतामत्रम् अखण्डि चाश्मना  
          नालम्भि तस्मिन् नवनीतम् अण्व् अपि ॥ज्ग्च्_१,८।७॥ [वंशस्थ]  
  
[१५] अत्र तु वर्णयन्ति,  
     दन्तेन्दु-लेखाविशद् आधरारुणं  
          चक्षुश्-चकोर-द्वयम् अश्रु चादधे ।  
     तदा शिशोर् अस्य कराम्बु-जन्मनाप्य्  
          अरिष्टम् उद्धूय बलाद् विजृम्भितम् ॥ज्ग्च्_१,८।८॥ [उपजाति १२]  
  
[१६] तद् एवं कलशान्तरीणे कालशेये सर्वतो रीणे पर्वान्तरम् अपि जातम्, यथा-  
  
     ततो गृहाभ्यन्तर-शिक्य-लक्षितं  
          हैयङ्गवीनं परिगृह्य यत्नतः ।  
     जघास तत्रोर्वरितं तु पक्षक-  
          द्वारेण निह्नुत्य जहार केशवः ॥ज्ग्च्_१,८।९॥ [उपजाति १२]  
  
[१७] स च यत्नो, यथा-  
     कुञ्चीक्षेपाद् अर्गलाम् अन्तरङ्गाम्  
          अल्पां मुञ्चन् सद्म गत्वा युयोज ।  
     कृत्वा खट्टां तत्र निःश्रेणिकाभां  
          कृत्वा सर्पिर् गुप्तम् अञ्चन्न् अपागात् ॥ज्ग्च्_१,८।१०॥ [शालिनी]  
  
     ततः क्षणाद् दुग्धम् इतं तु मुग्धताम्  
          आधाय माता सुतम् आगमद् द्रुतम् ।  
     अप्राप्य तं तस्य तु कर्म तद्-विधं  
          बुद्ध्वा स-कोपं स-सुखं जहास सा ॥ज्ग्च्_१,८।११॥ [उपजाति १२]  
  
[१८] तत्र प्रथमं शङ्का-सङ्कसुकायां तस्यां योगमाया-प्रकाशिताकाश-वाग् एव हास-प्रकाशनस्य बोधस्य कारणं जातम् । [१९] सा यथा-  
     शिशु-मधु-कृद् अतक्षन् मध्व् असिद्धं पिपासन्  
          सरसिज-मुकुलाधश् छेदम् आचर्य पश्यन् ।  
     द्रव-विगलन-मात्रं तत्र निर्विद्य मध्ये  
          कमलम् अपरम् अञ्चन् प्राप तस्मिन् मधूनि ॥ज्ग्च्_१,८।१२॥ [मालिनी]  
किं च,  
     शमयाञ्चकृषे दुग्धं  
क्षुभितं तत् तव सुदक्षता कलिता ।  
     शमयसि यदि शिशु-कोपं  
तादृशम् उच्चैस् तदा प्रशस्येथाः ॥ज्ग्च्_१,८।१३॥ [उद्गीति]  
  
[२०] तद् एवं श्रुत्वा हसित्वा कालशेय-लेशाध्यवसेयतानपह्नव-चरण-चिह्नम् ईक्षित्वा साधकतमान्तरेण द्वार-यन्त्रं मोचयित्वा च सा पुनर् एवम् आचचार-  
  
     गत्वा गृहाभ्यन्तरम् अन्यद् अप्य् असौ  
          दृष्ट्वा सुतस्यातुल-चापलं प्रसूः ।  
     तदीय-वर्त्मानुगमेन च क्रमाद्  
          आलोकयल् लोल-विलोचनं च तम् ॥ज्ग्च्_१,८।१४॥ [उपजाति १२]  
  
[२१] तत्र लोल-विलोचनत्वम्, यथा-  
     हविर् अभिहृतवान् इहास्मि दृश्यः  
          कथम् अथ मातरम् ईक्षणं नयानि ।  
     इति नयन-युगं श्रुति-द्वयान्तर्  
          मुहुर् इव वेशयति स्म बाल-कृष्णः ॥ज्ग्च्_१,८।१५॥ [पुष्पिताग्रा]  
  
     अधो-मुखी-कृत्य बलाद् उदूखलं  
          निविश्य तस्योपरि चञ्चलेक्षणम् ।  
     कीशाय सर्पिर् ददतं प्रसूः सुतं  
          वीक्ष्य स्मितं प्राप तथा च विस्मितम् ॥ज्ग्च्_१,८।१६॥ [उपजाति १२]  
  
     गूढं प्रतस्थे कृत-मोषम् आत्मजं  
          धर्तुं प्रसूर् एष निरीक्ष्य चाद्रवत् ।  
     प्रसिद्धिर् एषा खलु लोकतः शतं  
          दृशोर् मतं हर्तरि भर्तरि द्वयम् ॥ज्ग्च्_१,८।१७॥ [उपजाति १२]  
  
[२२] स खलु दृप्तः शाखा-मृगस् तु नवनीतानां तृप्तः पट-वेष्टित-यष्टिम् एतां दृष्ट्वा द्रुतम् एव शाखाम् आरूढः ।  
  
     अथ द्रवन्तं सुतम् अन्वगात् प्रसूः  
          प्रसून-वृष्टि-प्रथ-केश-बन्धना ।  
     क्व यासि रे चोरवरेति जल्पिता  
          नातिस्फुट-क्रन्दन-हास-सुन्दरम् ॥ज्ग्च्_१,८।१८॥ [उपजाति १२]  
  
     तोकं धर्तुं सा समीपेऽ पि शीघ्रं  
          धावन्ती तत् प्राप धावन् न माता ।  
     प्रागञ्चन्तं वायु-वेगात् प्रतीची  
          स्तोकाम्भोदं यद्वद् अम्भोद-वीथी ॥ज्ग्च्_१,८।१९॥ [शालिनी]  
  
[२३] अथ पुर-द्वारं न मातुर् गमन-द्वारम् इति मत्वा पलायन-ग्रहिलस् तद्-दिशम् एव जग्राह । जननी तु तदानीं तत्राजनतां जानती तम् एवानुयातवती । ततश् च,  
     यदाद्रवत् पृष्ठम् अनीक्षमाणस्  
          तदा न लेभे पृथुको जनन्या ।  
     यदा भयाद् वीक्षितवान् स पश्चात्  
          तदा तयासौ जगृहे करेण ॥ज्ग्च्_१,८।२०॥ [उपेन्द्रवज्रा]  
  
[२४] स च तथापि-  
     अक्षिणी द्रव-गमाय साक्षिणी  
          रोदनं क्रुद्-उदय-प्रणोदनम् ।  
     चालनं वपुषि धार्ष्ट्य-पालनं  
          सृष्टवान् अविनयं न मृष्टवान् ॥ज्ग्च्_१,८।२१॥ [स्वागता]  
  
     निर्ममे प्रसभम् अम्बया मुखं  
          सम्मुखं निजशिशोर् यदा यदा ।  
     सर्पिर्-अर्पित-विलेपनं तदा  
          रूक्षणाय तद् अघुक्षद् एष च ॥ज्ग्च्_१,८।२२॥ [स्वागता]  
  
ततश् च-  
  
     वष्टि चेद् बत भवान् गृह-मुष्टिं  
          यष्टिम् आकलय मत्-कर-मृष्टाम् ।  
     इत्थम् उच्चकितिते कमलाक्षे  
          तां जहौ निजजहौ व्रज-राज्ञी ॥ज्ग्च्_१,८।२३॥ [स्वागता]  
  
     मा मेति वदता तेन, चोर चोरेति गीः-कलिम् ।  
     रहसा सह सा राज्ञी सहसा सहसातनोत् ॥ज्ग्च्_१,८।२४॥ [अनुष्टुभ्]  
     अहो राजासि चोराणां, चोरास् त्वत्-पितृ-गोत्रजाः ।  
     इत्य् आद्य् अचकलन् माता शिशुना गव्य-चोरिणा ॥ज्ग्च्_१,८।२५॥ [अनुष्टुभ्]  
  
किं च-  
  
     दधि-मण्डः कथं खण्डो? दण्डोऽ यं परमेशितुः ।  
     घृतं कीशाय कः प्रादाद्? असौ येन विनिर्मितः ॥ज्ग्च्_१,८।२६॥ [अनुष्टुभ्] इति ।  
  
     शङ्के स्वादुङ्कारम् इत्थं सदा त्वं  
          यज्ञाङ्गीयं लेक्षि हैयङ्गवीनम् ।  
     एवं चोरङ्कारम् अम्बा शिशुं तं  
          प्रत्य् आक्रोशन्त्य् आर्द्र-चित्ता बभूव ॥ज्ग्च्_१,८।२७॥ [शालिनी]  
  
[२५] ततः स-संरम्भं विहस्य, सरहस्यम् उच्यताम्, दम्भश् च मुच्यताम् इति मात्रा पृष्टः सृष्ट-रोदन-नेत्रः पुत्र उवाच-  
  
     त्वय्य् उद्भटं प्रद्रवन्त्याम् अङ्घ्र्याः कटक-घट्टनात् ।  
     अस्फुटद् दधि-मण्डस्य घटः, का मम धृष्टता? ॥ज्ग्च्_१,८।२८॥ [अनुष्टुभ्]  
     कीशोऽ यम् ईश-निर्दिष्टः प्रविष्टः सद्म मुष्टये ।  
     कृष्टः सर्पिः-परामृष्टो मया, का मम दुष्टता? ॥ज्ग्च्_१,८।२९॥ [अनुष्टुभ्]  
     तथापि त्वाम् आत्त-यष्टिं दृष्ट्वा दुद्रव चोरवत् ।  
     त्वं पुनर् मां वृथा भीतम् अपि दुद्रोथ निर्दयम् ॥ज्ग्च्_१,८।३०॥ [अनुष्टुभ्]  
  
[२६] अथ सानुतापम् इव माता प्राह-रे वाचो-युक्तिमत्तम चोरोत्तम! त्वं नरोत्तम-जातोऽ पि वानर-प्रियो वानर-प्रकृतिर् एवासि ।  
  
[२७] सुतस् तु स-भयं सभय-प्रदानम् अप्य् उवाच-ततो वनम् एव प्रविश्य स्थास्यामि ।  
  
[२८] अथ माता सभयं चिन्तितवती, को जानीयात्, कुर्याद् अपीदं मानी । तर्हि तन्-निबन्धनं बन्धनम् एव सन्धेयम्, यद् एकया मयालय-बालयोर् अवधानं दुर्धानं भविता । [२९] स्पष्टं त्व् इदम् उक्तवती-  
  
     रे चौर चञ्चल-विलोल-विलोचन-श्री-  
          निक्षिप्त-मोह मनुषे विनिवारणं न ।  
     बद्ध्वा भवन्तम् अहम् आशु चलामि गेहं,  
          शक्तिर् यदि प्रथयतां कुरु चौर्यम् अन्यत् ॥ज्ग्च्_१,८।३१॥ [वसन्ततिलका]  
  
[३०] बन्धोद्यमे रुषितता-रुषितः पुत्रः फुत्-कुर्वन्न् इव सास्रम् उच्चैर् उवाच-अम्ब, रोहिणि, सह सहजेन क्व गतासि? त्वया रहितं माम् इयं बध्नाति, तद् द्रुतम् इह समेहि ।  
  
[३१] तद् एतद् दूरगतया तया नावधार्यते स्म, किन्तु पराः पारम्पर्येणावधार्य कृतोपालम्भ-चर्याः काश्चिन् निकट-निकाय्या नार्यः परिवार्य मिलिताः । स्व-वाचम् इह स्मारयितुम् ऐकागारिकः सोऽ यं भवद्-अगारेऽ पि कां कारिम् अकार्षीत् इति सूचयन्त्य इव सह जहसुश् च ।  
  
[३२] ततस् तद् अनवदधती कुन्तल-सन्तान-बन्धाद् विघटितां पट्ट-डोरीम् एकाम् उपसाद्य, सद्यः सद्म-द्वारान्तर् उपसद्यमानम् उदूखलम् अनु वत्स-गल-बन्धवद् अलग्नम् एवावलग्ने स-निर्बन्धं बन्धुम् उद्यतवती, स्तनन्धयं शिक्षा-जननी जननी । सा तु द्व्य्-अङ्गुलाङ्ग-न्यूनाजनि ।  
  
[३३] ततश् च तस्या धम्मिल्लाद् उद्वास्यान्यस्या विन्यस्तत्वेऽ पि तद्-अवस्थतायां दृश्यमानायां साश्चर्यम् इव नार्य्-अर्पितैर् मन्थन-नेत्रैर् बहुभिर् अपि पारं न वव्राज व्रजेश्वरी । ततश् च-  
  
     तद्-अङ्गे द्व्य्-अङ्गुलाभासे सर्वे लब्धावकाशकाः ।  
     दृश्यन्ते स्म वटास् तत्र विदूराद्रौ घना इव ॥ज्ग्च्_१,८।३२॥ [अनुष्टुभ्]  
  
[३४] तद् एतत् पश्यन्तीभिः परिहसन्तीभिर् उक्तम्, व्रज-देवि, निवेदितम् एवास्माभिः; स एष समुन्नतया मोहनतया कफल्लकम् अपि वेल्लयन् लोप्त्र-मात्र-सुकलतानन्दी परास्कन्दी सन्दीप्यते इति ।  
  
[३५] सा प्राह-किं जानात्य् असाव् अद्य-जातः, किन्तु भवतीनाम् एव कापीयम् अवद्याविद्या यद् अन्तर् अस्य पक्ष-पातिन्यः समीक्ष्यध्वे, बहिर् एवान्यथा व्यवहारतया विहरन्त्यः स्थ ।  
  
[३६] सर्वाः सहासम् ऊचुः, तत्रभवति, भवच्-चरणेभ्यः शपथम् आचरामः, नास्माकं विस्मापिकेयं विद्या विद्यते इति ।  
  
[३७] सा च चेतसि विचारम् आचचार, तर्हि गर्ग-वचन-वर्गवत् सकृत् कापि भागवती शक्तिर् एवामुम् अवरुणद्धि, न चायं किञ्चिद् अपि जानाति ।  
  
[३८] अथेयम् अस्याश्चर्यस्य पर्यन्तं पर्यालोचितुं ताभिर् एव गृहाद् अन्यान्य् अपि मन्थन-दामानि मुहुर् मुहुर् आनाय्य सनिर्बन्धं बन्धम् आदधत्य् अपि गत्य्-अन्तरं न प्राप । ततश् च-  
  
     बध्नती न तु सुतं व्रजेश्वरी  
          पारम् आप तद् अपार-कर्मणः ।  
     घर्म-वारि-वरिमाणम् आव्रजद्  
          वार-वारम् अलकावृतीर् अपि ॥ज्ग्च्_१,८।३३॥ [रथोद्धता]  
  
[३९] ततो यावद् एव यादव-देव-कुलजस्य तस्य हठवत्तायां प्रयत्नाधीर् आसीत्, तावत् तद्-आग्रहोऽ पि ग्रह-निगृहीत इवाभूत् । मातृ-वैकल्येन कल्यमान-मनस्त्वे तु प्रथम-डोरिका-द्वय-मात्र-सम्बद्ध-गात्रतया बद्ध एव सोऽ यम् अबुध्यत । अन्यानि तु सर्वाणि दामानि तस्मिन्न् उर्वरितान्य् एवादृश्यन्त । [४०] योगमाया-नामिनी तत्-कर्म-कारिणी हि तन्-मनोऽ नुसारिणी, यया तन् निष्पाद्य मातरं प्रत्य्, अपि भ्रम एवायम् इति प्रत्ययः प्रत्यहम् आसाद्यत । [४१] अथ लब्ध-सन्धं तं बन्धं दीर्घतमयान्यया रज्ज्वाबध्य च तया तद्-उदूखल-मध्यं बबन्ध । [४२] बद्ध्वा च माता शिक्षां घटयन्ती निज-कठिनताम् एव तस्मिन् हठिनि प्रकटयन्ती ताभिर् विहसन्तीभिः सह स-नर्म-गेह-कर्मणे गच्छन्ती, तत्-परिपालनाय बालकान् परितः स्थापितवती  
।  
  
[४३] ततश् च गतासु तासु क्षणं कृत-रोदन-विनोदः, पश्चाद् बहल-खलं प्रत्य् उदूखल-नोदनाय लब्ध-मोदः स तु बद्ध एव केवल-बाल-वलिततया प्रबलित-चापल-श्रद्धस् तैः सह प्रहसन् खेलन्न् उलूखलम् एतं लघु लघु चालयाम् आस, हारयामास च तैर् एवोल्बण-हासतया शुल्व-हारिणीनां लब्ध-शून्य-साधर्म्य-हर्म्य-श्रेण्या हारि-शिक्यित-नव-नव-नीतादिकम् आहारयामास च । किन्तु, तत्-कर्षण-मय-हर्ष-प्रद-लीलया न च करेण न चापरेण तद्-उद्दान-मोचन-रोचनताम् अवाप ।  
  
[४४] तत्र तु पुर-द्वार-पुरस्ताद्-वर्ति वातावर्त-वर्तित-नर्तनम् इव यमलम् अर्जुन-द्वयम् अस्य नेत्र-वर्त्मनि वर्तते स्म । क्रमेण चासौ तयोर् अन्तर एव विक्रमते स्म इति ।  
  
[४५] एतावन् मुक्त-कण्ठम् उट्टङ्कयन् स्निग्धकण्ठस् तद्-भञ्जने कारणं हरेर् ऐश्वर्य-प्रचारणम् इति तत् प्रतारयन् कारणान्तरम् एव व्याजहार- [४६] ततः स्फुटं झटिति परतः पर्यटितुम् उत्कण्ठया तन्-मध्य-सम्बद्धेनैवाध्वना निश्चक्राम, तद्-अध्वनस् तु सङ्क्षिप्ततयाधः-क्षिप्ततया तद् उदूखलं प्रतितष्टम्भे ।  
  
[४७] अथ स्फुटम् असौ वटीत्रोटनेच्छया तत् कृष्टवान् । हठाद् आकृष्टे च तस्मिन्-  
  
     कुठ-द्वयं कटकट-शब्द-मुग्ज-  
          विघट्टितं स्फुटम् अलुठद् द्वयोर् दिशोः ।  
     न धी-धृतिं वधिर-विमुग्धताम् अधि  
          व्रजन्न् अधि व्रजम् अदधात् प्रजा-व्रजः ॥ज्ग्च्_१,८।३४॥ [रुचिरा]  
  
     चित्रं तुत्रोट तत् तत्र वज्र-मज्जार्जुन-द्वयम् ।  
     न पुनर् मातृ-वात्सल्य-निर्बन्ध-मय-बन्धनम् ॥ज्ग्च्_१,८।३५॥ [अनुष्टुभ्]  
  
[४८] श्लोकयन्ति चात्र-  
  
     श्यामाङ्ग-द्युति किङ्किणि-ध्वनि-धरं रिङ्गातिरङ्ग-प्रदं  
     कर्षच् छश्वद् उदूखलं खर-खरत्-कार-प्रकार-प्रथम् ।  
     विस्फूर्ज-प्रतिमार्जुन-द्वय-कटत्-कारार्जितात् कौतुकात्  
     पर्यावृत्त-निरीक्षणं व्रज-वधू-लाल्यस्य बाल्यं स्तुवे ॥ज्ग्च्_१,८।३६॥ [शार्दूल]  
  
[४९] अथ तयोर् अत्यूर्जितेन विस्फूर्जितेन मुहूर्तार्धम् आर्ततया गोष्ठाधिष्ठाना मूर्च्छाम् ऋच्छन्तः स्थिताः, तन्-निकट-सङ्घट्टिनीम् अर्भक-घटां विना । सा तु तल्-लीला-माधुरी-धुरीणतया चित्राकृतिर् इव मित्रावली न वित्रासम् आससाद । [५०] दूराद् अपि तद्-ऊर्जितं विस्फूर्जितं सम्भ्रम-कार्य् अवधार्य तु व्रज-पति-मुखास् तर्कित-मुखास् तद् एवाभिप्रतस्थिरे । सत्रा स-त्रासम् अत्राभिदधिरे च-  
  
     विना वातं विना वर्षं विद्युत्-प्रपतनं विना ।  
     विना हस्ति-कृतं दोषं केनेमौ पातितौ द्रुमौ? ॥ज्ग्च्_१,८।३७॥ [अनुष्टुभ्]  
     अजन्य-जन्यम् एतावज् जाता निर्जनता कुतः? ।  
     तस्मात् तस्मान् महा-गर्जान् मूर्च्छाम् आर्च्छन् व्रजे जनाः ॥ज्ग्च्_१,८।३८॥ इति ।  
 [अनुष्टुभ्]  
  
[५१] अवदधिरे च तन्-निकट-तटस्थं भासमान-हास-विलास-मुखम् उलूखलं कर्षन्तं लीला-सुखं वर्षन्तं बाल-गोपालम् । तेन च, कथं, कथं? इति कथयन्तस् तम् आवृन्वन्त एवावतस्थिरे ।  
  
[५२] स तु पितरम् अनुविन्दमानम् अनुचक्रन्द । [५३] पिता चान्तः-सम्भ्रान्तः सन्न् अपि तस्य सान्त्वनाय मुख-मात्रं हसित-पात्रम् आचरन्न् अचिराद् एव तं विपाशयामास । [५४] स-रोदन-वदनं वदनं चुम्बन् विदन्न् अपि मुहुः पप्रच्छ च, पुत्र, कुत्रत्यः स खलु खल-बुद्धिर् येन चोलूखले निर्बन्ध-जनित-बद्धस् त्वम् असि? इति ।  
  
[५५] स तु पितरि रतश् चिरतः श्लिष्ट-कण्ठतयाभ्यर्णम् आगतः कर्णे वर्णयामास, तात, मातैव इति ।  
  
[५६] पिता तु तां पूर्वं विगत-संवेदतया अनन्तरं तु स्वत एव जात-निर्वेदतया दूनां वेद स्म । तत एव न सहसा रहसापि परिभाषितुम् इयेष । अज्ञतयावज्ञया न च पप्रच्छ बालकान्, किम् इदं वृत्तम्? इति ।  
  
[५७] ते तु स्वयम् एवोचुः, स्फुटम् अनेन कृत-मध्य-गमनेन विस्तीर्ण-खले पुर-स्थले क्रीडितुं निष्क्रम्य, विकृष्ट-तले तिर्यग्-भावाद् अचले चास्मिन्न् उलूखले खटत्-खटिति त्रुटितताम् ऋच्छत् कुठ-द्वयं झटिति लुठद्-भावम् आनर्च्छ ।  
  
[५८] ततश् च खण्डिताभ्याम् आभ्यां निर्गत्य कटक-मुकुट-कुण्डलादि-मण्डितौ रोचिष्मद्-वपुष्मन्तौ शुष्माणौ प्रणमन्तौ समन्ताद् एतं किम् अपि सन्तोषयामासतुः । तद्-उत्तरम् उत्तरस्यां दिशि प्रास्थिषाताम् ।  
  
[५९] तद् एतद् आकल्य, बालानां प्रलापोऽ यम् इति वत्सलाः कलयाम्बभूवुः । अन्ये तु सांशयिकतानपेत-चेतसः प्रजाताः ।  
  
[६०] ततश् च क्रमाद् एक-द्व्य्-आदि-प्रक्रमान् मिलितेन व्रज-जनेन समं व्रज-भूपालः स्व-बालकेनाङ्कं सद् अलङ्कृत्य नित्य-कृत्य-कृते कालिन्दीम् अनुविन्दमानस् तेनानुषज्य निमज्य तत्रैव विप्रैः स्वस्ति-वाचनादिकम् आचर्य, महा-दानादिकं विसर्ज्य, निकाय्यम् आसज्य च, पूर्वाह्न-भोजनाय ससज्ज ।  
  
[६१] तज्-जाया तु तज्-जाभ्यां दुःख-लज्जाभ्यां सज्जती गृहाद् आग्रहाच् च न निष्क्रान्तवती, न च गृहागताः सम्भाषितवती । सर्वास्व् अर्वाग् एव निवृत्तासु, समाधानोहिनी रोहिणी गौरव-पात्रीभिः पौरोगवीभिः परिवेषयामास ।  
  
[६२] श्री-व्रज-राजस् त्व् अवरात्मजं रामम् अपि समानीय तेन सुतेन च सार्धं तयोः स्निग्ध-कल-कोलाहल-निदिग्धः सग्धिम् आचरितवान् । ताभ्यां मूर्त-परमानन्द-पूर्ताभ्यां मुहूर्तम् एकं विश्रम्य च सम्यग्-ईदृग्-औशीर-सुख-धीर-चेता गवागमन-रम्य-समये गोस्थानम् आगम्य गो-दोहनादि-कार्यं च कारयति स्म । [६३] उदवसिताद् अतिसितां सिताम् आनाय्य तया सहितं सुहितं सह स-वयोभिस् तनयौ स्तन-पान-प्रतिनिधितया धारोष्णं पयः पाययामास च । शिक्षयामास च तत्र पत्र-पुटी-घटनाम् ।  
  
[६४] अथ पुनर् अपि हर्म्यम् आगम्य ताभ्याम् आचरित-सायम्-भोजन-सुख-समाजे व्रज-राजे, सह-रोहिणीकास् तदीय-सन्तत-सुखाभीकाः स्वकुल-माणिक्य-लक्ष्म्यः सर्वाः प्रामाणिक्यः समासाद्य निवेदवत्यः-  
  
[६५] राजन्, कृष्ण-जनन्य् अद्य न भुक्तवती, न केनचिद् उक्तवती च वर्तते । ताम् अनु सर्वाश् च तथा वर्तन्ते ।  
  
[६६] व्रजराजस् सह-दुःख-हासम् उवाच-वयं किं कुर्मः? रोषम् अनुवर्तमाना स्वयम् एव स्व-दोषं पश्यतु ।  
  
[६७] सर्वाः सास्रम् ऊचुः, हन्त, सा खल्व् अन्तर् बहिर् अप्य् अतिकोमला तवेदृशा-लापेन तापेनातिम्लास्यति ।  
  
[६८] व्रजराजस् तु स-स्मितः सुतम् अपृच्छत्, स्व-मातरं यास्यसि?  
  
[६९] कृष्ण उवाच-नहि नहि, किन्तु त्वाम् एव समया समयान् गमयिष्यामि ।  
  
[७०] अथ राज-ज्यायः-प्रजावत्यः सहासम् ऊचुः-स्तनं कस्य पास्यसि?  
  
[७१] कृष्ण उवाच-सितासम्भविष्णु धारोष्णं पयः पास्यामि ।  
  
[७२] सर्वा ऊचुः-केन क्रीडिष्यसि?  
  
[७३] कृष्ण उवाच-तातेनैव समम् । तथा भ्रातरम् अपि सङ्गं गमयिष्यामि ।  
  
[७४] व्रजराज उवाच-भ्रातुर् मातरं कथं नानुगच्छसि?  
  
[७५] कृष्णः स-रोषास्रम् उवाच-मां विहायेयम् अपीयाय इति ।  
  
[७६] तद् एतद् आकर्ण्य सास्रा रोहिणी नीचैर् उवाच-पुत्र, कथं कठोरायसे? माता तव दुःखायते ।  
  
[७७] कृष्णस् तद् एतद् अश्र्ण्वन्न् इव सास्रं पितृ-मुखम् ईक्षते स्म । रोहिणी तु सङ्कर्षणं तस्य सङ्कर्षणाय सञ्ज्ञया ज्ञापयामास । तेन गृहीत-हस्तः पुनर् असौ निरस्त-तद्-धस्ततया विद्रुत्य पितुर् उत्सङ्ग-सङ्गी बभूव । तथाभवंश् च भुजाभ्याम् अवगुण्ठित-तत्-कण्ठः कृत-बाष्प-वृष्टिं तद्-दृष्टिम् एव पश्यंस् तम् अतीव वश्यम् आचरन्न् आसीत् ।  
  
[७८] व्रज-राजस् तु मातर्य् अन्तः-स्नेहम् अस्य पर्यालोच्य तद् अभिव्यक्तये हस्तं किञ्चिद् उदस्तं विधायाभिदधे-पुत्र, यदि वक्षि, तर्हि बाढं तां ताडयामि ।  
  
कृष्णस् तु तद् असहमानस् तस्य हस्तं स्तम्भयामास । [७९] ततो व्रज-राजः पुनर् विहस्य निज-वत्सलतयातीव सदयं तदीय-मातुर् अपि हृदयम् अधियन्-पुत्र, तव माता यद्य् एवं भविष्यति, तदा किं करिष्यसि? इत्य् अनधातोर् विरुद्धार्थं प्रयुज्य स-परिहासम् आह स्म ।  
  
[८०] कृष्णस् तु बालक-भावेनाजस्रं मातरि स-तृष्णः सास्रं, कुत्र मे माता? तत्र गम्यताम् इति स-शङ्कं रोहिण्य्-अङ्कं गतवान् । [८१] ततश् च, प्रहसित-कलकलेषु सकलेषु परम-सुखारोहिण्या रोहिण्यानीतः सोऽ पि वेश्म प्रविश्य स-रोदन-मोदम् अम्बाला-गलं लग्नवान् । ततश् च-  
  
     वत्स-मूर्ध्नि चिबुकं दधती सा  
          धेनुवद् वलित-घर्घर-शब्दा ।  
     रोदन-प्रथनया द्रवद्-आत्मा  
          रोदयत् परिकरान् अपि सर्वान् ॥ज्ग्च्_१,८।३९॥ [स्वागता]  
  
[८२] अथ तासां त्व् अनेक-सान्त्वनया लब्ध-शान्तिः किञ्चिद् व्यञ्जित-मुख-कान्तिः श्री-सुमुख-कन्येयं स्तन्येन तनयं प्रीणयामास । बुभुजे च सहाग्रजातेन तेन परम-हिताभिः सहिता ।  
  
[८३] तद् आरभ्य तु सङ्कोचं उपलभ्य व्रजराज-लोचन-गोचरतां वासर-त्रयं नासादितवती । दिनान्तरे तु पितृ-निदेश-पाल-बाल-गोपालेनैव चेलाञ्चले गृहीत्वा नीता । तद्-दिनश् च स-नर्मामोदं दामोदरः इति व्रज-वधूभिर् आहूयते स्म, सोऽ यं श्याम-मनोहरः इति ।  
  
व्रजेश्वरीं स्तोतुम् अपीह कोविदः  
          को वा भवेल् लोकग-लोक-सङ्ग्रहे ।  
     ब्रह्मापि सर्वोऽ पि रमापि यत्-कला-  
          कलां च नाञ्चीद् इति बादरायणिः ॥ज्ग्च्_१,८।४०॥ [उपजाति]  
  
[८४] सोऽ यम् अस्या बादरायणिना घटित-सम्यग्-उद्घट्टनः श्रीमान् यशः-पटह-शब्दस् त्रैलोक्यम् एव श्लोक्यतया पर्यटन्न् अस्ति । तथा हि, नेमं विरिञ्चिः [भ्प् १०।९।२०] इत्यादि ।  
  
[८५] श्री-रामस् तु निजानुजं स-तृष्णम् आह स्म, स्मरसि, भ्रातर्, बृहद्-वने वत्स्यावः ।  
  
[८६] अनुजोऽ पि स-स्मितम् आह स्म, आं आं, तत्र क्रीडाम् अपि करिष्यावः इति ।  
  
[८७] अथ कथकः समापनम् आह-  
  
     ईदृशस् तनयो जातस् तव गोप-महेश्वर ।  
     यौ वृक्षाव् अपि तौ स्वस्य दिव्य-भक्तौ विनिर्ममे ॥ज्ग्च्_१,८।४१॥ [अनुष्टुभ्]  
  
[८८] तद् एवं वृत्ते वृत्ते सर्वे तत्-तत्-कथां अपि तत्-तत्-पर्वैवानुभूय स्वं स्वम् आवासम् आसन्नवन्तः ।  
  
इति श्री-श्री-गोपाल-चम्पूम् अनु  
दामोदरानुमोदो नाम  
अष्टमं पूरणम्  
 ॥८॥  
  
  
*************************************************************  
  
(९)  
अथ नवमं पूरणम्  
  
श्री-वृन्दावन-देशे प्रवेशः  
  
[१] अथ दिनान्तरे भासमानायां सभायां श्री-व्रजराजः पर्यनुयुक्तवान्, वत्स स्निग्धकण्ठ, तौ खलु वृक्षौ व्रजे सङ्कल्प-प्रदतया देवता-सदृक्षौ । ततः प्राग्-जन्मनि कीदृशाव्, अत्र वा कस्माद् आगतौ, सम्प्रति च कीदृशतया क्व गतौ?  
  
[२] स्निग्धकण्ठ उवाच-पूर्वं धूर्जटि-मित्राद् उत्पन्नवन्तौ श्री-देवर्षि-वर्ये धार्ष्ट्यम् अनुष्ठितवन्तौ सन्तौ, परिणामतः परमानुग्रहेण श्री-देवर्षि-वर्य-कृत-निग्रहेण वृक्षतायाम् अपि भवगद्-भक्तताम् आगतवन्तौ । प्रतिभवद्-अवतारम् उद्भवतस् तस्य बृहद्वन-स्थ-भवद्-गृहस्य तु सदेशे देशे यमलार्जुन-वेशेन स्थितवन्तौ । एतद्-अनन्तरं च निज-गतिम् आगतवन्तौ परम-भगवद्-भक्तिमन्तौ च जातवन्तौ । सम्प्रति तु तद्-भक्ति-फल-व्यक्तिम् अप्य् आकलयन्तौ वर्तेते ।  
  
[३] व्रजराजः सकौतुकम् उवाच-कथ्यतां तथ्यं, सम्प्रति कुत्र प्रतियातौ?  
  
[४] अथ स्निग्धकण्ठः स्व-मुख-कमलं नमयित्वा तुष्णीम् इव स्थित्वा च मधुकण्ठं कटाक्षेणेक्षाञ्चक्रे ।  
  
[५] व्रजराज उवाच-सङ्कुचन्न् इव कथं नोचितवान् असि?  
  
[६] स्निग्धकण्ठः स-सम्भ्रमम् उवाच-देव, वयं किं ब्रूमहे? श्री-चरणाः स्वयम् एव वेत्स्यन्ति ।  
  
[७] व्रजराजः सस्मितम् उवाच-सत्यं भवद्-उक्तं पुनर्-उक्तम् एव भवेत्, यतो भवतो मौनम् एवात्र ब्रवीतीति रीति-वशाज् ज्ञातवन्त एव च वयम् । तथापि, स्व-मुखेन सुखेन योजयतु भवान् अस्मान् ।  
[८] स्निग्धकण्ठ उवाच-सर्व-सुख-वर्षि-श्री-देवर्षि-चरणानां कृपण-विषय-कृपा-क्प्त-तद्-एतद्-गती लब्धमती ताव् एव स्फुटम् आवाम् इति ।  
  
[९] तद् एतद् आकर्ण्य निर्वर्णित-तन्-मुखाः श्री-व्रजराज-प्रमुखाः समाहूय भूयः स-कौतुकं स-सुखं तौ मिलितवन्तः । मध्ये समुपवेश्य निरीक्षितवन्तश् चेति । [१०] पुनस् तु तत्-प्रश्नानन्तरं मधुकण्ठः क्रम-प्राप्तां कथां प्राह, [११] तद् एवं विचित्रात् पूर्व-चरित्राद् दिवस-पञ्चकानन्तरं श्रीमान् उपनन्दः स्व-मन्दिरं विन्दमानः स्व-पत्नीं पप्रच्छ, अद्य स्व-देवर-नर-देव-गृहे किं गमन-मङ्गलं जगृहे भवत्या?  
  
[१२] पत्नी प्राह-अथ किम्, को वा तद् गमनं विना मनो मानयितुं शक्नोति, किम् उत भवद्-विध-सविध-सम्बन्धिनस् ते वयम्?  
  
[१३] पतिर् आह-विशेषश् चेत् कथ्यताम् ।  
  
[१४] पत्नी प्राह-  
  
     यस्मिन् प्रेम-प्रचुरं  भयम् अपि तस्मिन् विभाव्यते प्रचुरम् ।  
     यद्वन् नेत्रं शङ्का-विषयस् तद्वन् न कर्णादि ॥ज्ग्च्_१,९।१॥ [गीति]  
  
[१५] तथा हि, यद्यपि निरवद्याधान-विधातृ-मातृ-प्रभृतिभी रक्ष्येते सभीभिर् एव तौ, तथापि खेल-वेलायां सम्भालयितुम् अपारणीयतया सुकलम् एव विकलयतः । तत्र चाद्यतनं वृत्तं प्रतिपद्यताम्-  
  
[१६] तौ भवद्-भ्रातृजौ स-निज-व्रज-व्रजेश्वर-भोज्य-सज्जनाय जनितामोदायां यशोदायां तदीय-साहायका-रोहिण्याम् अपि रोहिण्याम् आशङ्का-पात्रीर् धात्रीर् वञ्चयित्वा विदूरं चञ्चितवन्तौ । यथा,  
  
     धात्रीणाम् अपरत्र कर्मणि मनाग् दत्तात्मनाम् अग्रतः  
     सव्यासव्य-दृशोर् दृशोर् अविषये सान्तर्द्धि-देशे च तौ ।  
     क्रीडा-दम्भ-वशात् क्रमाद् अपगतौ विद्रुत्य दूर-स्थितौ  
     तत्राथ स्व-सुहृद्भिर् उद्धत-गणैः कोलाहलं चक्रतुः ॥ज्ग्च्_१,९।२॥ [शार्दूल]  
  
[१७] अथ तथा निकृतस् तत्-पालनाधिकृत-धात्री-वर्गः क्षणात् कृतावधान-सर्गः शीघ्रम् एव कृतानुमार्गः क्रमेण स्वस्याकारणम् अकारणताम् आसादितम् अवधार्य निजेश्वर्योर् आवेदयामास ।  
[१८] तावच् च ततोऽ प्य् अतिदूरं गम्भीर-सरित्-तीरं गताव् आकर्ण्य पूतना-सूदन-प्रसू रामाम्बालाम् एव तयोः सङ्कलनाय चालयामास । æहन्त, न जाने खल्व् अर्जुन-युगलवद् दुर्जन-प्रेर्यमाणतया कश्चिद् अनोकहो वा नद्यवरोहो वा स्खलतीति मयि पाक-कर्म-विपाकावरुद्धायां सत्वरं त्वम् एव स्वयं याहिऽ इति ।  
     सा च तत्र गता शीघ्रं व्यग्री-भूताङ्ग-मानसा ।  
     सरित्-तीर-गतं कृष्णं भग्नार्जुनम् अथाह्वयत् ॥ज्ग्च्_१,९।३॥ [अनुष्टुभ्]  
  
[१९] ततश् च क्रीडा-रङ्गाकुलतया तद् अनङ्गीकर्तरि सङ्गीशितरि कृष्णे कृष्णाग्रजे च तद्-अनुग-तृष्णे, सा परिवृत्य सद्मागत्य तस्य किञ्चिद् भय-स्थानं प्रभव-स्थानम् एव प्रस्थापयामास ।  
  
[२०] ततश् च तन्-माता च गत्वा-  
  
     क्रीडन्तं तनयं बालैर् अतिवेलं सहाग्रजम् ।  
     वीक्ष्य स्तन-मिषात् स्नेहं वर्षन्ती हूतिम् आतनोत् ॥ज्ग्च्_१,९।४॥ [अनुष्टुभ्]  
  
[२१] न तु सहसा समीपम् आप तत्-पलायन-शङ्कया । आहूति-माधुरी चेयम् आस्वाद-धुरीणतां नीयताम्-  
  
     कृष्ण कृष्णारविन्दाक्ष  
तात एहि स्तनं पिब ।  
     अलं विहारैः क्षुच्-छ्रान्तस्  
तद् भवान् भोक्तुम् अर्हति ॥[भ्प् १०।११।१५] इति ।  
  
[२२] तथापि मिथः सङ्घर्षयतः क्रीडा-तर्षवन्तं तम् अनागच्छन्तं धर्षयन्ती, विच्छिदुरता-विधुर् असजातीय-स्नेहस्य द्वितीय-पात्रम् आदृत-स्व-वचन-मात्रतयावश्यम् एव वश्यं श्री-बल-भद्रम् एव सानुक्रोशं चुक्रोश-  
  
हे रामागच्छ ताताशु सानुजः कुलनन्दन ।  
     प्रातर् एव कृताहारः क्रीडाश्रान्तोऽ पि पुत्रक ॥  
     प्रतीक्षते त्वां दाशार्ह भोक्ष्यमाणो व्रजाधिपः ।  
     एह्य् आवयोः प्रियं धेहि, स्वगृहं यात बालकाः ॥[भ्प् १०।११।१६-७]  
  
[२३] ततो मातृ-हर्षणाय निवर्तयितुं कृष्णं कर्षति सङ्कर्षणे, सच्छल-प्रोत्साहनं तम् एव भणति स्म-  
  
     धूलि-धूसरिताङ्गस् त्वं तात मज्जनम् आवह ।  
     जन्मर्क्षं तेऽ द्य भवति विप्रेभ्यो देहि गाः शुचिः ॥[भ्प् १०।११।१८]  
  
[२४] पुनस् तदानीम् एव गृहाद् आगतान् बालान् आकलय्य स्पृहां बृंहयन्ती बभाषे,  
  
पश्य पश्य वयस्यांस् ते मातृ-मृष्ट-स्वलङ्कृतान् ।  
     त्वं च स्नातः कृताहारो विहरस्व स्वलङ्कृतः ॥[भ्प् १०।११।१९]  
  
[२५] तद् एवं बाल्यम् एवारभ्य विप्र-पोषणाद् आत्मनस् तोष इति तद् आरम्भाय स्तम्भमानम् आह्वानादि-लक्ष्येण लघु लघु समीपम् आसन्ना स-रामं रामानुजं भुजयोर् गृहीत्वा गृहम् आनिनाय ।  
  
[२६] ततश् च, जन्मर्क्षं ते इति मिथ्या-कथ्यमानम् अपि तेन गृहीतं नितराम् एव गृहीतवती व्रजराज-गृहिणी तत् पर्व, यत्र दुष्ट-दृष्टि-निवारणाय स-यन्त्रा मन्त्रा मुहुर् विन्यासम् ऊहुः ।  
  
[२७] तद् एवम् अवधाय स सर्व-दर्शः श्रीमान् उपनन्दः पराममर्श, सत्यम् आशङ्कितं प्रजां प्रति प्रजावत्योर् अनयोः प्रजावत्योः, यद् इदं गोष्ठ-प्रकोष्ठम् अवदुष्टम् इव दृश्यते । भवतु, व्रजराज-समाजम् अनु विचारयिष्यामः ।  
  
[२८] तत्पत्नी प्राह-विचारः पुनस् तत्रभवत्य् एव स्थास्यते ।  
  
[२९] अथ प्रातर् एव गो-व्रज-व्रजान्त-स्थायां सर्वास्थास्पद-व्रजराज-समाज-राजमानायाम् आस्थान्यां मिलिता गोपाला गोपाल-नादि-सौकर्यं नात्रेति पर्यालोचयामासुः-  
  
[३०] चिरवासेनोत्सन्नतासन्न-वनतया बृहद्वनस्य । तत्र तु वयो-ज्ञानाभ्यां वृद्धः श्री-राम-कृष्ण-प्रेम्णा समृद्धः स्वाङ्क-पल्यङ्कं सद्-अलङ्करिष्णुना मध्ये मध्ये च चिबुकं गृहीत्वा वितथ-प्रश्नम् आचरिष्णुना तत् तदा क्रीडनक-याच्ञा-सतृष्णेन कृष्णेन लभ्यमानानन्दः श्रीमान् उपनन्दः प्रावोचद् अखिल-रोचनम् । इह च व्रजराजस्य सङ्कोचम् अवलोचयन् बाल-प्रजा-मात्रस्य हित-पक्षम् उपलक्षयामास । यथा-  
  
     æइह न स्थेयम्ऽ इतीत्थं व्रज-हितम् उक्तं भवद्भिर् यत् ।  
     तत् पुनर् अतिबालानां हित-प्रधानं मम स्फुरति ॥ज्ग्च्_१,९।५॥ [उपगीति]  
     सहजनि-जनिते यन् मम पर-पर-यत्नेन रक्षितेऽ प्य् अत्र ।  
     जातं विप्लव-जातं, तस्मात् किं स्याद् इहोर्वरितम्? ॥ज्ग्च्_१,९।६॥ [आर्या]  
     तत्-तद्-उपद्रव-जाते केवल-परमेशितू रक्षा ।  
     तस्मिन् भारं दद्याद् इति च न खलु तत्-परैर् इष्टम् ॥ज्ग्च्_१,९।७॥ [उद्गीति]  
     चलता द्वयम् अनुचिन्त्यं: त्याज्यं गम्यं च यद् धाम ।  
     त्याज्यं दुःख-निदानं, गम्यं सुखिता-निधानं तु ॥ज्ग्च्_१,९।८॥ [उपगीति]  
     स्थानं तद् अपदेयं, यद् इह परत्र च घटेत दुःखाय ।  
     बृहद्-आख्यं वनम् अनुपदम् ऐहिक-दुःखाय साम्प्रतं जातम् ॥ज्ग्च्_१,९।९॥ [गीति]  
     स्थानं तद् उपदेयं, यद् इह परत्र च घटेत सौख्याय ।  
     वृन्दावनारण्यं चादः समस्त-सुखतमम् अतीव पुण्यं च ॥ज्ग्च्_१,९।१०॥ [गीति]  
     गोवर्धन इति नामा यत्रारण्ये गिरिः स्फुरति ।  
     तत् खलु गो-जातीनां गोपानां चास्ति सर्वस्वम् ॥ज्ग्च्_१,९।११॥ [उपगीति]  
     गोपाः कानन-करदा ग्रामादीनां विनिश्चयाभावात् ।  
     तद् अपर-कानन-गमने राज्ञां चाज्ञा स्वतः-सिद्धा ॥ज्ग्च्_१,९।१२॥ [आर्या]  
     सुखतो भयतो वा यत् कृत्यं कर्तव्यतां याति ।  
     शीघ्रं यत् खलु कार्यं वलयति शङ्काम् अलं विलम्बस् तु ॥ज्ग्च्_१,९।१३॥ [उद्गीति]  
     उत्थातव्यं तस्माद् अस्मात् सद्यो न कार्यम् आलस्यम् ।  
     तुलिता ह्य् उद्यम-कलना कृत्यं यद् यद् यदा क्रियते ॥ज्ग्च्_१,९।१४॥ [आर्या]  
     इयम् अस्माकम् उदीक्षा युष्मभ्यं यदि तु रोचमाना स्यात् ।  
     पर-वीक्षितेऽ पि वस्तुनि बहु-सम्मतिर् उत्सवं दुग्धे ॥ज्ग्च्_१,९।१५॥ [आर्या]  
     भवति तु चेद् इह भवतां समर्थना तर्हि गावः प्राक् ।  
     सम्यक् पायित-वत्साश् चरन्तु वृन्दाटवी-वर्त्म ॥ज्ग्च्_१,९।१६॥ [उपगीति]  
     पश्चात् पट-गृह-शकटान्य् अटन्तु गृह्यं समस्तम् आदाय ।  
     विधि-विधि-सिद्धा सेयं व्रजनाद् व्रजता हि गोदुहां सदने ॥ज्ग्च्_१,९।१७॥ [गीति]  
ततश् च,  
     तद् वाक्यं पशुप-समूहम् ऊह-शून्यं  
          स्वार्थाय स्वयम् अनुगम्य कल्पते स्म ।  
     साधर्म्य-स्पृशि मृदि पश्य बीज-भेदः  
          स्फीतः स्यात् फलति च तत्र नापरत्र ॥ज्ग्च्_१,९।१८॥ [प्रहर्षिणी]  
  
[३१] तद् एवं पौर्णमासीम् अपि विज्ञाप्य समनुज्ञाप्य पुरतः प्रस्थाप्य च शीघ्रम् उत्थाप्यतां व्रजः इति दुन्दुभि-निर्घोषणया कृत-पोषः सोऽ यं घोषः स्व-निरुक्तिम् एवातिरिक्ततया व्यक्तवान् । गव्यानां मानुष्यकानाम् अपि कोलाहलान् महा-घोषास्पदता हि घोषता निर्दिष्टा । यथा,  
  
     तदा व्रजे कलकल-कोटिर् उत्थिता  
          हिही-हिही-जिहि-जिहि-कार-मिश्रिता ।  
     घडद् घडद् घडद् इति शाकटा-रवः  
          स-वाद्यकः पुनर् अखिलं-गिलः स्थितः ॥ज्ग्च्_१,९।१९॥ [*जभजसग]  
  
     आरोप्यानसि वृद्धादीन् स्वयम् ऊढ-शरासनाः ।  
     गौरवेण गवां गोपा ययुर् विक्रममाणताम् ॥ज्ग्च्_१,९।२०॥ [अनुष्टुभ्]  
  
[३२] ततश् च सङ्क्रीडति शकट-वर्गे सङ्क्रीडमाने सति,  
     शकट-गृहाटन-चर्यां पर्याकलयन् विदूर-गो लोकः ।  
     व्यतिषज्यावदद् एतद् ग्रामः कश्चिच् चरिष्णुर् अस्तीति ॥ज्ग्च्_१,९।२१॥ [गीति]  
पथि तु,  
     एको धावति कश्चनाह्वयति कोऽ प्य् अत्रोत्तरं भाषते  
     कश्चित् तत्र निवृत्य गच्छति निजं सम्भालयत्य् अन्यकः ।  
     सर्वो गायति कृष्ण-बाल्य-चरितं बाष्पायते स्तम्भते  
     स्विद्यत्य् एजति रोमहर्षम् अयते वैवर्ण्यम् आसीदति ॥ज्ग्च्_१,९।२२॥ [शार्दूल]  
  
     आरूढ-शकटा गोप्यो व्यूढ-नव्य-परिष्क्रियाः ।  
     अमन्दं जगुर् आनन्दाद् आनन्दान् नन्द-नन्दनम् ॥ज्ग्च्_१,९।२३॥ [अनुष्टुभ्]  
यथा,  
     नन्द-मही-पति-जात नन्द यशोदा-मात ।  
     जन्म-महा-मह-दिग्ध रमित-समस्त-स्निग्ध ॥ध्रु ।  
     स्पर्शादित-विष-योष अपरिचितापद-दोष ।  
     शकट-विघट्टन-शेष गोकुल-पुण्य-विशेष ॥  
     कृत-नामभिर् अभिराम सन्तत-रामा-राम ।  
     रिङ्ग-भृताङ्ग-नरङ्ग अङ्गीकृत-सखि-सङ्ग ॥  
     लङ्घित-मारुत-चक्र नन्दित-गोकुल-शक्र ।  
     वत्स-विमोचन-मोद व्रज-जन-शर्म-यशोद ॥  
     सर्वानन्दन-चौर्य तस्मिन् दर्शित-शौर्य ।  
     अयि दामोदर-लील अखिल-सुख-प्रद-शील ॥ज्ग्च्_१,९।२४॥ [२ x ३ गणस्] इति ।  
  
[३३] तद् एवं गायन्त्यस् तद्-दर्शनस्य नाथमाना व्यत्यतिक्रामन्ति स्म-  
  
     तदा यशोदा-रोहिण्याव् एकं शकटम् आस्थिते ।  
     रेजतुः कृष्ण-रामाभ्यां तत्-कथा-श्रवणोत्सुके ॥[भ्प् १०।११।३४]  
  
[३४] तत्र स्थितिर्, यथा:  
     मणि-खचित-सुवर्ण-चित्र-वर्णे  
          शुचि-मृदु-तुलिकयानुकूल-मध्ये ।  
     गृह-निभ-शकटे विरेजतुस् ते  
          सुत-रुचि-रोचिषि रोहिणी-यशोदे ॥ज्ग्च्_१,९।२५॥ [पुष्पिताग्रा]  
  
[३५] तत्-कथा तु द्वि-विधा, तत्-सम्बन्धिनी, तत्-कर्तृका च । पूर्वा यथा,  
  
     स्निग्धा नार्यः शकटम् अभितो मातरौ पुत्रयोस् तैर्  
     ज्ञाताज्ञातैर् अखिल-चरितैर् धिन्वते स्माविशेषात् ।  
     प्रेम्णः सेयं प्रकृतिर् अखिलाश्चर्य-रूपा यद् उच्चैः  
     सर्वं स्वीयं विषयम् अमनः-स्पृष्ट-तुल्यं करोति ॥ज्ग्च्_१,९।२६॥ [मन्दाक्रान्ता]  
  
[३६] उत्तरा यथा-  
  
कृष्ण उवाच-मातः, क्व नु खलु गच्छन्तः स्म?  
  
[३७] माता प्राह-पुत्र, वृन्दावन-नामनि वन-धामनि ।  
  
[३८] कृष्ण उवाच-कदा सदनम् आयास्यामः?  
  
[३९] माता सस्मितम् आह-वत्सास्मद्-अनुषङ्गत एव सङ्गच्छमानं तद् आस्ते ।  
  
[४०] कृष्ण उवाच-क्व नु निरूप्यताम्?  
  
[४१] रामः प्रहसन्न् आह-कृष्ण, पाकादि-नित्य-कृत्य-सन्निवेश-देशाधः-प्रदेशान् महा-शकट-वेशान् गृहान् निकटत एवाटतः पश्य ।  
  
[४२] कृष्णः साश्चर्यं दृष्ट्वा श्री-रामं स्पृष्ट्वा जहास, पुनर् उवाच च, तथ्यम् इदं कथ्यते स्म । यस्माद् विदूर-क्षितिगा अपि क्षिति-रुहास् तथा लक्ष्यन्ते ।  
  
[४३] माता तु रोहिण्या सह स-हासम् आह स्म, पुत्र, त एते तु न कुत्रचन च गच्छन्ति, किन्तु सम्प्रति तथा प्रतीयन्ते मात्रम् ।  
  
[४४] कृष्णः स-तृष्णम् उवाच-भवतु, तद् वृन्दावनं कुत्र?  
  
[४५] रोहिण्य् आह-पुत्र, यमुनायाः पारे ।  
  
[४६] राम उवाच-एका यमुना दूरतः पश्चान् न्यस्ता, पुरतः किम् अन्याप्य् अस्ति?  
  
[४७] माता सहासम् आह-पुत्र, कुत्रचिद् अपि मनाग् अपि न विच्छिन्न-गमना सा ।  
  
[४८] रामस् तु मातृ-मुखं साश्चर्यतया स-सुख-चर्यं पश्यति स्म । [४९] कृष्ण उवाच-तत्र-भवता किल न तर्कितं, यत् खल्व् इत इव तत्राच्छ गच्छन्ती सा दृश्यते स्म ।  
  
[५०] तद् एवं तयोः सोल्लासं हासं बिभ्रतोः पुनः कृष्णः स-तृष्णम् उवाच-लघु-मातः, का तत्र शात-सम्पद् अस्ति यद् एतावता प्रयासेन प्रयास्यामः?  
  
[५१] रोहिण्य् आह-पुत्र, क्रीडा-स्थानानि क्रीडनकानि च बहूनि सन्ति ।  
  
[५२] कृष्णः सहर्षं सङ्कर्षण-निष्कलङ्क-विधोर् अङ्कं निज-श्याम-धाम्नालङ्कुर्वन्न् एव साङ्ग-प्रणयतया समुत्तानिताङ्गस् तन्-मुखम् उन्मुखं पश्यन् विहसन् विलसन् मुहुर् लुठति स्म । [५३] सङ्कर्षणस् तु तन्-मुखम् अनु मुखं निधाय मुहुर् विहसित-लीलां विधाय चिराय तं हासयति स्म ।  
  
[५४] अथ यमुना-तरङ्ग-सङ्घ-सङ्गत-मारुत-दिग्ध-स्निग्ध-वन-लेखेयम् आसन्ना इति मातृ-युगल-संलापं निशम्य सम्यग् उत्थितः कृष्णः सङ्कर्षण-सङ्करः प्राग् अज्ञातान् ज्ञातान् अपि नग-मृग-खगान् हसन्तीभिः स्खलित-दन्तीभिर् विवादतः सर्वान् अपूर्वान् इव पृच्छन्न् उत्तरम् आयच्छंश् च तत्-कूलानुकूल-वनम् आससाद ।  
  
[५५] तत्र प्रश्नोत्तरे यथा-  
  
     कोऽ सौ वृक्षः समन्ताद् अनिश-चल-दलः? पिप्पलः । कोऽ ण्ड-कोटिं  
     सूते? सोडुम्बराख्यः क इह घन-जटा-व्याप्त-मूर्तिर्? बटः सः ।  
     इत्थं नव्यां वनान्तर्-गतिम् अनु जननी-डिम्ब-संवाद-जातं  
     लोकं पीयूष-वर्षैर् असुखयद् अखिलं तत्र तत्रातिचित्रम् ॥ज्ग्च्_१,९।२७॥ [स्रग्धरा]  
  
किं च-  
  
     गौराः कृष्ण-प्रधानाप्लुत-गति-पशवः के रमन्ते? हरिण्यः  
     के वामी सैरिभाश्व-प्रतिम-तनुधरा? रोहिषाख्याः प्रसिद्धाः ।  
     के शृङ्गानेकशाखा-शवलित-वपुषः? शम्बराख्यास् तद् एवं  
     मातुर् गीर्-ज्ञात-नामा स जयति स-बलो नन्द-गोपाल-बालः ॥ज्ग्च्_१,९।२८॥ [स्रग्धरा]  
  
अपि च-  
     चित्रः कोऽ पि? मयूरः क इह मृदुकुहूगायकः? कोकिलाख्यः  
     को वक्तुं वष्टि वाणीं नरवद् अपि? शुकः      पुष्पगः कश् च? भृङ्गः ।  
     इत्थं मातृ-द्वयेन प्रथम-वन-गमे संलपन्तौ हसन्तौ,  
     बालौ गोपाल-रामौ व्रज-कुल-महिलाः शर्मभिः सिञ्चतः स्म ॥ज्ग्च्_१,९।२९॥                                             [स्रग्धरा]  
     अथागतास् तरणि-सुता-तटं व्रज-  
          प्रजा-व्रजाः स-शकट-धेनु-सङ्कटम् ।  
     स-सम्भ्रमं तरितु-मनस्तया च ते  
          परस्परं कलकल-कीर्णम् अभ्रमन् ॥ज्ग्च्_१,९।३०॥ [जभसजग]  
  
[५६] ततश् च द्वाव् अपि भ्रातरौ मातरौ विहाय, परमम् उन्नततमं व्रजेशितुः पितुः शकटम् आगताव्, ऊर्ध्व-स्थित्या दलद्-इन्दीवर-सुन्दरता-शालि-कालिन्दीं प्राणि-वृन्द-प्रीणि वृन्दावनम् अपि फुल्ल-दृशा ददृशतुः ।  
  
[५७] श्री-व्रजेश्वरादयस् तु परस्परम् ऊचुः-अहो, रूपम् इह पारीण-वन्या-सम्बन्धिन्या भास्वत्-कन्यायाः, या खलु प्रतिबिम्ब-संवलनया वृन्दावनान्तम् अन्तर्-वहन्ती विचित्र-चित्र-पट्ट-पटवद् आचरति । [५८] अहो मधुरीणां साधु-रीतिर् अस्य च वृन्दावनस्य, यत् खलु नीलाभं सित-पीत-लोहित-प्रसूनालिभिर् निःसरद्-आसार-विद्योतमान-विद्युत्-कान्ति-रोहित-रोहित-नीरद-वद् आभासमानं दूरतोऽ प्य् अमृत-पूरम् अर्पयति । यस्य चाकृष्ट-त्रिपिष्टप-पद-षट्पद-पदतया व्यक्त-दौर्लभ्यं समाकर्षि-सौरभ्यं घ्राणाभ्यागतानां दूरम् आरभ्य प्रत्युद्गमि सभाजक-सभ्य-वृन्दम् इव लभ्यते । [५९] यस्य च विचित्र-पत्रि-कृत्रिम-कल-कलिल-काकली-सङ्कुल-कोलाहल-कुलम् आकर्षण-मन्त्र इवार्थ-ग्रहणं विनापि स-कर्णकं जन्युं निजाश्रयाभ्यर्णम्  
आकर्षति ।  
  
[६०] तद् एवं पश्यतोः शृण्वतोर् अपि स-तृष्णयो राम-कृष्णयोर् गोपाः गाः पारयितुं व्यापारं कारयामासुः,  
     नीरं तरणि-कन्यायास् तीरं च तरणे तदा ।  
     गो-मयं गोमय-मयं क्षणाद् अजनि सर्वतः ॥ज्ग्च्_१,९।३१॥ [अनुष्टुभ्]  
  
[६१] तीर्णासु गोषु तथा कर्णीरथाद् अवतीर्णासु परिजन-परिच्छद-सहितासु गोप-वनितासु, काश-कुश-शर-वंश-वरैर् अलङ्कर्मीण-निर्मित-परस्पर-नद्ध-प्लव-राजी राज-पद्धतिर् इवासम्बाधतया साधिता । [६२] ततश् च पारावारीण-भूम्योर् एकतायां कृतायाम् अवारीणम् इव पारीणम् मधुपुरी-कालीय-ह्रदयोर् अन्तरालं तद् वन-भागं सर्व एव गायन्तः प्रहसन्तः क्रीडन्तश् च शकट-घटयापि प्रविविशुः । तद् एवम् एवोक्तम्,  
  
     वृन्दावनं सम्प्रविश्य सर्व-काल-सुखावहम् ।  
     तत्र चक्रुर् व्रजावासं शकटैर् अर्ध-चन्द्रवत् ॥[भ्प् १०।११।३५] इति।  
  
[६३] राम-कृष्णाउ च बद्ध-तृष्णाव् आसादित-तीरोपकण्ठाव् उत्कण्ठया भुवि शकटाद् उत्प्लुतौ प्लुत-सम्प्लुताह्वानतः सुख-समन्वितं सखीन् अन्वग् विधाय प्रत्यग्रम् अपि प्रत्यग्रायमाण-वैचित्री-गहणं गहनम् अवगाहमानौ सव्यापसव्ययोः पश्यन्तौ चरण-चारिताम् एवाचरितवन्तौ । तदा च किम् अन्यद् वर्णनीयम्, समस्तं वृन्दावनम् अपि कृष्णेन स्पृष्टं हृष्टम् एव निर्णीय परामृष्टम् । यतः,  
  
     यद् गानं विपिनस्य कोकिल-कले नृत्यं लता-विभ्रमे  
     रोम्णाम् उत्थितम् अङ्कुरे च कवितं योग्यान् निदानादृते ।  
     तन् मिथ्या यदि कृष्ण-सङ्गति-वशात् तस्मिंस् तथा वर्ण्यते  
     सत्यं तर्हि सदापि तत् तद् अखिलं यस्माद् दरीदृश्यते ॥ज्ग्च्_१,९।३२॥ [शार्दूल]  
  
[६४] ततश् च तौ क्वचिद् विक्रमणेन क्वचित् तु स्निग्ध-जन-स्कन्धाद्य्-आक्रमणेन बन्धुभिर् आस्वाद्यमानानवद्य-लालित्यामृतौ शुभ-शकुन-सम्भृतौ वत्स-क्रीडनाभिध-यमुना-घट्टतः सट्टीकराख्यं प्रदेशम् आसेदतुः ।  
  
[६५] अथावतरण-तुर्य-घोष-जाते राज्ञा समनुज्ञाते, तं पश्चान् निधाय दक्षिण-पश्चिमाम् अग्रे विधाय सर्वे समाकीर्ण-विस्तीर्ण-देशतयावतीर्णाः ।  
  
लोक-हूति-व्यक्त-चेष्टं तदा नन्दादि-वेष्टितम् ।  
     वृन्दावनम् इदं रेजे सुप्त-जागरित-प्रभम् ॥ज्ग्च्_१,९।३३॥ [अनुष्टुभ्]  
     तत्र चक्रुर् व्रजावासं शकटैर् अर्ध-चन्द्रवत् ।  
     यद्-अन्तः-पूरितं गोभिः क्रमेण घन-रीतिभिः ॥ज्ग्च्_१,९।३४॥ [अनुष्टुभ्]  
श्री-हरि-वंशे च,  
     निवेशं विपुलं चक्रे गवां चैव हिताय च ।  
     शकटावर्त-पर्यन्तं चन्द्रार्धाकार-संस्थितम् ॥इति । [२।९।२०-१]  
  
[६६] एवं तद्दिने शकटैर् एव चक्रुः, दिनान्तरे तु,  
     कण्टकीभिः प्रवृद्धाभिस् तथा कण्टकिभिर् द्रुमैः ।  
     निखातोच्छ्रित-शाखाभिर् अभिगुप्तं समन्ततः ॥इति । [२।९।२२]  
  
     गो-पुरस्य पुरः कृत्वा गोवर्धन-धराधरम् ।  
     गोप-वासः स तत्रासीन् नगोप-वसतिर् यतः ॥ज्ग्च्_१,९।३५॥ [अनुष्टुभ्]  
     पौरस्त्य-वस्त्य-त्यागेऽ पि तत्-तन्-मर्यादयाचितः ।  
     व्रजाकारस् तथैवासीत् कृष्णापारे यथा स्थितः ॥ज्ग्च्_१,९।३६॥ [अनुष्टुभ्]  
  
     अष्ट-क्रोशीम् आयतं गोष्ठम् एतन्  
          मध्ये तस्मिन् विस्तृतं चार्धम् अस्याः ।  
     एतन् मानं चात्र लोकस्य दृष्ट्या  
          शक्त्यानन्ताचिन्त्य-धामत्वम् एव ॥ज्ग्च्_१,९।३७॥ [शालिनी]  
  
     मध्ये राज्ञः सद्म तत्-पार्श्वतस् तद्-  
          भ्रातॄणां तद्-बाह्यतस् तत् परेषाम् ।  
     यद्वत् प्रेमण्य् अन्तरङ्गादि-रीतिर्  
          वासेऽ पि स्याद् औचिती तद्वद् एव ॥ज्ग्च्_१,९।३८॥ [शालिनी]  
  
[६७] अथ तत्र परम-शर्मणा गम्यमान-समय-व्रजे पूर्ववद् व्रजे क्रीडा-रतयोर् अपि तयोर् वन-दिदृक्षा पुनर् अतीव विलक्षणा जाता । ततश् च प्रतिदिनम् अपि गवावनाय वनाय प्रयातेन तातेन समं समन्तत एव व्रजतः स्म । यत्र-  
  
     वृन्दावनं गोवर्धनं यमुना-पुलिनानि च ।  
     वीक्ष्यासीद् उत्तमा प्रीती राम-रामानुजातयोः ॥ज्ग्च्_१,९।३९॥ [भ्प् १०।११।३६]  
  
यथा,  
     प्राधान्याद् अतिदिव्य-वृक्ष-विततेर् वृन्दावनं रत्न-भू-  
     पल्यङ्कान्वित-पीठ-जेतृ-दृशदां वृन्दस्य गोवर्धनः ।  
     ग्लौ-चूर्णोद्भव-रङ्ग-भूमि-विजयि-स्थल्यावलेर् अंशुमत्-  
     कन्यायाः पुलिनालिर् उत्सव-शतं दुग्धे स्म मुग्धं तयोः ॥ज्ग्च्_१,९।४०॥ [शार्दूलविक्रीडितम्]  
[६८] अथ मधुकण्ठः समापनम् इदं साञ्जलितया व्यानञ्ज,  
  
     ईदृशस् तनयो जातस् तव गोपाधिनायक ।  
     पाल्यं करोति यो विश्वं बाल्यस्य चरिताद् अपि ॥ज्ग्च्_१,९।४१॥  
[६९] तद् एवं तल्-लीलानां साक्षात्-प्रथायां कथायां वृत्तायां पूर्व-वृत्तवत् तद्-दिनेऽ पि सर्वेऽ प्य् आनन्दानाम् अखर्वाणां खर्वेण कर्बुरिता निज-निजालयं कलयामासुः ।  
  
इति श्री-श्री-गोपाल-चम्पूम् अनु  
श्री-वृन्दावन-देशे प्रवेशो नाम  
नवमं पूरणम्  
॥९॥  
  
  
*************************************************************  
  
(१०)  
  
अथ दशमं पूरणम्  
  
वत्सासुराद्य्-उत्सादनम्  
  
[१] अथ प्रातर् अपि पूर्ववत् कथा प्रथते स्म ।  
  
[२] यथा स्निग्धकण्ठ उवाच- अथानयोर् अतिबाल्याद् ऊर्ध्व-विलासम् आरभमाणं सुकुमारं कुमारता-शेषं वर्णयिष्यामः । यथा-  
     मुक्त-स्तन्यम् उदञ्चद् अङ्गवलयं चाञ्चल्य-पर्याकुलं  
     खेला-चञ्चद्-अखर्व-नेत्र-युगलं शश्वत्-प्रहासाननम् ।  
     नाना-कौतुक-भावितं सखिजनक्रीडाविलासास्पदं  
     वत्सेक्षा-स्पृहि राम-कृष्ण-कलितं कौमारम् अन्तर् भजे ॥ज्ग्च्_१,१०।१॥ [शार्दूल]  
अपि च,  
     शुभ्रश्यामौ नील-पीताभ-वस्त्रौ  
     शृङ्गी-पारीध्वान-शिक्षासु दक्षौ ।  
     क्रीडा-लोलौ मित्र-वर्गे विचित्रं  
     चित्रीयेते राम-कृष्णौ कुमारौ ॥ज्ग्च्_१,१०।२॥ [शालिनी]  
  
[३] एतद्-अवधि च वस्त्र-परिधानं क्रमेण निश्चितं जातं, यथा-  
  
     वस्त्रं दधाति जननी-निहितं प्रयत्नात्  
     क्षिप्रं च बन्धन-धिया स्वयम् उज्जहाति ।  
     भूयस् तद् अर्दति बिभर्ति च यस्य चार्धं  
     व्रीडां विकल्प्य लघु नित्ययति स्म कृष्णः ॥ज्ग्च्_१,१०।३॥ [वसन्ततिलका]  
  
[४] तत्र नित्यम् एव गोजातम् अनुयातेन तातेन सह यातवन्तौ समन्ताद् अलं तौ भ्रमतः । यथा,  
     अगच्छतां तत्र वने जनानां  
          स्नेहार्थिनां क्रोड-गतौ पितुश् च ।  
     अपृच्छतां तत्-प्रति-वस्तु बालाव्  
          अयच्छतां शर्म च राम-कृष्णौ ॥ज्ग्च्_१,१०।४॥ [उपजाति ११]  
  
[५] तत्र च निवार्यमाणाव् अपि विस्फार्य्-अहम्-पूर्विकया गो-गोयुगं गोगोयुग-युगं गो-षड्-गवम् अपि युगपद् वशयन्ताव् अक्रीडताम् । अनन्तरम् अपि परस्परम् अपरस्परं सद्रवम् एव द्रवन्तौ विघटित-धेन्व्-अनडुह-सङ्घट्टाव् उद्धता धेनुर् वृषभान् अपि शृङ्ग-ग्राहं निवर्तयतः स्म । किं च, पञ्चकेनापि पशून् गृह्णीतः स्म ।  
  
[६] दिन-कतिपये पुनर् एवं गत-समये तद् एतद् उपधार्य व्रजेश्वर्या पतिं प्रति प्रणय-स्फुरद्-उपालम्भं भणितं, किम् इदम् अपूर्वम् इव कुर्वन्ति तत्र-भवन्तः? इति । तेन च लज्जातङ्कौ सज्जता तौ वञ्चयता वनं चञ्चतामुनानुमता तं च तं च सा च सा च तन्-माता वन-गमनतस् तनयम् अतिप्रणयान् निरुद्धवती । [७] निरुद्धौ च ताव् उत्कण्ठाविष्ठाव् अरोदिष्टाम् । तत्र च कदाचिद् अह्नाय निह्नवम् आरभ्य पितुर् अभ्यर्णं गच्छन्तौ, सवयोभ्यः सुखं यच्छन्तौ वर्त्मापरिकल्य व्रजबहिर् उपशल्य-स्थैर् वत्स-पाल्यैर् बालैः कृत-मेलन्तौ खेलन्तौ तत्-पालायमानौ मुमुदाते ।  
  
[८] तद् एवं तयोर् असकृत्कृतिम् अनुभूय भूयः श्री-व्रज-भूपती दम्पती सुख-सम्भूयमानतायाम् अपि भव्य-दूयमान-मनस्तया मन्त्रयामासतुः: यदि गो-सङ्गावस्थानं विना न स्थातुं पारयतस्, तर्हि व्रज-सदेश-देशे वत्सान् एव तावत् सञ्चारयताम् इति ।  
  
[९] तद् एतद् एव व्रजराजः सहजादिभिर् मन्त्र-विद्भिः सह मन्त्र-सहतया विचार्य, तन्त्र-विद्भिः पुण्य-दिनम् अवधार्य, पुण्याह-वाचनादिकम् अपि सञ्चार्य ताभ्यां गो-बाल-पालनारम्भम् आचारयाम्बभूव । [१०] ताभ्याम् एव सह महा-गोपाला महं विधाय मनसि च सुखं निधाय निज-निज-बालान् वत्स-पालान् कलयामासुः । यस्य चादौ जननी-जनितेन मज्जन-सज्जनेन भोजन-भजनेन वसन-वसनेन सद्-अलङ्करण-धरणेन वेत्र-नेत्र-मुरली-गवलानां वलनेन च बल-कृष्णौ शोभां लेभाते ।  
  
[११] कृष्णस् त्व् आनीते उपानहौ नहि-नहि-कारेण बहिश् चकार, कुल-परम्परा-गत-धन-गोधन्-समाराधन-धर्म-मर्म-बाधनं हि तत्-प्रसाधन-वशाद् भवति इति । ततः कृष्ण-भावम् अनुभवता रामेणापि तथानुमतम् । [१२] दुष्कर-गणनानि गोधनानि तु नूनं कृत-तद्-अवधानानि तद्-आनुकूल्याय प्रखर-खर-खुर-खनन-खुरलीभिर् मृन्-मय-रेणून् अपि पुष्प-रेणून् इव विधाय कर्कराकण्टकादिकम् अपि खण्डशस् तथा सन्धाय तदीय-चरण-प्रचार-भूमिं सुख-सञ्चारतया कारयामासुः । वसुधा च सुधा-सेकम् एव तदीय-चरण-सञ्चारेण मन्वाना वृन्दया सह च योगं तन्वाना तद्-आनुकूल्यावशेषं निरवशेषं चकार । यथा च खदिर-वनादिकम् अपि सुख-सञ्चाराय सम्यग् अधिकं भवति । [१३] यथा च  
सर्वत्र तदीय-चरण-किशलयालय-सूक्ष्म-रेखा-लेखानाम् उदयः सर्व-मुद्-अयनं भवतीति प्रकृतम् अनुसरामः ।  
  
[१४] तद् एवं महा-मङ्गल-सङ्गततया वत्स-चारणोत्सवम् अनुक्रियमाणे प्रयाणे समुद्गत-शोभ-समुद्गक-विचित्रच्-छत्र-चामर-पट्ट-पटादि-नाना-सामग्री-सङ्ग्रह-व्यग्रीभूत-करा भुवन-शुभङ्करा जित-वृन्दाकराः किङ्कर-दारकास् ताव् अनुसरन्तः किम् अप्य् अन्तः-सुखम् अनुबभूवुः । [१५] तत्र च मातर-पितराव् आरभ्य प्रत्यागार-द्वारं सर्वाभिर् अनर्वाचीनाभिर् वर-वर्णिनीभिर् महा-धनैर् निर्मञ्छ्यमानौ दीपायमान-मणिभिर् नीराज्यमानौ प्रफुल्ल-सुरभि-प्रसूनैर् अभिवृष्यमाणौ मङ्गल-सङ्घ-सङ्गत-गीतैः सङ्गीयमानौ यथार्हं तद्-अन्तिक-वचन-कान्ति-सन्ततिभिः सन्तोष्यमाणौ, पुरस्ताद् विकीर्ण-विस्तीर्ण-नयनैर् निर्वर्ण्यमानौ गुरून् अभिवाद्य निरवद्य-वाद्य-प्रसाद्यमान-कौतुक-प्रततं प्रतस्थाते  
। [१६] यत्र दिव्य-गणाश् च तद्वद् एव दीव्यन्ति स्म । ततश् च-  
  
     वेणु-वेत्र-दल-शृङ्गवटीभिः  
कन्दुक-भ्रमर-दारु-नटीभिः ।  
     क्रीडिनौ स-शिशु-गो-सुत-जाते  
नील-पीत-वसनौ रुरुचाते ॥ज्ग्च्_१,१०।५॥ [स्वागता]  
  
[१७] तद् अनु, दूरतः सूरततया पुरतः पश्यदृशः पितृतत्सदृशस् ते कांश्चित् प्रौढान् ऊढावधानान् विधाय, चारप्रदेशविचारम् अभिधाय च, क्रमत एव व्युत्क्रमतः क्रममाणाः सुकृतिनः कृतिनः पराववृतिरे । [१८] राम-रामानुजादयश् च किञ्चिद् अञ्चित्वा-  
  
     विसार्य वत्सान् आवार्य परितः शाद्वले स्थले ।  
     खेलां चक्रुर् मिथो मेलाद् आवेलां भोजनागतेः ॥ज्ग्च्_१,१०।६॥ [अनुष्टुभ्]  
यथा,  
     वेणुं वादयतोः फलादि किरतोः शिञ्जत्-तुलाकोटि-भाग्-  
     अङ्घ्रिभ्यां क्षिपतोर् वृषानुकरणैः संयुध्यतोर् एतयोः ।  
     भ्रात्रोर् निर्जयिनोर् मिथो द्रव-वशाद् उच्चैः सखायश् च ते  
     पार्ष्णि-ग्राहतया युधं विदधतः कोलाहलं चक्रिरे ॥ज्ग्च्_१,१०।७॥ [शार्दूल]  
  
[१९] ततश् च तौ वत्सांस् तृणैर् आप्याय्य जलम् आपाय्य सर्वान् विलोकितवन्तौ । श्री-कृष्णस् तु तेषु कस्यचिद् गण्डादि-कण्डूति-खण्डनेन बाहु-दण्ड-कृत-कण्ठावगुण्ठनेन, मातरं मिलितुम् इच्छसि? मेलयिष्यामि इति तत्-कर्णे मिथः कपोल-मेलन-पूर्वक-वृथा-वर्णनेन च तम् उपचर्य सुखम् उपलब्धवान् ।  
  
[२०] अथ भ्रातरौ सखिभिर् जलाप्लवन-केलिम् आचर्य वन्य-वेश-विशेषम् अप्य् आसज्ज्य चरण-चर्यया चरन्ताव् अपूर्व-मृग-पक्षिणः समन्ताल् लक्षयन्तौ वैलक्ष्यम् आसेदतुः । तत्र च,  
     रुतम् अनुकुरुतस् तौ लीलया यस्य जन्तोः  
          समुदयति तदीयं जाति-मात्रं तदाशु ।  
     भणितम् अथ विधत्तस् तद्-विरुद्धस्य तस्मिन्  
          यदि भयम् अनु तस्माल् लीयते तज् जवेन ॥ज्ग्च्_१,१०।८॥ [मालिनी]  
  
[२१] ततश् चाह्नाय मध्याह्नाशनम् आदाय स्व-स्व-धामतः समागताभिस् तद्-उचिताभिर् वनिताभिर् जनितानन्दनः श्रीमान् नन्द-नन्दनः सखि-वृन्दम् आनन्दयन् वाणीय-मान-वेणु-रणितेनाकारणया मङ्क्षु सङ्कलयामास । सङ्कलितांश् च सखीन् एणीदृशः श्रेणीकृत्य चादृत्य च समुपवेशितान् सुवेशितान् मध्यम् अध्यासित-श्याम-रामान् भोजन-कामान् क्रम-निशामनया याम् अनया जेमयामासुः । [२२] यत्र नर्मणा शर्म-दानाय किञ्चित् कश्चित् किञ्चित् कश्चिद् विशिश्लाघे शश्लाघे च । यत्र च तैर् विवदमानानां संवदमानानां चान्यासां वचन-प्रतिवचन-श्रवण-कौतुकानन्तरं धात्री-गण-पात्री काचित् तु दासेर-बालकान् प्रति फेला-विसर्जन-रञ्जनाय पूर्ति-व्यञ्जनया भोजन-वितृष्णताम् अनुचरिष्णुं  
कृष्णं प्रति स-काकु जगाद-  
  
     मया यत्नाद् एतद् द्रव-मधुरम् आराद् उपहृतम्  
     जनन्या रामस्य प्रयतन-युजा साधितम् इदम् ।  
     भवन्-मात्रा चास्य स्वदन-विधये दत्त-शपथं  
     मुहुः सन्दिष्टं तन् निखिलम् उपयुङ्क्ष्व त्रयम् अपि ॥ज्ग्च्_१,१०।९॥ [शिखरिणी]  
  
[२३] तद् एवं कौतुक-विशेषेण जाते भोजन-शेषे रचिताचमनं तम् अनन्त-गुण-कमनं राम-दामादिभिः सहितं सहितं सा पुनः कर्पूर-रस-पूर-पूर्ण-खपुर-पूरित-सचूर्ण-स्वर्ण-वर्ण-पर्ण-पुट-दान-पुरः-सरम् एवम् अवादीत्, लाल्य-पाल्यमान-मातृ-सन्देशतया बाल्यम् अपहाय तूर्णम् एव व्रज-सदनं पूर्णम् आचरणीयम् ।  
  
[२४] अथ किञ्चिद् दूरं गत्वा तस्य तेषां च खेला-मेलाभिनिवेशं मत्वा ग्रीवां परावर्त्य नर्त्यमान-नयनतया समर्थांस् तत्-पालकान् बालकान् प्रत्य् उवाच-अरे रे, शीघ्रम् एवायं प्राणयनीयो व्रज-धरणीश-प्रणयिन्याः प्राणस्य प्राणः इति ।  
  
[२५] तद् एवं गतासु तासु साग्रजः स तु दुष्परिहर-बाष्प-च्छेद्य-स-पुष्प- तृण-मुखान् वत्सान् व्रजाभिमुखान् विधाय शनैश् चारयन् गायन् नृत्यन् हसन् क्रीडन् दिवि-चरैर् ब्राह्मणैर् ब्राह्मणैः स्तूयमानः सुमनोभिश् च सुमनोभिर् वृष्यमाणः स्वगृहाय वर्त्म जगृहे ।  
  
[२६] ततश् च वत्सावासं यावत् साग्रज-मित्र-व्रजतया यथाक्रमं विक्रममानस् तत्र च वत्सान् सङ्कृत्य कृत-कृत्यतया रममाणस् तल्-लावण्य-दर्शनेन हर्षमानस् तत् प्राग् एव सर्वैर् व्रज-वासिभिर् उपव्रज्यमानः स्नानादि-पूर्वकं दिव्यम् अम्बरं वलयमानः शीघ्रम् एव भोजनं भजमानः पुनर् अपि गो-दोहन-भूमि-गमनेन सुखं यजमानस् तत्-तन्-मातृ-नामभिर् वत्सान् ह्वयमानः सम्भ्रमतस् तद्-गमन-व्यतिक्रमात् प्रहास-मय-मानः प्रदुग्धानि दुग्धानि च तानि किङ्कर-निकरेण गृहं हारयमाणः पुनर् आलयम् आगम्य क्षण-कतिपयं मातरम् आनन्द्य ताम् अनु विन्दमानश् चन्द्र-शालिकां विश्रमाय श्रयमाणः पुनर् सर्वेषाम् अतिहर्षं ववर्ष । प्रस्वाप्य च तं च तं च सा च सा च माता परितः परिजन-कुमारान्  
सन्निधाप्य गृह-व्यवहाराय बृहद्-धाम जगाम ।  
  
[२७] तद् एवं दिन-कतिपये परम-रमणेन गमित-समये स तु नृशंसः कंस-नामा यथार्ह-वर्ण-कृत-वर्णनतः समाकीर्ण-तत्-तद्-वृन्दावनागमनादि-वृत्तान्तः स्वान्तश् चिन्तयामास-  
  
[२८] हन्त, सत्यता-सारेण देव्या वचनानुसारेण नन्द-गोप-डिम्भता-दम्भ एव स कोऽ पि गोपितः सम्भाव्यते, येन नूतनावयवेनापि दुःसह-महसः पूतनादयः सहसा गाम्भीर्यावृत्तेन वीर्यातिशयेनालम्भनीयतां लम्भिताः । त्रस्यति च तस्य नाम-धाम-वशान् मम हृदयम् । तस्माद् असौ छलत एवोत्कलनीयः । हन्त, छलान् अप्य् उत्तरम् उत्तरम् अतिरिक्तं युक्तम् एव ते प्रयुक्तवन्तः । तथापि कदर्थिती-भूय व्यर्थी-भूताः इति विचार्य, पुनर् अपि तं प्रणिधिं सन्निधिं निकाय्यतः समानाय्य पप्रच्छ, अये, त्वयेदम् अप्य् अवकलितं, जातौ कस्यां तस्यादरः स्नेह-भरश् च परमः परामृश्यते?  
  
[२९] स चोवाच-देव, गो-वत्सेषु तद्-उत्सेकः प्रतीयते ।  
  
[३०] कंस उवाच-सम्यग् गम्यतां निजम् एव हर्म्यम् । पुनश् चान्यम् उवाच-आकार्यतां पुरतः स वत्सासुरः । स च शची-पतेर् अपि क्लमनः । स-सम्भ्रम-विक्रम-क्रमतया तेनानीय समर्पितः पानीय-लववद् द्रव-प्रवणतावस्थ एव तस्थौ । तेन च सम्बन्धताम् आशंसन् पांशु-सङ्घवल् लब्ध-ध्वंसः कंसस् तूपांशु तं सुतम् इव शशंस, वत्स वत्सासुर, गच्छ नन्दस्य व्रजम् । गत्वा च वत्सांश् चारयतः कुमारयतस् तत्-कुमारस्य सदेशम् आसाद्य निजं वत्स-वेशम् उत्पाद्य तस्यापकारम् आरभस्व ।  
  
[३१] ततः स च, यथाज्ञापयन्ति राज्ञाम् आज्ञापकाः इति तद्-वचनानुपथात्मा तत् प्रतिशासनाद् अत्रासम् एव तत्राजगाम । यत्र स्वच्छे वत्स-क्रीडन-नामनि यामुन-कच्छे तद्-विध-मारक-कर्मा व्रज-राज-जन्मा वत्सान् मानयन् नयन-विषयं विष-धरम् इव तं चकार ।  
  
[३२] अथ मत्सरतस् तत इतः सरतस् तस्य गन्धानुसन्धानतः कृत्स्नान् खट-देशम् अटतः शकृत्करीन् व्यग्रं पश्यतः पश्यन्न् अग्रजं व्रजराज-तनूजनू रहः स-व्याजं व्यजहार, बृहद्-भ्रातः, प्रातर् अनायातः परिचीयते वा कोऽ यम् उपतोयं प्रतीयते वत्सः?  
  
[३३] राम उवाच-भ्रातर्, नहि नहि ।  
  
[३४] कृष्ण उवाच-निरूप्यताम् ।  
  
[३५] राम उवाच-भीषण-प्रकृतिर् इव प्रतीयते ।  
  
[३६] कृष्ण उवाच-पूर्वज, पूर्व-देवोऽ यम् ।  
  
[३७] राम उवाच-सत्यम्, यस्माद् अस्मासु वत्सेषु चाकस्माद् अदृष्टिजादृष्टिर् अस्य दृश्यते ।  
  
[३८] कृष्ण उवाच-यदि भवद्-आदिष्टं स्यात् तर्ह्य् एतं दिष्टान्तम् आसादयामि ।  
  
[३९] राम उवाच-लोकतः कलङ्कतः शङ्के ।  
  
[४०] कृष्ण उवाच-मरणे दित्य-पत्यता परम् आगत्य प्रत्यक्षी-भविष्यत्य् अस्य । ततः कोऽ पि नापवदेत ।  
  
[४१] रामः सहर्षम् उवाच-द्विषन्तप, सच्छलम् एतं सच्छलम् एव मन्दं मन्दम् अभ्यवस्कन्द ।  
  
[४२] अथ श्रीवत्स-वक्षाश् च वत्सान् अन्यांश् चुचुकारेण सन्निधानः कण्ठ-गण्ड-पिचिण्डादौ कण्डूम् अपनयमानः, सर्वतः क्रीडन् गायन् पर्व तन्वन्न् इवासीत् ।  
  
[४३] ततस् तस्यापि लब्ध-छिद्रं-मन्यस्य, कूट-मय्या स्व-कण्डूति-विघटनेच्छया निकटम् अटतस्, तद् अकर्कश-मुद्रया सहसा तान् हित्वा तं स-पुच्छ-पादं गृहीत्वा भ्रमयामास ।  
     यावच्छः परिवर्तनं भ्रमयता वत्सस्य चक्रेऽ मुना  
     तावच्छः प्रतिपत् क्रमान् निरगमद् रूपान्तरं चागमत् ।  
     क्रीडायाः फल-पातनार्थम् इव च क्षिप्ते कपित्थोपरि  
     ज्ञातृत्वं नटवत् कलां च पृथुकास् ते तस्य शश्लाघिरे ॥ज्ग्च्_१,१०।१०॥ [शार्दूल]  
  
     अथ देवैः प्रसूनानि वृष्टानि हसितानि च ।  
     न नासया न च दृशा भिन्नतां नेतुम् ईशिरे ॥ज्ग्च्_१,१०।११॥ [अनुष्टुभ्]  
  
[४४] तद् अनु च परिहास-भासमान-हासं दिव्य-सभासदस् तद् इदम् अवदंश् च, नूनम् एतद् एव देव-वैरि-वैरिणस् तात्पर्यं पर्यवस्यति ।  
  
     वयं गां गोपालाः परिचिनुमहे तद्-द्विषम् अपि  
     प्रतिच्छन्ने रूपेऽ प्य् अनुमिति-निदान-व्यतिकरात् ।  
     अतो रे रे वत्साकृति-सुररिपो मद्-विध-करात्  
     कथं ते मोक्षः स्याद् इह लषसि चेत् प्रेत्य भवतु ॥ज्ग्च्_१,१०।१२॥ इति । [शिखरिणी]  
  
तद् एवं-  
  
     तौ वत्साद् अपि रक्षन्तौ सर्वं लोकं ररक्षतुः ।  
     यद्-अर्थं प्रातराशादि यस्मिन् दैत्य-वधादि च ॥ज्ग्च्_१,१०।१३॥ [अनुष्टुभ्]  
  
[४५] ततश् च तद्-दिनेऽ पि श्री-कृष्ण-रामयोः स्वधाम-समागमनं जातम्, किन्तु तद्-वृत्तम् अनिष्टम् इति तद्-इष्ट-गणः सर्व एवावरिष्ट । तच् च, न जाने किं-वदन्ती किंवदन्ती स्याद्, इति सचिन्तीभूय ।  
  
कंसस् तु तस्माद् वत्सपाद् अपि वत्सासुर-निर्वासनम् अपसर्प-मुखाद् विषम् इव कर्ण-रन्ध्र-स्पर्श-मात्रेणान्तः सम्भूय भृशं दृशौ निमीलयामास । तेन दशमीम् इव दशां प्रापितः । स तु मन्त्रिभिः कथञ्चिद् बहिर् अवधापितः सार्धम् एव तैर् इदम् अचारु विचारयामास, हन्त सम्भाविता दम्भान्विता बहवः प्रस्थापिताः, न तु तैर् भद्रं किञ्चिद् अपि सञ्चितम् । तेषां धीप्सा-वीप्सा हि न हीप्सां त्रातवती, प्रत्युत तान् एव प्सातवती । ततः किं कुर्मः?  
  
[४६] मन्त्रिण ऊचुः, देव, केवलं बकम् अत्र बलम् अवलम्बामहे, यतस् तज्जाताव् एव दम्भ-सम्भारा गम्भीरायन्ते ।  
  
[४७] कंस उवाच-आं आं, मम सुहृत्तमः स एव केवलस् तत्र प्रस्थापनाय स्थाप्यताम् इत्य् आनाय्य तथादिष्टः सद्-अनिष्टः स दुष्टः कंस-पुष्टः सम्प्रति बक-स्थल-नामानं नान्दीश्वर-गिरि-समीप-धामानम् उपसरसं प्रदेशं भावि-कृष्ण-प्रवेशम् अधिगम्याभिगम्य गिरि-शृङ्ग-भ्रमारम्भं दम्भं दधमानस् तस्थौ । यत्र तुल्य-पर्यायतया दम्भ एव गह्वरायते स्म ।  
  
[४८] तदा च श्री-गोपाल-वलिता गोपाल-बाला गो-बालान् पालयन्तः पानीयं पाययन्तः कूलम् अनुस्थापयन्तः स्वयम् अपि पयः-पानम् अयन्तः परस्परं स्नपयन्तः समुत्थाय च कलापयन्तश् चिक्रीडुः । कलापयन्तश् च पुष्पाहरणाय परतः प्रचारम् आचेरुः, तम् आचरन्तश् च तं बकम् ईक्षामासुर् उत्प्रेक्षामासुश् च: अहो, गिरिर् अयं दूरत एव कुतः? पुरस् तस्य शृङ्गम् । ततः सद्य एवादः शत-मन्युना मन्युना शत-कोटि-त्रोटितम् इति घटते । पुनर् निचाय्य च प्रोचुः, नेदं गिरि-शृङ्गं सङ्गच्छते, किन्तु जन्तु-विशेषः सोऽ यं मन्तुम् इव चिकीर्षन्न् अमितशीर्षं वर्तते, यत उग्रम्-पश्यतया खरता-चञ्चु-चुञ्चुतया च बक इव परामृश्यते ।  
  
[४९] श्री-कृष्ण उवाच-  
     आकारात् पक्षितुल्यः स्याद् व्यापारान् न च पक्षिवत् ।  
     बकः किं नवकः साक्षात् कूटवत् स्थितिर् ईक्ष्यते? ॥ज्ग्च्_१,१०।१४॥ [अनुष्टुभ्]  
  
[५०] अत्र तत्र जिगमिषन्न् एव समिष-श्लिष्टताविशिष्टं कूट-शब्दं पठितवान् । [५१] अथ समुद्दण्ड-दण्ड-वरण्ड-सखि-मण्डल-मण्डितः पुण्डरीक-लोचनस् तं जानन्न् अप्य् अजानन्न् इव तस्य तुण्ड-सन्निधिम् एव गमनेऽ वधिञ्चकार । स्पर्श-विष-विषधर-विशेष-कुमारः कौतुकातिरेक-वशाद् भेकस्येव ।  
  
[५२] ततश् च गण्डूपदं मन्यमानः स च मण्डूक इव कुण्डलि-पोगण्डं तं निजगार, न तु किञ्चित् कुञ्चयितुम् अपि शशाक । किन्तु हन्त, हन्त, स्फूर्तिं प्रति सन्तम-सधर्मणा तेन कर्मणा श्री-राम-दामादीन् प्राणैर् विकलितां कलयामास ।  
     स्व-भ्रातृ-वीर्यं जनुषा विदन्न् अपि  
          प्रलम्ब-कारिर् बक-चेष्टितेऽ र्दितः ।  
     भैष्मीकृते तस्य गतौ यथैव स  
          प्रेमा हि सर्वङ्गिल-भावम् ऋच्छति ॥ज्ग्च्_१,१०।१५॥ [उपजाति १२]  
  
[५३] अथ बकः स्व-कण्ठावटे कृपीट-योनिवत् कपट-तेजस्कं तं झटित्य् उज्जगार । ततश् च, सोऽ यं मम हृदयम् अभ्राक्षीद् इति विभाव्य पुनस् तन् निगरण-योग्यं नाद्राक्षीत्, किन्तु ततः पराङ्-मुखः स पुनर् बक इव मूर्खः सुर-शात्रव-बकस् तेजो-मात्र-गात्रतयावगतम् अपि तं त्रोटि-कोटिभ्यां त्रोटयितुम् उदयुङ्क्त । [५४] स तु शौटीर्य-कोटीश्वरस् तत्-त्रोटी कराभ्यां विघटयंस् तं स-पाटवं पाटयामास, भीमो जरासन्धम् इव, बालो वीरणम् इव वा ।  
  
     यदा मुरारिं निजगार कह्वस्  
तदा सखायः सबला मुमूर्च्छुः ।  
     उद्गीर्णवान् यर्हि तदान्वचेतन्  
स्वभाव-जं प्रेम परान् अपेक्षि ॥ज्ग्च्_१,१०।१६॥ [उपजाति ११]  
  
[५५] यत्र वृन्दारका दारकाश् च क्रमान् मुमुदिरे । यथा-  
  
     बकासुरे वत्ससुरारि-घातिना  
हते सुरा नर्तन-वाद्य-वर्तनाः ।  
     ते नन्दनाद् अप्य् अतिसेतुतां गता  
मल्ल्याद्यम् उल्लूय मुदा वरीवृषुः ॥ज्ग्च्_१,१०।१७॥ [उपजाति १२]  
  
[५६] श्री-कृष्णाभिप्रायम् उत्प्रेक्षमाणाः साद्भुतं प्रेक्षमाणा बकम् उपजहसुश् च । यथा-  
  
     प्रसारयंस् त्वं ग्रसनाय चञ्चुं  
साहायकं तत्र मयाप्य् अकारि ।  
     विदीर्णम् आसीद् यदि सर्वम् अङ्गं  
ममास्ति दोषः क्व नु मूढ कह्व? ॥ज्ग्च्_१,१०।१८॥ [उपजाति ११]  
  
तत्र च-  
     यस्मिन् बकास्याद् उदितेऽ पि तेऽ र्भका  
     जिजीवुर् अस्मिन् मिलिते बकान्तके ।  
     तेष्व् अश्रु-कम्प-स्वर-भङ्ग-सङ्गतं  
     वैवर्ण्यम् ऋच्छेत् किम् उ वर्णनीयताम् ॥ज्ग्च्_१,१०।१९॥ [उपजाति १२]  
  
[५७] अथ सर्वे समय-व्यग्रतया शीघ्रम् एव तस्मिन् सरसि मिलित्वा स्नात्वा तं प्रदेशं हित्वा कृष्णं गृहीत्वा गृहाय प्रतस्थिरे ।  
  
     कृत-गृहागमना व्रज-बालकास्  
तद् अखिलं खलु वृत्तम् अवर्णयन् ।  
     बक-खगस्य तथाकृतिता  
तथा शिशु-कृता मृतिर् एवम् अभूद् इति ॥ज्ग्च्_१,१०।२०॥ [द्रुतविलम्बिता]  
     तद्-वार्ता-युगलेन गोकुल-भुवां दग्धं च सिक्तं च यत्  
     प्रत्यङ्गं तद् इदं लयाय भवितेत्य् एवं जनैः शङ्कितम् ।  
     पश्चात् प्रत्युत रोमहर्षम् अदधाद् यत् तत् तु युक्तं परा  
     वार्ता तत्र वरामृताद् अपि परा तैर् एवम् आस्वाद्यत ॥ज्ग्च्_१,१०।२१॥ [शार्दूल]  
  
[५८] ततश् च ते सर्वे समुद्विग्नम् उदिताः समुदिता वित्रासानन्द-निस्पन्दं श्रीमन्-नन्द-मन्दिर-जन-वृन्दम् अनुविन्दमानाः श्री-गोविन्द-वदनारविन्दम् अस्र-सन्दिताः सन्दरीदृश्य परामृश्य च बकान्तानाम् अशान्तानां मरणे कारणं परस्परम् ऊचुः-  
     अस्य बालस्य किं पूर्वं किम् अपूर्वं व्रजेशितुः ।  
     किम् अर्थं वा पूर्वम् आगस् ते चक्रुस् ते हता यतः ॥ज्ग्च्_१,१०।२२॥ [अनुष्टुभ्]  
  
[५९] तद् एवं प्रपञ्चेऽ वतीर्णानाम् अपि श्रीमन्-नन्दादीनां तद्-वर्णनानन्दाद् अदीनानां प्रपञ्च-धर्मेण सङ्कीर्णतां न वर्णयामासुः । ऊचुश् च श्री-बादरायणि-चरणाः-  
  
     इति नन्दादयो गोपाः कृष्ण-राम-कथां मुदा ।  
     कुर्वन्तो रममानाश् च नाविन्दन् भव-वेदनाम् ॥[भ्प् १०।११।५८] इति ।  
  
[६०] तद् एतद् बक-निर्ग्रन्थनम् उग्रम् उग्रसेन-दुष्पुत्रः श्रोत्रेणापीय व्यग्र-चेता बभूव, भावयामास च-हन्त, सर्व एव मायातिरिक्तता-प्रयोक्तारस् तत्र रिक्ती-कृताः । सर्वं लुम्पन्तस् ते चुलुम्पामासिरे च । तर्हि व्योमाभिधान-दानव-मात्रम् अत्र पात्रं पश्यामः । [६१] सर्व-माया-मय-मय-तनयः प्रख्यात-बल-वलयः स हि महीयान् इति पद्मावती-जरठ-जठर-जन्मा सम्माननया तम् आनाय्य तत्-कार्याय पर्यापयामास ।  
  
[६२] स चागम्य व्योम-नामा कृत-व्योमावलम्बतया न्यक्षेण वीक्षमाणः काम्यकारण्य-धरणी-धर-सन्निधानतः समम् अत्यर्भक-वृन्देनात्यर्भकतया निर्व्रीड-क्रीडा-सन्दर्भं श्री-यशोदा-गर्भ-जातं श्री-रोहिण्य्-अर्भकं विना समायातं ददर्श विममर्श च-  
  
[६३] एते खलु भोः दास्याः-पुत्र ! चौरस्य-कुल ! पश्यतो-हर ! देवानां प्रिय ! इति परस्परं सम्बोधयन्तः क्रीडन्ति । ते चैते मेष-तत्-पोषक-तन्-मोषकायमाणा रममाणा लक्ष्यन्ते । यत्र च मेषा मोष्यमाणा अपि न भाषन्ते । पोषकाश् च तेषां बहलानां सम्भालनाय दुर्बलायन्ते, मोषकास् तु निर्घोषतया प्रच्छन्नम् एवागच्छन्ति । अयं तु तत्-पोषकायमाणः श्याम-धामा कुमारः प्रभाकर-सहस्र-प्रभाव-भाविततया नास्मद्-विध-सन्निधेय-सन्निधानस् तर्क्यते । तथाप्य् अस्माकम् अयम् एवावसरो वरो नावरो वरणीयताम् अनुसरति । अत्र हि तस्य निरवधानस्य बहिश्-चर-प्राण-तुलां वलमाना बालका विनैवार्तिं हर्तव्या भवेयुः । ततो व्यग्रीभूतः सोऽ यम् अग्रीयश् च विना विग्रहं ग्रहीतव्यताम् ऋच्छेत्, सामिकृतं  
तु न स्वामिने रोचिष्यते । तद् एतद् विचारयंश् चोर-वद्-आचार-गोप-दारक-प्रकारस् तदीय-निविड-क्रीडायां प्रविवेश । प्रविश्य च, निविड-कानन-कृत-प्रवेशतया पोषकाभिनिवेशम् अतिक्रामतस् तान् मोषायमानान् क्रमशश् चतुः-पञ्चावशेषम् अपक्रमयामास । अपक्रम्यापक्रम्य च गिरि-गुहायां निगूहयमानः पुनः पुनर् अयमानः पेशस्करितानुसारी प्रस्तरास्तरणतस् तद्-द्वारम् आववार ।  
  
[६४] एतज् ज्ञात्वा निर्जरारि-प्रहारी शिष्टान् कष्टन्तं हरन्तं कुमारान् व्यग्री-भूतः सिंहवद् ग्राम-सिंहं विद्रुत्याराद् अग्रहीन् न्यग्रहीच् च ।  
     स्वाङ्ग-व्यङ्गात् स्पष्ट-भूमिष्ठमानं  
          कृष्टा डिम्भांस् तं ततः क्षौणी-पृष्ठे ।  
     आपात्याथ प्राण-वर्त्मणि रुन्धन्  
          व्यग्री-कृत्यालम्भ्य-कल्पं चकार ॥ज्ग्च्_१,१०।२३॥ [शालिनी]  
  
[६५] तद् एवं संहत-संहननम् अप्य् एतं निःसन्धि-बन्धनं विसृज्य तत्-पद-पद्धतिं संसृज्य तद्-गुप्ति-द्वारम् अनुससार । ततश् च,  
     सद्यो निर्भिद्यापिधानं गुहायास्  
          तत्राविश्य द्योतम् आविश्चकार ।  
     तस्यास् तेषां चार्भकाणां समन्ताद्  
          आत्मालाभाद् यत् तमस् तज् जहार ॥ज्ग्च्_१,१०।२४॥ [शालिनी]  
  
     येषां दुःखं तद्-गुहा-गर्त-रोधे  
          तद्वन् नासीद् यद्वद् एतद्-वियोगे ।  
     दृष्ट्वाकस्माद् एनम् एते बकारिं  
          प्राणान् प्रान्ताकर्षणेनैव जग्मुः ॥ज्ग्च्_१,१०।२५॥ [शालिनी]  
     सर्वे तस्माद् उत्थिता रोदनार्तास्  
          तद्वद् आर्तं कृष्णम् अह्नाय चक्रुः ।  
     सोऽ पि क्ष्माभृत् तत्-प्रतिध्वान-दम्भात्  
          क्रन्दन्न् आसीद् इत्य् अमीभिर् व्यभावि ॥ज्ग्च्_१,१०।२६॥ [शालिनी]  
  
     तस्मात् कृष्टास् तेन तं वेष्टयन्तः  
          शश्वत् तस्य स्पृष्टितो नष्ट-दुःखाः ।  
     दृष्ट्वा द्विष्ट-प्राणम् अत्यन्त-भीष्मं  
          व्योमं हृष्टा मित्र-गोष्ठीम् उपेयुः ॥ज्ग्च्_१,१०।२७॥ [शालिनी]  
  
     अथ परिमिलितैर् विचित्र-मित्रैर्  
          भुवि दिवि देव-गणैस् तदोपलम्भ्यः ।  
     अपहृति-चरितं निज-क्रमात् तैः  
          कथितम् असौ कलयन् व्रजे विवेश ॥ज्ग्च्_१,१०।२८॥ [पुष्पिताग्रा]  
  
[६६] अत्र व्योमं दिष्टान्त-दष्टं दृष्ट्वा कुसुम-वृष्टि-कृद्भिर् दानव-द्वेष्टृभिर् अयं श्री-कृष्णाभिप्रायः स्पष्टं परामृष्टः-  
  
     क्रीडायाम् अत्र चोराणां श्वास-रोधो विधीयते ।  
     व्योमस् त्वं व्योमतां प्राप्तस् तस्माच् चेत् करवाणि किम्? ॥ज्ग्च्_१,१०।२९॥ [अनुष्टुभ्]  
  
[६७] अथ कथकः कथा-समापनम् उवाच,  
     ईदृक् कौतुकवान् पुत्रस् तव गोप-नराधिप ।  
     वत्सादि-त्रयम् आनिन्ये लीलया यस् तु पञ्चताम् ॥ज्ग्च्_१,१०।३०॥ [अनुष्टुभ्]  
  
[६८] तद् एवम् अमी साक्षाद् इव व्योम-वधम् अनुभूय भूयसा सुखेन विलसन्-मुखेन ललिता गृहाय चलिता बभूवुः ।  
  
इति श्री-श्री-गोपाल-चम्पूम् अनु  
वत्सासुराद्य्-उत्सादनं नाम  
दशमं पूरणम्  
 ॥१०॥  
  
  
*************************************************************  
  
(११)  
  
  
अथैकादशं पूरणम्  
  
अघ-ब्रह्माघ-मोचनम्  
  
  
[१] अथ पूर्ववत् प्रभाततः प्रभातायां सभायां मधुकण्ठः सोत्कण्ठम् उवाच-  
  
[२] तद् एवं पूर्ववद् एव देवन-कुतुकतः पूर्वदेव-मारयोः कुमारयोर् अनयोः कौमारम् अतिवृत्त-कल्पम् आसीत् । [३] यौ खलु,  
  
     शुभ्र-श्याम-रुची रुचीम् अकुरुतां पौगण्ड-लक्ष्मी-कृते  
     चापल्येन मुनेर् अपि स्म कुरुतश् चित्तं मिलच्-चापलम् ।  
     नाना-क्रीडित-माधुरी-वर-कला शिक्षा-कलापं गतौ  
     वेणूद्गान-सुधां सुधांशु-वदनाव् आतत्य चिक्रीडतुः ॥ज्ग्च्_१,११।१॥  [शार्दूल]  
  
[४] अथ कदाचिद् अतिप्रातर् अग्रतो जाग्रतो निज-विहारतो जगद् एव पातुः श्री-राम-भ्रातुर् यादृच्छिकीयम् इच्छा जाता । प्रातर्-भोजनम् अप्य् अद्य निर्जन-वन एव योजनीयम् इति ।  ततश् च कृत-प्रातः-क्रियस् तत्-प्रार्थनाय रचित-मातृ-प्रियस् तद्-अनुज्ञया गच्छन् शृङ्ग-रव-सञ्ज्ञया साग्रजं सखि-व्रजं जागरयामास ।  झटिति चाटित्वा शृङ्गाटक-मध्यम् अध्यास्य क्षण-कतिपयं तत् प्रतीक्षणं प्रतीक्षणं व्यापारयामास । [५] शय्योत्थायां विद्रुत्य मिलितेषु सवयः-सम-वायेषु रामम् आगमयितुम् ऊर्ध्वं वर्तमानस् तन्-मानवेन वार्तानुवर्तयामासे ।  
  
[६] यथा च प्रोवाच तद् वाचिकम् असौ-हन्त भोः, कृष्ण, त्वया सह क्रीडा-तृष्णग् अप्य् अहं विरुद्ध-विधिना निरुद्ध एवास्मि, यद् अकस्मात् कस्माद् अपि पुरु-कुलजन्मा मन्-मातुलः परमातुल-निर्बन्धान् माम् अवलोकयितुम् आगम्य हर्म्य एव स्थावर-साधर्म्यम् आसादितवान् अस्ति ।  अद्य च तवातीव प्रातर् आत्त-जागरतया समीहित-विशेषम् ऊहितवान् अस्मि ।  तस्माद् भवता या लीला भावयितुं भाविता, सावश्यं भावयितव्या ।  नव्यारम्भे विष्कम्भः खल्व् अप्रतिबद्ध-सिद्धि-सम्भावनां स्तम्भयति इति ।  
  
[७] अथ वर्ण्यमाणं तद् आकर्ण्य स च कमल-सवर्णता-विलसद्-आकर्ण-लोचनः प्रतिपन्न-क्रीडा-रोचनः सखीन् उवाच-भवतु ।  भवन्त एव स्व-स्व-भवनाद् विहङ्गिकायां काचम् आयोज्य भोज्य-भक्त-भक्त-नियोज्यजनं प्रयोज्य तत् तद् उपयोज्यम् आनाय्य वनाय गमनाय त्वरयन्तु । अस्मज्-जननी च भव्यानां भाजन-भृत-भोजन-द्रव्याणां द्रुतम् एव सज्जन-वर्गेणास्मभ्यं विसर्जनम् अर्जयिष्यति इति निजेहिते तथा विहिते, हितेप्सु-बालक-समुदाय-मुदाम् उदार-चेष्टः पुरस्कृत-वत्स-चयेष्टः काननं प्रविष्टवान् ।  यत्र च वत्स-पाल-बालकाः प्रतिघस्रं सहस्रश एव तेन मिश्रतया विश्रूयन्ते ।  तेषां वत्साश् चायुत-प्रयुत-नियुतादि-सङ्ख्या-युता वर्ण्यन्ते ।  कृष्ण-वत्सानां सङ्ख्या पुनर् असङ्ख्य-सञ्ज्ञा सङ्गीयते ।  ततश् च-  
  
     आपूर्ण-शृङ्ग-मुरली-नियुतं सवत्स-  
          यूथायुतारवम् उदीरित-हूति-मिश्रम् ।  
     कृष्णश् चलन्न् अथ वनाय बलस्य चित्तं  
          लोलं चकार जगता सह कौतुकाय ॥ज्ग्च्_१,११।२॥ [वसन्ततिलक]  
  
[८] अथ गहनं गाहमाना मणि-जात-रूपाभ्यां सुष्ठु जात-रूपा अपि बालाः फल-प्रवालादिभिर् अलङ्कृतम् आत्मानं कृतवन्तः, यथा निकाय्ये दुर्याच-काच-गुञ्जा-पुञ्जम् अप्य् उपयुञ्जते स्म ।  नहि विलास-बहुलताकुलानाम् इदं न तत् तुलम् इति विचारः सञ्चरति ।  कार्पण्यम् एव खलु पण्यं गण्यतां नयति, विलासिता पुनर् दृश्यताम् एव परामृश्य हृष्यतीति ।  
  
[९] अथ ते शिक्यितान्न-पात्राणि वृक्ष-शाखास्व् अवलम्बित-गात्राणि विधाय कृष्ण-भ्रू-भङ्ग-तरङ्ग-सङ्गत-रङ्गतया चापल्य-विशेषं श्लेषयामासुः ।  
  
     मुष्णन्तोऽ न्योऽ न्य-शिक्यादीन् ज्ञातान् आराच् च चिक्षिपुः ।  
     तत्रत्याश् च पुनर् दूराद् हसन्तश् च पुनर् ददुः ॥[भ्प् १०।१२ ।५] इति ।  
  
[१०] तत्र चौर्यादिकं, यथा:  
     यष्ट्य्-आदेर् नर्मणासन्न् अपहरण-करा ये हृत-स्वास् तथा ये  
     दूरे ये क्षेपका ये प्रतिहरण-कृतस् ते च ते चाशु सर्वे ।  
     श्री-कृष्ण-भ्रू-विधूति-प्रतिलव-लघुता-शालि-तत्-तद्-विलासैः  
     प्रत्येकं स्वीय-योग्यं निगमनम् अविदुस् तत्र नैवान्यद् अन्यत् ॥ज्ग्च्_१,११।३॥ [स्रग्धरा]  
  
[११] तद् एवम् एव संयोगाद् यथा तद्-एक-सुख-योग एव तेषां भोगस् तथा वियोगाद् अपि, यथा:  
     यदि दूरं गतः कृष्णो वन-शोभेक्षणाय तम् ।  
     अहं पूर्वम् अहं पूर्वम् इति संस्पृश्य रेमिरे ॥[भ्प् १०।१२ ।६] इति ।  
  
[१२] अस्य चार्थः समस्य दर्श्यते ।  तत्र स्पर्शनं, यथा-  
  
     वत्सेभ्यः प्रेष्य सर्वां सखिततिम् अघजिद् वीक्षितुं वन्य-लक्ष्मीं  
     दूरेऽ गाद् कृष्ट-दृष्टिः क्रमश इह तदा सा निवृत्ता विदूरात् ।  
     सौरभ्याघ्राण-नेत्रा मधुप-कुल-तुला सङ्घशस् तं द्रवन्ती  
     स्पृष्ट्वाहम्-पूर्विकायाम् अहम्-अहमिकया पृच्छती चाननन्द ॥ज्ग्च्_१,११।४॥ [स्रग्धरा]  
  
[१३] रमणं यथा-  
  
     मिथोऽ पि स्निग्ध-भावानां कृष्ण-कौतुक-दत्तये ।  
     आहोपुरुषिका तेषाम् आलोकि स्पर्धनाम् इव ॥ज्ग्च्_१,११।५॥ [अनुष्टुभ्]  
     जगुर् एके वेणुना तत्-प्रच्छादन-पराः परे ।  
     वादयन्तो विषाणानि हासयामासुर् अच्युतम् ॥ज्ग्च्_१,११।६॥ [अनुष्टुभ्]  
     व्यञ्जयन्तस् तत्र केचित् पूर्वेषां ग्राम्य-रीतिताम् ।  
     तान् निवार्य स्वयं भृङ्गैर् जगुस् तद्वत् पिकैः परे ॥ज्ग्च्_१,११।७॥ [अनुष्टुभ्]  
     गोपालानां जवः श्लाघ्यो गानाद्यं भिक्षुता-परम् ।  
     इत्थं केचिद् व्यञ्जयन्तः पक्षि-च्छायेन दुद्रुवुः ॥ज्ग्च्_१,११।८॥ [अनुष्टुभ्]  
     केऽ पि सर्वानुकर्तृत्व-स्व-गुणाधिक्य-सूचकाः ।  
     हंस-कह्व-मयूराणां गोष्ठी-मध्यं प्रपेदिरे ॥ज्ग्च्_१,११।९॥ [अनुष्टुभ्]  
     केचिद् वांश-नटीं विद्याम् आत्मनो व्यञ्जितुं मुदा ।  
     विडम्बितैः कीश-डिम्बैः सह शाखासु बभ्रमुः ॥ज्ग्च्_१,११।१०॥ [अनुष्टुभ्]  
     तत्र सर्व-कनिष्ठास् तु स्व-निष्ठा-मात्र-तत्-पराः ।  
     साकं भेकैर् विलङ्घन्तः सरितः स्रव-सम्प्लुताः ॥ज्ग्च्_१,११।११॥ [अनुष्टुभ्]  
     विहसन्तः प्रतिच्छायां शपन्तश् च प्रतिस्वनान् । [भ्प् १०।१२ ।१०]  
     हसन्तः कृष्ण-सन्तोषं लसन्तः सन्ततं ददुः ॥ज्ग्च्_१,११।१२॥ [अनुष्टुभ्]  
     कर्तुं प्रतिध्वनौ शापं प्रतिबिम्बे विडम्बनम् ।  
     नुदन् बालान् मुदं लेभे प्रतिशापादितो हरिः ॥ज्ग्च्_१,११।१३॥ [अनुष्टुभ्]  
  
     एषा गतिर् मायिक-दृग्-विमोहनी  
          ज्ञातात्मनां भक्तिमतां च दूरगा ।  
     यासादितो कृष्णम् अनुव्रजार्भकैर्  
          इति स्फुटं श्री-शुक-देव-निश्चितिः ॥ज्ग्च्_१,११।१४॥ [उपजाति १२]  
  
[१४] तद् एवं लीलाम् अन्याम् अपि तितंसति कंस-द्विषि दीव्यत्सु च सर्व-कला-विद्वत्सु विसरज्-जालेषु वत्स-पालेषु बकी-बकयोर् अनुजः कश्चिद् अघ-नामा दनुजस् तद्-वर्त्मनि वर्तते स्म, ज्योतिर्-मण्डलेषु प्रचण्ड-काल-जलद इव । यं खलु कंसः शशंस-अये, मदीय-महा-सहाय! विस्मयम् अपहाय श्रूयताम् ।  त्वम् अजगर-भावेन सदा जागर-रहित एव शाशय्यमानता-निष्ठं तिष्ठन् न जानासीति हि त्वं जागरयामासिषे ।  
  
[१५] अघ उवाच-जगदीश, कामम् आदिश्यताम् ।  
  
[१६] अथ देवकी-विवाह-गताह-नभः-सभ्य-वाणीम् आरभ्य सर्व-कथा-शंसन-पूर्वकं कंस उवाच-तद् एवं प्रत्येकं नूतन-नूतनारब्ध-मिष-विष-मय-पूतनादिषु धूत-फल-प्रयासालिषु सर्वङ्गिल-लीलतया भवान् अद्यानवद्य-गतिः ।  इह च रावणस्य कुम्भ इत्य् अर्धोक्तम् अशकुन-भियाच्छाद्य, पूर्वेषां पूर्व-देवानां वृत्र इव इत्य् अपि प्रत्याख्यायेदम् आख्यत्-ध्रुवं ध्रुवस्येव तव चात्र भ्रात्र-मित्र-निर्यातनम् अवश्य-वश्यताम् अर्हति इति ।  
  
[१७] तद् एवं भव्य-प्रसव्यम् अप्य् उपलभ्य स्फुटम् असभ्यतया शीघ्रम् असौ बक-भ्रातृकः कृष्ण-भ्रातृकाणां तेषां पुरतः प्रचरन् प्रचुर-तराङ्गम् उरङ्गम् अरूपम् आस्थाय स्थितः ।  किन्त्व् अथासौ तथासीद् यथात्म-पथाधिकृत-प्रथा-चलतया प्रथयामासे ।  नर्मणा नाग-धर्मताम् उपदिशद्भिर् अमीभिर् ऊचे च-  
  
     उद्यद्-गरतया जाग्रद् वर्त्मन्य् अजगरः पुरः ।  
     समग्रं ग्रसिता तस्माद् अस्मान् यदि बकिष्यति ॥ज्ग्च्_१,११।१५॥ [अनुष्टुभ्]  
  
[१८] तद् एतद् अभिधाय श्री-कृष्ण-मुख-कमलं निध्याय, बाढं कर-ताडनाल् लसन्तो हसन्तो महा-गिरि-गुहान्तर्वत् तद्-वक्त्रान्तरं प्रविविशुर्, ज्योतिर्-वलयः पश्चिमाचलम् इव, यतो मयूखवत् समग्रा  वत्साश् च तद्-वर्त्मायच्छन्ति स्म; यत्र निषिषित्सन्न् अपि श्रीवत्स-लक्ष्मा नावसरम् अवाप, किन्तु भावि-निज-लीला-निश्चलतया विस्मयम् आप, पश्चात्-तापम् आपद् अप्य् असौ येन हि तेषां वर्त्माप्य् अनुवर्तमानस् तत्र प्रविवेश, नीहार-कुज्झटिका-घटित-तमश्-चक्रवाले प्रचण्ड-मर्तण्ड-मण्डलम् इव; [१९] यत्र मुरारि-प्रभावाचतुराः सुराः सुरारयश् च मुहुर् आराद् आराद् अपि हन्त-हन्त-कारं चक्रुः; यत्र च तेषाम् उभयेषां तत्-तद्-वर्णतः समानम् आनन-कुल-युगलं तत्-तद्-वर्णतः क्रमाद् भयं विजयम् उद्भावयामास ।  
  
[२०] बक-चेष्टाम् अनुतिष्ठतस् तस्य तु पापिष्ठस्य कण्ठे सोऽ यम् अकुण्ठ-धामा कृष्ण-नामा व्रज-नृप-तपः-प्रताप-मय-योगमाया-सहायतया केशि-प्रवेशि-स्व-भुज-दिव्य-भुजङ्गमवद् ववृधे । [२१] स तु जात-श्वास-रोधः परित्यक्त-बोधश् च क्षण-कतिपयम् आसीत् ।  तद्-ऊर्ध्वं पाटित-मूर्धानं प्राणम् अपहाय पूतना-शमयितुः सङ्गतः पूतः पूतना-भ्रातुर् आत्मा नित्य-नूतनां सद्-गतिम् अवाप्तुम् अस्य बहिर् आगमनं प्रतीक्षते स्म ।  
  
[२२] स श्रीवत्स-वत्सस् तु तम् अन्तर् हत्य वत्स-वत्सपान् मूर्च्छितान् अमृत-वृष्टि-मय-दृष्टि-प्रचारेण सञ्चरित-चेतनान् आचरन्न् अमीभिः समं गमन-वर्त्मना तस्मान् निर्जगाम स्वर्-भानु-मुखाद् अमृत-भानुर् इव ।  
  
[२३] ततश् च हिमाचलाद् गाङ्ग-प्रवाहानाम् इव तेषां प्रवहे जाते तस्यात्म-ज्योतिर् अजितस्याङ्ग-सङ्घान् निःसज्जद् एव जगज्-जनेन दृदशे चण्ड-ज्योतिर्-ज्योतिषि ज्योतिर् इव ।  
  
[२४] यत्र ब्रह्म-पुरःसराः सुराः सुर-वर्त्मनि पुरतः स्थिताः सुर-तरु-पुष्प-स्तवक-वृष्टिभिः स्तव-कृत-संस्तव-तौर्यत्रिकादि-प्रस्ताव-सृष्टिभिः स्तव-नीयं व्रजराज-तनूजं पूजयामासुर्, उपजहसुर् अप्य् अघासुरम् ।  
  
     मम स्पर्श-मात्राद् भवज्-ज्ञाति-मात्रं  
          विनश्यत्य् अकस्मात् तमस् तेजसो वा ।  
     इदं ज्ञातवान् अप्य् अघाख्यासुर त्वं  
          कथं माम् अयासीर् इतीवाह कृष्णः ॥ज्ग्च्_१,११।१६॥ [भुजङ्गप्रयाता]  
अथवा,  
     सर्वांस् त्वं खर्व-कोटीः पशु-पशुप-शिशून् ग्रस्तवान् माम् तथापि  
     ग्रस्तं निर्मातुम् ऐषीर् इति सुखदतया प्रापम् अन्तस् त्वदीयम् ।  
     सङ्कोचाद् गन्तुम् इच्छन् बहिर् अथ भुजग प्राण-वर्गस् तवाद्धा  
     मन्-निर्बन्धोऽ पि मूर्ध्नः स्फुटन-कृतितया धिग् गतः किं विदध्याम्? ॥ज्ग्च्_१,११।१७॥                                        [स्रग्धरा] इत्य् एवम् ।  
  
[२५] ततश् च तस्मात् कलित-गणतया तरुनि-चयाद् आचित-काचित-दिव्य-दीदिवितया चातिचपलं चलितस्य तस्य काचनातिदूरा भूर् आयत-वन-कलाप-विमलापसरो-वरान्तरतया वराप्य् अवरताम् आससाद । [२६] याम् उपसाद्य च सद्यः सुख-विकसित-मुख-पङ्कजः पद्म-लोचनः स्वं रोचनं वचन-गोचरम् आचचार ।  यथा-  
  
     भास्वन्-महो योग-विकास-हृद्-गत-  
          प्रभाम्बुजातं मधुसूदन-प्रभम् ।  
     पश्यन्तु मित्राणि सुजीवनालयं  
          महन्-मनस्-तुल्यतरं सरोवरम् ॥ज्ग्च्_१,११।१८॥ [उपजाति १२]  
  
     एषा वनाली सरसी तथा मिथो  
          गुणेन पुष्टा गुणितेन सर्वदा ।  
     आद्या रसेन द्वय-पूरणी यतः  
          प्रसून-सौरभ्य-शतेन पुष्पते ॥ज्ग्च्_१,११।१९॥ [उपजाति १२]  
     स्फुरति पुलिनम् अच्छं कोमलं बालुकाभिः  
          कुसुम-फल-वन-क्ष्मा-प्रावृतं सूक्ष्म-दूर्वम् ।  
     यद् इह मृग-जनानां वृक्ष-लक्षालयानाम्  
          उप विमल-जलान्तं भाति शय्यायमानम् ॥ज्ग्च्_१,११।२०॥ [मालिनी]  
  
     अत्र भोक्तव्यम् अस्माभिर् दिवारूढं क्षुधार्दिताः ।  
     वत्साः समीपेऽ पः पीत्वा चरन्तु शनकैस् तृणम् ॥[भ्प् १०।१३ ।६]  
  
[२७] अथ समं भूमिस्थितं संयुज्य भोजन-जननार्थं रचित-मज्जनेषु कृत-मिथः-सज्जनेषु तेषु सुहृज्-जनेषु प्रथमतस् तावद् एवं जातम् ।  
  
कृष्णं मध्ये लब्धवन्तः सखायः  
          सर्वं तत् तद् विस्मरन्तः स्व-दुःखम् ।  
     तत्-कान्तीनां सन्ततं पातु-कामास्  
          तस्थुर् यद्वत् पूर्ण-चन्द्रं चकोराः ॥ज्ग्च्_१,११।२१॥ [शालिनी]  
  
[२८] ततश् च तत्-पालन-तृष्णेन कृष्णेन यत्नेन योजितभोजनेषु सवयोजनेषु काचिद् अन्या शोभा धन्यां तां वन्यां शोभयामास, यथा:  
     अन्तरान्तर-मिलद्-वलयानां  
          वल्गु बाल्य-वयसाम् अधिमध्यम् ।  
     सर्वतोऽ भिमुखतां हरिर् आगाल्  
          लीलयाभ्रमद् अपूर्व-नटाभः ॥ज्ग्च्_१,११।२२॥ [स्वागता]  
  
     विभ्रद्-वेणुं जठर-पटयोः शृङ्ग-वेत्रे च कक्षे  
          वामे पाणौ मसृण-कवलं व्यञ्जनान्य् अङ्गलीषु ।  
     तिष्ठन् मध्ये प्रिय-सवयसां हासयन् हासितस् तैर्  
          दिव्ये लोके कलयति मुदा भुक्तवान् बाल-कृष्णः ॥ज्ग्च्_१,११।२३॥ [मन्दाक्रान्ता]  
  
[२९] तद् एवं परमोत्स्व-रतेषु तेषु वत्साः कच्छ-देशाद् अनच्छ-तार्ण-प्रदेशं प्रविश्य प्रच्छन्ना बभूवुः । [३०] प्रच्छन्नेषु च तेषु विच्छिन्न-भोजन-रतीर् मित्र-ततीः स्वस्थयन् तद्-अवस्थ एव स्वयं नीरन्ध्र-वनावनीध्र-मध्यम् अध्यासितान् अवीध्र-दुर्ग-मार्गान् विचित्य कृतकृत्यता-राहित्यं प्रतीत्य च निवृत्य तत्र च मित्र-वर्गान् अपरिचित्य वैचित्त्य-वशाद् उभयान् अपि सभयान् मत्वा विचिकित्सन् विचिकाय ।  काय-क्लेशतः केशवः सोऽ यं किन्तया चिन्तयामास च,  
     अहो, मातॄणां यच् छिशु-कुलम् असुभ्योऽ पि दयितं  
          स्थितिं वत्सत्वेन प्रसजति तथा वत्सपतया ।  
     तद् एतन् मत्-प्राण-प्रतिकृति-शरीरं क्व नु गतं  
          यद् अर्थं दुष्टाहेर् जठरम् अविशं हा विषमयम् ॥ज्ग्च्_१,११।२४॥ [शिखरिणी]  
  
[३१] तद् एतद् अगुण-गुण-गुणगण-निधानस्य  तस्य निरवधानम् अपि न चित्रम् अध्यस्यति । [३२] एष हि प्रेम-मय-लीलावेश-वश्यताम् आपन्नः कदाचिद् अवश्यं पश्यन्न् अपश्यन्न् इव भवति ।  तदा हि सद्य एवेदं प्रत्यपद्यत ।  आं ब्रह्मणः खल्व् इदं कर्म ।  मम पुनर् एतावन्तं कालं सञ्जङ्घन्य-मान-सखि-सङ्घ-प्रणयासङ्ग-वशाल् लङ्घित-ज्ञानतया न तद्-अनुसन्धानं जातम् ।  न च तेन विरोधितयेदम् आचरितम्, किन्तु मयि प्रेम-स्थेम-संहितस्य तस्य व्रज-हितस्य सम्प्रति मद्-वैभवं प्रति विशेष-वीक्षा-प्रतीक्षा जातेत्य् एवम् एवाचरितम् ।  यत एव खलु माया-वैभवतस् तद् अनन्य-स्थान-स्थितं-मन्यम् एवान्यत्र वन्य-भूमाव् आकृष्य पुनस् तत्रैव पुलिने प्रतिकृष्य तत्-तद्-वृन्दम् अनेनागोपायि, ततो न विरोधि-बुद्धिर् असौ ।  विरोधिषु मद्-बुद्धि-वीर्ययोर्  
निद्रागमेऽ पि जागरुकता कलिता ।  ततो वयं भक्ते तस्मिन् नर्म-कर्मठताम् एव घटयिष्यामः ।  तत्र च प्रायः श्रीमत्-पितृ-चरणाभिप्राय-मयतया या मम योगमाया साहायकम् आयाति ।  यदि ताम् एव सम्प्रति चावलम्बेय, तदा स्वयम् एव तत्-तद्-रूपतां लभेय ।  नान्यद् धि मद्-धितानां तेषां साम्यं भजेद् इति-[३३] येन च शतानन्दस्य व्रजानन्दस्य च मन्दता-मन्दतां विन्देत, तद् एवं चिन्तयन्न् एव, सह-सुहृल्-लोक-शोकं चिन्तयामास, हन्त, हन्त, कथं तान् मां विना तान्तान् विना समयं गमयिष्यामि? इति ।  ततश् च,  
     यस्य यस्य च शुचा गुण-रूपं  
          चिन्तयन्न् अभजत स्वतयाथ ।  
     तस्य सुष्ठु धुत-भेदतयाऽसौ  
          जज्ञिवान् प्रयतनं व्यतिरिच्य ॥ज्ग्च्_१,११।२५॥ [स्वागता]  
  
[३४] इति तथानुसन्धाय स्वतस् तत्-तद्-बालवत्सादि-रूपाणि सन्धाय सर्व-समाधान-निर्बन्धाय दिनान्तरवद् एव व्रजागमन-देवनेन गेहं गेहं प्रवेशम् आसीनस् तां सन्ध्याम् अबन्ध्यां चकार । [३५] तन्-मातरस् तु दिनान्तराद् अप्य् अन्तरङ्गतरम् आनन्दं विन्दन्ति स्म ।  तथा हि,  
     सुते गोपेश्वर्या निज-निज-सुत-प्रत्यय-मुदा  
          तथा तन्-मित्रत्व-स्फुरण-सुख-लक्ष्म्या द्वि-गुणितम् ।  
     पुरावद् वात्सल्यं व्रज-पुर-पुरन्ध्रीर् विदधतीस्  
          तदीया संसिद्धिर् यद् अधिनुत तद् भाति तद् इव ॥ज्ग्च्_१,११।२६॥ [शिखरिणी]  
  
     यद्यप्य् एक-स्वरूपा व्रज-नृपति-सुतस्यापरे बाल-वत्सा  
     जातास् तर्ह्य् अप्य् अमी तत्-प्रतिम-पदम् अधुस् तत्र नेत्य् एव युक्तम् ।  
     तद्-रूपं तद्-गुणालिस् तद्-अमित-विहृतिश् चाश्रयः खल्व् अमीषां  
     तस्यापि स्वस्य चित्र-स्थिति-कृद् इति यतस् तत्र तत्राभ्यधायि ॥ज्ग्च्_१,११।२७॥ [स्रग्धरा]  
[३६] तद् एवं हान-प्रायस्य तस्य हायनस्य पूरणाय पञ्चषाण्य् अहानि यदा हीनानि, तदा तु कृष्ण-विषयक-स्नेह-जातीय-स्नेहम् अनु स्व-पर-तत्-परतायास् तेषु बालादिषु सम्यग् अवगम्यमानतया रामोऽ पि विस्मित्य तेन सह प्रश्नोत्तरे विनिमित्य विनिश्चित्य च स्थितवान्, किन्तु तेषां सखीनाम् अखिलानां विप्रलम्भ-लम्भित-कष्टेन निजानुजे रुष्टतया पञ्चषाण्य् अहानि तेन सह वनं नाजिघाय ।  
  
ब्रह्मा तु तत्र गुप्तम् आगतः श्री-कृष्णेन तर्क्यते स्म, यथा-  
  
     यस्माद् एति परैति पश्यति पुरः पश्चात् तथा  पार्श्वतः  
     स्वात्मानं परितः स्तृणोत्य् अनुपदं सम्भ्राम्यति भ्राम्यति ।  
     लोप्त्रा लोप्त्रस-वत्स-वत्सप-गणं सन्दिग्धम् आलोकते  
     तस्मान् मे प्रतिभात्य् असाव् अनुदिशं वक्त्रं दधत् स्तेनकः ॥ज्ग्च्_१,११।२८॥ [शार्दूल]  
  
[३७] अथ ब्रह्मा तेषाम् अर्वाचीनानां प्राचीनानां च बालादीनां रूपादिभिः परस्परम् अभेदम् आकलय्य चेतसाश्चर्यम् आचर्य चार्वाचः परिविन्दन्, सर्वतोऽ प्य् अतिदृष्ट-महिष्ठता-भूयिष्ठान् दृष्टवान् । [३८]  ब्रह्माणं पश्यति श्रीदामादि-मित्रे तु स्व-मित्राणाम् एवानयनेच्छा जातेति यदृच्छया तद्-अन्वेषणावस्था प्रादुर्भूता, साम्प्रतिकाश् चान्तर्भूताः ।  
  
[३९] तद् एवं नाना-वैभवम् अनुभवतः कमल-भवस्य त्रप्ततयानुतप्ततया च या रचितावाचीनता, सा स्वयं प्रणामाय परिणमति स्म ।  तत्र च,  
  
     एकम् एकम् अधः कृत्वा मुखं तत्र चतुर्मुखः ।  
     नमन्न् अन्य-मुखस्योर्ध्वी-भावात् पूर्तिं जगाम न ॥ज्ग्च्_१,११।२९॥ [अनुष्टुभ्]  
     यद्यपि न नमन् मुमुदे   विधिर् एकास्यानवाग्-भावात् ।  
     तदपि हरेर् मुखचन्द्रा-लोकालोपान् मुदं लेभे ॥ज्ग्च्_१,११।३०॥ [उपगीति]  
  
[४०] अथापकृष्टं-मन्यः सन्न् अनन्य-गतितया सुमेधा वेधाः स्तवकेनेव स्तवकेनेष्टवांश् च कृष्णम् ।  यत्र च चतुर्भिर् वक्त्रैर् आनुवान इव नुवन्न् असौ सर्व-महान् अपि यत् किञ्चिद् गोकुलानुगतानुगतिम् एव प्रति निजानुमतिम् आततान ।  यथा चाह स्म-  
  
     तद् भूरि भाग्यम् इह जन्म किमप्य् अटव्यां  
          यद् गोकुलेऽ पि कतमाङ्घ्रि-रजोऽ भिषेकम् ।  
     यज्-जीवितं तु निखिलं भगवान् मुकुन्दस्  
          त्व् अद्यापि यत्-पद-रजः श्रुति-मृग्यम् एव ॥[भ्प् १०।१४।३४] इति ।  
  
[४१] तद् एवं व्रज-महि-महिम-कर-कर-निकर-जडी-भूता वयं नोपपत्ति-प्रत्यासत्तिं लभामह इत्य् अलम् अतिविस्तरेण ।  
  
[४२] अथ स्निग्धकण्ठ उवाच-श्रीमद्-व्रज-युवराजेन तत्र किम् उक्तम्?  
  
[४३] मधुकण्ठः स-स्मितम् उवाच-न किम् अपि, किन्तु तत्र स्तुति-समये तावत् ।  
     गोविन्दः स्मितम् अतनोत् स्तुवानम् एनम्  
          दृष्ट्वा यत् किम् अपि ददर्श तत्र चित्रम् ।  
     एकस्मिन् वदति चतुर्मुखे हि तस्मिंश्  
          चत्वारो दधति रुतीर् इति भ्रमः स्यात् ॥ज्ग्च्_१,११।३१॥ [प्रहर्षिणी]  
  
[४४] स्तुत्य्-उत्तर-कालतस् तु,  
     वयं गोपाश् चार्थवन्तो ब्रह्मा च त्वम् अनर्थवान् ।  
     ब्रूमस् त्वां किम् इतीवायम् अवदन् स्मितम् आतनोत् ॥ज्ग्च्_१,११।३२॥ [अनुष्टुभ्]  
  
[४५] स्निग्धकण्ठ उवाच-परिसेधत्य् अपि वेधसि किं किञ्चिद् अप्य् उक्तम्?  
  
[४६] मधुकण्ठ उवाच-स्तव-पर्यावसाने खलु निज-रूप-रूपतया सर्व-पर्याप्तिमद्भिर् अपि पश्चाद् आविर्भूतवद्भिर् बालादिभिः परितोष-पोषम् अमन्यमानः स धन्यः स्वजन-प्रेम-जितः श्रीमान् अजितस् तान् व्रज-बालादीन् एवानेतुं यदा वाञ्छाम् आनञ्च, तदाञ्जलि-बन्ध-व्यञ्जितां सञ्ज्ञाम् अनु समनुज्ञां याचमानं विरिञ्चिं खल्व् एवं लम्भित-तद्-उपालम्भ-नर्म-स्मितम् अनुज्ञापयामास-यदि तत्र-भवताम् आज्ञा विज्ञायते, तदा तान् पूर्वम् एवानुसंहितान् सन्निहितान् आनयामि इति ।  
  
[४७] ततश् च विरिञ्चिः किञ्चिन् नम्र-निटिलता-घटित-मुनि-व्रत-सुनिरूपित-निज-दुर्नीतितयानुज्ञायाः कर्म-कर्तृत्वं व्यक्तीकुर्वन्, भक्ति-भरासक्ति-पृक्तीकृत-पुलक-सङ्कुलतया स्वापराध-मय-बाधा-व्यकुलतया च त्रिः परिक्रम्य बहुशः प्रणम्य च निज-हर्म्यम् एव जगाम ।  
  
[४८] श्री-कृष्णश् च मनसि तस्यापराधं मनाग् अप्य् अनागमयन्न् आगमयमानः प्राग्-दिष्ट-सदिष्ट-द्वेष-वेश-क्रियानतिक्रमि-क्रमतयावस्थितांस् तान् वत्सांस् तत्-सदृग्-अवस्थैर् वत्स-पालैर् मेलयामास । [४९] तथैव हि तेषां काल-देश-विपर्यया पर्यालोचनाय द्रुहिण-देवेन स्नेह-देहन्य् अनवद्य-विद्येयम् उद्भाविता ।  एतद् एवोक्तम्-  
  
     ततोऽ नुज्ञाप्य भगवान् स्व-भुवं प्राग्-अवस्थितान् ।  
     वत्सान् पुलिनम् आनिन्ये यथा पूर्व-सखं स्वकम् ॥[भ्प् १०।१४।४२] इति ।  
  
[५०] अथ ते,  
     ऊचुश् च सुहृदं कृष्णं, स्वागतं तेऽ तिरंहसा ।  
     नैकोऽ प्य् अभोजि कवल, एहीतः साधु भुज्यताम् ॥  
     ततो हसन् हृषीकेशोऽ भ्यवहृत्य सहार्भकैः ।  
     दर्शयंश् चर्माजगरं न्यवर्तत वनाद् व्रजम् ॥[भ्प् १०।१४।४५-४६] इति ।  
  
[५१] चर्म चेदम् एतावन्तं समयं यथावद् एव योगमाययान्तर्धापितम् इति गम्यम् ।  
  
[५२] ततश् च संवत्सर-प्रसर-वत्स-वत्सपाल-बाल-विरह-विरहान् महतानन्देन महितस् तैर् एव सहितः संहित-सम्पद्-व्रजं व्रजं प्रविशन्, तत्-तद्-उन्मर्याद-वत्स-परावर्तनाय निदिशन्, पूर्व-पूर्वतोऽ प्य् अपूर्वं पर्व पर्वति स्म ।  तथा ह्य् उक्तम्-  
  
     बर्ह-प्रसून-वन-धातु-विचित्रिताङ्गः  
          प्रोद्दाम-वेणु-दल-शृङ्ग-रवोत्सवाढ्यः ।  
     वत्सान् गृणन्न् अनुग-गीत-पवित्र-कीर्तिर्  
          गोपी-दृग्-उत्सव-दृशिः प्रविवेश गोष्ठम् ॥[भ्प् १०।१४।४७] इति ।  
  
[५३] ततश् च पितृ-सम्बन्धिभिर् नन्द-सूनुर् इति मातृ-सम्बन्धिभिर् यशोदा-सूनुर् इति तस्य नामानूद्य, सद्य एव सिद्धम् इति चिरन्तनम् अपि तच्-चरितं जगे ।  तद् यथा-  
  
     नन्द-तनूजनुर् अद्य व्यालम् । हतवान् हृतवान् अस्मत्-कालम् ॥इति ध्रु ॥  
     अद्य यशोदा-सूनुर् व्यालम् । हतवान् हृतवान् अस्मत्-कालम् ॥इति वा ॥  
     ओष्ठाधरम् इह जलद-तटालिः । दम्भावलिर् अपि दन्तक-पालिः ॥  
     श्वास-भरः खरदावज-वातः । जिह्वा-युगम् अपि वर्त्म-निपातः ॥  
     इत्य् उत्प्रेक्षिततम-विविधाङ्गान् । व्यतिहासान् आचरतः साङ्गान् ॥  
     अहिम् अन्व् अहितां कल्पयमानान् । गिरिर् इति तं विशतः कृत-मानान् ॥  
     तद्-उदर-मध्य-कृताभ्यनुवेशान् । निज-विरहादि-विमूर्च्छित-वेशान् ॥  
     स्नेह-भराद् अथ स्वेन समेतान् । स्वक-नेत्रामृत-वृष्टि-सचेतान् ॥  
     तस्माद् बहिर् अथ निष्कासितवान् । पुनर् इह निखिलं बत दर्शितवान् ॥  
     प्राणाद् अधिकः सोऽ यं प्राणान् । रक्षन्न् अस्मान् कुरुते त्राणान् ॥ज्ग्च्_१,११।३३॥ [मात्रा-समक]  
  
[५४] इति श्रुत्वा च ते व्रजस्थाश् चिन्तयामासुः, साधु-घातुकानां पातुकानाम् आमीषां कथम् इव जातु कामाः सिध्येयुः? इति ।  
  
[५५] तद् एवं सिद्धे, सुखानुबिद्धे तेषां समे समागमे प्रातस् तु बृहद्-भ्रातरम् अनुगम्य प्रणय-मय-रम्य-रोषम् अनुनीय दीयमान-विस्मयतया तान् आनीय तेन चैकत्र प्रणीय श्रीवत्स-वत्सः पूर्ववद् एव वत्स-पालनम् आरेभे ।  
  
[५६] अथ पुनर् मधुकण्ठः समापनाय स-विस्मयम् इवाह स्म-  
  
     ईदृशस् तनयो जातस् तव गोष्ठाधिनायक ।  
     ब्रह्माण्ड-ग्रामणीर् यस्य ब्रह्मापि ग्रामणीर् इव ॥ज्ग्च्_१,११।३४॥ [अनुष्टुभ्]  
  
[५७] तद् एवं कथकयोः कथां प्रथयित्वा सभ्येषु साक्षाद् इव कलित-तत्-तत्-केलि-सन्धयोः कृताञ्जलि-बन्धयोस् तद्-दिनेऽ पि पूर्ववद् एव सर्वे गृह-वर्त्मनि वर्तमाना निज-निज-स्पृहणीयं कर्म निर्मिमाणा अपि ताम् एव लीलां बृंहितां हृदि जगृहिरे ।  
  
इति श्री-श्री-गोपाल-चम्पूम् अन्व्  
अघ-ब्रह्माघ-मोचनम् नाम  
एकादशं पूरणम्  
 ॥११॥  
  
  
  
  
  
  
