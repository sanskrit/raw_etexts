---
title: 'Jiva Gosvamin: Gopalacampu - Uttaracampu 5-6'

---
## Intro
  
  
  
  
Jiva Gosvamin: Gopalacampu - Uttaracampu 5-6  
  
  
  
  
  
Jiva Gosvamin:  
Gopalacampu - Uttaracampu 5-6  
  
Input by ...  
  
  
  


## पाठः
  
  
  
  
  
  
अथ पञ्चमं पूरणम्  
  
कंस-वध-कथा  
  
  
  
[१] अथ श्री-कृष्णेन भासमानायां श्री-व्रज-राज-सभायां पुनः प्रातः-कथा, यथा-  
  
[२] स्निग्धकण्ठ उवाच,- अथ रजनिर् अजनि; प्रजातायां च यस्यां बहु- शिवायमाना शिवा श्री-कृष्णं प्रति शिवा जाता, कंसं प्रति स्फुटम् अशिवेति स्थिते तस्यां रजन्यां स्वप्न-जागरयोस् तस्य महा-भय-जनन्यां व्यतीतायां स पुनर् दम्भी गम्भीरं मल्ल-लीलारम्भं सम्भृतवान् । ततश् चालङ्कृतानां चालङ्कृतानां च शुभ्र-मञ्च-प्रपञ्चानाम् अधिमध्यम्-अध्यस्तं रङ्ग-स्थलं भ्राजमान-चित्र-विरचनं बभ्राजे । विद्युद्-भ्राजमानाद् अभ्र-शरद्-अभ्राणां तारकितं नभ इव ।  
  
[३] तत्राप्य् उन्नततम-मञ्चम् अञ्चन् कंसः स्वयम् अखिल-दुर्जन-राजावतंसति स्म । तत् तु राजाधिपता-गर्व-ग्रस्ततया सम्भवद् अपि त्रस्ततायाम् एव पर्यवस्यति स्म । तत्र च-  
  
अक्रूरानकदुन्दुभी यद् अकृत स्वे मञ्चके प्रान्तयोः  
पौरीणां गण-भाजि देवक-सुतां नन्दादिकान् दूरगे ।  
किं च द्वारि गजं दधे कुवलयापीडं निजाग्र-स्थले  
मल्लान् कूटतया स भोज-नृपतिस् तस्मान् न कः क्षुभ्यति? ॥ग्च्_२,५।१॥ (शार्दूल)  
  
तत्र च-  
  
कंसाज्ञयासीद् यद् वाद्यम् अत्र मल्ल-कलोचितम् ।  
तद् एव मङ्गलं जज्ञे प्रस्थाने राम-कृष्णयोः ॥ग्च्_२,५।२॥ (अनुष्टुभ्)  
  
[४] अथ तयोर् निज-तद्-अनर्गलता-व्यञ्जनाय स्वयम् अनागम्य प्रथम-प्रस्थापित- स्थविर-गोप-वर्गयोः कृत-प्रातः-कृति-सर्गयोर् यदा रङ्ग-पुर-द्वार-पुर-प्रदेश-प्रवेशः समजनि । तदा तु लोक-कोलाहलत एव सर्वस् तत् कलयामास ।  
  
[५] ततश् च सदोत्कटं मदोत्कटं गलत्कटं नगो वा नागो वेति निर्णिनीषतां कृत-व्रीडं कुवलयापीडं निष्पीडयितुम् अंशुकम् आपीडं च दृढीकुर्वन्न् अग्रज-सखि-व्रज-कृतानुव्रजनः सुरेतर-मर्दनः स्वयम् अग्रेसरताम् अवाप ।  
  
स्निग्धा न्यषेधन् ये तत्र गिरा स्वं शत्रवस् तथा ।  
उभयांस् तान् स्मितेनैव पश्यन् द्विपम् अगाद् धरिः ॥ग्च्_२,५।३॥ (अनुष्टुभ्)  
  
[६] ततश् च श्री-हरिणा-  
  
तद्-वर्त्म-प्रार्थनं तत्-कुपित-गजम् अपि प्रार्दनं तन् निजाङ्ग-  
स्याभीक्ष्णं तस्य शुण्डा-रद-पद-वलनं तत् ततो मोचनं च ।  
तत्-पुच्छाकर्षणं तद्-भ्रमणम् अभिमुखीभूय तत्-ताडणं तद्  
विद्रुत्य द्राक् पतित्वा द्रव-भरम् अनु निष्पातनं सम्भ्रमय्य ॥ग्च्_२,५।४॥ (स्रग्धरा)  
  
तद्-दद्भ्यां वञ्चिताभ्यां क्षिति-हति-वलनात् क्षोभणं तत् पुनश् च  
प्रत्यासद्याग्र-हस्त-ग्रहण-रचनया स्रंसनं भूमि-पृष्ठे ।  
तद्-वर्ष्माक्रम्य तत्-तद्-दशन-विघटनं तेन तद्-घातनं च  
द्रष्टॄन् सिन्धोस् तरङ्ग-प्रतिमम् अनयद् उन्मज्जनं मज्जनं च ॥ग्च्_२,५।५॥ (स्रग्धरा)  
  
हस्तिनः कथिते घाते हस्तिपां तत्-कथा वृथा ।  
मल्ले क्षुण्णे तु तत्-स्थानां यूकानां तत् किम् उच्यताम्? ॥ग्च्_२,५।६॥ (अनुष्टुभ्)  
  
[७] तदा चायं विशेषः,-  
  
पर्यटन् नट एवायं सिंह एव स संहरन् ।  
भिन्दन् भिदुरम् एवेति करिणा हरिर् ऐक्ष्यत ॥ग्च्_२,५।७॥ (अनुष्टुभ्)  
  
हत्वा नागं दन्त-युग्मं गृहीत्वा  
भ्रात्रे प्रादात् कंस-शत्रुस् तद् एकम् ।  
एको निर्मात्य् आवयोर् यद् यशस् तद्-  
द्विष्ठं दिष्टं स्यात् समन्ताद् इतीव ॥ग्च्_२,५।८॥ (शालिनी)  
  
कुञ्जरं हरिर् अघातयद् बलोऽप्य्  
अत्र रक्त-मद-बिन्दुभिश् चितः ।  
पारिपार्श्विकतया तद्-अन्तिके  
च्छाययेव यद् असौ तदाभ्रमत् ॥ग्च्_२,५।९॥ (रथोद्धता)  
  
[८] तद् एवं गीर्-वाणा अपि यद् बृंहित-वाणाद् भयम् अयमानास् तत एव किल शश्वद् अस्वप्नान् नाम्नाप्य् अस्वप्ना जाताः । सोऽयं कुवलयापीडः करी दान-वारि-वरीयान् अपि दान-वारि-कृत-दानम् आप्तवान् इति ते पुनर् लेखा विस्मयेन लेखा इवासन् । तत्र च सति कंसं प्रति सहसा न कश्चन भिया शशंस ।  
  
[९] तद् अनु च-  
  
पूर्वाह-लुण्ठित-नृपांशुक-शोभितांशू  
सद्यो-विघातित-महा-गज-दन्त-पाणी ।  
तद्-रक्त-दान-रचिताङ्गद-कङ्कणौ तौ   
तादृग्-गनैर् विविशतुर् नृपतेः पुरस्तात् ॥ग्च्_२,५।१०॥ (वसन्त)  
  
शौर्यम् एव पुरुषस्य भूषणं  
यत्र हेयम् अपि याति गेयताम् ।  
दन्ति-रक्त-मद-बिन्दवस् तनुं  
कंस-संसदि तयोर् अरूरुचन् ॥ग्च्_२,५।११॥ (रथोद्धता)  
  
द्विषन्तो भीष्माङ्गं ददृशुर् अजितं तर्हि पुरतस्  
तटस्था मध्यस्थं प्रणय-मनसः शर्म-वपुषम् ।  
विशेषं तत्रापि स्फुटम् अधिययुस् ते बहु-विधं  
यथा भावस् तद्वद् युगपद् अयम् उच्चैर् विभवति ॥ग्च्_२,५।१२॥ (शिखरिणी)  
  
वर्ण्यं तद् वा कियद् इह भवेत् तस्य माधुर्य-वर्यं  
जीवत्-कंसेऽप्य् अथ सदसि यद् वन्दितं लोक-लक्षैः ।  
तेजस् तद् वा कतिपयम् इतः कथ्यतां यत्र मग्नं  
प्राणन्तं तं मृतम् इव सुरा मेनिरे भोज-राजम् ॥ग्च्_२,५।१३॥ (मन्दाक्रान्ता)  
  
[१०] अथागतौ च गृहीत-मृणाल-नाल-हस्त-हस्तिनाव् इव धृत-दन्ति-दन्तौ बृहद्-उरस्वन्तौ सोऽयम् एव किम् इति सावहेल-शंसनेन कंसं विलोक्य तौ श्लोक्य-चरितौ तं पृष्ठ-देश-परामृष्टं कुर्वन्तौ तत इतो दृष्टि-विसृष्टिं चक्रतुः ।  
  
[११] ततश् च परिवृत्य श्री-हरिः पुनर् अहो अपश्यत् त्रि-दिवस्य वर्त्मार्धम् एवानु-वर्तमानः सोऽयं वर्तते, तस्मात् तत्र प्रस्थापनम् अस्य नातिदूरावस्थापनम् इति हसित्वा सखिभिर् अखिलैः सह लसित्वा च परस्परं परं वृत्तं वर्तयामास ।  
  
[१२] अथ स्व-हत-गज-रक्त-रक्ततया प्रलय-काल-काय-व्यक्त-नील-लोहितायमानता-पात्रस्य गात्रस्य विलोकन-मात्रतः प्राप्त-तेजो-ध्वंसं कंसं कव् इमाव् इति शंसन्तं पार्श्व-वर्तिनः प्रोचुः,- एतव् एव तौ इति ।  
  
[१३] कंस उवाच,- अनयोः करयोः किं दृश्यते? गात्रं वा केन चित्र-पात्रं कृतम्?  
  
[१४] सर्वेऽप्य् ऊचुः,- कुवलयापीडस्य दन्ताव् इवावकल्येते गात्रं च तद्-रक्त-रक्तं भवेत् ।  
  
[१५] कंसः स-संरम्भ-दम्भम् उवाच,- हंहो! अंहो-वलिता द्वयम् अपि वाङ्-मात्र-पात्रायमाणम् इदम् असम्भवम् ।  
  
[१६] अथ पुनर् अदत्तोत्तरेषु भयोत्तरेषु च तेषु स्वयम् एव तयोः प्रभावस् तं बोधयामास । यतः,  
  
यदि त्वं रे कंस स्वयम् असि बली तर्हि धिग् अमुं  
कथं द्वारे नागं कलयसि न तत्र स्वक-वपुः? ।  
रदाभ्यां स श्रेयान् इति यदि तद् आवाम् इव कथं  
न तौ गृह्नासीति ध्वनितम् अमुकाभ्यां स्व-कलया? ॥ग्च्_२,५।१४॥ (शिखरिणी)  
  
[१७] तद् एवं सति-  
  
सोऽयं पूतनिकाम् अहन् शकटकं व्यावर्तयत् तं मरुद्-  
दैत्यं प्रार्दयद् अर्जुन-द्वयम् अपि प्रार्दत् तद् इत्य् आदिकम् ।  
श्रीमद्-गोकुल-केलिम् अस्य कलयन् लोकः पुरा पश्यतस्  
तांस् तर्ह्य् आर्दयद् अद्य चार्दयति भोः पश्यापरान् शृण्वतः ॥ग्च्_२,५।१५॥ (शार्दूल)  
  
[१८] तत्र च नयनयोर् विस्तारणया ताभ्यां तयोः सकलम् अपि रूपं युगपत् पातुम् इव वर्णना-रस-रसनायाश् चालनया निखिलम् अपि माधुर्यं लेढुम् इव तल्-लाभ-पर्व-गर्वतः स्फुट-नासा-पुटयोः फुल्लनया ताभ्यां समस्तम् अपि सौरभ्यम् अभ्यन्तरे प्रवेशयितुम् इव मुहुर् अप्य् अस्ताभ्यां हस्ताभ्यां निर्देशनया ताभ्यां साङ्गम् अप्य् अङ्गम् आलिङ्गितुम् इवेहमाने सुखं च सचमाने सुर-नर-सर्गे   
शब्दायमाने च चित्र-वादित्र-वर्गे सर्वेषां मुखतः सर्व-सुखद-स्तुतिः प्रस्तुतिम् अवापेति ।  
  
[१९] स एष तत्-प्रभाव-विशेषः शश्वद् भावनाम् अभिभवन् विभवति स्म । यत्र कंसेन युद्धाय पूर्वम् एव प्रेरिता विपरीत-वादितायाम् अपि मल्लाः स्तुताव् एव पर्यवसिताः ।  
  
[२०] तथा हि- तद् एवं स्थिते क्रूर-धामा चाणूर-नामा शशंस; यत्र हे नन्द-सूनो! हे रामेति निरादर-पितृ-नाम्ना विना च तन् नाम्ना सम्बोधन-द्वयम् अन्यथा-बोधनाय प्रवर्तितम् अपि सरस्वत्या तद्-वाग्-इन्द्रियं स्तुत्य्-अर्थम् एव नर्तितम् आसीत् । हे पितृ-नाम्ना स्व-नाम्ना च सुचरित-समुदाचार-कुमार-द्वयतया समानावतार! श्रूयताम् इति ।  
  
[२१] श्री-कृष्णः स-स्मितम् उवाच,- कामम् आज्ञाप्यताम् ।  
  
[२२] चाणूर उवाच,- भवतोर् भाग-धेयं चेतसि कियद् आधेयताम् आप्नोतु ।  
  
[२३] श्री-कृष्ण उवाच,- कीदृशम्?  
  
[२४] चाणूर उवाच,- तेऽमी महाराज-चरणा भवतोर् अनुग्रहमय-दिदृक्षाचरणा विराजन्ते इति ।  
  
[२५] श्री-कृष्ण उवाच,- सत्यम्, किञ्चिद् अस्मत्-कृत्यं पुनर् उपदिश्यताम् ।  
  
[२६] चाणूर उवाच,- सङ्गतम् एवेदं भवतः सङ्गीर्णम् । तथापि युवयोर् इतः शश्वत्-पराङ्-मुखता नास्मान् सुखयति ।  
  
[२७] श्री-कृष्ण उवाच,- वयं वनेचरा नरा न राज-गणे गणेयानां नीतिम् उन्नीतिम् आनयामः । सम्प्रति तु भवद्-उपदेशम् एवानुसरन्तः स-देश-रूपम् आचरिष्यामः ।  
  
[२८] चाणूर उवाच,- सम्प्रति युवां प्रति राज-वर्य-चरणा यद् आदिशन्ति, तत् पुनर् आचर्यताम् ।  
  
[२९] श्री-कृष्ण्ः स-विनयम् इवाह स्म,- मल्ल-तल्लज! यथा-यथम् आदिश्यताम् ।  
  
[३०] चाणूर उवाच,- अस्माभिः सह भवन्ताव् अथ क्रीडा-सुखम् अनुभवन्ताव् इह भवताम् ।  
  
[३१] श्री-कृष्ण उवाच,- बालानाम् अस्माकं क्रीडावलोचनं राज्ञां रोचनम् एव, किन्तु युष्माभिर् इति शोचनम् एव प्रतिपद्यते । तस्माद् भवताम् एव तद् इदम् उपहास-प्रकाशनम्, न तु तत्र-भवतां राज-विभवताम् उपपद्यते ।  
  
[३२] चाणूर उवाच,- राज-चरणेभ्य एव शपे । राज्ञाम् एवेयम् आज्ञा ।  
  
[३३] श्री-कृष्ण उवाच,- कथम् इव?  
  
[३४] चाणूर उवाच,-  
  
बालस् त्वं न हि पूतनादि-दलनाद् आसीर् न वाविद्यथाः   
पौगण्डः क्षिति-भृद्-विधारण-मुख-क्रीडा-कुल-व्यापृते ।  
नैवायं घटसे किशोर इति च प्रत्यक्ष-दिग्-दन्तिवद्  
दन्ति-प्रार्दनतान्त-कर्म-रचनाद् राज्ञस् ततः कौतुकम् ॥ग्च्_२,५।१६॥ (शार्दूल)  
  
[३५] अयं तु तव ज्यायान् प्रलम्बाद्यालम्भ-कर्मणा ज्यायान् एव ।  
  
[३६] श्री-कृष्ण उवाच,- वृथास्मद् द्वेषाद् एव पापात् तेषाम् अन्यथापत्तिर् जाता, पर्वतश् च लब्ध-मख-पर्वतया शतपर्व-पाणेर् गर्व-खर्वणार्थं स्वयम् एव तथा जातः । स्वयं तु वयं यथावद् एव सर्वथा वर्तामहे । धनुर् अपि पुरातनतया पुरा घुणाकीर्णम् इव जीर्णं वहद्भिर् दूराद् विकीर्णतया स्वयम् एव दीर्णं सत् स्पर्श-मात्रात् विशीर्णं जातम् । कुवलयापीडश् च पीडयितुं द्रवन्न् अपद्रवन्तं माम् अनासद्य सद्यः पृथिव्यन्तर् दन्ताव् अवगाढाव् आचरंस् ताव् आक्रष्टुं न शशाक, परं तु प्रघट्यमानतया त्रुट्य्-अन्ताव् एव घटयन् स्व-प्राणान् अपि विघटयामासेति । तत्र तत्र शीघ्रताघ्रातालोकेन लोकेन पुनर् अहम् एव तत्र कारणतया घटयामासे । तथा हस्तिपा अपि तद् अधस्ताद् धस्तिम् आपन्ना एव विपन्ना  
इति मान्यथा मन्यथाः ।   
  
[३७] चाणूर उवाच,- भवतानुचितम् एव सङ्कुचित-चित्तीभवता तद् इदम् अपलप्यते । राज-महाशयास् तु तत्र तत्र न जातानुशयाः, प्रत्युत चिराय निजान्तिक-स्थापितानां गर्वितानां गर्व-दमनार्थम् एव तत्र प्रस्थापितानां तेषां वृथा-कृत-पालन-विशेषानां परीवर्ताद् भवन्ताव् एव केवलाव् आत्म-बलाय कल्पयितुम् इच्छन्ति ।  
  
[३८] श्री-कृष्ण उवाच,- तद् अतीवास्माकं विस्मायकं भाग्यम् । किन्त्व् आत्मनात्मनः स्तुत्या प्रस्तुत्या लज्जामहे । यद् एतं श्री-महाराजम् इन्द्र-पदम् अपि प्रापयितुं सेवां करिष्यामः । तथापि मल्ल-विद्यायां न वयं कृत-विद्या इति सङ्कुचति चित्तम् ।   
  
[३९] चाणूर उवाच,- एतद् अप्य् अपलपितं वृथा मा कृथाः । यच् छ्रुतं विश्रुतम् इदम् । गोपाः खलु गो-पालनं कुर्वन्तः सदास्माकं विद्याम् अभ्यस्यन्तीति । तस्माद् अकपटतयास्माभिर् युष्माभिर् अपि राज्ञाम् आज्ञा पालनीया, न तु चालनीया ।  
  
[४०] श्री-कृष्ण उवाच,- तथापि वन्यानाम् अस्माकं न धन्या तद् विद्या विद्यत इति सद्यस् तावद् युष्मच् छिष्टिम् आचरन्तः स्वयं राज्ञः सञ्ज्ञपनाय च सम्पत्स्यामहे ।  
  
[४१] अथ तद् एतत् पर्यन्तं उदन्तं सन्तन्य दन्ति-दन्त-द्वयं कंस-पुरतस् तद्-वक्षसीव मङ्क्षु शङ्कुवन् निखन्य मुष्टिकेन मुष्टि-प्रहार-हत-प्रलम्बश् चाणूरेण चानूरु-विहगानुज-वाहनः ससञ्ज । लब्ध-बल-प्रशस्तिना महा-हस्तिनाभिनवतया दीव्यद्-दिव्य-सिंह इव । तत्र च-  
  
हस्ताहस्ति भुजाभुजि प्रथयतोर् अङ्घ्र्य्-अङ्घ्रि चाभुन् महज्-  
जानूजानु कटाकटि प्रथनया क्रोधः समुद्बुद्धवान् ।  
मुष्टामुष्टि तलातलि प्रथमकं यच् चान्यद् आसीत् तयोर्  
युद्धं तद् धरि-मल्लयोर् बहु-विधं बुद्धं कियत् कल्पताम् ॥ग्च्_२,५।१७॥ (शार्दूल)  
  
किं तु चाणूरकं कृष्णः कामपालश् च मुष्टिकम् ।  
हस्त-रोधं दधत् कंसे श्वास-रोधं विनिर्ममे ॥ग्च्_२,५।१८॥ (अनुष्टुभ्)  
  
एकं तत्र बभूव चित्रम् अखिल-ज्ञानातिदूरं यथा  
साङ्गं स्वाङ्गम् अकर्षि यर्हि हरिणा विन्यासि तद् यर्हि च ।  
व्यात्यासः स्फुरति स्म तर्हि बलवन् मल्ले तु किं चास्फुरद्  
दूराद् अप्य् असकृत् परि-प्रतिनिधिर् घातादिकानां विधिः ॥ग्च्_२,५।१९॥ (शार्दूल)  
  
सत्यं प्राहरतां मल्लाव् अपि माधव-रामयोः ।  
जवाद् बृंहयमानौ तौ न तु तल् लक्ष्यतां गतौ ॥ग्च्_२,५।२०॥ (अनुष्टुभ्)  
  
[४२] तद् एवं स्थिते तत्-प्रभावम् अननुभवताम् अनुभवताम् अपि कंसं प्रत्य् एव दोष-शंसनम् आसीत् । तत्र पूर्वेषु मल्लानाम् अपि यथा- तत्र चादौ तेषां भावनेयम्,-   
  
एतौ स्यातां सुष्ठु बालौ बलिष्ठौ  
किं तु श्रेष्ठां मल्ल-विद्यां न वित्तः ।  
तस्मात् कस्माद् भूभृद् अस्मान् मृधेऽस्मिंस्  
तद्-विद्यानां पारगान् वा नियुङ्क्ते ? ॥ग्च्_२,५।२१॥ (शालिनी)  
  
[४३] अन्ते तु-  
  
ज्ञात्वाप्य् उच्चैस् ताव् इमौ मल्ल-विद्या  
शास्त्र-ज्ञानाम् आदि-विज्ञान-विज्ञौ ।  
हा धिङ् मौढ्याद् एव कंसोऽयम् अस्मान्  
एतद् युद्धे भीरुकोऽपि न्ययुङ्क्त ॥ग्च्_२,५।२२॥ (शालिनी)  
  
[४४] तथान्येषाम् अपि नारी-प्रचुराणाम् अक्रूराणां कंसाय दोष-शंसनं, यथा-  
  
क्व मल्ला वज्राद्रि-प्रतिम-वपुषः क्वाति-मृदुलाव्  
इमौ बालौ तस्माद् इह यद् अनुमन्तॄन् धिग् अधिपान् ।  
कथं वा ते निन्द्या न खलु वयम् अस्मिन् सदसि ये   
सतां द्विष्टे दृष्टिं सकुतुकम् इवामी वितनुमः ॥ग्च्_२,५।२३॥ (शिखरिणी)  
  
धिग् अस्मत्-पुण्यं यत् कथम् अपि हरेर् वीक्षण-लवेऽ  
प्य् अभूद् उत्पातोऽयं प्रणयि-जनता-राक्षस-निभः ।  
व्रजन् वन्यां प्रातर् व्रजम् अपि विशन् सायम् अमुकः  
सुखं यासां स्त्रीणां वहति वर-पुण्याः परम् अमूः ॥ग्च्_२,५।२४॥ (शिखरिणी)  
  
धिग् अस्मान् याः कंसाद् भयम् अनुसृता नाम च हरेः  
समर्था वक्तुं न व्रज-वर-दृशस् ताः कति नुमः ।  
सदा या गायन्ति स्व-गृह-बहु-कर्मण्य् अपि गुणांस्  
तदीयान् शश्वत् तद् धृदि च विहरन्ति प्रतिपदम् ॥ग्च्_२,५।२५॥ (शिखरिणी)  
  
कस्यातुलं फलम् इदं यद् अमुष्य रूपं  
लावण्य-सारम् असमं स्वत एव सिद्धम् ।  
एकान्त-धाम विभूतायशसोः समन्ताद्  
दृग्भिः सदा नव-नवाभम् अमूः पिबन्ति ॥ग्च्_२,५।२६॥ (वसन्त-तिलक)  
  
तासां प्रेम्णः परम-महिमा शक्यते केन वक्तुं  
पश्यास्माकं तम् अनुगतवच् चित्तम् एतद् विहाय ।   
यद् गोविन्दः श्रम-मय-रुचाप्य् एष सर्वस्य चेतः  
कर्षत्य् अर्वाग् अपि तद् अनुगः सुष्ठु सङ्कर्षणाख्यः ॥ग्च्_२,५।२७॥ (मन्दाक्रान्ता)  
  
क्रुद्धं शत्रुम् अभिद्रवन्न् अपि हरिः स्मेरान् अनाब्जे रसोल्-  
लासाद् घर्म-जलं दधद् विलसति स्वां सौम्यताम् अत्यजन् ।  
यद् रामः स्फुट-शोण-नेत्र-वद्नस् तत्-कोपतः शोभते   
तच् चास्य प्रकृतिर् यद् एष स हरेः साक्षात् प्रतापानलः ॥ग्च्_२,५।२८॥ (शार्दूल)  
  
एते श्री-वसुदेव-नन्द-वलिताः श्री-देवकी-संहताः  
सर्वे साधु-जनाश् च मादृश-गिरा दीप्तान्तर-ज्वालया ।  
यस्मात् तीव्र-निभालनं विदधतः क्षुभ्यन्ति कंसे मुहुस्  
तस्माद् अस्य विनाश एव चिरता-भानं विना सेत्स्यति ॥ग्च्_२,५।२९॥ (शार्दूल)  
  
[४५] अथ तत्-प्रभावम् अनुभवतां कंसे दोष-शंसणं, यथा-  
सोऽयं मूर्खः स्वान्तरे भीत एव   
न्यास्थन् मल्लान् यः पुरस्तान् मुरारेः ।  
यद्वद् व्याधः कोऽपि सङ्गोपितात्मा  
सिंहस्याग्रे न्यस्यति ग्राम-सिंहान् ॥ग्च्_२,५।३०॥ (शालिनी)  
  
यः पूतनादि-बलम् अस्य निनाय नाशं  
यः शक्र-गर्वम् अपि खर्वयति स्म सर्वम् ।  
यः सर्व-सर्जकम् अमूमुहद् ऊह-वर्जं  
तं भोज-राड् अभिभवन् किल बाढम् ईष्टे ॥ग्च्_२,५।३१॥ (वसन्त-तिलक)  
  
क्व कृष्णः स्व-प्रकाशात्मा मल्ल-सङ्घः क्व तामसः ।  
युद्धं पश्यानयोश् चित्रं तेजस् तिमिरयोर् इव ॥ग्च्_२,५।३२॥ (अनुष्टुभ्)  
  
सङ्घर्षेऽपि मिथः स्पृष्टिर् नेक्ष्यते कृष्ण-मल्लयोः ।  
आद्यस्य शक्ति-वैशिष्ट्यात् तेजस् तिमिरयोर् इव ॥ग्च्_२,५।३३॥ (अनुष्टुभ्)  
  
उच्छूनत्वं क्षतजम् अपि न प्रेक्ष्यते द्वेषि-गात्रे  
दैत्यारातेर् न यद् उदयते कश्चिद् औद्धत्य-लेशः ।  
पश्यामुष्य द्विषद् अभिमुखं वीर्य-वर्यं विषाभं  
भेदं भेदं द्विषि निखिलकं मर्म चूर्णं चकार ॥ग्च्_२,५।३४॥ (मन्दाक्रान्ता)  
  
सूक्षाग्निस् तृण-मण्डले पविर् अगे कुम्भाङ्गजः सागरे  
चण्डांशुस् तिमिरे तथा मुर-रिपोर् नामापि सर्वांहसि ।  
तद्वन् नन्द-सुतः स एष विजयी रङ्ग-स्थलान्तर् महा-  
सार-स्फार-कदङ्ग-सङ्घ-बलिते मल्ले पुरः प्रेक्ष्यताम् ॥ग्च्_२,५।३५॥ (शार्दूल)  
  
अत्र कृष्णस्य सङ्ग्रामे दृश्यतां परमाद्भुतम् ।  
चाणूरः पीड्यते तेन बुक्का कंसस्य भिद्यते ॥ग्च्_२,५।३६॥ (अनुष्टुभ्)  
  
मूढस् तथाप्य् असौ वज्र-मुष्टिभ्यां हरिम् आर्दयत् ।  
स ताभ्यां हृदि लग्नाभ्यां सन्-मदात् पुलकं दधे ॥ग्च्_२,५।३७॥ (अनुष्टुभ्)  
  
[४६] तद् एवं स-परिदेवनं स-देवनं च लोके विलोकमाने,-  
  
अथाग्रहीद् धरिर् अपि तं सकृद् धसन्न्  
अबिभ्रमन् नभसि च यं निभालयन् ।  
उवाच धिङ् मृत इति वाढ-रीढयाप्य्  
अपोथयद् भुवि नृपतेः प्रपश्यतः ॥ग्च्_२,५।३८॥ (रुचिरा)  
  
मुष्टिकेनास्तया मुष्ट्या तुष्तिं लब्धवतः स च ।  
बलस्य तल-घातं यन् प्राण-घातम् अपद्यत ॥ग्च्_२,५।३९॥ (अनुष्टुभ्)  
  
अग्रे व्यग्रतयाङ्ग-सङ्घम् अभितः सम्यग् रयात् कम्पयन्न्  
उग्रम्पश्यतयाक्षि-युग्मम् असकृत् क्षिप्ती-कृतं क्षोभयन् ।  
राम-श्यामल-नाम-काल-दलितः कंसस्य वर्त्मादिशन्  
द्राङ् मल्लः स स लोकम् अन्यम् अगमद् विश्वत्र चित्रं दिशि ॥ग्च्_२,५।४०॥ (शार्दूल)  
  
क्रीडां कृत्वाथ ताभ्यां बक-दलन-बलौ तत्र विज्ञाय नाति-  
प्रवीणां ताव् अवज्ञा-वलितम् अकिरतां क्षौणि-पृष्ठे यदा तु ।  
तर्ह्य् आगात् कूट-नामा य इह शल-युतस् तोशलो यश् च तं तं  
सद्यो वामाङ्घ्रि-हस्त-प्रहरण-दलिती-कृत्य नृत्यं व्यधत्ताम् ॥ग्च्_२,५।४१॥ (स्रग्धरा)  
  
[४७] अथापरेषां मल्लानां समुदायेन समं समम् अपि समुदायं कर्तुं समुदायम् एव मेनाते । [४८] ते तु,-  
  
हतेषु तेषु मल्लेषु शृगालीम् आगताः परे ।  
पश्यतो हासयामसुः कृष्ण-राम-प्रधानकान् ॥ग्च्_२,५।४२॥ (अनुष्टुभ्)  
  
जेतुं प्रस्थापिताः प्राक् त्रिदिवम् अपि मया त्वत्क-सेनाधिनाथास्  
तद्वत् प्रस्थाप्य नागं नृप तव रचितास् तत्-कृते चाद्य मल्लाः ।  
एवं तद्-वर्त्म-सौख्यं तव विरचयता नन्दतः स्वीय-मित्रैः  
क्रीडा कार्येति कंसं सदसि किल दिशंस् तत्र चिक्रीड कृष्णः ॥ग्च्_२,५।४३॥ (स्रग्धरा)  
  
भ्रात्रोर् विक्रीडितोर् मित्रैर् मध्ये मध्ये पराजयः ।  
तान् हत्वा पश्य कंसस्य स्वान्तं सङ्क्रान्तवान् मुहुः ॥ग्च्_२,५।४४॥ (अनुष्टुभ्)  
  
[४९] तद् एवं मैत्रेयिकया चित्रीयमाणौ धन्येन चातुर्-वर्ण्येन निर्वण्यमानौ समान-मानौ स-वयसः सम्मानयमानौ राम-रामानुज-नामानौ द्याव्-आपृथिव्य्-अनवद्य-वाद्य-विद्याम् अनुविद्य-प्रमोदाद् विद्योतमानौ दिव्य-नृत्य-प्रतिमल्लतया लब्ध-मल्ल-तालमानौ तत्-पर्वणः सर्वतः समाहृत-विमानौ सुमनोभिः   
सुमनोभिः कृतमानौ घटिकाम् एकाम् अखिलान् एकायनान् निर्ममतुः ।  
  
[५०] तद् असहमानः सहमानः कंसस् तु द्रविण-बलयोर् एक-पर्यायतयेवाभेदम् आलक्स्य गोप-द्रविण-हरणादि-लक्षण-वक्स्यमाण-निज-वचः-प्रचारण-लक्ष्यतः सव्य-हस्तस्य द्वि-त्र-वारम् अस्ततया स्व-वादित्रं निषिषेध ।  
  
[५१] तत्र च निषिद्धे सिद्धेश्वर-वादित्रे तु शुद्धतया सिद्धे तदीद्धे हिततया सहितं सखि-वर्ग-सहिततया च वल्गु यद् अवल्गद् यच् च व्रज-देवं वसुदेवम् उग्रसेनम् अप्य् उद्दिश्य तस्य तत् तद् उग्रं वचनम् अशृणोत् तद् द्वयम् अपि स्व-च्छिद्र-बाधाय लक्ष्यं विधाय सहसा सहसाननतया पर्यक् प्लवमानः स्वैरी कंस-वैरी । तस्माद् अकस्मात् कंस-मञ्चोपर्य् एव पर्यैक्षत ।  
  
[५२] यत्र कंसेन सह तेन सुदुःसहं श्री-हरेर् विग्रह-तेज एव विग्रह-करम् आसीत् । अथ समुपागत-ध्वंसः कंसश् च स्वं पराजयमानात् तस्मात् पराजयमान-मना धैर्यं हित्वा खड्ग-चर्मणी गृहीत्वा यद् विचचार, तेनापि दुर्धर्षः स-हर्ष-गतिः स एष व्रज-कुल-गतिस् तत्-केश-ग्राहिता-निर्वाहितां कथम् अवाप, तत् खल्व् असाव् अपि बोद्धुं शशाद-वशतापन्नः शशवन् न शशाक ।  
  
[५३] लोकस् तु तद् इदं श्लोकयामास,-  
  
श्येनः कपोतम् इव पञ्चमुखः करीन्द्रं  
वज्रो गिरिं विकिर-राट् कटुकाद् रवेयम् ।  
कंसं निगृह्य सहसा वशयन् स एष  
क्रीडां करोति परितः पृथुम् अञ्चम् अञ्चन् ॥ग्च्_२,५।४५॥ (वसन्त-तिलक)  
  
[५४] तद् एवं लोके कृत-श्लोके हरिणा गृहीत-केशः स भोजेशः प्राणानाम् अर्धं पूर्वं मुमोच, निजाघ्राततया मञ्चाद् अवाञ्चंस् त्व् अर्धम् इति हरिर् अपि तच् छीघ्रतां बोद्धुं योद्धु-मनस्ता-वशान् न शशाक ।  
  
कंसस्य केशा हरिणा विकृष्टाः  
प्राणाश् च तन् मुष्टि-गता बभूवुः ।  
चित्रं न चेदं स्मर तस्य बाल्ये  
तत् पूतना-स्तन्य-विकर्षणं च ॥ग्च्_२,५।४६॥ (इन्द्रवज्रा)  
  
पतत्-खड्ग-चर्मा गलद्-रत्न-वर्मा   
भ्रमत्-सर्व-केशः स्खलन्-मूर्ध-वेशः ।  
स मञ्चाद् अधस्ताज् जनानां पुरस्ताद्  
अनेनाधिरूढः पपातातिमूढः ॥ग्च्_२,५।४७॥ (भुजङ्ग-प्रयाता)  
  
प्राग् आसीत् स्तब्ध-पक्ष्मा भयम् अनु स यथा तद्वद् एव प्रमीतः  
कंसोऽयं तेन मृत्युं गत इति निखिलैर् भीरुभिर् नाभ्यभाषि ।  
श्री-कृष्णस् तत्-प्रतीतं सपदि विरचयन् हस्तिवत् सिंह-वर्यः   
सावज्ञं तं विसञ्ज्ञं सदसि तत इतः क्ष्मां च कर्षंश् चकर्ष ॥ग्च्_२,५।४८॥ (स्रग्धरा)  
  
ततो जय-जय-ध्वनि-प्रसित-वाद्य-कोलाहल-  
प्रसून-घन-वृष्टि-युक्-स्तुति-दिवस् पृथिव्य्-आस्पदैः ।  
कृत-प्रमद-वर्धनः सपदि कंस-चिद्-वर्धनश्  
चिरं निज-गनार्चितः स्थगित-बुद्धिर् आसीद् असौ ॥ग्च्_२,५।४९॥ (पृथ्वी)  
  
कंस-ध्वंसन-शंसन-प्रथन-भृद् गीर्वाण-गीर्-बान्धव-  
द्योवाद्योत्तम-गन्ध-सन्ध-कुसुमासारार्चिर्-अभ्यर्चितः ।  
भूमि-स्थाप्य् अतिभूमित-गतम् अहो भूमा तदा भूयसा-  
नन्द-स्यन्द-भरेण भाविततया हारी हरिर् भाव्यताम् ॥ग्च्_२,५।५०॥ (शार्दूल)  
  
ततश् च,   
  
यदा कङ्कादयो भ्रातुर् निर्वेशायात्र संययुः ।  
साहाय्याय तदा रामः परिघेणार्दति स्म तान् ॥ग्च्_२,५।५१॥ (अनुष्टुभ्)  
  
[५५] अथ हरि-वंशादि-मिश्रीभूत-श्री-भागवत-मत-प्रभूततया कथां प्रथयिष्यामः । [५६] यथा- तद् एवं श्रीमान् गोविन्दः स्वयं नन्दित्वा श्रीमन्-नन्दराजेन साकं विन्दमानं श्रीमद्-आनकदुन्दुभिं वन्दित्वा तं मोचयित्वा सर्वान् अपि रोचयित्वा श्री-देवकीम् अप्य् अनुसन्धाय तथा सन्धाय गृहाय बृहन्-महिलाभिः सह सम्विधाय यथा-सन्धम् अन्यान् अपि लब्ध-सम्बन्धान् धृतानन्दान् विधाय कंसेन कृत-बन्धनस्य हृत-धनस्य तज्-जनकस्य मोचनार्थम् अपि जनान् अभिधाय मतङ्गज-व्रजेनापि क्रष्टुं सुष्ठु-दुष्करं कंस-कलेवरम् ईषत्-करतया वाम-करेण कच-निकरे विकृष्य तद्-वर्त्म-परिखां परि परिहृष्यल् लोक-सार्थावृत-पितृ-द्वयानुगन्तृकतया विश्रान्ति-तीर्थम् अनु विश्रान्तिम् अवाप ।  
  
[५७] तद् अनु सङ्कर्षणादयश् च कङ्क-मुखान् सङ्कर्षन्तः सर्वेषां हर्षं वर्षन्तः कृत-कर्ष-प्राणानाम् अमित्राणां पर्षदं चक्रुः ।  
  
[५८] परस्पर-प्रधने निधनं गतान् भुवर्-लोकात् पतितान् क्रव्यादान् लोकान् इव यान् सभ्याः पश्यन्ति स्म । तद् एवं स्थिते साधूनां मनसि च सुस्थिते ।  
  
श्रीमन्-नन्द-महाशया द्रुततरं प्रस्थापयन् यं नरं  
गोष्ठं कंस-विनाश-शंसन-कृते प्रागाद् अयं तद् यदा ।  
तस्मात् तर्हि न केवलाः सुखमया वाद्य-स्वनास् तां पुरीम्  
आप्ताः किन्तु जनाश् च केचिद् इह ये तद् यौगपद्यं ययुः ॥ग्च्_२,५।५२॥ (शार्दूल)  
  
[५९] ततश् च मृत-प्रियतयाननुसंहित-संहनन-क्रियताम् आपन्नाः कंसादि-स्त्रियस् तत्रागत्य गत्य्-अन्तर-रहिताः स्व-स्व-पत्य्-अङ्गम् आश्लिष्य द्विष्यमाण-निज-प्राना रोदनं  
कुर्वाणा रोदनं विजहुस् तथा तन् मातरश् च कातरताम् अवापुः । तत्र च-  
  
चिह्नानि दयित-घ्नानि निह्नुवानाः पुराभवन् ।  
कंस-स्त्रियः शुगार्त्या तद् व्यक्त्यामार्जन् ह्रियं हरेः ॥ग्च्_२,५।५३॥ (अनुष्टुभ्)  
  
तथापि-  
रोदनं सपदि रोदनं तथा  
तन् निशम्य च निशाम्य चाजितः ।  
स्वं स-तापम् अवमत्य सत्य-कृत्  
ताः स-सान्त्वम् अभितोऽप्य् असान्त्वयत् ॥ग्च्_२,५।५४॥ (रथोद्धता)  
  
सान्त्वयन्न् अप्य् अमूः कृष्णो न विपदे स्व-सान्त्वनम् ।  
इति तत्र नियुज्यान्यान् निन्युस् तं यदवः पुरम् ॥ग्च्_२,५।५५॥ (अनुष्टुभ्)  
  
[६०] यत्र च पुर्यन्तर्-उपप्लवं व्याजम् आचरितवन्तः । यदा चाक्रूरं स्व-गृहाय निनीषन्तं निषिध्यन् नीति-विध्य्-अग्रणिर् निजावरज-गृहम् एव व्रज-राजः साग्रजं तं निनाय, उपवेशयामास च; यथा-  
  
मध्ये कृष्णं रामम् अप्य् अत्र कृत्वा  
पार्श्व-द्वन्द्वे शौरि-नन्दावभूताम् ।  
अग्रे व्यग्रा यादव-प्राग्र्य-लोकास्   
ते सङ्गतं सुष्ठु सम्मर्दम् आपुः ॥ग्च्_२,५।५६॥ (अनुष्टुभ्)  
  
द्वयं तन्-मेलनायासीद् अशेषाणां तद्-अग्रतः ।  
ज्यायसां गोप-भू-भर्ता गान्दिनेयः कनीयसाम् ॥ग्च्_२,५।५७॥ (अनुष्टुभ्)  
  
[६१] अथ तं कंस-दारादि-रोदनं सन्तानतः सन्तप्तम् एव सन्तं श्रीमन्तं  
पुत्रापराध-राहु-कलित-मुख-विधु-श्रि-राहुकः सङ्गत्य गत्य्-अन्तर-रहितः स्व-  
हित-सहितः कनक-दण्ड-लक्षित-क्षितिप-मण्डन-मण्दलम् अग्रतो निधाय   
मूर्धानम् अवाग्रं विधाय तस्थौ ।  
  
[६२] तं पुनर् अवधाय श्रीमन्-नन्द-सहितानकदुन्दुभिर् उत्तस्थौ । उत्थितयोश् च तयो राम-रामानुजाव् अपि तादृग्-अवस्थौ बभूवतुर् अनुबभूवतुश् च सोऽयम् इति । अनुभूय च विदूय भूय-सादरेण सम्भूय दरेण धूयमानम् अमूम् उग्रसेन-नामानं प्रणाम-पुरःसरतया पुरत एव निवेशनया पुरश् चक्रतुः ।  
  
[६३] स तु सुत-सुततापराध-सम्बाध-सङ्कोचतः शोचन्न् इदम् अवोचत,-  
  
यद्यपि मन्तु-विधातुः  
स्वजनः सुजनेऽभिधातुम् अर्हेन् न ।  
तर्ह्य् अप्य् अनन्य-गतिता  
बलवत्य् एतं प्रलापयति ॥ग्च्_२,५।५८॥ (आर्या)  
  
[६४] श्री-कृष्ण उवाच,- कामम् आदिश्यताम् ।  
  
[६५] उग्रसेन उवाच,-  
  
स एवाधिपतिर् भूम्यां यस् तामस-विनाशनः ।  
विध्वस्त-शार्वराद् भानोर् अन्यः कः स्याद् अहर्पतिः ? ॥ग्च्_२,५।५९॥ (अनुष्टुभ्)  
  
वृद्धो यः स तु वृद्धानाम् एव वर्त्मानुवर्तताम् ।  
अकुल-काल-जवगः कः कुर्यात् प्रतिकूलताम् ? ॥ग्च्_२,५।६०॥ (अनुष्टुभ्)  
  
[६६] तस्माद् इदं छत्रादिकं स्वेन सत्रा क्रियताम् इति ।   
  
[६७] श्री-कृष्ण उवाच,- राजंस् तव तनूजस्य मद्-विहित-विनाशनता सर्वैर् एव निशामिता । कथम् इव ताम् अन्यथयानि ? किन्तु मम तन् नाशनतायाम् उपलक्षणता परं लक्ष्यते; यस्माद् भवद्-विध-विषयकापराध-मय-काल एव तत्र परं कारणम् । मया तु लब्ध-बुद्धि-बलतया स्व-वशायाम् अपि दशायां ज्ञातम् अपि तद् वैरम् अवज्ञातम् । बाल्य-दशायां तत् किल न ज्ञातम् एव, तथापि तेन पूतनादि-यूथं क्रमशः प्रस्थापितम्, तादृश-कालेनैव च संस्थापितम् । तथा हि-   
  
स्तन्यान् मां तुदती बकी खल-मरुत् कर्षंश् छलात् संहरन्  
वत्साख्यो निगिरन् बको मयज-निर्विच्छेदयन् मित्रकैः ।  
भुञ्जानः स-गणं फणी हृत-बलं कुर्वन् प्रलम्बः स च   
घ्नन्तु क्ष्मा-तुरगो गिलन् स्वयम् अनश्यद् दूषणं किं मम? ॥ग्च्_२,५।६१॥ (शार्दूल)  
  
योऽयं वा तनयस् तव स्वयम् असाव् अक्रूरकं प्रेषयन्  
माम् आनाय्य निघातयन् कुवलयापीडेन मल्लैः पुनः ।  
युष्मत्-कुत्सन-भर्त्सन-श्रवण-जान् मन्तोर् मया भीरुणा  
प्रायश्चित्त-कृता धृतः कच-तटे तस्माद् अकस्मान् मृतः ॥ग्च्_२,५।६२॥ (शार्दूल)  
  
[६८] तस्मात् तस्य स-जातीय-विजातीय-बालङ्गिलस्य मातुलाहेर् मारणम् अपि तद्-उद्यम-कारणम्   
एव जातम्, न तु मद्-ईहास्पदी-कृतम् । तथा च सति कथम् इव राज्यं प्राज्यतया मह्यं रोचताम्?  
  
[६९] स एष चाव्यभिचारि-सङ्कल्पस्य मम सङ्कल्पः प्रतिकल्पं सत्य-वचसाम् अपि जल्प-  
विषयी-भविष्यति । यथा-  
  
अहं स एव गो-मध्ये गोपैः सह वनेचरः ।  
प्रीतिमान् विचरिष्यामि कामचारी यथा गजः ॥ग्च्_२,५।६३॥  
एतावच् छतशोप्य् एवं सत्येनैव ब्रवीमि ते ।   
न मे कार्यं नृपत्वेन विज्ञाप्यं क्रियताम् इदम् ।  
भवान् मान्योस्तु राजा मे यदूनाम् अग्रजः प्रभुः  [ह्व् ७८।३५-३७] इति ॥ग्च्_२,५।६४॥  
  
[७०] तद् एवम् अस्य सर्वेऽपि सुशीलताम् अनुशीलयन्तस् तद् एतन् मुख-माधुर्य-पुर्यमाण-  
सलिल-कलिल-विलोचनाः क्षण-कतिपयं तद्-अवस्थम् एव तस्थुः । श्रीमद्-आनकदुन्दुभ्य्-आदयः कतिपये बिभ्यति स्म । श्रीमन्-नन्दादयस् तु नन्दन्ति स्मेति स्थिते तं स्वतः परतश् च भीतम् आलोचयन् पुनः श्री-कृष्णः प्राह स्म,- विराट्-कुलम् इदं सम्प्रति विराड्-जातम् । ततो यदि भवान् पतिताम् इमाम् उर्वीम् उर्वी-पतिताम् उरीकुर्वीत, तदा दिन-कतिपयं वयम् अपि साहायकम् आहरिष्यामः । न चेत् सद्य एव गोकुलं प्रपद्य तद्-अनवद्य-सुखम् अभिमुखम् आनयिष्यामः इति ।  
  
[७१] तद् एवं केशवस्याभिनिवेशतः सर्वेषाम् अप्य् अन्यथा क्लेषतस् तं भोजेशं तूष्ञीकाम्  
एव पुष्णन्तं श्री-गोकुल-प्रेम-तृष्णः सोऽयं श्री-कृष्णः स्वयम् एव स-निर्बन्धं मुकुट-बन्ध-बन्धुरं करोति स्म ।  
  
[७२] तं प्रति सर्वेण समम् अगर्वेण मूर्धानम् आनम्य स्वयम् असाव् आवेदयामास,-  
राजंस् तस्य वीर-गतिं गतस्य सत्कार-कारणं भवत्-पुरः-सराः सर्वेऽपि वयम् अनुसरामः । श्रीमत्-पितरौ तु लब्ध-श्रम-विसरौ निज-निजावासम् एवासीदताम् इति । श्रीदामादीन् प्रति च जगाद- आवां तावत् क्रूर-कर्मणि प्रतिरुद्धाव् इति भवन्त एव   
श्रीमत्-पितृ-चरणानुगतिम् अनुभवन्तः शकटावरोह एवं रात्रिं क्षिपन्तु । इति ।  
  
[७३] ततस् तथा विधाय पुनर् विश्रान्तिं सन्निधाय तरणिभिस् तरणि-दुहितुर् उत्तर-तीरे  
मृत-कायान् निधाय तेषां प्रेत-कार्यं संविधाय श्रीमद्-आनकदुन्दुभि-भवनम्  
एव सह-रामः समाजगाम ।  
  
[७४] आगम्य च सर्वेषाम् अगम्यं तद्-अवरोधम् अवरुन्धानः सावधानम् अमू मातर-  
पितरौ नमश् चकार । किन्तु स्व-प्रभावानुभवाल् लब्ध-पितृ-भावाभिभवाव् अत   
एवासम्भवन्तौ तत्र-भवन्तौ ताव् अनुभूय दूयमान इव तथा निवेशयामास ।   
यथास्मद् व्रज-राज-द्वन्द्ववद् एव निर्द्वन्द्व-सदयतामय-हृदयतया तं बल-  
वलितं ताव् आलिङ्गन्ताव् अलिङ्गवद् बहु-समयम् आसाते स्म । यतः,  
  
रसयति न हि यावन् माधुरीम् अस्य तावन्   
नयति मनसि भक्तस् तीव्र-भावं प्रभावम् ।  
स कथम् इतरथा वा श्री-शुकः शश्वद् एतत्  
स्फुट-मधुरिम-भाजं श्री-व्रजं सुष्ठु नौति ॥ग्च्_२,५।६५॥ (मालिनी)  
  
[७५] अथ श्रीमद्-आनकदुन्दुभिना समं बहिर् आगत्य स्वयम् एवानुस्मृत्य भृत्य-  
वत्सलः श्री-वत्स-लक्ष्मा दिदृक्षया निर्निमिष-पक्ष्माः सर्व-शर्मद-यशाः सङ्कोच-  
वशात् पूर्वं दूरत एव लब्ध-निजालोचन-पूरम् उद्धव-मायाद् अनुगृहीत-जन-द्वारा  
सानुग्रहं गृहाद् आजुहाव । ततश् च-  
  
अन्योऽन्यं मिलति स्म यर्ह्य् अभिनवं तर्हि स्वयं नाविदत्  
कोऽहं कुत्र कदा क एत इति स प्रेयान् स च श्री-प्रभुः ।  
किं चादूर-गताश् च तन् न विविदुर् यत् तत्र सिद्धान्तितां  
को गच्छेन् निज-तत्त्वम् एतद् अनयोः प्रेमा परं वेत्ति हि? ॥ग्च्_२,५।६६॥ (शार्दूल)  
  
[७६] अथ रामेण समं रामानुजः स-व्याजम् आनकदुन्दुभेः किञ्चिद् अन्तरितम् अञ्चन्न्  
अमुञ्च न मुञ्चन् नासीत् । अञ्चित्वा च शीतलित-विरह-मय-स्व-हृदय-वाप्याकारया निज-बाष्प-धारया मुहुर् अपि तन् मुख-निरीक्षण-पूर्वक-तद्-आलिङ्गन-पर्वणि तम् अन्तरङ्गतयाभिषिञ्चन्न् इवालोक्यत ।  
  
[७७] अथ सह-रामोद्धवः श्री-शूरोद्भवम् अनुज्ञाप्य भोज-राज-गृहं प्राप्य कंस-  
पत्नीनां बाष्पं निर्वाप्य राज-सभायाम् उग्रसेनं सह-यादव-सेनम् आनाय्य तवैव  
राज्यं न्याय्यम् इति प्रत्याय्य सिंहासनं स्वीकार्य पुनः श्री-शूर-जनिकाय्यम् आगतवान् ।  
  
ब्रह्माण्ड-कोतीश्वरताति-तुच्छा  
यस्येक्ष्यते विष्णूपदेशिता च ।  
सा तस्य गोलोक-महेन्द्र-सूनोः  
काम्या कथं कंसक-राज्य-लक्ष्मीः? ॥ग्च्_२,५।६७॥ (इन्द्रवज्रा)  
  
[७८] अथ समुद्धव-लसद्-उद्धव-सहिताभ्यां ताभ्यां सह महा-रथ-मूह्यमान-  
मनोरथम् आरुह्य स पुनर् आनकदुन्दुभिर् व्रज-मही-पतिं प्रति मिलनाय विशङ्कटं तदीय-शकट-व्रजम् आजगाम । आगम्य च गाढालिङ्गनतया सङ्गम्य रम्य-स्वजन-संवलितेन तेन तेन सह परस्परं लब्ध-ध्वंस-कंस-कृत-चरोपद्रव-वार्तां वर्तयामास । वर्तयित्वा च पुनः प्रार्थयामास,- यावत् स्थितिस् तावद् अस्मद्-गृह एव स्व-गृह इव सर्वैः सह भोक्तव्यम् इति ।  
  
[७९] ततश् च प्रतिदिनम् एवं निर्वर्तमाने महा-पर्वणि स-रामः श्री-रामानुजः पलायित-यादव-चय-समाचयन-मय-नव-राज्य-प्राज्य-स्थापन-कर्म-समये राज-सभायां श्री-वसुदेवस्य सभायां वा विराजते स्म । अन्तरान्तरा च शकटावरोहम् आसाद्य श्रीदामाद्य-निज-मित्रैः सह विचित्रं क्रीडति स्म इति ।  
  
[८०] अथ दिन-कथां समापयतः स्निग्धकण्ठस्य वचनं यथा,-  
  
कंसं निहतवान् यः प्राक् सोऽयं क्रोड-गतस् तव ।  
द्वीपात् प्रत्यागतं वित्तम् इवैतं पश्य गोपते ॥ग्च्_२,५।६८॥ (अनुष्टुभ्)  
  
[८१] अथ तत्र गतायां कथायां समाप्त-प्रथायां परमानन्दिनः श्रीमद्-व्रज-वन्दिनस् तद् इदं पठन्ति स्म,-  
  
जय कृत-मथुरा-प्रवेश-भावुक । माथुर-जनता-सुभगम् भावुक ॥ग्च्_२,५।  
नाना-विलसित-नन्दित-नागर । नगर-वधू-जन-मोहन-नागर ।  
स-व्रजक-कंसक-वसना-दायक । कृत-रुचि-वायिनि निज-रुचि-दायक ॥ग्च्_२,५।  
भक्त-गणे धृत-करुणा-पूरक । मालाकार-मनोरथ-पूरक ॥ग्च्_२,५।   
तनु-तत-कुब्जा-चन्दन-चित्रक । कुब्जा-वक्रिम-हृति-कृत-चित्रक ॥ग्च्_२,५।  
कंस-मख-स्थित-धनुर्-अनुयोजक । नगर-जनानां सुख-शत-योजक ॥ग्च्_२,५।  
कंस-धनुर् मख-धनुर् अनुभङ्गद । तद्-असहनोद्धत-योद्धृषु भङ्गद ॥ग्च्_२,५।  
हस्तिपम् अनु निज-वर्त्म-स-मर्दक । तस्मिन् धृत-रुषि हस्ति-विमर्दक ॥ग्च्_२,५।  
भ्रात्रा सह करि-दन्त-विभूषण । रङ्गं प्रविशन् भोज-विभूषण ॥ग्च्_२,५।  
गज-रक्तादिभिर् अङ्गं परिचित । बहु-विध-भावैर् विविधं परिचित ॥ग्च्_२,५।  
जगति समन्ताद् अप्रतिमल्लक । कंसाग्रे हत-तत्-प्रति-मल्लक ॥ग्च्_२,५।  
सदसि समस्ते नास्ति समोहन । मल्ल-नटन-कृत-विश्व-विमोहन ॥ग्च्_२,५।  
कंसज-गुरु-निन्दन-कम्पाकुल । दृष्टि-विकीर्ण-द्युति-शम्पाकुल ॥ग्च्_२,५।  
प्लुति-लीला-कृत-मञ्च-क्षोभक । क्रीडा-विक्रम-कंस-क्षोभक ॥ग्च्_२,५।  
सहसा मञ्चात् कंस-निपातक । तेन ध्वस्त-त्रि-जगत्-पातक ॥ग्च्_२,५।  
अखिल-जनानां दुःख-विमोक्षद । कंसस्यापि च सहसा मोक्षद ॥ग्च्_२,५।  
मोचित-वसुदेवादिक-बन्धक । साधु-सुखं प्रति धृत-निर्बन्धक ॥ग्च्_२,५।  
विश्रान्तिं प्रति कंसाकर्षक । व्यञ्जित-निज-बल-बलयोत्कर्षक ॥ग्च्_२,५।  
कंस-पितरि-जित-राज्य-निधायक । निज-यशसाखिल-शर्म-विधायक ।  
व्रजतः पोष्याखिल-निस्तारक । पुनर् अपि च व्रज-सुख-विस्तारक ॥ग्च्_२,५।  
जय जय जय जय जय जय जय जय । जय जय जय जय जय जय जय जय ॥ग्च्_२,५। वीर ॥ग्च्_२,५।६९॥  
  
[८२] तद् एवं कथकयोः कथया वन्दिनां वन्दन-प्रथया च लब्धावधान-पोषाः  
श्री-कृष्ण-लाभ-सन्तत-सन्तोषाः सर्वे यथास्वं तद्-आनुकूल्य-सुखम् अर्जयामासुः ।  
  
[८३] अथ लब्ध-प्रथायां रात्रि-कथायां श्री-राधा-माधवयोर् अग्रतः स्निग्धकण्ठ   
उवाच,- तद् एतत् प्रमद-वृत्ते स्थिते प्रतिलवम् अपि गोकुलं प्रस्थिते च तत्-प्रदेशतः सन्देशः श्रीमत्-केशव-सदेशम् आगतः, तत्रान्येषां प्रातः-प्रस्तोतव्यः । सम्प्रति तु कंस-पितरि राज्यार्पणस्य श्रवणतः किञ्चिद् अवाञ्चित-भयमय-चिर-विरह-क्लमानां  
व्रज-रमाणाम् अति-निभृत-स्वस्ति-मुख-सम्भृतः सोऽयम् आकर्ण्यताम्,-  
  
विरहस् तव गोपालीर्  
दयित मिथो याः स-पत्नीश् च ।  
रञ्जयति स्म समस्ताः  
प्राणात् कथम् अहह ता विरञ्जयति? ॥ग्च्_२,५।७०॥ (उद्गीति)  
  
विपिनं सदनं यासां  
सदनं विपिनं बभूव गोपीनाम् ।  
तासां त्वद्-वियुजां किं  
मृति-जीवनयोर् विपर्ययो न स्यात्? ॥ग्च्_२,५।७१॥ (गीति)  
  
यासां चन्दन-चन्द्र-  
प्रभृति च वस्तु-प्रतापनं भवति ।  
हरि-रहितानां तासां  
वह्निः किं बत न शीतताम् अयिता? ॥ग्च्_२,५।७२॥ (गीति)  
  
विश्लेषस् तव भद्रः   
क्लेशं स हरेद् भवन्न् एव ।  
आशा सेयं धृष्टा  
त्वत्-सृष्टा तत्र विघ्नम् आतनुते ॥ग्च्_२,५।७३॥ (उद्गीति)  
  
भवता मर्यादार्थं  
यः खलु पर्यापितः कालः ।  
कालः स भवन्न् अघ-हर  
लवशः कल्पाय कल्पतेऽस्माकम् ॥ग्च्_२,५।७४॥ (उद्गीति) इति ।  
  
[८४] अत्र चेदं श्री-राधा-सखीनां तद् अनुपद्यमानं पद्यम्,-  
  
अघ-हर विरह-व्रणता  
न हि नः कृच्छ्राय तादृशे श्रयति ।  
राधा-लवणिम् अगलनं   
यदि वलनं तत्र नापि कुर्वीत ॥ग्च्_२,५।७५॥ (गीति)  
  
[८५] तत्र कारणम् अन्यद् अन्यद् अस्तु, तद् इदं तु महद् एव दुःसहम्,-  
  
आनीतं घृत-पायसान्नम् अनया कृष्णाय किञ्चित् त्वया  
लब्धव्यं शुक तन्-मया च मधुरं नाम्ना रुतं तन्यताम् ।  
इत्थं प्रातर् अनूद्य नित्यम् अपि तां राधां मुहुः शारिका  
वृन्दारण्य-निवासिनी मधुपुर-क्ष्मा-नाथ तोतुद्यते ॥ग्च्_२,५।७६॥ (शार्दूल)  
  
एवं प्रिय-सखी-लेखं वाचकस्य बकी-रिपोः ।  
लुम्पत्-कल्पस् तदा बाष्पः स्थैर्य-कल्पम् अचीक् पत् ॥ग्च्_२,५।७७॥ (अनुष्टुभ्)  
  
[८६] तद् एतत् कथारम्भ एव तासां श्वासानां बहिर् निष्क्रमणम् इव वीक्ष्य स्निग्धकण्ठः   
सोत्कण्ठं समापयन्न् आह स्म,-  
  
राधे योऽयं दयितस्  
त्वयि दयितः कथम् अनार्द्रताम् अयिता?  
तव तनु-लतिकाम् अस्रैः  
सिञ्चति पश्याम्बुद-श्यामः ॥ग्च्_२,५।७८॥ (आर्या)  
  
[८७] तद् एवं मधुरोपसंहारेण व्याहारेण सर्वम् आनन्दयन् ताव् अमन्द-प्रेमानन्द-  
मन्दिरतया वन्दिनाव् अमू तेन सह यथा-स्वम् आवासं विन्दतः स्म, श्री-राधा-गोविन्दौ च कन्दर्प-मन्दिरम् इति ।   
  
इति श्री-श्रीमद्-उत्तर-गोपाल-चम्पूम् अनु  
कंस-विध्वंसनं नाम  
पञ्चमं पूरणम्  
॥५॥  
  
  
********************************************************************************  
  
  
अथ षष्ठं पूरणम्  
श्री-नन्द-विसर्जनम्  
  
[१]  अथ श्री-गोविन्द-कृतम् अहसि व्रजेन्द्र-सदसि प्रातः-कथा प्रथाम् आप ।  यत्र मधुकण्ठ उवाच,-  
  
[२]  तद्-एवं कंस-मारणानन्तरम् उच्चावच-वारणाय यत्र कुत्रचिद्-गत-यादव-कुलाकारणाय समुद्भूत-कंस-पक्ष-निर्हारणाय च व्रजागमनायालब्धावसरे कंस-हरे तत्-पर्यन्त-वृत्तं प्रतिलवम् अपि श्रवसि वृत्तं कुर्वताम् उपनन्दादीनां सानन्दानाम् अपि विलम्बाशङ्का-शङ्कु-सङ्कुलानां सन्देशः प्रविवेश; यथा-  
  
हरेर् माता भक्तं तद्-अवधि न भुङ्क्ते तद्-अनुगास्  
तथा तस्मिन् गोपाः प्रति-मुहुर् उपायातिविधुराः ।  
किम् अन्यद् वक्तव्यं व्रजम् अनुगतं यत् पशु-कुलं  
वनस्थं यद् वा तन्-निखिलम् इह शिर्यद् विलपति ॥ इति ॥ ग्च्_२,६।१ ॥  
  
[३]  अथ कुतश्चिन् मनः-स्थ-सङ्कोचतः सम्प्रति प्रति-गमनाद् विरम्य भावि-लीला-सूचन-देवर्षि-वचन-स्मरणात् तद्-एव च नियम्य सहमानतां वहन्न् अपि तद्-एवं निशम्य सम्यग्-उत्सुकतया गम्यम् एवेति मनः पुनः सङ्गम्य सोऽअयं व्रज-प्राण-व्रजः स्वाग्रजं रहो निर्व्याजं व्याजहार,- æआर्य !  तत्र-भवतात्र साहाय्यं धार्यताम् ।  अहं पुनर् व्रजम् एव व्रजानिऽ इति ।  
  
[४]  स पुनः सास्रम् उवाच,- भ्रातर् भवन्तं विना मम सर्वं विनाशम् आयातीति न मया किम् अपि स्यात् ।   
  
[५]  श्री-कृष्ण उवाच,- तर्हि किं कार्यम् ?  
  
[६]  स उवाच,- यदूनुग्रसेनानुगतान् विधाय द्रुतम् उभाभ्याम् एवावाभ्यां गोकुलं गन्तव्यम् ।  तद् इदं मयापि भव्यं निवेदयैतव्यम् आसित्, दिष्ट्या स्वयम् एव दिष्ट्या तद् उट्टङ्कितम् ।    
  
[७]  अथ श्री-कृष्णस् तेन साकं श्री-वसुदेव-विना-कृत-यदु-कुल-विराजमान-यदु-राज-सहायां गत्वा क्षणाद् अवसरं च मत्वा तद् इदं निवेदन-मुद्रया वेदयामास,- æमम किञ्चिद् विज्ञप्तिर् अस्तिऽ इति ।  
  
[८]  सर्वे स-सम्भ्रमम् ऊचुः,- कामम् आज्ञाप्यताम् ।  
  
[९]  श्री-कृष्ण उवाच,-æसम्प्रति भवन्तः सर्वे स्व-भवनम् एव समागतवन्तः, राज-महाशयाश् च निज-राजासनम् एवासनं विधाय यथा-पूर्वं भवतां पर्व वितनिततारः ।  मया पूर्वम् अपीदं निवेदनञ्चक्रे, यन्-मह्यं राज्यं न रोचते, किं तु मम वृन्दावनम् एव सुख-वृन्दाय कल्पतेऽ इति ।  
  
[१०]  तद् एवम् अवधाय मुखावलोकनं व्यतिविधाय सत्सु सभासत्सु विकद्रु-नामा यदु-बृद्धः समृद्ध-क्षोभम् आचचक्षे,- पूर्वम् अस्माकम् एकः कंसक एव ध्वंसक आसीत् ।  तद्-बलाद् अन्ये पुनर् अस्माभिर् न गण्येषु कृताः, भवता प्रमापिते तु तस्मिन् प्रचुर-प्रमाणस् तद्-विधा जाताः, यतो जरासन्धादयस् तत्-सम्बन्धाहित-निर्बन्धाः कोटयः प्रसारित-शस्त्र-कोटयः सन्ति ।  तस्माद् भवन्-मात्राश्रय-प्रणयनीय-प्राण-त्राण-यात्रा यदवः स्वयं यथावद् अवस्थाप्यन्तां संस्थाप्यन्तां वा ।  
  
[११]  किं च æअस्यास् त्वाम् अष्टमो गर्भःऽ [भा १०।१।३४] इति गीर्-वाण-वाणी-सन्दर्भ-साक्षितया भवान् अस्माकम् एव  सत्यम् अपत्यम्, न तु गो-पत्य्-अधिपानाम् इत्य् अस्मत्-प्रत्यवस्थापनम् एव भवता प्रत्य्हम् आचरणीयम् ।  तेषाम् अपकार-कारकश् च कश्चन सम्प्रति भातीति यथा-भव्यं स्यात् तथा व्यवहर्तव्यम् इति किम् अधिकं मर्म-व्यञ्जनया साधूनां शत्रुजित्सु परम-धर्मवित्सु ।    
  
[१२]  अथ तद् एतद् अनतिक्रम्यं निशम्य सम्यग् वाचं संयम्य दुर्मना इव तस्माद् अपगम्य श्री-वसुदेव-देवकीभ्यां धर्म्यं हर्म्यम् आगम्य श्री-रामेण समम् एव ताव् अनु निवेदयामास,- श्री-मत्-पितराव्-आज्ञा-वितरायावधानम् अत्राधत्ताम् ।   
  
[१३]  ताव् उचतुः,- हन्त ! तत् किम् ?  
  
[१४]  श्री-कृष्ण उवाच,- यद् व्रजलोकं विलोकं विलोकम् आयच्छावः ।  
  
[१५]  अथ तद्-एतद् अवधार्य तौ तूष्ञीकाम् एवापुष्ञीताम् ।  तौ हि पूर्वम् उग्रसेन-मुकुट-बन्धम् अनु तद्-वचन-प्रवन्धम् आकर्ण्य वैवर्ण्यम् एवासन्नौ स्तः ।  यः खल्व् अव्यभिचारितया वैशम्पायनादिभिर् अपि हरि-वंषादिषु प्रचारित एवास्ति; यथा दर्शितम्,- æअहं स एव गो-मध्यःऽ इत्यादि ।  जानाते स्म च ताव् अस्य मनोवृत्तं यद् व्रज-गमने लब्ध-सङ्गमने सर्वम् असौ विस्मरतीति ।  
  
[१६]  ततश् चिराद् एवम् उचतुः,- æततः परिहृताव् एव चिर-लब्ध-श्वास-रूपाभ्यां युवाभ्याम् आवाम्ऽ इति तत्राक्रूरस्य जनन्या च विचारतः क्रूरम् इदं प्रोक्तम्,- æयद्य् अत्र व्रज-जनानां गमनागमनम् अस्ति, तर्हि व्रज एवायम् अस्तीति गमनं वास्य कथं निरोध-विषयीक्रियते ?ऽ इति ।  
  
[१७]  अथ सर्वे तस्या मुखं पश्यन्तश् चिरं विमृश्य तस्थुः ।  
  
[१८]  तद्-एवं सति पुनर् विविक्त-मिताभ्यां रामाजिताभ्याम् अक्षीणम् अषड-क्षीणम् इदं निर्णिक्तं विविक्तम्,- तद् इदम् आवाभ्यां सरलतया परम् अनयोर् गुरु-चरणयोर् निवेदितम् ।  तत् पुनर् अमूभां स्वानिष्टं वितर्क्य प्रत्यादिष्टं गुर्वाज्ञालङ्घनन्ं तु न मङ्गलाय कल्पेत ।  यद्-आज्ञा-पालनाय परम-मर्यादः स खलु रघु-वर्यः प्राज्यं राज्यम् अपि परित्यज्य नव-भार्यया सह राक्षस-चर्याभीषणम् अपि वनं बाढम् अवगाढं चकार । तद्-आज्ञा-लङ्घनस्य परामृश्यते च फलम्- जरासन्धादयस् त्व् अस्मत्-सम्बन्धेन कृतानुसन्धे व्रजेऽप्य् उत्पातं पातयिष्यन्तीति प्रस्तुतम् अस्तु तावद् अप्रस्तुतम् अन्यद् अन्यद् अपि, तस्माच् श्री-व्रजेश-चरण-समाधानम् एव साम्प्रतं साम्प्रतम् इति ।  
  
[१९]  तद्-एवं मन्त्रं विधाय श्री-व्रजेशितुरनसां समूह सन्निधाय ताभ्यां तस्य परिसरः समाजग्मे ।  समागम्य च प्रणम्य सम्यगासनम् आस्थितयोस् तयो राम एव तस्मिन् सदसि यद् वृत्तं तत् प्रवृत्तं चक्रे ।  
[२०]  तत्र स्वयं कृष्णस् तु पितृ-पितृव्यादीन् अपि स-विनयं पश्यन् किञ्चिद् विहसन्न् इव तस्य शेषम् आह स्म,- हन्त!  कादाचित्कीम् आकाश-वाणीं प्रमाणीकृत्य मयि निज-देवकी-पुत्रताम् अपि ते सूचयन्ति, तद्-अन्तर्गतं स्व-मतं कारणं तु नावतारयन्ति इति ।  
  
[२१]  अथैतावत् कथितवति मधुकण्ठे स्निग्धकण्ठश् चिन्तयति स्म,- वस्तुतः खल्व् अयम् अनुगताचिन्त्य-शक्तितया श्री-देवक्यां चतुर्-भुज-रूपेन श्री-योशोदायां तु द्वि-भुज-रूपेन स्फुरति स्म æफलेन फल-कारणम् अनुमीयतेऽ इति न्यायेन ।  यदा तु कंस-भयाच्-चतुर्-भुज-रूपाच्छादनाय देवकीच्छाजायत, तदा तु श्री-योशोदायां स्फुरितं द्वि-भुज-रूपम् एव चतुर्-भुज-रूपम् अन्तर्भूतं विधाय तत्राविर्भूवेति पूर्व-चम्पूम् अनु (३।१०२) श्री-भागवतानुगत-युक्तिभिर् उक्तिभिः स्थापितम् ।  तत् तु न पूर्वम् उभयत्रापि ज्ञातम् आसीत् इति ।   
  
[२२]  अथ स्पष्टं स-स्मितम् आचष्ट,- कथं ते स्वयम् अपि कारणम् अवतारयेयुः ?  अवतारिते तु तस्मिन् वसुदेवेनापहृतापत्यस्य गो-पत्य् अदिपस्य न्यायः सत्यः स्याद् इति ।  भवतु, व्रज-पतिना तत्र किं प्रतिपन्नम् ?  
  
[२३]  मधुकण्ठ उवाच,- तच्-छ्रुत्वा तु व्रज-नृपतिर् बहिर् अविहतं विहस्य तद् अन्यथा अध्यवस्यति स्म, æअस्यास् त्वाम् अष्टमो गर्भो हन्ता यां वहसेऽबुधऽ [भा १०।१।३४] इति   
कंसं प्रत्याकाश-वाणी-  
æकिं मया हतया मन्द जातः खलु तवान्त-कृत् ।  
यत्र क्व वा पूर्व-शत्रुर् मा हिंसीः कृपनान् बृथा ॥ऽ[भा१०।४।१२]   
  
इति देवी-वाण्या व्यविचारिता ।  अव्यलीकता-पर्यवसित-भाषिणानकदुन्धुभिना च मां प्रति निर्द्वन्द्वम् इत्थम् एवोक्तम्,   
æदिष्ट्या भ्रातः प्र-वयस इदानीम् अप्रजस्य ते ।   
प्रजाईशाया निवृत्तस्य प्रजा यत् समपद्यत ॥ऽ [भा १०।५।२३] इति ।  
  
तस्मान् नूनं  æप्राग् अयं वसुदेवस्यक्वचिज् जातस् तवात्मजःऽ [भा १०।८।१४] इति मां प्रति व्यञ्जित-तत्त्व-वर्गस्य गर्गस्य खल्व् इदं प्रपञ्चनम् एवान्तः कारणम् उदञ्चति ।  
  
[२४]  भवतु, पित्रोः पुनर् इदं सुख-सम्विदम् एव तनुते, यन् निज-पुत्रं प्रति धन्याः पुत्र-भावनाम् आचरन्तीति ।  
  
[२५]  विशेषतश् चानकदुन्धुभिना मम तज्-जन्या च भवज्-जनन्या न द्वैतम् अस्तीति तैस् तद् भद्रम् एवोच्यते ।  किं तु,  
  
यात्र स्याद् असुराद् भीतिः सा तत्र विरह-ज्वरात् ।  
भावद् वयं भवत्य् एवेत्य् आकुलं सुत मन्मनः ॥ ग्च्_२,६।२ ॥  
  
[२६]  भवतु, तथाप्य् एषाम् एव साहाय्यं कार्यम्, यतः सर्वज्ञानां मतम् अवधार्य कार्यम् एतद् विचार्य खलु मया कंस-बधाय तवागमनं न विस्रंसितम् ।  श्रूयते हि - पूर्वं मुनि-हिताय दशरथेनाभ्नव-तनयस्य राक्षस-क्षयाय प्रस्थापनम्; यः खल्व् अन्यदा तद् वन-गमन-क्षण एव क्षीण-प्राणताम् अवाप इति क्षणं रोदनं विष्टभ्य तम् एतं बाहुभ्याम् अवष्टभ्य् च तद् एतन् मुखम् ईक्षामास ।  
  
[२७]  ततः स चैष तम् एनं सचमानः स-गद्गदं जगाद,- तात !  दुष्टा नष्टा एव भविष्यन्तीति न तत्र सन्दिह्यताम् ।  तथैव हि दैव-फलं मम तात-चरणेषु वर्गश एव गर्गः प्रति-ञातवान् अस्ति ।  कदाचिन् मयि चैकान्ते वनान्ते देवर्षि-वर्य इति ।  तथा मम च वासस् तात-महाशयानाम् उपासनमय एव सम्पत्स्यते, तच् च गोपानाम् उप-समाजम् एव, न तु यादवानाम् एव दवीयः ।  ते खल्व् अस्माकं ज्ञातयः, एते तु सुहृद इति ज्ञातिभिः सुहृदां खल्व् एतादृश एव भेदः ।  सुहृत्सु तद्-धिताय कदाचिद् वासः सदा तु ज्ञातिषु तद्-आलोक-सुखाय भवति इति ।  
  
[२८]  एवम् उक्तवति रामानुजे राम-नामापि स्वं तत्-सदृशम् एव परामृशन्न् आह स्म,- पितुर् युवाभ्यां स्निग्धाभ्यां पोषितौ ज्वालितौ भृशम् आवाम् इति किं वक्तव्यम्; यतः पित्रोर् आत्मनोऽप्य् अभ्यधिका प्रीतिर् आत्मजेषु भवति इति ।  
  
[२९]  अथ कृष्णश् च तद् एव स्थापयन् प्राह स्म,- आस्तां तावन्-मम तनूजस्य वार्ता, अस्य च श्री-मन्-मद्-अग्रजस्य भवान् एव धर्मतः पिता; यतः-  
  
स पिता सा च जननी यौ पुष्ञीतां स्व-पुत्रवत् ।  
शिशून् बन्धुभिर् उत्सृष्टान् अकल्पैः पोष-रक्षणे ॥  [भा १०।४५।२२] इति ।  
  
[३०]  तस्माच्-छ्री-मद्-आर्यस्य चास्य भवच्-चरण-परिचर्या परं वर्या; किं तु सुहृदाम् एषां सुखम् अभिमुखं विधाय श्री-चरणम् आगमिस्यामः ।  
  
[३१]  व्रज-राज उवाच,- वत्स !  तावद् वयम् अप्य् अत्र वत्स्यामः ।  
  
[३२]  श्री-कृष्ण उवाच,- तात !  तथा विधेयं यथा भवद्-व्यतिरेकाद् एकाकितया  माता मा तापं यासीत् ।    
  
[३३]  व्रज-राज उवाच,- ताम् अपि भवतः समीपम् एवापयिष्यामः ।  
  
[३४]  श्री-कृष्ण उवाच,- ततः सर्वम् अपि गोकुलम् उत्सन्नताम् आपन्नं स्यात् ।  
  
[३५]  व्रज-राज उवाच,- तर्हि सर्वम् अपि व्रजं निकटं घटयिष्यामः ।  
  
[३६]  श्री-कृष्ण उवाच,- सम्प्रत्य् अस्माकं बहुलाः प्रत्यहं सङ्ख्याधिकय-प्रत्यतः सुष्ठु बहुला जाताः ।  तासाम् उप-नगर-वनं किम् उप-जीवनं स्यात् ?  गावश् चास्माकं कुल-देव्य इति ता एव सेव्यताम् अर्हन्ति ।  यदि वा मद्-अर्थं सर्वं भवताम्, मां विना तु ब्यर्थम् इति समर्थनीयम्, तर्हि च मत्-प्राणा एव ता इति ता एव प्राणनीयाः ।  
  
[३७]  किं च, यदवोऽपि नाहितं व्याहरन्ति; स्फुटम् उपलब्ध-कंस-सम्बन्ध-जरासन्ध-निर्बन्धाद्-अक्षौहिणी-लक्षित-दुर्-जन-लक्षाणि मथुराम् अवरोत्स्यन्ति; तर्हि गर्हितम् एव भवेत् ।  तत्रास्ताम् अस्मत्-सामीप्यम् अस्मद्-असामीप्यतश् च भवद्-अवस्थानं यद्य् अस्मत्-सम्बन्धं विना लब्ध-सन्धं भवेत् तर्ह्य् एव कृच्छ्रं नर्च्छेत् ।  गूढ-पुरुष-द्वारेण ज्ञाते ह्य् अस्मत्-सम्बन्धे जरासन्धादयस् त एते कंस-वन् न भयानुबन्धा इति छल-बलम् एकम् एकं न प्रस्थापयिष्यन्ति ।  किं त्व् अक्षौहिणीभिर् द्रवन्तः सर्वं व्रजम् अप्य् उपद्रावयिष्यन्ति ।  तस्माद् अस्माभिर् युष्माभिश् च गोपयितव्य एव गन्धश् च व्यति-सम्बन्धस्य; एते च मया यादवा दुर्गान्तरे दवयितव्याः; भवन्तस् त्व् असङ्ख्या न तथा कर्तुं शक्याः ।  सङ्ख्याम् अतिचरन्तीनां वनेचरन्तीनां गवाम् आवरणं  
तु सुतराम् एव दुष्करम्; तस्मात् तेषां दुर्ग-वद्-अस्मद्-औदासीन्यम् एव भवतां रक्षायां प्रावीण्यम् अर्हति ।    
  
[३८]  किं तु तावद् एव तद् विधेयम्, यावत् सर्व-विपक्ष-पक्षापक्षयं विधाय स्वयम् एव श्री-मद्-व्रजम् आव्रजामः ।  आव्रजिते च तस्मिन् न पुनर् अन्यत्र व्रजनम् अपि स्यात्, यतो निरुपधि-स्नेह-व्यग्र-भवद्-अग्रिम-स्व-जन-वर्ग-दर्शन-सुख-मात्र फल-पात्रतया निरुपाधिर् असौ पुरुषार्थः कथं बाधितः स्यात् ?  तद्-एवं व्यस्य यन् निवेदुतं तद् तद् एवेदं समस्य निवेदयामि,  
  
यात यूयं व्रजं तात वयं च स्नेह-दुःखितान् ।  
ज्ञातीन् वो द्रष्टुम् एष्यामो विधाय सुहृदां सुखम् ॥  [भा १०।४५।२३] इति ।  
  
[३९]  तद्-एतत्-पर्यन्तं मधुकण्ठः प्रोच्य भ्रातरम् अवलोच्य प्राह स्म,- अत्र æतातऽ इति निजान्तः-स्थापित-पुत्रता-भावनाया योग्यम् एव सम्बोधनम्; æज्ञातीन्ऽ इति, तत्रापि æस्नेह-दुःखितान्ऽ इति स्नेहस्य निरवधिकत्वात् प्रति-क्षणं दिदृक्षुषु तन्-मुख्येषु तेष्व् एवावस्थानं प्रति-क्षणम् एव स्व-वीक्षण-दानं च विवक्षितम् ।  æवयम्ऽ इति æअस्मदो द्वयोश् चऽ इति पाणिनीय-स्मरणाद् अस्तु तावन् मम वार्ता, किं त्व् आवां द्वाव् अप्य् एष्याव इति व्यञ्जितम् ।  æद्रष्टुम्ऽ इति तेषाम् इवात्मनोऽपि तद्-दर्शन-मात्र-पुरुषार्थता समर्थिता ।  æअथापि भूमन् महिमा गुणस्य ते, विबोद्धुम् अर्हतिऽ [भा १०।१४।६] इत्य् अत्र बोध-विषयी-भवितुम् इति-वद्-दर्शन-विषयी-भवितुम् इत्य् अर्थान्तरेऽपि तद्-वद् एव सिद्धान्तितम्; æसुहृदाम्ऽ इति यदूनाम् अज्ञातित्वम् उपकार्यत्व-मात्रं च ध्वनि-पात्रं कृतम्  
।  तत्र च æसुखं विधायऽ इति क्त्वा-प्रयोगेण सावधिक-निर्देशात् तद्-भयादि-नाशनानतरं पुनस् तद् अनपेक्षत्वम् अपि लक्षितम् इति ।  
  
[४०]  तत्र स्निग्धकण्ठः सोत्कण्ठं पप्रच्छ,- अथ तत्र किं व्यवसितं श्री-व्रजेश-चरणानाम् ?  
  
[४१]  मधुकण्ठः प्राह स्म,- व्रज-राजश् च तदीय-वाचो-युक्ति-रचनम् अनभिरुचितम् अपि बाढम् उचितम् इति मत्वा मनसि स्व-ललाटं हत्वा वाष्प-स्पृष्टम् अस्पष्टम् आचष्ट,- भवन्-माता तु वामा कथम् इयद्-बुध्यताम् ?  
  
[४२]  श्री-कृष्ण उवाच,- तां प्रति च यथेष्ट-प्रणाम-पूर्वकं निजेष्ट-द्वारा मयेदं सन्देष्टव्यम् इति प्रोच्य स्व-हस्त-लिपिभिस् तत् पत्रं विरोच्य श्रीदाम-हस्त-विन्यस्तं कृतवान् ।  
  
[४३]  श्रीदामा च श्री-व्रज-राज-शुश्रूषायां कृतानुसन्धस् तन्-मुखबन्धम् अतीव तद्-दीनन्-मन्यतानुबन्धम् अनुसन्धाय तं विहाय निवेद्यम् एव स-गद्गदं गदति स्म,- यथा सम्प्रति वयं दुष्ट-जनात् कष्टम् आशङ्क्य स्पष्टम् एव नायास्यामः; किं तु श्रीमत्-पितृ-चरण-परिचरण-प्रभावान् ममाषड-क्षीणम् अक्षीणम् आगमनं प्रत्यहम् अपि विद्यत एव ।  
तथा हि-   
  
आद्येऽह्नि क्षीर-भक्तं घन-दधि-वलिता रोटिका तस्य पश्चात्-  
तत्-पश्चाद्-दुग्ध-पूपं तद्-अनु बहुविधान्नाद्यम् अन्येषु चान्यत् ।  
मातर् मह्यं निकाय्ये महति रसयते पर्यवेषि त्वया यन्  
न स्वप्नस् तन् न वा तत् स्फुरण-मयम् इति स्मर्यतां किं तु सत्यम् ॥ ग्च्_२,६।३ ॥  
  
किं च,  
  
यवन्न् आश्नासि मातस् त्वम् इति निशमये हन्त नाश्नानि तावद्  
यद्य् अश्नामीव तर्ह्य् अप्य् अनुभवद् असु मे येऽसवः शोषमीयुः ।           
गोष्ठं गच्छानि पश्यान्य् अपि निज-जननीं तद्-विधाम् एवम् एव  
ह्य् उद्यत् तेजः-प्रकाशाद् रिपु-गणम् अचिराद् उत्-सहिष्ये विजेतुम् ॥ इति ॥ ग्च्_२,६।४ ॥  
  
[४४]  अथ तद्-एतन् निशम्य सम्यग्- अस्राविलं सन्देश-हरश् च व्याजहार,- सत्यं श्री-व्रजेश्वरी-चरणाश् च स्वप्न-वद् इदं साम्प्रत-भवद्-भोजनादिकं स-रोदनं वदन्ति स्म ।  भवद्-दुःखम् आशङ्क्य स्वाभोजनम् अपि गोपयन्ति स्म इति ।  
  
[४५]  अथ तद्-एतद् अवधार्य साश्चर्यतया स्थितेषु तेषु  व्रज-महीक्षीद्-आर्द्र-वीक्षितम् आचचक्षे,- भवतः प्रेम-वश्यानां वयस्यानाम् एषां वर्तने का वार्ता ?  
  
[४६]  श्री-कृष्ण उवाच,- श्रीमन्-मातृवद् एव ते चामी ममेप्सित-सखि-जना वीक्ष्यया माम् उपलप्स्यन्ते; किं तु मातुर्-वत्सलता-स्वभावतया कदाचिद् अन्यथा-प्रथा भासिष्यते, न पुनर् अमीषां प्रणय-भाजाम् इति ।  
  
[४७]  व्रजेश्वर उवाच,- प्रथमतस् तावद् एत इव गावः कथम् एतावतीं प्रक्रियां श्रावणीं कुर्वन्तु ?  
  
[४८]  श्री-कृष्ण उवाच,- यद्य् अपि तास्व् अपि मम तथा-स्फूर्तिर्-जूर्तिम् अपनयेत् तथापि प्रकारान्तरम् अपि बहिर्-वृत्ति-समाधानाय विधास्यामि ।  यथा- तासां गन्धानु-सन्धानम् एव प्रधानं रव-गण-श्रवणं च; रूप-निरूपनं तु तत्-प्रधानकम् एव । तस्मात् स्तोक-कृष्णोऽयं तद्-अभ्यस्त-मद-स्तोक-सौरभ्य-परिरभ्यमाण-वस्त्र-संवस्त्रणया कृत-मन्-मुरली-खुरलीकतया च तथा सुबलश् चायं बल-वसनावलम्बतया तदीय-शृङ्ग-सङ्गितया च तासां मद्य्हम् अध्यासितं कुरुताम् ।  ततश् च ममाखिल-गुण-निधय एते सर्वेऽप्य् अनयोः प्रति-निधयः स्युर् यत्र वन्याश् च ते धन्याः सर्वाभि-वाद्या मृग-नगाद्या मत्-स्फूर्ति-पूर्तिम् आगच्छेयुर् इति सर्वम् एव समञ्जसं भविता इति ।  
  
[४९]  अथ निज-परिचारकान् शूद्राभीर-कुमारकान् हत-विचारकान् निशाम्य वैवश्याद् वैश्याभीर-राजि शाम्यद्-वचन-शक्तिभाजि स्वयम् एव सोऽयम् अस्र-तोय-धरः प्राह स्म, ( मम सखीयमानानाम् एषाम् अखिलानां तेषाम् इव यद्यपि गतिस् तथापि तातानुगतिस् तु विशेषतः स्तुतिम् आसीदति इति ।  
  
[५०]  अथ मधुमङ्गलम् अपि तद् इदं स्नेह-सङ्गतम् आह,( हन्त!  भवन्तश् च तत्र यान्तु ।  यद्-भगवती-सेवां मन्-मङ्गलाय मत्-प्रतिनिधितया कुर्वाणाः पुनस् तद्-अपूर्व-जननात् पूर्ववत् तद्-अखर्व-पर्वणे सम्पत्स्यन्ते इति ।    
[५१]  तद्-एवं विस्रम्भ्य तत्-तत्-अङ्ग-सौरभ्य-परिरभ्यमाण-वसनादिना तौ स्तोक-कृष्ण-सुबलौ विशेषतस् तत्-तद्-गुण-वासितौ विधायान्यान् अपि यथा-न्यायं निजालङ्करणादिनालङ्कृत्य सेवादिकारिणं च यथावद् आदृत्य कृत्य-विशेषान् श्री-मत्-पितृ-चरणेषु गोचरतां निनाय; नीत्वा च तद्-अनुज्ञां गृहीत्वा स्वयं तत्रैव स्थित्वा मन्त्र-सदनाद्-बहिः स्थितान् माथुर-विप्र-जनान् अन्तर्-नित्वा तद्-द्वारा सर्वान्न् एव यदून् व्ज्ञापयामास,( त एते व्रजाय व्रजिष्यन्ति इति ।  
  
[५२]  ते च श्री-वसुदेव-नरदेव-प्रमुखास् तत्रैव सुखाद् आगताः, आगम्य च रम्य-परिच्छदादिना तान् अभ्यर्च्य चानुव्रज्य च चर्च्यमान-तद्-भद्रतया पुरमयामासुः ।  
  
[५३]  स तु यशस्वी स्वयम् अस्वीकृत-राज्यतया किम् अपि तत्रत्यं तान् प्रत्य्-अनपवर्ज्य  
किं तु प्राग्-वलि-वलित-बलि-कंस-हृत-धृत-कुप्य-भाजनानि यानि तान्य् एव विसर्ज्य केशवः केवलतायां मिथः क्षुभितता-भीतस् तैर् एव सह श्री-व्रजम् अहनीयान् अनुज्ञाप्य मनसि कयाप्य् अवस्थया व्याप्यमानः पुरम् आजगाम, रामस् तु तान् दूरम् अनु-वव्राज ।  
  
{५४}  व्रजेश्वरस् तु प्रलीन-मनस्तायाम् अपि जीवन्-मुक्त-वद् एव संस्कार-वशाद् इदं जगाद,( वत्स!  निजानुज-वत्सल !  स केवलतया मनोबलं हास्यति; तस्माद् अनुजं तम् एवानुयाहि इति ।  
  
[५५]  अथ स्व-सम्बन्धाद् अधिक-दुःखानुबन्धाद् आशङ्कमानः सङ्कर्षणः स-धैर्यं सर्वान् अनुज्ञाप्य शीघ्र-गत्या स्व-भ्रातरं प्राप्य क्वचिद् एकान्तम् अनुयाप्य निज-निज-बाहुभ्यां परस्परं ग्रीवां परिधाप्य तेन सह रुरोद । तद् अलम् अति-विस्तरेण ।   
  
यतः-  
कंसस्य ध्वंसनान्ते व्रज-वसति-गने गच्छति स्वीय-गेहं  
तं कृष्णं तं च रामं तम् अपि पशुपति-क्स्मा-पतिं तांश् च गोपान् ।  
श्रीदामाद्यांश् च तांस् तान् अपि च तद्-अनुगान् नव्य-विच्छेद-भीतेर्  
अन्तः स्मृत्वा मद्-अन्तर्-विरस-वशतया सर्वम् अर्वाग् जहाति ॥ ग्च्_२,६।५ ॥  
  
[५६}  तद्-एवम् उट्ट्ङ्कयन्-मधुकण्ठः श्री-व्रजाधिपादीनाम् आधिम् अवधाय पुनर् अभिदधे,(  
यः स्वां कृष्णः पुरा तृष्णां वर्धयामास धृष्णजम् ।  
स साक्षाद् भवताम् अङ्के स्वं केलिं वहति प्रभो ॥ ग्च्_२,६।६ ॥  
  
[५७]  अथ श्री-कृष्णश् च तच्-चरणारविन्दं शिरसा विन्दन् स-निर्वेदं निवेदितवान्,(  
  
अहह वहलमन्तुं जन्तुर् एष प्रलापी  
रचितमचित-तातः क्षन्तुम् अर्हस् त्वम् एव ।  
कथम् अपि निजम् अङ्गं व्याधिना दुःखदं स्यत्  
तद् अपि न हि तद्-अङ्गी त्यक्तुम् इच्छेत् कदापि ॥ ग्च्_२,६।७ ॥  
  
ततश् च,  
आलिङ्ग्यत व्रजेशित्रा पित्रा  स-पुलकं सुतः ।  
सर्वैश् चानन्द-गर्वेण रोम-पर्वेह सन्दधे ॥ ग्च्_२,६।८ ॥  
  
[५८]  तद्-एवं प्रातः-कथां मधुकण्ठः समाप्य श्री-माधव-पद-सीम्नि राधिका-सदसि कथयामास,(  
  
[५९]  ये खलु तस्य व्रजाव्रजनाय व्यञ्जिता विघ्नास् ते सर्वे प्राग्-उक्त-लज्जा-निघ्ना एव मन्तव्याः ।  तद्-एव पुरस्ताद् व्यञ्जयन् मथुरायाश् चलन्तं सुबलं बलानुजः स्व-वल्लभारोचक-वाचिक-वलितं चकार । यथा(  
  
सत्यं सन्त्यज्य युष्मान् नियत-मद्-अनुग-प्राणना निष्प्रमाणा  
धर्म्यं मे नास्ति किञ्चित् तद् अपि स-वयसः श्रूयतां मन्-निवेद्यम् ।  
युष्माकं यातिसेतुर् मयि रतिर् अतुला सा तु मां ह्रेपयन्ती  
तत्-तुल्यासक्ति-रिक्तं ह्नुत-तनुम् अकरोन् नास्मि दूरः कदापि ॥ ग्च्_२,६।९ ॥  
  
पुर्याम् अस्यां यद् अस्मि प्रकटम् अपि हि तं हन्त कुर्यां कथं तत्  
किं तु च्छाया-सदृक्षः स्फुटम् इह विहरेत् तत्र तु स्वेन नित्यम् ।  
आवेशो यत्र यस्य  स्फुरति स नियतं तत्र भाति स्वयं यत्  
स्फूर्तिं स्वां सोऽयम् अस्मीत्य् अनुभजति यथा तेन नान्येन तद्-वत् ॥ ग्च्_२,६।१० ॥  
  
सोमाभे दर्श-रात्राव् अपि निज-रुचिभिः पूर्णिमा-भ्रान्तितस् त्वं   
मद्-विश्लेष-ज्वरार्ति-प्रथि-नवम-दशा दुर्वशाङ्गी यद्-असीः ।  
तर्हि त्वाम् अङ्ग-कान्ति-स्फुरद् असित-मणि-श्री-चय-व्याप्त-सर्वः  
सोऽहं शिश्लेष तत्-तद्-विनिमित-दशया यत्र चित्रं जगस्थ ॥ ग्च्_२,६।११ ॥  
  
सोमाभे मानम् ऐच्छः प्रतिपदि ललिते माम् अयास्र् वनान्ते  
पाल्यासीर् वास-सज्जा परिचरसि पुरा राधया माम् विशाखे ।  
एतद् दिं-मात्रम् उक्तं भवद्-अवगतये ज्ञेयम् अन्यत् कथं वा  
स्वप्नं तत् तत् विदित्वा ग्लपयथ निजकं मानसं माम् अपीह ? ॥ ग्च्_२,६।१२ ॥  
  
पद्मे भद्रे स-शैव्ये त्रितयम् अपि भवद्-रूपम् उद्भ्रान्त-चित्तं  
मद्-विश्लेषात् तमालं परि विलुठितवद् यत्र तत्राहम् आसम् ।  
आलिङ्गन्  युष्मद्-अङ्गान्य् उदनमयम् अहो यावद् अभ्यस्य तावत्  
क्रुद्धा बृद्धाः कुतश्चिद् वत यद्-उपगतास् तन् न मे याति दुःखम् ॥ ग्च्_२,६।१३ ॥  
  
आन्येद्युः श्रील-राधे मम पुर-गमन-स्फूर्ति-सञ्जात-मूर्तिं  
त्वाम् आलिङ्ग्यानुचु म्बन् गिरि-वनम् अनयं तत् कथं व्यस्मरस् त्वं ?  
तत्रागम्याथ सर्वाः कल-कल-विरुतं यर्हि चक्रुस् तदानीं  
तत्रावां हा यथास्वं पृथकद् अपगतौ न स्मरस्य् एव तच् च ॥ ग्च्_२,६।१४ ॥  
  
स्वप्ने यद् राधिके त्वं मम शयनम् इहाप्य् आश्रिता राज-पुर्यां  
स्वप्नस् तन् नस्ति नूनं परिमलितम् अभूद् यत्-त्वया तस्य वासः ।  
आस्तां तत् स्पष्टम् अद्याप्य् अनु मद् अवयवं पद्मिनी-रत्न-गन्धं  
विन्दन्न् अन्धोऽपि लोकः स्मित-शवल-मुखः शीर्षम् ईषद् धुनीते ॥ ग्च्_२,६।१५ ॥  
  
आस्तां प्राग् अद्य सद्य-स्तन-शशि-कलयालङ्कृत-श्री-रसौ यद्-  
वृत्तं तद्-युष्माकाभिः स-शपथम् अभितः पृच्छ्यतां श्यामलैव ।  
यद्य् अप्य् एवं तथापि स्फुट-गतिम् अचिराद् आगतिं चेन्-मदीयाम्  
ईहध्वे सर्व-विघ्न-प्रशमन-रचना स्याद् यदा तर्हि कुर्याम् ॥ ग्च्_२,६।१६ ॥  
  
[६०]  तद्-एव एतावत्-प्रथाम् एव कथां समाप्य पुनर् मधुकण्ठः प्रोवाच,(  
  
राधे सोऽयं सत्यवादी त्वाम् अलङ्कृत्य शोभते ।   
त्वद्-गन्ध-बन्धनः पुष्पन्धयः स्वर्णाब्जिनीम् इव ॥ ग्च्_२,६।१७ ॥  
  
ऊषा-निरुद्ध-वद् राधे ययोः स्वाप्नश् च सङ्गमः ।  
षाक्षाद् आसीत् तयोर् वा किं विश्लेषः स्थातुम् अर्हति ? ॥ ग्च्_२,६।१८ ॥  
  
इति विसृमरसान्द्रानन्दशस् तं समस्तं   
सपदि  कथक-वर्यौ ताव् अनुज्ञाप्य यातौ ।     
हरिर् अपि निज-कान्ता-सङ्ग-सर्वाङ्ग-शोभः  
सुभग-शयन-लक्ष्मीम् अञ्जसालं चकार ॥ ग्च्_२,६।१९ ॥  
  
इति श्री-श्री-मद्-उत्तर-गोपाल-चम्पूम् अनु व्रज-पति-विसर्जन-कष्टं  
नाम षष्ठं पूरणम् ॥ ६ ॥  
  
  
  
  
